{"Source": "Adaderana", "Timestamp": "March 8, 2014 09:54 pm", "Headline": "ආසියානු කුසලානය ලංකාවටයි - තරඟාවලියේ වීරයා තිරිමාන්න-  තරඟයේ වීරයා මාලිංග", "News Content": "ලහිරු තිරිමාන්න හා මහේල ජයවර්ධන තෙවැනි කඩුල්ල සඳහා ගොඩනැඟු ලකුණු 156ක සබඳතාවය හේතුවෙන් පකිස්ථානය පහසුවෙන්ම පරදා ආසියානු කුසලානය දිනා ගැනීමට ශ්‍රී ලංකා කණ්ඩායමට හැකිවිය. පකිස්ථානු කණ්ඩායම කඩුලු 5ට ලබාගත් ලකුණු 260 ශ්‍රී ලංකාව ද කඩුලු 5ක් දැවී පන්දුවාර 46.2කදී ජයග්‍රහණය තහවුරු කළේය. ශ්‍රී ලංකා කණ්ඩායමේ ජයග්‍රහණයට අඩිතාලම දැමූ ලහිරු තිරිමාන්න ලකුණු 101ක් ලබාගත් අතර මහේල ජයවර්ධන ලකුණු 75ක් ලබා ගැනීමට සමත් විය. මහේල ජයවර්ධන මෙම තරඟාවලියේදී ලකුණු අතර නොසිටියද අද ඔහුට ලකුණු අතරට පැමිණීමට හැකිවිය. කුසල් ජනිත් පෙරේරා ලකුණු 42ක් ලබාගත් අතර කුමාර් සංගක්කාරට අද ලකුණු ලබා ගැනීමට නොහැකිවිය. ලහිරු තිරිමාන්න අද ලබාගත්තේ සිය තෙවැනි ශතකය වන අතර ඔහු තරඟාවලියේ වීරයා ලෙස ද අද තරඟයේදී කඩුලු 5ක් ලබාගත් ලසිත් මාලිංග තරඟයේ වීරයා සම්මානය ද හිමිකර ගත්තේය. ඒ අනූව 12 වැනි ආසියානු කුසලාන එක්දින තරඟාවලියේ ජය ශ්‍රී ලංකාවට හිමිවූ අතර ඔවුන් මෙම කුසලානය ලබාගත් 5 වැනි අවස්ථාව ද මෙය වේ. ඉන්දියාව පස්වතාවක් ද පකිස්ථානය දෙවතාවක්ද මෙම කුසලානය මීට පෙර දිනා ඇත. ශ්‍රී ලංකාව මෙම තරඟාවලියේ අවසන් තරඟය දක්වා පැමිණියේ සෙසු කණ්ඩායම් සියල්ලම පරාජයට පත් කරමින් වන අතර පකිස්ථානය මූලික වටයේදී පරාජයට පත්වූයේ ශ්‍රී ලංකාවට පමණි. ඉන්දියාවට මෙම තරඟාවලියේ අවසන් තරඟයට පැමිණීමට තිබූ බලාපොරොත්තු බිඳ වැටිණ.", "URL": "https://sinhala.adaderana.lk/news.php?nid=41647", "Category": null, "Parent URL": null}