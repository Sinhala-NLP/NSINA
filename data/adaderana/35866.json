{"Source": "Adaderana", "Timestamp": "July 17, 2013 03:30 pm", "Headline": " අපේම අයගේ අශීලාචාර වැඩ නිසා රැස්වීමකටවත් යන්න බෑ", "News Content": "සන්ධාන රජයේ ප්‍රාදේශීය සභා සභාපතිවරුන් හා මන්ත්‍රීවරුන් කරන අශීලාචාර වැඩ නිසා මේ රටේ පළාත් පාලන ක්ෂේත්‍රය අපකීර්තියට පත්ව ඇති බව ශ්‍රීලං.නි.ප මහ ලේකම්, සෞඛ්‍ය අමාත්‍ය මෛත්‍රීපාල සිරිසේන මහතා පවසයි. තම රජයේ ප්‍රාදේශීය දේශපාලනඥයින් සොරකම්, මැරකම්, ස්ත්‍රී දූෂණ, මංකොල්ලකෑම් , අල්ලස් ගැනීම් ආදිය නිසා ආණ්ඩුවේත්, පක්ෂයේත්, ජනාධිපතිවරයාගේත් ගෞරවය කෙළෙසෙන බව අමාත්‍යවරයා පෙන්වා දෙයි. මේ හේතුවෙන් ආණ්ඩුවේ ප්‍රධාන පක්ෂයේ මහ ලේකම් ලෙස තමාට රැස්වීම්වලට හෝ මාධ්‍ය හමුවලට සහභාගීවීමට පවා නොහැකිවී ඇතැයිද එහිදී අසන ප්‍රශ්නවලට තමාට පිළිතුරු දීමට නොහැකි තත්ත්වයක් උදාවී ඇතැයිද අමාත්‍යවරයා සඳහන් කළේය. අද (17) පො‍ළොන්නරුව, තමන්කඩුව ප්‍රාදේශීය සභාවේ සතිපොළ සංවර්ධනය කිරීමේ ව්‍යාපෘතියට මුල් ගල තැබීමේ උත්සවයට සහභාගීවීමෙන් අනතුරුව රැස්ව සිටි පිරිසට අදහස් දක්වමින් සිරිසේන මහතා මේ බව කියා සිටියේය. එහෙත් ප්‍රාදේශීය සභා සභාපතිවරුන්ගේ සහ මන්ත්‍රීවරුන්ගේ මෙවැනි අශීලාචාර කටයුතු දිගින් දිගටම පවත්වාගෙන යාමට ඉඩදිය නොහැකි බවත් , ඒ වෙනුවෙන් දැඩි තීන්දු තීරණ ගන්නා බවත් අමාත්‍යවරයා එහිදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=35866", "Category": null, "Parent URL": null}