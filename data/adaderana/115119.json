{"Source": "Adaderana", "Timestamp": "July 27, 2019 10:25 am", "Headline": "ගුවන් ප්‍රහාරවලින් 103ක් මරුට", "News Content": "ගත වූ දින 10ක කාලය තුළ සිරියානු යුද ගැටුම් හේතුවෙන් සිවිල් වැසියන් 100කට අධික පිරිසක් මියගොස් තිබේ. ඒ පිළිබඳව කරුණු හෙළිකරමින් එක්සත් ජාතීන්ගේ සංවිධානය කියා සිටියේ මියගිය පිරිස අතුරින් 26 දෙනෙකු ළමුන් බවයි. ගත වූ දින 10 පුරාවට සිරියානු රජයේ සහ ඔවුන්ට හිතවත් රටවල් එක් වී සිදුකළ ගුවන් ප්‍රහාරවලින් ළමුන්ද ඇතුළුව සිරියානු සිවිල් වැසියන් 103 දෙනෙකු මියගොස් ඇති බව එක්සත් ජාතීන්ගේ සංවිධානය පවසයි. එක්සත් ජාතීන්ගේ මානව හිමිකම් පිළිබඳ ප්‍රධානී මිෂෙල් බැචලේ පෙන්වා දෙන්නේ රෝහල්, පාසල් සහ වෙළඳපොළවල් ඉලක්ක කරගනිමින් එම ගුවන් ප්‍රහාර එල්ල වී ඇති බවයි. ජනාධිපති බෂාර් අල් අසාද්ට එරෙහි කැරලිකරුවන්ගේ පාලනයට නතුව පවතින අවසන් බල ප්‍රදේශය ලෙස සැළකෙන වයඹදිග සිරියාවේ කැරලිකරුවන්ට එරෙහිව හමුදා මෙහෙයුම් ආරම්භ වුණේ ඉකුත් අප්‍රේල් මාසයේදීය. කැරලිකරුවන් සටන් විරාම ගිවිසුමක් උල්ලංඝනය කිරීමට ප්‍රතිචාර දැක්වීමක් බව පවසමින් ඔවුන් එම මෙහෙයුම් ආරම්භ කළේය. ගැටුම් පාලනය කිරීමේ අරමුණින් පසුගිය වසරේදී සිරියානු ජනාධිපති බෂාර් අල් අසාද්ගේ ප්‍රධානම මිත්‍ර රටවල් වන රුසියාව සහ තුර්කිය අතර එළඹි සටන් විරාම ගිවිසුමට කැරලිකරුවන්ගේ සහය හිමි වුණි. එමඟින් ඉඩ්ලිබ් හා ඒ අවට ප්‍රදේශ ඇතුළුව වයඹදිග කලාපයේ ඇති වී තිබූ ගැටුම්කාරී තත්ත්වය සහ බෝම්බ හෙලීම් පාලනය කිරීමට අපේක්ෂා කෙරුණි. කෙසේ වෙතත් හමුදා මෙහෙයුම් යළි ආරම්භ වීමත් සමග පසුගිය තෙමස තුළ එම ප්‍රදේශවල වාසය කළ දහස් සංඛ්‍යාත පිරිසකට සිය වාසස්ථාන අහිමි වී ඇති බව විදෙස් වාර්තා සඳහන් කරයි. බොහෝ දෙනෙකු තුර්කි දේශසීමාව අසළ ප්‍රදේශයේ තාවකාලික කඳවුරුවල දිවි ගෙවන බවත් ගැටුම් හේතුවෙන් සිවිල් වැසියන් සිය ගණනක් මරණයට පත්ව ඇති බවත් එම වාර්තා වැඩිදුරටත් සඳහන් කළේය. සිරියානු අර්බුදයේදී සිරියානු රජයට රුසියාව සහය දක්වයි. සිරියානු රජයේ ගුවන් හමුදාව සමග බෙදුම්වාදී ත්‍රස්තවාදීන්ට ගුවනින් පහරදීම සිදුකරන්නේ රුසියාවයි. කෙසේ වෙත්ත ඔවුන් පහර දෙන්නේ ත්‍රස්ත ඉලක්කවලට පමණක් බව පවසමින් සිරියානු රජය එල්ල වන සියලු චෝදනා ප්‍රතික්ෂේප කරයි.", "URL": "https://sinhala.adaderana.lk/news.php?nid=115119", "Category": null, "Parent URL": null}