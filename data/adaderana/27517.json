{"Source": "Adaderana", "Timestamp": "September 18, 2012 12:25 pm", "Headline": "හෙරොයින් සමඟ හසුවූ ගුවන් සේවිකාවගේ ඇප ප්‍රතික්ෂේප කෙරෙයි", "News Content": "හෙරොයින් මිලිග්‍රෑම් 540 ක් අඩංගු පැකට් 17 ක් සමඟ වැල්ලවත්ත ප්‍රදේශයේ දී අත්අඩංගුවට පත් ගුවන් සේවිකාවට ඇප ලබාදීම කොළඹ අතිරේක මහේස්ත්‍රාත් නිශාන්ත පීරිස් මහතා අද (18) ප්‍රතික්ෂේප කළේය. රොසෑන් ඇන් බහර් නැමැති අදාළ ගුවන් සේවිකාව මේ මස 25 වනදා දක්වා තවදුරටත් රිමාන්ඩ් භාරයේ තබන ලෙස මහේස්ත්‍රාත්වරයා නියෝග කර සිටියේය. ඇප ප්‍රතික්ෂේප කරමින් මහේස්ත්‍රාත්වරයා පවසා ඇත්තේ අන්තරායක ඖෂධ පනත යටතේ චෝදනා එල්ල වී ඇති සැකකාරියට ඇප ලබාදීමට මහේස්ත්‍රාත් අධිකරණයට බලයක් නොමැති බවය. ඒ අනුව සැකකාරිය තවදුරටත් රිමාන්ඩ් භාරයේ තබන බව හෙතෙම ප්‍රකාශ කරන ලදී. එමෙන්ම අදාළ හෙරොයින් ප්‍රවාහනය කිරීමට ආධාර අනුබලදීමේ චෝදනාව යටතේ අත්අඩංගුවට ගත් හර්ෂ ෂානක සිල්වා නැමැති සැකකරු ද මෙම මස 25 වනදා දක්වා තවදුරටත් රිමාන්ඩ් භාරයේ තබන ලෙස මහේස්ත්‍රාත්වරයා නියෝග කළේය.", "URL": "https://sinhala.adaderana.lk/news.php?nid=27517", "Category": null, "Parent URL": null}