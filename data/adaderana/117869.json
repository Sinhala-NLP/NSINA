{"Source": "Adaderana", "Timestamp": "August 30, 2019 02:56 pm", "Headline": "ගෝඨාට සහාය දෙන්න තාම එකඟත්වයක් නෑ-අමරවීර", "News Content": "පොදු ජන පෙරමුණේ ජනාධිපති අපේක්ෂක ගෝඨාභය රාජපක්ෂ මහතාට සහාය පල කිරීමේ තීරණයකට තවමත් එළඹී නැති බව එක්සත් ජනතා නිදහස් සන්ධාන මහලේකම් මහින්ද අමරවීර මහතා පවසයි. නුවරඑළිය ප්‍රදේශයේ දී මාධ්‍ය වෙත අදහස් දක්වමින් ඒ මහතා මේ බව ප්‍රකාශ කර සිටියේය. එහිදී වැඩිදුරටත් අදහස් දක්වමින් ඒ මහතා කියා සිටියේ ශ්‍රී ලංකා නිදහස් පක්ෂයෙන් ඉදිරිපත් කළ යෝජනාවලට ගෝඨාභය රාජපක්ෂ මහතාගෙන් එකඟතාවය ලැබුණු බවයි. පක්ෂය පිළිබඳව තවදුරටත් සාකච්ඡා කිරීමට ඇති බවත් ඉදිරියේ දී එම සාකච්ඡා පැවැත්වීමටත් එකඟතාවක් ඇති වු බව ද අමරවීර මහතා පවසයි. ගෝඨාභය රාජපක්ෂ මහතාට සහාය පල කිරීමේ තීරණයක් තවමත් ගෙන නොමැති අතර පක්ෂයක් ලෙස ඉදිරියේ දී තීන්දු ගන්නා බවත් පක්ෂයේ අනන්‍යතාවය ආරක්ෂා කරගෙන එම කටයුතු සිදු කරන බවත් ඔහු තවදුරටත් කියා සිටියේය. සාකච්ඡා සාර්ථක වුවහොත් පක්ෂ දෙකෙන් අපේක්ෂකයන් දෙදෙනෙක් ඉදිරිපත් කිරීමට බලාපොරොත්තුවක් නැති අතර එක් අපේක්ෂකයෙකු වෙනුවෙන් සහාය පල කිරීමට කටයුතු කරන බවත් ඒ මහතා ප්‍රකාශ කළේය. ගෝඨාභය රාජපක්ෂ මහතාගේ නිල නිවසේදී ශ්‍රී ලංකා නිදහස් පක්ෂය හා ගෝඨාභය රාජපක්ෂ මහතා අතර නිල සාකච්ඡා ආරම්භ විය. ඒ සඳහා දයාසිරි ජයසේකර, මහින්ද අමරවීර හා ලසන්ත අලගියවන්න යව මහත්වරුන් එක්විය.", "URL": "https://sinhala.adaderana.lk/news.php?nid=117869", "Category": null, "Parent URL": null}