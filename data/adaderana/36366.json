{"Source": "Adaderana", "Timestamp": "August 4, 2013 01:01 pm", "Headline": "යාල වහයි!", "News Content": "යාල ජාතික වනෝද්‍යානය සැප්තැම්බර් මස පළමු වැනි දින සිට සංචාරකයින් සඳහා වසා තැබීමට වන ජීවි දෙපාර්තමේන්තුව තීරණය කර තිබේ. සැප්තැම්බර් මස 30 වන දින දක්වා මාසයක කාලයක් යාල වනෝද්‍යානය වසා තබන බව වන ජීවි අධ්‍යක්ෂ ජනරාල් එච්.ඩි.රත්නායක මහතා සඳහන් කළේය. පවතින වියළි කාලගුණික තත්ත්වය හේතුවෙන් සංචාරකයින් පැමිණීමත් සමඟ සතුන්ට සිදුවන හිරිහැර අවම කිරීමේ අරමුණින් මෙම තීරණය ගෙන ඇත. වියළි කාලගුණය පවතින කාලය තුළ සතුන් ආහාර සහ වතුර සොයා පැමිණෙන බැවින් සංචාරකයින් පැමිණීම බාධාවක් විය හැකි බව වන ජීවි අධ්‍යක්ෂ ජනරාල්වරයා සඳහන් කළේය. යාල වනෝද්‍යානය වසා තැබෙන කාලය තුළ සංචාරකයින් සඳහා පවතින පහසුකම් ඉහළ නැංවීම සඳහා අවශ්‍ය කටයුතු සැලසුම් කර ඇති බව ද වන ජීවි අධ්‍යක්ෂ ජනරාල් එච්.ඩි.රත්නායක මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=36366", "Category": null, "Parent URL": null}