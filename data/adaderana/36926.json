{"Source": "Adaderana", "Timestamp": "August 27, 2013 09:24 am", "Headline": "දකුණු කොරියා අගමැති හෙට එයි", "News Content": "දකුණු කොරියානු අග්‍රාමාත්‍ය චන්ග් හොන්ග් වොන් මහතා තෙදින නිල සංචාරයක් සඳහා හෙට දිනයේ දිවයිනට පැමිණීමට නියමිතව තිබේ. 1977 වසරෙන් පසු කොරියානු අගමැතිවරයෙක් ශ්‍රී ලංකාවේ සංචාරයක නිරත වන ප්‍රථම අවස්ථාව මෙය වීම විශේෂත්වයකි. මෙම සංචාරය තුළ දී දකුණු කොරියානු අග්‍රාමාත්‍යවරයා ජනාධිපති මහින්ද රාජපක්ෂ මහතා ඇතුළු රජයේ ඉහළ පෙළේ මැති ඇමතිවරුන් රැසක් හමුවී සාකච්ඡා කිරීමට නියමිතය. එහිදී දෙරට අතර ද්වීපාර්ශවික සහයෝගීතාව ශක්තිමත් කිරීම සම්බන්ධයෙන් විශේෂ අවධානයක් යොමුවනු ඇත. මෙම සංචාරය තුළදි දකුණු කොරියානු අග්‍රාමාත්‍යවරයා ශ්‍රී ලංකා - කොරියා පාරිසරික සහයෝගීතා සංසදයේ සැසියකට ද සහභාගී විමට නියමිත අතර කොළඹ වරායේ නිරීක්ෂණ චාරිකාවක ද නිරත වීමට නියමිතය. දකුණු කොරියානු අග්‍රාමාත්‍ය චන්ග් හොන්ග් වොන්ග් මෙරට සරසවි සිසුන් සමඟ විශේෂ හමුවකට සහභාගී වීමට ද නියමිතව තිබේ.", "URL": "https://sinhala.adaderana.lk/news.php?nid=36926", "Category": null, "Parent URL": null}