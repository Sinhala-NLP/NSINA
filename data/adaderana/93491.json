{"Source": "Adaderana", "Timestamp": "July 30, 2018 06:48 pm", "Headline": "විභාග මධ්‍යස්ථාන තුළ දුරකතන සංඥා අවහිර කිරීමේ වැඩපිළිවෙලක්", "News Content": "මෙවර අ‍පොස උසස් පෙළ විභාගය අගෝස්තු 06 වනදා ආරම්භවන අතර විභාග මධ්‍යස්ථාන 2268 කදී පාසල් සහ පෞද්ගලික අයඳුම්කරුවන් තුන්ලක්ෂ විසිඑක්දහස් හාරසිය හැට නවදෙනකු විභාගය සඳහා පෙනී සිටියි. මෙවර උසස් පෙළ විභාගය සඳහා පෙනී සිටින සිසුන්ට සහන රැසක් ලබාදීමට විභාග දෙපාර්තමේන්තුව සැළසුම්කර ඇති අතර ඒ අනුව ප්‍රථමවරට පැය 3ක් වන ප්‍රශ්න පත්‍ර සඳහා ප්‍රශ්න පත්‍ර‍ය කියවීමේ කාලය ලෙස අතිරේක විනාඩි 10 ක කාලයක් ලබාදීමට විභාග දෙපාර්තමේන්තුව කටයුතු කර තිබේ. මේ අතර මෙවර අධ්‍යයන පොදු සහතික පත්‍ර උසස් පෙළ විභාගයට අදාළ උපකාරක පන්ති පැවැත්වීම හෙට(31) මධ්‍යම රාත්‍රියේ සිට තහනම් වන බව විභාග දෙපාර්තමේන්තුව පවසයි. යම් අයෙකු හෝ ආයතනයක් එම නියෝග නොසලකා කටයුතු කලහොත් ඔවුන් විභාග පනත යටතේ වරදකරුවන් වන බව විභාග කොමසාරිස් ජනරාල් සනත් පූජිත මහතා සඳහන් කරයි. එමෙන්ම පසුගිය විභාග සඳහා ජංගම දුරකථන ඇතුළු විද්‍යුත් උපකරණ භාවිතයෙන් විභාග වංචා වාර්තාවීම හේතුවෙන් එම කටයුතු වළක්වාගැනීම සඳහා ද විභාග දෙපාර්තමේන්තුව මඟින් නව වැඩපිළිවෙලක් හඳුන්වාදී තිබේ. ඒ අනුව තෝරාගත් විභාග මධ්‍යස්ථාන තුළ විද්‍යුත් උපකරණ භාවිතා කළ නොහැකි වන පරිදි සංඥා මුක්ත භූමායිම් ක්‍රමවේදයක් විභාග දෙපාර්තමේන්තුව හඳුන්වාදී ඇති අතර ඒ සඳහා විදුලි සංදේශන නියාමන කොමිෂන් සභාව සහ ශ්‍රී ලංකා යුද හමුදා සංඥා බලකායේ සහය ලබාගෙන තිබේ.", "URL": "https://sinhala.adaderana.lk/news.php?nid=93491", "Category": null, "Parent URL": null}