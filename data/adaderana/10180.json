{"Source": "Adaderana", "Timestamp": "August 12, 2010 11:49 am", "Headline": "අමෙරිකාවේ වාර්තාවට රජයෙන් ප්‍රතිචාර ", "News Content": "එල්. ටී. ටී. ඊ සංවිධානය හා ශ්‍රී ලංකා රජයේ හමුදා අතර අවසන් යුද ගැටුම් පැවති කාල සීමාව තුළ සිදුවූ බව කියන යුද අපරාධ හා මානව හිමිකම් කඩවීම් සම්බන්ධයෙන් ශ්‍රී ලංකාව සිදුකරන පරීක්ෂණ කටයුතු ප්‍රතිඵල රහිත බවට අමෙරිකා එක්සත් ජනපද රාජ්‍ය දෙපාර්තමේන්තුව විසින් ඊයේ වාර්තාවක් නිකුත් කර ඇති බව හියුමන් රයිට්ස් වොච් සඳහන් කරයි. යුද්ධය අවසන් වී මේ දන්වා ගතවූ මාස 15 ක පමණ කාලය තුළ ශ්‍රී ලංකා රජය යුද්ධයෙන් විපතට ජනතාවගේ සුබ සාධනය වෙනුවෙන් කිසිදු ක්‍රියා මාර්ගයක් ගෙන නොමැති බව හියුමන් රයිට්ස් වොච් හි නීතිය හා ප්‍රතිපත්ති පිළිබඳ අධ්‍යක්ෂ ජේම්ස් රොස් ප්‍රකාශ කරයි. එමෙන්ම ඵලදායී ප්‍රගතියක් සඳහා ජාත්‍යන්තර විමර්ශනයක් අවශ්‍ය බව ද ඔහු පෙන්වාදෙයි. නමුත් මානව හිමිකම් කඩවී ඇද්ද යන කරුණ පිළිබඳව විමර්ශනය කිරීම ජනාධිපති මහින්ද රාජපක්ෂ මහතා විසින් පත්කළ විශේෂ කමිටුව මේ වනවිට ඒ පිළිබඳව විමර්ශන කටයුතු සිදුකරන බව මේ පිළිබඳව ප්‍රතිචාර දක්වමින් ශ්‍රී ලංකා රජය පෙන්වාදෙයි. මේ වනවිට නැවත පදිංචි කිරීමේ කටයුතු ද බොහෝදුරට අවසන් බව ද රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කරයි. එමෙන්ම හදිසි නීතිය ද බොහෝදුරට ඉවත් කර ඇති බව එම නිවේදනයෙන් පෙන්වා දී තිබේ. ශ්‍රී ලංකාවට මේ වනවිට පවතින අභියෝගය සංවර්ධනය බව ද එහි සඳහන් කර ඇත.", "URL": "https://sinhala.adaderana.lk/news.php?nid=10180", "Category": null, "Parent URL": null}