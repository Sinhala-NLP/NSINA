{"Source": "Adaderana", "Timestamp": "August 7, 2018 04:16 pm", "Headline": "ජනාධිපති කාර්ය මණ්ඩල ප්‍රධානී හා රාජ්‍ය දැව සංස්ථාවේ හිටපු සභාපති යළි රිමාන්ඩ්", "News Content": "රුපියල් කෝටි 2 ක අල්ලසක් ලබා ගත්තේ යැයි සැකපිට රිමාන්ඩ් බාරයට පත් කර සිටින ජනාධිපති හිටපු කාර්ය මණ්ඩල ප්‍රධානී අයී.එච්.කුසූමදාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අය ලබන 10 වනදා තෙක් තවදුරටත් රිමාන්ඩ් භාරයේ තැබීමට කොළඹ මහෙස්ත්‍රාත් අධිකරණය නියෝග කළේය. අදාළ නඩුව අද කැඳවූ අවස්ථාවේදී විත්තිකරුවන් වෙනුවෙන් පෙනී සිටි නීතිඥවරු අධිකරණය කරුණු දක්වමින් මෙම නඩුව විභාග කිරීමේ කටයුතු මෙන්ම පරීක්ෂණ කටයුතු ද ප්‍රමාද වී ඇති නිසා එය සුවිශේෂී කරුණක් සේ සලකා සැකකරුවන්ට ඇප නියම කරන මෙන් ඉල්ලීම් කළේය. අල්ලස් කොමිසමේ නිලධාරීන් අධිකරණය හමුවේ ප්‍රකාශ කළේ මෙම ඉල්ලීම සම්බන්ධයෙන් කරුණු දැක්වීම සඳහා තමන්ට කල් ලබා දෙන ලෙසයි. ඒ අනුව සැකකරුවන් ලබන 10 වනදා දක්වා තවදුරටත් රිමාන්ඩ් භාරයේ තැබීමට නියම කළ මහෙස්ත්‍රාත්වරයා එදිනට ඇප ඉල්ලීමට අදාළ කරුණු ඉදිරිපත් කරන්නයි අල්ලස් කොමිසමට නියම කළේය. කන්තලේ සීනි සමාගමට අයත් යන්ත්‍රෝපකරණ පවරා දීම සඳහා ඉන්දීය ව්‍යාපාරිකයෙකුගෙන් රුපියල් මිලියන 540 ක මුදලක් අල්ලස් වශයෙන් ඉල්ලා එය රුපියල් මිලියන 100 දක්වා අඩුකර ඉන් මිලියන විස්සක් අල්ලස් වශයෙන් ලබා ගත් අවස්ථාවේදී මෙම සැකකරුවන් දෙදෙනා අල්ලස් කොමිසම විසින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=93999", "Category": null, "Parent URL": null}