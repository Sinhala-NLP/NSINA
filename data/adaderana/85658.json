{"Source": "Adaderana", "Timestamp": "March 14, 2018 09:17 am", "Headline": " මුරුතානම්ගේ සමාජ සත්කාරය ", "News Content": "මේ දිනවල යාපනයේ පොදු වෙළෙඳ සැල ඉදිරිපිට පිහිටුවා ඇති කසළ එකතු කරන මධ්‍යස්ථානය අසළට පැමිණ සිටින තරුණයෙකු ස්වේච්ඡාවෙන් කසළ කළමනාකරණය කරන අන්දම දැකගත හැකි වෙයි. යාපනය මහනගර සභාව විසින් සපයා ඇති විශාල ප්‍රමාණයේ කසළ බදුන් වලට ඒ ඒ වර්ගයේ කසළ වෙන් වෙන් වශයෙන් දැමිය යුතු නමුත් හදිසියේ පැමිණෙන ජනතාව කසළ බදුනේ කුමන හෝ ස්ථානයකට කසළ දමා යන්නට පටන් ගෙන තිබේ. එහෙත් මේ දිනවල කසළ බදුන අසළට පැමිණ සිටින සියලුම දෙනා ''මුරුතානම්'' නමින් හඳුන්වන පුද්ගලයා කිසිවෙකුටත් ඉවක් බවක් නොමැතිව කසළ බැහැර කිරීමට ඉඩ නොතබයි. ජනතාව විසින් රැගෙන එනු ලබන විවිධ වර්ගයේ කසළ ඒ ඒ ස්ථාන වලට දැමීමට ''මුරුතානම්''උදව් කරන අතර එසේ නොකරන උදවියගේ කසළ මහපාරේ බිමට හලා ''මුරුතානම්'' විසින්ම ඒවා දැමිය යුතු නියම ස්ථාන වලට දමනු ලබයි. මේ තරුණයාගේ නම කුමක්දැයි කිසිවෙකුත් නොදන්නා අතර නම විමසූ සැණින් ඔහු පිළිතුරු දෙන්නේ ''මුරුතානම්'' යනුවෙන් නිසා යාපනයේ සියලුම දෙනා ඔහුව හඳුන්වන්නේ ඒ නමිනි. ඔහු මේ කරන සේවාව අගයන යාපනයේ ජනතාව ඔහුට ආහාර පාන වලින් සංග්‍රහ කරන අතර මුදල් ආධාර ලබාදෙන පිරිස්ද දැකිය හැකිය.", "URL": "https://sinhala.adaderana.lk/news.php?nid=85658", "Category": null, "Parent URL": null}