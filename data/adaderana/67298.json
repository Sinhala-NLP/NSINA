{"Source": "Adaderana", "Timestamp": "December 24, 2016 01:00 am", "Headline": "රවි රාජ් ඝාතනයේ විත්තිකරුවන් නිදොස් කොට නිදහස්", "News Content": "හිටපු පාර්ලිමේන්තු මන්ත්‍රී නඩරාජා රවිරාජ් ඝාතනය සම්බන්ධයෙන් චෝදනා එල්ල වී තිබූ සියලු විත්තිකරුවන් නිදොස් කොට නිදහස් කිරීමට කොළඹ මහාධිකරණය තීන්දු කර තිබේ.ඊයේ(23) මධ්‍යම රාත්‍රීයේ දී කොළඹ මහාධිකරණය මෙම තීන්දුව ප්‍රකාශයට පත් කර ඇත්තේ ජූරි සභාවේ ඒකමතික තීන්දුව සැලකිල්ලට ගනිමිනි.ඒ අනුව නාවික හමුදා බුද්ධි අංශ නිලධාරීන් තිදෙනෙකු සහ කරුණා පාර්ශවයේ සාමාජිකයින් පිරිසක් මෙලෙස නිදහස් කෙරුණි.දෙමළ ජාතික සන්ධානයේ යාපනය දිස්ත්‍රික් පාර්ලිමේන්තු මන්ත්‍රී නඩරාජා රවිරාජ් මහතා සහ ඔහුගේ ආරක්ෂකයා 2006 වසරේ නොවැම්බර් මස 10වැනිදා ඝාතනයට ලක්වුණේ කොළඹ, නාරාහේන්පිට‍, මාතා මාර්ගයේදීය.සිද්ධියට අදාළ නඩුව කොළඹ මහේස්ත්‍රාත් අධිකරණයේ විභාගයට ගැනීම ආරම්භ කළ අතර සැකකරුවන් 07 දෙනෙකු සම්බන්ධයෙන් අපරාධ පරීක්ෂණ දෙපාර්තමේන්තුව අධිකරණයට වාර්තා කර තිබුණි.2016 වසරේ මාර්තු 16වැනිදා කොළඹ මහේස්ත්‍රාත් අධිකරණයේ පැවති ලගු නොවන නඩු විභායේ අවසන් තීන්දුව ලබා දෙමින් අතිරේක මහේස්ත්‍රාත් තිළිණ ගමගේ මහතා නඩරාජා රවිරාජ් ඝාතන නඩුව කොළඹ මහාධිකරණට යොමු කරනු ලැබීය.එහිදී ලඝු නොවන නඩු විභාගයේ දී 07වන සැකකරු ලෙස නම් තර තිබූ මුණසිංහ ආරච්චිලාගේ නිලන්ත සම්පත් මුණසිංහ නැමැති සැකකරු නීතිපති උපදෙස් මත මුදා හැරුණි.අනතුරුව අදාළ නඩුව කොළඹ මහාධිකරණයේ විභාගවීම ආරම්භ වූ අතර අධිචෝදනා 5 ක් යටතේ විත්තිකරුවන් 06දෙනෙකු සඳහා නීතිපතිවරයා 2016 ජූනි මස 20වැනිදා අධිචෝදනාපත්‍ර භාර දෙනු ලැබීය.ඒ අනුව මාස කිහිපයක සිට කොළඹ මහාධිකරණයේ මෙම නඩුව විභාග වෙමින් පැවති අතර පසුගිය නොවැම්බර් 22දා සිට දින 22ක් නොකඩවා සත්දෙනෙකුගෙන් යුත් විශේෂ ජුරි සභාවක් ඉදිරියේ විභාගයට ගැණුනි.ඔවුන් සියලුදෙනාම උපාධිධාරීන් මෙන්ම රජයේ ජ්‍යෙෂ්ඨ පරිපාලන නිලධාරීන් ද වෙයි. නඩුවට අදාළව සාක්ෂිකරුවන් 67දෙනෙකු නම් කර තිබූ අතර විශේෂ ජූරි සභාවක් ඉදිරියේ සාක්ෂි 25 ක් විභාගයට ගැණුනි.ඒ අනුව පෙරේදා(22) දිනයේ දී නඩුවේ සාක්ෂි විභාගය අවසන් කරමින් රජයේ සාක්ෂිකරු ලෙස පෙනී සිටි විජේවික්‍රම මනම්පේරිගේ ප්‍රීතිවිරාජ් මුදා හැරීමට කොළඹ මහාධිකරණය නියෝග කළේය.නඩරාජා රවිරාජ් ඝාතන නඩුවේ අවසන් දිනය වූ ඊයේ දිනයේ දී තීන්දුව ප්‍රකාශයට පත්කිරීමට නියමිතව තිබූ බැවින් එහි උසාවි කටයුතු උදෑසන 09.30ට පමණ ආරම්භ වූ අතර තීන්දුව ප්‍රකාශයට පත් කරන විට ඊයේ මධ්‍යම රාත්‍රී 12 පසු වී තිබුණි.මේ ආකාරයට ලංකා ඉතිහාසයේ මධ්‍යම රාත්‍රියේ දී නඩුවක තීන්දුවක් ප්‍රකාශයට පත් වූ පළමු අවස්ථාව මෙය ලෙස සැලකෙන බව නීති විශාරදයින් පවසයි.සත් දෙනෙකුගෙන් යුත් විශේෂ ජූරි සභාවේ ඒකමතික තීන්දුව ඊයේ රාත්‍රී 12.15ට පමණ ප්‍රකාශයට පත්කෙරුණු අතර එහිදී සියලු විත්තිකරුවන් නිවැරදිකරුවන් බවට තීන්දු කරනු ලැබීය.ඒ අනුව ජූරි සභාවේ තීරණය සැළකිල්ලට ගනිමින් කොළඹ මහාධිකරණ විනිසුරු මනිලාල් වෛද්‍යතිලක මහතා නියෝග කළේ සියලුම විත්තිකරුවන් නිදොස් කොට නිදහස් කරන ලෙසයි.මෙලෙස නිදහස් වූයේ නාවික හමුදා බුද්ධි අංශයේ සේවය කළ හෙට්ටිආරච්චි මුදියන්සේලාගේ ප්‍රසාද් චන්දන කුමාර , දැලිවල ගෙදර ගාමිණි සෙනෙවිරත්න, කංකානම්ලාගේ ප්‍රදීප් චාමින්ද යන අයයි.එසේම කරුණා පාර්ශවයේ සාමාජිකයන් වන මෙම නඩුවේ පළමු විත්තිකරු වන පලනසාමි සුරේෂ් නිදහස් වූ අතර රටින් පළාගොස් සිටින ශිවකාන්තන් විවේකානන්දන් නොහොත් චරන් ද, ෆේබියන් රොයිස්ටන් සුසේන් නැමැති අය ද නිදොස් කොට නිදහස් කෙරුණි.", "URL": "https://sinhala.adaderana.lk/news.php?nid=67298", "Category": null, "Parent URL": null}