{"Source": "Adaderana", "Timestamp": "February 20, 2012 03:42 pm", "Headline": "ශ්‍රී ලංකාවේ ජල විදුලිබලයට දකුණු කොරියාවෙන් තල්ලුවක්", "News Content": "ශ්‍රී ලංකාවේ ජල විදුලි ක්ෂේත්‍රයේ සංවර්ධනය සඳහා පූර්ණ සහාය ලබාදීමට දකුණු කොරියාව එකඟත්වය පළ කර ඇතැයි විදුලිබල හා බලශක්ති අමාත්‍යංශය පවසයි. දකුණු කොරියානු දැනුම් ආර්ථීකය පිළිබඳ අමාත්‍ය ෆියොක් චෝ (Feok Cho)මහතා සහ අමාත්‍ය පාඨලී චම්පික රණවක මහතා අතර මේ සම්බන්ධයෙන් වන ද්විපාර්ශ්වික සාකච්ඡාවක් පසුගිය පෙබරවාරි 11 වනදා සිට 17 වනදා දක්වා අමාත්‍යවරයාගේ කොරියානු සංචාරය අතරතුරදී සිදුවූ බව අමාත්‍යංශය විසින් නිකුත් කළ නිවේදනයක දැක්වෙයි. මෙම සංචාරයට සමගාමීව කොරියාවේ විදුලිබල ක්ෂේත්‍රයේ රාජ්‍ය සහ පෞද්ගලික අංශය සමඟින් සාකච්ඡා කිහිපයක්ද පවත්වා ඇති බවත් එහිදී විදුලිබල සම්ප්‍රේෂණ පද්ධතය සහ ජනන අංශය සංවර්ධනය සඳහාද තාක්ෂණික සහ මූල්‍යාධාර ලබාදීමට දකුණු කොරියාව එකඟත්වය පළකර ඇති බව කියැවෙයි. මෙම සංචාරයේ මූලික අරමුණ වූයේ ජල විදුලිය උත්පාදනය සඳහා ලෝකයේ දැනට පවතින උසස්ම තත්ත්වයේ ජල කළමනාකරණ තාක්ෂණය(Pump Water Storage) ශ්‍රී ලංකාවට ලබාගැනීම බව විිදුලිබල හා බලශක්ති අමාත්‍යාංශය පවසයි. ඒ අනුව විෂයබාර අමාත්‍යවරයාගේ කොරියානු සංචාරය ඉතා සාර්ථක බව පෙන්වාදෙන අමාත්‍යාංශය සඳහන් කරන්නේ ශ්‍රී ලංකාවේ දැනට පවතින මෙගා වොට් 1200 ක් පමණ වන ජල විදුලිබල ධාරිතාව සංවර්ධනයට කඩිිනමින් පියවර ගන්නා බවයි. කොරියාව සතු Pump Water Storage තාක්ෂණය ශ්‍රී ලංකාවේ භාවිත කළ හැකි ස්ථාන 09ක් මේ වනවිටත් හඳුනාගෙන ඇති බවත්,ඒ ආශ්‍රයෙන් ඉදිරියේදී උත්පාදනට අපේක්ෂිත ජල විදුලිබල ධාරිතාවය මෙගාවොට් 3500 ක් බවත් විදුලිබල හා බලශක්ති අමාත්‍යාංශය අවධාරණය කරයි. මෙම තාක්ෂණික ක්‍රමවේදය භාවිතය සඳහා දල බෑවුමක් සහිතව ඉහළ සහ පහල පිහිටි ප්‍රමාණවත් ජල ධාරිතාවයන්ගෙන් යුත් ජලාශ 02 ක් අවශ්‍ය වන බවත්,ඉහළ පිහිටි ජලාශය භාවිතයෙන් වැඩි විදුලි ඉල්ලුමක් පවතින වේලාවට විදුලි ජනනය සිදුකෙරෙන අතර අඩු විදුලි ඉල්ලුමක් පවතින අවස්ථාවේ පහල ජලාශයේ පවතින ජලය උඩට පොම්ප කිරීම සිදුකෙරෙන බවත් සඳහන් වේ. එනම් එක්වරක් විදුලිය ජනනයට භාවිත කළ ජලය නැවත නැවත වාරයක් ඉහළට පොම්පකිරීම මඟින් ගබඩාකිරීමේ හැකියාවත්, අනතුරුව අවශ්‍ය වේලාවට විදුලිය ජනනය කරගැනීමේ හැකියාවත් උදාවේ. මෙම පද්ධතිය ස්ථාපිත කිරීම මඟින් ශ්‍රී ලංකාවේ දැනට පවතින, මොහොතින් මොහොත වෙනස්වනසුලු සූර්ය හා සුළං විදුලිබලය උපරිමයෙන් ජාතික පද්ධතියට එක්කිරීමේ අවස්ථාවද හිමිවේ. එමෙන්ම වැඩි විදුලි ඉල්ලුමක් පවතින සවස 6.30 ත් රාත්‍රී 9.30 ත් අතර කාලයේ භාවිතවන අධික මිල ගණන් යටතේ උත්පාදනය කෙරෙන ඉන්ධන විදුලිය වෙනුවට ජල විදුලිය භාවිත කළ හැකි බව විදුලිබල හා බලශක්ති අමාත්‍යාංශය අනාවරණය කරයි. මෙම ක්‍රමය ස්ථාපිත කිරීමත් සමග අඩු ඉල්ලුමක් පවතින වේලාවට ගල් අඟුරු බලාගාර ක්‍රියාත්මක කිරීමේ හැකියාවත්, අධික වියදමක් සහිත තාප විදුලිය අඩු වශයෙන් භාවිතයට ගැනීමේ හැකියාවත් පවතී. මේ තත්ත්වයන් මත ලංකා විදුලිබල මණ්ඩලයේ ඉන්ධන වියදම් අඩුකරගැනීමට හැකිවන බවද විදුලිබල හා බලශක්ති අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=22253", "Category": null, "Parent URL": null}