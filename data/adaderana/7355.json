{"Source": "Adaderana", "Timestamp": "March 18, 2010 03:20 pm", "Headline": "Culinary Art 2010 ", "News Content": "Culinary Art 2010 ප්‍රදර්ශනයේදී හොඳම හෝටලය ලෙස Heritance Ahungalla නිවාඩු නිකේතනය තේරී පත්ව තිබේ. එහිදී ජයග්‍රහණය ලැබූ හෝටලයේ සේවකයින් පිළිගැනීමේ උත්සවයක් ඊයේ නිවාඩු නිකේතන පරිශ්‍රයේදී පැවැත්විණි. පසුගිය පෙබරවාරි මාසයේදී කොළඹ බණ්ඩාරනායක සම්මන්ත්‍රණ ශාලාවේ පැවති ශ්‍රී ලංකා සූපවේදීන්ගේ සංගමය විසින් සංවිධානය කරන ලද ආහාර හා හෝටල් ප්‍රදර්ශනයේදී ද හොදම හෝටලය ලෙස තේරී පත්වූයේද මෙම නිවාඩු නිකේතනයයි. අදාළ ප්‍රදර්ශනයේදී හෝටල් විශේෂාංග 1600ක් හා හෝටල් 121ක් අතරින් පදක්කම් 48ක් දිනාගැනීමට Heritance Ahungalla සමත් වී ඇත. එසේම මානව සම්පත් අංශය මගින් සංවිධානය කරනු ලැබූ S5 තරගාවලියේදීද සියලු හෝටල් අතරින් සමස්ත ජයග්‍රහණය ලබාගෙන ඇත. මේ සඳහා සහභාගි වූ හෝටල් සේවකයින් හයදෙනෙකු අතරින් දෙවන සූපවේදී එච්. ඊ. ඉන්දික ධනුෂ්ක රන් පදක්කම් දෙකක් දිනාගත් අතර එක් රිදී පදක්කමක් හා ලෝකඩ පදක්කම් දෙකක්ද දිනාගත්තේය. එසේම සූපවේදී ප්‍රදීප් ෆොන්සේකා විසින් Plated Dessert, Pettit fours හා Dress the cake යන තරගවලදී රන්, රිදී හා ලෝකඩ පදක්කම් දිනාගෙන ඇත. එමෙන්ම මෙම නිවාඩු නිකේතනයේ පිළිගැනීමේ නිලධාරීනී චතුරි ජයසුන්දර මෙනෙවිය ද මෙහිදී වඩාත්ම නිර්මාණශීලී කෝපි කෝප්පය සඳහා විශේෂ සම්මානයක් හා රන් පදක්කමක් දිනාගත් අතර දෙවන සහය සූපවේදී දිනේෂ් චමින්ද විසින් Bakery Show Piece තරගය සඳහා රන් පදක්කමක් දිනාගත්තේය. පිළිගැනීමේ නිලධාරීනී සලුරි තාබෲ විසින් Anchor Beer Cocktail, Sunquick Mocktail හා Arrack Cocktail සඳහා රන් සම්මාන දිනාගෙන ඇත. මෙහිදී Aitken Spence Group විසින් සංවිධානය කරන ලද S5 තරගයේදී ඔවුන් ලැබූ ජයග්‍රහණ අතරට හොඳම හෝටලය සහ සමස්ත තරගාවලියේ තුන්වන ස්ථානය හා හොඳම පිරිවැය අවම කිරීමේ තරගයේ දෙවන ස්ථානය ඇතුළත්ය.", "URL": "https://sinhala.adaderana.lk/news.php?nid=7355", "Category": null, "Parent URL": null}