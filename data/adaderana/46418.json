{"Source": "Adaderana", "Timestamp": "September 30, 2014 03:45 pm", "Headline": "බස් රථ ගැන පැමිණිලි කරන්න SMS සේවාව අරඹයි ", "News Content": "පෞද්ගලික බස් රථ සම්බන්ධයෙන් පැමිණිලි හෙට(01) සිට තම ජංගම දුරකථනය ඔස්සේ කෙටි පණිවිඩයක් මගින් යොමු කිරීමට හැකි බව පුද්ගලික ප්‍රවාහන සේවා අමාත්‍යාංශය පවසයි. ඒ අනුව පෞද්ගලික බස් රථ සම්බන්ධයෙන් පැන නගින ගැටලු මහජනතාවගේ පෞද්ගලික දුරකථනය හරහා ප්‍රවාහන සේවා අමාත්‍යාංශයේ ස්ථාපිත කර ඇති 071 655 0000 යන අංකය වෙත කෙටි පණිවිඩ යොමු කළ හැකි බව පුද්ගලික ප්‍රවාහන සේවා අමාත්‍ය සී.බී. රත්නායක මහතා සඳහන් කළේය. බස් රථ සම්බන්ධයෙන් පැමිණිලි කිරීමේදී බස් රථයේ ලියා පදිංචි අංකය, මාර්ග අංකය, වේලාව, ආදීය පැහැදිලිව සඳහන් කරන මෙන් එම අමාත්‍යාංශය මහජනතාවයෙක් ඉල්ලීමක් කරයි. ගුණාත්මක මගී ප්‍රවාහන සේවාවක් රට තුළ ක්‍රියාත්මක කිරීමේ අරමුණින් පුද්ගලික සේවා අමාත්‍යාංශය මෙලෙස වැඩපිළිවෙළවල් රැසක් ආරම්භ කර ඇති බව එම අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=46418", "Category": null, "Parent URL": null}