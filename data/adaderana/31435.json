{"Source": "Adaderana", "Timestamp": "February 7, 2013 05:49 pm", "Headline": "අත උස්සන්නේ පනත් ගැන හරිහැටි දැනගෙන නෙවෙයි", "News Content": "ත්‍රස්තවාදය කියන්නේ කුමක්ද යන්න අර්ථ කථනය කරන්නේ කවුදැයි ජන අරගල ව්‍යාපාරයේ ජාතික සංවිධායක, පාර්ලිමේන්තු මන්ත‍්‍රී අජිත් කුමාර මහතා විමසයි. එය විටෙන් විට ආණ්ඩුවට වාසිදායක අන්දමින් අර්ථකථනය කරන බව හෙතෙම පවසයි. ත‍්‍රස්තවාදීන්ට මුදල් සැපයීම මැඩ පැවැත්වීමේ සම්මුති (සංශෝධන) පනත් කෙටුම්පත පිළිබඳව කරුණු දැක්වීම සඳහා අද (07) පැවති මාධ්‍ය හමුවකදී මන්ත්‍රීවරයා මෙම අදහස් පළ කළේය. මාධ්‍ය හමුවේ අදහස් දක්වමින් පාර්ලිමේන්තු මන්ත‍්‍රී අජිත් කුමාර මහතා මෙසේද සඳහන් කළේය. ‘‘ත‍්‍රස්තවාදී සංවිධානවලට ආධාර කිරීම වැළැක්වීමේ සම්මුතියක් එක්සත් ජාතීන්ගේ සංවිධානය ඇති කර ගත්තේ 1999 දී. එය ලංකාවේ පනතක් ලෙස සම්මත වුණේ 2005 දී. එක්සත් ජාතීන්ගේ සංවිධානය සම්මත කර ගත් සම්මුතිය මේ දක්වා වෙනස් වෙලා නැහැ. නමුත් ලංකාවේ ඊට අදාළ පනත අවස්ථා දෙකකදී සංශෝධනය කර තිබෙනවා. දැන් මේ සංශෝධනය පිළිබඳව ඊයේ හදිසියේම පාර්ලිමේන්තුවේ විදේශ කටයුතු අමාත්‍යාංශයේ උපදේශක කාරක සභාව රැස් වුණා. එතැනදී මම ප‍්‍රශ්න කළේ, මේ පනතේ ත‍්‍රස්තවාදීන් කියන්නේ කවුද කියලා අර්ථකථනය කරලා නෑ. ඒ ප‍්‍රශ්නයට නියෝජ්‍ය ඇමතිවරයා වෙනුවට නීති උපදේශකවරයා උත්තර දුන්නේ. ඔහු කිව්වේ, ඒක ඒ ඒ අවස්ථාවේ අවශ්‍ය පරිදි අර්ථකථනය කර ගන්නවා, ලෝකයේත් මේ දක්වා ත‍්‍රස්තවාදීන් ගැන අර්ථකථනයක් නෑ කියලා. ඒක ඒ ඒ වෙලාවට ඕන විදියට අර්ථකථනය කර ගන්නේ කවුද? ඒක කරන්නේ මහින්දද? ගෝඨාභද? නැත්නම් නීතිපතිද? පොලිස්පතිද? අපි ආණ්ඩුවට කියනවා ත‍්‍රස්තවාදය කියන්නේ මොකක්ද කියලා අර්ථකථනය කරලා ඊට පස්සේ කණ්ණාඩියක් ඉස්සරහට ගිහිල්ලා බලන්න කියලා. එක්සත් ජාතීන්ගේ සංවිධානය හරි ඇමරිකාව හරි එවැනි අර්ථකථනයක් නොකරන්නේ එවැනි අර්ථකථනයක් කළොත් ඔවුන් ත‍්‍රස්තවාදීන් බවට පත් වෙන නිසා. දැන් ආණ්ඩුව කටයුතු කරන්නේත් එහෙමයි. ඔවුන් තමයි ත‍්‍රස්තවාදය ක‍්‍රියාත්මක කරන්නේ. නීති උපදේශකවරයා කිව්වා මේ පනතේ තියෙනවා ත‍්‍රස්තවාදී ක‍්‍රියාවක් කියන්නේ මොකක්ද කියලා, ඒ අනුව ත‍්‍රස්තවාදී ක‍්‍රියාවක් කරන කෙනා තමයි ත‍්‍රස්තවාදියා කියලා. මම ඔබට කියන්නම් පනතේ ත‍්‍රස්තවාදී ක‍්‍රියාවක් ලෙස හඳුන්වන්නේ මොකක්ද කියලා. මේ පනතට අනුව ත‍්‍රස්තවාදී ක‍්‍රියාවක් කියන්නේ රජයට බලපෑම් කිරීමට හෝ මහජනතාව හෝ මහජනතාවගෙන් කොටසක් බියවැද්දීමට සැලසුම් කරන ලද තර්ජනාත්මක ක‍්‍රියාවක් භාවිත කිරීම, එහෙමත් නැත්නම් යම් දේශපාලන, ආගමික හෝ මතවාදීමය අරමුණක් ප‍්‍රවර්ධනය කිරීමේ පරමාර්ථය ඇතිව සිදු කරනු ලබන යම් තර්ජනාත්මක ක‍්‍රියාවක් භාවිත කිරීම. මේක දිග පෙරහැරක කොටසක්. ආණ්ඩුව පසුගිය කාලේ ත‍්‍රස්තවාදී ලේබලය යටතේ සරසවි ආචාර්යවරුන්ගේ අරගලය, ශිෂ්‍ය අරගල, කම්කරු අරගල මැඩ පැවැත්වූවා. අන්තිමට ඔවුන්ට අවශ්‍ය දේ කළ ශිරාණි බණ්ඩාරනායක අගවිනිසුරුවරියටත් ත‍්‍රස්තවාදියෙක් කියලා කිව්වා. ඒ නිසා ඉතාම පැහැදිලියි මේ උත්සාහ කරන්නේ ත‍්‍රස්තවාදී ලේබලය යටතේ දැවැන්ත මර්දනයක් දියත් කරන්න. ඒකට අවශ්‍ය නීති මේ සම්මත කරන්නේ. මීට පෙර 18 වැනි ව්‍යවස්ථා සංශෝධනය සම්මත කර ගත්තේ, පසුගියදා අපරාධ නඩුවිධාන පනත සංශෝධනය කර සැකකරුවෙක් පැය 48ක් පොලිස් අත්අඩංගුවේ තබා ගැනීම ඇතුළු බරපතළ නීති සම්මත කළේ ඒ සඳහා. මේ පනත යටතේ පුවත්පතක් මුද්‍රණය කළත්, අත්පත‍්‍රිකාවක් බෙදුවත්, තමන්ගේ අයිතීන් වෙනුවෙන් උද්ඝෝෂණය කළත් ඒ ඕනෑම දෙයක් ත‍්‍රස්තවාදී ක‍්‍රියාවක් ලෙස අර්ථකථනය කර මර්දනය කරන්න පුළුවන්. ඒ නිසා මේක ඉතාම බරපතළ පනතක්. මෙය පරාජය කළ යුතුයි. ආණ්ඩුවේ ඇමතිවරු තබා විපක්ෂයේ මන්ත‍්‍රීවරුවත් මේ පනත හරියට අධ්‍යයනය කර ඇති බවක් පෙනෙන්න නැහැ. එක්සත් ජාතික පක්ෂයත් ඊයේ උදේ කිව්වේ මේ පනතට සහාය දෙනවා කියලා. අපි උපදේශක කාරක සභාවේදී මේ සම්බන්ධයෙන් ප‍්‍රශ්න කළාට පස්සෙයි ඔවුන් පාර්ලිමේන්තුවේදී ප‍්‍රශ්න කළේ. අපි සියලූම ජනතා බලවේගවලින් ඉල්ලා සිටින්නේ මීට විරුද්ධව නැගී සිටින්න කියලා. ජනතාවගෙන් ඉල්ලා සිටින්නේ ඔබේ ප‍්‍රදේශයේ මන්ත‍්‍රීවරයාට බල කරන්න, මේ පනතට විරුද්ධ වෙන්න කියලා. ’’", "URL": "https://sinhala.adaderana.lk/news.php?nid=31435", "Category": null, "Parent URL": null}