{"Source": "Adaderana", "Timestamp": "September 27, 2012 11:27 am", "Headline": "සුඩානය සහ දකුණු සුඩානය ගිවිසුමකට", "News Content": "දේශසීමා හරහා තෙල් ප්‍රවාහන කටයුතු සිදුකිරීම සම්බන්ධයෙන් සුඩානය සහ දකුණු සුඩානය ගිවිසුමකට එළඹ ති‍බේ. මෙහීදී දේශ සීමා ආරක්ෂක කටයුතු සම්බන්ධයෙන් ද දෙරටේ රාජ්‍ය නායකයින් එකඟතාවයකට පැමිණ ඇති බව සඳහන්ය. සුඩානය සහ දකුණු සුඩානය අතර මුහුණට මුහුණ සාකච්ඡා මීට දින කිහිපයකට පෙර ඉතියෝපියාවේ දී ආරම්භවිණි. මෙම සාකච්ඡාවල දී රටවල් දෙක අතර යුද්ධයක් ඇතිවීමට බලපෑ කරුණු සම්බන්ධයෙන් දීර්ඝ ලෙස සාකච්ඡා කොට ඇත. මීට අමතරව කලාපයේ නොවිසුඳුණු ගැටලු සම්බන්ධයෙන් රාජ්‍ය නායකයින් සාකච්ඡා කොට ඇති බව සඳහන්ය. මේ අතර දෙරට අතර යළි ගැටුම් ඇති නොවන බවට ගිවිසුමකට නොපැමිණියහොත් දෙරටටම සම්බාධක පනවන බවට එක්සත් ජාතීන්ගේ සංවිධානය අනතුරු ඇඟවීමක්ද සිදු කොට තිබිණි.", "URL": "https://sinhala.adaderana.lk/news.php?nid=27787", "Category": null, "Parent URL": null}