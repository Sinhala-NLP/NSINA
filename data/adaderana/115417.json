{"Source": "Adaderana", "Timestamp": "July 31, 2019 12:19 pm", "Headline": "කෙසෙල්ගමු ඔයේ හොරෙන් මැණික් ගැරූ 2ක් අත්අඩංගුවට", "News Content": "කාසල්රි ජලාශයට ප්‍රධාන වශයෙන් ජලය ගලා බසිනා කෙසෙල්ගමු ඔයේ අනවසරෙන් මැණික් ගැරු ජාවාරම්කරුවන් දෙදෙනෙක් බගවන්තලාව පොලීසිය විසින් අත්අඩංගුවට ගෙන තිබේ. ඊයේ(30) රත්‍රීයේ අදාළ සැකකරුවන් අත්අඩංගුවට ගෙන ඇති බව වාර්තා වෙයි. බගවන්තලාවේ සිට නොර්වුඩ් දක්වා කෙසෙල්ගමුඔයේ ජලය ගලා බසිනා බගවන්තලාව මොරා වත්ත ප්‍රදේශයේ ගඟ මධ්‍යයේ මෙම ජාවාරම්කරුවන් පිරිස අනවසරෙන් මැණික් ගරමින් සිටින බවට ලද තොරතුරක් මත වැටලීමක් සිදු කර සැකකරුවන් අත්අඩංගුවට ගෙන ඇති බව පොලීසිය සඳහන් කළේය. කෙසෙල්ගමුඔය මධ්‍යයේ ඉටි උර යොදාගෙන පහලට ගලා බසිනා ගඟේ ජලය වෙනත් දිශාවකට යොමු කර සැකකරුවන් ගඟ පතුලේ වු මැණික් ඉල්ලම් ගොඩගෙන මෙම මැණික් ගැරීම සිදු කර ඇති බව වැටලිම සිදුකළ බගවන්තලාව පොලීසියේ නිලධාරින් පවසයි. සැකකරුවන් මැණික් ගැරිමට උපයෝගි කරගත් උපකරණ රැසක් ද පොලිස් භාරයට ගෙන ඇති අතර, අත්අඩංගුවට ගත් සැකකරුවන් බගවන්තලාව ප්‍රදේශයේම පදිංචිකරුවන් බවයි බගවන්තලාව පොලිසිය පැවසුවේය. අත්අඩංගුවට ගත් සැකකරුවන් පොලිස් ඇප මත මුදා හැර ඇති අතර ඔහුන්ට එරෙහිව හැටන් මහෙස්ත්‍රාත් අධිකරණයේ නෛතික පියවර ගන්නා බව බගවන්තලාව පොලීසිය පැවසුවේය.", "URL": "https://sinhala.adaderana.lk/news.php?nid=115417", "Category": null, "Parent URL": null}