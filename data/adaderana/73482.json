{"Source": "Adaderana", "Timestamp": "May 24, 2017 12:20 pm", "Headline": "සංහිඳියාවට අහිතකර ලෙස බලපාන සිද්ධීන් වැළැක්වීමට කටයුතු කරන්න ", "News Content": "ජාතික සංහිඳියාවට අහිතකර ලෙස බලපාන සිද්ධීන් වළක්වා ගැනීමට කටයුතු කරන ලෙස ‍වැඩබලන පොලිස්පති සී.ඩී. වික්‍රමරත්න මහතා නිලධාරීන්ට උපදෙස් ලබා දී තිබේ.කොට්ඨාස බාර ජ්‍යේෂ්ඨ නියෝජ්‍ය පොලිස්පතිවරු, දිස්ත්‍රීක් නියෝජ්‍ය පොලිස්පතිවරු, කොට්ඨාස බාර ජ්‍යේෂ්ඨ පොලිස් අධිකාරී, පොලිස් අධිකාරී,ප්‍රදේශ බාර සහකාර පොලිස් අධිකාරී හා සියළු පොලිස් ස්ථානාධිපතිවරු වෙත ලිඛිතව මෙම උපදෙස් ලබා දී ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේය.ප්‍රදේශයේ නීතිය හා සාමය නිසි ලෙස පවත්වා ගෙන යාමට මෙන්ම ආගමික, වාර්ගික හා ජාතික සංහිඳියාවට හානියක් වන ආකාරයේ සිද්ධීන් ඇති වීම වැළැක්වීම සඳහා කටයුතු කරන ලෙසත් එවැනි සිද්ධීන් වලදී නීතිය දැඩිව ක්‍රියාත්මක කරන ලෙසත් වැඩබලන පොලිස්පතිවරයා උපදෙස් ලබා දී තිබේ.එසේ නීතිය නිසි ලෙස ක්‍රියාත්මක නොකරන පොලිස් නිලධාරීන්ට එරෙහිව විනය ක්‍රියාමාර්ග ගන්නා බව වැඩබලන පොලිස්පතිවරයා දැනුම් දී ඇත.ජාතික සංහිඳියාවට බාධාවක් වන සිද්ධීන් පසුගිය දින කිහිපය තුළ ප්‍රදේශ කිහිපයකින් වාර්තා වූ අතර එවැනි තත්ත්වයන් යළි ඇති වීම වැළැක්වීම සඳහා වැඩබලන පොලිස්පති සී.ඩී. වික්‍රමරත්න මහතා මෙම උපදෙස් ලබා දී ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=73482", "Category": null, "Parent URL": null}