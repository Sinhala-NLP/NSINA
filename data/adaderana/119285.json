{"Source": "Adaderana", "Timestamp": "September 17, 2019 09:44 am", "Headline": "9වන ලෝක කුසලාන රග්බි තරගාවලියට තව දින 3යි", "News Content": "9 වන ලෝක කුසලාන රග්බි තරගාවලිය ආරම්භ වීමට තවත් ඉතිරිව ඇත්තේ දින 03ක් පමණයි. රග්බි ලෝක කුසලාන වැඩිම වාර ගණකදී හිමිකරගෙන ඇති නවසීලන්තය මෙවර තරගාවලියේදීත් ප්‍රබලතම කණ්ඩායම ලෙස සැලකෙයි. 9 වන ලෝක කුසලාන රග්බි තරගාවලිය මෙවර ජපානයේ දී සැප්තැම්බර් 20 වැනිදා සිට නොවැම්බර් මස 2 වැනිදා දක්වා පැවැත්වීමට නියමිතයි. 1987 වර්ෂයේ සිට සෑම වසර 4කට වරක් පැවැති රග්බි ලෝක කුසලාන තරගාවලියේ ශූරතාවය වැඩිම වාර ගණනකදී හිමි කර ගැනීමට ප්‍රබල නවසීලන්ත කණ්ඩායම සමත් වී තිබේ. ඒ අනුව 1987 වර්ෂයේ පැවැති ලෝක කුසලානයේ අවසන් මහා තරගයේදී ලකුණු 29ට 9ක් ලෙස ප්‍රංශ කණ්ඩායම පරාජයට පත් කරමින් නවසීලන්තය පළමුවරට පැවැති ලෝක කුසලාන තරගාවලියේ ශූරයින් බවට පත් විය. ඉන් නොනැවතුණු නවසීලන්ත රග්බි කණ්ඩායම 2011 වසරේදී රිචී මැකෝව්ගේ නායකත්වයෙන් ප්‍රබල ප්‍රංශ කණ්ඩායම ලකුණු 8ට 7ක් ලෙස පරාජය කරන්නේ දෙවන වරටත් රග්බි ලෝක කුසලානයක පහස විදිමට සිය ක්‍රීඩාලෝලීන් අවස්ථාව උදා කර දෙමින්. 2015 ලෝක කුසලානය වන විට ලොව සියලුම රග්බි කණ්ඩායම් අභිබවමින් පෙරමුණේ සිටි රිචී මැකෝව් ප්‍රමුඛ නවසීලන්ත පිල එම වසරේ ලෝක කුසලාන රග්බි තරගාවලියේදී ඔස්ට්‍රේලියාව පරාජය කරන්නේ වැඩිම වාර ගණනක් රග්බි ලෝක කුසලානය දිනා ගත් කණ්ඩායමබවට පත් වෙමින්. ඒත් සමඟම රග්බි ලෝක කුසලාන දෙකක් දිනා ගත් ලොව එකම ක්‍රීඩකයා ලෙස් නවසීලන්ත නායක රිචී මැකෝව් වාර්තා අතරට ද එක් විය. එමෙන්ම වැඩිම වාර ගණකදී රග්බි ලෝක කුසලාන දිනා ගත් කණ්ඩායම අතර දෙවන ස්ථානයේ පසුවනනේ දකුණු අප්‍රිකානු කණ්ඩායමයි. ඔවුන් 1995 වසරේදී සහ 2007 වසර වලදී රග්බි ලෝක කුසලාන ශූරයින් බවත් පත් වු අතර ඔස්ට්‍රේලියාවද 1991 සහ 1999 වසර වලදී රග්බි කිරුළ සිය රටට දිනා දුන්නේය. එංගලන්තයද එක් අවස්ථාවක් පමණක් රග්බි ශූරයින් වු අතර ඒ 2003 වසරේදීයි. කෙසේ වෙතත් මේ වන විට ලෝක රග්බි කණ්ඩායම් ශ්‍රේණිගත කිරීමේ සටහනේ පෙරමුණේ සිටින අයර්ලන්ත කණ්ඩායම මේ වන තෙක් කිසිදු රග්බි ලෝක කුසලානය පහස විද ගැනීමට සමත් වී නැත. ඒ අනුව මෙවර තරගාවලිය අතිශ තීරණාත්මක එකක් බවට පත් වී ඇති අතර ජයග්‍රහණය කරන කණ්ඩායම පිළිබඳ තවමත් අනාවැකි පළ කිරීමට නොහැකි තත්ත්වයක් නිර්මාණය වී ඇත.", "URL": "https://sinhala.adaderana.lk/news.php?nid=119285", "Category": null, "Parent URL": null}