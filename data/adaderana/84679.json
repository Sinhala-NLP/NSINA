{"Source": "Adaderana", "Timestamp": "February 22, 2018 01:18 pm", "Headline": "ජාතික ආණ්ඩුව පිළිබඳ එකඟතා ලියවිල්ල පාර්ලිමේන්තුවට ඉදිරිපත් කරන්න ", "News Content": "අද පෙරවරුවේ පාර්ලිමේන්තුව රැස්විමෙන් පසු ජාතික ආණ්ඩුවේ නීත්‍යානුකූලභාවය පිළිබඳ ඒකාබද්ධ විපක්ෂයේ මත්‍රීවරුන් ප්‍රශ්න කළ අතර ආණ්ඩු පක්ෂ මන්ත්‍රීවරුන් ද ඊට ප්‍රතිචාර දැක්වීය. පාර්ලිමේන්තු මන්ත්‍රී දිනේෂ් ගුණවර්ධන මහතා සඳහන් කලේ ජාතික ආණ්ඩුව පිළිබඳ එකඟතා ලියවිල්ල පාර්ලිමේන්තුවට ඉදිරිපත් කළ යුතු බවයි. ඩලස් අලහප්පෙරුම මන්ත්‍රීවරයා ද එම ඉල්ලීම සිදුකළ අතර පාර්ලිමේන්තු මන්ත්‍රී චන්ද්‍රසිරි ගජධීර මහතා ප්‍රකාශ කලේ කතානායකවරයාගේ තනතුරේ නීත්‍යානුකූලභාවය සම්බන්ධයෙන් ද ගැටලු මතු වන බවයි. නලීන් බණ්ඩාර, වෛද්‍ය නලින්ද ජයතිස්ස යන මන්ත්‍රීවරුන් ඒ සම්බන්ධයෙන් අදහස් පළ කළේය. නියෝජ්‍ය අමාත්‍ය කරූ පරණවිතාන මහතා සඳහන් කලේ ජාතික ආණ්ඩුව සම්බන්ධයෙන් කිසිඳු අයුරකින් ආණ්ඩුක්‍රම ව්‍යවස්ථාව උල්ලංගණය වී නොමැති අතර මෙම තත්වය ව්‍යවස්ථාමය ගැටලුවක් නොව, දේශපාලන ගැටලුවක් බවයි. අදාළ ලියවිල්ල සම්බන්ධයෙන් වගකිව යුතු පාර්ශව සමඟ සාකච්ඡා කරන බව මේ සම්බන්ධයෙන් අදහස් දැක්වූ කථානායක කරූ ජයසූරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=84679", "Category": null, "Parent URL": null}