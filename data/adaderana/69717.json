{"Source": "Adaderana", "Timestamp": "February 16, 2017 05:05 pm", "Headline": "ගම්මන්පිලට රවිගෙන් අමතක නොවන පාඩමක් ?", "News Content": "පාර්ලිමේන්තු මන්ත්‍රී උදය ගම්මන්පිල මහතාට විරුද්ධව තමන් අපහස නඩුවක් දැමීමට තීරණය කරන බව මුදල් අමාත්‍ය රවී කරුණානායක මහතා පැවසීය. ආණ්ඩුවේ දූෂිතයින්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කිරීමට ආරම්භ කළ වැඩපිළිවෙළෙහි අටවන හෙළිදරව්ව මුදල් අමාත්‍ය රවි කරුණානායක මහතාට එරෙහිව ඊයේ (15) දිනයේ දී සිදුකරන බව ගම්මන්පිල මහතා පවසා සිටියේ ය. අද (16) පැවති මාධ්‍ය හමුවකට සම්බන්ධ වෙමින් අමාත්‍ය රවී කරුණානායක මහතා කියා සිටියේ මෙම චෝදනාව ගිය ආණ්ඩුව පවතින කාලයේ ඇති කළ ගැටළුවක් බවත් නීතිපති දෙපාර්තමේන්තුවෙන් ඉදිරිපත් කළ සියලූම කරුණු තමන් සතු වන බවත් එවා නිරීක්ෂණය කිරීමෙන් කුමන පදනමක් මත මෙම ගනුදෙනු සිදුවුණා ද යන්න නිවැරදිව දැන ගත හැකි බවත්ය. තමන් වෘත්තීය පදනමක් සහිතව ඉතා මහන්සියෙන් රටේ නීතියානුකූලව ඉදිරියට පැමිණි අයෙක් බවත් වංචාව තුළින් නොපැමිණි බවත් කියා සිටි අමාත්‍යවරයා රටක් ඉදිරියට යෑමේ දී මෙවැනි කටයුතු අනවශ්‍ය බවත් අවශ්‍ය වන්නේ දැනට රට පත්ව තිබෙන ආර්ථික ගැටළුන්ගෙන් ගොඩ ගැනීම බවත් පැවසීය. එනිසා මෙවැනි චෝදනාවන්ට එරෙහිව අමතක නොවන පාඩමක් වශයෙන් උදය ගම්මන්පිල මහතාට විරුද්ධව අපහස නඩුවක් ගොණු කරන බව ද පවසා සිටියේ ය. මේ අතර පසුගිය ආණ්ඩුවේ හිතවතුන්ට නව ආයෝජන ගෙන ඒමේ තහනමක් නොමැති බව ද මුදල් අමාත්‍ය රවි කරුණානායක මහතා පවසයි.", "URL": "https://sinhala.adaderana.lk/news.php?nid=69717", "Category": null, "Parent URL": null}