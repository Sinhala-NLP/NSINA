{"Source": "Adaderana", "Timestamp": "May 29, 2017 12:58 pm", "Headline": "විපතට පත් ජනතාව වෙනුවෙන් මනුසත් දෙරණ සාර්ථකව අද දිනත් ක්‍රියාත්මකයි", "News Content": "විපතට පත් ජනතාවට සහන සැළසීම සඳහා මනුසත් දෙරණ සහන වැඩපිළිවෙල මේ වන විට ඉතා සාර්ථක අන්දමින් ක්‍රියාත්මක වෙයි. ගං වතුරෙන් සහ නායයෑම්වලින් පිඩාවට පත්ව සිටින ජනතාව වෙනුවෙන් අත්‍යාවශ්‍ය භාණ්ඩ එක්රැස් කර බෙදාහැරීමේ මනුසත් දෙරණ ක්‍රියාන්විතය පෙරේදා(27) දිනයේ ආරම්භ කෙරිණි. ඒ අනුව අද(29) දිනයේත් විශාල පිරිසක් මනුසත් දෙරණ සහන වැඩපිළිවෙල සමඟ එක් වූ අතර විපතට පත් ජනතාව වෙනුවෙන් භාණ්ඩ රැගත් ලොරි රථ දිස්ත්‍රික්ක කිහිපයක් වෙත ගමන් කරනු ලැබීය. විපතට පත්වූවන්ට වැඩි වශයෙන් පානීය ජල බෝතල් අවශ්‍යව ඇති අතර සහල්, පරිප්පු, සීනි, තේ කොළ, කිරිපිටි, සෝයාමීට් සැමන් වැනි වියළි ආහාර ද්‍රව්‍ය ද අවශ්‍යව තිබේ. ඔබේ ආධාර අංක 320 ටී.බී ජයා මාවත, කොළඹ 10 යන ස්ථානයේ පිහිටි “දෙරණ“ ප්‍රධාන කාර්යාල පරිශ්‍රයට භාරදිය හැකි අතර අංක 45/ 06 අල්විස් පෙදෙස, කොළඹ 03 යන ස්ථානයේ පිහිටි “අයිඩියා හෙල්“ ආයතනයට ද ආධාර ලබාදිමට හැකියාව පවතියි. එමෙන්ම මහරගම සිරි වජිරඡ්ඥාන ධර්මායතනයට( 0710606906 ), ගාල්ල බන්ධනාගාර පරිශ්‍රයට ( 0777814930) සහ මාතර දිස්ත්‍රික් ලේකම් කාර්යාලයට(0412222235) ඔබගේ වටිනා ආධාර ගෙනවිත් භාරදී මනුසත් දෙරණ ක්‍රියාන්විතය හා දායකවිමට හැකියාව පවතියි. ඒ සඳහා 0115300700, 0115300800, 0115577111 යන දුරකථන අංකවලට අමතා වැඩි විස්තර දැන ගත හැකියි. මේ අතර සම්පත් බැංකුවේ බම්බලපිටිය ශාඛාවේ 0011 1000 9530 යන මනුසත් දෙරණ ගිණුම් අංකය ඔස්සේ ඔබට මූල්‍යමය දායකත්වය සැපයීමට හැකියාව පවතී. මේ අතර විදේශ මුදල් පරිත්‍යාග කිරීම සඳහා සම්පත් බැංකුවේ බම්බලපිටිය ශාඛාවේ ස්ව්ෆිට් කෝඩ් BSAMLKLX හරහා විදෙස් ගත වී සිටින ඔබටත් පරිත්‍යාගයන් සිදු කළ හැකිය.", "URL": "https://sinhala.adaderana.lk/news.php?nid=73710", "Category": null, "Parent URL": null}