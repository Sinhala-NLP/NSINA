{"Source": "Adaderana", "Timestamp": "August 18, 2016 08:19 am", "Headline": "  ඒකාබද්ධ විපක්ෂයේ විශේෂ සාකච්ඡාවක්", "News Content": "ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන්ගේ විශේෂ සාකච්ඡාවක් ඊයේ(17) රාත්‍රියේ පවත්වා තිබේ.හිටපු ජනාධිපති මහින්ද රාජපක්ෂ මහතාගේ මිරිහානේ පිහිටි නිවසේදී මෙම සාකච්ඡාව පවත්වා ඇති බව වාර්තා වෙයි. අතුරුදහන්වූවන් පිළිබඳ කාර්යාලය පිහිටුවීමේ පනත් කෙටුම්පත සම්මත වූ ආකාරය පිළිබඳව සහ නව ව්‍යවස්ථා සංශෝධනය පිළිබඳව මෙහිදී දීර්ඝ වශයෙන් සාකච්ඡා වී තිබේ.අතුරුදහන්වූවන් පිළිබඳ කාර්යාලය පිහිටුවීමේ පනත් කෙටුම්පත නීත්‍යානුකූලව සම්මත නොවූ බැවින් ඒ පිළිබඳව අද(18) දිනයේ කථානායකවරයා දැනුවත් කිරීමට ද එම සාකච්ඡාවේදී තීරණය කර ඇති බව වාර්තා වෙයි.ඒකාබද්ධ විපක්ෂයේ සාකච්ඡාවට සහභාගීවීමෙන් අනතුරුව මාධ්‍ය වෙත අදහස් දැක්වූ පාර්ලිමේන්තු මන්ත්‍රී දිලුම් අමුණුගම මහතා සඳහන් කළේ ශ්‍රී ලංකා නිදහස් පක්ෂයේ 65 වන සංවත්සරයට තමන් සහභාගී නොවන බවයි.කෙසේවෙතත් විනය විරෝධී ක්‍රියාවල නිරතවන පුද්ගලයින් ශ්‍රී ලංකා නිදහස් පක්ෂයේ රඳවා තබා නොගන්නා බව බදුල්ල ප්‍රදේශයේ පැවති උත්සවයකදී රාජ්‍ය අමාත්‍ය ඩිලාන් පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=63175", "Category": null, "Parent URL": null}