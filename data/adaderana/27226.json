{"Source": "Adaderana", "Timestamp": "September 8, 2012 01:02 pm", "Headline": "ගැටලු ලිහන්න දුරදර්ශි හා රාජ්‍යතාන්ත්‍රික බව අවශ්‍යයි", "News Content": "ශ්‍රී ලංකාව හා ඉන්දියාව අතර පවතින දීර්ඝ කාලීන සබඳතාවන් බිඳ දැමීමට හෝ පළුදු කිරීමට ගන්නා උත්සාහය හෙළා දකින බව එක්සත් ජාතික පක්ෂ නායක රනිල් වික්‍රමසිංහ මහතා පවසයි. පසුගියදා ශ්‍රී ලාංකික වන්දනාකරුවන් පිරිසකට තමිල්නාඩුවේ දී එල්ල වූ ප්‍රහාරය පිළිබඳ නිකුත් කළ නිවේදනයක රනිල් වික්‍රමසිංහ මහතා මේ බව සඳහන් කර තිබේ. මෙවන් අත්දැකීම්වලට ඉන්දියාවේ සිට හෝ තමිල්නාඩුවේ සිට ශ්‍රී ලංකාවට පැමිණෙන කිසිදු අයෙකුට මුහුණ දෙන්නට සිදුව නොමැති බව ඔහු පෙන්වාදෙයි. ඉන්දීය හා ශ්‍රී ලංකා ආණ්ඩු අතර දේශපාලන හා ප්‍රතිපත්තිමය නොගැලපීම් තිබුණ ද දෙරටේම සාමාන්‍ය ජනතාවගේ මිත්‍රත්වයට ඒ කිසිවකින් බලපෑම් සිදු නොවිය යුතු බව විපක්ෂ නායකවරයා පවසයි. එමෙන්ම ශ්‍රී ලාංකිකයින් පිරිසකට පසුගියදා මුහුණදීමට සිදුවූ සිද්ධිය පිළිබඳ සොයා බැලීමත් යළි එවැනි සිද්ධියක් ඇති නොවනු පිණිස අවශ්‍ය පියවර ගැනීමත් ඉන්දීය මධ්‍යම ආණ්ඩුවේ වගකීමක් බව රනිල් වික්‍රමසිංහ මහතා පෙන්වාදෙයි. මෙවැනි ගැටලු හා අර්බුද ඇතිවූ විට ඒවා රාජ්‍ය තාන්ත්‍රික හා දූරදර්ශී ලෙස විසඳා ගැනීමට ශ්‍රී ලංකා ආණ්ඩුව ද පියවර ගත යුතු බව විපක්ෂ නායකවරයා සිය නිවේදනයේ වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=27226", "Category": null, "Parent URL": null}