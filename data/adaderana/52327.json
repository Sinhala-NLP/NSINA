{"Source": "Adaderana", "Timestamp": "June 29, 2015 03:02 pm", "Headline": "මධ්‍යම පළාත් ජ්‍යෙෂ්ඨ නි.පොලිස්පතිගෙන් අරුම පුදුම නියෝගයක් ", "News Content": "මධ්‍යම පළාත් ජ්‍යෙෂ්ඨ නියෝජ්‍ය පොලිස්පතිවරයා විසින් නිකුත් කර ඇති දුෂණ සහ මත්ද්‍රව්‍ය නඩු ලබාගැනීම සම්බන්ධයෙන් වූ ලිපියක් හේතුවෙන් මධ්‍යම පළාතේ සියලුම සහකාර පොලිස් අධිකාරීවරුන් සහ පොලිස් ස්ථානාධිපතිවරුන් රාජකාරි කිරීමේදී දැඩි අසීරුතාවකට පත්වී තිබේ.මධ්‍යම පළාත් ජ්‍යෙෂ්ඨ නියෝජ්‍ය පොලිස්පති ගාමිණී දිසානායක මහතා විසින් 2015.06.26 දින අංක SDIG / CP/ OPS 234/2015 දරණ ලිපිය මගින් මධ්‍යම පළාතේ දිස්ත‍්‍රික්භාර සියලුම සහකාර පොලිස් අධිකාරීවරුන්ට සහ පොලිස් ස්ථානාධිපතිවරුන්ට යවා මෙම නියෝග ලිපිය යොමුකර ඇත.එම ලිපිය මගින් හෙරොයින්, ගංජා යන නීතිවිරෝධී මත්ද්‍රව්‍ය හා නීතිවිරෝධී මත්පැන් නඩු ප‍්‍රමාණය වැඩි කිරීමටත් සෑම පොලිස් ස්ථානයකින්ම හෙරොයින් නඩු වැඩි ප‍්‍රමාණයක් ලබාගත යුතු බවත් අවධාරණය කර තිබේ.තම පොලිස් බල ප‍්‍රදේශය තුළ හෙරොයින්, ගංජා මත්ද්‍රව්‍ය හා නීතිවිරෝධී මත්පැන් නොමැති නිසා ජ්‍යෙෂ්ඨ පොලිස්පතිවරයාගේ චක‍්‍රලේඛය අනුව කටයුතු කිරීමට නොහැකි තත්ත්වයක් උද්ගතවී ඇති බව ඇතැම් පොලිස් ස්ථානාධිපතිවරු පෙන්වාදෙති.ඒ අනුව හෙරොයින් ඇතුළු මත්කුඩු භාවිතා කරන්නන් හිඟවීම හෝ නොමැතිවීම සුබවාදී කාරණයක් ලෙස නොව අසුබවාදී කාරණයක් ලෙස ජ්‍යෙෂ්ඨ පොලිස්පතිවරයා දකින්නේද යන්න තවත් කෙනෙකුට සැක සංකාවට තුඩුදෙන කරුණකි.එසේම මත්කුඩු බලහත්කාරයෙන් දමා අහිංසකයින් මත්ද්‍රව්‍ය ජාවාරම්කරුවන් ලෙස හංවඩු ගසා නඩු වැඩිකර ගැනීමට අනුබලදීමක්ද යන්න තවත් විටෙක සැකයක තුඩුදෙන බැව් අවිවාදිතය.කෙසේ වෙතත් එම ලිපියේ ජ්‍යෙෂ්ඨ නියෝජ්‍ය පොලිස් පතිවරයා අවධාරණය කර ඇත්තේ මෙම මත්ද්‍රව්‍ය වැටලීමට නිසි උනන්දුවකින් හා කාර්යක්ෂමතාවයකින් රාජකාරිය ඉටු නොකරන ගම් ප‍්‍රදේශය තුළ සහ ඊට ආසන්න පළාත් වල සිට රාජකාරී සඳහා පැමිණෙන නිළධාරීන් එම පොලිස් ස්ථානවලින් ඉවත්කර වෙනත් පොලිස් ස්ථානවෙත මාරුකරන බවයි. තවද මෙම වැටලීම නිසි අධීක්ෂණයෙන් තොරව රාජකාරි ඉටුකරනු ලබන පොලිස් ස්ථානාධිපතිවරුන් සහ දිස්ත‍්‍රික් සහකාර පොලිස් අධිකාරීවරුන් ස්ථානමාරු කිරීමට පොලිස්පතිවරයා වෙත යෝජනාකරන බවද මධ්‍යම පළාත් ජ්‍යෙෂ්ඨ නියෝජ්‍ය පොලිස්පතිවරයාගේ එම ලිපියෙන් වැඩි දුරටත් පෙන්වාදී තිබේ.", "URL": "https://sinhala.adaderana.lk/news.php?nid=52327", "Category": null, "Parent URL": null}