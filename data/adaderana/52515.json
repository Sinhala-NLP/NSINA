{"Source": "Adaderana", "Timestamp": "July 8, 2015 03:03 pm", "Headline": "රු. 2000 වැඩිහිටි දීමනාව දිගටම!  - මුදල් අමාත්‍යංශය", "News Content": "රුපියල් 2000 වැඩිහිටි දීමනාවත්, රබර් කිලෝවට රුපියල් 350ක මුදලත්, සියයට 200කින් වැඩි කළ සමෘද්ධි දීමනාවත් ගෙවීමට අවශ්‍ය මුදල් වෙන්කර ඇති බව මුදල් අමාත්‍යංශය පවසයි.එම අමාත්‍යංශය විසින් මේ සම්බන්ධයෙන් නිකුත් කළ නිවේදනය වැඩිදුරටත් පහත පරිදිය.රජය විසින් කුඩා රබර් හා තේ වතු හිමියන් දිරිගැන්විම සඳහා රබර් කිලෝවකට රුපියල් 350/ක් හා තේ කිලෝවක් සඳහා රු.80ක සහතික මිලක් පවත්වාගෙන යාම සඳහා 2015 වසරේ මේ වන තෙක් රුපියල් මිලියන 3314.75ක මුදලක් මහා භාණ්ඩාගාරය විසින් වැවිලි කර්මාන්ත අමාත්‍යාංශය වෙත වෙත ලබා දී ඇත. මේ අනුව කුඩා රබර් හා තේවතු හිමියන්ට එම සහතික මිල අඛණ්ඩව ලබා දිමට කටයුතු යොදා ඇත.මුදල් අමාත්‍ය රවී කරුණානායක මහතා විසින් ඉදිරිපත් කරන ලද 2015 අතුරු අය වැය මගින් යෝජිත සමෘද්ධි සහනාධාර දීමනා සියයට 200% කින් වැඩි කිරිමක් වෙනුවෙන් 2014 වසරේදී වෙන් කරන ලද රුපියල් බිලියන 14 ක මුදල 2015 දී රුපියල් බිලියන 41.7 දක්වා වැඩි කර ඇත. දැනට රට පුරා පවුල් 14,80,000 ක් සමෘද්ධි ප්‍රතිලාභ ලබති.රුපියල් 210ක අවමය හා රු.1500ක උපරිමය යටතේ මෙතෙක් ගෙවන ලද සමෘද්ධි දීමනාව 2015 අප්‍රේල් සිට 200%කින් එනම් රු.630ත් සිට රු.4500 ත් අතර මුදලින් වැඩිකර තිබේ.සමාජ ආරක්ෂණ වැඩපිළිවෙළ යටතේ වැඩිහිටියන්ට ගෙවනු ලබන රු.1000ක මාසික දීමනාව රු.2000 දක්වා වැඩි කර ඇත.මේ යටතේ සහනාධාර ලබන ප්‍රතිලාභී වැඩි හිටියන්ගේ සංඛ්‍යාව 386,080 දක්වා වැඩි වී ඇත.ඒ අනුව මෙම වැඩි වූ ප්‍රතිලාභීන්ටද මුදල් ගෙවීමට සරිලන පරිදි ඒ සඳහා රු.මිලියන 4206.26 මහා භාණ්ඩාගාරය විසින් සමාජ සේවා අමාත්‍යාංශය වෙත දැනටමත් නිකුත් කර ඇත. සමාජ ආරක්ෂණ වැඩපිළිවෙළ යටතේ වයස අවු.70ට වැඩි අයට දෙනු ලබන මෙම රු.2000 /-ක මාසික දීමනාව සමෘද්ධි ප්‍රතිලාභී පවුල් වල සිටින වැඩිහිටියන්ටද ගෙවනු ලැබේ. මේ සඳහා2015 වසරට වැය වන මුදල රුපියල් මිලියන 8612.5කි.තේ සහ රබර් සඳහා සහතික මිලක් පවත්වා ගෙන යාම, සියයට 200%කින් වැඩි කරන ලද සමෘද්ධි දීමනා ගෙවීම, සමාජ ආරක්ෂණ වැඩපිළිවෙළ යටතේ රුපියල් 2000 දක්වා වැඩි කරන ලද වැඩිහිටියන්ට ගෙවනු ලබන දීමනාව ආදිය සඳහා රජය විසින් රු.මිලියන 52,926 ක් වෙන් කර ඇතැයි මහා භාණ්ඩාගාරයේ අය වැය අධ්‍යක්ෂ ජනරාල් පැවසීය.", "URL": "https://sinhala.adaderana.lk/news.php?nid=52515", "Category": null, "Parent URL": null}