{"Source": "Adaderana", "Timestamp": "January 19, 2016 12:41 pm", "Headline": "ස්ථානාධිපති සූර්පිට - තහවුරුයි", "News Content": "වාරියපොල පොලිස් ස්ථානාධිපතිවරයා බීමතින් රාජකාරියේ නිරතව සිට ඇති බවට සිදුකළ වෛද්‍ය පරීක්ෂණකින් අනාවරණය වී තිබේ.අදාළ පොලිස් ස්ථානාධිපතිවරයා ඊයේ දිනයේ බීමතින් රාජකාරියේ නිරතව සිටින බවට කුරුණෑගල දිස්ත්‍රික්කය භාර සහකාර පොලිස් අධිකාරීවරයාට තොරතුරු ලැබී තිබු බව සඳහන්ය. ඒ අනුව වාරියපොල පොලිස් ස්ථානාධිපති ප්‍රධාන පොලිස් පරීක්ෂක නිමල් ප්‍රියන්ත මහතා සම්බන්ධයෙන් විමර්ශනයක් ආරම්භ කිරීමට සහකාර පොලිස් අධිකාරීවරයා පියවර ගෙන ඇත. වෛද්‍ය පරීක්ෂණය සඳහා වාරියපොල පොලිස් ස්ථානාධිපතිවරයා කුරුණෑගල රෝහලේ අතිරේක අධිකරණ වෛද්‍ය නිලධාරීවරයා හමුවට ඉදිරිපත් කර ඇති අතර එහිදී ඔහු බීමතින් සිට ඇති බව තහවුරු වී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.අදාළ පොලිස් ස්ථානාධිපතිවරයා සම්බන්ධයෙන් මේ වන විට වැඩිදුර විමර්ශන ක්‍රියාත්මක වෙමින් පවතින බව එම කාර්යාලය තවදුරටත් පැවසුවේය.", "URL": "https://sinhala.adaderana.lk/news.php?nid=56459", "Category": null, "Parent URL": null}