{"Source": "Adaderana", "Timestamp": "March 7, 2016 09:43 pm", "Headline": "ලංකාවේ ගොවියන්ට චූන් පාන් විකුණන්න වෙයිද?", "News Content": "පොහොර මිල අඩු කළ පමණින් ආණ්ඩුව සිතන්නේ ගොවියන්ගේ ප‍්‍රශ්නෙ ඉවර යැයි ගොවි අරගල ව්‍යාපරයේ ජාතික සංවිධායක විමල් වත්තුහේවා මහතා පවසයි.වර්තමානයේ ගොවීන් මුහුණදෙන ප‍්‍රශ්න පිළිබඳ කරුණු පැහැදිලි කිරීම සඳහා අද(07) පැවති විශේෂ මාධ්‍ය හමුවක් අමතමින් ඒ මහත් මෙම අදහස් පළ කර ඇත. ගොවි අරගල ව්‍යාපාරය විසින් සංවිධාන කර තිබූ මෙම මාධ්‍ය හමුව සඳහා ගොවි අරගල ව්‍යාපරයේ කැඳවුම්කරු ජයන්ත රන්දෙනිය, ජාතික සංවිධායක විමල් වත්තුහේවා හා විධායක කමිටු සමාජික විමල් රත්නායක මහතාද සහභාගී විය .එහිදී විමල් වත්තුහේවා මහතා පළ කළ අදහස් වැඩිදුරටත් පහත පරිදි වෙයි.පොහොර මිල අඩු කළාම ආණ්ඩුව හිතාගෙන ඉන්නේ ගොවියන්ගේ ප‍්‍රශ්නෙ ඉවරයි කියලා. අපි කියන්නේ මේක ලංකාවේ කෘෂි ප‍්‍රතිපත්තියත් එක්කම බැදිච්ච ප‍්‍රශ්නයක් ඒ හින්දා ගොවීන්ගේ ප‍්‍රශ්නෙ ඉවර නෑ. පොහොර මිල ප‍්‍රශ්නය සහ සහනධාරය,ආණ්ඩුව කලින් කිව්වා හෙක්ටයාරයට රුපියල් 25,000ක් දෙනවා කියලා. ඒ කියන්නේ එක කන්නෙකට රුපියල් 12,500 යි. කෘෂි කර්ම ඇමතිවරයාම කිව්ව විධියට මේ කතාව ආණ්ඩුව කියන වෙලාව වෙනකොටත් වෙළෙඳපොළේ පොහොර මිල පැවැතුනේ රුපියල් 3000ත් 3500ත් අතර ඒ වගේම යූරියා, ටී. එස්. ටී. හා එම්. එස්. ටී. වගේ පොහොර රුපියල් 2000ක් විතර වුණා. මේ අනුව දැන් ආණ්ඩුව ගණන් හදලා කියනවා. පොහොර මිල රුපියල් 2500 කලාම කලින් පොහොර සහනාධාරයේ තරමටම පොහොර ලබා ගන්න පුළුවන් කියලා. මේක ඇත්තද? සාමාන්‍යයෙන් හෙක්ටයාරයකට පොහොර මිටි 6ක් ඕන. රුපියල් 2500 ගානේ ගණන් හැදුවොත් ඒ කියන්නේ රුපියල් 15,000ක්. එක කන්නෙකට ලැබෙන්නේ රුපියල් 12500 නිසා එතනත් ගානක් අඩුයි. මේකෙදි ආණ්ඩුව කියනවා කලින් පොහොර සහනාධාරය දුන්න කාලෙත් ගොවීන් රුපියල් 3000 ක විතර අමතර වියදමක් දරා ගත්තා කියලා. එහෙම හිතුවත් ප‍්‍රශ්නයක් තියෙනවා. දැන් ආණ්ඩුව රුපියල් 2500ට දෙන්න යන පොහොර කියන්නේ කප්පාදු කළ ප‍්‍රමිතියකට තියෙන පොහොර. මෙතනදී කලින් කියපු පොහොර මිටි 6ට අමතරව හෙක්ටයාරයකට කාබනින පොහොර කිලෝ 4500ක් යොදන්න වෙනවා. එතනදි ගොම පොහොර නම් කිලෝ 4500යි. කුකුල් පොහොර නම් කිලෝ 2500යි. මීට අමතරව කිලෝ 25 කොල අතු මිටි 80ත් 90ත් අතර ප‍්‍රමාණයක් ඕන වෙනවා. ඒ වගේම කලින් කන්නේ පිදුරුත් ඕන වෙනවා. අපි කියන්නේ ගොවියෝ හැමෝටම මේක කරන්න බෑ. ඒ නිසා වීමට නියමිත දේ තමයි, කලිනුත් ගොවීන් කළ දේ තමයි. අමරත පොහොර මිටි තුනක් වෙළෙඳපොලෙන් මිලදී ගැනීම. මෙතනදී රුපියල් 2500 ගානේ ගණන් හැදුවම පැහැදිළි පාඩුවක් තමයි තියෙන්නේ. ඒ නිසා ආණ්ඩුවේ ගණන් හැදීම වැරදියි.ඒවගේම මේ සහනාධාරය දෙන්නේ අමිශ‍්‍ර පොහොර වලට විතරයි. මේ නිසා ටී එස් ටී, එම් එස් ටී වගේ පොහොර රුපියල් 3700ක් විතර වෙනවා. මෙතනදි මිරිස්, එළවලූ වගේ වගාවන් කරන ගොවීන් ගැටලූවකට මුහුණ දෙනවා.ආණ්ඩුව කියන්නේ දැන් මේ සහනාධාර දෙන්න ෆෝම් පුරවන්නේ ගොවීන්ගේ තොරතුරු ගන්න කියලා. අපිට පැහැදිළිව කියන්න පුළුවන් මීට පෙර අවුරුදු වලදිත් පුරවපු ෆෝම් මීට බොහෝ සමානයි. ඉතින් ඒ තොරතුරු ආණ්ඩුව ළඟ නෑ කියන්නේ කොහොමද? එහෙනම් කෘෂිකර්ම ඇමතිවරයා කියන්න ඕන ආණ්ඩුවේ මහ බැංකුවේ සංඛ්‍යාලේකන වැරදියි කියලා. ඒ වගේම කලින් කිව්වා ගොවීන්ට ගොවි ජන බැංකුවේ ගිණුම් අරින්න කියලා. දැන් කියනවා මහජන බැංකුවේ හරි ලංකා බැංකුවේ හරි ගිණුමක් භාවිතා කරන්න පුළුවන් කියලා. අපි දන්නවා මේ ගිණුම් වලින් මුදල් ගන්න මේ ගිණුම් වල රුපියල් 1500ක වගේ මුදලක් ඉතිරි කරලා තියෙන්න ඕන කියලා. එතනිනුත් සහනාධාරේ කැපෙනවා. කලින් මෙහෙම වදයක් තිබුණේ නෑ. ගොවි සංවිධාන මැදිහත්වෙලා ගමටම පොහොර ගෙනත් දෙන වැඩපිළිවෙලක් තිබුණා. මෙතනදි තවත් කතාවක් කියනවා. මුදල් දුන්නම ඕන තැනකින් හොඳ පොහොර ගන්න පුළුවන් කියලා. මීට මාසෙකට විතර කලින් සී අයි සී සමාගම රේගුවෙන් ගෙන්නපු පොහොර වගයක් බාල පොහොර කියලා ඔප්පු වුණා. එතනදී ඒ අය පර්යේෂණ කරන තැන් වලට හොඳ පොහොර රැවටීමක් කර තිබුණා. මේ ගැන රතන හාමුදුරුවොයි පාඨලී චම්පික ඇමතිවරයයි කිව්වේ. මොණ කෙරුම්කාරයෝ උනත් මේ අයට දඬුවම් කරනවා කියලා. අපි අහනවා අඩුම තරමේ දැන් කියන්න මේ බාල පොහොර ටික කෝ කියලා පුළුවන්නම් හෙළිකරන්න කියලා. ඒ කතා කොහොම වුනත් ඇත්තට වුනේ මොන්සැන්ටෝවගේ ඒකාධිකාර සමාගම් වල හාදයෝ පහුගියකාලේ ඔය කියන ආණ්ඩුව එක්ක ලංකාවේ කරක් ගහපු එක. සම්මන්ත‍්‍රණ කරපු එක.රසායනික පොහොර වෙනුවට කාබනික පොහොර.අපි දන්නවා වගාවන් වලදී සොබාදහමේ දේවල් භාවිතයට ගන්නවා. ඒ වෙනුවට නැවත ඒ දේවල් සොබාදහමට ලැබෙන විධියක් තියෙන්න ඕන. ඒ දේවල් නැවත සපයන්නේ රසායනික හෝ කාබනික පොහොර විධියට. මෙතනදි කාබනික පොහොර භාවිතා කරන්න ඕන නම් ඒකට ගොවීන්ගේ ප‍්‍රශ්නයක් නෑ. නමුත් මෙතන තියෙන ප‍්‍රධාන ප‍්‍රශ්නෙ වෙන්නේ නිෂ්පාදන වියදම පිළිබඳ ප‍්‍රශ්නේ. පොහොර සහනාධාරය ගොවීන්ට වැදගත් වෙන්නේ මෙන්න මේ කියන නිෂ්පාදන වියදම අඩු කිරීම පැත්තෙන්. ඒකයි මේකට ආණ්ඩුව මැදිහත් විය යුතුයි කියන්නේ.මේ සහනාධාරේ ගොවීන් දිනා ගත්තේ සටන් කරලා. 2004 උපවාස කරලා තමයි මේ සහනාධාර දිනා ගත්තේ. ඒක කපන්න එපා. පරිසරයට හානි නැතිවෙන්න. වැඩපිළිවෙලක් ආණ්ඩුවෙන් යෝජනා කරන්න. ඒකෙ වගකීම ආණ්ඩුවයි ගන්න ඕන. ගොවීන් කොම්පෝස්ට් පොහොර භාවිතා කරන්න වීම ගැන ගැටලූවක් නෑ.සමාගම් වල ලාභයට ගොවීන් උකස් තැබීම.ඒ වෙනුවට ආණුඩුව කරනනේ මේ දේවල් සමාගම් වලට භාර දීම. මෙතන තියෙන ඇත්ත ප‍්‍රශ්නේ තමයි සමාගම් වල ලාභ රේට්ටුව සඳහා ගොවීන් උකස් තැබීම. මේ වෙනකොටත් බීජ, පොහොර, කෘෂි රසායන, දිලීර නාශක, වල් නාශක ආදියේ ඒකාධිකාර බිහිවෙලා තියෙනවා. ඒ සමාගම් බලන්නේ ගිය අවුරුද්දට වඩා කොහොමද මේ අවුරුද්දේ ලාභය වැඩි කරගන්නේ කියලා. සමාගම් වැඩිපුර එම ද්‍රව්‍ය විකිණීමට මැදිහත්වෙන්නේ ඒ අර්ථයෙන්. දැන් අපි කියමුකෝ කාබනික පොහොර භාවිතයට ගෙනාව කියලා. අපිට දැනටමත් ආරංචි වෙලා තියෙනවා. කාබනික පොහොරත් පිටරටින් ගෙන්වන්න සමාගම් මේ වෙනකොටත් මැදිහත්වෙමින් තියෙනවා කියලා. ඒ නිසා ඒ විකල්පයෙනුත් ඉදිරියේදී වෙන්නේ රසායනික පොහොර වලින් සිදු වූ දේම තමයි. මොකද එයාලගේ අරමුණ ලාභය විතරයි.මේ වගේ හේතු හින්ද තමයි ගොවීන් කියන්නේ. මේ ප‍්‍රශ්නෙට ආණ්ඩුව මැදිහතවෙලා. වගකීම අරගෙන සල්ලි නෙවෙයි පොහොර දෙන්න කියලා.පොහොර සහනාධාරය සමග ඊලඟට ගැටගැහෙන ප‍්‍රශ්නය තමයි වී මිල පිළිබඳ ගැටලූව. අය වැය ඉදිරිපත් කරන කොටම ආණ්ඩුව වීවල සහතික මිල අඩු කළා. කලින් සම්බා සඳහා තිබුණ රුපියල් 50 ක් සහ නාඩු වෙනුවෙන් තිබූ රුපියල් 45 වෙනුවට කීරි සම්බා වලට රුපියල් 50 ක් ලෙසත් සම්බා වලට රුපියල් 42ක් ලෙසත් නාඩු වලට රුපියල් 38 ලෙසත් මිල අඩු කළා.නමුත් වී නිෂ්පාදන වියදම වැඩිවුණා. කම්කරු කුලිය රුපියල් 800 සිට 1200ක් වුණා. මඩ කරන්න, හාන්න, ගොයම් කපන්න කුලිය රුපියල් 500ත් 400ත් අතර ප‍්‍රමාණ වලින් වැඩිවුණා. කලින් කියපු විධියට පොහොර, දිලීර නාශක ආදි සියල්ල මිල වැඩි වුණා.ඉතින් ඇත්තටම සිදු විය යුතුව තිබුණේ වී වල සහතික මිල වැඩි වීම. ඒ වුනත් ආණ්ඩුව කළේ ඒකේ අනික්පැත්ත.ඒ වගේම ආණ්ඩුවේ තර්කය තමයි රජය මී මිලදී ගන්නේ පෞද්ගලික අංශයත් එක්ක තරඟයක් ඇති කරන්න කියලා. මේක කොහොමද වෙන්නේ. ආණ්ඩුව මිලදී ගන්නේ මුලූ අස්වැන්නෙන් 5%ක් වගේ කොටසක්. අඩුම තරමෙන් පෞද්ගලික අංශයට තරඟයක් දෙන්න නම් ආණ්ඩුව 30%ක් වත් ගන්න ඕන. ඒත් එහෙම වෙන්නේ නෑ. එහෙමත් නැත්නම් පෞද්ගලික අංශයටත් අදාල වෙන විධියට සහතික මිල නීති ගත කළ යුතුයි. ඒකත් වෙන්නේ නෑ. දැන් වී අස්වනු නෙලන්න පටන් අරගෙන තියෙනවා. දැන් වී මිල තියෙන්නේ රුපියල් 17,18, 22 වගේ මට්ටමේ ගොවියන්ට මේකෙන් කොහොමටවත් පණ ගැට ගහගන්න බෑ. තාම ගොයම් කැපෙන්න පටන්ගත්තේ නෑ. ඒ නිසා ඉස්සරහට වෙන්න නියමිත මේ මිල තවත් පහලට වැටෙන එක.ඒ නිසා අපි කියන්නේ ආණ්ඩුව ඉතා සැලසුම් සහගත ලෙස ලංකාවේ වී වගාව අවසන් කරන මෙහෙයුමකයි ඉන්නේ.අපි කියන්නේ කව්රුවත් කියපු දේ නෙවෙයි. මේ ආණ්ඩුව ඡුන්දෙදී ලංකාවේ ගොවි ජනතාවට පොරොන්දුවක් දුන්නා. වි වලට රුපියල් 50ක සහතික මිලක් දෙනවා කිව්වා. ඒ වගේම අපි අභියෝග කරනවා ආණ්ඩුවට පුළුවන්නම් ‘සුරක්ෂිත ආහාර හා තිරසාර ගොවිතැන’ කියලා ආණ්ඩුව ලබා දුන්න පොරොන්දු පත‍්‍රයේ පහුගිය අවුරුද්දේ ඉටු කරපු පොරොන්දු දෙකක් පුළුවන් නම් කියන්න කියලා. කිසි දෙයක් කරලා නෑ.පාලකයෝ කියන්නේ ඒ අය ගොවි පුත්තු කියලා. කලින් හිටපු කෙනා කිව්වේ වක්කඩෙන් අත හෝදපු රජතුමා කියලා. දැන් ඉන්න කෙනා පොළොන්නරුවේ එල්ලේ ගහපු ගොවි පුතෙක් කියලා කියලා කියන්නේ. කලින් කෙනා ටිකෙන් ටික ගොවියාව මරමින් හිටියා. සහනාධාර කපමින් හිටියා. බීජ පනත, ජල පනත ගෙනල්ලා ගොවිතැන බහුජාතික සමාගම්වල ලාභය වෙනුවෙන් පරදු තියන්න කටුයුතු කළා. දැන් කෙනා ටිකෙන් ටික නෙවෙයි. එකවරම ගොවියාට වහ බෝතලයක් දීලා මැරියන් කියනවා වගේ වැඩ තමා කරමින් ඉන්නේ.මේ දවස්වල මහවැලි කලාපයේ කෘෂිකර්ම දෙපාර්තමේන්තුවේ මහත්වරුයි සමාගම් වල මහත්වරුයි එකතුවෙලා ගමින් ගමට යමින් කියාගෙන යනවා. ලාභ ගන්න නම් අතුරු බෝග වවන්න කියලා. ඒ අය යෝජනා කරන්නේ වී වගාව පාඩුයි ඒ නිසා බඩඉරිඟු, මිරිස්, වම්බටු වගේ දේවල් හදන්න කියලා. මේක අලූත් කතාවක් නෙවෙයි කාලෙක ඉඳලා මේක කියනවා.අනෙක් කතාව තමයි මේ අය කියනවා ලංකාවේ වී අතිරික්තයක් තියෙනවා කියලා. මේක ඇත්තද? ලංකාවේ වසරකට වී මෙට්රික්ටොන් ලක්ෂ 50ක පමණ නිෂ්පාදනයක් තියෙනවා. ඒ කියන්නේ සහල් මෙට්රික්ටොන් ලක්ෂ 35ක් ලංකාවේ ජනගහනය කෝටි 2ක් කියලා ගත්තොත් දිනකට එන්නේ හාල් ග්?ම් 500 මේක අවම මට්ටමක්. ඒ නිසා අතිරික්තයක් තියෙනවා කියන එක හරිම නෑ. ඒ වගේම මේ අය මැදිහත්වෙලා ලංකාවේ පරිභෝජන රටාව වෙනස් කරලා තියෙනවා. වාර්ෂික ඒක පුද්ගල පිටි පරිභෝජනය ගිය අවුරුද්දේ කිලෝ 35 සිට 68 දක්වා වැඩි වෙලා තිබුණා. රාජිත ඇමතිවරයා වගේ අය ජනතාවට කියනවා දියවැඩියාවයි අරවයි මේවයි නිසා පිටි පරිභෝජනය අඩු කරන්න කියලා. නමුත් අපි කියන්නේ ඒව මිනිස්සුන්ට නෙවෙයි ගිහින් කියන්න ඕන ආණ්ඩුවට ඒ අයයි බදු අඩු කරල මේ විධියට පිටි ගෙන්නන්නේ. දැන් මොකක්ද මේ වෙන්න යන්නේ. ආණ්ඩුව දෙනව කියනවානේ රැුකියා දශ ලක්ෂ්‍යක් දැන් මේ විධියට පිටි ගෙන්නලා කරන්න යන්නේ චූන් පාන් විකුණනවා වගේ රස්සා දෙන්න. අපි කියන්නේ මේවා ලංකාවේ තත්ත්වය ගැන කිසිදු හෙවිල්ලක් බැලිල්ලක් නැතිව කරන වැඩ. ගොවිතැන ගැන ආණ්ඩුවට කිසිම සැලැස්මක් නෑ. තියෙන්නේ ගොවිතැන එපා කරනව වැඩපිළිවෙලක්. අතිරේක බෝග වවන්න කියනවා. දැනටත් මහවැලියේ 50%ක අතිරේක බෝග වවන්නේ. දැන් ගොවියට ලාභ ලැබිලා තියෙනවාද? ලාබ ලබන්නේ සමාගම්. මේ අය කියන්නේ වී වගාවට වැඩිපුර ජලය භාවිතා වෙනවා කියලා. ඒ හින්ද පාඩුලූ. දැන් මේ කියන අතිරේක බෝග යෝජනා කරලා මොණවද කරන්නේ. ඒ අයම කියනවා මේවගෙන් වැඩිපුර ලාභ ගන්න නම් වගාවේ අහවල් කාලේට අහවල් පොහොර දාන්න ඕන. අහවල් බීජ ගන්න ඕන කියාල. ඒව ඔක්කොම එකම තැනකින් ගන්න පුළුවන් අවසානේ වෙන්නේ ගොවිය මේ සමාගම් වල සූරාකෑමේ ගොදුරක් වෙන එක විතරයි.ඒ නිසා අපි කියන්නේ ඇත්තටම ගොවි ප‍්‍රශ්න විසඳන්න නම් ගොවියන්ට සහන දෙන්න. ආණ්ඩුවට මුදල් නෑ කියනවා නම්. අපි යන්නේ පහුගිය කාලේ ඇමතිරවරුන්ට වාහන තීරු බදු සහන දෙන්න මිලියන 500ක් විතර වියදම් කළා. ගොවීන්ට මේ මුදල් දුන්නනම් රුපියල7000 විතර සහනාධාරයක් දෙන්න තිබුණා. ගොවියන් පාරට බැස්සට පස්සේ බොරුවට එක එක කතා කියලා ප‍්‍රශ්නෙ වහන් නැතිව ප‍්‍රශ්නෙ විසඳන්න. ඒ වගේම ගොවීන්ට කියන්න තියෙන්නේ මේ ප‍්‍රශ්නේ බැඳිලා තියෙනවා මේ ආණ්ඩුවල ආර්ථික ප‍්‍රතිපත්ති එක්ක. ඒනිසා මේ සමස්ථයට එරෙහිම ගොවිජන අයිතීන් වෙනුවෙන් අරගලයකට සූදානම් වෙන්න කියලා.", "URL": "https://sinhala.adaderana.lk/news.php?nid=57973", "Category": null, "Parent URL": null}