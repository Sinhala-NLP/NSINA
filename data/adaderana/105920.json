{"Source": "Adaderana", "Timestamp": "March 12, 2019 12:51 pm", "Headline": "යුද අපරාධ ගැන ජාත්‍යන්තර පරීක්ෂණයක් ඉල්ලා යාපනයේ සරසවි සිසුන් පාරට", "News Content": "යුද අපරාධ සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට ඉල්ලීම් කරමින් හා යුද අපරාධ සම්බන්ධයෙන් පරීක්ෂණ පැවැත්වීමට ශ්‍රී ලංකාවට ලබාදුන් කාලය ප්‍රමාණවත් බව සඳහන් කරමින් යාපනය යාපනය ජනතාව දැනුවත් කිරීමේ වැඩසටහනක් ආරම්භ කළ බව අද දෙරණ වාර්තාකරු පවසයි. යාපනේ විශ්වවිද්‍යාල සිසුන් පිරිසක් විසින් මෙම දැනුවත් කිරීමේ වැඩසටහනක් අද(12) සංවිධානය කර තිබුණි යුද අපරාධ සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට හා දෙමුහුන් අධිකරණ ක්‍රියාවලියක් හරහා යුධ අපරාධකරුවන්ට දඬුවම් ලබාදිය යුතු බවට ඉල්ලීම් කරමින් යාපනය විශ්වවිද්‍යාල සිසුන් 16 වැනිදා විරෝධතා වැඩසටහනක් පැවැත්වීමට නියමිත අතර, ඒ වෙනුවෙන් දැනුවත් කිරීමේ වැඩසටහනක් එලෙස ආරම්භ කොට තිබිණි. යාපනය විශ්වවිද්‍යාල සිසුන් පැවසූවේ යුද සමයේ සිදුවු යුධ අපරාධ සම්බන්ධයෙන් මෙරට ක්‍රියාවලියක් හරහා පරීක්ෂණ පැවැත්වීම සම්බන්ධයෙන් උතුරු නැගෙනහිර ජනතාව විශ්වාස නොකරන බැවින් ඒ සම්බන්ධයෙන් ජාත්‍යන්තර මැදිහත්වීමක් මත පරීක්ෂණයක් පැවැත්විය යුතු බවයි. යුද සමයේ සිදුවු යුද අපරාධ සම්බන්ධයෙන් වන පරීක්ෂණ පැවැත්වීමට ජාත්‍යන්තර මානව හිමිකම් කවුන්සලය මෙරට වෙත මේ දක්වා ලබාදුන් කාලය තුළ මෙරට තුළින් සාධාරණ පරීක්ෂණයක් හෝ ක්‍රියාදාමයක් ඉටුවි නොමැති බැවින් ඊට විරුද්ධව තමන් විරෝධතාවය පවත්වන බවද විශ්වවිද්‍යාල සිසුන් පැවසීය. විශ්වවිද්‍යාල සිසුන් යුධ අපරාධ සම්බන්ධයෙන් දැක්වෙන අනුරුවක් සකස් කොට වාහනයක සවිකොට දැනුවත් කිරීමේ වැඩසටහන පවති බව අප වාර්තාකරු පැවසීය.", "URL": "https://sinhala.adaderana.lk/news.php?nid=105920", "Category": null, "Parent URL": null}