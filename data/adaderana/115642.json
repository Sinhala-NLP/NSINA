{"Source": "Adaderana", "Timestamp": "August 3, 2019 01:37 pm", "Headline": "පොහොට්ටුවේ ජය වෙනුවෙන් ඊ කැන්වසින් අද සහ හෙට", "News Content": "ජනාධිපතිවරණය ඉලක්ක කර ගනිමින් ශ්‍රී ලංකා පොදුජන පෙරමුණ පූර්ව මැතිවරණ ප්‍රචාරක කටයුතු අද (03) උදෑසන ආරම්භ කරනු ලැබුවේය. මෙරට ප්‍රථම වතාවට ඊ තාක්ෂණය භාවිත කරමින් දිවයිනම ආවරණය වන පරිදි මෙම පූර්ව මැතිවරණ ප්‍රචාරණ කටයුතු අද සහ හෙට දෙදින තුළ පැවැත්වෙයි. ජනාධිපතිවරණය ඉලක්ක කර ගනිමින් ශ්‍රී ලංකා පොදුජන පෙරමුණ පූර්ව මැතිවරණ ප්‍රචාරක කටයුතු අද උදෑසන 7.54ට යෙදුනු සුබ නැතකින් ආරම්භ කරනු ලැබුවේය. මෙහි විශේෂත්වය වන්නේ ඊ තාක්ෂණය ඔස්සේ ජංගම දුරකථන යෙදුමක් වන ඊ කැන්වසින් ඇප් එක යොදාගනිමින් මෙම ප්‍රචාරක කටයුත්ත සිදු කිරීමයි. දිවයිනේ සෑම නිවසක්ම ආවරණය වන පරිදි අද සහ හෙට දෙදින තුළ ගෙයින් ගෙට ගොස් දේශපාලන දත්ත ලබාගැනීම සිදුවෙයි. අද ශ්‍රී ලංකා පොදුජන පෙරමුණේ ජාතික සංවිධායක බැසිල් රාජපක්ෂ මහතා ද ගෙයින් ගෙට ගොස් දේශපාලන තොරතුරු එක් රැස් කිරීමේ කාර්යයයේ නිරත වුණි. දිවයින පුරා සිදුවන මෙම වැඩසටහන ශ්‍රී ලංකා පොදුජන පෙරමුණේ කොළඹ පිහිටි කාර්යාලයේ මඟින් එම අවස්ථාවේදීම අන්තර්ජාලය ඔස්සේ අධීක්ෂණය කෙරෙයි.", "URL": "https://sinhala.adaderana.lk/news.php?nid=115642", "Category": null, "Parent URL": null}