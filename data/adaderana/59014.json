{"Source": "Adaderana", "Timestamp": "April 8, 2016 04:52 pm", "Headline": "දුම්දැමීම හේතුවෙන් ගුවන්යානය හදිසියේම ගොඩබස්සලා", "News Content": "ශ්‍රී ලංකන් ගුවන් සමාගමට අයත් UL 891 දරණ ගුවන්යානයේ වායුසමීකරණ පද්ධතියේ සිදුවූ කාර්මික දෝෂයක් හේතුවෙන් එහි කුටීරයේ(cabin)දුම් පිටවීමක් සිදුවූ බැවින් එය හදිසියේ බැංකොක්හි සුවම්භූමි ගුවන්තොටුපළට ගොඩබස්වා තිබේ.ඊයේ දිනයේ(07)එය බැංකොක් සිට කොළඹ බලා පිටත්වූ අතර හදිසියේම නැවත එරට තුළදීම ගොඩබැස්වීමට සිදුවූ බව ශ්‍රී ලංකන් ගුවන් සමාගම විසින් නිකුත් කළ නිවේදනයක දැක්වෙයි.මෙම ගුවන්යානයේ මගීන් 263ක් සිටි බවත්,කිසිවෙකුට තුවාලයක් හෝ සිදුනොවුණු අයුරින් ආරක්ෂා සහිතව ගොඩබැස්වීම සිදුකළ බවත් එම නිවේදනයේ දැක්වෙයි. සුවම්භූමි ගුවන්තොටුපළේ ගුවන් ඉංජිනේරුවන් විසින් ගුවන්යානයේ කාර්මික දෝෂය හඳුනා එය යථා තත්ත්වයට පත්කිරීමට කටයුතු කළ බවත්,පසුව එය අදාළ මගීන්ද සහිතව නැවත බැංකොක් වලින් පිටත්ව කටුනායක ගුවන්තොටුපළට ළඟාවූ බවත් සඳහන්ය.මෙම ගුවන්යානයේ ගුවන් නියමුවා ලෙස කටයුතු කරනු ලැබුවේ වසර 25ක අත්දැකීම් පවත්නා අයෙකු බවද එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=59014", "Category": null, "Parent URL": null}