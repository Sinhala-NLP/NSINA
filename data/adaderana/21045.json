{"Source": "Adaderana", "Timestamp": "December 30, 2011 12:03 pm", "Headline": "ග්‍රේරුට පක්ෂ සාමාජිකත්වය අහිමි කිරීම වළකමින් වාරණ නියෝගයක් ", "News Content": "පසුගියදා රජයට එක්වූ එක්සත් ජාතික පක්ෂයේ මොහාන් ලාල් ග්‍රේරු මන්ත්‍රීවරයාට එරෙහිව විනය පරීක්ෂණ පැවැත්වීම සහ ඔහුගේ පක්ෂ සාමාජිකත්වය අහිමි කිරීම වළක්වාලමින් කොළඹ දිසා අධිකරණය වාරණ නියෝගයක් නිකුත් කර ඇත. මොහාන් ලාල් ග්‍රේරු මහතා විසින් ඉදිරිපත් කළ පැමිණිල්ලක් විභාග කිරීමෙන් අනතුරුව කොළඹ දිසා විනිසුරු රංජිත් වටුපොළ මහතා විසින් මෙම වාරණ නියෝගය ලබන 12 වන දින දක්වා නිකුත් කරනු ලැබුවේය. එදිනට මේ සම්බන්ධව කරුණු දක්වන ලෙස එම පෙත්සමේ වගඋත්තරකරුවන් ලෙස නම් කර ඇති එක්සත් ජාතික පක්ෂ නායක රනිල් වික්‍රමසිංහ සහ මහ ලේකම් තිස්ස අත්තනායක ඇතුළු නිලධාරීන්ට අධිකරණය නොතීසි නිකුත් කර තිබේ. තමන්ගෙන් කරුණු විමසීමකින් තොරව සිය පක්ෂ සාමාජිකත්වය අහිමි කිරීමට එක්සත් ජාතික පක්ෂය සූදානම් වන බව පැමිණිලිකාර මොහාන් ලාල් ග්‍රේරු මන්ත්‍රීවරයා කියා සිටියි. එය නීති විරෝධී ක්‍රියාවක් බව පෙන්වාදෙන මන්ත්‍රීවරයා එබැවින් එම ක්‍රියාදාමය නැවැත්වීමේ අතුරු නියෝගයක් නිකුත් කරන ලෙස ඉල්ලමින් මෙම නඩුව පවරා තිබේ.", "URL": "https://sinhala.adaderana.lk/news.php?nid=21045", "Category": null, "Parent URL": null}