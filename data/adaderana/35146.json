{"Source": "Adaderana", "Timestamp": "June 22, 2013 11:20 am", "Headline": "අවමඟුල් ගෙදරට කලින් රෝහලට යයි", "News Content": "ගිනිගත්හේන, කළුගල විදුහල අසල දී මෝටර් රථයක් අඩි 13ක පමණ ප්‍රපාතයකට පෙරළීමෙන් රියදුරු ඇතුළු තිදෙනෙකු තුවාල ලබා රෝහල්ගත කර තිබේ. අද අලුයම 4.30 ට පමණ අනතුර සිදුව ඇති බව පොලීසිය පවසයි. තුවාලකරුවන් ගිනිගත්හේන රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා නාවලපිටිය මූලික රෝහලට ඇතුළත් කර තිබේ. මෙම පිරිස මොරටුමුල්ල සිට පූඩළුඔය ප්‍රදේශයේ අවමංගල්‍ය උත්සවයකට සහභාගි වීම සඳහා ගමන් කරමින් සිටිය දී අනතුර සිදුව ඇති බව පොලීසිය සදහන් කළේය. මේ අතර මාදම්පේ - කුලියාපිටිය මාර්ගයේ ගල්ඔරුව ප්‍රදේශයේ සිදුවූ යතුරුපැදි අනතුරකින් පුද්ගලයෙකු මියාගොස් තිබේ. යතුරුපැදිකරුට රථය පාලනය කරගැනීමට නොහැකි වීම හේතුවෙන් මාර්ගය අසල ගසක ගැටීමෙන් අනතුර සිදුව ඇති බව සඳහන්ය. අනතුරින් මියගොස් ඇත්තේ වීරකොඩියාන ප්‍රදේශයේ පදිංචි 22 හැවිරිදි තරුණයෙකි.", "URL": "https://sinhala.adaderana.lk/news.php?nid=35146", "Category": null, "Parent URL": null}