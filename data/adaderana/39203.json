{"Source": "Adaderana", "Timestamp": "November 30, 2013 08:04 am", "Headline": "සා.පෙළ ලියන සිසුන්ට දෙසැ. 07ත් හැඳුනුම්පත් ගන්න පුළුවන්", "News Content": "මෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින සිසුන් සඳහා මේ වනවිට හැදුනුම්පත් ලක්ෂ 04ට අධික සංඛ්‍යාවක් නිකුත් කර ඇති බව පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ආර්.එම්.එස්.සරත් කුමාර මහතා පවසයි. ඔහු පවසන්නේ ඉදිරි සතිය තුළ ද විභාගයට පෙනී සිටින සිසුන් සඳහා ප්‍රමුඛත්වය ලබා දෙමින් හැඳුනුම්පත් නිකුත් කිරීමේ කාර්ය සිදුකරන බවයි. තවත් ලක්ෂයකට අධික ජාතික හැදුනුම්පත් සංඛ්‍යාවක් නිකුත් කෙරෙන බව ද ආර්.එම්.එස්.සරත් කුමාර මහතා කියා සිටියි. ඉල්ලුම්පත්‍ර වල ඇති දෝෂ සහ වෙනත් දෝෂ හේතුවෙන් කිසියම් ප්‍රමාදයක් ඇති වුවද සෑම ඉල්ලුම්කරුවෙකුටම හැදුනුම්පත් නිකුත් කිරීමට අවශ්‍ය පියවර ගන්නා බව හෙතෙම පවසයි. ලබන 07 වැනි සෙනසුරාදා ද හැඳුනුම්පත් නිකුත් කිරීමේ විශේෂ දිනයක් ලෙස සලකා දෙපාර්තමේන්තුව ක්‍රියාත්මක වන බව කොමසාරිස්වරයා කියයි. අධ්‍යයන පොදු සහතික පත්‍ර සාමාන්‍ය පෙළ විභාගය දෙසැම්බර් 10 වැනිදා ආරම්භ වීමට නියමිතය. මෙවර සාමාන්‍ය පෙළ විභාගය සඳහා ඉතිහාසයේ වැඩිම පිරිසක් සහභාගි වන බව විභාග කොමසාරිස් ඩබ්ලිව්.එම්.එන්.ජේ පුෂ්පකුමාර මහතා කියාසිටියි. මෙවර විභාගයට පෙනී සිටින අපේක්ෂකයින් සංඛ්‍යාව පන්ලක්ෂ 70,000ට වැඩි බවදහෙතෙම පවසයි.", "URL": "https://sinhala.adaderana.lk/news.php?nid=39203", "Category": null, "Parent URL": null}