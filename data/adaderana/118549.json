{"Source": "Adaderana", "Timestamp": "September 8, 2019 06:24 am", "Headline": "ගොවියොත් පාරට බහින්න සුදානම් වෙයි", "News Content": "සේනා දළඹුවන් ගේ ප්‍රහාරයට ලක් වීමෙන් විනාශ වූ වගාවන් සඳහා ගොවීන්ට වන්දි ගෙවීම මෙතෙක් සිදු නොකිරීම හේතුවෙන් දිවයිනපුරා ගොවි ජනතාව එළබෙන 18 වනදා අම්පාර නගරයේ දී දැවැන්ත විරෝධතා ව්‍යාපාරයක් ආරම්භ කරන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. සේනා දළඹු හානියට නතුවූ බඩඉරිඟු සහ අනෙකුත් භෝග අක්කර එකකට රුපියල් 40,000 වගා වන්දියක් ලබා දීමට රජය පොරොන්දු වූ නමුත් ඉතා සූක්ෂම ලෙස ගොවීන් කීපදෙනෙකුට වන්දි ලබා දී විශාල මාධ්‍ය ප්‍රචාරයක් ලබා ගැනීම සිදුකරන බවද හෙතෙම චෝදනා කළේය. අනුරාධපුර, පොළොන්නරුව ,අම්පාර, මොනරාගල , ආදී දිස්ත්‍රික්කවල විශාල වශයෙන් සේනා දළඹු ප්‍රහාරයට ලක්වූ ගොවි පවුල් රැසක් පවතින බවද නාමල් කරුණාරත්න මහතා සඳහන් කළ සිටියේය. මොනරාගල කෝටි දහයක් ද අම්පාර දිස්ත්‍රික් කෝටි තිස්තුනක් ගොවීන්ට වන්දි ලබා දිය යුතු බවද මොනරාගල පවුල් දහසක් වන්දි ලබාගැනීමට සුදුසුකම් තිබෙන අය සිටින බවද සඳහන් කළේය. පහුගිය වසර කිහිපයේම සිදුවූ වග හානි සඳහා ලැබිය යුතු වග වන්දි ද මේ වන විට ගෙවීම් පැහැර හැර තිබෙන බවත් ගොවීන්ගේ මුදලින් වගා රක්ෂණය කොට එම රක්ෂණ මුදල් වත් මෙතෙක් ගෙවීම් සිදු කොට නැති බව සඳහන් කළේය. වගා හානියකට අක්කරයකට රුපියල් හතලිස් දහසක මුදලක් ගෙවීමපහර හරින ආණ්ඩුව එක මාසෙකට එක් ඇමතිවරයෙකුට අති විශාල ජනතා මුදල් ප්‍රමාණයක් ලබා ගන්නා බවත් වැටුපට අමතරව ඇමතිවරයෙකුට නිල වාහන දෙකක් ආරක්ෂාව සඳහා එක වාහනයක් ඇමති ආරක්ෂක නිලධාරීන් අට දෙනෙකු ඉන්ධන සඳහා එක් මාසයකට එක් ලක්ෂ පනස් දහසක මුදලක් කාර්ය මණ්ඩලය සඳහා පහළොස් දෙනෙක් එයින් පස්දෙනෙකුට වාහන ලබාදීම එම වාහන සඳහා රුපියල් 15,000 බැගින් වෙනම මුදල් ලබාදීම පස්දෙනෙකුට දුරකථන ලබාදීම ඒ සඳහා එක් අයකුට රුපියල් 8000 ක මුදලක් ලබාදීම කොළඹ ප්‍රදේශයෙන් නිවසක් ලබාදීම ඔවුන්ගේ දුරකථන විදුලි බිල් සියල්ල ගෙවීම එමෙන්ම විදේශ සංචාර ආදී මීට අමතරව තවත් වාසි රැසක් එක ඇමතිවරයෙකුට රජයේ මහජන මුදලින් ලබා ගනිද්දී ගොවීන්ට වන්දි මුදල ලබා නොදෙන්නේ මන්දැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. මෙහි බරපතළම ප්‍රශ්නය බවට පත්ව ඇත්තේ ගොවීන් ඉතා සීමිත පිරිසක් තෝරාගෙන වීශාල උත්සවයක් පවත්වා ගොවීන්ට වන්දි මුදල් ලබා දුන් බවට මහජනතාවට බොරු ප්‍රචාරයක් ලබාදීම බවත් සඳහන් කළේය.", "URL": "https://sinhala.adaderana.lk/news.php?nid=118549", "Category": null, "Parent URL": null}