{"Source": "Adaderana", "Timestamp": "October 5, 2012 01:40 pm", "Headline": "සිරියාවට එරෙහිව හමුදා ක්‍රියාමාර්ග ගැනීමට තුර්කියෙන් අවසර", "News Content": "සිරියා‍වට එරෙහිව හමුදාමය ක්‍රියාමාර්ග ගැනීම සඳහා තුර්කි පාර්ලිමේන්තුවේ අනුමැතිය හිමිව තිබේ. අදාළ යෝජනාවට පක්ෂව ඡන්ද 320 ක් ලැබී ඇති අතර ඊට විපක්ෂව ඡන්ද 129 ක් හිමිවිය. පසුගිය බදාදා තුර්කි නගරයකට එල්ල වූ මෝටර් ප්‍රහාරයකින් පුද්ගලයන් 5 දෙනෙකු මියයාමෙන් පසු අදාළ යෝජනාව ඉදිරිපත් කෙරිණි. එය වසරක් පුරා බලපැවැත්වෙන අතර අවශ්‍ය වුවහොත් යුධමය ක්‍රියාමාර්ග ගැනීමට එමගින් තුර්කි ආරක්ෂක අංශ වෙත බලය පැවරිය හැකිය. කෙසේ වුවද අදාළ යෝජනාව සිරියාවට ප්‍රහාර එල්ල කිරීම සඳහා ලබාදුන් බල පත්‍රයක් නොවන බව එරට නියෝජ්‍ය අග්‍රාමාත්‍යවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=28038", "Category": null, "Parent URL": null}