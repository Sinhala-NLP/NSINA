{"Source": "Adaderana", "Timestamp": "July 14, 2012 08:45 am", "Headline": "පළාත් සභා ඡන්දය වෙනුවෙන් පක්ෂ 3 ක් නාමයෝජනා භාරදෙයි", "News Content": "උතුරු මැද, සබරගමුව හා නැගෙනහිර පළාත් සභා මැතිවරණයට අදාළව දේශපාලන පක්ෂ 3 ක් මේ වන විට නාමයෝජනා භාරදි තිබේ. එක්සත් සමාජවාදී පක්ෂය මඩකළපුව හා ත්‍රිකුණාමලය දිස්ත්‍රික්ක සඳහා නාමයෝජනා භාරදී ඇති බව මැතිවරණ මහ ලේකම් කාර්යාලය සඳහන් කරයි. ඊට අමතරව ජනසෙත පෙරමුණ රත්නපුර දිස්ත්‍රික්කය සඳහා නාමයෝජනා භාරදී ඇත. මැතිවරණයට අදාළව ඊයේ දිනය තුළ ස්වාධීන කණ්ඩායම් 6 ක් ඇප තැන්පත් කර ඇති බව මැතිවරණ ම‍හලේකම් කාර්යාලය සඳහන් කරයි. ඒ අනුව මේ වන විට උතුරු මැද, සබරගමුව සහ නැගෙනහිර පළාත් සභා මැතිවරණයට අදාළව ස්වාධීන කණ්ඩායම් 22 ක් ඇප තැන්පත් කර තිබේ. නාමයෝජනා භාරදීම ලබන 19 වැනි දින මධ්‍යහන 12 න් අවසන් වන අතර ඇප තැන්පත් කිරීම ලබන 18 වැනි දින මධ්‍යහ්න 12 න් අවසන් වේ. මේ අතර සබරගමු පළාත් සභාව සඳහා දෙමළ පක්ෂ 3 ක් ඒකාබද්ධව තරග කිරීමට තීරණය කර තිබේ. ලංකා කම්කරු කොංග්‍රසය, ප්‍රජාතන්ත්‍රවාදී ජනතා පෙරමුණ හා කඳුරට ජනතා පෙරමුණ මෙලෙස ඒකාබද්ධව මැතිවරණයට ඉදිරිපත් වීමට තීරණය කර ඇති බව සඳහන්ය. ඊට අදාළ අවසන් සාකච්ඡා ඊයේ පස්වරුවේ පැවති බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා සඳහන් කළේය. මේ අතර නැගෙනහිර පළාත් සභාව සඳහා රජය සමග එක්ව තරග කිරීමට ශ්‍රී ලංකා මුස්ලිම් කොංග්‍රසය තීරණය කර තිබේ. ඊ‍යේ පස්වරුවේ රැස්වූ එම පක්ෂයේ උත්තරීතර මණ්ඩලය මෙම එකඟතාවට පැමිණ ඇති බව සඳහන්ය.", "URL": "https://sinhala.adaderana.lk/news.php?nid=25768", "Category": null, "Parent URL": null}