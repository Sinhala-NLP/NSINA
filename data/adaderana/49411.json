{"Source": "Adaderana", "Timestamp": "February 17, 2015 04:17 pm", "Headline": "ප්‍රසන්නගේ ආරක්ෂකයෙක් රිමාන්ඩ්  ", "News Content": "පුද්ගලයෙකුට පහරදීමේ සිද්ධියක් සම්බන්ධයෙන් අත්අඩංගුවට ගත් ඇමති ආරක්ෂක අංශයට අනුයුක්තව සේවය කළ ප්‍රධාන පොලිස් පරීක්ෂකවරයෙකු රක්ෂිත බන්ධනාගාර ගත කර තිබේ.වත්තල මහේස්ත්‍රාත් අධිකරණය මගින් අදාළ පොලිස් නිලධාරියා රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.පසුගිය වසරේ ජුලි මස 19 වනදා මහභාගේ ප්‍රදේශයේ දී පුද්ගලයෙකුට පහරදුන් බවට මෙම ප්‍රධාන පොලිස් පරීක්ෂකවරයාට චෝදනා එල්ල වී තිබේ. ඒ අනුව සැකකරු අත්අඩංගුවට ගෙන ඊයේ දිනයේ අධිකරණය වෙත ඉදිරිපත් කර ඇති බව පොලිස් මාධ්‍ය ප්‍රකාශකවරයා සඳහන් කළේය. සැකකරු බස්නාහිර පළාත් ප්‍රධාන අමාත්‍යවරයාගේ ආරක්ෂක අංශයට අනුයුක්තව සේවය කළ අයෙකු බව මාධ්‍ය ප්‍රකාශකවරයා කියා සිටියේය.එම නිලධාරියාගේ වැඩ තහනම් කිරීමට අදාළ නිර්දේශ පොලිස්පතිවරයා වෙත යොමුකර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=49411", "Category": null, "Parent URL": null}