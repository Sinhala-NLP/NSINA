{"Source": "Adaderana", "Timestamp": "April 17, 2019 04:29 pm", "Headline": "දෙව්මැඳුර යළි ගොඩනඟන්න ඇමෙරිකානු ඩොලර් මිලියන 800ක් එකතු වෙයි", "News Content": "පසුගියදා ගින්නෙන් විනාශයට පත් නොත්‍ර දාම් ආසන දෙව්මැදුරේ ප්‍රතිසංස්කරණ කටයුතු සදහා අමෙරිකානු ඩොලර් මිලියන 800ක අරමුදලක් රැස්ව ඇති බව ප්‍රංශ වාර්තා පවසයි. ඊට ලොව ධනවත් ව්‍යාපාරිකයින් රැසකගේ සහාය හිමිව තිබීමද විශේෂයි. ප්‍රංශයේ ජාතික උරුමයක් මෙන්ම පැරිස් අගනුවරට ආභරණයක් ලෙසින්ද පැවැති නොත්‍ර දාම් ආසන දෙව්මැදුරේ කොතක් ඇතුළු දැවමය වහලයේ කොටසක් ගින්නකින් දැඩි සේ විනාශයට පත්විය. දෙව්මැදුරේ ප්‍රතිසංස්කරණ කටයුතු සඳහා වන මුදල් එකතු කරගැනීමට දැනටමත් අරමුදලක් පිහිටුවා ඇති අතර ඒ සඳහා ලොව ධනවතුන් රැසකගේ අනග්‍රහය හිමිව තිබේ. මෙසේ එක් රැස්කර ගන්නා මුදල් යොදවා වසර 5ක් ගතවීමට පෙර දෙව්මැදුර යළි යථා තත්ත්වයට ගෙන ඒම තම උත්සාහය බවයි ප්‍රංශ ජනාධිපති එමානුවෙල් මැක්‍රොන් පවසයි. ඔහු මේ බව සඳහන් කළේ රූපවාහිනිය ඔස්සේ ජනතාව අමතමින්. මේ අතර ජනාධිපතිවරයාගේ උත්සාහයට සහාය වෙමින් නොත්‍ර දාම් ආසන දෙව්මැදුරේ ප්‍රතිසංස්කරණ කටයුතු සදහා වන අරමුදලට අමෙරිකානු ඩොලර් මිලියන 800ක මුදලක් එකතු වී ඇති බව ප්‍රංශ වාර්තා පවසයි. මේ අතර ආසන දෙව්මැදුරට වූ හානිය සිහිපත්කරමින් පැවැති දේවමෙහෙයක් සදහා පැරිස් නුවර කතෝලික ප්‍රජාව එක්ව සිටියේ මෙලෙසින්. ජේසුස් ක්‍රිස්තුස් වහන්සේ කුරුසයේ ඇණ ගැසීමට පෙර උන්වහන්සේට පැළඳු කටු ඔටුන්න ඇතුළු පෞරාණික වස්තූන් රැසක් නිරුපද්‍රිතව දේවස්ථාන ගොඩනැඟිල්ලෙන් පිටතට ගැනීමට ගිනි නිවන සේවකයන් සමත්විය.", "URL": "https://sinhala.adaderana.lk/news.php?nid=108110", "Category": null, "Parent URL": null}