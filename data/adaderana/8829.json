{"Source": "Adaderana", "Timestamp": "June 5, 2010 03:09 pm", "Headline": "අපක්ෂපාති පරීක්ෂණයකට ජයලත්ගෙන් ඉල්ලීමක් ", "News Content": "ගංවතුර සහනාධාර බෙදාහැරීමේ දී සිදුවී ඇතැයි කියන අක්‍රමිකතා සම්බන්ධයෙන් අපක්ෂපාති පරීක්ෂණයක් පවත්වන ලෙස එක්සත් ජාතික පක්ෂ පාර්ලිමේන්තු මන්ත්‍රී ජයලත් ජයවර්ධන මහතා එක්සත් ජාතීන්ගේ ලෝක ආහාර වැඩසටහනෙන් ඉල්ලීමක් කර තිබේ. පසුගිය සමයේ ඇතිවූ ජලගැලීම් තත්ත්වයේ දී පීඩාවට පත් ජනතාව වෙනුවෙන් වියළි ආහාර ද්‍රව්‍ය ල‍බාදීමට ඉදිරිපත් වීම පිළිබඳ තම ස්තූතිය පළ කරන බව එම වැඩසටහනේ මෙරට නිත්‍ය නියෝජිත අද්නන් ඛාන් මහතා වෙත ලිපියක් යොමු කරන ජයලත් ජයවර්ධන මහතා පවසයි. එහෙත් අදාළ ආහාර ද්‍රව්‍ය ගම්පහ දිස්ත්‍රික්කයේ මීගමුව සහ ජාඇල ප්‍රාදේශීය ලේකම් ‍කොට්ඨාශවල බෙදාහැරී‍මේ දී අක්‍රමිකතා සිදුවී ඇති බවට තමන්ට පැමිණිලි ලැබී ඇති බව ජයවර්ධන මහතා පෙන්‍වා දෙයි. මේ හේතුවෙන් ඒ සම්බන්ධව ලෝක ආහාර වැඩසටහනේ මැදිහත්වීම යටතේ පරීක්ෂණයක් පවත්වන ලෙස ජයලත් ජයවර්ධන මහතා ඉල්ලා ඇත.", "URL": "https://sinhala.adaderana.lk/news.php?nid=8829", "Category": null, "Parent URL": null}