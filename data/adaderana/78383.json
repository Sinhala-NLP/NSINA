{"Source": "Adaderana", "Timestamp": "October 5, 2017 07:12 pm", "Headline": "බන්ධනාගාරයේ සැකකරුවෙකු මියයෑම-වැඩ බලන ස්ථානාධිපති අත්අඩංගුවට", "News Content": "මීගමුව බන්ධනාගාරය තුළ දී සැකකරුවෙකු මියයාමේ සිද්ධියට අදාළව දිවුලපිටිය පොලිස් ස්ථානයේ අපරාධ අංශයේ වැඩ බලන ස්ථානාධිපතිවරයා අත්අඩංගුවට ගත් බව පොලිස් මාධ්‍ය ප‍්‍රකාශක කාර්යාල සදහන් කරයි. මෙලෙස අත්අඩංගුවට පත්ව ඇත්තේ පොලිස් පරීක්ෂක සමන් ප‍්‍රියංකර මගගේ නැමැති අයෙක් බව පොලීසිය පවසයි. ඊයේ(04) රාත්‍රී 8.40 ට පමණ මීගමුව රෝහලේ පොලිස් මුරපොලෙන් මීගමුව පොලිස් ස්ථානයට ලද පණිවිඩයක් අනුව මීගමුව බන්ධනාගාරයේ රඳවා සිටි වයස අවුරුදු 50 ක් වයසැති කයිවල අප්පුහාමිලාගේ ගාමිණී එඩ්වඩ් නැමති පුද්ගලයා මෙලෙස මියගොස් ඇති බව පොලීසියට වාර්තා වී තිබේ. අදාළ සැකකරු ශරීර අභ්‍යන්තරයේ ඇති වු බහුවිධ තුවාල හේතුවෙන් මිය ගොස් ඇති බව වාර්තා වෙයි. මීගමුව රෝහලේ විශේෂඥ අධිකරණ වෛද්‍ය නිලධාරී රුහුල් හක් මහතා විසින් අද(05) දින පශ්චාත් මරණ පරීක්ෂණය පවත්වා මේ බව අනාවරණය කර තිබේ.", "URL": "https://sinhala.adaderana.lk/news.php?nid=78383", "Category": null, "Parent URL": null}