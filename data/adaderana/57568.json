{"Source": "Adaderana", "Timestamp": "February 25, 2016 11:17 am", "Headline": "  මිලියන 125 අල්ලස් ගනුදෙනුවේ අනෙක් දෙන්නාත් රිමාන්ඩ්", "News Content": "රේගුවේ රු. මිලියන 125 ක අල්ලස් සිද්ධිය සම්බන්ධයෙන් ඊයේ අත්අඩංගුවට ගත් අනෙක් සැකකරුවන් දෙදෙනා ලබන මස 10 වැනිදා දක්වා රිමාන්ඩ් කර තිබේ.සැකකරුවන් දෙදෙනා කොළඹ මහේස්ත්‍රාත් අධිකරණයට අද ඉදිරිපත් කිරීමෙන් පසු මෙලෙස රිමාන්ඩ් කර ඇත.මෙම සිද්ධිය සම්බන්ධයෙන් පරීක්ෂණ පවත්වන රේගුව අදාළ නිලධාරීන් දෙදෙනා ඊයේ අත්අඩංගුවට ගන්නා ලදී.මෙලෙස අද අත්අඩංගුවට ගනු ලැබුවේ වසන්ත විමලවීර, උපාලි වික්‍රමසිංහ යන රේගු නිලධාරීන් දෙදෙනෙකු බව සඳහන්ය.රු.මිලියන 125ක අල්ලස් ලබාගත් බවට මීට පෙරාතුව අත්අඩංගුවට ගෙන රක්ෂිත බන්ධනාගාර ගත කර සිටියේ රේගු අධිකාරී සුජීව පරාක්‍රම ජිනදාස, නි‍යෝජ්‍ය රේගු අධිකාරී ජගත් ගුණතිලක, සහකාර රේගු අධිකාරී එම්.ඩී.යූ.ජී පෙරේරා යන අයයි.විදෙස් සමාගමකින් ලංකා ගමනා ගමන මණ්ඩලයට ගෙන්වන ලද අමතර කොටස් තොගයක් මුදාහැරීමට පසු විගණනයකින් ඉක්බිතිව රු.මිලියන 1500 ක මුදලක් ගෙවිය යුතු බවට මෙම රේගු නිලධාරීන් විසින් අදාළ සමාගමේ නියෝජිතයින්ට දැනුම්දී තිබේ.එහෙත් එවැනි මුදලක් නීත්‍යනුකූලව ගෙවීමට නොමැති බව සමාගම් නියෝජිතයින් විසින් දැනුම්දුන් පසු අමතර කොටස් මුදාහැරීමට අල්ලසක් ලෙස රු.මිලියන 150 ක් ඉල්ලා ඇති බව කියැවෙයි.ඉන්පසු එම නියෝජිතයින් අල්ලස් හෝ දූෂණ චෝදනා විමර්ශන කොමිෂන් සභාව සමග සාකච්ඡා කොට එකී මුදලද රු.මිලියන 125 ක් දක්වා අඩුකරගෙන ඒ අනුව පසුගිය2015 වසරේ ඔක්තෝම්බර් 15 දින කොළඹ ස්ථානයකදී එම මුදල ලබාදීමට යයි හඟවා අල්ලස් කොමිසමේ නිලධාරීන් කැටුව ගොස් මුල්ම තිදෙනා අත්අඩංගුවට ගැනීම සිදුවිය.", "URL": "https://sinhala.adaderana.lk/news.php?nid=57568", "Category": null, "Parent URL": null}