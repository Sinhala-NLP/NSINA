{"Source": "Adaderana", "Timestamp": "October 10, 2010 05:15 pm", "Headline": "ලිබියාවෙන් වැඩි වැටුප් ඉල්ලූ ශ්‍රී ලාංකිකයින් යළි මව්බිමට", "News Content": "සේවා ගිවිසුමට අනූව වැටුප් ලබාදෙන ලෙස ඉල්ලා විරෝධය පළ කළ ලිබියාවේ රැකියා සඳහා පිටත්වු පිරිසක් යළි ශ්‍රි ලංකාවට ගෙන්වා ගැනීමට පියවර ගෙන ඇති බව විදේශ සේවා නියුක්ති කාර්යාංශය පවසයි. එහි සභාපති කිංස්ලි රණවක මහතා සඳහන් කරන‍්නේ මෙරට රැකියා නියෝජිත ආයතනය විසින් ලිබියානු සමාගම පොරොන්දු වු වැටුපට වඩා වැඩි මුදලක් අදාළ සේවකයන්ගේ සේවා ගිවිසුමට ඇතුළත් කර තිබීම මීට හේතුව බවයි. ඒහෙත් මේ බව නොදන්නා ශ්‍රී ලාංකික සේවකයින් තමන්ට සේවා ගිවිසුමෙන් පොරොන්දු වූ වැටුප් ලබාදෙන ලෙස ඉල්ලා වැඩ වර්ජනයක නිරතවන බව සඳහන් වේ. මේ අතර නීති විරෝධීව පවත්වාගෙන යන විදේශීය රැකියා නියෝජිත ආයතන පිළිබඳ තොරතුරු ලබාදෙන ලෙස විදේශ සේවා නියුක්ති කාර්යාංශයේ සභාපති කිංස්ලි රණවක මහතා ජනතාවගෙන් ඉල්ලා සිටියි.. ඒ අනූව\"1989\"යන අංකයට ඕනෑම දුරකථනයකින් කාර්යාංශය වෙත තොරතුරු ලබාදෙන ලෙස සභාපතිවරයා ඉල්ලා සිටියි. පසුගිය මාස නවයක කාලය තුළ නීති විරෝධී රැකියා නියෝජිත ආයතන 58කට එරෙහිව නීතිමය පියවර ගෙන ඇති බව ද කිංස්ලි රණවක මහතා වැඩිදුරටත් සඳහන් කළේය..", "URL": "https://sinhala.adaderana.lk/news.php?nid=11406", "Category": null, "Parent URL": null}