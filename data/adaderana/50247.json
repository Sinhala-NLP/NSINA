{"Source": "Adaderana", "Timestamp": "March 26, 2015 04:59 pm", "Headline": "ඉන්දියාව පරදී - නවසීලන්තයට සටන ඔස්ට්‍රේලියාව සමගයි", "News Content": "ඉන්දීය කණ්ඩායම ලකුණු 95කින් පරාජයට පත් කරමින් ලෝක කුසලාන ක්‍රිකට් තරඟාවලියේ ලබන ඉරිදා (29) නවසීලන්තය සමග පැවැත්වෙන අවසන් මහ තරඟයට සුදුසුකම් ලබා ගැනීමට ඔස්ට්‍රේලියානු කණ්ඩායම සමත් විය.මෙම තරඟයේ පළමුව පන්දුවට පහරදුන් ඔස්ට්‍රේලියාව ලකුණු 328ක් ලබා ගැනීමට සමත් විය.එහිදී ස්ටීවන් ස්මිත් ඔස්ට්‍රේලියාව වෙනුවෙන් වැඩිම ලකුණු ලාභියා ලෙස ලකුණු 105ක් ලබා ගැනීමට සමත් වූ අතර පන්දු යැවීමේදී ඉන්දීය කණ්ඩායමේ උමේෂ් යාදෙව් ලකුණු 72ට කඩුලු 4ක් බිඳ දැමීය.පිළිතුරු ඉනිම ක්‍රීඩා කළ ඉන්දීය කණ්ඩායමට පන්දුවාර 46.5ක් අවසානයේ සියලුදෙනා දැවී ලබා ගත හැකි වූයේ ලකුණු 233ක් පමණි.ඒ අනූව ඔස්ට්‍රේලියාව ලෝක කුසලාන ක්‍රිකට් තරඟාවලියේ අවසන් මහ තරඟයට අද සුදුසුකම් ලබාගත් අතර ගියවර ශ්‍රී ලංකාව පරදා ‍කුසලානය දිනූ ඉන්දියාවට මෙවර අවසන් පූර්ව තරඟයෙන් පරාජයට පත්ව යළි සිය රට බලා පැමිණීමට සිදුව තිබේ.", "URL": "https://sinhala.adaderana.lk/news.php?nid=50247", "Category": null, "Parent URL": null}