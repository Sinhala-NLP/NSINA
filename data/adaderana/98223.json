{"Source": "Adaderana", "Timestamp": "October 25, 2018 05:36 pm", "Headline": "වෙලේ සුදාට මහාධිකරණයේ දී නඩුවක්", "News Content": "නීති විරෝධී මත් කුඩු ජාවාරම තුළින් රුපියල් කොටි තුනකට අධික මුදල් අයථා ලෙස උපයා ගත්තේ යැයි චෝදනා කරමින් මත්කුඩු ජාවාරම සම්බන්ධයෙන් මරණීය දණ්ඩනය ලබා සිටින ගම්පොළ විදානගේ සමන්ත කුමාර හෙවත් වෙලේ සුදා ඇතුළු විත්තිකරුවන් දෙනෙකුට එරෙහිව නීතිපතිවරයා කොළඹ මහාධිකරණය හමුවේ නඩු පවරා තිබේ. එම නඩුවට අදාළව වෙලේ සුදා සහ සමීර උදාර යන විත්තිකරුවන් දෙදෙනාට එරෙහිව කොළඹ මහාධිකරණ විනිසුරු සම්පත් අබේකෝන් මහතා ඉදිරියේ චෝදනා පත්‍ර භාර දෙනු ලැබීය. ඉන් අනතුරුව එම නඩුවේ පළමුවන විත්තිකරු වන සමීර උදාර නමැත්තා ඇප මත මුදා හැරීමට මහාධිකරණ විනිසුරුවරයා තීන්දු කළේය. මෙහිදී වෙලේ සුදා වෙනුවෙන් පෙනී සිටි නීතිඥවරයා අධිකරණය හමුවේ කියා සිටියේ තමා සේවාදායකයා මෙම අවස්ථාවේදී ඉල්ලීමක් ඉදිරිපත් නොකරන බවයි. 2011 වසරේ දෙසැම්බර් මස 22 වනදා සහ 2012 වසරේ දෙසැම්බර් මස 31 දා දත් අතර කාලසීමාව තුළ වැල්ලවත්ත පෞද්ගලික බැංකු ගිණුමකට හෙරොයින් මත්කුඩු ජාවාරමෙන් උපයාගත් රුපියල් 32034840/-ක මුදලක් තැන්පත් කිරීම තුළින් මුදල් විශුද්ධිකරණය වැළැක්වීමේ පනත යටතේ දඬුවම් ලැබිය හැකි වරදක් සිදුකර ඇතැයි සඳහන් කරමින් වෙලේ සුදා ඇතුළු විත්තිකරුවන් දෙදෙනාට එරෙහිව නීතිපතිවරයා මෙම නඩුව පවරා තිබේ.", "URL": "https://sinhala.adaderana.lk/news.php?nid=98223", "Category": null, "Parent URL": null}