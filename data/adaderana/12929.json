{"Source": "Adaderana", "Timestamp": "December 17, 2010 08:52 pm", "Headline": "ළමා සොල්දාදුවන් බඳවාගැනීමට රජය ඉඩදුන්නා -බ්ලේක්", "News Content": "සරණාගත කඳවුරු වල වෙසෙන ළමුන්, ළමා සොල්දාදුවන් ලෙස බඳවාගැනීම සඳහා ශ්‍රී ලංකා රජය විසින් සන්නද්ධ කණ්ඩායම් වෙත ඉඩලබා දුන් බව සඳහන් කරමින් 2007 මැයි 16 වන දින එවකට ශ්‍රී ලංකාවේ අමෙරිකානු තානාපති ලෙස කටයුතු කළ රොබට් බ්ලේක් මහතා විසින් යවන ලද කේබල් පණිවිඩයක් විකිලීක්ස් වෙබ් අඩවිය මගින් අනාවරණය කර තිබේ. එමෙන්ම එම කාන්තාවන් බලහත්කාරයෙන් ගණිකා වෘත්තියෙහි යෙදවීම සඳහා ද ඉඩ ලබා ඇති බවට අදාළ කේබල් පණිවිඩය මගින් රොබට් බ්ලේක් සඳහන් කර ඇති බව ද විකිලීක්ස් පෙන්වාදෙයි. සරණාගත කඳවුරු වල ජනතාව වෙත බෙදාහැරීම සඳහා ගෙනයනු ලබන ද්‍රව්‍ය කරුණා පාර්ශවයේ සාමාජිකයන් හරහා බෙදාහැරීම සඳහා යැවීමටත්, ඔවුන්ට අවශ්‍ය ද්‍රව්‍ය ලබාගැනීමටත් අවසර ලබා දී ඇති බවත් විකිලීක්ස් අනාවරණය කළ බ්ලේක්ගේ කේබල් පණිවිඩයේ සඳහන්ය. සන්නද්ධ කණ්ඩායම් සමග සබඳතා පවත්වන බව ප්‍රතික්ෂේප කළ ද එල්. ටී. ටී. ඊ. සංවිධානය සමග සටන් කිරීම සඳහාත්, එල්. ටී. ටී. ඊ ය සමග සබඳතා පවත්වන බවට සැකකරන පුද්ගලයින් පැහැරගෙනයාම සඳහාත් කරුණා පාර්ශවය හා ඊ. පී. ඩී. පීය ශ්‍රී ලංකා රජයට සහයෝගය දැක්වූ බවත්, බ්ලේක් ප්‍රකාශ කර ඇත.", "URL": "https://sinhala.adaderana.lk/news.php?nid=12929", "Category": null, "Parent URL": null}