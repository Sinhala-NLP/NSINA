{"Source": "Adaderana", "Timestamp": "February 20, 2013 10:15 am", "Headline": "බාලචන්ද්‍රන්ගේ ෆොටෝ දැක්කා - අව්‍යාජ බව සහතික නෑ", "News Content": "එල්.ටී.ටී.ඊ සංවිධානයේ හිටපු නායක වේළුපිල්ලේ ප්‍රභාකරන්ගේ බාල පුතු වන 12 හැවිරිදි බාලචන්ද්‍රන්ගේ ඡායාරූප තමන් දුටු නමුත් ඒවායේ අව්‍යාජත්වය සහතික කළ නොහැකි බව ඉන්දීය විදේශ සබඳතා අමාත්‍ය සල්මන් කුර්ෂිඩ් මහතා පවසයි. බ්‍රිතාන්‍ය චැනල් ෆෝ නාලිකාව විසින් බාලචන්ද්‍රන් නමැති දරුවා හමුදා භාරයේ සිටි බවට තර්ක කරමින් බංකරයක් තුළ සිටින ඡායාරූප ඇතුළත්ව විකාශය කරන ලද වැඩසටහනකින් පසු එය ඉන්දීය හින්දු පුවත්පත විසින් වාර්තා කර තිබිණි. කෙසේ වෙතත් මේ පිළිබඳ ඉන්දීය රජයේ ස්ථාවරය කුමක්දැයි මාධ්‍යවේදීන් විසින් විමසන ලදුව සල්මන් කුර්ෂිඩ් මහතා මේ බව සඳහන් කර ඇත. මෙම ඡායාරූප ප්‍රසිද්ධියට පත්වීමත් සමග ශ්‍රී ලංකා රජය ඒවා \"අනුමාන කරන ලද කටකතා හා බොරු\" බව ‍ප්‍රකාශ කර ඇතිවා මෙන්ම යුද්ධය නිමාවීමෙන් පසු එක්සත් ජාතීන්ගේ මානව හිමිකම් සමුළුව රැස්වන කාලය වන විට මෙවැනි චෝදනා සාමාන්‍යයෙන් එල්ලවන බව පෙන්වා දී තිබේ. \" ශ්‍රී ලංකා ආරක්ෂක හමුදාවට එරෙහිව පදනම් විරහිත චෝදනා එල්ලවුණු පළමු අවස්ථාව මෙය නෙවෙයි\" යුද හමුදා මාධ්‍ය ප්‍රකාශක, බ්‍රිගේඩයර් රුවන් වනිගසූරිය මහතා පවසයි. ශ්‍රී ලංකාව වඩා වැදගත් අසල්වැසියෙකු බවත්, දෙරට මිත්‍රශීලීව කටයුතු කරන බවත් පවසන ඉන්දීය විදේශ කටයුතු අමාත්‍යවරයා ශ්‍රී ලංකාවේ මානව හිමිකම් සම්බන්ධයෙන් අවධානයෙන් පසුවන බවද පවසා ඇත. ඉකුත් වසරේ එක්සත් ජාතීන්ගේ මානව හිමිකම් කවුන්සිලයට අමෙරිකා එක්සත් ජනපදය විසින් ශ්‍රී ලංකාව සම්බන්ධයෙන් ගෙන එන ලද යෝජනාවට පක්ෂව ඉන්දියාව විසින් ඡන්දය පාවිච්චි කළ බවද මෙහිදී ‍හෙතෙම සිහිපත් කර තිබේ. එල්.ටී.ටී.ඊ නායකයාව සිටි වේළුපිල්ලේ ප‍්‍රභාකරන්ගේ බාල පුත් බාලචන්ද්‍රන් නැමැත්තාගේ ඝාතනය සම්බන්ධයෙන් තමා හමුදාපතිව සිටි කාලයේ දී වාර්තා නොවුණු බව හිටපු හමුදාපති සරත් ෆොන්සේකා මහතා සඳහන් කර ඇත. බි‍්‍රතාන්‍යයේ චැනල් ෆෝ නාලිකාව නිකුත් කර ඇති ඡායාරූප කිහිපයක් සම්බන්ධයෙන් කළ විමසීමේ දී බී.බී.සී සංදේශයට අදහස් දක්වමින් සරත් ෆොන්සේකා මහතා මේ බව අනාවරණය කළේය.", "URL": "https://sinhala.adaderana.lk/news.php?nid=31786", "Category": null, "Parent URL": null}