{"Source": "Adaderana", "Timestamp": "November 20, 2013 08:00 am", "Headline": "2014 අය වැය හෙට පාර්ලිමේන්තුවට ඉදිරිපත් කරයි ", "News Content": "2014 සඳහා වන අයවැය හෙට(21) පාර්ලිමේන්තුවට ඉදිරිපත් කිරීමට නියමිතව තිබේ. ජනාධිපති මහින්ද රාජපක්ෂ මහතා විසින් අයවැය යෝජනාවලිය ඉදිරිපත් කරනු ඇති බව සඳහන් වෙයි. 2014 වර්ෂය සඳහා වන අයවැය විසර්ජන පනත් කෙට්මුපත පසුගිය මස 22 වැනිදා පාර්ලිමේන්තුවට ඉදිරිපත් කෙරුණි. අයවැය ඇස්තමේන්තු අනුව ලබන වසර සඳහා වන වැඩිම මුදල් ප්‍රමාණය වෙන් කිරීමට යෝජිත ඇත්තේ ආරක්ෂක හා නාගරික සංවර්ධන අමාත්‍යංශයටයි. රුපියල් බිලියන 253ක් එම අමාත්‍යංශය සඳහා වෙන් කිරීමට යෝජිතව තිබේ. ඉන්පසුව වැඩිම මුදලක් වෙන් කිරීමට යෝජිතව ඇත්තේ මහාමාර්ග හා වරාය අමාත්‍යංශයට වන අතර එය රුපියල් බිලියන 144කි. හෙට දින අයවැය පාර්ලිමේන්තුවට ඉදිරිපත් කිරීමෙන් අනතුරුව ලබන 22දා සිට අයවැය දෙවන වර කියවීමේ විවාදය පැවැත්වෙයි. දෙවනවර කියවීමේ ජන්ද විමසීම ලබන 29 වැනිදා පැවැත්වීමටනියමිත අතර දෙසැම්බර් මස 02 වන දින ආරම්භක කෙරෙන කාරකසභා අවස්ථා විවාදය දින 16ක කාලයක් පැවැත්වීමට නියමිතය. අයවැය තෙවනවර කියවීමේ ජන්ද විමසීම පැවත්වීමට නියමිතව ඇත්තේ දෙසැම්බර් මස 20 වැනි දිනටය. ජනාධිපති මහින්ද රාජපක්ෂ මහතා දෙවනවරට ජනාධිපතිධුරයට පත්වීමෙන් අනතුරුව ඉදිරිපත් කෙරෙන සිව් වන අයවැය මෙය වෙයි. මුදල් අමාත්‍යංශයේ ලේකම් ආචාර්ය පී.බී ජයසුන්දර මහතා සහ ජනාධිපති මහින්ද රාජපක්ෂ මහතා අයවැය ලේඛණය සැකසීමේ අවසන් කටයුතු වල ඊයේ(19) පස්වරුවේ ජනාධිපති මන්දිරයේ දී යෙදී සිටි බව රජයේ ප්‍රවෘත්ති දෙපාර්තමේන්තුව පවසයි.", "URL": "https://sinhala.adaderana.lk/news.php?nid=38970", "Category": null, "Parent URL": null}