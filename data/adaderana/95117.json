{"Source": "Adaderana", "Timestamp": "August 27, 2018 09:17 pm", "Headline": "ආසියානු බෞද්ධ සමුළුව නවදිල්ලියේදී ඇරඹෙයි", "News Content": "ගැටුම්වලින් වැළකීම සහ ස්ථිරසාර සංවර්ධනය සඳහා බුද්ධිමය සන්නිවේදනය යන මැයෙන් පැවැත්වෙන ආසියානු බෞද්ධ සමුළුව ඉන්දියාවේ නවදිල්ලි නුවරදී අද(27) ආරම්භ විය. ජාත්‍යන්තර බෞද්ධ සංවිධානය විසින් සංවිධානය කෙරෙන මෙම සමුළුව අද සහ හෙට (28) යන දෙදින පුරා පැවැත්වේ. ආසියානු කලාපීය රටවල් නියෝජනය කරමින් මාධ්‍යවේදීන්, විශ්වවිද්‍යාල ආචාර්යවරුන්, ආගමික නියෝජිතයන් මෙම සමුළුවට සහභාගි වී සිටිති. ආසියානු කලාපය තුළ ගැටුම්කාරී තත්ත්වයන් වැළැක්වීම සහ ස්ථිරසාර සංවර්ධනය සඳහා බෞද්ධ දර්ශනය පදනම් වූ බුද්ධිමය සන්නිවේදනය උපයෝගීකර ගැනීම පිළිබඳ මෙහීදී අවධානය කෙරේ. ජාත්‍යන්තර බෞද්ධ සංවිධානයේ නියෝජ්‍ය මහලේකම් ආචාර්ය දමින්ද පෝරගේ මහතා, ශ්‍රී ලංකා යදෙ හමුදාපති මාධ්‍ය උපදේශක, ශ්‍රී ලංකා පත්‍රකලා සංගමයේ මහලේකම් සිසිර විජේසිංහ මහතා ශ්‍රී ලංකාව නියෝජනය කරමින් අද දිනයේ සමුලුව ඇමතීය. ප්‍රවීණ චිත්‍රපට අධ්‍යක්ෂ ජයන්ත චන්ද්‍රසිරි මහතා හෙට දිනයේ සමුළුව ඇමතීමට නියමිතයි.", "URL": "https://sinhala.adaderana.lk/news.php?nid=95117", "Category": null, "Parent URL": null}