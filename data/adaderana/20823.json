{"Source": "Adaderana", "Timestamp": "December 20, 2011 01:05 pm", "Headline": "මහ වැසි නිසා වැව් රැසක් වාන් දමයි", "News Content": "පොළොන්නරුව දිස්ත්‍රික්කයට ඇදහැලෙන අධික වර්ෂාපතනය හේතුවෙන් වැව් රැසක් මේ වන විට වාන් දමමින් පවතියි. පරාක්‍රම සමුද්‍රයේ වාන් දොරටු 10 ක්, මින්නේරිය වැවේ වාන් දොරටු 7 ක්, කවුඩුල්ල වැවේ වාන් දොරටු 5 ක් සහ ගිරිතලේ වැවේ වාන් දොරටු කිහිපයක් ද මේ වන විට විවෘත කර ඇති බව අද දෙරණ වාර්තාකරු සඳහන් කළේය. මෙම වැව්වලින් පිටවන ජලය හේතුවෙන් මින්නේරිය ඔය, කහඹිලියා ‍ඔය, මළ ඔය, කාලිංග ඔය පිටාර ගැලීමට ලක්ව තිබේ. කුඹුරු බිම් විශාල ප්‍රමාණයක් හා මාර්ග කිහිපයක් ද මේ වන විට ජලයෙන් යටවී ඇති බව අද දෙරණ වාර්තාකරු පැවසුවේය. පොළොන්නරුව සුංගාවිල හරහා සෝමාවතියට යන මාර්ගයේ ගමනාගමනයට ද මේ වන විට බාධා පැමිණ ඇති බව සඳහන්ය. ගංවතුර අවදානම් සහිත ප්‍රදේශවල සිටින ජනතාව මෙම දිනවල විමසිලිමත්ව සිටිය යුතු බව පොළොන්නරුව දිස්ත්‍රික් ආපදා කළමනාකරණ මධ්‍යස්ථානය පවසයි. මේ අතර පවත්නා අධික වර්ෂාපතනය හේතුවෙන් දඹුල්ල ප්‍රදේශයේ වැව් කිහිපයක් මේ වන විට වාන් දමමින් පවතියි. කණ්ඩලම වැවේ වාන් දොරටු කිහිපයක් ද මේ වන විට විවෘත කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=20823", "Category": null, "Parent URL": null}