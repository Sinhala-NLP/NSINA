{"Source": "Adaderana", "Timestamp": "September 21, 2017 10:08 pm", "Headline": "කොටහේන අලුත් මාවත දින 3ක් වැසෙයි", "News Content": "කොටහේන අලුත් මාවත මාර්ගයේ අලුතින් ජලනල එලීමේ ව්‍යාපෘති කටයුත්තක් මේ වන විට ආරම්භ කර ඇති අතර ඒ හේතුවෙන් හෙට(22) රාත‍්‍රී 9 සිට 25 වන දා උදෑසන 5 දක්වා කොටහේන අලුත් මාර්ගය සම්පූර්ණයෙන් වසා දමන බව පොලීසිය පවසයි. මෙම ජලනල එලීමේ ව්‍යපෘතිය හේතුවෙන් කොටහේන අලුත් මාර්ගය වසා තැබෙන බැවින් පහත විකල්ප මාර්ග භාවිතා කරන ලෙස පොලීසිය මහජනතාවගෙන් ඉල්ලීමක් කරයි. ඒ අනුව පිටකොටුව, කොච්චිකඩේ සිට පැමිණෙන රථවාහන හෙට්ටියාවත්ත හන්දියෙන් දකුණට හරවා ජෝර්ජ්.ආර්. ද සිල්වා මාවතේ ගමන් කර බ්ලූමෙන්ඩල් හන්දියෙන් වමට හරවා බ්ලුමෙන්ඩල් මාර්ගයේ ගමන් කර බෝධිය හංදියෙන් මාදම්පිටිය මාර්ගයට හෝ සෙන්. ජේම්ස් මාර්ගයට යොමු වී අලුත් මාවතට පිවිසිය හැක. එසේත් නොමැති නම්, මට්ටක්කුලිය දෙස සිට පැමිණෙන රථවාහන මාදම්පිටිය මාර්ගයට හෝ සෙන්. ජේම්ස් මාර්ගයෙන් බෝධිය හංදියට ගමන් කර බ්ලුමෙන්ඩල් මාර්ගයේ ජෝර්ජ්. ආර්. ද සිල්වා මාවත හංදියට පැමිණ ජෝර්ජ්. ආර්. ද සිල්වා මාවතෙන් හෙට්ටියාවත්ත හංදියට ගමන් කළ හැක.", "URL": "https://sinhala.adaderana.lk/news.php?nid=77862", "Category": null, "Parent URL": null}