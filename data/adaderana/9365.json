{"Source": "Adaderana", "Timestamp": "July 3, 2010 10:53 am", "Headline": "අබ්දුල් කාදර්ගේ ඡන්දය ආණ්ඩුවටයි", "News Content": "අද පස්වරුවේ පැවැත්වෙන 2010 අයවැය දෙවන වර කියවීමේ ඡන්ද විමසීමේ දී තමා ඊට පක්ෂව ඡන්දය ප්‍රකාශ කරන බව මහනුවර දිස්ත්‍රික් එක්සත් ජාතික පක්ෂ ‍මන්ත්‍රී අබ්දුල් කාදර් මහතා අද පාර්ලිමේන්තුවේ දී ප්‍රකාශ කළේය. රජයේ සෑම කාර්යයකටම විරුද්ධ වීම විපක්ෂයේ කාර්යය භාරය නොවන බව හෙතෙම කියා සිටියේය. රට ඉදිරියට ගෙන යාමට නම් මෙම අයවැය ඒකමතික සම්මත කරගත යුතු බව ද අයවැය දෙවන වර කියවීමේ විවාදය සඳහා එක්සත් ජාතික පක්ෂයෙන් තමාට වේලාවක් ලබාදී නොමැති බව ද අබ්දුල් කාදර් මන්ත්‍රීවරයා පැවසීය. එක්සත් ජාතික පක්ෂ පාර්ලිමේන්තු කණ්ඩායම් රැස්වීමට නොපැමිණීම හේතුවෙන් ඊට සහභාගී වූ පිරිස වෙත වේලාව ලබාදීමට කටයුතු කළ බව විපක්ෂයේ ප්‍රධාන සංවිධායක ජෝන් අමරතුංග මන්ත්‍රීවරයා එහිදී ප්‍රකාශ කර සිටියේය.", "URL": "https://sinhala.adaderana.lk/news.php?nid=9365", "Category": null, "Parent URL": null}