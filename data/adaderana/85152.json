{"Source": "Adaderana", "Timestamp": "March 4, 2018 12:22 pm", "Headline": " දුෂණ මර්දන ඒකකයේ නිලධාරීන් 3ට පහරදුන් 6ට වෙච්ච දේ", "News Content": "පුත්තලම කොට්ඨාස දුෂණ මර්දන ඒකකයේ නිලධාරීන් තිදෙනෙකුට පහර දුන් බව කියන 06 දෙනෙකුව ආණමඩුව පොලීසියේ නිලධාරීන් විසින් අත්අඩංගුවට ගෙන ඇත. පොලීසිය විසින් අත්අඩංගුවට ගෙන ඇත්තේ ආණමඩුව - තෝනිගල පදිංචිකරුවන් 06 දෙනෙකුවය. පසුගිය 02 වැනිදා රාත්‍රී 9.30 ට පමණ මෙම ප්‍රහාරය එල්ල වී ඇත. ප්‍රහාරයට ලක්ව ඇති උප පොලිස් පරීක්ෂක නිශාන්ත බණ්ඩාර,පොලිස් කොස්තාපල්වරුන් වන 69825 එස්.කේ.ජේ.චන්න,70524 රුවන් මංගල යන නිලධාරීන් ආණමඩුව දිසා රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා පුත්තලම මූලික රෝහලට මාරු කර යවා ඇත. ආණමඩුව - තෝනිගල ප්‍රදේශයේ නිවසක් තුළ ගංජා අලවි කරන බවට වූ තොරතුරක් පුත්තලම කොට්ඨාස දුෂණ මර්දන ඒකකයේ නිලධාරීන්ට ලැබී තිබේ. ඒ අනුව අදාළ වැටලීමට ගිය අවස්ථාවේදී ප්‍රහාරය එල්ල වී ඇත. පොලිස් ෙනිලධාරීන් කණ්ඩායමකට ප්‍රහාරයක් එල්ල වී ඇත බව දැන ගැනීමත් සමඟ එම ස්ථානයට ගොස් ඇති ආණමඩුව පොලීසියේ ස්ථානාධිපතිවරයා විසින් සැකකරුවන්ව අත්අඩංගුවට ගෙන තිබේ. අත්අඩංගුවට ගත් සැකකරුවන්ව 03 වැනිදා දහවල් ආණමඩුව වැඩ බලන මහේස්ත්‍රාත් සුනිල් ජයවර්ධන මහතා හමුවට ඉදිරිපත් කිරීමෙන් පසුව මෙම මස 05 වැනිදා දක්වා රක්ෂිත බන්ධනාගා ගත කිරීමට නියෝග කර ඇත. ආණමඩුව පොලිස් ස්ථානාධිපති ප්‍රධාන පොලිස් පරීක්ෂක උපාලි රත්නමළල මහතා ඇතුළු නිලධාරීන් විසින් සැකකරුවන් අත්අඩංගුවට ගෙන වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=85152", "Category": null, "Parent URL": null}