{"Source": "Adaderana", "Timestamp": "February 22, 2016 02:03 pm", "Headline": "නවම් මහ පෙරහැරේ දෙවන දිනය අදයි", "News Content": "කොළඹ හුණුපිටිය ගංගාරාම විහාරස්ථානයේ 39 වන වාර්ෂික නවම් මහ පෙරහැර අද (22) විථි සංචාරය කරයි.ඊයේ නවම් මහා පෙරහැරේ ධාතු කරඩුව මංගල හස්තිරාජයා මත හිදුවීමේ චාරිත්‍රය ජනාධිපති මෙත්‍රීපාල සිරසේන මහතාගේ ප්‍රධානත්වයෙන් සිදු කෙරුණි.කොළඹ හුණුපිටිය ගංඟාරාම විහාරස්ථානයේ වාර්ෂික නවම් පෙරහැර හේතුවෙන් අද (22) පස්වරු 04.00 සිට විශේෂ රථ වාහන සැළැස්මක් ක්‍රියාත්මක කරන බව පොලීසිය පවසයි.අද පස්වරු 04.00 සිට අළුයම 01.00 දක්වා පෙරහැර විථි සංචාරය කරන මාර්ගවල මෙම රථවාහන සැළැස්ම ක්‍රියාත්මක බව පොලීසිය පැවසුවේය.හුණුපිටිය වැව පාර මාර්ගයෙන් ආරම්භ වී ඩබ්ලිව්.ඒ.ඩී රාමනායක මාවත, පාක්විදිය, ධර්මපාල මාවත ඔස්සේ රතු කුරුස හන්දිය දක්වා මාර්ගයේ පදිකවේදිකාව මත පෙරහැර පෙළ ගැස්විම පස්වරු 04.00 සිට සිදු කරන බව පොලීසිය පවසයි.මේ හේතුවෙන් එම කාලය තුළ අදාළ මාර්ගයේ රථ වාහන ධාවනය සීමා කර තිබේ.මේ අතර රාත්‍රී 07.00 සිට අළුයම 01.00 දක්වා පෙරහැර විථි සංචාරය කරන මාර්ග කිහිපයක ද රථ වාහන ධාවනය සීමාකර ඇති බව පොලීසිය පැවසුවේය.ජිනරතන මාවත, හුණුපිටිය වැව පාර, ගංගාරාම විහාරස්ථානය ඉදිරිපිට මාර්ගය,පාක්විදිය, එම්පයර් වටරවුම, ජේමිස් පීරිස් මාවත හන්දිය, රාමනායක මාවත, රොටුන්ඩා හන්දිය සහ උත්තරානන්ද මාවත යන මාර්ගවල මෙලෙස රථ වාහන ධාවනය සීමා කර ඇති බව වාර්තා වෙයි.", "URL": "https://sinhala.adaderana.lk/news.php?nid=57488", "Category": null, "Parent URL": null}