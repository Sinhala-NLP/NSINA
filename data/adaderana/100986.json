{"Source": "Adaderana", "Timestamp": "December 19, 2018 01:24 pm", "Headline": "පත්තර කොළේ සැඟව ගිය රන් භාණ්ඩ", "News Content": "නීතිවිරෝධී ලෙස රැගෙන ඒම සඳහාම සකස් කළ අර්ධ වශයෙන් වැඩ නිම කළ ස්වර්ණාභරණ තොගයක් කටුනායක ගුවන් තොටුපලේ දී ශ්‍රී ලංකා රේගුව මඟින් අත්අඩංගුවට පත්ව තිබේ. නීතිවිරෝධී ලෙස ඉන්දියාවේ සිට මෙරටට ගෙන ආ ශ්‍රී ලාංකික ගුවන් මගියෙකු අද (19) උදෑසන මෙලෙස අත්අඩංගුවට පත්ව ඇත. මොහු 51 හැවිරිදි, මහනුවර කඩුගන්නාව ප්‍රදේශයේ පදිංචි ව්‍යාපාරිකයෙකි. ඔහු අද දින උදෑසන 7.00 ට ඉන්දියාවේ චෙන්නායි සිට පැමිණි ඉන්දීය ගුවන් සේවයේ ඒ.අයි-273 දරන ගුවන් යානයෙන් කටුනායක ගුවන් තොටුපළ වෙත පැමිණ, එහි ව්‍යාපාරිකයන් රැගෙන එන භාණ්ඩ සදහා බදු ගෙවා පිටව යා හැකි \"රක්ත මාවත\" ඔස්සේ පිටව යමින් සිටියදී මෙම අත්අඩංගුවට ගැනීම සිදු කර තිබුණි. මෙම ව්‍යාපාරිකයා රුපියල් ලක්ෂ 90ක් වටිනා, කිලෝ ග්‍රෑම් 01යි ග්‍රෑම් 198ක් බර මෙම ස්වර්ණාභරණ තොගය, පත්තර කොළවල ඔතා, තම කළිසම් සාක්කුවේ සඟවා ගෙන සිටි බව රේගු මාධ්‍ය ප්‍රකාශකවරයා වැඩිදුරටත් සඳහන් කළේය. මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත සිදු කරමින් පවතින බව වාර්තා වෙයි.", "URL": "https://sinhala.adaderana.lk/news.php?nid=100986", "Category": null, "Parent URL": null}