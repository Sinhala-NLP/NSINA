{"Source": "Adaderana", "Timestamp": "July 24, 2018 02:18 pm", "Headline": "මඳුනාගල ප්‍රදේශයේ වැසියන්ට වන අලි කරදර", "News Content": "සූරියවැව, මඳුනාගල ප්‍රදේශයේ ගොවිජනතාවගේ කුඹුරු ඇතුළු බෝග වගාවන් රැසක් වන අලි විනාශ කිරීම හේතුවෙන් ඔවුන් දැඩි දුෂ්කරතාවයට පත්ව සිටින බව අද දෙරණ වාර්තාකරු පවසයි. ඔවුන් පෙන්වා දෙන්නේ පසුගිය දිනවල පැවති වන අලි පළවාහැරීමේ මෙහෙයුමද සාර්ථක නොවු බැවින් මේ වන විට වන අලීන්ගේ බලපෑම් වැඩි වී ඇති බවයි. සූරියවැව, මදුනාගල ප්‍රදේශයට මීට දින තුනක කාලයක සිට පැමිණෙන වන අලි රංචුවක් හේතුවෙන් එම ප්‍රදේශයේ ගොවි බිම් විනාශ කරමින් සැරි සැරීම හේතුවෙන් ගැටළු රැසක් පැනනැගී තිබේ. ඊයේ(23) රාත්‍රීයේද මෙම ප්‍රදේශයට ඇතුළු වු වන අලි රංචුව ප්‍රදේශයේ කුඹුරු අක්කර 08කට අධික ප්‍රමාණයක්ද, කෙසෙල්, පොල්, තක්කාලි ඇතුළු බෝග වගාවන් රැසක්ද විනාශ කර දමා තිබුණු බව අප වාර්තාකරු සඳහන් කළේය. පසුගිය දිනවලදී වණජීවි නියෝජ්‍ය අමාත්‍යවරයාගේ ප්‍රධානත්වයෙන් පැවති වන අලි එලවීමේ මෙහෙයුමෙන්ද තමන්ට කිසිදු ඵලක් නොවු බව ගොවීන් පෙන්වා දෙයි. පවතින මේ ගැටළු සම්බන්ධයෙන් අවස්ථා කිහිපයකදීම හම්බන්තොට වනජීවි නිලධාරීන් දැනුවත් කරමින් නිසි විසඳුමක් ඉල්ලා සිටියත් ඒ කිසිවෙක් මෙතෙක් තම ගැටළුවලට විසඳුමක් ලබා නොදුන් බව ගොවීන් චෝදනා කරයි.", "URL": "https://sinhala.adaderana.lk/news.php?nid=93122", "Category": null, "Parent URL": null}