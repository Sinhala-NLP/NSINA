{"Source": "Adaderana", "Timestamp": "February 4, 2017 12:34 pm", "Headline": "අධ්‍යාපනය නඟා සිටුවන්න කැපවෙනවා", "News Content": "ප්‍රාදේශීය පාසල් දියුණු කරමින් අධ්‍යාපනය නඟා සිටුවීමට අවශ්‍ය ක්‍රියාවලිය ශක්තිමත් කරන බව අග්‍රමාත්‍ය රනිල් වික්‍රමසිංහ මහතා පවසයි.මාරවිල ශාන්ත සේවියර් මධ්‍ය මහා විද්‍යාලයේ 75 වන සංවත්සර උළෙලේ අදහස් දක්වමින් අග්‍රාමාත්‍ය රනිල් වික්‍රමසිංහ මේ බව කියා සිටියේය.එහිදී වැඩිදුරටත් අදහස් දැක්වූ ඒ මහතා,අවුරුදු 75 කට පෙර දෙවන ලෝක යුද්ධය පැවති කාලයේ මාරවිල ශාන්ත සේවියර් විද්‍යාලය ආරම්භ කළා. මෙම පාසැල ආරම්භ කලේ එවකට පැවති සෙමනේරියත් සමගයි. වසර 20 ක් සෙමනේරිය සහ පාසැල එකට පාලනය වුණා. නමුත් 1962 වසරේ රජයේ නොවන පාසල් රජයට පවරා ගැනීමේ වැඩපිළිවෙළ යටතේ මෙම විද්‍යාලයත් අධ්‍යාපන අමාත්‍යංශය යටතට ගැණුනා. අවුරුදු 75 කට පසුව අප එම විද්‍යාලයේ ප්‍රගතිය දෙස විමසා බැලිය යුතුයි. අපට මෙම පාසලේ දියුණුව ගැන අපට සතුටට පත් වීමට හැකියාව තිබෙනවා. මෙම පාසැලෙන් අධ්‍යාපනය ලැබූ ශිෂ්‍යයන් මෙම ප්‍රදේශයටත් රටටත් සේවය කරනවා.පළමුවෙන් කතෝලික සභාවෙන් ලැබුණු උපදෙස් විනය සහ දැනුම මත මෙම පාසැලේ විනය ඇති වුණා. එලෙස ලැබූ විනය පාසල රජයට පවරා ගැනීමෙන් පසුවත් ආරක්ෂා වී තිබෙනවා. එමනිසා ශාන්ත සේවියර් විද්‍යාලය අවුරුදු 75ක් ඇතුළත දියුණු කිරීමට කැප වූ සියලූම දෙනාට අප ස්තූතිවන්ත විය යුතුයි. ශාන්ත සේවියර් විදුහලේ ඉතිහාසය මට වඩා හොදින් ඔබ සියලූම දෙනා දන්නවා.මේ ප්‍රදේශයේ දියුණු පාසැල් තුනක් තිබෙනවා. ඒ ජෝෂප් වාස් විද්‍යාලය, ශාන්ත සේවියර් විද්‍යාලය සහ නාත්තන්ඩිය ධම්මිස්සර විද්‍යාලයයි. නමුත් එම තත්වයෙන් අපි සෑහීකට පත්විය යුතු නැහැ. ඉදිරි පියවර ගනිමින් අපි අධ්‍යාපන මට්ටම තවත් ඉදිරියට ගෙන යා යුතුයි. එමනිසා ළඟම පාසැල හොඳම පාසැල ව්‍යාපෘතිය යටතේ මෙම පාසැලටත් ගොඩනැගිලි සහ වෙනත් ආධාර ලබා දීමට අධ්‍යාපන අමාත්‍යංශය මගින් කටයුතු කරනවා. අපට අවශ්‍ය ප්‍රාදේශීය පාසැල් දියුණු කිරීමටයි. අද දින මම මෙම පාසැලේ ක්‍රීඩා කණ්ඩායමේ, සරඹකණ්ඩායමේ සහ අචාර පෙළපාළි කණ්ඩායමේ දක්ෂතා දුටුවා. මෙම පාසලට ක්‍රීඩා මණ්ඩපයක් ලබාදීමට අවශ්‍ය පියවර ගන්නා ලෙස මම අධ්‍යාපන අමාත්‍යවරයාට දැනුම් දෙන්නම්. ක්‍රීඩා මණ්ඩපය ලබා දීම පමණක් ප්‍රමානවත් නැහැ. ඔබ ජයග්‍රහණත් ලබා ගත යුතුයි. අනාගතය ජය ගැනීමට සිටින්නේ ඔබයි.අප පාසැල් ගිය අවධියේ සියළුම ළමුන්ට ක්‍රීඩා කිරීමට, ශාරිරික සුවතා වැඩසටහන්වල නිරත වීමට සිදු වුණා. ඒ කාලයේ පාසැල් පැවැත්වුනේ උදය වරුවේ සහ දහවල් කාලයේයි. උදෑසන 8.30-8.45 ට පාසැල් ආරම්භ වූ පසුව දහවල් 3.30-3.45 පමණ කාලය දක්වා පාසල් පැවැත්වෙනවා. පාසලේ පළමු ශ්‍රේණියේ සිට 13 වන ශ්‍රේණිය දක්වා ශාරීරික අධ්‍යාපනය සහ ක්‍රීඩා වෙනුවෙන් එක් සතියකට පංති දෙකක් පැවැත්වෙනවා. ඊට අමතරව බොහෝ දෙනෙක් දහවල් ආහාර වේලාවෙන් පසුව ක්‍රීඩාවේ නිරත වෙනවා. පාසැල අවසානයේත් සිසුන් ක්‍රීඩාවේ නිරත වෙනවා. ක්‍රිකට් වැනි ක්‍රීඩා සෑම පාසලකම තිබුනේ නැහැ. අඩුම වශයෙන් වොලිබෝල්, මලල ක්‍රීඩා හෝ වෙනත් කුමන හෝ ක්‍රීඩාවක් හෝ තිබුණා.ගමේ පාසැලේ සිට ප්‍රධාන මට්ටමේ පාසැල් දක්වා ක්‍රීඩා පැවතුනා. ක්‍රීඩා තරඟ පැවැත්වුණා. අපේ මව්පියන් ද අපට අනිවාර්යෙන්ම ක්‍රීඩා කළ යුතු බව පවසා තිබුණා. මගේ මව්පියන්ට ඔවුන්ගේ මව්පියන් පවසා තිබුනේ අනිවාර්යෙන්ම යම් ක්‍රීඩාවක නිරත විය යුතු බවයි. එමනිසා පාසල් කාලයේ අපට ක්‍රීඩාවෙන් යම්කිසි අත්දැකීමක් ලබා ගැනීමට හැකියාව ලැබුණා. ක්‍රීඩාව හරහා කණ්ඩායම් හැඟීමෙන් ක්‍රියා කිරීමට අප ඉගෙන ගත්තා. ශාරිරික අධ්‍යාපනය, ව්‍යායාම් කිරීම ආදියෙහි වැදගත්කම අප තේරුම් ගත්තා. ක්‍රීඩාවෙන් දක්ෂතා දක්වමින් ඉදිරියට නොගියත් ක්‍රීඩාවෙන් ලබා ගත් අත්දැකීම් හරහා ජීවිතයේ ඉදිරියට යෑමට අපට අවස්ථාව ලැබී තිබෙනවා.දේශපාලනයත් හරියට ක්‍රීඩාවක් වගෙයි. එක් පැත්තකින් ක්‍රිකට් ක්‍රීඩාව වගේ කණ්ඩායම් ක්‍රීඩාවක්. එක් අතකින් දේශපාලනයේදී මැරතන් තරඟයක් ආකාරයෙන් බොහෝ දුර දිවිය යුතුයි, බොක්සිං ක්‍රීඩාව වගේ සමහර අවස්ථාවල වැටෙන්නම පහර දිය යුතුයි, රගර් ක්‍රීඩාව වගේ සමහර අවස්ථාවල තදින් ක්‍රියා කළ යුතුයි. චෙස් ක්‍රීඩාව වගේ දුර දිග සිතා බලා බොහෝ ඉවසීමෙන් කටයුතු කළ යුතුයි. මේ සියලූ දෙයින් මා ක්‍රීඩාවේ වටිනාකම ඉගෙන ගත්තා.අපි ආණ්ඩුව පිහිටුවීමෙන් පසුව ක්‍රීඩාව ගැන අධ්‍යාපන අමාත්‍යවරයාගෙන් විමසා බලන්නට මා තීරණය කළා. තරමක් දුරට ක්‍රීඩාව පාසැල් මට්ටමින් පිරිහී ඇති බව අධ්‍යාපන ඇමතිතුමා එහිදී මට පැවසුවා. හැම පාසැලකම ශිෂ්‍ය ශිෂ්‍යාවන්ට ක්‍රීඩාවක නිරත වීම සදහා අවස්ථාව ලබා දීමට අපට අවශ්‍යයි. දැනට ළමුන්ට කී්‍රඩා කිරීම සඳහා ඇති අවස්ථා වැඩි කිරීමට අධ්‍යාපන අමාත්‍යංශය ක්‍රියා කරමින් සිටිනවා.ක්‍රිඩාව දියුණු කිරීමට ක්‍රීඩා ගුරුවරුන් අවශ්‍යයි. ඒ නිසා අපි මෙම වසරේ සිට කී්‍රඩා ගුරුවරුන් බඳවා ගැනීමේ වෙනම වැඩපිළිවෙලක් ආරම්භ කරනවා. ක්‍රීඩාවට දක්ෂ පුද්ගලයින්, පාසලෙන් පිටවූ අය ක්‍රීඩා ගුරුවරුන් ලෙස බඳවා ගැනීමට අපි කටයුතු කරනවා. ඒ වගේම ශිෂ්‍ය භට බලකායේ උසස්ම නිලයන් දක්වා ඉහලට ගිය ශිෂ්‍ය, ශිෂ්‍යාවන් ක්‍රීඩා ගුරුවරුන් ලෙස බඳවා ගැනීමට අපි ක්‍රියා කරනවා.අපේ ආණ්ඩුවේ වැදගත්ම තීරණයක් වන්නේ අවුරුදු 13 ක පාසල් අධ්‍යාපනය අනිවාර්ය කිරීමයි. මෙම ප්‍රදේශයන්හි සමහර පාසැල් වල සාමාන්‍ය පෙළ අවසන් වන විට ශිෂ්‍ය සංඛ්‍යාවෙන් සියයට 50 ක් 60 ක් පාසලින් ඉවත් වනවා. විශ්ව විද්‍යාල සඳහා සුදුසකම් ලැබීමට අවශ්‍ය විෂයන් සමත් නොවීම ඊට හේතුවයි. විශ්වවිද්‍යාල අධ්‍යාපනය ලැබීම සඳහා සියල්ලන්ම සුදුසුකම් ලැබිය යුතු නැහැ. සමහරුන් සංගීතයට, වෘත්තීය ශිල්ප, ක්‍රීඩාවට, රඟපෑමට දක්ෂයි.එසේ නම් අපි අවුරුදු 13 ක පාසල් අධ්‍යාපනය අනිවාර්ය කළේ එලෙස විවිධ දක්ෂතා ඇති සිසු සිසුවියන්ට අනාගතයක් හදා දීමටයි. විශ්ව විද්‍යාලයට යාමට අවශ්‍ය අය ඒ සඳහා යොමු වේවි. වෘත්තීය දැනුම, ක්‍රීඩා දැනුම, සංගීතය, සෞන්දර්ය ආදීයට දක්ෂ අය ඒ ඒ විෂයයන් වැඩිදුර හදාරා තමන් කැමති වෘත්තියකට යොමු වේවි. ඒ අනුව දක්ෂතා ඇති පිරිසට ක්‍රීඩාව සම්බන්ධයෙන්ද දක්ෂතා පෙන්වා තමන්ගේ දක්ෂතා පෙන්වමින් අවුරුදු 13ක අධ්‍යාපනය හරහා ඉදිරියට ඒමට හැකියාව ලැබෙනවා.අධ්‍යාපන අමාත්‍ය අකිල විරාජ් මහතා අධ්‍යාපනය මෙන්ම පාසල් ක්‍රීඩාව දියුණු කිරීමේ වැඩසටහන ඉදිරියට කරගෙන යනවා. අධ්‍යාපන අමාත්‍යංශය පාසල්වල ක්‍රීඩාව දියුණු කිරීම වෙනුවෙන් සංවිධාන බිහි කිරීමට සූදානම් වෙනවා. පළාත් සභා යටතේ පවතින පාසලක් වූවත් ජාතික පාසලක් වූවත් ක්‍රීඩාවේ යෙදීම ඉතා වැදගත් කරුණක් බව මගේ හැගීමයි. මාරවිල ශාන්ත සේවියර් විදුහලේ ක්‍රීඩා පහසුකම් තිබුණත් සියලූම පාසල්වල එලෙස හොඳ ක්‍රීඩා පහසුකම් නැහැ.විශ්වවිද්‍යාල සුදුසුකම් ලැබීමෙන් පසුවත් ඇතැමුන් ක්‍රීඩාවේ නිරත වෙමින් හොඳ ප්‍රථිපල ලබා ගන්නවා. ක්‍රීඩා කිරීම අධ්‍යාපනයට පාඩුවක් නොවෙයි. එය අධ්‍යාපනයේ එක් කොටසක් විය යුතුයි. අපි දක්ෂ ක්‍රීඩකයින් බිහි කළ යුතුයි. එම දක්ෂයින් කලාපීය, ජාතික, ජාත්‍යන්තර මට්ටමට පැමීණීම රටට විශාල ගෞරවයක්.දකුණු කොරියාව, ජපානය, ඇමරිකාව, සහ බටහිර ලෝකයේ උසස් අධ්‍යාපන ක්‍රම ඇති රටවල් ක්‍රීඩාවට හෝ සෞන්දර්යට ශිෂ්‍ය ශිෂ්‍යාවන් යොමු කරනවා. අපට එම විෂයන් දෙකටම යොමු කරවීමට නොහැකි නම් ඉන් එක් විෂයකට හෝ යොමු කළ යුතුයි.ඔබේ අධ්‍යාපනයටත්, රටේ අනාගතයටත්, රටේ සෞඛ්‍ය තත්වයත් නැංවීමට නම් අපි ක්‍රීඩාව ඉදිරියට ගෙන ආ යුතුයි. පාසැල් ක්‍රීඩාව මේ රටේ අධ්‍යාපන සහ පාසැල් ක්‍රමයේ කොටසක් බවට පත් කරනවා. අනාගතයේ ගුරුවරුන් බඳවා ගෙන අධ්‍යාපන විද්‍යාපීඨ වලට යොමු කිරීමෙන් පසුව ඔවුන්ටත් ක්‍රීඩාවේ නිරත වීමට උපදෙස් ලබා දිය යුතුව තිබෙනවා. ක්‍රීඩාව අපට එතරම් වැදගත්. ක්‍රීඩා ඇමතිතුමා ඒ සඳහා වැඩපිළිවෙළක් ක්‍රියාත්මක කරනවා. එමනිසා විශේෂයෙන්ම පළාත් ක්‍රීඩා අමාත්‍යවරුන් සමග සාකච්ඡා කොට ක්‍රීඩා පහසුකම් වර්ධනය කරමින් රටේ ක්‍රීඩාව ඉදිරියට ගෙන ඒමට කටයුතු කරන ලෙස මා අධ්‍යාපන ඇමතිතුමාටත් පැවසුවා.ඕනෑම ක්‍රීඩා කණ්ඩායමක නායකයෙකුට එම නායකත්වය සඳහා හොඳ දක්ෂතාවයක් තිබෙනවා. පාපන්දු ක්‍රීඩාවේදී හෝ වේවා, ක්‍රිකට් ක්‍රීඩාවේදී වේවා, කුමක් කළ යුතුයි ද, ජයග්‍රහණය කල යුත්තේ කෙසේද, ආදිය තීරණය කළ යුතුයි. ක්‍රීඩාවේදී ගන්නා එවැනි තීරණ ජීවිතයේ පසු කාලයේදී බොහෝ වැදගත් වනවා. මළල ක්‍රීඩාවේ යෙදෙන විට තනි පුද්ගලයෙක් ලෙස තීරණ ගත යුතු වනවා. එම නිසා අතීතයේ ක්‍රියා කළ ආකාරයටම අපි බලාපොරොත්තු වන්නේ ක්‍රීඩාව විධිමත් අධ්‍යාපනයේ කොටසක් බවට පත් කිරීමටයි.මේ අතර පසුගිය දා මල්වතු ඔය ජලාශ යෝජනා ක්‍රමය පිළිබදව ප්‍රදේශයේ මහා සංඝරත්නය සහ ජනතාව දැනුවත් කිරීම නිමිත්තෙන් අනුරාධපුර, තන්තිරිමලේ රජමහා විහාරයේ පැවැති විශේෂ හමුවේදී අදහස් දැක්වූ අග්‍රාමාත්‍ය රනිල් වික්‍රමසිංහ මහතා,ශිෂ්ඨාචාරයට විශාල මෙහෙවරක් කළ මල්වතු ඔය පෝෂක කලාපයට වුවමනා ජලාශය ලබාදීම ජාතික ආණ්ඩුවේ තීරණයකි. සේද මාවතේ පිහිටීම නිසා ශ්‍රී ලංකාව ඉන්දියන් සාගරයේ කේන්ද්‍රස්ථානය බවට පත් කිරීමට හැකියාව ලැබී තිබෙනවා. අපේ වර්තමාන ආර්ථිකය අනුව කොළඹ, හම්බන්තොට, ත්‍රිකුණාමලය කේන්ද්‍ර කරගෙන විශාල කර්මාන්ත පුරයක් ඇති කරනවා. එහෙමෙ අවස්ථාවලදී අපේ ආරම්භය අමතක කරන්න බැහැ. මේ නිසා මල්වතු ඔය ජලාශය අපේ සංවර්ධන වැඩ පිළිවෙළට ඇතුල් කර තිබෙනවා. ජාතික රජයේ එක් කාර්යයක් වී ඇත්තේ වැව් අමුණු ආරක්ෂා කිරීමයි.අද මා මල්වතු ඔය ජලාශය ගැන කථා කරන විට ජනාධිපතිතුමා ද ඒ සම්බන්ධයෙන් සාකච්ඡා පවත්වනවා. වාරිමාර්ග වැඩසටහන් ක්‍රියාත්මක කිරීමට මේ රජය කැප වී සිටිනවා. ඩී. එස්. සේනානායක, ඩඩ්ලි සේනානායක, ශ්‍රීමත් ජෝන් කොතලාවල, ජේ. ආර්. ජයවර්ධන මහත්වරුන්ද වාරිමාර්ග සංවර්ධනය වෙනුවෙන් කැප වී වැඩ කළා. මේ ශත වර්ෂයේ මැද වන 2050 වන විට කලාප ජනගහණය කෝටි 200ක් වෙනවා. තරඟකාරි කෘෂිකර්මයක් තුළින් ඒ අයටත් ආහාර නිෂ්පාදන කරන්නේ කෙසේද කියා අප බැලිය යුතුයි. අපනයනය හෝ කර්මාන්ත නිෂ්පාදනය සීමා කළ යුතු නැහැ.මල්වතු ඔය යෝජනා ක්‍රමය මහවැලි වැඩසටහනට ඇතුලත් වී තිබුණා. මෙම යෝජනා ක්‍රමය තුළින් මේ ප්‍රදේශයට සාර්ථක දියුණුවක් ලබා දිය යුතුයි. හැරිසන් ඇමතිතුමා යෝජනා කිහිපයක් ඉදිරිපත් කළා. අප ඒවා ක්‍රියාත්මක කරමින් යනවා. විශේෂයෙන් කුඩා වැව් ප්‍රතිසංස්කරණය කරනවා. ජනාධිපතිතුමා ගිය වසරේ මොරගහකන්ද ව්‍යාපෘතිය ක්‍රියාත්මක කළා. එමගින් මැදවච්චිය ප්‍රදේශය දක්වා ජලය ලැබෙනවා. මල්වතු යෝජනා ක්‍රමය ගැන දුමින්ද දිසානායක මහතාද සඳහන් කළා. හැරිසන් ඇමතිතුමා සහ චන්ද්‍රානි බණ්ඩාර ඇමැතිතුමියද මා සමග සාකච්ඡා කළා. අපි පළාත් සභාවටත් කියලා මේ වැඩ සටහන ආරම්භ කරනවා. වාරිමාර්ග ඇමැති විජිත් විජිතමුණි ද සොයිසා මහතාටද මා කථා කළා. එතුමා මේ වැඩ කටයුත්ත රාජ්‍ය ඇමැතිතුමාට භාර දුන්නා. මේ සඳහා අප සම්පත් ලබා දෙනවා.මෙමගින් ඉඩම් අහිමි වන අයට අප ඉඩම් ලබා දෙනවා. මල්වතු ඔය අපේ ශිෂ්ඨාචාරයේ ආරම්භය නිසා පුරාවිද්‍යා කැණීම් කටයුතු සඳහා අපේ උපරිම ශක්තිය යොදවා, ඊළඟ අවුරුදු තුනේදි අවසන් කළ යුතුයි. අකිල විරාජ් කාරියවසම් මහතා සමග එය සම්බන්ධීකරණය කිරීමට ශිරාන් දැරණියගල මහතා පත් කළා. විශ්ව විද්‍යාල, සංස්කෘතික ත්‍රිකෝණයත්, පුරා විද්‍යා දෙපාර්තමේන්තුවත් ඒකාබද්ධව වැඩ කරනවා. මිනිස් බලය තව අවශ්‍ය නම් විශ්ව විද්‍යාලයෙන් ලබා ගන්නා ලෙස උපදෙස් දුන්නා. මල්වතු ඔය යෝජනා ක්‍රමය ගැන දැනුවත් කිරීමේ වැඩසටහනක් කළ යුතුයි. මෙතැනට සංචාරක ව්‍යාපාරය සහ වනෝද්‍යානයද ඇති කරමු කියා වසන්ත සේනානායක ඇමැතිවරයා යෝජනා කළා. එයට එකඟ වී තිබෙනවා. අවතැන් වන අයට ඉඩම් හොයා දීම ඉක්මනින් කළ යුතුයි. මෙය අනුරාධපුරයට පමණක් නොව මන්නාරම දිස්ත්‍රික්කයටද බලපානවා. මෙමගින් අපට යෝධ වැව ප්‍රදේශයම දියුණු කළ හැකියි. මල්වතු ඔය නිසා මේ ප්‍රදේශයට වතුර ලබාදී පසුව අනෙක් ප්‍රදේශවලටත් ලබා දිය හැකියි. අනුරාධපුරය සහ වව්නියාව ප්‍රදේශවල ඇති වැව්වලින් උපරිම ප්‍රයෝජන ගැනීම සඳහා හමුදාව සමග කටයුතු කරගෙන යනවා.හම්බන්තොටින් පසු අපි ත්‍රිකුණාමලය දියුණු කරනවා. මේ ප්‍රදේශයේ සිට ඒ ප්‍රදේශයට මාර්ග හදනවා. අපේ රටේ වෙරළ ඉතා ලස්සනයි. ඒවායින් ප්‍රයෝජන ගත යුතුයි. මේ අනුව තන්තිරිමලේ ප්‍රශ්නත් විසඳෙනවා. මේ සඳහා අවශ්‍ය මුදල් එක්සිම් බැංකුවෙන් ලබාදීමට මා උපදෙස් ලබා දී තිබෙනවා.යාපානයේ සිට මන්නාරම දක්වාත් මන්නාරමේ සිට ත්‍රිකුණාමලය දක්වාත් පාරවල් හදන්න ඉන්දියාවේ සහයෝගය අපට ලැබෙනවා. එමගින් එම ප්‍රදේශවලටත් දියුණුවක් ලැබෙනවා. මන්නාරම දියුණු කරන වැඩසටහන ගැන ස්වාමීනාදන් ඇමැතිවරයා සහ පළාත් සභාව සමගත් සාකච්ඡා කර තිබෙනවා. මේ අතර බණ්ඩාරගම, වල්ගම ගෝනපල පාරේ පැවැති අන්ටේ ලෙකෝ කර්මාන්ත ශාලාව විවෘත කිරීමේ උත්සවයේදී අග්‍රාමාත්‍ය රනිල් වික්‍රමසිංහ මහතා දැක්වූ අදහස්,අද අන්ටේ ලෙකෝ සමාගමේ දෙවැනි කර්මාන්ත ශාලාව විවෘත කළා. මේ කර්මාන්ත ශාලාව ස්මාර්ට් මීටර් නිෂ්පාදනය කරන කර්මාන්ත ශාලාවක්. ලංකාවට අවශ්‍ය වන ස්මාර්ට් මීටර් ලංකාවේම නිෂ්පාදනය කිරීමට ඇමැතිතුමා කියූ පරිදි හැකි වන අතර, එමගින් රටේ නවීන තාක්‍ෂණය ඇති වනවා සේම විදුලි බලය ඉතිරි කර ගැනීමට ද හැකි වනවා. ලෙකෝ සමාගම ආණ්ඩුව මගින් ආරම්භ කළ සමාගමක් වන අතර, චීන සමාගම සමග එකට එකතු වී හවුල් ව්‍යාපාරයක් ලෙස අද අන්ටේ ලෙකෝ කර්මාන්ත ශාලාව ආරම්භ කළා. අන්ටේ ලෙකෝ යන චීන සමාගම සමග එකට එකතුවීමෙන් එහි කළමනාකරණයත්, තාක්‍ෂණයත් මුසුකර ගැනීමෙන් නිෂ්පාදන සිදු කිරීමට හැකි වී තිබෙනවා. ජපන් තාක්ෂණයෙන් චීනයේ නිෂ්පාදන සිදු කරන මෙම සමාගම ලොව පුරා ආයතන පිහිටුවමින් පවතිනවා. එසේම ලංකාවේ නිෂ්පාදනය කරන ස්මාර්ට් මීටර්ස් ලෝකයේ අනෙකුත් රටවල්වලටත් ආනයනය කරන්නත් බලාපොරොත්තු වනවා. ඒ සඳහා අපගේ සහයෝගය ලබාදෙන බවට ප්‍රකාශ කරන්නට කැමැතියි. මේ කර්මාන්ත ශාලාව මෙම ප්‍රදේශයට ලබාදීම පිළිබඳව ඔබ ප්‍රදේශයේ නියෝජිත අජිත් පී පෙරේරා මැතිතුමාට මා ප්‍රසංශා කරනවා. මෙම ප්‍රදේශය දියුණු කිරීම සඳහා විශාල කැපවීමක් තිබෙන එතුමා පළාත් සභාවෙන් පාර්ලිමේන්තුවට තේරී පත්වී මහජනයා වෙනුවෙන්, ආණ්ඩුව වෙනුවෙන්, එක්සත් ජාතික පක්‍ෂය වෙනුවෙන් විශාල මෙහෙයක් කරන කළුතර ප්‍රදේශයට සංවර්ධනය ඇති කිරීමට කැපවන සහජ කථික හැකියාවක් ඇති නිතිඥ අජිත් පී පෙරේරා මැතිතුමාට නැවත වරක් මා ප්‍රසංශා කිරීමට කැමැතියි.රංජිත් සියඹලාපිටිය ඇමැතිතුමා ඇමතිකම භාරගත් දින සිට අමාත්‍යංශයේ අභියෝගවලට මුහුණ දුන්නා. විදුලි බල නිෂ්පාදනයේ ඇති ගැටළු, බලාගාර කඩාවැටීම් යන ගැටළුවලට හොදින් මුහුණදී නවීකරණය සහ සංවර්ධන කටයුතු හොදින් සිදු කරමින් ගමන් කරනවා. ඇත්ත වශයෙන්ම මේ රටේ විදුලි බල නිෂ්පාදනය කිරීම පිළිබඳව අභියෝග ගණනාවක් තිබෙනවා. ඇමැතිතුමා එයට හොදින් මුහුණ දෙනවා. ඒ කුමන ගැටළු පැවැතියත් කිසිදු දේකට පසුබට නොවී ඉදිරියට එතුමා පැමිණියා. එසේම එතුමා මෙම කර්මාන්ත ශාලාව බණ්ඩාරගමට ලබාදීම පිළිබඳව මම ස්තඣතිවන්ත වෙනවා.මේ අමාත්‍යංශය ජාතික ආණ්ඩුවට හොඳ උදාහරණයක්. ඇමැතිතුමා සහ නියෝජ්‍ය ඇමැතිතුමා එකට එකතුවී රටේ සංවර්ධනයට අති විශාල අභියෝගයට මුහුණදී විසඳුම් සෙවීම සිදු කරනවා. මෙය තවදුරටත් වේගවත් කළ යුතුයි. මෛත්‍රීපාල සිරිසේන ජනාධිපතිතුමා, පොදු අපේක්‍ෂකයා විදිහට පිළිගෙන ජනාධිපති ලෙසත්, සන්ධානයේ සභාපති ලෙසත් පත්වී ප්‍රධාන පක්‍ෂ දෙක එකට එක්වී අලූත් ආණ්ඩුවක් පිහිටවූවා. එයත් දකුණු ආසියාවේ 100% ක් විදුලි බලය ලබාදුන් රට ලෙස වාර්තාවක් තැබීමක් ලෙස පෙන්වා දෙන්නට පුළුවන්. ඒ අතරේ පක්‍ෂ දෙක එකට එකතු වූයේ ඇයි ද? තනිව ගමන් කළ නොහැක්කේ ඇයි ද යනුවෙන් සමහරු අපෙන් ප්‍රශ්න කරනවා. 1979 මම චීනයේ සංචාරයකට ගියා. එවිට චීනය ඉතාම නොදියුණු රටක්. අද චීනයේ කර්මාන්ත දියුණුවෙලා ආර්ථිකයත් දියුණුවී ලෝක වෙළෙඳපොළ තමන් සතු කර ගෙන තිබෙනවා. එයට හේතුව චීන ආණ්ඩුව එදා සිට කර්මාන්ත කරණය පිළිබඳ අවධානය යොමු කර කටයුතු කරපු නිසයි. ඒ වගේම 1978-1979 දී අපිත් එනම් ජේ.ආර්. ජයවර්ධන ජනාධිපතිතුමා කර්මාන්තකරණයේ වැඩකටයුතු ආරම්භ කළා. යුද්ධය නිසා අපට එය ඉදිරියට ගෙන යාමට නොහැකි වුණා. විවිධ පක්‍ෂවල ජනාධිපතිවරුන් බිහි වුණත් කර්මාන්තකරණය පිළිබඳ නොව යුද්ධය පිළිබඳව අවධානය වැඩියෙන් යොමු වුණා. මේ වන විට යුද්ධය අවසන් වී තිබෙනවා. දැන් අප එකට එකතු වී සිටින්නේ යුද්ධය නිසා දුක්විදි, අනාගතය නැති වූ අපේ ගම්බද ජනතාවට, අපේ තරුණ තරුණියන්ට හොඳ අනාගතයක් ලබාදීමටයි. එදා චීනය විශාල කර්මාන්තකරණයක් සිදු කළා නම් ඒවගේ කර්මාන්තකරණයක් ලංකාවට ලබාදීම අරමුණ බව මම ප්‍රකාශ කරනවා. මේ රටේ තරුණ තරුණියන්ගේ රැකියා ආදායම් පිළිබඳ බලාපොරොත්තු ඉෂ්ඨ කරන්න, ඔවුන්ගේ අපේක්‍ෂාවන් කුමක් ද කියා අප හොදින් දන්නවා. හොඳ ආදායමක්, ස්ථීර ආදායමක්, හොඳ ජීවිතයක් ගත කිරීම, ආර්ථික වශයෙන් දියුණුවීම, සමාජය වශයෙන් දියුණුවීම නාගරික ප්‍රදේශය පමණක් නොව ග්‍රාමීය ප්‍රදේශවලත් සිදු විය යුතුයි. ඒ සඳහා අපට ශක්තිය තිබිය යුතුයි. ඒ ශක්තිය ලබාගැනීම සඳහායි අපි එකට එකතුවීම සිදු කළේ. අවුරුදු 5 තුළ මේ රටේ අඩිතාලම අපි දැමිය යුතුයි.කර්මාන්තකරණය යනුවෙන් ප්‍රකාශ සිදු කළාට එය ඉබේ සිදු වන්නේ නැහැ. අපේ රටේ එය සිදු කළ හැකි බවත්, ආණ්ඩුවකට එහි ප්‍රතිපත්ති ඇති බවත්, ඒ සඳහා දැනුම ඇති බවත්, නිෂ්පාදන ශක්තිය ඇති බවත් පෙන්වා දිය යුතුයි. එමගින් අපටත් විදේශ වෙළෙඳපොළ අත්පත් කරගෙන අපේ තරුණ තරුණියන්ගේ ආදායම් වැඩි කර ගැනීමට හැකියාව ලැබෙනවා. ඒ වැඩකටයුතු කිරීමට කාරණා දෙකක් පිළිබඳ අවධානය යොමු කළ යුතුයි. එකක් නම් හොඳ වෙළෙඳපොළක් සොයා ගැනීමයි. ලංකාව චීනය වගේ කෝටි 150 ක් ජීවත් වන රටක් නොවේ. අපේ ජනගහණය කෝටි දෙකහමාරටත් වඩා අඩුයි. ඒ නිසයි අපි අවට රටවල් සමග නිදහස් වෙළෙඳ ගිවිසුම් ලබාගැනීම සිදු කරන්නේ. යුරෝපීය ගිවිසුම්, ජී.එස්.පී. ප්ලස් වලට පිවිසීම මගින් ඒ තුළම කෝටි 50ක් සිටිනවා.අප ඉන්දියාව සමග ගිවිසුමක් ඇති කරගත් විට එහි ජනගහණය හා කෝටියක්, චීනයේ කෝටි 150 ක් සිටිනවා. මේ තුළම කෝටි 300 ක වෙළෙඳපොළක් සොයා ගෙන තිබෙනවා. ඒ නිසා එයට ඇතුළු වී 1% ක් හෝ 1/2% ක් අල්ලා ගැනීමට හැකි නම් අපට සාර්ථක විය හැකියි. නමුත් සමහරු වෙළෙඳ ගිවිසුම් ඇති කර ගන්නේ කුමකට දැයි ප්‍රශ්න කරනවා. අපේ රටේ නිෂ්පාදන චීනයට, ඉන්දියාවට ගොස් විකිණීමටයි අපට අවශ්‍ය වී ඇත්තේ.විශාල කර්මාන්තකරණයක් සිදු කරනවා නම් ඒ සඳහා හොඳම උදාහරණය චීනය සහ දකුණු කොරියාවයි. අපත් ආර්ථික වශයෙන් දියුණුවීමට කර්මාන්තකරණය සහ සංචාරක ව්‍යාපාරය දියුණු කළ යුතුයි. මෙම කර්මාන්තකරණය සහ සංචාරක ව්‍යාපාරය දියුණු කිරීමට අපේ ආයෝජකයින් පමණක් ප්‍රමාණවත් නැහැ. ඒ සඳහා වූ තාක්‍ෂණයක් ද අප සතු නැහැ. ඒ වගේම ලෙකෝ ආයතනය මෙම කටයුත්ත තනිවම සිදු කළා නම් මෙය සාර්ථක වේවි දැයි සිතීමට නොහැකියි. නමුත් අන්ටේ ලෙකෝ සමාගම නිසා මෙය සාර්ථකව සිදු කළ හැකියි.ඇමරිකාව, ජපානය වැනි රටවලින් මෙම සමාගම තාක්‍ෂණය ලබාගෙන තිබෙනවා. ඒ අය මාර්ගයෙන් අප වෙළෙඳපොළට යා යුතුයි. එමගින් වෙළෙඳපොළ අත්පත් කර ගෙන අප දියුණු විය යුතුයි. සමහරු විදේශිකයින් අවශ්‍ය නොවන බව පවසයි. නමුත් විමද්‍යගත ආදායමින් රට දියුණු කළ නොහැකියි. දැන් කෑකෝ ගැසීමෙන් පළක් නැත. තමන්ට රට දියුණු කරන්න තිබූ අවස්ථාව ප්‍රයෝජනයට ගත්තේ නැති නිසා දැන් අපට අවස්ථාව දෙන්න අවුරුදු 3ක් 4ක් එකට එක්වී රට දියුණු කරන්න.අප එකට එකතු නොවුණ හොත් මෙම දියුණුව සිදු කළ නොහැකියි. දැන් ඉන්දියාවෙන්, ජපානයෙන්, දකුණු කොරියාවෙන්, සිංගප්පූරුවෙන්, ඩුබායිවලින් ආයෝජකයින් ලංකාවට පැමිණීමට ඉල්ලීම් කරනවා.ඒ අයට රට තුළට පැමිණීමට අවස්ථාව නොදෙන ලෙසට මා ක්‍රියා කළ යුතුද? හොඳ වෙලාවට අතීතයේ ආයෝජකයින් පැන්නීමේ ක්‍රමයක් නොතිබුණේ. එසේ වුවහොත් තපස්සු බල්ලූකත් පන්නා දමන්නට ක්‍රියා කරන්නට තිබෙන්නට ඇති. එදා සිට මේ දක්වා අපි වෙළෙදාම් කරපු රටක්. එමගින් ලංකාව දියුණු වූ රටක්. ඉදිරියටත් එය සිදු විය යුතුයි. එයට හේතුව රටේ තරුණ තරුණියන්ට අපටත් වඩා හොඳ අනාගතයක් ලබාදීමටයි. එබැවින් එම ව්‍යායාමයට අපේ ඇමැතිතුමත්, නියෝජ්‍ය ඇමැතිතුමත් විශාල දායකත්වයක් විදුලි බල මණ්ඩලය තුලින් ලබා දෙනවා.බණ්ඩාරගම කළුතර ප්‍රදේශයේ මීටත් වඩා කර්මාන්තශාලා ඉදිවේවා යැයි ප්‍රාර්ථනා කරමින් මෙම ප්‍රදේශයේ තරුණ තරුණියන්ට කුමන පක්‍ෂයේ වුවත් රැකියා ලැබේවායැයි ප්‍රාර්ථනා කරනවා.", "URL": "https://sinhala.adaderana.lk/news.php?nid=69118", "Category": null, "Parent URL": null}