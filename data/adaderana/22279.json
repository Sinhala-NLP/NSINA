{"Source": "Adaderana", "Timestamp": "February 21, 2012 12:34 pm", "Headline": "ඇන්ටනී අහිංසකයි-ඒත් මං ඉන්නේ ඉලව් ගෙදර යන්න නෙවෙයි", "News Content": "අමාත්‍යවරයා සිටින්නේ මගුල් ගෙවල්,මළ ගෙවල් හෝ කොටහළු ගෙවල්වල ඇවිදින්නට නොවන බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. විෂය භාර ආමත්‍යවරයා ලෙස කිසියම් සිදුවීමකදී ක්‍රියා කළ යුතු අන්දමට තමන් ක්‍රියා කළ බව හෙතෙම සඳහන් කළේය. \"ධීවර වරාය පවිත්‍රතාව සුරක්ෂිත කිරිමේ වැඩසටහන\"පිළිබඳ මාධ්‍ය දැනුවත් කිරීම සඳහා අද රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුකදී මාධ්‍යවේදියකු විසින් අසන ලද ප්‍රශ්නයකට පිළිතුරු ලබාදෙමින් අමාත්‍යවරයා මේ බව කියා සිටියේය. පොලිස් වෙඩි ප්‍රහාරයට ලක්ව මිය ගිය හලාවත ධීවර කාර්මිකයකු වූ ඇන්ටනී ප්‍රනාන්දු මහතාගේ අවමංගල්‍යයට සහභාගී නොවූයේ මන්දැයි මාධ්‍යවේදියකු විසින් මෙහිදී අසන ලද පැනයකට අමාත්‍යවරයා මෙම පිළිතුර ලබාදුන්නේය. මංකොල්ලකරුවන්,පාතාලයන් විසින් මෙම විරෝධතා ව්‍යාපාරය මෙහෙයවූ බවත්,එසේ වුවද ඔවුන් මගහැර යන්නට දන්නා නිසා අහිංසක ධීවරයකුට වෙඩිවැදී මරණයට පත්වෙන්නට සිදුවූ බවත් රාජිත සේනාරත්න මහතා අවධාරණය කළේය. පොලීසිය විසින් වෙඩිතැබීම තමන් කිසිසේත්ම අනුමත නොකරන බවත්,එසේ වුවද කඩු,පොලු රැ‍ගෙන පොලීසියට පහරදෙන විට වෙන කළයුතු දෙයක් නොමැති නිසා වෙඩිතබන්නට සිදුවූ බවට පොලීසිය චෝදනා කරන බවත් ඔහු කියා සිටියේය. විරෝධතාකරුවන් විනය විරෝධීව හැසිරෙන විට මෙබඳු කනගාටුදායක තත්ත්වයන් උද්ගත වන බවත්,මෙම විරෝධතා පිටුපස සිටි බලවේගය රජය හොඳින් හඳුනන බවත් ඔහු පැවසීය. උද්ඝෝෂණයක් පැවත්වීම සඳහා ටිකක් ‍හොඳ කථිකත්වයක් ඇති හතර පස් දෙනකු සිටීම හොඳටම ප්‍රමාණවත් බවත්,තමන්ටද මෙවැනි උද්ඝෝෂණ හොඳට පුරුදු බවත් අමාත්‍යවරයා මෙහිදී සිහිපත් කළේය. කොළඹ හැර ධීවරයින් ඉල්ලා සිටියේ 50% ක සහනයක් වුවත් රජය මේවන විට 80% ක සහනයක් ලබාදෙන්නට කටයුතු කර ඇති බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22279", "Category": null, "Parent URL": null}