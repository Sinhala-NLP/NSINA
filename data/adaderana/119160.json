{"Source": "Adaderana", "Timestamp": "September 15, 2019 03:51 pm", "Headline": "දේශගුණ විපර්යාසවලට එරෙහි වු පාසල් සිසුන්", "News Content": "දේශගුණ විපර්යාසවලට එරෙහිව පැවති විරෝධතාවක් පිළිබඳව අමෙරිකාවේ වොෂින්ටන් අගනුවරින් වාර්තා වෙයි. එරට පාසල් සිසුන්ගේ සහභාගීත්වයෙන් එය පැවැත්වුණි. පරිසර ක්‍රියාකාරිනියක් ලෙස අතිශය ජනප්‍රියට පත් ස්වීඩන් ජාතික ග්‍රේටා තුන්බර්ග් දැරිය ධවල මන්දිරය අසළ පාසල් සිසුන්ගේ සහභාගීත්වයෙන් පැවති රැලියකට එක්වුණි. එය සංවිධානකර තිබුණේ ගෝලීය උෂ්ණත්වය ඉහළ යෑම නිසා සිදු වන දේශගුණ විපර්යාස වැළැක්වීම වෙනුවෙන් පියවර ගන්නා ලෙස ඉල්ලමින්. සිකුරාදා දින පංති වර්ජනය කර ස්වීඩන පාර්ලිමේන්තුව ඉදිරිපිට තනිව අරගල කරමින් ආරම්භක කෙටි පියවරක් තැබූ ග්‍රේටා තුන්බර්ග් අද වනවිට දේශගුණ විපර්යාසයට එරෙහිව සටන් වදින ජාත්‍යන්තර ව්‍යාපාරයේ ප්‍රධානම පුරුකක් බවට පත්ව ඇත. ඇයගෙන් ලද පන්නරය මෙලෙස ලොව පුරා රටවල් රැසක දේශගුණ විපර්යාස වලට එරෙහිව තරුණ පරපුර පෙළගැසීමට හේතු වුණි. නුදුරේදීම ආරම්භ වීමට නියමිත එක්සත් ජාතීන්ගේ සංවිධානයේ වාර්ෂික සැසිවාරය අරමුණු කරගෙන මෙම රැලිය සංවිධානය කර ඇති බවද විදෙස් වාර්තා සඳහන් කරයි. ඊට ලෝක නායකයින් රැසක් සහභාගී වන අතර දේශගුණ විපර්යාසවලට එරෙහි සිය අරගලයට ඔවුන්ගේ අවධානය දිනාගැනීම මොවුන්ගේ ප්‍රධාන අරමුණයි. මෙවර ගිම්හානයේදී අමෙරිකාව ඇතුළුව ලෝකයේ රටවල් රැසකට උෂ්ණාධික කාලගුණයෙන් බලපෑම් එල්ල වුණි. මුහුදු ප්‍රදේශවල අයිස් දියවීම අන් කවරදාටත් වඩා වේගවත් වී ඇති අතර කාලගුණ විද්‍යාඥයින් පෙන්වා දෙන්නේ ආපසු හැරවිය නොහැකි ලෙස ගෝලීය උෂ්ණත්වය ඉහළ යාම ලෝකයා හමුවේ ඇති ආසන්නම ව්‍යසනය බවයි. මේ අතර දේශගුණ විපර්යාසවලට එරෙහි අරගලයේ ප්‍රබල භුමිකාවක් හිමිව ඇති ග්‍රේටා තුන්බර්ග් මේ මස අගදී එක්සත් ජාතීන්ගේ මහා මණ්ඩලය ආමන්ත්‍රණය කර සිය පණිවිඩය ලබාදීමට නියමිතව ඇත. දේශගුණ විපර්යාස අද ලෝකයා මුහුණදෙන බරපතලම අර්බුදය බවට පත්ව අවසන්. කෙසේ වෙතත් ඒ පිළිබඳව තැකීමක් නොකර දේශගුණ විපර්යාස පිළිබඳ පැරිස් සම්මුතියෙන් ඉවත් වීමට අමෙරිකානු ජනාධිපති ඩොනල්ඩ් ට්‍රම්ප් 2017 වසරේ ජූනි මාසයේදී කටයුතු කළේය. ධවල මන්දිරය අසළ පැවති මෙම විරෝධතාවේදී ඒ පිළිබඳවත් අවධානය යොමුව ඇත.", "URL": "https://sinhala.adaderana.lk/news.php?nid=119160", "Category": null, "Parent URL": null}