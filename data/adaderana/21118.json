{"Source": "Adaderana", "Timestamp": "January 3, 2012 08:18 am", "Headline": "මාළිගාවත්තේ වෙඩි තැබීමක් -තිදෙනෙකුට තුවාලයි", "News Content": "මාළිගාවත්ත ජුම්මා හංදිය ප්‍රදේශයේ සිදුවු වෙඩි තැබීමකින් පුද්ගලයින් තිදෙනෙකු තුවාල ලබා තිබේ. අද(03) අලුයම මෙම වෙඩිතැබීම සිදුව ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය. තුවාල ලැබූවන් කොළඹ ජාතික රෝහලට ඇතුළත් කර ඇති අතර ඔවුන්ගෙන් එක් අයෙකු බරපතල තත්ත්වයෙන් පසුවන බව රෝහල් ආරංචි මාර්ග පවසයි. සිද්ධියෙන් තුවාල ලබා ප්‍රතිකාර ලබන පුද්ගලයින් අතර පොලිස් නිලධාරියෙකු ද වන බව සඳහන්ය. වෙඩිතැබීමේ සිද්ධියත් සමඟ ප්‍රදේශයේ ඇති වු නොසන්සුන්කාරී තත්ත්වය හමුවේ ත්‍රිරෝද රථ ඇතුළු වාහන රැසකට අලාභ හානී සිදුව ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පැවසුවේය. කෙසේවුවත් මේ වන විට තත්ත්වය පාලනය කර ඇති බවත් ප්‍රදේශයේ ආරක්ෂාව තර කර ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21118", "Category": null, "Parent URL": null}