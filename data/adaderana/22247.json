{"Source": "Adaderana", "Timestamp": "February 20, 2012 12:35 pm", "Headline": "ආණ්ඩුවේ දෙබිඩි පිළිවෙත අවසන් කළ යුතුයි", "News Content": "ජනතාව තම අයිතිවාසිකම් දිනා ගැනීම වෙනුවෙන් සිදුකරන උද්ඝෝෂණ වල දී ඊට ප්‍රහාර එල්ල කිරීමට නියෝග ලබාදෙන බලවේගය කුමක්දැයි එක්සත් ජාතික පක්ෂ ගම්පහ දිස්ත්‍රික් පාර්ලිමේන්තු මන්ත්‍රී කරු ජයසූරිය මහතා ප්‍රශ්න කරයි. ආණ්ඩුවේ ජනතා මර්දනකාරී වැඩපිළිවෙළ හමුවේ ඊට එරෙහිව විරෝධතා ගොඩනැගෙන පසුබිමක එම අදිසි බලවේග ද ප්‍රබලව ක්‍රියාත්මක වන බව නිවේදනයක් නිකුත් කරමින් කරු ජයසූරිය මහතා පෙන්වා දෙයි. ආණ්ඩුවේ අත්තනෝමතික කටයුතුවලට එරෙහිව ජනතාව පෙළගැසීම සම්බන්ධයෙන් විවිධ චෝදනා එල්ල කිරීම තරයේ ප්‍රතික්ෂේප කරන බව ද කරු ජයසූරිය මහතා පවසයි. එබැවින් නාස්තිය, දූෂණය, අකාර්යක්ෂම පාලනය සහ ප්‍රජාතන්ත්‍ර විරෝධී පිළිවෙතට එරෙහිව ආණ්ඩුව අනුගමනය කරන දෙබිඩි පිළිවෙත අවසන් කළ යුතු බව ඔහු පෙන්වා දෙයි.", "URL": "https://sinhala.adaderana.lk/news.php?nid=22247", "Category": null, "Parent URL": null}