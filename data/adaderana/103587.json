{"Source": "Adaderana", "Timestamp": "February 2, 2019 03:54 pm", "Headline": "දුම්රිය සහ මාර්ග අනතුරුවලින් 06 දෙනෙක් ජීවිතක්ෂයට", "News Content": "දිවයිනේ ප්‍රදේශ කිහිපයක සිදුවූ දුම්රිය සහ මාර්ග අනතුරුවලින් පුද්ගලයින් 06 දෙනෙකු ජීවිතක්ෂයට පත්ව තිබේ. පොලීසිය සඳහන් කළේ චාවකච්චේරි, හබරණ, පැල්මඩුල්ල, ගොකරැල්ල, කුලියාපිටිය සහ මාතලේ යන ප්‍රදේශවලින් මෙම රිය අනතුරු වාර්තා වන බවයි. චාවකච්චේරි රෝහල අසල දුම්රිය හරස් මාර්ගයේදී යතුරුපැදියක් වව්නියාව සිට යාපනය බලා ධාවනය වූ දුම්රියක ගැටීමෙන් සිදුවූ අනතුරකින් තරුණයෙකු ජීවිතක්ෂයට පත්ව තිබේ. මෙලෙස මියගොස් ඇත්තේ 24 හැවිරිදි චාවකච්චේරි ප්‍රදේශයේ පදිංචිකරුවෙකු වන අතර මෘත ශරීරය මේ වන විට යාපනය රොහලේ තැන්පත් කර ඇති බව පොලීසිය සඳහන් කළේය. හබරණ - අනුරාධපුර මාර්ගයේ යකානුගස්වැව ප්‍රදේශයේදී ලංගම බස් රථයක් සහ කැබ් රථයක් මුහුණට මුහුණ ගැටීමෙන් සිදුවූ අනතුරකින් තරුණයෙකු ජීවිතක්ෂයට පත්ව තිබේ. අනතුරින් කැබ් රථයේ ගමන් කළ පුද්ගලයින් 05 දෙනෙකු තුවාල ලබා ප්‍රතිකාර සඳහා දඹුල්ල රෝහලට ඇතුලත් කර ඇති බව සඳහන්ය. අනතුරින් මියගොස් ඇත්තේ 25 හැවිරිදි කැකිරාව ප්‍රදේශයේ පදිංචි තරුණයෙකු බව පොලීසිය සඳහන් කළේය. පැල්මඩුල්ල පොලිස් වසමේ සිදුවූ තවත් රිය අනතුරකින් 50 හැවිරිදි කාන්තාවක ජීවිතක්ෂයට පත්ව තිබේ. අදාල කාන්තාව මාර්ගය හරහා ගමන් කරමින් සිටියදී ත්‍රීරෝද රථයක ගැටීමෙන් මෙම අනතුර සිදුව ඇති බව සඳහන්ය. ඉබ්බාගමුව ප්‍රදේශයේ සිදුවූ තවත් රිය අනතුරකින් පුද්ගලයෙකු ජීවිතක්ෂයට පත්ව තිබේ. මාර්ගයේ ගමන් කරමින් සිටි පුද්ගලයෙකු බස් රථයක ගැටීමෙන් මෙම අනතුර සිදුව ඇති බව පොලීසිය සඳහන් කළේය. කුලියාපිටිය නගරයේදී සිදුවූ තවත් රිය අනතුරකින් 76 හැවිරිදි පුද්ගලයෙකු ජීවිතක්ෂයට පත්ව තිබේ. මොහු පදික මාරුවකින් මාර්ගය හරහා ගමන් කරමින් සිටියදී පෞද්ගලික බස් රථයක් ගැටීමෙන් මෙම අනතුර සිදුව ඇති බවයි වාර්තා වන්නේ. මේ අතර මාතලේ - මහනුවර මාර්ගයේ මාතලේ නගරාසන්නයේ සිදුවු රිය අනතුරකින් 80 හැවිරිදි පුද්ගලයෙකු ජීවිතක්ෂයට පත්ව තිබේ. පොලිසිය සඳහන් කළේ මොහු මාර්ගයේ ගමන් කරමින් සිටියදී ලංගම බස් රථයක ගැටීමෙන් මෙම අනතුර සිදුව ඇති බවයි.", "URL": "https://sinhala.adaderana.lk/news.php?nid=103587", "Category": null, "Parent URL": null}