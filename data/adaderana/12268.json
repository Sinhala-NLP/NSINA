{"Source": "Adaderana", "Timestamp": "November 19, 2010 08:23 pm", "Headline": " කාදර්ට අලියා අහිමි කිරීම වළක්වාලමින් වාරණ නියෝගයක්", "News Content": "පාර්ලිමේන්තු මන්ත්‍රී අබ්දුල් කාදර් මහතාගේ පක්ෂ සාමාජිකත්වය අහිමි කිරීම වළක්වාලමින් කොළඹ දිසා අධිකරණය එක්සත් ජාතික පක්ෂය වෙත වාරණ නියෝගයක් නිකුත් කර තිබේ. ‍ අබ්දුල් කාදර් මන්ත්‍රීවරයා ඉදිරිපත් කළ පෙත්සමක් විභාග කිරීමෙන් අනතුරුව කොළඹ දිසා අධිකරණය මෙම නියෝගය නිකුත් කර ඇති බව සඳහන්ය. එමෙන්ම පසුගිය මහ මැතිවරණයට පෙර පක්ෂ නායකත්වය වෙත ලබාදුන් ඉල්ලා අස්වීමේ ලිපි පදනම් කරගෙන ඉදිරි ක්‍රියාමාර්ග ගැනීම වළක්වාලමින් අධිකරණය එක්සත් ජාතික පක්ෂය වෙත මෙම වාරණ නියෝගය නිකුත් කරනු ලැබීය. ආණ්ඩුක්‍රම ව්‍යවස්ථාවේ 18 වන සංශෝධනයට පක්ෂව ඡන්දය දීමෙන් පසුව කිසිදු විනය පරීක්ෂණයක් නොපවත්වා සිය පක්ෂ සාමාජිකත්වය අහිමි කිරීමට එක්සත් ජාතික පක්ෂය සූදානම් වන බව කාදර් මහතා සිය පෙත්සමෙන් පවසයි.", "URL": "https://sinhala.adaderana.lk/news.php?nid=12268", "Category": null, "Parent URL": null}