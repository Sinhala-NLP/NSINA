{"Source": "Adaderana", "Timestamp": "July 27, 2015 03:28 pm", "Headline": "සුසිල්ට එරෙහිව පොලිස් මූල්‍ය අපරාධ කොට්ඨාසයට යනවා", "News Content": "හිටපු ඛනිජ තෙල් කර්මාන්ත අමාත්‍යවරයෙකු වූ සුසිල් ප්‍රේමජයන්ත් මහතාට එරෙහිව පොලිස් මූල්‍ය අපරාධ කොට්ඨාසයට පැමිණිලි කරන බව ලංකා පුද්ගලික බස්රථ හිමියන්ගේ සංගමයේ සභාපති ගැමුණු විජේරත්න මහතා පවසයි.සුසිල් ප්‍රේමජයන්ත් මහතා ඛනිජ තෙල් කර්මාන්ත අමාත්‍යවරයාව සිටි අවධියේදී ගෙන්වන ලද ප්‍රමිතියෙන් බාල ඉන්ධන හේතුවෙන් එවක බස් රථ බොහෝ ගණනක් මහමග නතරවූ බවත්, එම බාල ඉන්ධනවලට ගෙවන්නට සිදුවුණු මුදල විසි දෙලක්ෂ තුන් දහස් අටසිය හැට හතරක් බවත් විජේරත්න මහතා සඳහන් කළේය.එම මුදල් ලබාගැනීම සඳහාත්, හානි පියවා ගැනීම සඳහාත් එවක අමාත්‍යවරයා සමග සාකච්ඡා කළ බවත්, එහිදී එම ඉල්ලීම ලිඛිතව ලබාදෙන ලෙස දැනුම්දීම හේතුවෙන් 2012-08-14 වන දින සුසිල් ප්‍රේමජයන්ත් මහතාට ලිඛිතව පාඩුව පිළිබඳ කරුණු දැක්වූ බවත් ගැමුණු විජේරත්න මහතා කියා සිටියේය.එහෙත් ඒ සම්බන්ධයෙන් කිසිදු විධිමත් ක්‍රියාමාර්ගයක් නොගැනීම හේතුවෙන් ඒ පිළිබඳ නිසි පරීක්ෂණයක් සිදුකර සාධාරණය ඉටුකරන දෙන ලෙස ඉල්ලා පොලිස් මූල්‍ය අපරාධ කොට්ඨාසයට පැමිණිලි කිරීමට තීරණය කළ බව හෙතෙම අද(27) පැවති මාධ්‍ය හමුවකදී අවධාරණය කළේය.", "URL": "https://sinhala.adaderana.lk/news.php?nid=52877", "Category": null, "Parent URL": null}