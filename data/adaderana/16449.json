{"Source": "Adaderana", "Timestamp": "May 31, 2011 05:03 pm", "Headline": "ඝාතන සැලැස්මක් ගැන ෆොන්සේකාගෙන් හෙළිදරව්වක් ", "News Content": "වසර තුනක් තුළ යුද්ධය අවසන් කරන බවට තමා දුන් ප්‍රතිඥාව ඉටු කරගැනීමට හැකිවීම පිළිබඳ තමා ඉමහත් සතුටට පත්වන බව සරත් ෆොන්සේකා මහතා පවසයි. යුද ජයග්‍රහණ සඳහා සහය දුන් වීරෝදාර රණවිරුවන්ට‍ සිය ගෞරවය හිමිවන බව සුදුකොඩි ප්‍රකාශය පිළිබඳ නඩුවේ පස්වැනි දිනටත් කොළඹ මහාධිකරණ විත්ති කූඩුවේ සිට සිය ප්‍රකාශය ඉදිරිපත් කළ සරත් ෆොන්සේකා මහතා ප්‍රකාශ කළේය. සිය ජෙනරාල් ධුරය මෙන්ම විශ්‍රාම වැටුප ද අහිමිවීම සම්බන්ධයෙන් කනගාටු නොවන බවත් ජනතාව වෙනුවෙන් කරන අරගලය කිසි දිනෙක අත්නොහරින බවත් ඔහු එහි දී අවධාරණය කර සිටියේය. සිරමැදිරිය තුළ හෝ මහාමාර්ගයේ දී හෝ තමා ඝාතනය කිරීමේ සැලැස්මක් ඇති බවට විශ්වාස කටයුතු තොරතුරු ලැබී ඇති බව සරත් ෆොන්සේකා මහතා පැවසුවේය. තම බිරිඳ, දියණියන් මෙන්ම බෑනා හා ඥාතීන්ට ද මරණ තර්ජන පවතින බව ඔහු එහිදී ප්‍රකාශ කළේය. සරත් ෆොන්සේකා මහතාගේ විත්ති වාචිකය සටහන් කරගැනීම අදින් අවසන් වූ අතර නඩු විභාගය හෙට(01) දින දක්වා කල්තැබීමට දීපාලි විජේසුන්දර මහත්මිය ප්‍රමුඛ ත්‍රිපුද්ගල මහාධිකරණ විනිසුරු මඩුල්ල විසින් නියෝග කර තිබේ.", "URL": "https://sinhala.adaderana.lk/news.php?nid=16449", "Category": null, "Parent URL": null}