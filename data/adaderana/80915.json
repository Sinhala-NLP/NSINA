{"Source": "Adaderana", "Timestamp": "December 2, 2017 01:28 pm", "Headline": " අලුත උපන් බිළිඳා මිය ගොස් ඇති බව පෞද්ගලික රොහලෙන් කියලා-අවසන් කටයුතු අතරතුරදී දරුවාට පණ එයි", "News Content": "අලුත උපන් බිළිඳා මියගොස් ඇති බව රෝහලෙන් පැවසීම හේතුවෙන් දරුවාගේ අවසන් කටයුතු කිරීමට සූදානම් වන අවස්ථාවේදී දරුවා යළි ප්‍රකෘති තත්ත්වයට පැමිණි පුවතක් වාර්තා වෙයි.‍ ඉන්දියාවේ දිල්ලි රෝහලක් විසින් අලුත උපන් බිළිඳා මිය ගොස් ඇති බව පවසා තිබේ. ඒ හේතුවෙන් දරුවාගේ මව්පියන් විසින් දරුවාගේ අවසන් කටයුතු සිදු කිරීමට සූදානම් වී ඇති අතර එහිදී දරුවාට යළි පණ ලැබී ඇති බව සඳහන්ය. දිල්ලි නුවර පෞද්ගලික රෝහලක් ලෙස සැලකෙන මැක්ස් රෝහලකදී සිදුවූ නිවුන් දරු උපතකදී දෙවැනි දරුවා මියගොස් ඇති බව වෛද්‍යවරු පවසා තිබේ. මෙම සිදුවීමත් සමඟ ඉන්දියාවේ පෞද්ගලික රෝහල්වල පවතින ගුණාත්මක බව පිළිබඳ කතාබහක් ඇතිවී තිබේ. සිද්ධිය සම්බන්ධයෙන් ට්විටර් පණිවුඩයක් නිකුත් කර ඇති දිල්ලි මහ ඇමති අරවින්ද්‍ර කෙජ්රිවාල් පවසා සිටියේ මේ සම්බන්ධයෙන් පරීක්ෂණයක් පවත්වන ලෙස තමන් බලධාරීන්ට දැනුම් දුන් බවයි මේ අතර,ප්‍රාන්ත සෞඛ්‍ය අමාත්‍යවරයාද පවසා සිටියේ මෙය තැති ගැන්මක් ඇති කරවූ නොසැලකිලිමත්කමින් සිදුකිරීමට ගිය අපරාධයක් බවයි.", "URL": "https://sinhala.adaderana.lk/news.php?nid=80915", "Category": null, "Parent URL": null}