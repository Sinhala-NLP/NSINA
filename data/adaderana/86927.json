{"Source": "Adaderana", "Timestamp": "April 4, 2018 05:56 pm", "Headline": "රට යන අයට අනිවාර්යයෙන් ඕන වෙන ලිපි තමන්ගේ ගමෙන්ම ලබා ගන්න ක්‍රමයක්", "News Content": "විදෙස්ගතවන ලාංකිකයන් ඒ සඳහා ඉදිරිපත් කළ යුතු අනිවාර්ය ලේඛනයන්හි සත්‍යතාව තහවුරුකර ගැනීමේ ක්‍රියාවලිය තම ප්‍රදේශයේ සිට සිදුකරගැනීමට හැකිවන ''ලේඛන සත්‍යාපනය'' වැඩසටහනේ නියමු ව්‍යාපෘතිය හෙට (05) පෙ.ව. 10.00. ගාල්ල දිස්ත්‍රික් ලේකම් කාර්යාලයෙන් ආරම්භ වෙයි. විදේශ කටයුතු අමාත්‍යාංශය සහ ස්වදේශ කටයුතු අමාත්‍යාංශය ඒකාබද්ධව මෙම ''ලේඛන සත්‍යාපන\" වැඩසටහන ක්‍රියාත්මක කරයි. ඒ සඳහා කැනේඩියානු මහ කොමසාරිස් කාර්යාලය සහාය දක්වයි. විදේශ රටකට යාමට බලාපොරොත්තුවන ශ්‍රී ලාංකිකයන්ට විදේශ කටයුතු අමාත්‍යාංශය වෙතින් අනිවාර්යයෙන් ලබා ගත යුතු ලිපි ලේඛනයන්හි සත්‍යතාවය මේ අනුව දිස්ත්‍රික් ලේකම් කාර්යාල හා ප්‍රාදේශීය ලේකම් කාර්යාල වෙතින් ඉතා පහසුවෙන් සිදුකර ගැනීමට හැකියාව ලැබේ. උප්පැන්න සහතිකය, ග්‍රාම නිලධාරී සහතිකය ආදී ලේඛන තහවුරු කර කොළඹ පිහිටි විදේශ කටයුතු අමාත්‍යාංශයේ කොන්සියුලර් කාර්යාලයට ගෙනගොස් භාර දීම මේ වැටසටහන ක්‍රියාත්මක කිරීමෙන් පසු අවශ්‍ය නොවේ. එම ලේඛන විදේශ කටයුතු අමාත්‍යාංශය වෙත සෘජුවම යොමු කිරීමේ හැකියාව එම වැඩසටහන ක්‍රියාත්මක වීමෙන් සිදුවන අතර එමඟින් පිට පළාත්වල සිටින මහජනතාවට වඩාත් පහසුවෙන් අදාල ලේඛන ලබාගැනීමේ හැකියාව ලැබෙනු ඇත.", "URL": "https://sinhala.adaderana.lk/news.php?nid=86927", "Category": null, "Parent URL": null}