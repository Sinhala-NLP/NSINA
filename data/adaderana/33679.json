{"Source": "Adaderana", "Timestamp": "April 29, 2013 04:24 pm", "Headline": "හඬ නඟා කිව්වොත් විතරයි ආණ්ඩුව දණ ගස්වන්න පුළුවන්", "News Content": "වැඩි කළ විදුලිබිලට එරෙහිව ජනතාව සංවිධානය විය යුතු බවත් ඒ සඳහා පුළුල් මහජන ක්‍රියාකාරිත්වයක් අවශ්‍ය බවත් පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා අවධාරණය කරයි. පෙරටුගාමී සමාජවාදී පක්ෂය විසින් මෙවර මැයි දිනය පවත්වන ආකාරය පිළිබඳව දැනුවත් කිරීමේ මාධ්‍ය හමුවක් අද (29) එම පක්ෂයේ ප‍්‍රධාන කාර්යාලයේ පැවත්විණ. එම මාධ්‍ය හමුවේදී පුබුදු ජයගොඩ මහතා වැඩිදුරටත් මෙසේද පැවසීයත. මෙවර ජාත්‍යන්තර කම්කරු දිනය “සමාජවාදී ජීවිතයක්“ යන තේමාව යටතේ අප පවත්වනවා. පළමුවැනිදා දහවල් 12ට බේස්ලයින්, නවගම්පුර පිටියෙන් පාගමන ආරම්භ වෙලා ස්පේස් පාර, කොස්ගස්හන්දිය, ආමර්වීදිය ඔස්සේ කොටහේන රත්නම් ක‍්‍රීඩාංගණයට පැමිණෙනවා. මැයි රැළිය සවස 3.00ට කොටහේන රත්නම් පිටියේදී පැවැත්වෙනවා. පසුගිය කාලය පුරාම විවිධ අය විවිධාකාරයෙන් මැයි දිනය සමරන ආකාරය අපි දැක්කා. දක්ෂිණාංශික පක්ෂ මැයි දිනය යොදා ගත්තේ විනෝදවීමේ දිනයක් විදියට. ඒ වගේම වමේ පක්ෂවල සම්ප‍්‍රදාය වුණේ තමන්ගේ ශක්තිය පෙන්වීම. ඒ නිසා තමයි හමුදාමය ආචාර පෙළපාලි, බෑන්ඩ් කණ්ඩායම් යොදාගත්තේ. නමුත් අපි මේ සම්ප‍්‍රදායේ යම් වෙනසක් කිරීමේ ආරම්භයක් තබන්න හිතුවා. ඒ නිසා විශාල වියදමක් දරා කරන සංදර්ශන රථ අපි භාවිත කරන්නේ නැහැ. සියලූ ඉදිරිපත් කිරීම් කරන්නේ මිනිසුන් විසින්. කම්කරු, ධීවර, කාන්තා, ශිෂ්‍ය මේ ආදී පීඩිත පන්තියේ ශක්තිය විදහා පෙන්වීමයි අපේ මැයි දින පෙළපාලියේ අරමුණ. පීඩිත පන්තියේ සටන්කාමීත්වය, අධිෂ්ඨානශීලිත්වය විදහා දක්වන අවස්ථාවක් ලෙස මැයි දිනය යොදා ගන්නයි අපි අපේක්ෂා කරන්නේ. අද වෙන කොට ජනතාව ධනවාදී ජීවිතයෙන් හෙම්බත් වී සිටින්නේ. සමාජවාදී ජීවිතයක් සඳහා අරගලයේ පණිවිඩය ජනතාව අතරට ගෙන යන්න අපි කටයුතු කරනවා. ඒ වගේම මැයි දිනයේ පෙරටුගාමී සමාජවාදී පක්ෂයේ දෙයක් ලෙස කරන අදහසක් අපේ නැහැ. ඒ නිසා අපේ‍්‍රල් මාසේ 20 වැනිදා සිට 30 වැනිදා දක්වා රට පුරා ජනතාව දැනුවත් කිරීමේ වැඩසටහන් දියත් කළා. වීදි නාට්‍ය, වීදි ගී, අත් පත‍්‍රිකා බෙදීම්, කුඩා ජනහමු ආදිය මගින් අපි ජනතාව දැනුවත් කළා. අද කුරුණෑගල නගරයේ ජනතාව දැනුවත් කිරීමේ යෙදී සිටි පක්ෂයේ සාමාජිකයින්ට පොලීසිය බාධා කර තිබෙනවා. පොලීසිය කියලා තිබෙන්නේ, අපි අත්පත‍්‍රිකා බෙදීම නිසා පරිසරය දූෂණය වෙනවා කියලා. මේක මහ විහිළුවක්. පරිසරය විනාශ කරන්නේ අපි නොවෙයි ආණ්ඩුවයි. ආණ්ඩුවේ ජාතික භෞතික සැලැස්මට අනුව 2030 වන විට මේ රටේ වටිනා වනාන්තර 39ක් දෙකඩ වෙනවා. ඉතා වටිනා වැසි වනාන්තරයක් වන සිංහරාජ වනාන්තරය ස්ථාන දෙකකදී දෙකඩ වෙනවා. මේ කුමන බාධා පැමිණියත් අපි අපේ වැඩපිළිවෙළ නතර කරන්නේ නැහැ.’’ විදුලිබිල ඉහළ දැමීම සම්බන්ධයෙන් මාධ්‍යවේදියකු නැඟූ ප‍්‍රශ්නයකට පිළිතුරු දෙමින් පුබුදු ජයගොඩ මහතා මෙසේ පැවසීය. ‘‘ආණ්ඩුව කලින් කම්කරුවන්, ශිෂ්‍යයන්, විශ්වවිද්‍යාල ආචාර්යවරුන්, ධීවරයින් ඇතුළු එක් එක් කොටස් තෝරා ගෙන ගැහුවා. දැන් මුළු සමාජයටම පහර දී තිබෙනවා. මේ අතරේ දේශපාලන පක්ෂත් මැදිහත් වෙනවා. විපක්ෂයේ පක්ෂ ඉටිපන්දම් පත්තු කරගෙන මහජන නියෝජිත ආයතනවලට යනවා, උද්ඝෝෂණ කරනවා. නමුත් මේවා ජනතා සහභාගිත්වයෙන් තොරයි. ඇතැමුන් තමන් රටේ ඉන්නවා කියලා පෙන්වන්න උද්ඝෝෂණ කරනවා, ඇතැමුන් ඊළඟට ආණ්ඩු බලය ගැනීමේ ඉලක්කය සඳහා ආණ්ඩු විරෝධයක් ගොඩනඟන්න මේ ප‍්‍රශ්නය යොදා ගන්න උත්සාහ කරනවා. මේ ප‍්‍රශ්නයට පුළුල් මහජන ක‍්‍රියාකාරීත්වයක් අවශ්‍යයි. දැන් විදුලි පාරිභෝගිකයින් සංවිධානය විය යුතුයි. මේ වැඩි කළ විදුලි බිල ගෙවන්න එපා. ගෙවන්නේ නෑ කියලා හඬ නඟා කිව්වොත් විතරයි ආණ්ඩුව දණ ගස්වන්න පුළුවන්. ජනතා පරමාධිපත්‍ය කියන්නේ සංවිධානය වුණු ජනතාවට. ඒක අධිකරණයට, පාර්ලිමේන්තුවට හෝ දේශපාලන පක්ෂවලට දෙන්න එපා.’’", "URL": "https://sinhala.adaderana.lk/news.php?nid=33679", "Category": null, "Parent URL": null}