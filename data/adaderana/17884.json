{"Source": "Adaderana", "Timestamp": "August 6, 2011 01:11 pm", "Headline": "සන් සී නැවේ ලාංකිකයෙක් පිටුවහල් නොකළ යුතු බවට නියෝගයක්", "News Content": "මරාගෙන මැරෙන බෝම්බ ප්‍රහාරයක් සඳහා සිය දේපළ යොදාගත් නිසා ශ්‍රී ලංකාවෙන් පලා ආ බව සඳහන් කළ මෙරට ද්‍රවිඩ ජාතිකයකු පිටුවහල් නොකළ යුතු බවට කැනේඩියානු අධිකරණයක මගින් නියෝග කර තිබේ. පසුගිය වසරේ කැනඩාවට ඇතුළු වූ \"එම්. වී. සන් සී\" නම් නෞකාවෙහි වූ ශ්‍රී ලාංකික ද්‍රවිඩ සරණාගතයින් පිරිස අතර වූ එක් ද්‍රවිඩ ජාතිකයකු පිළීබඳව මෙම නියෝගය ලබා දී ඇති බව කැනේඩියානු මාධ්‍ය වාර්තා සඳහන් කරයි. ත්‍රස්තවාදී සංවිධානය වෙත මෙම පුද්ගලයා විසින් සහය ලබාදුන් බවට පිළිගත හැකි මට්ටමේ සාක්ෂි නොමැති බව අධිකරණය පෙන්වා දී ඇති බව එම මාධ්‍ය වාර්තා පවසයි. මෙම පුද්ගලයාගේ බිරිඳ සමග පැවැති සාකච්ඡාවකදී සිය සැමියා එල්.ටී.ටී.ඊ සංවිධානය වෙත සහය දැක්වූ බව ප්‍රකාශ කළ බව කැනේඩියානු රජයේ නීතිඥවරයා විසින් අධිකරණය වෙත දැනුම් දී තිබේ. නමුත් පසුව සිදුකරන ලද සාකච්ඡාවලදී එම ප්‍රකාශය ඇය විසින් ඉල්ලා අස්කරගෙන ඇති බව කැනේඩියානු මාධ්‍ය වාර්තා සඳහන් කරයි. \"එම්. වී. සන් සී\" නෞකාවෙන් ශ්‍රී ලංකාවේ ද්‍රවිඩ ජාතිකයින් 500 දෙනෙකු පමණ කැනඩාව වෙත ළඟා වූ අතර ඔවුන් සියලුදෙනාම කැනඩාවේ සරණාගතභාවය සඳහා ඉල්ලුම් කර තිබිණි. ඒ අතරම එම නෞකාවෙන් කැනඩාවට පැමිණි නෞකාවේ කාර්යය මණ්ඩලයේ සාමාජිකයකු පිටුවහල් කිරීමට අදාළ අධිකරණය මගින් නියෝග කර ඇති බව ද කැනේඩියානු මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=17884", "Category": null, "Parent URL": null}