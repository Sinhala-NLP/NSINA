{"Source": "Adaderana", "Timestamp": "August 26, 2019 11:49 am", "Headline": "වෙඩි උණ්ඩ සංගීතයෙන් බැඳි මොහොතක්", "News Content": "ලොව රටවල් රැසක හමුදා තූර්යවාදක කණ්ඩායම්වල සහභාගිත්වයෙන් පැවති සංදර්ශනයක් පිළිබඳව විදෙස් මාධ්‍ය තොරතුරු වාර්තා කරයි. එම සංදර්ශනය පැවැත්වුණේ රුසියාවේ මොස්කව් අගනුවරදීයි. රුසියාවේ සපස්කායා බෂ්නයා සැණකෙළිය 2007 වර්ෂයේ සිට සෑම වර්ෂයකම පවත්වනු ලබයි. ලොව රටවල් 12ක් නියෝජනය කරමින් හමුදා තූර්යවාදක කණ්ඩායම් 30ක් පමණ ඊට සහභාගි වන බව විදෙස් වාර්තාවල දැක්වෙයි. සැණකෙළියට සහභාගිවන තූර්ය වාදක කණ්ඩායම් අතරට උතුරු කොරියානු හමුදා සංගීත කණ්ඩායමත් ඇතුළත්වීම විශේෂත්වයක්. මෙම සැණකෙළියේදී හමුදා වාදක කණ්ඩායම්, මොස්කව් අගනුවර ක්‍රෙම්ලිනය ඉදිරිපිට පිහිටි රතු චතුරස්‍රයේදී සිය ඉදිරිපත් කිරීම් සිදු කරයි. ඉතා පුළුල් පරාසයක විහිදුණු සංගීත රටා විඳගැනීමටත් මෙහිදී හැකියි. මේ වර්ෂයේ පැවති සපස්කායා බෂ්නයා සැණකෙළියේ අවස්ථා කිහිපයක් විදෙස් මාධ්‍ය මෙලෙස වාර්තා කර තිබුණි. සැණකෙළිය නැරඹීමට බොහෝ පිරිසක් රතු චතුරස්‍රයට රැස්ව සිටියේය. එහිදී වාදක කණ්ඩායම්වල නාද රටාවන්ට අමතරව අලංකාර ගීත ගායනා සහ නර්තන ඉසව්ද දැකගත හැකිවූ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=117503", "Category": null, "Parent URL": null}