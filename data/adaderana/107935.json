{"Source": "Adaderana", "Timestamp": "April 13, 2019 08:12 pm", "Headline": "වියළි කාළගුණය නිමාකරමින් අද රාත්‍රියේ සිට වැසි", "News Content": "පවතින දැඩි වියළි කාළගුණය නිමාකරමින් දිවයිනේ ප්‍රදේශ කිහිපයකට අද(13) රාත්‍රියේ වැසි හෝ ගිඟුරුම් සහිත වැසි ඇතිවන බව කාලගුණ විද්‍යා දෙපාර්තමේන්තුව පවසයි. කෙසේ වෙතත් අකුණු අනතුරු පිළිබඳ විමසිලිමත්වන ලෙස බව එම දෙපාර්තමේන්තුව ජනතාවගෙන් ඉල්ලා සිටියි. ඉකුත් මාස කිහිපයේ දිවයිනේ සෑම ප්‍රෙද්ශයකටම වියළි කාලගුණික තත්වයක් බලපෑ අතර බොහෝ පැතිවලට දැඩි අව්රශ්මියක් පතිත වුණි. හෙට(14) දිනයේදී දහවල් 12.09 ට මුලතිව් , කුමුලමුනෙයි සහ කොකාවිල් යන ප්‍රදේශ වලට හිරු මුදුන්ව පවතී. කෙසේ වෙතත් පැවති දැඩි වියළි කාලගුණ තත්වයේ වෙනසක් ඇති කරමින් ඉකුත් දින දෙකේ ප්‍රදේශ කිහිපයකට වැසි ඇදහැලුණි. කාලගුණ විද්‍යා දෙපරේතමේන්තුව පවසන්නේ මධ්‍යම, සබරගමුව, දකුණු, ඌව, වයඹ සහ බස්නාහිර පළාත්වල සහ අම්පාර හා අනුරාධපුර දිස්ත්‍රික්කවල තැනින් තැන අද රාත්‍රියේ වැසි හෝ ගිඟුරුම් සහිත වැසි ඇති වියහැකි බවයි. සබරගමුව සහ දකුණු පළාත්වලත් කළුතර දිස්ත්‍රික්කයේත් ඇතැම් ස්ථානවලට මි.මී. 50 ට වැඩි තරමක තද වර්ෂාපතනයක් ඇතිවිය හැකි බවද එම දෙපාර්තමේන්තුව පවසයි. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි අතර අකුණු අනතුරු ඇතිවීමේ අවදානමක්ද පවතී.", "URL": "https://sinhala.adaderana.lk/news.php?nid=107935", "Category": null, "Parent URL": null}