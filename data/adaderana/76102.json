{"Source": "Adaderana", "Timestamp": "August 8, 2017 09:17 pm", "Headline": "බැඳුම්කර කොමිසම ආණ්ඩුව දුන්න තිළිණයක් නෙමෙයි", "News Content": "බැඳුම්කර කොමිසම යනු සටන් කර මහත් අමාරුවෙන් ලබා ගත්තක් මිස ආණ්ඩුව ජනතාවට දුන්න තිළිණයක් නොවන බව පාර්ලිමේන්තු මන්ත්‍රී උදය ගම්මන්පිල මහතා පවසයි. 2017 අගෝස්තු 8 වන දින පිවිතුරු හෙළ උරුමය පැවැත්වූ මාධ්‍ය හමුවේ දී ඒ මහතා මේ බව කියා සිටියේය. එහිදී වැඩිදුරටත් අදහස් දැක්වූ ඒ මහතා, ඇමතිවරු කොමිසමට ගෙන ගියේ යහපාලනයෙන් නොවේ ‍මේ දවස්වල ආණ්ඩුවේ ඇමතිවරු කියන ලොකුම කතාව තමයි ආණ්ඩුවේ ඇමතිවරු ජනාධිපති කොමිසමට ගෙන ගියේ යහපාලනය නිසාලු. බම්බුව තමයි. බැඳුම්කර කොමිසම අපි සටන් කරලා මහත් අමාරුවෙන් ලබා ගත්තු එකක් මිස ආණ්ඩුව ජනතාවට දුන්න තිළිණයක් නොවේ. මේ බැඳුම්කර වංචාව සිදු වුණේ 2015 පෙබරවාරි 27 වෙනිදායි. එහෙනම් ඔය කොමිසම 2015 මාර්තු මාසයෙයි එන්න ඕන. නමුත් එහෙම වුනේ නෑ. බැඳුම්කර වංචාවට එරෙහිව අපි සටන පටන් ගත්තේ 2015 මාර්තු මාසයේ. අපි මහ බැංකුව ඉදිරිපිට උද්ඝෝෂණ කළා. ඒ උද්ඝෝෂණයේ දී අපේ මන්ත්‍රීවරුන් දෙදෙනෙකුට තුවාලත් වුණා. වේදිකාවේ දී රූපවාහිනි සංවාදවල දී මාධ්‍ය හමුවල දී මේ හොරකම පිළිබඳ අපි ජනමතයක් හැදුවා. දකුණු ආසියාවේ සිදු වුණු දැවැන්තම ආණ්ඩුවේ වංචාව බවට මේක පත්වෙනවා කියන දේ අපි රටට හෙළිකළා. ආණ්ඩුව මොකද්ද කළේ? මේ හොරකම වහන්න හොරු රකින්න තර්ක හැදුවා. සම්මන්ත්‍රණ තිබ්බා. කමිටු පත් කළා. පොත් ලිව්වා. දැන් ඒ පොත් කිසිම වෙළෙඳසැළක පුස්තකාලයක හොයාගන්නවත් නෑ. ඒ කිසිවකින් වසා ගන්න බැරි තරමට මේ හොරකම විශාලයි කියලා තේරුණාම කෝප් කමිටුවට මේ පිළිබඳ සොයන්න අකැමැත්තෙන් වුණත් භාර කළා. ඩිව් ගුණසේකර ඇමතිතුමාගේ ප්‍රධානත්වයෙන් යුත් කෝප් කමිටුව බැඳුම්කර හොරුන් හෙලි කරලා වාර්තාවක් පිළියෙල කළා. ඒක හෙලි වීම වලක්වන්න වාර්තාව බාර දෙන දවසට කලින් දවසේ ජනාධිපති පාර්ලිමේන්තුව විසුරුවා හැරියා. ඒ බැඳුම්කර හොරුන් බේරාගන්නයි. අපිත් අත් හැරියේ නෑ. අලුත් පාර්ලිමේන්තුවේ කෝප් කමිටුවට මේ ප්‍රශ්නය අරගෙන ගියා. විගණකාධිපති සොරකම සිදු වුණු බවට පැහැදිලි වාර්තාවක් දුන්නා. සාක්ෂි විභාගයේ දී සොරකම ඉතාම පැහැදිලිව ඔප්පු වුණා. කෝප් වාර්තාව එළි දැක්වුණාම බැඳුම්කර හොරුන්ට දඬුවම් කරන්න කියලා ප්‍රබල සමාජ මතයක් ඇති වුණා. දැන් එක්කෝ අගමැතිතුමන්ද ඇතුලුව සියලුම බැඳුම්කර හොරුන්ට නඩු පවරන්න ඕනෑ. නැතිනම් කල් මරන්න ඕනෑ. නඩු පැවරීම කල් මරන්න තමයි ජනාධිපති කොමිසම පත් කළේ. නමුත් අනපේක්ෂිත විදිහට කොමිසම ඉදිරියේ රජයේ නිලධාරීන් ඉතාම අභීතව ආණ්ඩුවේ රෙදි එකිනෙක ගලවන්න පටන්ගත්තා. ඒකට අනීකා විජේසූරිය ලබා දුන් සාක්ෂියෙන් තමයි නොසිතෙන පැත්තකට කොමිසමේ කටයුතු යොමු වුණේ. එහිදී රවී කරුණානායක මහතා සහ අර්ජුන් ඇලෝසියස් මූල්‍ය ගණුදෙනු රටට හෙළි කළා. ඒ තරුණ මෙනවිය දැක්වු අභීත බාවයට දුෂණ විරෝදී සමස්ත ජාතියේම ප්‍රනාමය පුද කළ යුතුයි. ඒ නිසා මේක මේ ආණ්ඩුවේ යහපාලනය නිසා වුණු දෙයක් නොවේ. ඒකාබද්ධ විපක්ෂයේ අඛණ්ඩව දෙවසරක් පුරා කළ සටනක ප්‍රතිඵලයක්. ඇත්තටම යහපාලනය තිබෙනවා නම් නැව් ගිල්ල ඇමතිවරුන්ට කැලෑ පාළු ඇමතිවරුන්ට තරුණ දරුවන් හප්පලා පැනලා යන ඇමතිවරුන්ටත් නීතිය ක්‍රියාත්මක වෙන්න එපායැ. යම පාලනයේ රවී කරුණායක ඇමතිතුමන්ට අත්කර දුන් ඉරනම මේ ආණ්ඩුවේ සාතිශ්‍යය බහුතරයකට අත්කර දෙන්නත් අපි මේ සටන ඉදිරියටම ගෙනියනවා. රාජිත වැරදියි. රවී ආණ්ඩුවේ එකම හොරා නොවේ ඒකාබද්ධ විපක්ෂය හොරා කියන්නේ රවී ඇමතිතුමාට විතරයි කියලා රාජිත ඇමතිතුමා කියනවා. රාජිත ඇමතිතුමාට වැරදිලා. අපි ඔය කියන රාජිත ඇමතිතුමාටත් ඇතුළුව ඇමතිවරු බහුතරයකට අපි හොරා කියනවා. නැව් සුදා වගේම බෙහෙත් සුදාත් කියන්නේ එතුමාට තමයි. සුදා කියල අපි මේ කියන්නේ සුදු පාටයි කියන එක නෙමෙයි. අර ටැංකි සුදා කියල මාළුවෙකුත් ඉන්නවා. එයා සුද්ද කරන්නේ මාළු ටැංකිය. ඒ වගේ නැව්වලට සුද්දය දුන්න කෙනා තමයි නැව් සුදා වෙන්නේ. බෙහෙත්වලින් සුද්දය දුන් කෙනා තමයි බෙහෙත් සුදා වෙන්නේ. ඒ වගේ සුදාල ගොඩක් ඉන්නවා. ටොප් ටෙන් වැඩපිළිවෙළ යටතේ මහ පරිමාණ සොරකම් 10ක් හෙලි කරලා අල්ලස් කොමිසමට පැමිණිලි කළා. රාජිත ඇමතිතුමාත් එක චූදිතයෙක්. අද වන තුරු විමර්ශන නෑ. ළඟදීම ටොප් 20 නමින් හොරු හෙලි කරන වැඩසටහනේ දෙවන පියවර පටන් ගන්නවා. එදාට ගල් අඟුරු සුදා කැලෑ සුදා වැලි සුදා තඹ සුදා ඔය ඔක්කොම හෙලි වේවි. අපි අතර කම්බ හොරු ඉන්නවාලු. අනේ ඉන්නවා නම් බොරුවට කියවා කියවා ඉන්නේ නැතුව දඬුවම් කරන්න. අපි ඒකට විරුද්ධව වචනයක් වත් කියන්නේ නෑ. ආණ්ඩු බලය තිබෙන්නේ අපට නොවෙයිනෙ. නමුත් රාජිත ඇමතිතුමාගේ කට තරමට වැඩ නෑනෙ. දැන් සියලුම රාජපක්ෂවරු ඒ වගේම දිනේෂ් ගුණවර්ධන මැතිතුමා විමල් වීරවංශ මැතිතුමා වගේ පක්ෂ නායකයෝ ජනාධිපති කොමිසම් ඉදිරියට ගියානෙ. ඔය කවුරුත් දන්නේ නෑ මතක නෑ තොත්ත බබා චරිතය රඟපෑවේ නෑනෙ. ඇඳගෙන ගිය ඇඳුම් එතන තියලා නිරුවතින් එළියට ආවේ නෑනෙ. ඒ නිසා රවී ඇමතිතුමා මුහුණ දුන් සිද්ධියට සම කළ හැකි සිද්ධියක් මෙතෙක් ලංකා ඉතිහාසයේ වෙලා නෑ කියලා අපි ඉතාම වගකීමෙන් කියනවා. විසි වන සංශෝධනයට ජනමත විචාරණයක් ඉලෙක්ෂන් ෆෝබියා නැතිනම් ඡන්ද භීතිකා නමැති භයානක රෝගයෙන් මේ ආණ්ඩුව පෙලෙනවා. ඒක ජලභීතිකා රෝගයටත් වඩා භයානකයි. සීමා නිර්ණයක බොරුවට එල්ලිලා අවුරුදු දෙකහාමාරක් පුංචි ඡන්දය කල් දාපු ආණ්ඩුව දැන් ඔන්න පළාත් සභා ඡන්දයටත් අත තියලා. පළාත් සභා මැතිවරණ සියල්ල එක දවසක පැවැත්විය යුතු බවට කියන විසි වන ආණ්ඩුක්‍රම ව්‍යවස්ථා සංශෝධනය පසුගිය සිකුරාදා ගැසට් මඟින් ප්‍රසිද්ධ කළා. පළාත් සභා මැතිවරණ සියල්ලම 2019 සැප්තැම්බර් දක්වා කල් දැමීම මේ සංශෝධනයේ අරමුණයි. සමහර විට මේ සංශෝධනයෙන් පස්සේ පළාත් සභා මැතිවරණ කවදාවත්ම පවත්වන්නේ නැතුව ඉන්නත් අවස්ථාව ලැබෙනවා. මේකෙ යෝජනා කර තිබෙනවා. 154 (ඈ) ඈ නමින් අලුත් වගන්තියක් ආණ්ඩුක්‍රම ව්‍යවස්ථාවට ඇතුළත් කරන්න. මෙම වගන්තියෙන් මෙහෙම කියවෙනවා. සියලුම පළාත් සභාවලට මන්ත්‍රීවරුන් තෝරා පත්කරගැනීමේ වගකීම එකම දිණයක පවත්වනු ලැබිය යුතු අතර මෙම පරිඡේදයේ නිස්ඡිත දිනය ලෙස සඳහන් කරණු ලබන සියලුම පළාත්සභා විසිරෙන දිනය පාර්ලිමේන්තුව විසන් නිශ්චය කරනු ලැබිය යුත්තේය. එසේ වුවද ඒ නිශ්චිත දිනය අවසානයට සංස්ථාපනය කරනු ලැබු පළාත් සභාවේ ධූර කාලයට පසු දිනයක් නොවිය යුත්තේය. පළාත් සභා මැතිවරණ සියල්ල එක දවසක පවත්වනවා. ඒ දවස පාර්ළිමේන්තුව විසින් තීරණය කරනවා. ඒ වගේම ඒ දිනය අවසානයට සංස්ථාපනය කළ පළාත් සභාවේ ධූර කාලය අවසන් වීමට පෙර දිනයක් විය යුතු බවට සඳහන් වෙයි. ඒ අනුව නම් අවසන් වරට සංස්ථාපනය කළේ 2014 සැප්තැම්බර් මාසයේ ඌව පලාත් සභාව. මේ බර වචන වලින් කියන්නේ 2019 සැප්තැම්බර් වෙන කම් පළාත් සභා ඡන්දත් නෑ කියන එකයි. වත්මන් ව්‍යවස්ථාව සහ පළාත්සභා ඡන්ද විමසීම් පනත අනුව පළාත් සභාවේ පළවෙනි රැස්වීමේ ඉදන් හරියටම වසර පහක් සපිරෙන දිනයේදී පළාත් සභාව ඉබේම විසිර යනවා. එවිට මැතිවරණ කොමිසමට බලය තිබෙනවා මැතිවරණය කැදවන්න. නමුත් මෙහිදී මැතිවරණ තියන දිනය පාර්ලිමේන්තුවයි තීරණය කරන්නේ. මේ කියන දිනය පාර්ලිමේන්තුව කවදාවත්ම තීරණය නොකළොත් මොකද වෙන්නේ? පාර්ලිමේන්තුවට පනතක් හෝ යෝජනාවක් සම්මත කරන මෙන් තීන්දු දෙන්න ශ්‍රේෂ්ඨාධිකරණයටවත් බලය නෑ. ඒ නිසා නැවත ඡන්දයක් නැතුව පවතින පළාත් සභා දිගටම ක්‍රියාත්මක වෙනවා. මේක 2019 සැප්තැම්බර් මාසය දක්වා ඡන්දය කල් දැමීම්ක වෙන්නත් පුළුවන් ඒ නැත්නම් පළාත් සබා මැතිවරණ සදහටම අහෝසි කිරීමක් වෙන්නත් පුළුවන්. කෝ එතකොට අර රටට ගේනවා කියපු තරු පහේ ප්‍රජාතන්ත්‍රවාදය. සුපිරි යහ පාලනය. මේ පනත ජනතාවගේ ඡන්ද බලය සහ පරමාධිපත්‍ය ගැන කියැවෙන ආණ්ඩුක්‍රම ව්‍යවස්ථාවේ තුන්වන වගන්තියට පටහැනියි. 1982 ලාම්පු කළ ගෙඩි ජනමත විචාරණය පවත්වන්න වුණේ පාර්ලිමේන්තු මැතිවරණය කල් දැමීම තුන්වන වගන්තියට පටහැනි නිසා. තුන්වන වගන්තියට පටහැනි ව්‍යව්සතා සංශෝධනයක් වෙනවනම් ඒක තුනෙන් දෙකේ වැඩි ඡන්දයෙන් සම්මත කරල විතරක් මදි. ජනමත විචාරණයකට යොමුකර ජනතාවගේ කැමැත්තද ලබාගත යුතුයි. නමුත් මේ සංශෝධණයේ කොතනවත් කියවේනනේ නෑ මේක ජනමත විමසුමකට ඉදිරිපත් කරනු ලබන බව. ඒ නිසා මේ පනත් කෙටුම්පත ජනමත විචාරණයකට යොමු කරන මෙන් නියෝගයක් ඉල්ලා ශ්‍රේෂ්ඨාධිකරණයට යෑමට ඒකාබද්ධ විපක්ෂය තීරණය කළා. ඒකාබද්ධ විපක්ෂය වෙනුවෙන් මමත් මහචාර්ය ජී. එල්. පීරිස් මැතිතුමාත් මේ පනත් කෙටුම්පත ශ්‍රේෂ්ඨාධිකරණය ඉදිරියේ අභියෝගයට ලක් කරන්න තීරණය කළා. දැනටම පෙත්සම් හදලා නිතිඥයින් තෝරා ගෙන ඉවරයි. කෙටුම්පත පාර්ලිමේන්තුවට ඉදිරිපත් කළ වහාම අපේ පෙත්සම් ශ්‍රේෂ්ඨාධිකරණයේ ගොනු කරනවා. මෙය ගිය සිකුරාදයි මුද්‍රණය කළේ. ඒ නිසා සති දෙකකට පසුවයි පාර්ලිමේන්තුවට ඉදිරිපත් කරන්නට පුළුවන්. පාර්ලිමේන්තුවට ඉදිරිපත් කළ පසුවයි. අපට මෙය ශ්‍රේෂ්ඨාධිකරණය ඉදිරියේ අභියෝගයට ලක් කරන්න පුළුවන් වෙන්නේ. අපි දත කට මැද ගෙන බලා ඉන්නේ මේක පාර්ලිමේන්තුවට ඉදිරිපත්කළ වහාම ශ්‍රේෂ්ඨාධිකරණයට යන්න.", "URL": "https://sinhala.adaderana.lk/news.php?nid=76102", "Category": null, "Parent URL": null}