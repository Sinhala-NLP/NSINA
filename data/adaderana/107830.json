{"Source": "Adaderana", "Timestamp": "April 11, 2019 02:57 pm", "Headline": "වැඩිහිටියන්ට ලබා දෙන දීමනා වැඩි කළ යුතුයි", "News Content": "වැඩිහිටියන්ට ලබා දෙන දීමනා වැඩි කර ඔවුන්ට පහසු වන පරිදි ඒවා නිවෙස් වෙතට ලැබීමට සැලැස්විය යුතු බව විපක්ෂනායක මහින්ද රාජපක්ෂ මහතා අද (11) තංගල්ල වනවාස කුඩා විහාරයේදී වැඩිහිටියන් සඳහා පැවැති දානමය පින්කමකට සහභාගී වෙමින් පැවැසුවේය. තංගල්ල ප්‍රාදේශීය ලේකම් කොට්ඨාසයේ පදිංචි වැඩිහිටියන් දෙසීය දෙනෙකු සඳහා දහවල් දානය පිරිනැමීමේ වැඩසටහනක් අද (11) තංගල්ල වනවාස කුඩා විහාරයේදී පැවැති අතර මෙය රුහුණු කරළිය සංවිධානය විසින් සංවිධානය කර තිබිණි. පාර්ලිමේන්තු මන්ත්‍රී නාමල් රාජපක්ෂ මහතාගේ ජන්ම දිනයට සමගාමීව මෙම වැඩසටහන සංවිධානය කර තිබූ අතර නාමල් රාජපක්ෂ මහතා වැඩිහිටියන් සමඟ කේක් කපා සිය ජන්ම දිනය සැමරුවේය. ඇමැතිවරුන්ගේ නම් ප්‍රදර්ශනය කිරීමට වැඩිහිටි නිවාස පිහිටවීම අවශ්‍ය නොවන බවද සමස්ථ වැඩිහිටියන්ට සහන ලැබිය යුතු බවද විපක්ෂනායක මහින්ද රාජපක්ෂ මහතා එහිදී ප්‍රකාශ කළේය.", "URL": "https://sinhala.adaderana.lk/news.php?nid=107830", "Category": null, "Parent URL": null}