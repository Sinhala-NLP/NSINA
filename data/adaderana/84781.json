{"Source": "Adaderana", "Timestamp": "February 24, 2018 06:45 pm", "Headline": "අතිපූජ්‍ය ගිරාඹේ ආනන්ද හිමියෝ අද දැයෙන් සමුගනිති", "News Content": "අපවත් වී වදාල රාමඤ්ඤ මහා නිකායේ අනුනායක අනුරාධපුර සාරාණන්ද පිරිවෙනේ පරිවේනාධිපති අතිපූජ්‍ය ගිරාඹේ ආනන්ද නාහිමියන්ගේ ආදාහන පූජෝත්සවය අද (24) පස්වරුවේ අනුරාධපුර වලිසිංහ හරිස්චන්ද්‍ර ක්‍රීඩාංගනයේදී පැවැත්විය. රෝගී තත්ත්වයෙන් ශ්‍රී ජයවර්ධනපුර රෝහලේ ප්‍රතිකාර ලබමින් සිටි උන් වහන්සේ පසුගිය අඟහරුවාදා අළුයම අපවත් විය. ඉන් අනතුරුව උන් වහන්සේගේ ශ්‍රී දේහය අනුරාධපුර සාරාණන්ද පිරිවෙන දක්වා වැඩම කරවිමෙන් අනතුරුව අද දහවල් දක්වා එහි තැන්පත් කර තිබිණි. අද දහවල් ජනාධිපති මෛත්‍රීපාල සිරිසේන මහතා නාහිමියන්ගේ ශ්‍රී දේහයට අවසන් ගෞරව දැක්වූ අතර පස්වරු දෙකකකට පමණ ආදාහන පූජෝත්සව පෙරහැර සරාණන්ද පිරිවෙනේ සිටි වලිසංහ හරිස්චන්ද්‍ර ක්‍රීඩාංගනය වෙත ගමන් කරවීම ආරම්භ කළේය. අනතුරුව පස්වරු 03.30ට පමණ ආගමික වතාවත් ආරම්භ වූ අතර මතක වස්ත්‍ර පූජා කිරිම රාමඤ්ඤ මහා නිකායේ මහනායක අතිපූජ්‍ය නාපානේ පේමසිරි මහනාහිමියන් විසින් සිදු කළේය.", "URL": "https://sinhala.adaderana.lk/news.php?nid=84781", "Category": null, "Parent URL": null}