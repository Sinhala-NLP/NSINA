{"Source": "Adaderana", "Timestamp": "January 6, 2019 09:57 am", "Headline": "පොලිස් ස්ථානාධිපතිවරුන් පිරිසකගේ මාරුවීම් තාවකාලිකව නවතී", "News Content": "පොලිස් ස්ථානාධිපතිවරුන් හැත්තෑ දෙදෙනෙකු සඳහා ලබා දී තිබු ස්ථාන මාරුවීම් නියෝගය තාවකාලිකව අත්හිටුවීමට තීරණය කර තිබේ. ජාතික පොලිස් කොමිෂන් සභාවේ නිර්දේශ මත අදාළ අත්හිටුවීම සිදුකර ඇති බව වාර්තා වෙයි. ජනවාරි මස තුන් වන දින සිට ක්‍රියාත්මක වන පරිදි පොලිස් ස්ථානාධිපතිවරුන් හැත්තෑ දෙදෙනෙකුට ස්ථාන මාරුවීම් ලබාදීමට පියවර ගෙන තිබුණි. ප්‍රධාන පොලිස් පරීක්ෂකවරුන් 27 දෙනෙකු සහ පොලිස් පරීක්ෂකවරුන් 45 දෙනෙකුට මෙලෙස ස්ථාන මාරුවීම් ලබා දී තිබු බව සඳහන්ය. කෙසේවෙතත් අදාළ ස්ථාන මාරුවීම් සම්බන්ධයෙන් නැවත සලකා බැලීමට අවශ්‍ය බැවින් එම ස්ථාන මාරුවීම් සියල්ල අත්හිටුවීමට ජාතික පොලිස් කොමිෂන් සභාව තීරණය කර තිබේ. මේ සම්බන්ධයෙන් අද දෙරණ කළ විමසීමකදී ජාතික පොලිස් කොමිෂන් සභාවේ ප්‍රකාශකයෙකු සදහන් කළේ තාක්ෂණික දෝෂයක් හේතුවෙන් ස්ථාන මාරුවීම් සියල්ල තාවකාලිකව අත්හිටුවීමට තීරණය කළ බවයි. අදාළ ස්ථාන මාරුවීම් සියල්ල නැවත සලකා බලා ඉතා කඩිනමින් එම පොලිස් ස්ථානාධිපතිවරුන්ගේ ස්ථාන මාරුවීම් ලබාදීමට කටයුතු කරන බව ජාතික පොලිස් කොමිසම සඳහන් කළේය.", "URL": "https://sinhala.adaderana.lk/news.php?nid=101872", "Category": null, "Parent URL": null}