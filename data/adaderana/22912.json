{"Source": "Adaderana", "Timestamp": "March 20, 2012 09:28 am", "Headline": "රතනසාර හිමිට උප ප්‍රධාන අධිකරණ සංඝනායක පදවියත් අහිමිවෙයි", "News Content": "මිහින්තලය රජමහා විහාරයේ විහාරාධිපති ලෙස කටයුතු කළ නාමල්වැවේ රතනසාර හිමියන් නුවරගම් පළාතේ උප ප්‍රධාන අධිකරණ සංඝනායක පදවියෙන් ඉවත්කර තිබේ. මල්වතු පාර්ශවයේ මහානායක තිබ්බටුවාවේ ශ්‍රී සුමංගල හිමියන්ගේ අත්සනින් යුතුව නිකුත් කළ නිවේදනයක මේ බව සඳහන් වේ. රතනසාර හිමියන්ට එල්ල වී ඇති ළමා අපචාර චෝදනාවකට අධිකරණයේ නඩු විභාගයක් පැවැත්වෙන බැවින් උන්වහන්සේගේ විහාරාධිපති ධුරය පසුගිය 09 වැනි දින සිට ඉවත් කරනු ලැබීය. ඒ අනුව මිහින්තලය රජමහා විහාරස්ථානයේ විහාරාධිපති වශයෙන් වලවාහැංගුණුවැවේ ධම්මරතන ස්වාමීන් වහන්සේ පත්කරනු ලැබීය. අදාළ පත්කිරීමත් සමඟම රතනසාර හිමියන් උද්ඝෝෂණයක් කිරීම සහ උපවාසයක් ආරම්භ කිරීමට කටයුතු කළ අතර ඒ හේතුවෙන් උන්වහන්සේට පිරිනමා තිබූ නුවරගම් පළාතේ උප ප්‍රධාන අධිකරණ සංඝ නායක පදවියෙන් ද ඉවත් කිරීමට කටයුතු කර ඇති බව වාර්තා වේ.", "URL": "https://sinhala.adaderana.lk/news.php?nid=22912", "Category": null, "Parent URL": null}