{"Source": "Adaderana", "Timestamp": "October 7, 2015 05:04 am", "Headline": " පුංචි පහේ හපනුන්ගේ ප්‍රතිඵල නිකුත්වෙයි", "News Content": "2015 වසරේ 5 ශ්‍රේණියේ ශිෂ්‍යත්ව විභාග ප්‍රතිඵල මේවන විට අන්තර්ජාලයට මුදාහැර තිබේ.ඒ අනුව විභාග ප්‍රතිඵල දැනගැනීම සඳහා විභාග දෙපාර්තමේන්තුවේ නිල වෙබ් අඩවියට පහත සබඳියාව ඔස්සේ පිවිසෙන්න. http://www.doenets.lk/result/gvexamresult.jsfමීට අමතරව ඕනෑම ජංගම දුරකථන සේවාවකින් exam හිස්තැනක් GV15 හිස්තැනක් විභාග අංකය ඇතුළත් කර 1919 අංකයට කෙටි පණිවිඩයක් යැවීම මගින්ද ප්‍රතිඵල ලබාගත හැකි බව විභාග දෙපාර්තමේන්තුව සඳහන් කරයි. කොළඹ සහ ශ්‍රී ජයවර්ධනපුර කලාප වලට අයත් පාසල් ප්‍රතිඵල ලේඛන අද පෙරවරු 10.30න් පසු පාසල් ප්‍රධානීන්ට විභාග දෙපාර්තමේන්තුවට පැමිණ ලබාගත හැකිය. සෙසු පාසල් වල ප්‍රතිඵල ලේඛන අද තැපැල් කරන බව විභාග දෙපාර්තමේන්තුව සඳහන් කරන අතර විභාග ප්‍රතිඵල පිළිබඳ නැවත පරීක්ෂා කිරීමක් අවශ්‍ය වන්නේ නම් ඔක්තෝබර් මස 23 වන දිනට පෙර පාසලේ විදුහල්පතිවරයා වෙතින් අභියාචනා ඉදිරිපත් කළ යුතුය. 5 ශ්‍රේණිය ශිෂ්‍යත්ව විභාගය පසුගිය අගෝස්තු 23 වනදා පැවැත්වුණු අතර ශිෂ්‍යත්ව විභාගයේ එක් එක් දිස්ත්‍රික්ක වල සිංහල හා දෙමළ මාධ්‍ය කඩයිම් ලකුණු ද නිකුත් කර තිබේ. ඒ අනුව කොළඹ, ගම්පහ, කළුතර, මහනුවර, මාතලේ, ගාල්ල, මාතර, කුරුණෑගල සහ කෑගල්ල යන දිස්ත්‍රික්ක සඳහා සිංහල මාධ්‍යයෙන් ලබාගතයුතු කඩයිම් ලකුණු වන්නේ ලකුණු 160කි. එම දිස්ත්‍රික්ක සඳහා දෙමළ මාධ්‍ය යෙන් කඩයිම් ලකුණු ලෙස ලකුණු ලෙස දක්වා ඇත්තේ 154කි.හම්බන්තොට සහ රත්නපුර දිස්ත්‍රික්ක සඳහා ලකුණු 158ක්ද, අනුරාධපුරය සහ පොළොන්නරුව දිස්ත්‍රික්ක සඳහා ලකුණු 156ක්ද , මුලතිව්, අම්පාර, පුත්තලම, බදුල්ල සහ මොනරාගල දිස්ත්‍රික්ක සඳහා ලකුණු 155ක්ද, වවුනියාව සහ ත්‍රිකුණාමල දිස්ත්‍රික්ක සදහා ලකුණු 153ක් ද සිංහල මාධ්‍යයේ කඩයිම් ලකුණු ලෙස දක්වා තිබේ. දෙමළ මාධ්‍යයෙන් කඩයිම් ලකුණු 153ක් යාපනය, වව්නියාව, මඩකළපුව සහ බදුල්ල යන දිස්ත්‍රික්ක සදහා ලබාගත යුතු බව විභාග දෙපාර්තමේන්තුව සඳහන් කරයි. කිලිනොච්චිය, මන්නාරම, මුලතිව්, අම්පාර, අනුරාධපුරය, පොළොන්නරුව හා රත්නපුර දිස්ත්‍රික්ක සඳහා ලකුණු 152ක් ද, නුවරඑළිය, ත්‍රීකුණාමලය, පුත්තලම සහ මොනරාගල දිස්ත්‍රික්ක සඳහා ලකුණු 151ක් ද, හම්බන්තොට දිස්ත්‍රික්කය සඳහා දෙමළ මාධ්‍යයෙන් ලකුණු 150ක් ද කඩයිම් ලකුණු ලෙස දක්වා තිබේ.", "URL": "https://sinhala.adaderana.lk/news.php?nid=54287", "Category": null, "Parent URL": null}