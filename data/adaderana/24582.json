{"Source": "Adaderana", "Timestamp": "May 28, 2012 05:26 pm", "Headline": " සිසුන්ට නිවසේ බලශක්ති ඇමති විය හැකියි", "News Content": "විධිමත් ලෙස බලශක්ති සුරක්ෂිත අනාගතයක් වෙනුවෙන් පාසල් ශිෂ්‍ය ප්‍රජාව යොමුකරවීම මඟින් ශිෂ්‍යයන්ට නිවසේ බලශක්ති ඇමති බවට පත්විය හැකි බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. හතලිස් දෙලක්ෂයක් වන සමස්ත පාසල් ශිෂ්‍ය ප්‍රජාවම මේ වෙනුවෙන් තම දායකත්වය ලබාදෙන්නේ නම් රටේ පවතින විසිහය ලක්ෂයක් ශීතකරණ, සවස 6.30 ත් රාත්‍රී 9.30 ත් අතර කාලයේ පැය 02 කට නිවා තැබීම මඟින් මෙගාවොට් 215 ක විදුලි ධාරිතාවක් ඉතිරි කරගත හැකි බව අමාත්‍යවරයා කියා සිටියි. පාසල් සිසුන් දැනුවත් කිරීම සඳහා දීපව්‍යාප්තව සිදුකෙරෙන බලශක්ති සංරක්ෂණ වැඩමුළු වැඩපිළිවෙළේ සමාරම්භක වැඩමුළුව සිසු සිසුවියන් දහසකගේ සහභාගීත්වයෙන් කොළඹ විසාකා විද්‍යාලයේදී අද(28)දින පැවති අතර එම අවස්ථාවට එක්වෙමින් අමාත්‍යවරයා මේ බව සඳහන් කළේය. ඒ සැවොම වොට් 60 ක එක් විදුලි බුබුලක් ඉහතින් දැක්වූ කාලයේ නිවාදමන්නේ නම් මෙගා වොට් 175 ක ධාරිතාවක් නිෂ්පාදනයට අවශ්‍ය ඉන්ධන ධාරිතාවක් මෙන්ම ඒ සඳහා වැයකරන මුදල්ද ඉතිරි කරගැනීමට හැකිවන බවද අමාත්‍යවරයා එහිදී ප්‍රකාශ කළේය. විදුලිබල හා බලශක්ති අමාත්‍ය පාඨලී චම්පික රණවක මහතාගේ ප්‍රධානත්වයෙන් සහ මෙහෙයවීමෙන් සිදුකළ මෙම සම්මන්ත්‍රණය, ඉදිරියේදී සියළුම දිස්ත්‍රික් ආවරණය වන පරිදි දීප ව්‍යාප්ත පාසල් වල සිදුකිරීම සඳහා ලංකා විදුලිබල මණ්ඩලය හා ශ්‍රි ලංකා සුනිත්‍ය බලශක්ති අධිකාරිය කටයුතු කරයි. ඒ වෙනුවෙන් 60 දෙනෙකුගෙන් සැදුම්ලත් විශේෂ කණ්ඩායමක් ශ්‍රි ලංකා සුනිත්‍ය බලශක්ති අධිකාරියේ මඟපෙන්වීම හා අධික්ෂණය යටතේ පුහුණුකර ඇති බව විදුලිබල හා බලශක්ති අමාත්‍යංශය නිවේදනය කරයි. මෙම සම්මන්ත්‍රණයට සමගාමීව දීප ව්‍යාප්ත බලශක්ති සංරක්ෂණ තරඟයක් පැවැත්වීමට කටයුතු කරන අතර ශ්‍රී ලංකා ටෙලිකොම් මොබිටෙල් ආයතනයේ මූල්‍ය අනුග්‍රාහකත්වය මත මෙම වැඩපිළිවෙල ක්‍රියාත්මක කෙරෙයි. පාසල් ශිෂ්‍ය ශිෂ්‍යාවන් තම නිවසේ බලශක්ති සංරක්ෂණය සඳහා පෙළඹවීම, මෙහි මූලික අපේක්ෂාව බව අමාත්‍යාංශය පෙන්වාදෙයි. සංරක්ෂණ ක්‍රමවේදයන් අනුගමනය කොට, තම නිවසේ විදුුලි බිල අඩුකරගැනීම සඳහා කැපවන ශිෂ්‍ය ශිෂ්‍යාවන් වෙනුවෙන් දිස්ත්‍රික් මට්ටමින්, පළාත් මට්ටමින් සහ ජාතික මට්ටමින් ත්‍යාග සහ අධ්‍යාපනික ශිෂ්‍යත්ව පිරිනැමීමට කටයුතු කරන බව විදුලිබල හා බලශක්ති අමාත්‍යාංශය අවධාරණය කරයි. මෙම අවස්ථාවට ශ්‍රි ලංකා සුනිත්‍ය බලශක්ති අධිකාරියේ අධ්‍යක්ෂ ජෙනරාල් ආචාර්ය තුසිත සුගතපාල, විසාකා විද්‍යාලයේ විදුහල්පතිනි සඳමාලි අභිරුප්පල මහත්මිය, ශ්‍රි ලංකා ටෙලිකොම් මොබිටෙල් ආයතනයේ ජ්‍යෙෂ්ඨ සාමාන්‍යාධිකාරී නලින් පෙරේරා මහතා ඇතුළු ආරාධිත පාසල් 30 හි ගුරු භවතුන් සහ ශිෂ්‍ය ශිෂ්‍යාවන් දහසක් සහභාගි වූහ.", "URL": "https://sinhala.adaderana.lk/news.php?nid=24582", "Category": null, "Parent URL": null}