{"Source": "Adaderana", "Timestamp": "June 19, 2018 06:42 am", "Headline": "මෙරට සංවර්ධනය සඳහා බ්‍රිතාන්‍යයේ සහය ලබා ගැනීමට රජයේ අවධානය", "News Content": "‍මෙරට ග්‍රාමීය මට්ටමේ පාලම් සහ රෝහල් ඉදිකිරීම් ආදී කටයුතු වෙනුවෙන් බ්‍රිතාන්‍ය සහයෝගය ලබාගැනීමට රජයේ අවධානය යොමුව තිබේ. අග්‍රාමාත්‍ය රනිල් වික්‍රමසිංහ මහතා බ්‍රිතාන්‍ය වෙළෙද ප්‍රතිපත්ති පිළිබඳ රාජ්‍ය අමාත්‍ය ග්‍රේග් හෑන්ඩ්ස් මහතා හමුවූ අවස්ථාවේ දී මේ පිළිබඳව සාකච්ඡා වී ඇති බව අග්‍රාමාත්‍ය කාර්යාලය සඳහන් කළේය. අග්‍රාමාත්‍ය රනිල් වික්‍රමසිංහ මහතා පසුගියදා ලන්ඩනයේ සිදුකළ සංචාරය අතර තුරදී මෙම හමුව සිදුව තිබේ. මෙහිදි කොළඹ වරාය නගරයේ සංවර්ධන කටයුතු පිළිබඳව රාජ්‍ය පුද්ගලික හවුල්කාරීත්වය ගොඩනැගීම සම්බන්ධයෙන් බ්‍රිතාන්‍ය විශේෂඥ දැනුම ලබාදිම පිළිබඳව ද රාජ්‍ය අමාත්‍ය ග්‍රේග් හැන්ඩ්ස් මහතා අග්‍රාමාත්‍යවරයාගේ අවධානය යොමුකර ඇති බව වාර්තා වේ. ටයිටේනියම් ඩයොක්සයිඩ් වැනි මෙරට බහුලව පවතින ඛනිජ සම්පත් ආශ්‍රිතව ආයෝජනය කිරීමේ හැකියාවත් ශ්‍රී ලංකාව වෙත මූල්‍යමය තාක්ෂණවේදය ලබාදීමට එංගලන්තයට ඇති හැකියාවත් සම්බන්ධයෙන් මෙහිදි වැඩිදුරටත් සාකච්ඡා වී තිබේ. සිය සංචාරය තුළ දී අග්‍රමාත්‍ය රනිල් වික්‍රමසිංහ මහතා එංගලන්තයේ හිටපු අග්‍රාමාත්‍ය ඩේවිඩ් කැමරන් මහතා ද හමුවී සාකච්ඡා පැවැත්වූ බව අග්‍රාමාත්‍ය කාර්යාලය සඳහන් කළේය. එහිදි විධායක ජනාධිපති ක්‍රමය අහෝසි කිරීම, අතුරුදන්වුවන් පිළිබඳ කාර්යාලය පිහිටුවීම ඇතුළු දේශපාලන ප්‍රවණතා මෙන්ම චීන ආයෝජන මත හම්බන්තොට ප්‍රදේශයේ ක්‍රියාත්මක ව්‍යාපෘති පිළිබදවත් මත්තල ගුවන්තොටුපල ආශ්‍රිත කටයුතු සදහා ලබාගැනීමට අපේක්ෂිත ඉන්දියානු සහභාගීත්වය පිළිබඳවත් සාකච්ඡා වී තිබේ. අග්‍රාමාත්‍ය රනිල් වික්‍රමසිංහ මහතා මෙම සංචාරය අතරතුර එංගලන්ත පාර්ලිමේන්තු මන්ත්‍රී රනිල් ජයවර්ධන මහතා සමග ද සාකච්ඡා පවත්වනු ලැබීය. එහිදි යාපනය, මන්නාරම අතර ඉදිවන දුම්රිය මාර්ගය, පුනරීන් නව නගරය, පලාලි ගුවන්තොටුපල වැනි සංවර්ධන කටයුතු වෙනුවෙන් ඉන්දියානු ආයෝජන මෙන්ම ත්‍රිකුණාමලය දිස්ත්‍රික්කය ආශ්‍රිතව ලැබීමට නියමිත ඉන්දියානු සහ ජපාන ආයෝජන පිළිබඳව කරුණු පැහැදිලි කර තිබේ. රනිල් ජයවර්ධන මහතා සමග අග්‍රාමාත්‍යවරයා ත්‍රීකුණාමලය, මහනුවර, කොළඹ, හම්බන්තොට යන දිස්ත්‍රික්ක යා කරමින් සැපයුම් කේන්ද්‍රස්ථානයක් වශයෙන් සංවර්ධනය කිරීමේ කටයුතු ද දෙද්දූව, කොග්ගල, ඉරණවිල හා වාලච්ඡේන යන නගර ආශ්‍රිත සංචාරක නිවාස ඉදිකිරීමේ ව්‍යාපෘතිය පිළිබඳව ද අදහස් හුවමාරු කරගත් බව අග්‍රාමාත්‍ය කාර්යාලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91092", "Category": null, "Parent URL": null}