{"Source": "Adaderana", "Timestamp": "March 9, 2018 10:05 am", "Headline": "උතුර දකුණ යා කරන සහජීවනයේ ක්‍රිකට් තරඟයක් ", "News Content": "උතුරු දකුණු සහයෝගීතාවය හා සහජීවනය නංවාලීමේ අරමුණින් මුලතිව් ආරක්ෂක සේනා මූලස්ථානය සංවිධානය කළ සහයෝගීතා ක්‍රිකට් තරඟයක් හම්බන්තොට දිස්ත්‍රික් ක්‍රිකට් කණ්ඩායම හා මුලතිව් දිස්ත්‍රික් ක්‍රිකට් කණ්ඩායම අතර ඊයේ (08) මුලතිව් විද්‍යානන්ද ක්‍රීඩාංගනයේදී පැවැත්විණ. මුලතිව් ආරක්ෂක සේනා ආඥාපති ‍මේජර් ජෙනරල් දුෂ්යතන්ත රාජගුරු මහතාගේ සංකල්පයක් යටතේ මුලතිව් ආරක්ෂක සේනා 59 සේනාංකාධිපති බ්‍රිගේඩියර් රුවන් වනිගසූරිය මහතාගේ මෙහෙයවීම යටතේ 592 ‍බලසේනාධිපති කර්නල් චානක රත්නායක මහතා‍ගේ සම්බන්ධීකරණයෙන් යුතුව ක්‍රිකට් තරඟය සංවිධානය කර තිබිණ. තරඟයේ පළමුවෙන් පන්දුවට පහරදුන් මුලතිව් දිස්ත්‍රික් ක්‍රිකට් කණ්ඩායම පන්දුරවාර 20 ක් තුළදි කඩුළු 09 ක් දැවී ලකුණු 125 ක් ලබාගත් අතර, හම්බන්තොට දිස්ත්‍රික් කණ්ඩායම පන්දුවාර 20 තුළදී කඩුළු 08 ක් දැවී ලකුණු 123 ක් ලබාගත් අතර, තියුණු තරඟයකින් අනතුරුව මුලතිව් ක්‍රිකට් කණ්ඩායම ලකුණු 03 ක ජයක් ලබාගනු ලැබීය. තරඟයේ දක්ෂතම පිතිකරු ලෙස ලකුණු 41 ක් ලබාගත් මුලතිව් දිස්ත්‍රික් කණ්ඩායමේ අරුනෝචම් අන්ජයන් සම්මාන හිමිකරගත් අතර, තරඟයේ දක්ෂතම පන්දු යවන්නා ලෙස ලකුණු 15 කට කඩුළු 02 ක් දවාගත් හම්බන්තොට දිස්ත්‍රික් කණ්ඩායමේ පි.කේ.ලසන්ත ශ්‍රීලාල් ක්‍රීඩකයා සම්මාන හිමිකර ගත්හ. තරඟය නැරඹීම වෙනුවෙන් 59 සේනාංකාධිපති බ්‍රිගේඩියර් රුවන් වනිගසූරිය මහතා, මුලතිව් විද්‍යානනන්ද විද්‍යාලයේ විදුහල්පති කේ.ශිවලිංගම් මහතා, හම්බන්තොට දිස්ත්‍රික් ක්‍රිකට් කමිටුවේ සභාපති වෛද්‍ය සංජය සෙනරත් මහතා, මුලතිව් ආරක්ෂක සේනා උසස් නිලධාරීන්, ප්‍රදේශයේ තරුණයින් ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=85400", "Category": null, "Parent URL": null}