{"Source": "Adaderana", "Timestamp": "October 15, 2013 07:58 am", "Headline": "නායකත්ව පුහුණුව එළඹෙන 24 ඇරඹෙයි ", "News Content": "මෙවර විශ්ව විද්‍යාල සුදුසුකම් ලැබූ සිසුන් සඳහා ලබාදෙන නායකත්ව පුහුණුව නොවැම්බර් මස 24 වන දින ආරම්භ කරන බව උසස් අධ්‍යාපන අමාත්‍යාංශය පවසයි. එම අමාත්‍යාංශ ලේකම් ආචාර්ය සුනිල් ජයන්ත නවරත්න මහතා සඳහන් කළේ අදියර තුනක් යටතේ මෙවර නායකත්ව පුහුණු පැවැත්වීමට නියමිත බවයි. එක් අදියරක සිසුන් සඳහා සති තුනක කාලයක් මෙම පුහුණුව ලබාදීමට සැලසුම් කර තිබේ. 2012 වසරේ අධ්‍යයන පොදු සහතික පත්‍ර උසස් පෙළ විභාගයට පෙනී සිට විශ්ව විද්‍යාල සුදුසුකම් ලැබූ සිසුන් 23,000ක් පමණ මෙවර නායකත්ව පුහුණුව සඳහා සුදුසුකම් ලබා සිටියි. නායකත්ව පුහුණුවෙන් අනතුරුව ලබන වසරේ මුල පළමු මාසය තුළ විශ්ව විද්‍යාල සඳහා නවක සිසුන් බඳවා ගැනීම ආරම්භ කරන බව උසස් අධ්‍යාපන අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=38147", "Category": null, "Parent URL": null}