{"Source": "Adaderana", "Timestamp": "January 4, 2017 01:53 pm", "Headline": "ව්‍යාජ ඇමතුමක් දීලා වැඩ වරදියි", "News Content": "දුම්රියක සැක කටයුතු යමක් ඇති බවට අසත්‍යය තොරතුරක් පොලීසියට ලබාදුන් බවට චෝදනා එල්ල වී ඇති තරුණිය අත්අඩංගුවට ගෙන තිබේ.කිරිඳිවැල ප්‍රදේශයේ 18 හැවිරිදි තරුණියක මෙලෙස අත්අඩංගුවට ගෙන ඇති බව පොලීසිය සඳහන් කළේය. පසුගිය මස 26 වැනිදා කොළඹ කොටුවේ සිට බදුල්ල බලා ධාවනය වීමට නියමිතව තිබු රාත්‍රී තැපැල් දුම්රියේ සැකකටයුතු යමක් ඇති බවට අදාළ තරුණිය පොලිස් හදිසි ඇමතුම් අංකයට දුරකථන ඇමතුමක් ලබාදී තිබුණි.ඒ අනුව පොලිස් නිලධාරීන් පැමිණ අදාළ දුම්රිය පරික්ෂා කළ අතර මේ සම්බන්ධයෙන් සිදුකළ විමර්ශනයේදී එය අසත්‍යය තොරතුරක් බවට අනාවරණය වූ බව සඳහන්ය.එම දුරකථන ඇමතුම ලබාදුන් තරුණිය අනාවරණය කරගත් පොලීසිය ප්‍රකාශයක් ලබාගැනීම සඳහා ඇය අද(04) පෙරවරුවේ කොටුව පොලිස් ස්ථානය වෙත කැඳවා තිබුණි. ප්‍රශ්න කිරීම්වලින් අනතුරුව ඇය අත්අඩංගුවට ගත් බව කොටුව පොලීසිය සඳහන් කළේය.සැකකාර තරුණිය කොළඹ මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=67694", "Category": null, "Parent URL": null}