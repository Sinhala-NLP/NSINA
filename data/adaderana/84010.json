{"Source": "Adaderana", "Timestamp": "February 5, 2018 09:45 pm", "Headline": "බැඳුම්කර වංචාවේ දෙවන කොටස ගැන ගම්මන්පිල හෙළි කරයි", "News Content": "මධ්‍යම අධිවේගී මාර්ගයට ජපානයෙන් ණය ලබා ගැනීමේදී සිදුවී ඇති කෝටි ගණනක වංචා පිටුපස අර්ජුන් මහේද්‍රන් හා අර්ජුන ඇලෝෂියස් සිටින බැවින් ඒ පිළිබඳව සොයා බැලීමට ජනාධිපති කොමිසමක් පත් කරන ලෙස පිවිතුරු හෙළ උරුමය ජනාධිපතිවරයාගෙන් ඉල්ලා සිටියි. එම පක්ෂයේ නායක උදය ගම්මන්පිල මහතා මේ බව ප්‍රකාශ කළේ අද (05) කොළඹ පැවති මාධ්‍ය හමුවකට එක් වෙමිනි. මධ්‍යම අධිවේගී මාර්ගයේ පොතුහැර සිට ගලගෙදර දක්වා තිබෙන කිලෝමීටර් තිස් දෙක ඉදිකිරීම සඳහා රුපියල් බිලියන 138 ක ණයක් ජපානයේ ටෝකියෝ මිට්සුබිෂී බැංකුවෙන් ලබාගෙන ඇති බව උදය ගම්මන්පිල මහතා ප්‍රකාශ කළේය. ණය ලබාගැනීමේදී ආපසු ගෙවීමට නොහැකි වේ යැයි අවධානමක් තිබේ නම් එම ණය රක්ෂණය කරන බවත් යුධ සමයේ මෙම ගාස්තුව ණය මුදලෙන් 5% - 10% අතර ඉහළ අගයක් ගත් බවත් යුද්ධය අවසන් වී ණය අවධානම අඩුවූ නිසා ගෙවීමට සිදුවූයේ 2% - 5 % අතර අගයක් බව මන්ත්‍රීවරයා ප්‍රකාශ කළේය. නමුත් මෙම ණය මුදල සඳහා රක්ෂණ ගාස්තුව වශයෙන් 10% ක විශාල මුදලක් ගෙවීමට සිදුවූ බව මන්ත්‍රීවරයා පැවසීය. මෙම ණය මුදල ලබා ගැනීමේදී ශ්‍රී ලංකා ආණ්ඩුව සමඟ සාකච්ඡා කළ ජපානයේ ටෝකියෝ මිට්සුබිෂී බැංකුවේ දේශීය නියෝජිතයා වශයෙන් කටයුතු කළේ අර්ජුන ඇලෝසියස් බව උදය ගම්මන්පිල මන්ත්‍රීවරයා අනාවරණය කළේය. ණය ලබා ගැනීමේදී මුදල් මණ්ඩලය විසින් ඒවා අනුමත කළ යුතු බවත් රටට දැවැන්ත පාඩුවක් වූ මෙම ණය මුදල මුදල් මණ්ඩලය විසින් අනුමත කර ඇති අතර මෙය බැඳුම්කර වංචාවේ දෙවන කොටස බවත් මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=84010", "Category": null, "Parent URL": null}