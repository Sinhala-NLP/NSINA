{"Source": "Adaderana", "Timestamp": "May 12, 2010 10:44 am", "Headline": "ජෙනරාල් ෆොන්සේකාට අධිචෝදනා", "News Content": "හදිසි නීති රෙගුලාසි යටතේ වරදක් සිදුකළ බව පවසමින් ජෙනරාල් සරත් ‍ෆොන්සේකා මහතාට එරෙහිව මහාධිකරණය හමුවේ අධි චෝදනා ගොනු කරන බව නීතිපතිවරයා කොළඹ මහේස්ත්‍රාත් අධිකරණයට දැනුම් දී තිබේ. ජෙනරාල් සරත් ෆොන්සේකා මහතා විසින් සති අන්ත සන්ඩේ ලීඩර් පුවත්පතට කර ඇති ප්‍රකාශයක් සම්බන්ධයෙන් රහස් පොලිසිය විසින් කොළඹ මහේස්ත්‍රාත් අධිකරණයට පැමිණිල්ලක් ඉදිරිපත් කර තිබුණි. එම පැමිණිල්ල අද විභාග කළ අවස්ථාවේදී නීතිපතිවරයා වෙනුවෙන් පෙනී සිටි රජයේ නීතිඥවරයා සඳහන් කළේ යුද්ධය පැවති කාලයේදි සුදු කොඩි රැගෙන භාර වීමට පැමිණි එල්.ටි.ටි.ඊ. නායකයින් ආරක්ෂක ලේකම්වරයාගේ නියෝගයෙන් ඝාතනය කළ බව ජෙනරාල් සරත් ෆොන්සේකා මහතා විසින් ප්‍රකාශ කර තිබු බවයි. එමඟින් හදිසි ‍නීති රෙගුලාසි උල්ලංඝණය වී ඇති බව රජයේ නීතිඥවරයා දන්වා සිටියේය. සරත් ෆොන්සේකා මහතා සාර්ථකව යුද්ධයට නායකත්වය දුන් රණවිරුවෙකු බැවින් මෙය විශේෂ නඩු කටයුත්තක් ලෙස සලකා කඩිනමින් විභාග කළ යුතු බවමෙහිදී කොළඹ ප්‍රධාන ‍මහේස්ත්‍රාත් චම්පා ‍ජානකී රාජරත්න මහත්මිය සඳහන් කළාය.. එබැවින් සෙසු නඩු ප‍සෙකලා ඔහුට එරෙහිව ඇති චෝදනා ඉදිරිපත් කර කඩිනමින් යුක්තිය ඉෂ්ඨ කිරීමට පියවර ගන්නා ලෙස ‍මහේස්ත්‍රාත්වරිය නීතිපතිවරයාට නියෝග කළාය. ඒ අනුව අදාළ පැමිණිල්ල ලබන 26 වන දින යළි කැඳවීමටත් එදිනට පරීක්ෂණ වල ප්‍රගතිය පිලිබඳ වර්තාවක් ඉදිරිපත් කරන ලෙසත් මහේස්ත්‍රාත්වරිය දැනුම් දී තිබේ.", "URL": "https://sinhala.adaderana.lk/news.php?nid=8350", "Category": null, "Parent URL": null}