{"Source": "Adaderana", "Timestamp": "May 21, 2018 08:21 pm", "Headline": "වැස්ස නිසා මහවැලි කලාපවල කෘෂිකර්මාන්තය නැවත අරඹයි", "News Content": "පවතින වර්ෂාපතනයත් සමඟ මහවැලි කලාපවල ජලාශ ද මේ වන විට ජලයෙන් පිරි ගොස් තිබෙන අතර, මහවැලි ගොවි ජනතාවට ජල හිඟයකින් තොරව ඉදිරි වගා කටයුතු ආරම්භ කිරීමේ හැකියාව ලැබී තිබේ. රටට බත සපයන මහවැලි කලාපවල එම සශ‍්‍රීකත්වය නැවත ඇතිකරමින් ක‍්‍රමවත් සහ නව වැඩපිළිවෙළක් ඔස්සේ ඉදිරි යල කන්නයේ වගා කටයුතු ආරම්භ කරන ලෙස මහවැලි සංවර්ධන අමාත්‍යවරයා ලෙස ජනාධිපතිවරයා අදාළ අංශ දැනුවත් කර තිබේ. පසුගිය වසර කිහිපය තුළ පැවති දැඩි වියළි කාලගුණය හේතුවෙන් මහවැලි කලාපවල කෘෂිකාර්මික කටයුතු සඳහා දැඩි බාධා එල්ල වී තිබු අතර මහවැලි ගොවින්ගේ ජන ජීවිත ද ඛේදනීය තත්ත්වයකට පත්ව තිබුණි. එහෙත් පැවති වියළි කාලගුණය පහව ගොස් ප‍්‍රමාණවත් පරිදි වැසි ලැබීමත් සමඟ එම කෘෂිකාර්මික කටයුතු නැවත ආරම්භ කිරීමට හැකි වී තිබෙන අතර විධිමත් සහ ක‍්‍රමවත් වැඩපිළිවෙලක් ඔස්සේ ඉදිරි යල කන්නයේදී නව ප‍්‍රබෝධයකින් යුතුව සිය කෘෂිකාර්මික කටයුතු ආරම්භ කිරීමට අවශ්‍ය සියලූ සහන ගොවි ජනතාව වෙත ලබාදීමට ද ජනාධිපතිවරයා අදාළ නිලධාරින් වෙත වැඩිදුරටත් උපදෙස් දී තිබේ. මෙවර යල කන්නයේ මහවැලි කලාපවල හෙක්ටයාර් 90,000 ක් පමණ වන වගාබිම් අස්වද්දමින් සියයට සියයක වී අස්වැන්නක් ලබාගැනීමට ඒ අනුව නව සැලසුම් කඩිනම්න් කි‍්‍රයාවට නැංවේ.", "URL": "https://sinhala.adaderana.lk/news.php?nid=89550", "Category": null, "Parent URL": null}