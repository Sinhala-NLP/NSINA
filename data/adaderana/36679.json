{"Source": "Adaderana", "Timestamp": "August 16, 2013 03:54 pm", "Headline": "වේ ප්‍රෝටීන් අධිසාන්ද්‍රන සාම්පල් 2ක පර්යේෂණ වාර්තාව සෞඛ්‍ය අධ්‍යක්ෂ ජනරාල්ට", "News Content": "වේ ප්‍රෝටීන් අධිසාන්ද්‍රන සාම්පල් දෙකක පර්යේෂණ වාර්තාව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා වෙත භාරදී තිබේ. බොරැල්ල වෛද්‍ය පර්යේෂණ ආයතනයේ ක්ෂද්‍ර ජීව විද්‍යා විශේෂඥ වෛද්‍ය සුජාතා පතිරගේ මහත්මිය විසින් මෙම වාර්තාව භාරදුන් බව සෞඛ්‍ය අමාත්‍යංශය සඳහන් කළේය. වේ ප්‍රෝටීන් අන්තර්ගත කිරිපිටි සහ අධි පෝෂණීය අමතර ආහාර වර්ගවල ක්ලොස්ට්‍රිඩියම් බොටලිනම් නැමැති බැක්ටීරියාව ඇතුළත්ව ඇත්ද යන්න සොයා බැලීම සඳහා පර්යේෂණ සිදු කිරීමට සෞඛ්‍ය අමාත්‍යංශය පසුගිය සතියේ තීරණය කළේය. එම කටයුතු සිදු කිරීම සඳහා බොරැල්ල වෛද්‍ය පර්යේෂණ ආයතනයට උපදෙස් ලබා දී තිබූ අතර එම පර්යේෂණ කඩිනමින් සිදු කරන ලෙස සෞඛ්‍ය අමාත්‍ය මෛත්‍රිපාල සිරිසේන මහතා විසින් උපදෙස් ලබාදෙන ලදී. මේ වන විට වේ ප්‍රෝටීන් අඩංගු කිරිපිටි හා අමතර පෝෂණීය ආහාර වර්ග 250 ක පමණ සාම්පල සම්බන්ධයෙන් පර්යේෂණ සිදු කරන අතර ඊට අදාළ වාර්තා කඩිනමින් ලබාදීමට පියවර ගන්නා බව වෛද්‍ය සුජාතා පතිරගේ මහත්මිය සෞඛ්‍ය සේවා අධ්‍යක්ෂ ජෙනරාල්වරයා වෙත දැනුම් දී ඇත.", "URL": "https://sinhala.adaderana.lk/news.php?nid=36679", "Category": null, "Parent URL": null}