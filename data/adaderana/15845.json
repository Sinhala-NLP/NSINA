{"Source": "Adaderana", "Timestamp": "May 2, 2011 10:12 pm", "Headline": " චැනල්-04 වීඩියෝව ගැන විශේෂඥ උපදෙස් ඉල්ලයි", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති කොමිසන් සභාව චැනල් ෆෝ නාලිකාව මගින් විකාශය කරන ලද විඩීයෝ පටය පිළිබඳ විශේෂඥ උපදෙස් ලබා ගැනීමට තීරණය කර තිබේ. ශ්‍රී ලංකා හමුදාව විසින් සිවිල් වැසියන් ඝාතනය කළ දර්ශන බවට පවසමින් සකස් කරන ලද වීඩීයෝ පටයක් බ්‍රිතාන්‍යයේ රූපවාහිනි නාලිකාවක් වන චැනල් ෆෝ නාලිකව මඟින් පසුගිය දා විකාශය කරනු ලැබීය. එම වීඩියෝ පටය පිළිබඳව විශේෂඥ උපදෙස් ලබා ගැනීමට උගත් පාඩම් හා ප්‍රතිසන්ධාන කොමිසන් සභාව තීරණය කර ඇත. ඒ සඳහා මොරටුව වි‍ශ්ව විද්‍යාලයේ පරිගණක විද්‍යා සහ ඉංජිනේරු දෙපාර්තමේන්තුවේ ජ්‍යෙෂ්ඨ කථිකාචාර්ය ආචාර්ය චතුර ද සිල්වා මහතාට ආරාධනා කර තිබේ. එම ආරාධනයට අනුව චතුර ද සිල්වා මහතා හෙට(04) පස්වරුවේ ඒ සඳහා විශේෂ මහජන සභාවාරයක් පැවැත්වීමට තීරණය කර ඇති බව උගත් පාඩම් හා ප්‍රතිසන්ධාන කොමිසන් සභාව ප්‍රකාශ කරනු ලැබීය. එම සභා වාරය හෙට පස්වරු‍ 3. 30ට ලක්ෂමන් කදිරගාමර් ජාත්‍යන්තර සබඳතා හා උපාය සම්බන්ධී අධ්‍යයන ආයතනයේ දී පැවැත්වීමට නියමිතය.", "URL": "https://sinhala.adaderana.lk/news.php?nid=15845", "Category": null, "Parent URL": null}