{"Source": "Adaderana", "Timestamp": "September 19, 2018 08:37 am", "Headline": "බලංගොඩ රිය අනතුරකින් පුද්ගලයින් 2 ක් මරුට", "News Content": "බලංගොඩ, ශෛලතලාරාමය ප්‍රදේශයේදී සිදුවූ රිය අනතුරකින් පුද්ගලයින් දෙදෙනෙකු මියගොස් තිබේ. දැව පැටවූ ලොරි රථයක් කන්දක් දෙසට ධාවනය කරවීමේදී රියදුරුට රථය පාලනය කරගත නොහැකිව පසුපසට ධාවනය වී තිබේ. එහිදී ලොරි රථයේ පිටුපස ගමන්ගත් පුද්ගලයින් සිව් දෙනෙකු රථයෙන් බැස එය නැවැත්වීමට උත්සාහ කිරීමේදී ඔවුන් මතට ලොරි රථය පෙරලී අනතුර සිදුව ඇති බවයි පොලීසිය පැවසුවේ. අනතුරෙන් බරපතළ තුවාල ලැබූ සිව් දෙනා බලාංගොඩ රෝහලට ඇතුළත් කිරීමේදී ඉන් දෙදෙනෙකු මියගොස් තිබේ. මියගොස් ඇත්තේ බලංගොඩ, කිරිඳිගල හා මුගුණමලේ ප්‍රදේශයේ පදිංචිව සිටි 57 හා 38 හැවිරිදි පුද්ගලයින් දෙදෙනෙකි. මෘත ශරීර සම්බන්ධයෙන් පශ්චාත් මරණ පරීක්ෂණය අද සිදුකිරීමට නියමිත අතර අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=96307", "Category": null, "Parent URL": null}