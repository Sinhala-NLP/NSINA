{"Source": "Adaderana", "Timestamp": "March 17, 2014 04:16 am", "Headline": " තරග විභාගයේ ප්‍රතිඵල නැතිව පත්වීම්දීමේ සූදානමක්", "News Content": "ශී‍්‍ර ලංකා අධ්‍යාපන පරිපාලන සේවයේ 111 පන්තියට බඳවා ගැනීමේ සීමිත තරග විභාගයේ ප‍්‍රතිඵල නිකුත් නොකර පත්වීම් දීමේ සූදානමක් ඇති බවට ලංකා ගුරු සංගමය චෝදනා කරයි. එම සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනයේ මෙසේද සඳහන්ය. ශී‍්‍ර ලංකා අධ්‍යාපන පරිපාලන සේවයේ 111 පන්තියට බඳවා ගැනීමේ සීමිත තරග විභාගය 2013.11.24 වෙනි දින පවත්වන ලදී. මේ සඳහා පද්ධතියේ සේවයේ නියුතු ගුරු-විදුහල්පතිවරු 20,000 කට ආසන්න පිරිසක් තරග විභාගයට පෙනී සිටියහ. එම විභාගයේ ප‍්‍රතිඵල නිකුත් නොකොට 2013.11.24 දින පැවති තරග විභාගයේ ප‍්‍රතිඵල මත පත්වීම් ලබාදීමේ සුදුසුකම් පරීක්ෂා කිරීමේ මූලික සම්මුඛ පරීක්ෂණයට 2014.03.20 වෙනි දින තෝරා ගත් කොටසකට කැඳවීමක් කර ඇත. තරග විභාගයේ ප‍්‍රතිඵල නිකුත් නොකොට මෙසේ සුදුසුකම් පරීක්ෂා කිරීමේ සම්මුඛ පරීක්ෂණයක් පැවැත්වීම තුළ විභාගයට පෙනී සිටි අයදුකරුවන්ට මෙන්ම සෑම පාර්ශවයකටම බරපතළ සැකයක් මතු වී ඇත. මෙම විභාගයට ප‍්‍රථම ශී‍්‍ර ලංකා අධ්‍යාපන පරිපාලන සේවයේ 111 පන්තියට බඳවා ගැනීමේ තරග විභාගයක් ගැසට් කරන ලද්දේ 2010.12.31 දිනය. එම විභාගයට අදාළව අධ්‍යාපන අමාත්‍යාංශය මෙන්ම විභාග දෙපාර්තමේන්තුවද වෙබ් අඩිව හරහා කැඳවුම්කරුවන් ප‍්‍රසිද්ධ කර 37,000 ක් පෙනී සිටි එම විභාගයෙන් 410 දෙනෙකුට පත්වීම් ලබාදෙන ලදී. එවැනි පසුබිමක මෙවර විභාගයේ ප‍්‍රතිඵල නිකුත් නොකොට පත්වීම් දීම සම්බන්ධයෙන් දැඩි සැකයක් මතුවන බැවින් සම්මුඛ පරීක්ෂණය පැවැත්වෙන 2014.03.20 වෙනි දිනට පෙර වහා ප‍්‍රතිඵල නිකුත් කරන ලෙස ලංකා ගුරු සංගමය අධ්‍යාපන ලේකම්වරයාගෙන් හා විභාග කොමසාරිස්වරයාගෙන් ඉල්ලා සිටී.", "URL": "https://sinhala.adaderana.lk/news.php?nid=41848", "Category": null, "Parent URL": null}