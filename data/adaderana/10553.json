{"Source": "Adaderana", "Timestamp": "August 31, 2010 03:33 pm", "Headline": "රත්නපුර හෝටල් පාසල සිසු අයිතියට පැවරෙයි", "News Content": "ශ්‍රි ලංකා සංචාරක හෝටල් කළමනාකරණ ආයතනයේ රත්නපුර පළාත් හෝටල් පාසල ජනාධිපති මහින්ද රාජපක්ෂ මහතා අතින් අද ‍සිසු අයිතියට පැවරුණි. සබරගමුව පළාතේ පාසැල් හැර යන තරුණ තරුණියන් අතරින් සංචාරක හෝටල් කළමනාකරණ ක්ෂේත්‍රය පිළිබඳ උනන්දුවක් දක්වන පිරිසට න්‍යායාත්මක සහ ප්‍රායෝගික පුහුණුව ලබාදීම මෙම පාසලේ අරමුණය. මෙවැනි හෝටල් පාසල් උසස් ඩිප්ලෝමා පාඨමාලා හැදැරීමට සුදුසු වන පරිදි සංවර්ධනය කිරීමට ද නියමිත බව ජනාධිපති මාධ්‍ය අංශය පවසයි. අද විවෘත වුණු රත්නපුර පළාත් හෝටල් පාසල සඳහා වැය කර ඇති මුදල රුපියල් මිලියන සියයකි. ඉන් මිලියන අනූවක මුදලක් සබරගමුව පළාත් සභාව විසින් ද ඉතිරිය ශ්‍රී ලංකා සංචාරක හෝටල් කළමනාකරණ ආයතනය විසින් ද ලබා දී තිබේ.", "URL": "https://sinhala.adaderana.lk/news.php?nid=10553", "Category": null, "Parent URL": null}