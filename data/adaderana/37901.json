{"Source": "Adaderana", "Timestamp": "October 4, 2013 08:29 am", "Headline": "එ.ජා.ප. නායකත්ව මණ්ඩලයක් පත් කිරීම ගැන සාකච්ඡාවක් පැවත්වෙයි ", "News Content": "එක්සත් ජාතික පක්ෂය මෙහෙයවීම සඳහා නායකත්ව මණ්ඩලයක් පත්කිරිම සම්බන්ධයෙන් අද(04) පස්වරුවේ විශේෂ සාකච්ඡාවක් පැවැත්වෙයි. එක්සත් භික්ෂු පෙරමුණ සහ විපක්ෂ නායක රනිල් වික්‍රමසිංහ මහතා ඇතුළු නියෝජිතයන් අතර කොළඹ දී මෙම සාකච්ඡාව පැවැත්වීමට නියමිතයි. සාමාජිකයන් පස් දෙනෙකු සහ නව දෙනෙකු අතර සංඛ්‍යාවකින් සමන්විත නායකත්ව මණ්ඩලයක් එක්සත් ජාතික පක්ෂය තුළ පත් කළ යුතු බවට එක්සත් භික්ෂු පෙරමුණ විසින් යෝජනා කර තිබේ. රනිල් වික්‍රමසිංහ, සජිත් ප්‍රේමදාස සහ කරු ජයසූරිය යන මහත්වරුන් ද එම මණ්ඩලයට ඇතුළත් කළ යුතු අතර කරු ජයසූරිය මහතා එහි සභාපති ධුරයට පත් කළ යුතු බවට එම යෝජනා වලින් දැක්වෙයි. පක්ෂයේ සියලු තීන්දු තීරණ ගැනීම අදාළ නායකත්ව මණ්ඩලය විසින් කළ යුතු අතර එම යෝජනා සම්බන්ධයෙන් එක්සත් ජාතික පක්ෂය තුළ දැඩි උනන්දුවක් හටගෙන තිබේ. මේ අතර එක්සත් ජාතික පක්ෂයේ කෘත්‍යාධිකාරී මණ්ඩලයේ සාමාජිකත්වය දැනට පිළිනොගැනීමට එම පක්ෂයේ පාර්ලිමේන්තු මන්ත්‍රී කරූ ජයසූරිය මහතා තීරණය කර ඇත. ඔහු එය භාරගතහොත් කෘත්‍යාධිකාරී මණ්ඩල සාමාජිකයන්ව සිට එම තනතුරු අහිමි වී සිටින සෙසු පිරිස අතර සිත් රිදවීමක් සිදුවිය හැකි බැවින් එම තීරණය ගෙන ඇති බව වාර්තා වෙයි. කෙසේ වුව ද පක්ෂය සමගි සන්ධාන කර ජයග්‍රාහී ගමනක් කරා ගෙන යාම සඳහා පක්ෂ යාන්ත්‍රණය තුළ කටයුතු කරන බව කරූ ජයසූරිය මහතා රනිල් වික්‍රමසිංහ මහතාට දැනුම් දී ඇති බව එම පක්ෂයේ ආරංචි මාර්ග පවසයි. මේ අතර දෙමළ ජාතික සන්ධානය ද උතුරු පළාත් සභාව සඳහා අමාත්‍ය ධුර පිරිනැමීම සම්බන්ධයෙන් අද සාකච්ඡාවක නිරත වෙයි. එම සන්ධානයට අයත් දේශපාලන පක්ෂවල නියෝජිතයන් පසුගිය අඟහරුවාදා කොළඹ දී රැස් වු අතර ඒ පිළිබඳ එකඟතාවකට පැමිණීමට මෙතෙක් හැකියාව ලැබී නොමැත.", "URL": "https://sinhala.adaderana.lk/news.php?nid=37901", "Category": null, "Parent URL": null}