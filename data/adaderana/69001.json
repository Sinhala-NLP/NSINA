{"Source": "Adaderana", "Timestamp": "February 2, 2017 02:55 pm", "Headline": "විදුලිබල සේවකයින් විරෝධතාවකට සැරසෙයි", "News Content": "ලංකා විදුලිබල මණ්ඩලයේ 2015 වැටුප් වැඩිවීමේදී ඇතිවූ විෂමතාවය ඉවත් නොකිරීමට විරෝධය පළකරමින් හෙට (03) දිනයේ විරෝධතා ව්‍යාපාරයක් පවත්වන බව ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානය පවසයි.එමෙන්ම හෙට දිනය විරෝධතා දිනයක් ලෙස නම්කර ඇති බවද, ලංවීම මූලස්ථානයේ ඉදිරිපිට එම විරෝධතාවය පවත්වන බවද එම වෘත්තීය සමිති සන්ධානය පෙන්වා දෙයි. මේ සම්බන්ධයෙන් විසඳුමක් ලබා ගැනීමට පසුගිය ජනවාරි 31 වන දින අමාත්‍යංශයේ පැවති සාකච්ඡා අසාර්ථක වූ බවත්, ඒ හේතුවෙන් හෙට දිනයේ විරෝධතාවය ආරම්භ කරන බවත් ඔවුන් පෙන්වා දී තිබේ.එමෙන්ම ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානය ගත් තීරණයකට අනුව සියලුම බලාගාර, පාරිභෝගික සේවා මධ්‍යස්ථාන, කාර්යාල හා බිඳවැටීම් ඩිපෝවල සියලුම සේවකයින් හෙට දිනයේ සේවයෙන් ඉවත්ව විරෝධතාවයේ නිරතවීමට නියමිත බවද වාර්තා වෙයි.", "URL": "https://sinhala.adaderana.lk/news.php?nid=69001", "Category": null, "Parent URL": null}