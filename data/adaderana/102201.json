{"Source": "Adaderana", "Timestamp": "January 11, 2019 10:22 pm", "Headline": "හැටන් වල බඩඉරිගු අලෙවි කරන්නත් අනුමැතියක්", "News Content": "හැටන් ප්‍රදේශයේ අලෙවි කරන බඩඉරිගු අලෙවි කිරීමට ප්‍රථම නගර සභාවෙන් ඒ සඳහා අනුමැතියක් ලබාගත යුතු බව හැටන් දික්ඔය නගර සභාවේ මහජන සෞඛ්‍ය පරීක්ෂක රාමයියා බලක්‍රිෂ්ණන් මහතා පැවසිය. බඩ ඉරිගු වගාවට සේනා දළඹු ව්‍යසනය ඇති වී ඇති නිසා පිටතින් ව්‍යාපාරිකයන් බඩ ඉරිගු ගෙනවිත් මෙම ප්‍රදේශයේ අලෙවි කරන බවත්, එම බඩ ඉරිගු හරහා තේ වගාවට සහ එළවළු වගාවට සේනා දළඹුවන් ව්‍යාප්ත වීමේ අවධානමක් පවතින නිසා බඩ ඉරිගු අලෙවි කිරීමට ප්‍රථම ඒ පිළිබඳව නගර සභාව දැනුවත් කර ඒ සඳහා අනුමැතියක් ලබා ගත යුතු බව මහජන සෞඛ්‍ය පරීක්ෂකවරයා කියා සිටියේය. සේනා දළඹු ව්‍යසනය නිසා දිවයිනේ බොහෝ ප්‍රදේශවල බඩ ඉරිගු අලෙවිය පහත වැටී ඇති නිසා ව්‍යාපාරිකයන් රැසක් වෙනත් ප්‍රදේශවල සිට ලොරි රථ මගින් හැටන් ප්‍රදේශයට බඩ ඉරිගු රැගෙන විත් හැටන් නුවරඑලිය ප්‍රධාන මාර්ගය අභියස ලොරි රථය ගාල් කර බඩ ඉරිගු අලෙවි කරන බව ප්‍රදේශවාසින් පවසයි. නගර සභාවේ අනුමැතිය නොමැතිව ලොරි රථවල තබාගෙන බඩ ඉරිගු අලෙවි කරන ව්‍යාපාරිකයන් නගර සභා සිමාවෙන් ඉවත් කිරිමටද මහජන සෞඛ්‍ය පරික්ෂකවරයා කටයුතු කර තිබේ. නුවරඑලිය දිස්ත්‍රික්කයේ තේ වගාවට සහ එලවළු වගාවට සේනා දළඹු ව්‍යසනය ව්‍යාප්ත විමේ අවධානමක් පවතින නිසා නුවරඑලිය දිස්ත්‍රික්කයේ සත්ත්ව ගොවිපොලවල් වලට සතුන්ට ආහාර පිණිස ලබාදීමට පිට පලාත්වලින් ලොරි රථවලින් ප්‍රවහනය කරන බඩ ඉරිගු ගස් පිලිබදව නිසි ක්‍රමවේදයක් අනුගමය කිරීමට කටයුතු කරන ලෙසට නුවරඑලිය දිස්ත්‍රික් ලේකම් රෝහණ පුෂ්පකුමාර මහතා විසින් කෘෂිකර්ම අමාත්‍යංශයේ අධ්‍යක්ෂක ජෙනරාල්වරයාට ලිඛිතව දැනුම් දි තිබේ.", "URL": "https://sinhala.adaderana.lk/news.php?nid=102201", "Category": null, "Parent URL": null}