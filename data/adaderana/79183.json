{"Source": "Adaderana", "Timestamp": "October 27, 2017 11:39 am", "Headline": " මීගමුවේ මුදලාලිගේ හොර බෝට්ටු ජාවාරමේ සුල මුල හෙළි වෙයි", "News Content": "මීගමුව ප්‍රදේශයේ ව්‍යාපාරිකයෙකු විසින් පවත්වාගෙන ගිය නීති විරෝධී බෝට්ටු සකස් කිරීමේ ව්‍යාපාරයක් පිළිබඳ තොරතුරු අනාවරණය කරගැනීමට ධීවර හා ජලජ සම්පත් සංවර්ධන අමාත්‍යංශයේ නිලධාරීන් සමත්ව තිබේ. ධීවර අමාත්‍යංශයේ පූර්ව අනුමැතියකින් තොරව හා ධීවර දෙපාර්තමේන්තුවේ නීත්‍යානුකූල ලියාපදිංචි අංක වෙනුවට වෙනත් ධීවර යාත්‍රාවලට වෙන්කරන ලද අංක ව්‍යාජ ලෙස සටහන් කරමින් මෙම බෝට්ටු සකස් කිරීමේ නීති විරෝධී ව්‍යාපාරය පවත්වාගෙන ගොස් තිබු බව ධීවර අමාත්‍යංශය සඳහන් කළේය. එවැනි යාත්‍රා 32ක් මීගමුව ප්‍රදේශයේ පවතින බවට හඳුනාගෙන ඇති අතර සැකකාර ව්‍යාපාරිකයා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ලබන මස 07 වන දින දක්වා රක්ෂිත බන්ධනාගාර ගත කර තිබේ. එමෙන්ම අදාළ නීති විරෝධී යාත්‍රා 32කද සිය බාරයට ගැනීමට විමර්ශන ආරම්භ කර ඇති බව ධීවර අමාත්‍යංශය පැවසුවේය. ධීවර යාත්‍රා නිපදවන්නේ නම් ඒ සඳහා ධීවර දෙපාර්තමේන්තුවේ අනුමැතිය ලබාගත යුතු අතර එම ආයතනය ධීවර දෙපාර්තමේන්තුවේ ලියාපදිංචි කළ යුතු වෙයි.", "URL": "https://sinhala.adaderana.lk/news.php?nid=79183", "Category": null, "Parent URL": null}