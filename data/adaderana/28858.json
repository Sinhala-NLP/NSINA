{"Source": "Adaderana", "Timestamp": "November 3, 2012 12:05 pm", "Headline": "ටී.එන්.ඒ.මන්ත්‍රීගේ ඥාතියාගේ මළ සිරුර හඳුනාගැනෙයි", "News Content": "පසුගියදා අතුරුදහන් වුණු ටී.එන්.ඒ. පාර්ලිමේන්තු මන්ත්‍රී සෙල්වම් අඩෙක්කලනාදන් මහතාගේ ඥාතියෙකුගේ මළ සිරුර අද (03) අලුයම හඳුනාගෙන තිබේ. ටී.එන්.ඒ. පාර්ලිමේන්තු මන්ත්‍රී සෙල්වම් අඩෙක්කලනාදන් මහතාගේ මස්සිනා බව කියන සින්නතුරේ ඉන්දිරේෂ්වරන් පසුගිය ඔක්තෝම්බර් මස 30 වනදා රැකියාවට ගොස් නැවත නිවසට නොපැමිණි බවට ඔහුගේ බිරිය විසින් කොටහේන පොලීසියේ පැමිණිල්ලක් දමා තිබිණි. මේ අතර නොවැම්බර් පළමුවනදා නානුඔය පොලීසිය ලද තොරතුරකට අනුව බංගලාවත්ත ප්‍රදේශයේ තිබී නාඳුනන මළ සිරුරක් සොයා ගෙන ඇත. අදාළ පුද්ගලයා කවරෙක්දැයි හඳුනාගෙන නොතිබූ බැවින් නානුඔය පොලීසිය විසින් මේ පිළිබඳව කොටුව පොලීසිය ද දැනුවත් කර ඇත. ඒ අනුව අද පෙරවරුවේ අදාළ මළ සිරුර සිය ඥාතී මස්සිනාගේ බවට හඳුනගැණුනු බව ටී.එන්.ඒ. පාර්ලිමේන්තු මන්ත්‍රී සෙල්වම් අඩෙක්කලනාදන් මහතා පවසයි‍. මේ පිළිබඳ කොටුව පොලීසිය හා නානුඔය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=28858", "Category": null, "Parent URL": null}