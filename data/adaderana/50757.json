{"Source": "Adaderana", "Timestamp": "April 20, 2015 04:31 pm", "Headline": " කථානායකගෙන් පොරොන්දුවක් -විමල්ගේ බිරිඳගෙන් පැය 7ක් ප්‍රශ්න කරලා", "News Content": "අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල්වරිය පාර්ලිමේන්තුවට කැඳවීමට කටයුතු කරන බවට කථානායක චමල් රාජපක්ෂ මහතා විසින් පොරොන්දු වූ බව පාර්ලිමේන්තු මන්ත්‍රී විමල් වීරවංශ මහතා පවසයි.ඒ අනුව ඇය අද දිනයේ පාර්ලිමේන්තුවට කැඳවා ස්වකීය බලය අභිබවා කටයුතු නොකරන බවට ප්‍රකාශයක් ගැනීමට කටයුතු කරන බව කථානායකවරයා දැනුම්දුන් බව වීරවංශ මහතා සඳහන් කළේය.හිටපු ජනාධිපති මහින්ද රාජපක්ෂ මහතා අල්ලස් හෝ දූෂණ චෝදනා විමර්ශන කොමිෂන් සභාවට කැඳවීමට එරෙහිව තමා ඇතුළු විපක්ෂයේ මන්ත්‍රීවරුන් තවදුරටත් පාර්ලිමේන්තුවේ විරෝධතාවයක නියැළෙන බව ඔහු පෙන්වාදුන්නේය.මහින්ද රාජපක්ෂවරයා අල්ලස් කොමිෂමට නොකැඳවන බවට ප්‍රකාශයක් දෙනතුරු තම විරෝධය අත්නොහරින බවත්,අද රාත්‍රීය පාර්ලිමේන්තුව තුළ ගත කිරීමට හෝ සූදානම් බවත්,යහපත් ප්‍රතිචාරයක් නොලැබුණහොත් හෙට දිනයේද විරෝධතා දක්වන බවත් වීරවංශ මහතා සඳහන් කළේය.කෙසේ වුවද මේවන විට පැය 7ක් තිස්සේ තම බිරිඳගෙන් අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් විසින් ප්‍රශ්න කරමින් සිටින බව ද වීරවංශ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=50757", "Category": null, "Parent URL": null}