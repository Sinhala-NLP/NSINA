{"Source": "Adaderana", "Timestamp": "October 27, 2014 12:06 pm", "Headline": "රවී ඇතුළු 6ට ඇප!", "News Content": "ශ්‍රී ලංකා වරාය අධිකාරියේ ආරක්ෂක පුහුණු පාසලකට අයුතු ලෙස ඇතුළු වී පහරදීමක් සිදුකළ බවට චෝදනා මත අධිකරණයට ඉදිරිපත් වූ එක්සත් ජාතික පක්ෂයේ මන්ත්‍රීවරුන් ඇතුළු පුද්ගලයින් 06 දෙනෙකු පුද්ගලික බැදුම්කර මත මුදාහැර තිබේ. එක් අයෙකුට රුපියල් ලක්ෂ 10 බැගින් වූ පුද්ගලික බැදුම්කර මත සැකකරුවන් මුදාහරින ලෙස කොළඹ කොටුව ප්‍රධාන මහේස්ත්‍රාත් තිළිණ ගමගේ මහතා නියෝග කර ඇත. කොම්පඤ්ඤවිදිය ප්‍රදේශයේ පිහිටි ශ්‍රී ලංකා වරාය අධිකාරියට අයත් අදාළ පුහුණු පාසල දේශපාලන කටයුතු සඳහා භාවිත කරන බවට ලැබුණු තොරතුරක් මත එක්සත් ජාතික පක්ෂයේ මන්ත්‍රීවරුන් පිරිසක් පසුගිය දා එහි නිරික්ෂණ චාරිකාවක නිරත වුණි . එහිදී ගැටුම්කාරි තත්ත්වයක් හටගත් අතර තම භූමියට අයුතු ලෙස ඇතුළු වී පහරදීම් සිදුකළ බවට වරාය අධිකාරියේ වෘත්තීය සමිතියක පුද්ගලයින් පිරිසක් කොම්පඤ්ඤවීදිය පොලිසියට පැමිණිල්ලක් ඉදිරිපත් කර තිබුණි. ඒ අනුව රවී කරුණානායක, අජිත් පි පෙරේරා, නලීන් බණ්ඩාර සහ ආර් යෝගරාජන් යන පාර්ලිමේන්තු මන්ත්‍රීවරුන් අද දිනයේ අධිකරණය වෙත ඉදිරිපත් වුණි. අයුතු ලෙස ඇතුළු වී පහරදුන් බවට වන චෝදනා ප්‍රතික්ෂේප කළ සැකකාර පාර්ශවය ඇප ලබාදීම වෙනුවට ඔවුන් බැදුම්කර මත මුදාහරින ලෙස අධිකරණයෙන් ඉල්ලා සිටියේය. පැමිණිල්ල පිළිබඳ වැඩිදුර විභාගය දෙසැම්බර් 08 වැනි දිනට කල් තැබුණි.", "URL": "https://sinhala.adaderana.lk/news.php?nid=46989", "Category": null, "Parent URL": null}