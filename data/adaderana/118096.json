{"Source": "Adaderana", "Timestamp": "September 2, 2019 04:57 pm", "Headline": "සියෝන් දේවස්ථානයේ බෝම්බකරුගේ මිහිදන් කළ හිස ගොඩගනියි", "News Content": "මඩකලපුව සියෝන් දේවස්ථානයේ බෝම්බය පුපුරවා ගත් පුද්ගලයාගේ මිහිදන් කළ හිස සහ ශරීර කොටස් අද (02) යළි ගොඩ ගෙන ඇත. මඩකලපුව මහේස්ත්‍රාත්, අධිකරණ වෛද්‍ය නිලධාරිනිය සහ අපරාධ පරීක්ෂණ දෙපාර්තමේන්තුවේ නිළධාරින් ඉදිරියේ මෙලෙස එම හිස සහ ශරීර කොටස් යලි ගොඩ ගත් බව පොලීසිය සඳහන් කළේය. මේ වන විට පොලිස් ආරක්ෂාව යටතේ මඩකලපුව රෝහලේ මෘත ශරීරාගාරයේ බෝම්බකරුගේ හිස සහ ශරීර කොටස් තබා ඇති අතර මඩකලපු දිස්ත්‍රික් ලේකම් විසින් දැනුම් දෙන ස්ථානයක ඉදිරියේදි භූමදාන කිරීමට නියමිතව ඇත. අදාළ ඝාතකයාගේ හිස කොටස මඩකලපුව මහේස්ත්‍රාත් අධිකරණය ලබාදුන් නියෝගයකට අනුව පසුගිය දා කල්ලියන්කාඩු හින්දු සුසාන භූමියේ මිහිදන් කිරීමට පියවර ගත්තේය. කෙසේවෙතත් ඊට ප්‍රදේශවාසීන්ගෙන් දැඩි විරෝධයක් එල්ල විය. ප්‍රදේශවාසීන් කල්ලියන්කාඩු සුසාන භුමිය සහ මඩකලපුව කල්ලඩි පාලම අසල ප්‍රදේශයේ මාර්ගය අවහිර කරමින් මෙම විරෝධතාවයේ නිරත වු අතර එය විසුරුවා හැරීමට ආරක්ෂක අංශ කඳුළු ගෑස් ප්‍රහාරයක් එල්ල කළේය. පැවති තත්ත්වය හමුවේ අධිකරණය විසින් එම හිස කොටස සුදුසු ස්ථානයක වළ දමන ලෙස පසුගිය දා යළිත් වරක් නියෝග කරනු ලැබුවේය.", "URL": "https://sinhala.adaderana.lk/news.php?nid=118096", "Category": null, "Parent URL": null}