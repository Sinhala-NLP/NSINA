{"Source": "Adaderana", "Timestamp": "May 23, 2016 03:20 pm", "Headline": "  ආබෲගේ නඩුව කල් යයි", "News Content": "තම නිවසේ මෙහෙකාරියට අතවර සිදු කළ බවට චෝදනා එල්ල වී තිබෙන හිටපු ශ්‍රේෂ්ඨාධිකරණ විනිසුරු සරත් ද ආබෲ මහතාට එරෙහිව පවරා ඇති නඩුව විභාග කිරීම කල්දමා තිබේ.කොළඹ මහාධිකරණය අදාළ නඩුව කල්දැමීමට නියෝග කළ බව අද දෙරණ අධිකරණ වාර්තාකරු පැවසුවේය.අදාළ නඩුව අද(23) කැඳවූ අවස්ථාවේ විත්තිකාර පාර්ශවය වෙනුවෙන් පෙනී සිටින නීතිඥවරයා අද දිනයේ අධිකරණයේ පෙනී නොසිටින බව නීතිඥවරයෙකු දැනුම්දී තිබේ.ඒ හේතුවෙන් නඩු විභාගය සඳහා වෙනත් දිනයක් නියම කරන ලෙස එම නීතිඥවරයා අධිකරණයෙන් ඉල්ලීමක් කර ඇත.එම ඉල්ලීම සළකා බැලූ කොළඹ මහාධිකරණ විනිසුරු නිශ්ශංක බන්දුල කරුණාරත්න මහතා අදාළ නඩුව සැප්තැම්බර් මස 14 වන දින විභාගයට ගන්නා බව දැනුම්දී තිබේ.නිවසේ මෙහෙකාරියට අතවර සිදු කළ බවට චෝදනා කරමින් හිටපු ශ්‍රේෂ්ඨාධිකරණ විනිසුරු සරත් ද ආබෲ මහතාට එරෙහිව නීතිපතිවරයා එම නඩුව පවරා තිබේ.", "URL": "https://sinhala.adaderana.lk/news.php?nid=60424", "Category": null, "Parent URL": null}