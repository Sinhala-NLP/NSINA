{"Source": "Adaderana", "Timestamp": "September 10, 2016 09:17 am", "Headline": "අනතුරු 3යි-මරණ 3යි", "News Content": "රිදීගම, ඉකිරියවත්ත ප්‍රදේශයේ දී සිදුවූ අනතුරකින් පාසල් සිසුවෙකු මියගොස් තිබේ.පෞද්ගලික බස් රථයක් සහ යතුරුපැදියක් එකිනෙක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබූ යතුරුපැදිකරු කුරුණෑගල රෝහලට ඇතුළත් කිරීමේදී මියගොස් ඇති බව සඳහන්ය.මියගොස් ඇත්තේ කනදෙනියාවල, පොල්ගොල්ල ප්‍රදේශයේ පදිංචිව සිටි 15 හැවිරිදි තරුණයෙකි.අනතුර සම්බන්ධයෙන් බස් රථයේ රියදුරු අත්අඩංගුවට ගෙන තිබේ.මේ අතර තලවාකැලේ, නුවරඑළිය මාර්ගයේ, බෙයාවිල් ප්‍රදේශයේ දී සිදුවූ රිය අනතුරකින් පුද්ගලයෙකු මියගොස් තිබේ.ත්‍රීරෝද රථයක් රියදුරුට පාලනය කරගත නොහැකිව ප්‍රපාතයකට පෙරළීයාමෙන් අනතුර සිදුව ඇති බව පොලීසිය පැවසුවේය.අනතුරෙන් තුවාල ලැබූ කාන්තාවක හා දැරියක ඇතුළු තිදෙනෙකු ලිඳුල රෝහලට ඇතුළත් කිරීමේදී රියදුරු මියගොස් තිබේ.මියගොස් ඇත්තේ හැටන්, වැලිඔයවත්ත ප්‍රදේශයේ පදිංචිව සිටි 29 හැවිරිදි පුද්ගලයෙකි.මෘත ශරීරය ලිඳුල රෝහලේ තැන්පත් කර ඇති අතර ලිදුල පොලීසිය මේ සම්බන්ධයෙන් වැඩිදුර විමර්ශන සිදුකරයි. මේ අතර සපුගස්කන්ද, පට්ටිවිල ප්‍රදේශයේදී ප්‍රයිමුවර් රථයකට යටවීමෙන් පුද්ගලයෙකු මියගොස් තිබේ.කාර්මික දෝෂයකට ලක් වූ ප්‍රයිමුවර් රථයක් තවත් ප්‍රයිමුවර් රථයකින් ඇදීමට උත්සහ කිරීමේදී එම රථයේ රිය සහයක රථයට යටවීමෙන් අනතුර සිදුව ඇති බව පොලීසිය පැවසුවේය.අනතුරින් බරපතළ තුවාල ලැබූ අදාළ පුද්ගලයා කිරිබත්ගොඩ රෝහලට ඇතුළත් කිරීමෙන් පසු මියගොස් තිබේ.මියගොස් ඇත්තේ පමුණුවිල, ගෝනවල ප්‍රදේශයෙ පදිංචිව සිටි 39 හැවිරිදි පුද්ගලයෙකි.අනතුර සම්බන්ධයෙන් ප්‍රයිමුර් රථයේ රියදුරු අත්අඩංගුවට ගෙන ඇති අතර සපුගස්කන්ද පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=63954", "Category": null, "Parent URL": null}