{"Source": "Adaderana", "Timestamp": "June 14, 2012 10:09 am", "Headline": "මේ මස අවසානයේ සිට දැව ප්‍රවාහන නීති සංශෝධනය කෙරෙයි", "News Content": "මේ මස අවසානයේ සිට දැව සහ දැව භාණ්ඩ ප්‍රවාහනය කිරී‍ම සම්බන්ධ නීති සංශෝධනය කිරීමට පරිසර අමාත්‍යාංශය තීරණය කර තිබේ. දැව සහ දැව භාණ්ඩ ප්‍රවාහනය කිරීමේ දී ජනතාවට සිදුවන අපහසුතාවයන් මඟහැරවීමේ අරමුණින් මෙම පියවර ගත් බව පරිසර අමාත්‍ය අනුර ප්‍රියදර්ශන යාපා මහතා සඳහන් කරයි. ඒ අනුව අදාළ නීති සංශෝධනය කිරීමේ ගැසට් පත්‍රයට පරිසර අමාත්‍යවරයා අත්සන් තබා තිබේ. එම සංශෝධනයට අනුව කොළඹ දිස්ත්‍රික්කය හැර සියලු පරිපාලන දිස්ත්‍රික්කයන්වල දී කළුවර, කළු මැදිරිය, සුදු හඳුන්, බුරුත, නැඳුන් දැව හැර අනෙකුත් වර්ගවල දැවවලින් සාදා නිම කළ ගෘහ භාණ්ඩ ප්‍රවාහනය කිරීමේ දී බලපත්‍ර අවශ්‍ය නොවන බව පරිසර අමාත්‍යාංශය පවසයි. ඊට අමතරව සියලුම පරිපාලන දිස්ත්‍රික්කවල මහනගර සභා සීමා තුළ කළු මැදිරිය, නැඳුන් සහ සුදු හඳුන් යන දැව වර්ග හැර අනෙකුත් සියලුම දැව වර්ගවල ඉරන ලද දැව, දැව භාණ්ඩ සහ දර ප්‍රවාහනය සඳහා බලපත්‍ර අවශ්‍ය නොවනු ඇත. කෙසේවෙතත් කොස් දැව හෝ ඉන් සාදන ලද භාණ්ඩ ප්‍රවාහනය කිරීම සඳහා බලපත්‍ර ලබාගැනීම අවශ්‍ය බව පරිසර අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=25013", "Category": null, "Parent URL": null}