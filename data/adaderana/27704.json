{"Source": "Adaderana", "Timestamp": "September 24, 2012 03:01 pm", "Headline": "ඉන්දියාවෙන් ඖෂධ ගෙනා ශ්‍රී ලාංකිකයා මාට්ටු", "News Content": "බලපත්‍ර රහිතව මෙරටට ගෙනා ආයූර්වේදීය ඖෂධ තොගයක් කටුනායක රේගුව විසින් සිය භාරයට ගෙන තිබේ. අද (24) පෙරවරුවේ චෙන්නායි සිට පැමිණි පුද්ගලයෙකු විසින් මෙම ඖෂධ තොගය රැගෙන ආ බව රේගු අධිකාරී ජී.ජී ප්‍රේමසිරි මහතා පැවසුවේය. ඖෂධීය දත් බෙහෙත් විශේෂ, වේදනා නාශක වැනි ඖෂධ අඩංගු ගමන් මලු 5ක් මෙලෙස සිය භාරයට ගත් බව ඔහු කියා සිටියේය. එම ඖෂධ තොගයේ වටිනාකම රුපියල් ලක්ෂ 5ක් පමණ වන බව ද පැවසු ප්‍රේමසිරි මහතා ඒවා රැගෙන ආ පුද්ගලයා අම්බලන්ගොඩ ප්‍රදේශයේ පදිංචිකරුවෙකු බව ද සඳහන් කළේය. මොහු මීට පෙර අවස්ථාවකදීත් මෙවැනිම ආකාරයට ආයුර්වේදීය ඖෂධ ඉන්දියාවේ සිට මෙරටට රැගෙනවිත් ඇතැයි හෙළි වු බව රේගු අධිකාරීවරයා කියා සිටියේය. ‍නියෝජ්‍ය රේගු අධ්‍යක්ෂ ජනරාල් තිලක් පෙරේරා මහතාගේ මෙහෙයවීම යටතේ වැඩිදුරටත් විමර්ශන පැවැත්වෙන බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=27704", "Category": null, "Parent URL": null}