{"Source": "Adaderana", "Timestamp": "June 17, 2013 11:21 am", "Headline": "මන්ත්‍රී යකා නැටූ නවගත්තේගම පාසල වසයි", "News Content": "වයඹ පළාත් සභා මන්ත්‍රී ආනන්ද සරත් කුමාර මහතාට විරෝධය පළ කිරීම සඳහා සිසුන් හා මව්පියන් අද (17) පෙරවරුවේ නවගත්තේගම නවෝද්‍යා පාසල ඉදිරිපිට පැවැත්වූ උද්ඝෝෂණයකින් පසු එකී පාසල අද දිනට තාවකාලිකව වසා දමා තිබේ. ප්‍රදේශයේ කලාප අධ්‍යාපන අධ්‍යක්ෂවරයා ද එම ස්ථානයට පැමිණීමෙන් පසු විදුහල්පතිවරයා විසින් පාසල අදට වසා දැමීමට තීරණය කළ බව අද දෙරණ වාර්තාකරු පැවසීය. දියණියට පාසල් නිල ඇඳුම කොටට ඇඳීමෙන් වළකින ලෙසට ‍කළ අවවාදයකට උරණ වී නවගත්තේගම නවෝද්‍යා පාසලට ඉකුත් 14 වැනිදා කඩා වැදුණු වයඹ පළාත් සභා මන්ත්‍රී ආනන්ද සරත් කුමාර මහතා එම පාසලේ ගුරුවරියකට කළ හිංසනයක් නිසා අත්අඩංගුවට ගැනුණු අතර ඔහු‍ මේවන විට රිමාන්ඩ් භාරයේ පසුවෙයි.", "URL": "https://sinhala.adaderana.lk/news.php?nid=34987", "Category": null, "Parent URL": null}