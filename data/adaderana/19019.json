{"Source": "Adaderana", "Timestamp": "September 28, 2011 02:44 pm", "Headline": "පාරි‍භෝගික අධිකාරියේ වැ‍ටලීම්වලින් කෝටි 6 ට ආසන්න දඩ මුදලක්", "News Content": "පාරි‍භෝගික අධිකාරිය මේ වසරේ ගෙවී ගිය කාලයේ සිදුකළ වැටලීම්වලින් රුපියල් කෝටි හයකට ආසන්න මුදලක් දඩ වශයෙන් අය කරගෙන තිබේ. වැටලීම් 22,875 ක් මගින් දඩ මුදල් වශයෙන් රුපියල් පන් කෝටි අසූ පන් ලක්ෂයක් අය කරගෙන ඇති බව සමූපකාර හා අභ්‍යන්තර වෙළඳ කටයුතු අමාත්‍යාංශය නිකුත් කළ නිවේදනයක දැක්වෙයි. එම වැටලීම් ප්‍රමාණය 2010 වසරට සාපේක්ෂව දෙගුණයක් බව ද සඳහන්ය. 2010 සමස්ත වසරේ දී පාරිභෝගික සේවා අධිකාරිය සිදුකර ඇත්තේ වැටලීම් 11,432 ක් පමණි. එහෙත් මේ වසරේ ගෙවී ගිය කාලය වන විටත් එම ප්‍රමාණය දෙගුණය දක්වා ඉහළ නංවා ගැනීමට අධිකාරිය සමත්ව තිබේ. ඉදිරියේදී ද වැටලීම් අඛණ්ඩව සිදුකරන‍ ලෙස පාරිභෝගික කටයුතු අමාත්‍යවරයා අධිකාරියට උපදෙස් ලබාදී ඇති බව සඳහන්ය.", "URL": "https://sinhala.adaderana.lk/news.php?nid=19019", "Category": null, "Parent URL": null}