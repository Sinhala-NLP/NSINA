{"Source": "Adaderana", "Timestamp": "January 16, 2017 03:13 pm", "Headline": "වෙන්කළ සියලු මුදල් ව්‍යාපෘතිවලට යොදවන්න", "News Content": "මෙම වසරේ පළමු මාස 06 තුළදී ධීවර කර්මාන්තයේ සංවර්ධනය සඳහා අයවැය ලේඛනයෙන් වෙන්කර ඇති සියලු මුදල් ප්‍රතිපාදන අදාළ ව්‍යාපෘති සඳහා වැය කිරීමට පියවර ගන්නා ලෙස ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා නිලධාරීන්ට උපදෙස් ලබාදී තිබේ. අමාත්‍යංශ නිලධාරීන් සහ ප්‍රාදේශීය ධීවර සහකාර අධ්‍යක්ෂවරුන් සමඟ පැවැති සාකච්ඡාවකදී අමාත්‍යවරයා විසින් අදාළ උපදෙස් ලබාදුන් බව ධීවර හා ජලජ සම්පත් සංවර්ධන අමාත්‍යංශය සඳහන් කළේය. දූපත්වල සිටින ධීවර ප්‍රජාවගේ පානීය ජලය‍, විදුලිය සහ ජීවත් වීමට සුදුසු වාසස්ථාන නොමැතිව ජීවනෝපායන්වල නිරතව සිටින ධීවර ප්‍රජාවට අදාළ මූල්‍ය ප්‍රතිපාදන ලබා දෙන ලෙස අමාත්‍යවරයා නිලධාරීන්ට උපදෙස් ලබාදී ඇත. ධීවර බෝට්ටු සහ යාත්‍රා ලියාපදිංචි කිරිමේදී සහ මසුන් ඇල්ලීම සඳහා බලපත්‍ර නිකුත් කිරිමේදී අන්තර්ජාලය භාවිත කර ගනිමින් අදාළ කටයුතු කිරීමට අවශ්‍ය වැඩපිළිවෙළක් ආරම්භ කළ යුතු බවට අමාත්‍යවරයා නිලධාරීන්ට උපදෙස් ලබාදුන් බව එම අමාත්‍යංශය වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=68177", "Category": null, "Parent URL": null}