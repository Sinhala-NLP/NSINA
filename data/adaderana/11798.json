{"Source": "Adaderana", "Timestamp": "October 29, 2010 08:08 am", "Headline": "ෆොන්සේකාගේ ඉල්ලීම අද සලකා බැලෙයි", "News Content": "පෙත්සම් විභාගය අවසන් වන තෙක් පාර්ලිමේන්තු රැස්වීම්වලට සහභාගී වීමට අවසර ඉල්ලා සරත් ෆොන්සේකා මහතා විසින් ඉදිරිපත් කර ඇති අතුරු ඉල්ලීම, අභියාචනාධිකරණය හමුවේ අද(29) සලකා බැලෙයි. අදාළ ඉල්ලීම සම්බන්ධයෙන් ඊයේ(28) අභියාචනාධිකරණයේ ද්විපුද්ගල විනිසුරු මඩුල්ල තුළ එකඟතාවක් ඇති‍ නොවීම හේතුවෙන් එම ඉල්ලීම අද දින ත්‍රිපුද්ගල අභියාචනාධිකරණ විනිසුරු මඩුල්ලක් හමුවේ සලකා බැලීමට තීරණය කෙරුණි. ඒ අනුව අභියාචනාධිකරණයේ සභාපතිවරයා විසින් නම් කරනු ලබන ත්‍රිපුද්ගල විනිසුරු මඩුල්ලක් හමුවේ එම ඉල්ලීම අද සලකා බැලිමට නියමිතය. මේ අතර හයිකෝප් මූල්‍ය වංචාව සම්බන්ධයෙන් සරත් ෆොන්සේකා මහතාට එරෙහිව පවරා ඇති නඩුව ද අද කොළඹ මහාධිකරණය හමුවේ විභාගයට ගැනෙයි. එම නඩු විභාගය සඳහා සරත් ෆොන්සේකා මහතා අධිකරණයට ඉදිරිපත් කරන ලෙස මහාධිකරණය බන්ධනාගාර නිලධාරීන්ට නියෝග කර තිබුණි.", "URL": "https://sinhala.adaderana.lk/news.php?nid=11798", "Category": null, "Parent URL": null}