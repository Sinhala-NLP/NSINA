{"Source": "Adaderana", "Timestamp": "November 30, 2015 04:53 pm", "Headline": "සා/පෙ ළංවී  ටියුෂන් බෑ - වැරදි කළොත් බලාගෙනයි!", "News Content": "2015 අ.පො.ස (සා/පෙ) විභාගයට අදාළව 2015-12-02 මධ්‍යම රාත්‍රී12.00 සිට විභාගය අවසන්වන 2015-12-17 වන දින දක්වා සම්පූර්ණ කාලය තුළ එම විභාග අපේක්ෂකයින් සඳහා උපකාරක පංති සංවිධානය කිරීම, එම පන්ති මෙහෙයවීම, විෂයානුබද්ධ දේශන, සම්මන්ත්‍රණ, වැඩමුළු පැවැත්වීම තහනම් බව විභාග කොමසාරිස් ජනරාල් ඩබ්.එම්.එන්.ජේ පුෂ්පකුමාර මහතා පවසයි. එසේම එම විභාග අනුමාන ප්‍රශ්න ඇතුළත් ප්‍රශ්න පත්‍ර මුද්‍රණය කිරීම, ඒවා බෙදාහැරීම, විභාග ප්‍රශ්නපත්‍රවල ප්‍රශ්න ලබාදෙන බවට පෝස්ටර්, බැනර්, අත්පත්‍රිකා, විද්‍යුත් හෝ මුද්‍රිත මාධ්‍ය මගින් ප්‍රසිද්ධියට පත්කිරීම හෝ එවැනි දේ ළඟ තබා ගැනීම සපුරා තහනම් බව විභාග කොමසාරිස්වරයා නිවේදනය කරයි.යම් අයෙකු හෝ ආයතනයක් හෝ වෙනත් පාර්ශවයක් විසින් මෙකී නියෝග නොසලකා කටයුතු කරනු ලැබුවහොත් ඒ තැනැත්තා හෝ ආයතනය හෝ එම පාර්ශවය 2013 -06-21 දින නිකුත් කරන ලද අංක 1816 දරණ ගැසට් නිවේදනය ප්‍රකාරව 1968 අංක 25 දරණ ප්‍රසිද්ධ විභාග පනත යටතේ වරදකරුවෙකු වන බව සඳහන්ය. ඒ අනුව කිසියම් තැනැත්තෙකු හෝ ආයතනයක් මෙම නියෝග කඩකරමින් වරදක් සිදුකරන්නේනම් ළඟම පවතින පොලිස් ස්ථානය, පොලිස් මූලස්ථානය හෝ විභාග දෙපාර්තමේන්තුව වෙත පැමිණිලි කළ හැකි බව විභාග කොමසාරිස් ජනරාල්වරයාගේ අත්සනින් යුතුව නිකුත් කළ නිවේදනයේ දැක්වෙයි.එම නිවේදනය අනුව විභාග දෙපාර්තමේන්තුවේ ක්ෂණික ඇමතුම් අංකය වන 1911, පාසල් විභාග සංවිධාන හා ප්‍රතිඵල ශාඛාවේ 0112784208/ 0112784537 අංක වලට හා පොලිස් මූලස්ථානයේ අංක 0112421111 යන අංකයට හෝ පොලිස් හදිසි ඇමතුම් අංකය වන 119 වලට මේ පිළිබඳ පැමිණිලි කළ හැකිය.", "URL": "https://sinhala.adaderana.lk/news.php?nid=55423", "Category": null, "Parent URL": null}