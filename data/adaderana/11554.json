{"Source": "Adaderana", "Timestamp": "October 17, 2010 04:07 pm", "Headline": "ෆොන්සේකා ගැන යෝජනාවක් නෑ-මට ඒ ගැන උගන්නන්න ඕනත් නෑ", "News Content": "තමා පැහැදිලිවම කියා සිටියේ අන්තර් පාර්ලිමේන්තු සංගමයේ 123 වන සැසිවාරයේ මහ සභාවට සරත් ෆොන්සේකා පිළිබඳ යෝජනාවක් ඒ කමිටුවෙන් ඉදිරිපත් නොකළ බව යයි වැවිලි කර්මාන්ත අමාත්‍ය මහින්ද සමරසිංහ මහතා පවසයි. ඒ බව දොස්තර ජයලත් ජයවර්ධන මහතා ඇතුළු සියලුම දෙනාට ඔප්පු කරන්නට ඇති හොඳම ක්‍රමය නම් අන්තර් පාර්ලිමේන්තු සංගමයේ වෙබ් අඩවියට පිවිසී එවැනි යෝජනාවක් එකී සැසිවාරයට අන්තර්ගතව ඇත්ද යන්න සොයා බැලීම බව අමාත්‍යවරයා පෙන්වාදුන්නේය. තමන් අන්තර් පාර්ලිමේන්තු සංගමයේ මානව හිමිකම් කමිටුවේ අවුරුදු 7 ක් සාමාජිකයෙකු ලෙස කටයුතු කර අවසානයේ එහි සභාපති ලෙස ද කටයුතු කළ බවත්,මානව හිමිකම් කමිටුව ක්‍රියා කරන්නේ කෙසේද යන්න පිළිබඳ තමන්ට අමුතුවෙන් කිසිවෙකුත් කියා දිය යුතු නැති බවත් මහින්ද සමරසිංහ අමාත්‍යවරයා අද දෙරණට කියා සිටියේය. මෙම මානව හිමිකම් කමිටුවට යම් පැමිණිල්ලක් ඉදිරිපත් කරන ලද අවස්ථාවක මන්ත්‍රීවරයෙකුගේ මානව හිමිකම් සම්බන්ධ පැමිණිල්ලක් සේ සලකා එකී සෑම පැමිණිල්ලක්ම බාරගන්නා බවත්,ඉන්පසු ඒ පිළිබඳ පසු විපරමක් කරන බවත් එහිදී යම් ආකාරයකට මානව හිමිකම් උල්ලංඝණය වීමක් සිදුව ඇති බවට තීරණය කරනු ලැබුවහොත් ඒ බව යෝජනාවක් ලෙස අනිවාර්යයෙන්ම ප්‍රසිද්ධියේ මහ සභාවට ඉදිරිපත් කරන බවත් සමරසිංහ අමාත්‍යවරයා පෙන්වාදුන්නේය.‍ එහෙත් එම මහා සභාවාරයට සරත් ෆොන්සේකා සම්බන්ධයෙන් එහෙව් යෝජනාවක් ඉදිරිපත් නොවූ බව අමාත්‍යවරයා සඳහන් කළේය. තමන්ගේ රට වෙනුවෙන් සත්‍ය තත්ත්වය ජාත්‍යන්තරයට කියා පාන්නට තමන් අතීතයේදීත් ක්‍රියා කළ බවත් අනාගතයේදීත් තමන් ඒ වෙනුවෙන් ක්‍රියා කරන බවත් හෙතෙම කියා සිටියේය. එළඹෙන කැබිනට් මණ්ඩල සංශෝධනයේදී විදෙස් කටයුතු අමාත්‍ය ධූරය ලබා ගැනීමේ අපේක්ෂාවෙන් බොරු කියමින් මහජනයා නොමග යවන්නට ක්‍රියා කළ බවට එ.ජා.ප පාර්ලිමේන්තු මන්ත්‍රී දොස්තර ජයලත් ජයවර්ධන මන්ත්‍රීවරයා කරනු ලබන චෝදනා සමරසිංහ අමාත්‍යවරයා විසින් ප්‍රතික්ෂේප කරන ලදී. රටේ ප්‍රතිරූපයට හානි සිදුකරමින් රටේ ප්‍රජාතන්ත්‍රවාදයක් නැති බවට බොරු ප්‍රචාරයන් කරමින් පටු දේශපාලන වාසි ගන්නට ඇතැමුන් ක්‍රියා කරන විට තමන්ට විදේශ කටයුතු අමාත්‍ය ධූරයක් තිබුණත් නැතත් තමන්ගේ අමාත්‍ය ධූරය කුමක් වුවත් ඒ වෙනුවෙන් මැදිහත් වී රටේ ‍ගෞරවය ආරක්ෂා කරගැනීම‍ට පෙරමුණ ගන්නා බවද සමරසිංහ අමාත්‍යවරයා ඒ සම්බන්ධයෙන් කියා සිටියේය. රටේ නායකයා ලෙසත්,තමන්ගේ නායකයා ලෙසත් ජනාධිපතිවරයා මැදිහත් වී තමන්ගෙන් ඉල්ලීමක් කරනු ලැබුවහොත් තනතුරු නොතකා එකී ඉල්ලීම ඉටුකරන්නට තමන් බැඳී සිටින බවත්,ජගත් පාර්ලිමේන්තු සංගමයේ මානව හිමිකම් කමිටුව ඉදිරියට රජය වෙනුවෙන් කරුණු දක්වන්නට තමන් සහභාගී වූයේ ජනාධිපතිවරයාටග් ඉල්ලීම නිසා බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11554", "Category": null, "Parent URL": null}