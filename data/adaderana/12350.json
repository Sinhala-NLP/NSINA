{"Source": "Adaderana", "Timestamp": "November 23, 2010 11:05 am", "Headline": "මයොන් මුස්තාෆාට එරෙහි නඩුවට දින නියමවෙයි", "News Content": "පසුගිය ජනාධිපතිවරණ සමයේ සරත් ෆොන්සේකා මහතාට සහය ලබාදීම සඳහා රුපියල් ලක්ෂ 30 ක අල්ලස් මුදලක් ලබාදීමට තැත්කළ බවට හිටපු එක්සත් ජාතික පක්ෂ පාර්ලිමේන්තු මන්ත්‍රී මයොන් මුස්තාෆා මහතාට එරෙහිව පවරා ඇති නඩුව විභාග කිරීම සඳහා අද(23) කොළඹ මහාධිකරණය දින නියම කර තිබේ. ඒ අනුව අදාළ නඩුව 2011 වසරේ පෙබරවාරි මස 22 වනදා විභාගයට ගන්නා බව කොළඹ මහාධිකරණ විනිසුරු දීපාලි විජේසුන්දර මහත්මිය නියෝග කරනු ලැබීය. අදාළ නඩුව අද කැඳවූ අවස්ථාවේදී විත්තිකාර මයෝන් මුස්තාෆා මහතා අධිකරණයෙහි පෙනී සිට නැත. සැකකරු දැනට විදේශගතව සිටින බව ඔහු වෙනුවෙන් පෙනීසිටි නීතිඥවරයා කියා සිටියේය. ඒ අනුව නඩු විභාගය සඳහා දින නියම කළ අධිකරණය, එදිනට අධිකරණය හමුවෙහි පෙනීසිටින මෙන් සැකකරුට නියෝග කර ඇත. පසුගිය ජනාධිපතිවරණ සමයේ සරත් ෆොන්සේකා මහතාට සහය ලබාදෙන ලෙස ඉල්ලා ජාතික නිදහස් පෙරමුණේ පාර්ලිමේන්තු මන්ත්‍රී මොහොමඩ් මුසම්මිල් මහතාට රුපියල් ලක්ෂ 30 ක අල්ලසක් ලබාදීමට තැත්කළේ යැයි එක්සත් ජාතික පක්ෂ හිටපු පාර්ලිමේන්තු මන්ත්‍රී මයොන් මුස්තාෆා මහතාට එරෙහිව නීතිපතිවරයා විසින් මෙම නඩුව පවරා ඇත.", "URL": "https://sinhala.adaderana.lk/news.php?nid=12350", "Category": null, "Parent URL": null}