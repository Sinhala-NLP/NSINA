{"Source": "Adaderana", "Timestamp": "July 16, 2019 05:11 pm", "Headline": "ඉන්ධන කාන්දුවකින් ජල මූලාශ්‍ර අපවිත්‍රවීමට එරෙහිව චිලීහි වැසියන් විරෝධතාවක", "News Content": "ඉන්ධන කාන්දුවක් හේතුවෙන් ජල මූලාශ්‍ර අපවිත්‍රවීමට එරෙහිව චිලී රාජ්‍යයේ වැසියන් පිරිසක් විරෝධතාවක් පවත්වා තිබේ. අදාළ කාන්දුව හේතුවෙන් ඔසෝර්නෝ නගරයේ වැසියන්ට දින 4ක් පුරා පානිය ජලය සපයාගැනීමට නොහැකිවීම ඊට හේතුවයි. ජලය මිනිසා සතු අමිල සම්පතක්. ලොවෙන් සියයට 70කටත් වැඩි ඉඩක් ජලයෙන් වැසී පැවතියත්, පානීය ජලය ලෙසින් භාවිත කළ හැක්කේ සියයට එකකටත් වඩා ඉතා කුඩා ප්‍රමාණයක් පමණයි. එසේ තිබියදී මිනිස් ක්‍රියාකාරකම් හේතුවෙන් මේ වන විට ලෝකයේ බෝහෝ පිරිස් උග්‍ර ජල හිඟයකින් පීඩා විඳිමින් සිටියි. චිලී රාජ්‍යෙය් ඔසෝර්නෝ නගරයේ වැසියන් ද මේ වනවිට මුහුණදී සිටින්නේ පානීය ජල අර්බුදයකටයි. ඔවුන් මෙසේ පීඩාවට පත්ව ඇත්තේ නගරයේ ප්‍රධාන ජල මූලාශ්‍රය වන රාහුයි නදිය වෙත ලීටර් 1000ක ඉන්ධන කාන්දුවීම හේතුවෙන්. ඉන්ධන කාන්දුවී දින 4ක් ගතව ඇතත් ඊට කිසිදු විසඳුමක් ලබාදී නොමැති බව පවසමින් මේ පිරිස් නගරයට එක්වී විරෝධතාවක් ආරම්භ කර තිබේ. ගැටලුවෙන් ලක්ෂ දෙකකට ආසන්න පිරිසක් පීඩාවට පත්ව සිටින අතර ජල මූලාශ්‍ර යථා තත්ත්වයට පත්කිරීමට කෙතරම් කාලයක් ගතවේද යන්න දන්වා සිටින ලෙස විරෝධතාවට එක්වූවන් රජයෙන් ඉල්ලා සිටියි. මේ අතර මතුව ඇති ඉන්ධන කාන්දුවීම කඩිනමින් පිරියම් නොකළහොත් ඔසාර්නෝ නගරයට ජලය සපයන ආයතනයට එරෙහිව දඩ මුදලක් පනවන බව රජය දැනටමත් අනතුරු අගවා අවසන්. කඩිනමින් ජලය පිරිසිදු කිරීම සිය අපේක්ෂාව බව එම ආතනය පවසයි.", "URL": "https://sinhala.adaderana.lk/news.php?nid=114282", "Category": null, "Parent URL": null}