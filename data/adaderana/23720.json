{"Source": "Adaderana", "Timestamp": "April 22, 2012 02:59 pm", "Headline": " විගමනික ශ‍්‍රමික රක්ෂණය නතර කර නෑ-විදේශ සේවා නියුක්ති කාර්යාංශය කියයි", "News Content": "විදේශගතව රැකියා කරන ශ‍්‍රමිකයින් වෙනුවෙන් විදේශ සේවා නියුක්ති කාර්යාංශය ක‍්‍රියාත්මක කරන රක්ෂණ ක‍්‍රමය කිසිලෙසකින්වත් නතර කර නොමැති බව විදේශ සේවා නියුක්ති කාර්යාංශය පවසයි. එසේම එවැනි රක්ෂණාවරණ නවතාලීමක් කිසිදු හේතුවක් නිසාවෙන් ඉදිරියේදී ද සිදු නොකරන බවත්,එහෙයින් ඒ සම්බන්ධව කිසිලෙසකින් බිය ඇති කර නොගත යුතු බවත් විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතා සඳහන් කරයි. එක්තරා සතිඅන්ත පුවත්පතක මේ සම්බන්ධව පළ වී තිබු සාවද්‍ය පුවතක් පිළිබඳ කරුණු දක්වමින් හා මාධ්‍ය වෙතින් මෙවැනි සාවද්‍ය තොරතුරු පළ කිරීම කනගාටුවට කරුණක් බව පෙන්වා දෙමින් හෙතෙම පැවසීය. ශ‍්‍රී ලංකා විදේශ සේවා නියුක්ති කාර්යාංශයේ ලියාපදිංචි වී විදේශ රැකියා සඳහා පිටත්වන ශ‍්‍රමිකයින්ගේ සුරක්ෂිතතාව වෙනුවෙන් රක්ෂණ ක‍්‍රමයක් ක‍්‍රියාත්මක වන බවත්, එය ශ‍්‍රමිකයින්ට වැඩි ප‍්‍රතිලාභ සහිතව අලූත් කිරීමක් මෙවර සිදුකොට ඇති බවත්, ඒ අනුව මෙතෙක් රක්ෂණ භාර අරමුදල සමග ක‍්‍රියාත්මක වෙමින් වූ මෙම රක්ෂණ ක‍්‍රමය මේ වන විට ශී‍්‍ර ලංකා රක්ෂණ සංස්ථාව යටතේ ක‍්‍රියාත්මක කොට ඇති බවත් කාර්යාංශයේ සභාපති සේනාලංකාධිකාර මහතා කියා සිටියි. කාර්යාංශයේ ලියාපදිංචිය ලබා විදේශ රැකියා සඳහා යන සියලූම ශ‍්‍රමිකයින් සඳහා මෙම රක්ෂණය බලපවත්වනු ලබන බවත්,නව රක්ෂණ යෝජනා ක‍්‍රමය ක‍්‍රියාත්මක වීමට පෙර කාර්යාංශයේ ලියාපදිංචිය ලබා එතෙර රැකියා සඳහා පිටත්ව ගොස් ඇති ශ‍්‍රමිකයින් ද අදාළ රක්ෂණය මගින් ආවරණය කෙරෙන බවත් ඔහු පෙන්වාදෙයි. එමෙන්ම මෙතෙක් ලැබූ ප‍්‍රතිලාභ හා ආවරණයන් හි කිසිදු අඩුවීමක් නොවන අතර වඩා වැඩි ප‍්‍රතිලාභ හා ආවරණ හිමිවන ලෙස නව රක්ෂණ ක‍්‍රමය ක‍්‍රියාත්මක කොට ඇති බවත්,විදේශ රැකියා ප‍්‍රවර්ධන හා සුබසාධන අමාත්‍ය ඩිලාන් පෙරේරා මහතාගේ විශේෂ උපදෙස් මත විගමනික ශ‍්‍රමිකයින්ට වැඩි ප‍්‍රතිලාභ හා ආවරණයන් සහිත රක්ෂණ ක‍්‍රමයක් ක‍්‍රියාත්මක කිරීමේ අරමුණින් මෙම රක්ෂණ යෝජනා ක‍්‍රමය ආරම්භ කළ බවත් කාර්යාංශයේ සභාපති සේනාලංකාධිකාර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23720", "Category": null, "Parent URL": null}