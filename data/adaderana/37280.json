{"Source": "Adaderana", "Timestamp": "September 9, 2013 04:11 pm", "Headline": "මහනුවර එජාප අපේක්ෂකගේ කාර්යාලයට වෙඩි - මාතලේ සන්ධානේ ගැටුම්", "News Content": "මහනුවර දිස්ත්‍රික්කයේ එක්සත් ජාතික පක්ෂ අපේක්ෂක ලලිත් රණරාජාට අයත් යටිවාවල පිහිටි පක්ෂ කාර්යාලයකට ද අද (09) අලුයම කැබ් රථයකින් පැමිණි පිරිසක් වෙඩි තැබීමේ සිද්ධියක් වාර්තා වී ඇතැයි කැෆේ සංවිධානය පවසයි. මෙම වෙඩි ප්‍රහාරය එල්ලවීමත් සමග එම පක්ෂ කාර්යාලයේ සිටි පිරිස පලාගොස් ඇති බවද එම සංවිධානය කියයි. මේ වනවිට සිද්ධිය සම්බන්ධයෙන් කටුගස්තොට පොලිසියට පැමිණිල්ලක් ද ඉදිරිපත්ව තිබේ. මේ අතර අද (9) දහවල් 12.45 ට පමණ මාතලේ යටවත්ත ප්‍රදේශයේ දී එජනිස ආධාරකරුවන් දෙපිරිසක් අතර ඇතිවු ගැටුමකින් තුවාල ලැබු පුද්ගලයෙකු රෝහල් ගත කර ඇති අතර තවත් පුද්ගලයෙකු පොලිසිය විසින් අත්අඩංගුවට ගෙන ඇති බවද කැෆේ සංවිධානය කියයි. උසස් අධ්‍යාපන අමාත්‍ය නන්දිමිත්‍ර ඒකනායක මහතාගේ පුත් එජනිස අපේක්ෂක චින්තන ඒකනායක මහතාගේ ආධාරකරුවන් පිරිසක් සහ ප්‍රවාහන නියෝජ්‍ය අමාත්‍ය රෝහණ දිසානායක මහතාගේ සහෝදරයා වන එජනිස අපේක්ෂක පරාක්‍රම දිසානායක මහතාගේ ආධාරකරුවන් අතර මෙම ගැටුම හටගෙන ඇති බව එම සංවිධානය පවසයි. මෙහිදී තුවාල ලත් චින්තන ඒකනායකගේ ආධාරකරුවකු රෝහල්ගත කර ඇති අතර පොලීසිය විසින් චින්තන ඒකනායක මහතාගේම තවත් ආධාරකරුවෙක් අත්අඩංගුවට ගෙන තිබේ. මෙම ගැටුමේ ඇති විශේෂත්වය වන්නේ ප්‍රහාරයෙන් තුවාල ලැබූ පුද්ගලයා ද මේ වන විට අත්අඩංගුවේ සිටින පුද්ගලයා ද අපේක්ෂක චින්තන ඒකනායක ගේ ආධාරකරුවන් වීම බව කැෆේ සංවිධානය පෙන්වාදෙයි. ගැටුමට සම්බන්ධ දෙපාර්ශවය මෙයට පෙර ද ගැටුමක් ඇති කොට ගෙන තිබූ අතර යටවත්ත පොලිස් ස්ථානයේ ක්‍රියාකාරකම් දැඩි පක්ෂාග්‍රාහී මට්ටමකින් සිදුවන බවද කැෆේ සංවිධානය සඳහන් කරයි.", "URL": "https://sinhala.adaderana.lk/news.php?nid=37280", "Category": null, "Parent URL": null}