{"Source": "Adaderana", "Timestamp": "August 5, 2010 02:33 pm", "Headline": "මම ආණ්ඩුවට ආවේ දෙමළ ජනයාට සේවය කරන්නයි", "News Content": "ආණ්ඩුවට පිටින් සිට දෙමළ ජනයාට සේවය කළ නොහැකි බවත්,ආණ්ඩුවට එක්වී දෙමළ ජනයාට වඩා හොඳින් සේවය කළ හැකි බවත් විශ්වාස කළ නිසා ආණ්ඩුවට එක්වන්නට කටයුතු කළ බව කොළඹ දිස්ත්‍රීක් පාර්ලිමේන්තු මන්ත්‍රී ප්‍රභා ගනේෂන් මහතා පවසයි. මේ වන විට යුද්ධය නිමා වී ඇති බැවින් කළ යුත්තේ රට සංවර්ධනය කිරීම බවත් ආණ්ඩුවට එක්වී දෙමළ ජනතාව වෙනුවෙන් සංවර්ධන කටයුතු වලට දායක විය හැකි බවද හෙතෙම සඳහන් කළේය. ප්‍රජාතන්ත්‍රවාදී ජනතා පෙරමුණේ නායකයා වන තම සොයුරු මනෝ ගනේෂන් මහතා මේ වන විට විදෙස්ගතව ඇතත් ඔහුට තමන්ගේ තීරණය දැනුම් දුන් බවත් ඔහු තම තීරණය සම්බන්ධයෙන් අකමැත්තක් නොපෙන්වූ බවත් මන්ත්‍රීවරයා කියා සිටියේය. මීට ස්වල්ප මොහොතකට පෙර අද ආණ්ඩු පක්ෂයට එක්වූ පී.දිගම්බරම් මහතා සහ ප්‍රභා ගනේෂන් මහතා පාර්ලිමේන්තුවේදී විපක්ෂ මන්ත්‍රීවරුන්ගේ පාර්ශවයේ අසුන්ගත් බව අද දෙරණ පාර්ලිමේන්තු වාර්තාකරු සඳහන් කරයි.", "URL": "https://sinhala.adaderana.lk/news.php?nid=10051", "Category": null, "Parent URL": null}