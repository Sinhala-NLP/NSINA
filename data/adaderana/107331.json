{"Source": "Adaderana", "Timestamp": "April 4, 2019 07:04 am", "Headline": "භික්ෂූන් වහන්සේට ඇමතූ අයුරු ගැන කිරිඇල්ල කණගාටුව ප්‍රකාශ කරයි", "News Content": "තමාගේ ප්‍රකාශය හේතුවෙන් යම්කිසි භික්ෂූන් වහසේ නමකට හෝ සංඝත්නයට අපහාසයක් සිදු වූයේනම් තමා බෞද්ධයෙකු ලෙස ඒ පිළිබඳ දැඩි ලෙස කණගාටුවට පත් වන බව රාජ්‍ය ව්‍යවසාය කන්ද උඩරට උරුමය සහ මහනුවර සංවර්ධන අමාත්‍ය ලක්ෂ්මන් කිරිඇල්ල මහතා පවසා සිටියි. නිවේදනයක් නිකුත් කරමින් ලක්ෂ්මන් කිරිඇල්ල අමාත්‍යවරයා මේ බව සඳහන් කළේය. ඊයේ (03) පැවැති උද්ඝෝෂණයක් අතරවාරයේ භික්ෂූන් වහන්සේ නමක් අමාත්‍යවරයාට දුරකතන ඇමතුමක් ලබාදෙමින් උද්ඝෝෂණය සිදු කිරීමට හේතුව සහ අදාල මාර්ගය සකස් කර දෙන දැනුම් දුන්නේය. කෙසේවෙතත් එහිදී අමාත්‍යවරයා එම භික්ෂූන් වහන්සේට අපහාස වන ආකාරයෙන් ප්‍රතිචාර දැක්වූ අතර ඊට උද්ඝෝෂණයට එක්ව සිටි පිරිසගේ දැඩි විරෝධය එල්ල වුණි. අනතුරුව අමාත්‍යවරයා මේ සම්බන්ධයෙන් අදහස් දක්වමින් ප්‍රකාශ කර සිටියේ තමා පිළිතුරු ලබාදුන්නේ භික්ෂූන් වහන්සේ නමකට නොව තර්ජනාත්මකව කතා කල උද්ඝෝෂණකරුට බවය. රුපියල් ලක්ෂ 500ක මුදලක් වංචා කළ බවට අභූත සහ අපහාසාත්මක චෝදනා සම්බන්ධයෙන් තමා එම අවස්ථාවේදී උද්ඝෝෂණකරුට පිළිතුරු ලබාදීමේදී ආවේගශිලීව අදහස් ප්‍රකාශ කළ බව ද අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=107331", "Category": null, "Parent URL": null}