{"Source": "Adaderana", "Timestamp": "June 1, 2019 03:07 pm", "Headline": "අපේ න්‍යාය පත්‍රයට ගැළපෙන ඕනෙ කෙනෙක් අපි එකතු කරගන්නවා", "News Content": "පොදු අරමුණක් යටතේ කටයුතු කරන ඕනෑම පුද්ගලයෙකුට ශ්‍රී ලංකා පොදුජන පෙරමුණ හා එක්විය හැකි බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ප්‍රසන්න රණතුංග මහතා පවසා සිටියි. ශ්‍රී ලංකා නිදහස් පක්ෂය සමග පවත්වන සාකච්ඡා සම්බන්ධයෙන් මාධ්‍යවේදීන් යොමුකළ ප්‍රශ්න වලට පිළිතුරු ලබාදෙමින් මන්ත්‍රීවරයා මේ අදහස් පල කළේය. ජනාධිපතිවරණය සඳහා ඉදිරිපත් කරන අපේක්ෂකයා ජනතාව පිළිගත් කෙනෙක් විය යුතු අතර එනිසා පොදුජන පෙරමුණ වටා ජනතාව පෙළ ගැසෙන්නේ එම පක්ෂයේ නායකයෙක් බලයට පත් කිරීම වන බැවින් ඒ සඳහා තමන් සහාය පල කරන බව ඒ මහතා ප්‍රකාශ කරයි. තම පක්ෂයේ න්‍යායපත්‍රය අනුව කටයුතු කරන ඕනෑම අයෙක් තම පක්ෂයට එක් කර ගැනීමට කැමති බවත් ඒ මහතා ප්‍රකාශ කර සිටියි. කිසිවෙකුගේ අයිතිවාසිකම් දිනාගැනීමට නොව රට වෙනුවෙන් එක් ජාතියක් වෙනුවෙන්,එක රටක්, එක නීතියක් යන කරුණු ත්‍රිත්වය වෙනුවෙන් එක්වන ඕනෑම කෙනෙකුට ඒ සඳහා අවස්ථාව ඇති බවත් වැඩිදුරටත් අදහස් දක්වමින් ඒ මහතා පැවසීය.", "URL": "https://sinhala.adaderana.lk/news.php?nid=111138", "Category": null, "Parent URL": null}