{"Source": "Adaderana", "Timestamp": "April 18, 2012 05:09 pm", "Headline": "හම්බන්තොට වරායෙන් වාහන පමාවක් නෑ", "News Content": "වාහන ප්‍රවාහන නෞකා මෙහෙයවීමේ කටයුතු කිසිදු පමාවකින් තොරව මැයි මස 31 වැනි දිනෙන් පසු මාගම් රුහුණුපුර මහින්ද රාජපක්ෂ වරායේ දී සිදුකිරීමට කටයුතු සලසා ඇති බව ශ්‍රී ලංකා වරාය අධිකාරිය අවධාරණය කරයි. ඇතැම් පාර්ශව මේ වන විට සිදුකරන ප්‍රකාශ හේතුවෙන් ඒ පිළිබඳ ජනතාව තුළ ව්‍යාකූල තත්ත්වයක් හටගැනීමට ඉඩ ඇති බැවින් මෙම පැහැදිලි කිරීම සිදුකරන බව එම අධිකාරිය නිකුත් කළ නිවේදනයක දැක්වෙයි. කොළඹ වරායේ පවතින අධික තදබදය හේතුවෙන් වාහන ප්‍රවාහන නෞකා සඳහා පර්යන්ත පහසුකම් සැපයිමේ දී මතු වූ පමාවන් සැලකිල්ලට ගෙන එම නෞකා මෙහෙයවීමේ කටයුතු මාගම් රුහුණුපුර වරාය වෙත ගෙනයෑමට‍ තීරණය කර තිබුණි. එය සිදුකරන ලද්දේ වාහන ආනයනකරුවන් සහ නෞකා සමාගම්වලද අනුදැනුම මත බව වරාය අධිකාරිය පවසයි. හම්බන්තොට වරාය මේ වන විටත් නාවික මාර්ග සිතියමට ඇතුළත් කර ඇති බැවින් එම සිතියම ජාතික ජලමාන දෙපාර්තමේන්තුවේ කොළඹ කාර්යාලයෙන් ඕනෑම අයෙකුට ලබාගත හැකි බවද වරාය අධිකාරිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23617", "Category": null, "Parent URL": null}