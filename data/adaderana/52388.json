{"Source": "Adaderana", "Timestamp": "July 2, 2015 01:48 pm", "Headline": "ශ්‍රීලනිප තේරීම චමල් - කාලකණ්ණි සතුටක් දැනෙනවා", "News Content": "ශ්‍රී ලංකා නිදහස් පක්ෂයේ අගමැති අපේක්ෂකයා ලෙස හිටපු කථානායක චමල් රාජපක්ෂ මහතා ඉදිරිපත් කිරීමට යෝජනාවී ඇති බව උසස් අධ්‍යාපන අමාත්‍ය ආචාර්ය සරත් අමුණුගම මහතා පවසයි.ඒ පිළිබඳ ජනාධිපති මෛත්‍රීපාල සිරිසේන මහතා විසින් චමල් රාජපක්ෂ මහතාගේ අදහස් විමසා ඇති බවත්, එහිදී තමන් දේශපාලනයෙන් විශ්‍රාම ගැනීමට තීරණය කර ඇති බව චමල් රාජපක්ෂ මහතා දැනුම්දී ඇති බවත් අමුණුගම මහතා කියා සිටියේ අද(02) කොළඹ පැවති මාධ්‍ය හමුවකදීය.ශ්‍රීලනිපයේ කොටස් දෙකකගේ අවශ්‍යතා පිරිමසන්නට ඇති හෙයින් මධ්‍යස්ථ පාර්ශවයක් වෙතින් එවැනි යෝජනාවක් පැමිණි බව අමාත්‍යවරයා පෙන්වා දුන්නේය.කෙසේ වෙතත් සන්ධානයේ සෙසු පක්ෂවල මතය ඒ පිළිබඳ විමසා මේවන තෙක් අවසන් තීරණයකට එළඹ නැති බව අමුණුගම මහතා අවධාරණය කළේය.ශ්‍රීලනිපය මේවන විට පැහැදිලිවම දෙකඩවී ඇත්දැයි මාධ්‍යවේදියෙකු විසින් විමසන ලදුව ඊට ප්‍රතිචාර දක්වමින් අමාත්‍යවරයා කියා සිටියේ දෙකඩවී නොමැති නමුත් විවිධ අදහස් දරන අය සිටින බවයි.යම් හෙයකින් ශ්‍රීලනිපයේ ඉදිරි පෙළක් නොමැති වුවහොත් ඉතා හොඳ මට්ටමේ පසු පෙළක් සිටින බවත්, ඒ පිළිබඳ තමාට කාලකණ්ණි සතුටක් දැනෙන බවත් හෙතෙම සඳහන් කළේය.එජනිස ආණ්ඩුව පාර්ලිමේන්තුවේ ආසන 127 ක් තබා ගනිමින් අසීරු ආසන පවා පිරී තිබුණු බවත්, ඒ හෙයින් යටි පෙළ නායකත්වයක් නිර්මාණය වීමට බාධා පැමිණ තිබුණු බවත්, ඉදිරියේදී එම බාධා නොමැතිව යටි පෙළට අවස්ථාව ලැබීම පිළිබඳ තමා සතුටට පත්වන බවත් ඔහු පෙන්වා දුන්නේය.මෙහිදී මාධ්‍ය‍වේදියකු ඇසූ පැනයකට පිළිතුරු දෙමින් අමාත්‍යවරයා කියා සිටියේ ඉදිරිපෙළ ඇතැමුන්ට මෙවර නාමයෝජනා නොලැබීමට ඉඩකඩ පවත්නා බවයි.හිටපු ජනාධිපති මහින්ද රාජපක්ෂ මහතාගේ නමද අගමැති අපේක්ෂකයා ලෙස යෝජනාවී ඇති බවත්, එයද විකල්ප මතයක් ලෙස පවත්නා බවත් ඔහු සිහිපත් කළේය.කෙසේ වෙතත් පක්ෂයේ ඉදිරි ජයග්‍රහණය වෙනුවෙන් කටයුතු කිරීමට කමිටුවක් පත්කර ඇති බවත්, එම කමිටුවේ සාමාජිකයින් ලෙස කරුණු 18 ක යෝජනාවලින් යුතු වාර්තාවක් පක්ෂයේ නායකත්වය වන ජනාධිපතිවරයාට බාරදුන් බවත් අමාත්‍යවරයා සිහිපත් කළේය.", "URL": "https://sinhala.adaderana.lk/news.php?nid=52388", "Category": null, "Parent URL": null}