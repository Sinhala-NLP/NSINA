{"Source": "Adaderana", "Timestamp": "May 8, 2018 12:17 pm", "Headline": "නියෝමාල්-එමිල් යළි රිමාන්ඩ්", "News Content": "වැලිකඩ බන්ධනාගාර සිද්ධියට අදාළව හිටපු බන්ධනාගාර කොමසාරිස් එමිල් රංජන් ළමාහේවා සහ පොලිස් මත්ද්‍රව්‍ය නාශක කාර්යංශයේ පොලිස් පරීක්ෂක නියෝමාල් රංගජීව යන අය තවදුරටත් රක්ෂිත බන්ධනාගාරගත කිරීමට කොළඹ මහේස්ත්‍රාත් අධිකරණය නියෝග කර තිබේ. ඔවුන් ලබන 22 වන දින දක්වා රක්ෂිත බන්ධනාගාර ගත කිරීමටයි කොළඹ අතිරේක මහේස්ත්‍රාත් රංග දිසානායක මහතා නියෝග කර ඇත. 2012 වසරේ වැලිකඩ බන්ධනාගාරයට බලහත්කාරයෙන් ඇතුළු වී එහි රඳවා සිටි රැඳවියන් 27 දෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් සිදුකරන විමර්ශනවලට අදාළව මොවුන් දෙදෙනා පසුගිය මාර්තු මාසයේදී අත්අඩංගුවට ගනු ලැබුවේය. අද(08) දින නඩුව කැඳවූ අවස්ථාවේ සැකකරුවන් යළි රක්ෂිත බන්ධනාගාර ගත කිරීමට නියෝග කළ මහේස්ත්‍රාත්වරයා එදිනට පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙස අපරාධ පරීක්ෂණ දෙපාර්තමේන්තුවට නියෝග කර තිබේ.", "URL": "https://sinhala.adaderana.lk/news.php?nid=88725", "Category": null, "Parent URL": null}