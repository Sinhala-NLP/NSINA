{"Source": "Adaderana", "Timestamp": "July 5, 2014 12:13 pm", "Headline": "ශ්‍රී ලාංකික සරණාගතයින්  4000කට අධික පිරිසක් මලයාසියාවේ", "News Content": "එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලයේ ලියාපදිංචි වූ ශ්‍රි ලාංකික සරණාගතයින් 4000කට අධික පිරිසක් මලයාසියාව තුළ සිටින බව මලයාසියානු බලධාරින් පවසයි. එය මලයාසියාව තුළ සිටින එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලයේ ලියාපදිංචි වූ ප්‍රමාණයෙන් 3% බව ඔවුන් සඳහන් කරයි. මලයාසියාව තුළ එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලයේ ලියාපදිංචි වූ මුළු සංඛ්‍යාව එක් ලක්ෂ 45 025 බව මලයාසියානු බලධාරින් පෙන්වා දෙයි. ඔවුන් අතරින් ශ්‍රි ලාංකික සරණාගතයින් 4280 දෙනෙකු එරට තුළ රැඳී සිටින බව ඔවුන් අවධාරණය කරයි. එල්‍. ටි. ටි. ඊ. සංවිධානයේ ජ්‍යෙෂ්ඨ සාමාජිකයින් බවට සැක පිට පුද්ගලයින් සිව්දෙනෙකු මලයාසියාවේ දි අත්අඩංගුවට ගැනීමෙන් අනතුරුව මලයාසියානු බලධාරින් විසින් නිකුත් කළ වාර්තාවක මේ බව සඳහන් වෙයි. කෙසේ වෙතත් එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලයේ ක්වාලාලාම්පුර් ප්‍රකාශක යංටේ ස්මයිල් ප්‍රකාශ කර ඇත්තේ රටකින් රටකට පැමිණෙන ඕනෑම පුද්ගලයෙකුට එක්සත් ජාතීන්ගේ සරණාගතභාවය ලබා නොදෙන බවයි. අන්තර්ජාතිකව ආරක්ෂාව අවශ්‍ය පුද්ගලයින්ට පමණක් ආරක්ෂාව ලබාදීමට පමණක් පියවර ගන්නා බව ද ඔහු සඳහන් කර තිබේ.", "URL": "https://sinhala.adaderana.lk/news.php?nid=44445", "Category": null, "Parent URL": null}