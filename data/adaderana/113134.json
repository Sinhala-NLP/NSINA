{"Source": "Adaderana", "Timestamp": "July 1, 2019 01:41 pm", "Headline": "පාසල් පෙළ පොතට මූණ ගිය හැටි කියන්න අකිල ජනපති කොමිසම හමුවට", "News Content": "අධ්‍යාපන අමාත්‍ය අකිල විරාජ් කාරියවසම් මහතා අද බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ පිහිටි ජනාධිපති පරීක්ෂණ කොමිෂන් සභාවට පැමිණ තිබුණි. අප වාර්තාකරු පැවසුවේ අමාත්‍යවරයා අද(01) පෙරවරු 9.30ට කොමිෂන් සභාවට පැමිණි අතර අද දහවල් 12.30ට පමණ ඉන් පිටව ගිය බවයි. අධ්‍යාපන අමාත්‍ය අකිල විරාජ් කාරියවසම් මහතා අද පෙරවරුවේ රජයේ ආයතනවල සිදු වී ඇතැයි සැලකෙන දූෂණ වංචා සම්බන්ධයෙන් සොයා බැලීමේ ජනාධිපති පරීක්ෂණ කොමිෂන් සභාවට පැමිණියාය. ඒ පාසල් පෙළ පොත් සඳහා සිය රූව ඇතුළත් කිරීම සම්බන්ධයෙන් එක්සත් ජාතික පක්ෂයේ පාර්ලිමේන්තු මන්ත්‍රී විජේදාස රාජපක්ෂ මහතා විසින් ඉදිරිපත් කර තිබු පැමිණිල්ලකට අදාළ ලිපි ගොනු භාර දීම සඳහායි. මෙහි දී වැඩිදුරටත් කරුණු දැක් වූ අමාත්‍යවරයා මේ බව පැවසීය. “දින 52 තුළ සිටි අධ්‍යාපන අමාත්‍යවරයා විසින් මගේ පණිවුඩය පෙළපොත්වලින් ගලවන්න තීරණය කරල, පොත් පිටපත් ලක්ෂ 8කට පමණ මගේ ප්‍රකාශය සහිත පිටුව ඉවත් කරල හිස් පිටුවක් සහිත ව පෙළ පොත ඉදිරිපත් කරන්න නියෝග කරල තියෙනවා, මේ නිසා දරුවන්ට නිසි කලට පෙළ පොත් ලබාදීමට පවා නොහැකි වෙලා තියෙනවා. ඒ වගේම එතුමා ජාතික ගීයත් පෙළපොතෙන් අයින් කරන්න තීරණය කරලයි තිබුණේ. එහෙත් අවසානයේ දී හිටපු ප්‍රකාශන අධ්‍යාපන කොමසාරිස්තුමිය විසින් කළ කරුණු කාරණා පැහැදිලි කරමින් කළ ඉල්ලීමක් නිසා ජාතික ගීය තවදුරටත් පෙළ ඉතිරි වෙලා තියෙනවා. මේ රටේ මිනිස්සු දන්නවා, එදා අධ්‍යාපන අමාත්‍යාංශය තිබුණු විදිය, විභාග පවත්වපු විදිය, නිල ඇඳුම්වලින් ගසාකාපු විදිය. එදා සිට අධ්‍යාපන අමාත්‍යවරයා දරුවන්ගේ පෙළ පොතට පණිවුඩයක් ලබාදීමේ සම්ප්‍රදාය අනුගමනය කළා කියල අපිට විරුද්ධ ව කොමිසන් සභාවලට ගෙන්නනවා. මෙතන පැහැදිලිව තියෙන්නෙ අපේ චරිතය ඝාතනය කරන්න හදාගත්ත වෙන ම න්‍යාය පත්‍රයක්.. මේවා ජනතාව තේරුම් ගනීවි කියල මම විශ්වාස කරනවා.” යැයි ද සඳහන් කළා. හිටපු අධ්‍යාපන ප්‍රකාශන වැඩබලන කොමසාරිස්වරයා, සැපයීම් අධ්‍යක්ෂවරයා වශයෙන් කටයුතු කළ කාලයෙහි එතුමා සම්බන්ධව නැගුණු මූල්‍ය වංචාවන්ට එරෙහි ව මම විමර්ශනයක් ඉල්ලුවා. ඒ මහතා විමර්ශන නිලධාරියාගෙන් චෝදනාපත්‍රයක් ලබාදීමට නියෝග නිකුත් කරල තියෙන කෙනෙක්. ඉතින් එහෙම කෙනෙකුගෙන් මම ඉල්ලීම් කරාවි කියා හිතනව ද, මට ඉල්ලීම් කරන්න අවශ්‍ය නැහැ. මම ඇමතිවරයා හැටියට යම් ප්‍රතිපත්තිමය තීරණයක් ඉදිරිපත් කරනව නම් ඒක කරන්නෙ ලේකම්වරයාට...”යනුවෙන් ද ප්‍රකාශ කළාය.", "URL": "https://sinhala.adaderana.lk/news.php?nid=113134", "Category": null, "Parent URL": null}