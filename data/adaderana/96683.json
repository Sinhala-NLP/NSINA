{"Source": "Adaderana", "Timestamp": "September 25, 2018 12:57 pm", "Headline": "පිදුරංගල පර්වතයේ අඩ නිරුවත් ඡායාරූප ගත් තරුණයින්ට වැඩ වරදී", "News Content": "-1.53pm- ඓතිහාසික පිදුරංගල රජමහා විහාරස්ථානයට අයත් පර්වත මුදුනේ සිට අඩ නිරුවත් ඡායාරූප ගෙන අන්තර්ජාලයට මුදා හැරීමේ සිද්ධිය සම්බන්ධයෙන් පොලීසියට කළ පැමිණිල්ල අනුව මේ වන විට විමර්ශන ආරම්භ කර ඇති බව පොලීසිය පවසයි. ඒ අනුව සීගිරිය පොලීසිය 1983 අංක 22 දරණ අසභ්‍ය ප්‍රකාශන වැළැක්වීමේ සංශෝධන පනත හා පොලිස් ආඥා පනත අනුව මෙම ඡායාරූපයන්ට පෙනී සිටින පුද්ගලයින්ට එරෙහිව නීතිමය පියවර ගැනීමට අවශ්‍ය කටයුතු සිදු කරන බව ද පොලීසිය සඳහන් කරයි. -12.57pm- ඓතිහාසික පිදුරංගල රජමහා විහාරස්ථානයට අයත් පර්වත මුදුනේ සිට අඩ නිරුවත් ඡායාරූප ගෙන අන්තර්ජාලයට මුදා හැරීමේ සිද්ධිය සම්බන්ධයෙන් පොලීසියට පැමිණිල්ලක් ඉදිරිපත් වී තිබේ. පිදුරංගල රජමහා විහාරස්ථානයේ භාරකාර පූජ්‍ය ආචාර්ය දානේගම ආනන්ද හිමි විසින් සීගිරිය පොලිස් ස්ථානයට අදාළ පැමිණිල්ල සිදුකර ඇති බව සඳහන්ය. සීගිරිය ආසන්නයේ පිහිටා ඇති පිදුරංගල පර්වත මුදුනේ සිට අඩ නිරුවත් ඡායාරූප ගත් තරුණයින් පිරිසක් එම ඡායාරූප සමාජ ජාල වෙත මුදා හැර තිබුණි. ඒ සම්බන්ධයෙන් මේ වන විට සමාජය තුළ දැඩි කතාබහට ලක්ව තිබේ. ඓතිහාසික පූජා භුමියක් ලෙස සැලකෙන පිදුරංගල විහාරස්ථානය මහ රහතුන් වහන්සේ වැඩ සිටි ස්ථානයක් ලෙස සැලකෙයි. එවැනි ස්ථානයක මෙලෙස අශෝභන ලෙස හැසිරීම බරපතළ සමාජ පරිහානියක ලක්ෂණයක් බව පිදුරංගල රජමහා විහාරස්ථානයේ භාරකාර පූජ්‍ය ආචාර්ය දානේගම ආනන්ද හිමි අද දෙරණට සඳහන් කළේය.", "URL": "https://sinhala.adaderana.lk/news.php?nid=96683", "Category": null, "Parent URL": null}