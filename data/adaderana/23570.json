{"Source": "Adaderana", "Timestamp": "April 17, 2012 11:35 am", "Headline": "ඉන්දීය ධීවරයින්ට පහරදුන් බව කියන වාර්තා බොරු - තමිල්නාඩුව ", "News Content": "ඉන්දීය ධීවරයින්ට ශ්‍රී ලංකා නාවික හමුදාවෙන් ප්‍රහාර එල්ල වන බවට පළවන වාර්තා සත්‍යයෙන් තොර බවට තමිල්නාඩු ප්‍රාන්ත රජය පිළිගෙන තිබේ. මුහුදු ගිය ඉන්දීය ධීවරයින් පිරිසකට අප්‍රේල් මස 2 වැනිදා ශ්‍රී ලංකා නාවික හමුදාව විසින් ප්‍රහාරයක් එල්ල කළ බව පසුගියදා වාර්තා වී තිබුණි. ඒ සම්බන්ධයෙන් තමිල්නාඩු ප්‍රාන්ත රජය විමර්ශනයක් පවත්වා තිබුණි. එවැනි පහරදීමක් සිදුවී නොමැති බව එහිදී අනාවරණය වී ඇත. අදාළ දිනයේ දකුණු ඉන්දීය ධීවර යාත්‍රා 504 ක් ධීවර කටයුතු වෙනු‍වෙන් පිටත්ව ගොස් ඇති අතර යළිත් පසු දිනයේ ඔවුන් ඉන්දියාව බලා පැමිණ ඇත්තේ කිසිදු පහරදීමකට ලක්වීමකින් තොරව බවට එම විමර්ශනයේදී වැඩිදුරටත් අනාවරණය වී තිබේ. ඒ අනුව ශ්‍රී ලංකා නාවික හමුදාව විසින් දකුණු ඉන්දීය ධීවරයින්ට ප්‍රහාර එල්ල කළ බවට පළ වන වාර්තා අසත්‍ය බව තමිල්නාඩු ප්‍රාන්ත රජය පවසයි.", "URL": "https://sinhala.adaderana.lk/news.php?nid=23570", "Category": null, "Parent URL": null}