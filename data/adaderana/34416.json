{"Source": "Adaderana", "Timestamp": "May 27, 2013 08:31 am", "Headline": "සමන්දේව ප්‍රතිමාව සහ දේවාභරණ  ගල්පොත්තාවල රජමහා විහාරයට අද වැඩමවයි", "News Content": "ශ්‍රී පාද වන්දනා සමය අවසන් කරමින් ශ්‍රී පාද මළුවේ තැන්පත් කර තිබූ සමන්දේව ප්‍රතිමාව සහ දේවාභරණ රැගත් පෙරහැර අද (27) පස්වරුවේ කහවත්ත, පැල්මඩුල්ල, ගල්පොත්තාවල රජමහා විහාරස්ථානය වෙත වැඩම කරවීමට නියමිතව තිබේ. ඊයේ දිනයේ එම පෙරහැර නල්ලතන්නිය බෞද්ධ මධ්‍යස්ථානය දක්වා වැඩම කළ අතර එම ස්ථානයේ සර්ව රාත්‍රික පිරිත් සජ්ජායනයක් ද පවත්වනු ලැබීය. පෙරහැර නැරඹීම සඳහා ප්‍රභූවරුන් සහ බැතිමතුන් විශාල පිරිසක් පැල්මඩුල්ල නගරයට රැස් වන බැවින් එම ප්‍රදේශය ආශ්‍රිතව අද දිනයේ විශේෂ රථවාහන සැලැස්මක් ක්‍රියාත්මක වන බව පොලිස් මූලස්ථානය සඳහන් කළේය. නගරය තුළ වාහන තදබදයක් ඇතිවීමට ඉඩ ඇති හෙයින් පස්වරු 05 සිට පැය 02ක කාලයක් කොළඹ - බදුල්ල, ඒ 04 මාර්ගයේ ගමන් ගන්නා වාහන සහ කොළඹ - ඇඹිලිපිටිය, ඒ 18 මාර්ගයේ ගමන් ගන්නා වාහන සදහා විකල්ප මාර්ග හඳුන්වා දී ඇත. ඒ අනුව රත්නපුර, තිරිවානකැටිය හන්දියෙන් හැරී නිවිතිගල මාර්ගයෙන් ගමන් කර නිවිතිගල නගරයෙන් වමට ඇති වටාපොත මාර්ග ඔස්සේ කහවත්ත නගරයට පැමිණිය හැකි බව පොලීසිය සඳහන් කළේය.", "URL": "https://sinhala.adaderana.lk/news.php?nid=34416", "Category": null, "Parent URL": null}