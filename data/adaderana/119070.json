{"Source": "Adaderana", "Timestamp": "September 14, 2019 10:54 am", "Headline": "කාන්තා හිංසනය පිටුදැකීමේ විරෝධතාවක්", "News Content": "කාන්තාවන්ට එරෙහි ප්‍රචණ්ඩත්වය පාලනය කරන්නැයි ඉල්ලා දකුණු අප්‍රිකාවේ විරෝධතාවක් පැවැත්වුණි. සිය සේවාස්ථානයේදී කාන්තාවන් මුහුණදෙන පීඩාවන් පිළිබද මෙහිදී වැඩි අවධානයක් යොමු වූ බවට සඳහන්. ස්ත්‍රී පුරුෂ භේදය පදනම් කරගෙන සිදු කෙරෙන හිංසනය පිටුදැකීම සඳහා වනව දැවැන්ත විරෝධතාවක් දකුණු අප්‍රිකාවේ ජොහැනස්බර්ග් නුවරදී පැවැත්වුණි. නගරයේ කොටස් වෙළෙඳපොළ ඉදිරියේ පැවැත්වුණු මේ විරෝධතාව සඳහා සිය ගණන් පිරිස් එක්ව සිටි අතර ලිංගිකත්වය පදනම්කරගත් ප්‍රචණ්ඩත්වය පාලනය සඳහා පියවර ගන්නා ලෙසින් රටේ ප්‍රධාන සමාගම්වලින් ඉල්ලා සිටියේය. විරෝධතාවට එක්වූ පිරිස් විරෝධතාවේ නිරත වුණේ කළු පැහැ ඇදුමින් සැරසීගෙනයි. එහිදී මේ පිරිස් අවධාරණය කළේ, කෙටි කාලීන පිළිවෙත්වලින් කාන්තාවන්ට එරෙහි හිංසනය වැළැක්විය නොහැකි බවයි. පෞද්ගලික අංශයේ සමාගම්වල ප්‍රතිපත්ති හේතුවෙන් බොහෝ විට කාන්තාවන් පීඩාවට පත්වන බවත්, එය වැලැක්වීම නිසි ප්‍රතිපත්ති හෝ නිසි පියවරක් මෙතෙක් ගෙන නොමැති බවත් විරෝධතාකරුවන්ගේ මතයයි. කාන්තාවන්ට එරෙහි ලිංගික හිංසනය පිටුදැක්වීම සඳහා වන ලියැවිල්ලක්ද ඔවුන් මෙහිදී ඉදිරිපත් කළේය. ප්‍රචණ්ඩත්වයට මුහුණදුන් කාන්තාවන්ට සහනයක් ගෙන ඒමට සිය වාර්ෂික ආදායමෙන් සියයට දෙකක මුදලක් වෙන් කිරීමටත් මෙහිදී ඔවුන් එකඟතාවද පළකර සිටියේය. 2018 වසරේදී පමණක් ඝාතනයට ලක්වූ දකුණු අප්‍රිකානු කාන්තාවන්ගේ ප්‍රමාණය තුන් දහසකට අධිකයි. එය සාමාන්‍ය වශයෙන් සැලකූ කළ සෑම පැය තුනකට වරක්ම එක් දකුණු අප්‍රිකානු කාන්තාවක් ඝාතනයට ලක්වන බවද මේ වාර්තාවල සඳහන්. ලෝක සෞඛ්‍ය සංවිධානය පවසන්නේ මෙය අසාමාන්‍ය ලෙස බරපතළ කරුණක් ලෙසයි.", "URL": "https://sinhala.adaderana.lk/news.php?nid=119070", "Category": null, "Parent URL": null}