{"Source": "Adaderana", "Timestamp": "November 30, 2010 02:36 pm", "Headline": "මව පාඩම් කරන්නැයි කිවු පසු පුතා ගෙල වැළලාගනියි", "News Content": "වව්නියාවේ, නෙරියකුලම්, මාන්කුලම්හි පදිංචි 10 හැවිරිදි පිරිමි දරුවෙකු සිය දිවි හානි කරගෙන ඇති බව වාර්තා වේ. මාන්කුලම්හි ආල්හාමියා මුස්ලිම් විද්‍යාලයෙහි 4 වන ශ්‍රේණියෙහි අධ්‍යාපනය ලැබූ අබ්දුල් මුනාප් මුනිව්වර් නැමති මෙම දරුවා ඊයේ සවස 6 .45 ට පමණ මෙසේ මරණයට පත්ව තිබේ. මෙම දරුවාගේ මව විසින් පාඩම් කරන ලෙස ඔහුට තදින් පවසා ඇති අතර ඉන්පසු ඔහු නිවස තුළ වූ කුඩා දරුවකු නැලවීම සඳහා තොටිල්ලක් ලෙස ගැට ගසා තිබූ සාරියකින් ගෙල වැළලාගෙන සිය දිවි හානිකරගෙන ඇති බව වාර්තා වී තිබේ. පසුව මෙම දරුවා මාන්කුලම රෝහලට ඇතුළ කර ඇති අතර ඔහුගේ තත්ත්වය අසාධ්‍ය වූ නිසා සෙට්ටිකුලම රෝහල වෙත රැගෙන ගොස් ඇත. දරුවා එම රෝහල වෙත ගෙන යන අතරතුර මරණයට පත්ව ඇති බව රෝහල් ආරංචි මාර්ග සඳහන් කරයි. මෙසේ මරණයට පත් දරුවාගේ මව විදෙස්ගතව සිට දින කිහිපයකට පෙර නැවත ශ්‍රී ලංකාවට පැමිණ ඇති බව සඳහන්ය. මෙම මරණය සැකසහිත නිසා පශ්චාත් මරණ පරීක්ෂණයක් පැවැත්වීම සඳහා මළ සිරුර වව්නියාව රෝහලට බාර දී තිබේ. සිද්ධිය පිළිබඳ වැඩිදුර පරීක්ෂණ කටයුතු සෙට්ටිකුලම පොලීසිය මගින් මෙහෙයවන බව ද සඳහන්ය.", "URL": "https://sinhala.adaderana.lk/news.php?nid=12507", "Category": null, "Parent URL": null}