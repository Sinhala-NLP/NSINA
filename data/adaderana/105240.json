{"Source": "Adaderana", "Timestamp": "March 1, 2019 08:25 am", "Headline": "බස් රථ අනතුරකින් අට දෙනෙකුට තුවාල ", "News Content": "යාපනය සිට කොළඹ බලා ධාවනය වූ සුඛෝපභෝගී බස් රථයක් ටිපර් රථයක හා ගසක ගැටීමෙන් සිදුවු අනතුරකින් පුද්ගලයින් හය දෙනෙකු තුවාල ලබා ඇති බව කිලිනොච්චිය පොලීසිය පවසයි. ඊයේ (28) රාත්‍රියේ පරන්තන් ප්‍රදේශයේදී මෙම අනතුර සිදුව ඇත. පොලීසිය පැවසුවේ යාපනය සිට කොළඹ බලා ධාවනය වු බස් රථයක් හා මුලතිව් සිට යාපනය දෙසට ගමන් ගත් ටිපර් රථයක් පරන්තන් මංසන්ධියේදී ගැටී ඇති අතර, එහිදි බස් රථ රියදුරු අනතුර වළක්වා ගැනීමට උත්සාහ කිරීමේදී බස් රථය මාර්ගයෙන් ඉවතට පැන ගසක ගැටීමෙන් අනතුර සිදුව ඇති බවය. අනතුරින් බස් රථයේ ගමන්ගත් පුද්ගලයින් අට දෙනෙකු තුවාල ලබා ඇති අතර, තුවාලකරුවන් කිලිනොච්චිය රෝහලට ඇතුළත් කොට ඇති බවද පොලීසිය පැවසීය. තුවාලකරුවන්ගේ තත්ත්වය තරමක් බරපතල වන අතර, අනතුරින් බස් රථ රියදුරුද තුවාල ලබා ඇති බව පොලීසිය සඳහන් කළේය. සිද්ධිය සම්බන්ධයෙන් කිලිනොච්චිය පොලීසිය වැඩිදුර පරීක්ෂණ ‍මෙහෙයවන බව සඳහන් වෙයි.", "URL": "https://sinhala.adaderana.lk/news.php?nid=105240", "Category": null, "Parent URL": null}