{"Source": "Adaderana", "Timestamp": "May 2, 2019 02:05 pm", "Headline": "මනුෂ්‍ය ජීවිත විනාශ කිරීම තුළින් යහපතක් අපේක්ෂා කිරීම මිත්‍යාවක්", "News Content": "මනුෂ්‍ය ජීවිත විනාශ කිරීම තුළින් යහපතක් අපේක්ෂා කිරීම මිත්‍යාවක් බව කැළණිය රජමහා විහාරයේ විහාරාධිපති පුජ්‍ය මහාචාර්ය කොල්ලුපිටියේ මහින්ද සංඝරක්කිත හිමියන් පවසයි. එම විහාරස්ථානයේ ඊයේ(01) පැවති ආගමික වැඩ සටහනකට එක් වෙමින් උන්වහන්සේ මේ බව සඳහන් කළේය. පසුගිය දා පාස්කු ප්‍රහාරයෙන් මියගිය පුද්ගලයින්ට පිං පැමිණවීම සහ තුවාල ලැබුවන්ට ඉක්මන් සුවය ප්‍රර්ථනා කිරීම වෙනුවෙන් බෝධිපුජා පිංකමක් ඊයේ පස්වරුවේ කැළණි රජමහා විහාරයේදී සිදු කෙරුණි. මෙම අවස්ථාවට කතෝලික පියතුමන් ඇතුළු විශාල පිරිසක් එක්ව සිටියේය. මෙහිදී වැඩිදුරටත් අදහස් දක්වමින් කැළණිය රජමහා විහාරයේ විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝරක්කිත හිමියන් මෙසේ පවසා සිටියේය. “ත්‍රස්තවාදය කියන දෙය මේ ලෝකයටම මිනිස් වර්ගයාටම විපත්තියක් ඇති කරන අන්තවාදි ක්‍රියාදායමක්. විවිධ අරමුණු කරුණු කොටගෙන ආගමික සිද්ධාන්ත අරමුණු කරගෙන මනස විකෘර්ති කරගෙන සිදුකරන මේවගේ ම්ලේච්ඡ ක්‍රියාවන් අපි හැම කෙනෙක්ම ප්‍රතික්ෂේප කරන්න ඕන කරනවා. හෙළා දකින්න ඕන කරනවා. දෙවියන්ගේ නාමයෙන් දෙවියන් සන්තෝස කිරිම සඳහා මිනිස්සුන්ගේ ජීවිත නැති කිරීම ස්වර්ග සම්පත්තිය සකසාදෙන ක්‍රියාවලියක් ලෙස විශ්වාස කිරීම ඒකට අවතීරණ වෙලා අනිත් අයගේ ජීවිත උදුරාගැනීම මොනතරම් මෝඩකමක්ද කියලා අපිට ප්‍රශ්න කරන්න සිද්ධ වෙනවා. එයට හේතුව ආගමක් ලෝකයේ නිර්මාණය වන්නේ මනුෂ්‍ය වර්ගයාගේම යහපත සඳහා, මනුෂ්‍ය වර්ගයාගේ යහපත සඳහා ආගමක් නිර්මාණය වෙනකොට යම් යම් ලබිදීන් නිර්මාණය කරගෙන කෙනෙක් කියනවානම් ඒ මනුස්ස වර්ගයා නැති කිරීමෙන් තමුන්ට ස්වර්ග සම්පත්තිය ලබාගන්න පුළුවන් කියලා මොන තරම් බොලඳ ඒවගේම මෝඩ අඳහසක්ද කියන කාරනය මතක් කරන්න ඕන කරනවා.“ මේ අතර ශ්‍රී ලංකා පොදුජන පෙරමුණ නියෝජනය කරන සමස්ථ ලංකා පළාත් පාලන සංසඳයේ නියෝජිතයන් පිරිසක් ඊයේ පෙරවරුවේ සීනිගම දෙවොල් මහා දේවාලයේ දී දේව කන්නලව්වක් සිදු කළේය. ඒ පාස්කු ප්‍රහාරය සිදු කළ ත්‍රස්තවාදින්ට හා ත්‍රස්තක්‍රියාවන් ජනතාවගෙන් වසන් කළ පුද්ගලයින්ට දඩුවම් ලබාදෙන ලෙස ඉල්ලමින් .", "URL": "https://sinhala.adaderana.lk/news.php?nid=109099", "Category": null, "Parent URL": null}