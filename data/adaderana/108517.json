{"Source": "Adaderana", "Timestamp": "April 23, 2019 12:20 pm", "Headline": "තැපැල් මඟින් පාර්සල් යවන්නන්ට විශේෂ නිවේදනයක්", "News Content": "තැපැල් මඟින් බෙදාහැරීම සඳහා යොමුකරන පාර්සල්, තැපැල් කාර්යාලයේ කවුළු නිලධාරියෙකු හෝ බලයලත් නිලධාරියෙකු ඉදිරියේ ඇසුරුම් කර බාරදෙන ලෙස නිවේදනයක් නිකුත් කර ඇත. දැනට දිවයිනේ පවතින ආරක්ෂක තත්ත්වය සැළකිල්ලට ගනිමින් දේශීය හා විදේශීය තැපැල් මඟින් බෙදාහැරීම සඳහා යොමුකරන පාර්සල්, තැපැල් කාර්යාලයේ කවුළු නිලධාරියෙකු හෝ බලයලත් නිලධාරියෙකු ඉදිරියේ ඇසුරුම් කර බාරදෙන පාර්සල් පමණක් තැපැල් කාර්යාල වෙත බාරගන්නා ලෙස සියළු තැපැල් ස්ථානාධිපතිවරුන්ට නිවේදනයක් නිකුත් කර ඇත. ඒ අනුව බැහැර සිට ඇසුරුම් ඇසුරුම් කර තැපැල් කිරීමට පාර්සල් ඉදිරිපත් නොකරන ලෙස මහජනතාව වෙත දැනුම් දී ඇත. බැහැර සිට ඇසුරුම් කර රැගෙන එන පාර්සල් බාරගැනීම කවුළු නිලධාරීන් ප්‍රතික්ෂේප කිරීම හෝ විවෘත කර පෙන්වා යළි ඇසුරුම් කරන ලෙස මහජනතාවට තැපැල් කාර්යාලයෙන් උපදෙස් ලබා දිය හැකි අතර එයින් සිදු වන අපහසුතා වළක්වා ගැනීමට සියළු පාර්සල්, තැපැල් කාර්යාලය තුළදී ඇසුරුම් කර බාරදෙන ලෙස මහජනතාව වෙත දැනුම් දෙනු ලබයි. එසේම පාර්සල් බාරදෙනු ලබන අය අනන්‍යතාවය තහවුරු කිරීම අත්‍යවශ්‍ය බව ද තැපැල්පතිවරයා දැනුම් දෙනු ලබයි.", "URL": "https://sinhala.adaderana.lk/news.php?nid=108517", "Category": null, "Parent URL": null}