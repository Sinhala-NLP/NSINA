{"Source": "Adaderana", "Timestamp": "March 20, 2016 05:09 pm", "Headline": " කොටුව-ගල්කිස්ස දුම්රිය මාර්ගයේ හෙට සුළු ප්‍රමාදයන්", "News Content": "මුහුදුබඩ දුම්රිය මාර්ගයේ කොළඹ කොටුව සහ ගල්කිස්ස දුම්රිය ස්ථාන අතර තනි මාර්ගයේ දුම්රිය ධාවනය සිදුකිරීම හේතුවෙන් හෙට(21) දිනයේ සුළු දුම්රිය ප්‍රමාදයන් සිදුවිය හැකි බව දුම්රිය දෙපාර්තමේන්තුව පවසයි.ප්‍රතිසංස්කරණ කටයුත්තක් හේතුවෙන් පසුගිය 18 වන දින සිට ලබන 22 වන දින දක්වා කොටුව සහ ගල්කිස්ස දුම්රිය ස්ථාන අතර දුම්රිය ධාවනය තනි මාර්ගයේ සිදුකිරීමට දුම්රිය දෙපාර්තමේන්තුව තීරණය කර තිබුණි.හෙට දිනය සතියේ වැඩ කරන දිනයක් බැවින් මෙම ප්‍රතිසංස්කරණ කටයුතු හේතුවෙන් සුළු දුම්රිය ප්‍රමාදයක් සිදුවිය හැකි බව දුම්රිය ගමනාගමන අධිකාරී විජය සමරසිංහ මහතා පෙන්වා දෙයි.කෙසේවෙතත් මෙම ප්‍රතිසංස්කරණ කටයුතු හේතුවෙන් කිසිදු සාමාන්‍ය දුම්රියක් අවලංගු නොකරන බව ද ඔහු කියා සිටියි.", "URL": "https://sinhala.adaderana.lk/news.php?nid=58424", "Category": null, "Parent URL": null}