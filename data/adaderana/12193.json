{"Source": "Adaderana", "Timestamp": "November 16, 2010 12:41 pm", "Headline": "ජ.වි.පෙට පහරදුන්නේ හමුදා බුද්ධි අංශයයි-හදුන්නෙත්ති කියයි", "News Content": "තමන්ට යාපනයේදී පහරදුන්නේ ආණ්ඩුවේ මෙහෙයවීම යටතේ හමුදා බුද්ධි අංශය විසින් බව ජ.වි.පෙ පාර්ලිමේන්තු මන්ත්‍රී සුනිල් හදුන්නෙත්ති මහතා පවසයි. යාපනය වැනි අධිආරක්ෂිත කලාපයක ආණ්ඩුවේ මෙහෙයවීමෙන් මිසක මේ ආකාරයේ පහරදීමක් සිදුකළ නොහැකි බව හෙතෙම කියා සිටියේ අද(16) බත්තරමුල්ල පක්ෂ මූලස්ථානයේ පැවති මාධ්‍ය හමුවකට සහභාගී වෙමිනි. පසුගිය 14 වෙනි දන පස්වරුවේ යාපනයේ හිටපු පාර්ලිමේන්තු මන්ත්‍රීනි පද්මිණී සිදම්බරනාදන් මහත්මියගේ යාපනය,පරණ පාරේ,කන්දර්මඩම්හි පිහිටි නිවස තුළදී \"අපි ශ්‍රී ලාංකිකයෝ\"නම් සංවිධානය විසින් සංවිධානය කර තිබුණු අතුරුදහන් වූවන්ගේ තොරතුරු හෙළිකර ගැනීම සඳහා වන වැඩ සටහනක් සම්බන්ධයෙන් පවත්වන්නට නියමිතව තිබූ සාකච්ඡාවකට සහභාගීවී සිටියදී තමන් පහරකෑමට ලක්වූ බව මන්ත්‍රීවරයා සිහිපත් කළේය. තමන් ඇතුළු පිරිසට පහරදීමේ සිදුවීමට අදාළව පොලීසියේ පැමිණිල්ලක් සිදුකරනු ලැබුවේ රාත්‍රී 8.00 ට පමණ වුවත් ඊට පෙරාතුව රජයේ මාධ්‍ය ප්‍රකාශකයින් මෙම පහරදීම සිදුකරනු ලැබුවේ යාපනයේ ද්‍රවිඩ ජනයා විසින් බව පුන පුනා ප්‍රකාශ කිරීම තුළින්ම මෙම පහරදීම පිටුපස සිටින්නේ ආණ්ඩුව බව ප්‍රත්‍යක්ෂ වන බව හදුන්නෙත්ති මහතා පෙන්වා දුන්නේය. යාපනයේ මේ වන විටත් පවතින්නේ මිලිටරිපාලනයක් බවත්,එහි සැරිසරන සන්නද්ධ කණ්ඩායම් ආණ්ඩුවේ ආශිර්වාදය මත කටයුතු කරන බවත්,ඇතැම්විට ඒවා ආණ්ඩුවේ අභිමතයට පිටින් යන අවස්ථාවන් පවා දක්නට ලැබෙන බවත් ඔහු කියා සිටියේය. මෙම පහරදීමේ සිදුවීමට අදාළව තමන් ඊට සම්බන්ධ නැති වග හැකිනම් සාධාරණ පරීක්ෂණයක් පවත්වා ඔප්පු කරන ලෙස ආණ්ඩුවට අභියෝග කරන බවද හදුන්නෙත්ති මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12193", "Category": null, "Parent URL": null}