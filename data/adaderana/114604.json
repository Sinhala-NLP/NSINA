{"Source": "Adaderana", "Timestamp": "July 20, 2019 07:45 pm", "Headline": "කාණුවකට වැටී දෙදරු පියෙක් මරුට", "News Content": "මස්කෙළිය, බ්‍රන්ස්වික් තේ වතුයායේ, ඩනටා කොටසේ ජල කාණුවකට වැටී පුද්ගලයෙක් අද (20) සවස 2.00 ට පමණ මිය ගොස් ඇති බව මස්කෙළිය පොලීසිය පවසයි. මෙසේ මිය ගොස් ඇත්තේ 70 හැවිරිදි ඒ. මරියන් නැමති විශ්‍රාමික වතු කම්කරු දෙදරු පියෙකි. මිය ගිය අය තම නිවසට ජලය සැපයෙන නිවස අසල පිහිටි ජල කාණුවකට ගොස් ජල සැපයුම අලුත්වැඩියා කිරිමට ගිය අවස්ථාවේ ඇද වැටිමෙන් මිය ගොස් ඇති බව මස්කෙළිය පොලීසිය පවසයි. මෙම මරණය සම්බන්ධව මරණ පරීක්ෂණය මස්කෙළිය හදිසි මරණ පරීක්ෂක නරසිංහ පෙරුමාල් මහතා විසින් සිද්ධිය වූ ස්ථානයේදී පවත්වා අධිකරණ වෛද්‍ය පරීක්ෂණය සඳහා මළ සිරුර දික්ඔය මූලික රෝහල වෙත යොමු කරන ලෙස පොලීසියට නියෝග කළේය. මස්කෙළිය පොලීසියේ උප පොලිස් පරීක්ෂක ආනන්ද මහතා ඇතුලු නිලධාරින් පිරිසක් සිද්ධිය සම්බන්ධයෙන් වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=114604", "Category": null, "Parent URL": null}