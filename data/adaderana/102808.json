{"Source": "Adaderana", "Timestamp": "January 22, 2019 10:51 am", "Headline": "වේයන්ගොඩ දෙමහල් ගොඩනැඟිල්ලක ගින්නක්", "News Content": "අද(22) අළුයම වේයන්ගොඩ කීනවල ප්‍රදේශයේ දෙමහල් ගොඩනැඟිල්ලක උඩුමහලේ ගින්නක් හටගෙන තිබේ. මෙම ගින්නට හේතුව තවමත් අනාවරණය වී නැහැ. මේ අතර කැස්බෑව බටුවන්දර ප්‍රදේශයේ පුරන් කුඹුරු වෙල්යායක ඊයේ(21) පස්වරුවේ ඇතිවූ ගින්නකින් අක්කර යායක් විනාශයට පත්වී තිබේ. අද අළුයම 12.30ට පමණ වේයන්ගොඩ කීනවල දුම්රිය ස්ථානය අසල පිහිටි දෙමහල් ගොඩනැඟිල්ලක උඩුමහලේ ගින්නක් හටගෙන තිබේ. ගිනි නිවීමේ ඒකකයේ නිලධාරීන් විසින් ගින්න මැඩපවත්වා ඇති අතර විදුලි කාන්දුවක් හේතුවෙන් මෙම ගින්න හටගෙන ඇති බව වාර්තා වෙයි. සිද්ධියෙන් කිසිදු ජීවිත හානියක් සිදුවී නැහැ. මේ අතර ඊයේ(21) පස්වරුවේ කැස්බෑව බටුවන්දර ප්‍රදේශයේ පුරන් කුඹුරු වෙල්යායක හටගත් ගින්නක් හේතුවෙන් අක්කර ගණනාවක් සහ එහි වාසය කරන සත්ත්වයන් විශාල ප්‍රමාණයක් විනාශයට පත්ව තිබේ. කිසිදු බලධාරියකු මෙම ස්ථානයට නොපැමිණීම හේතුවෙන් ගින්න ශීඝ්‍රයෙන් පැතිර ගොස් ඇති බවයි අප වාර්තාකරු සඳහන් කළේය. ප්‍රදේශවාසීන් විසින් ගින්න මැඩපැවැත්වීමට කටයුතු කර ඇති අතර පිළියන්දල පොලිසීය විසින් සිද්ධිය පිලිබද වැඩිදුර පරීක්ෂණ ආරම්භ කර ඇති බව වාර්තා වෙයි.", "URL": "https://sinhala.adaderana.lk/news.php?nid=102808", "Category": null, "Parent URL": null}