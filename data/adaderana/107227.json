{"Source": "Adaderana", "Timestamp": "April 2, 2019 04:13 pm", "Headline": "සත්‍ය ගවේෂකයෝ ගොනු කළ පෙත්සම සලකා බැලීම කල්යයි", "News Content": "කල් දමා තිබෙන පළාත් සභා ඡන්ද විමසීම කඩිනමින් පවත්වන ලෙස ශ්‍රී ලංකා මැතිවරණ කොමිසමට නියෝගයක් නිකුත් කරන මෙන් ඉල්ලා ගොනු කර ඇති පෙත්සමක් සලකා බැලීම ජුනි මස 03 වනදා දක්වා කල් තැබීමට ශ්‍රේෂ්ඨාධිකරණය නියම කළේය. සත්‍ය ගවේෂකයෝ සංවිධානයේ නීතිඥ ප්‍රේමනාත් දොලවත්ත මහතා විසින් ඉදිරිපත් කළ මෙම පෙත්සම අද(02) බුවනෙක අලුවිහාරේ, එල්. ටී.බී.දෙහිදෙනිය සහ ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබුවේය. එහිදී විනිසුරු මඩුල්ලේ සභාපති විනිසුරු බුවනෙක අලුවිහාරේ මහතා සඳහන් කර සිටියේ වෙනත් නඩු කිහිපයක් විභාගයට ගැනීමට නියමිතව තිබෙන බැවින් මෙම පෙත්සම සලකා බැලීම ජූනි මස 03 වනදා දක්වා කල් තබන බවයි. සත්‍ය ගවේෂකයෝ සංවිධානය පෙන්වා දෙන්නේ පළාත් සභා මැතිවරණය දින නියමයක් නොමැතිව කල් දමා තිබීම හේතුවෙන් ජනතාවගේ සර්වජන ඡන්ද අයිතිය උල්ලංඝනය වන බවයි. එම නිසා අදාළ මැතිවරණය කඩිනමින් පවත්වන ලෙස මැතිවරණ කොමිසමට නියෝග නිකුත් කරන මෙන් ද පෙත්සම්කාර සංවිධානය අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=107227", "Category": null, "Parent URL": null}