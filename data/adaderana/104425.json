{"Source": "Adaderana", "Timestamp": "February 15, 2019 10:04 pm", "Headline": "ඉරාන නාවික හමුදාවට අයත් නෞකා 3ක් කොළඹ වරායට පැමිණෙයි", "News Content": "ඉරාන නාවික හමුදාවට අයත් 'බුෂේර්', 'ලවාන්' සහ 'බයන්ඩෝර්' යන යුද නෞකා ත්‍රිත්වය අද(15) පුහුණු සහ සුහද සංචාරයක් සඳහා කොළඹ වරායට පැමිණ තිබේ. එහිදී ශ්‍රී ලංකා නාවික හමුදාව විසින් නාවික සම්ප්‍රදායානුකූලව එම නෞකාවන් පිළිගෙන තිබේ. නෞකාවන් වරායට පැමිණීමෙන් අනතුරුව ඒවායේ අණදෙන නිලධාරීන් වන ලුතිනන් කොමාණ්ඩර් මහ්මූද් බද්වී, ලුතිනන් කොමාණ්ඩර් හසන් බේගී, ලුතිනන් කොමාණ්ඩර් මොහොමඩ් බාගර් රහ්නාමා යන නිලධාරීන් බටහිර නාවික විධානය භාර ආඥාපති, රියර් අද්මිරාල් නිශාන්ත උළු‍ගේතැන්න මහතා හමු වී තිබේ. එහිදී ඔවුන් සුහද හමුවීමක නිරත වී ඇති අතර එම අවස්ථාව සනිටුහන් කරමින් සමරු තිලිණ හුවමාරුවක් ද සිදුව ඇත. සිව් දින නිල සංචාරය නිමා කරමින් එම නෞකාවන් ලබන 18 වන දින දිවයිනෙන් පිටත්වීමට නියමිතය.", "URL": "https://sinhala.adaderana.lk/news.php?nid=104425", "Category": null, "Parent URL": null}