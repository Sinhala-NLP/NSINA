{"Source": "Adaderana", "Timestamp": "February 27, 2018 06:06 pm", "Headline": " වැස්ස නිසා කොළඹ තැන් කිහිපයක ගස් කඩා වැටෙයි-පාමංකඩ දී පුද්ගලයෙකුට තුවාලයි(ඡායාරූප සහිතයි)", "News Content": "කොළඹ- හොරණ 120 බස් මාර්ගයේ පාමංකඩ, දුටුගැමුණු මාවතේ මෝටර් රථයක් මතට ගසක් කඩා වැටීමෙන් පුද්ගලයෙකු තුවාල ලබා ඇති බව පොලිස් මාධ්‍ය ප්‍රකාශකවරයා පවසයි. මේ හේතුවෙන් මාර්ගයේ දැඩි රථවාහන තදබදයක් ඇති වී තිබෙන බව ද වාර්තා වෙයි. එම මාර්ග භාවිතා කරන මහජනතාව සහ රියදුරන් හැකිතාක් විකල්ප මාර්ග භාවිතා කිරීමට කටයුතු කරන ලෙස ද පොලීසිය ඉල්ලයි. ගස කඩා වැටීමෙන් මෝටර් රථයකට අලාභ හානි සිදුව ඇති අතර තුවාල ලැබු පුද්ගලයා මේ වන විට කළුබෝවිල රෝහලට ඇතුළත් කර තිබේ. මේ අතර අද සවස 4.30ට පමණ හෝමාගම පාදුක්ක හන්දියේ ගසක් කඩා වැටීමෙන් ත්‍රී රෝද රථයකට අලාභානි සිදුව ඇත. මෙම අනතුරින් කිසිවෙකුටත් තුවාල සිදුවී නොමැති බව ද අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=84929", "Category": null, "Parent URL": null}