{"Source": "Adaderana", "Timestamp": "April 17, 2014 07:54 am", "Headline": "එල්.ටී.ටී.ඊ ත්‍රස්තජාලය තවදුරටත් ක්‍රියාත්මක වෙනවා ", "News Content": "ජාත්‍යන්තර න්‍යාය පත්‍රයකට අනුව එල්.ටී.ටී.ඊ ත්‍රස්තජාලය ශ්‍රී ලංකාවට එරෙහිව තවදුරටත් ක්‍රියාත්මක වන බව ආරක්ෂක ලේකම් ගෝඨාභය රාජපක්ෂ මහතා පවසයි. ඔහු පෙන්වා දෙන්නේ ශ්‍රී ලංකාව තුළ යුදමය වශයෙන් ත්‍රස්තවාදය තුරං කළ ද ප්‍රජාතන්ත්‍රවාදී මුහුණුවරකින් ඔවුන් යළි පෙනී සිටීමට උත්සාහ දරන බවයි. මලයාසියාවේ පැවැත්වෙන ආසියානු කලාපීය ආරක්ෂක සේවා ප්‍රදර්ශනය සහ සම්මන්ත්‍රණය අමතමින් ආරක්ෂක ලේකම් ගෝඨාභය රාජපක්ෂ මහතා මෙම අදහස් පළ කර තිබේ. ත්‍රස්තවාදය සම්පුර්ණයෙන්ම තුරං කිරීමට ලොව පුරා සිදුවන එල්.ටී.ටී.ඊ ත්‍රස්ත ජාලයේ ක්‍රියාකාරකම් නතර කළ යුතු බව ආරක්ෂක ලේකම්වරයා පෙන්වා දෙයි. ඇතැම් රටවල් වලින් එල්.ටී.ටී.ඊ සංවිධානයට දේශපාලන සහ මානවවාදී සහයෝගය නිරන්තරයෙන්ම ලැබෙන අතර එමගින් නීති විරෝධී ක්‍රියාකරකම් සිදුවන බව ගෝඨාභය රාජපක්ෂ මහතා පවසයි. ලොව පුරා රටවල් 30 කට අධික සංඛ්‍යාවක සිටින දෙමළ ඩයස් පෝරාව එල්.ටී.ටී.ඊ ත්‍රස්තවාදීන්ගේ ක්‍රියාකාරකම්වලට ආධාර ලබා දෙන බවද ආරක්ෂක ලේකම්වරයා එහිදී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=42588", "Category": null, "Parent URL": null}