{"Source": "Adaderana", "Timestamp": "June 18, 2012 02:24 pm", "Headline": "අවසන් කටයුතු සාමකාමී විය යුතු යැයි අධිකරණ නියෝගයක්", "News Content": "හම්බන්තොට, කටුවන ප්‍රදේශයේ සිදුවූ වෙඩි තැබීමේ සිද්ධියෙන් මියගිය දෙදෙනාගේ දේහයන් පිළිබඳ අවසන් කටයුතු සාමකාමීව පැවැත්විය යුතු බවට අධිකරණ නියෝගයක් ලබා දී තිබේ. ඒ අනුව ධජ, පතාක, සටන් පාඨ පුවරු ප්‍රදර්ශනය කිරීමකින් තොරව සුසාන භූමිය කරා යා හැකි කෙටිම මාර්ගය භාවිත කරමින් එම දේහයන් පිළිබඳ අවසන් කටයුතු සිදුකළ යුතු බවට වලස්මුල්ල මහේස්ත්‍රාත් අධිකරණය මෙම නියෝගය ලබා දී ඇත. පසුගිය 15 වන දින හම්බන්තොට, කටුවන ප්‍රදේශයේ පැවති ජනතා විමුක්ති පෙරමුණු රැස්වීමකට වෙඩි ප්‍රහාරයක් එල්ල වූ අතර එම ප්‍රහාරයෙන් තරුණයකු සහ කාන්තාවක් මරණයට පත්විය. ඔවුන්ගේ දේහයන් පිළිබඳ අවසන් කටයුතු අද පස්වරුවේ සිදු කිරීමට නියමිතය. මේ හේතුවෙන් ප්‍රදේශයට පොලිසිය සහ හමුදාවේ ආරක්ෂාව යොදවා තිබේ.", "URL": "https://sinhala.adaderana.lk/news.php?nid=25130", "Category": null, "Parent URL": null}