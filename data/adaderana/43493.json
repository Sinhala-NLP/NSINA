{"Source": "Adaderana", "Timestamp": "May 27, 2014 06:01 am", "Headline": "රියදුරුට නින්ද ගිහින් යතුරුපැදිකරු යටකරලා-යතුරුපැදිකරු මරුට", "News Content": "හලාවත - කොළඹ මාර්ගයේ මාරවිල - කොස්වාඩිය ප්‍රදේශයේදී ලොරියක් සහ යතුරු පැදියක් ගැටීමෙන් සිදුවී ඇති අනතුරකින් යතුරු පැදිකරු මිය ගොස් තිබේ. අද (27) වැනිදා අළුයම 3.30 ට පමණ මෙම අනතුර සිදුවී ඇති බව පොලීසිය පවසයි. මිය ගොස් ඇත්තේ මදුරන්කුලියේ පදිංචි ඩබ්ලිව්.එම්.චන්දන කැළුම් (අවු:42) නම් අයෙකි. යතුරු පැදිය සහ ලොරිය මුහුණට මුහුණ ගැටීමෙන් අනතුර සිදුවී ඇති අතර ලොරි රථයේ රියදුරුට නින්ද යාම හේතුවෙන් අනතුර සිදු වන්නට ඇති බවට විශ්වාස කළ හැකි බවද පොලීසිය කියයි. අනතුරින් තුවාල ලැබූ යතුරු පැදිකරු එම අවස්ථාවේදීම මාරවිල මූලික රෝහලට ඇතුළත් කළත් ඔහු මිය ගොස් ඇති බව සඳහන්ය. අනතුරට සම්බන්ධ ලොරිය සහ රියදුරුව පොලීසිය විසින් අත්අඩංගුවට ගෙන ඇත. මාරවිල පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43493", "Category": null, "Parent URL": null}