{"Source": "Adaderana", "Timestamp": "July 3, 2018 07:05 am", "Headline": "පාර්ලිමේන්තුවේ ඒකාබද්ධයට හිමි තැන ගැන කථානායක දැනුවත් කරයි", "News Content": "ඒකාබද්ධ විපක්ෂය ලෙස ආණ්ඩුවට එරෙහිව දැවැන්ත උද්ඝෝෂණ මාලාවක් දිවයින පුරා ක්‍රියාත්මක කරන බව හිටපු ජනාධිපති මහින්ද රාජපක්ෂ මහතා පවසයි. ඔහු පෙන්වා දෙන්නේ ඒ සඳහා අවශ්‍ය මුලික සාකච්ඡා මේ වන විටත් අවසන් කර ඇති බවයි. ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී කණ්ඩායම් රැස්වීමෙන් අනතුරුව මාධ්‍ය වෙත අදහස් දක්වමින් හිටපු ජනාධිපති මහින්ද රාජපක්ෂ මහතා මෙම අදහස් පල කළේය. ඒකාබද්ධ විපක්ෂයේ මන්ත්‍රීවරුන්ට පාර්ලිමේන්තුවේ දී හිමිවිය යුතු වරප්‍රසාද සම්බන්ධයෙන් අද(03) දිනයේ දී කතානායකවරයා දැනුවත් කිරීමට තීරණය කර තිබේ. පාර්ලිමේන්තු මන්ත්‍රී දිනේෂ් ගුණවර්ධන මහතා සඳහන් කළේ ඒකාබද්ධ විපක්ෂය මේ වන විට මන්ත්‍රීවරුන් 70 කගෙන් සමන්විත වන බැවින් ඒ පිළිබඳව කතානායකවරයා දැනුවත් කරන බවයි. මේ අතර පසුගියදා ආණ්ඩුවෙන් ඉවත් වූ මන්ත්‍රීවරුන් 16 දෙනා ද ඊයේ(02) දිනයේ ඒකාබද්ධ විපක්ෂයේ පාර්ලිමේන්තු මන්ත්‍රී කණ්ඩායම් රැස්වීමට ප්‍රථම වරට එක් විය. මින් ඉදිරියට තමන් ඇතුළු කණ්ඩායම ද ඒකාබද්ධ විපක්ෂය සමඟ කටයුතු කරන බව පාර්ලිමේන්තු මන්ත්‍රී සුසිල් ප්‍රේම්ජයන්ත් මහතා සඳහන් කළේය. ඒකාබද්ධ විපක්ෂයේ පාර්ලිමේන්තු මන්ත්‍රී කණ්ඩායම් රැස්වීමෙන් අනතුරුව ඩිලාන් පෙරේරා මහතා සහ කුමාර වෙල්ගම යන මන්ත්‍රීවරුන් දෙදෙනා ද මාධ්‍ය වෙත අදහස් පල කළේය.", "URL": "https://sinhala.adaderana.lk/news.php?nid=91880", "Category": null, "Parent URL": null}