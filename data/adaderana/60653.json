{"Source": "Adaderana", "Timestamp": "May 31, 2016 01:54 pm", "Headline": "අපද්‍රව්‍ය ඉවත්කරන්නට මිලියන 18ක් - ලැබුණු ආධාරවලට තාම අත තියලාවත් නෑ", "News Content": "කොළොන්නාව හා ඒ අවට ප්‍රදේශයේ ජල ගැලීම් හේතුවෙන් එක් රැස්වුණු අපද්‍රව්‍ය ඉවත්කිරීමට මිලියන 18ක මුදලක් වෙන්කර ඇති බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා කියා සිටියි.ඊට අදාළ කැබිනට් පත්‍රිකාවට අනුමැතිය හිමිවූ බව අමාත්‍යවරයා කියා සිටියේ අද(31)කොළඹ පැවති මාධ්‍ය හමුවකදීය.ආපදාවන්ට ලක්වූ ජනතාවට සහන සැලසීම සඳහා විශාල වශයෙන් ආධාර ලැබී ඇති බවත්,අද සවස චීන ආධාර රැගත් ගුවන්යානයක්ද පැමිණෙන බවත් අමාත්‍යවරයා මෙහිදී සිහිපත් කළේය.මෙම සිද්ධියේදී ලැබුණු ආධාර මුදල් වෙනම ගිණුමක තැන්පත්කර ඇති බවත්,එකී ආධාරවලට තාමත් අත තබා හෝ නොමැති බවත් අමාත්‍යවරයා සඳහන් කළේය.පසුගියා ඇතිවූ ජලගැලීම් හේතුවෙන් කොළඹ හා තදාසන්න ප්‍රදේශවල නිවෙස්වල එකතුවී ඇති අපද්‍රව්‍ය බැහැර කරලීම ඉමහත් ගැටළුවක් වී ඇති බැවින් ආපදා කළමනාකරණ අමාත්‍යංශය පළාත්සභා හා පළාත් පාලන අමාත්‍යංශයද ඒකාබද්ධව මෙම අපද්‍රව්‍ය බැහැර කරලීමේ වැඩපිළි‍වෙළක් ක්‍රියාවට නංවා ඇති බව මෙම මාධ්‍ය හමුවේදී අනාවරණය කෙරිණි.ඒ අනුව එක් පළාත් පාලන ආයතනයකින් කසළ බැහැර කරලීමට හැකි එක් උපකරණයක් හෝ රැගෙන පැමිණ මෙම වැඩපිළි‍වෙළට දායකවිය හැකි බව අමාත්‍යවරයා පෙන්වා දුන්නේය.කෙසේ වෙතත් මෙම අපද්‍රව්‍ය බැහැරකරලන්නේ කොහාටදැයි මාධ්‍යවේදියෙකු විසින් විමසන ලදුව අමාත්‍යවරයා කියා සිටියේ තාවකාලික ස්ථානයකට මුදාහරින නමුත් පසුව ඒ සඳහා ස්ථීරසාර වැඩපිළි‍වෙළක් ක්‍රියාවට නංවන බවයි.මෙහිදී මාධ්‍යවේදියෙකු විමසා සිටියේ රංජන් රාමනායක අමාත්‍යවරයා විසින් මේවන විට අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පතිවරයාට ප්‍රථම හිටපු පොලිස්පතිවරයාද අත්අඩංගුවට ගත යුතු යයි කරන ලද ප්‍රකාශය සම්බන්ධයෙන් කුමක් කිවහැකිද යන්නයි.ඊට ප්‍රතිචාර දක්වමින් අමාත්‍යවරයා කියා සිටියේ අත්අඩංගුවට ගැනීම් සම්බන්ධයෙන් දේශපාලනඥයින් කරුණු දැක්වීම සුදුසු යයි තමන් නොසිතන බව හා ඒ නිසාම ඒ සම්බන්ධයෙන් වැඩිදුර යමක් කීමට තමන් කැමති නොවන බවයි.", "URL": "https://sinhala.adaderana.lk/news.php?nid=60653", "Category": null, "Parent URL": null}