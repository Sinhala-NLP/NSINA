{"Source": "Adaderana", "Timestamp": "November 27, 2012 02:43 pm", "Headline": "පක්ෂ සාමාජිකත්වය අත්හිටුවා ඇති අයට සම්මේලනය තහනම්!", "News Content": "පක්ෂ සාමාජිකත්වය අත්හිටුවා ඇති පාර්ලිමේන්තු මන්ත්‍රීවරුන් 3 දෙනෙකුට, පළාත් සභා මන්ත්‍රීවරුන් 2 දෙනෙකුට, ප්‍රාදේශීය සභා මන්ත්‍රීවරුන් 11 දෙනෙකුට හා පක්ෂ මූලස්ථානයට පහරදුන් 15ට අඩු පිරිසකට දෙසැ. 01 වැනිදා පැවැත්වෙන පක්ෂ සම්මේලනයට ආරාධනා කර නැතැයි එජාප මහලේකම් තිස්ස අත්තනායක මහතා පවසයි. ඔවුන් විනය පරීක්ෂණවලට භාජන කර ඇති බැවින් ආරාධනා පත්‍ර යවා නැතැයි අද (27) කොළඹදී පැවැති මාධ්‍ය හමුවකදී තිස්ස අත්තනායක මහතා කියා සිටියේය. එසේම මෙවර සම්මේලනය සඳහා සහභාගි විය හැක්කේ නිල නියෝජිතයන්ට පමණක් බවත් වෙනත් කිසිදු පුද්ගලයෙකුට සහභාගි විය නොහැකි බවත් එක්සත් ජාතික පක්ෂයේ මහලේකම්වරයා පැවසු‍වේය. සම්මේලනයට සහභාගි විය හැක්කේ පක්ෂ ව්‍යවස්ථාවේ සඳහන් පරිදි ඊට අවසර ලත් පුද්ගලයින්ට පමණක් බවත් එසේම කෘත්‍යාධිකාරි මණ්ඩලයෙන් අනුමැතිය ලැබි ඇති පුද්ගලයින්ට ද ඒ සඳහා සහභාගි විය හැකි යැයි මන්ත්‍රීවරයා කියා සිටියේය. මෙය පක්ෂ සම්මේලනයක් මිස රැස්වීමක් ‍නොවන බවත් එය කඩාකප්පල් කිරීමට කිසිවෙකුටත් ඉඩනොදෙන බවත් ඔහු අවධාරණය කළේය.", "URL": "https://sinhala.adaderana.lk/news.php?nid=29527", "Category": null, "Parent URL": null}