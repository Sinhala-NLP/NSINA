{"Source": "Adaderana", "Timestamp": "August 24, 2018 09:04 pm", "Headline": "නගර සභාවේ නොසන්සුන්කාරී තත්ත්වය ඇති කළේ හිතාමතා", "News Content": "අද (24) දින කොළඹ මහ නගර සභාවේ මාසික රැස්වීමේදී ඇති වූ නොසන්සුන්කාරී තත්ත්වය සිතා මතා සිදුකළ කඩාකප්පල් කාරී ක්‍රියාවක් බව කොළඹ පුරපතිනී රෝසි සේනානායක මහත්මිය පවසයි. අද කොළඹ මහ නගර සභාවේ මාසික රැස්වීමේදී අදහස් දැක්වූ ප්‍රියානි ගුණරත්න මන්ත්‍රීතුමියට එම ස්ථානයේ සිට තවත් මන්ත්‍රීවරයෙකු බාධා කිරීමත් සමඟ එම මන්ත්‍රීවරියගෙන් සමාව ඉල්ලන ලෙස නගරාධිපතිනිය අදාළ මන්ත්‍රීවරයාට දැනුම්දී තිබේ. එම අණ නොතකමින් දිගින් දිගටම සභාවේ කටයුතුවලට බාධා වන අයුරින් හැසිරීම නිසා නගරාධිපතිනිය ලෙස තමාට ලැබුණු බලය යටතේ අදාළ මන්ත්‍රීවරයාට සභාවෙන් ඉවතට යන ලෙස දැනුම් දුන් බව කොළඹ පුරපතිනී රෝසි සේනානායක මහත්මිය පවසයි. පසුව ශ්‍රී ලංකා පොදුජන පෙරමුණේ මන්ත්‍රීවරුන් සියලුදෙනා සභාවෙන් පිටතට ගොස් ඇති අතර අනතුරුව නගරාධිපතිනිය විසින් න්‍යායපත්‍රානුකූලව කටයුතු කර තිබේ. මේ සම්බන්ධයෙන් ගතයුතු නීතිමය පියවර ගන්නා බවද රෝසි සේනානායක මහත්මිය වැඩිදුරටත් ප්‍රකාශ කළාය.", "URL": "https://sinhala.adaderana.lk/news.php?nid=94976", "Category": null, "Parent URL": null}