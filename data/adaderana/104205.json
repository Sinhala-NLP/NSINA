{"Source": "Adaderana", "Timestamp": "February 13, 2019 09:38 am", "Headline": "කොට්ටුකච්චියේ කුඹුරු වල් අලි වනසයි", "News Content": "වල් අලි රංචු පිටින් ආණමඩුව කොට්ටුකච්චිය කුඹුරු වලට කඩා වැදීමත් සමඟ ගොවීන් රාත්‍රී නිදි වර්ජිතව සිටිමින් තම කුඹුරු ආරක්ෂා කර ගැනීමට සිදුව ඇති බව ඔවුන් පවසයි. කොට්ටුකච්චිය සහ කච්චිමඩු තුල කුඹුරු වගාකල ගොවීන්ට අමතරව මෙම වල් අලි කරදරයෙන් ගල්කුලම, මුරියාකුලම, ඇතුන්ගොඩ යන ප්‍රදේශ වල කුඹුරු වගාවන්ට මෙසේ වල් අලි හානි කරමින් ඇති බව ගොවීන් පවසයි. පසුගිය දින කිහිපය පුරාම දළ ඇතෙකු සමඟ කඩා වදින වල් අලි රංචුවක් කුඹුරු වනසමින් ඇති බවට ගොවීන් චෝදනා කරයි. ගොවීන් පවසන්නේ වන ජීවි නිලධාරින් ද දන්වා සිටියද මේ දිනවල පුත්තලම අලි පාලන ඒකකයේ වාහනය කැඩී යාම නිසා අලි පලවා හැරීමට ගැටළු මතුව ඇති බවට මොවුන් පවසන බවයි. කෙසේ වෙතත් වී වගා කල අක්කර ගණනාවක කුඹුරු මේ වන විට කුඹුරු වලට කඩා වදින වල් අලි රංචු වනසා ඇති බවට ගොවීන් චෝදනා කරයි. මේ පිළිබඳව අදහස් දක්වමින් සිටි වගාකරුවෙක් පවසා සිටියේ වගාවන් ආරක්ෂා කිරීමට කළ හැකි සෑම දෙයක්ම සිදු කර ඇති බවත් එසේ නමුත් ඒ කිසිදු දෙයකින් අලි රංචු පැමිණීම වළක්වා ගැනීමට නොහැකි වී ඇති බවයි. මේ පිළිබඳව පුත්තලම අලි පාලන ඒකකයේ ප්‍රධානි වනජීවි අඩවි ආරක්ෂක නවරත්න බංඩාර මහතාගෙන් විමසූ අතර ඔහු පවසා සිටියේ මේ වන විට තම ඒකකයට තිබූ කැබ් රථය නඩත්තු වලට යොදා තිබෙන නමුත් තම කණ්ඩායම් හැකි අයුරින් මේ වන විට වල් අලි පලවා හැරීම් වලට එක්ව තිබෙන බවයි. මේ වන විට වල් අලි සංඛ්‍යාවේ වැඩි වීමක් තිබෙන බවක් තේරුම් ගෙන තිබෙන බවත් මේ සියල්ලම සමඟ විශාල ප්‍රදේශයක් ආවරණය කිරීමට සිදුව තිබෙන බැවින් සෑම උත්සහයක්ම මෙම වල් අලි පලවා හැරීමට ගන්නා බවත් ඒ මහතා පැවසීය.", "URL": "https://sinhala.adaderana.lk/news.php?nid=104205", "Category": null, "Parent URL": null}