{"Source": "Adaderana", "Timestamp": "May 8, 2013 07:35 am", "Headline": "ඩෙංගු මර්දනයට දිස්ත්‍රික් සංවර්ධන කමිටුවල දායකත්වය", "News Content": "ඩෙංගු මර්දනය සදහා පුළුල් දායකත්වයක් ලබාදීමට දිස්ත්‍රික් සංවර්ධන කමිටුවලට හැකියාව පවතින බැවින් ඒ සඳහා ඔවුන්ගේ දායකත්වය ලබා ගැනීමට තීරණය කර ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. මේ වසරේ පසුගිය මාස කිහිපයේ දී පමණක් ඩෙංගු රෝගීන් 11,100 ක් වාර්තා වී ඇති අතර, ඉන් 31 දෙනෙක් ජීවිතක්ෂයට පත්ව තිබේ. එම රෝගීන් ගෙන් 50% ක් ම බස්නාහිර පළාතෙන් වාර්තා වුවත්, පසුගිය වසරට සාපේක්ෂව ගම්පහ සහ කළුතර දිස්ත්‍රික්කවල ඩෙංගු රෝගීන්ගේ අඩුවීමක් වාර්තා වන බව සෞඛ්‍ය අමාත්‍යංශය පෙන්වාදෙයි. කොළඹ, ගම්පහ, කළුතර, රත්නපුර, කුරුණෑගල, මහනුවර, කල්මුණේ, කෑගල්ල, පුත්තලම සහ යාපනය යන දිස්ත්‍රික්ක ඩෙංගු රෝගය බෝවීමේ අවදානම් කලාප ලෙසද සෞඛ්‍ය අමාත්‍යංශය විසින් නම් කර තිබේ. ජාතික රුධිර මධ්‍යස්ථානයේ ඊයේ (07) පැවති සාකච්ජාවක දී අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=33894", "Category": null, "Parent URL": null}