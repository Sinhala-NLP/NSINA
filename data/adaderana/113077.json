{"Source": "Adaderana", "Timestamp": "June 30, 2019 07:00 pm", "Headline": "ප්‍රසූතියට යමින් සිටි ගැබිණි කතක් ඇතුළු තිදෙනෙකුට දිවි අහිමි කළ තලාවේ රිය අනතුර", "News Content": "අනුරාධපුර - කුරුණෑගල මාර්ගයේ තලාව ප්‍රෙද්ශයේ අද අලුයම සිදුවු රිය අනතුරකින් ගැබිනි කතක් ඇතුළු කාන්තාවන් තිදෙනෙකු ජීවිතක්ෂයට පත්වුණි. අනතුර සිදුව ඇත්තේ එම කාන්තාව දරු ප්‍රසූතිය සඳහා රෝහල වෙත රැගෙනයමින් තිබියදීයි. අද අලුයම 4.30 ට පමණ කුරුණෑගල - අනුරාධපුර මාර්ගයේ තලාව මිහිරිගම ප්‍රදේශයේදී මෙම අනතුර සිදුවූයේ වෑන් රථයක් සහ ලොරියක් මුහුණට මුහුණ ගැටීමෙන්. දරු ප්‍රසූතිය සදහා රෝහල්ගත කිරීමට රැගෙන යමින් සිටි කාන්තාවක්, තවත් කාන්තාවන් දෙදෙනකු සහ පිරිමි පුද්ගලයන් තිදෙනකු වෑන් රථයේ සිට ඇති අතර එය ගැටී ඇත්තේ සත්ත්ව ගොවිපොළක් සඳහා පුන්නක්කු ප්‍රවාහනය කරමින් තිබූ ලොරි රථයකයි. අනතුරින් වෑන් රථයේ ගමන්ගත් 6 දෙනාම බරපතළ තුවාල ලබා රෝහල්ගත කෙරුණද කාන්තාවන් තිදෙනා පසුව මිය ගියේය. මෙලෙස ජීවිතක්ෂයට පත්වූයේ 23 හැවිරිදි සහාරුක් නීෂා නමැති ගැබිනි කාන්තාව, 32 හැවිරිදි තාහිර් නෂ්මියා සහ 58 හැවිරිදි පවුසියා උම්මා නමැති කාන්තාවයි. මියගිය කාන්තාවන් තිදෙනාම කලාවැව අලහප්පෙරුමාගම ප්‍රදේශයේ පදිංචිකාරියන්ය. ඔවුන්ගේ මෘතදේහ වල අවසන් කටයුතු අද සවස සිදුකෙරුණි. මේ අතර ලොරි රථයේ රියදුරු හා එහි සහයකයින් දෙදෙනාද තුවාල ලබා අනුරාධපුර ශික්ෂණ රෝහලට ඇතුළත් කර ඇත. වෑන් රථය මාර්ගයේ ප්‍රතිවිරුද්ධ මංතීරුවට බරව ධාවනය ගැනීමේදී ඉදිරිපසින් පැමිණි ලොරි රථයේ මුහුණට මහුණ ගැටී ඇති අතර අධික වේගය අනතුරට හේතුව බව පොලීසිය පවසයි. සිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=113077", "Category": null, "Parent URL": null}