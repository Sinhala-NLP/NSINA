{"Source": "Adaderana", "Timestamp": "August 25, 2011 09:08 am", "Headline": "අම්පාරේ වෛද්‍යවරුන් සංකේත වැඩවර්ජනයක් අරඹයි", "News Content": "අම්පාර දිස්ත්‍රික්කය තුළ සියලු වෛද්‍යවරුන් අද(25) සංකේත වැඩවර්ජනයකට අවතීර්ණ වන බව ‍රජයේ වෛද්‍ය නිලධාරීන්ගේ සංගමය පවසයි. අමතර සේවා දීමනා ලබා නොදීමට විරෝධය පළ කරමින් මෙම වර්ජනය ක්‍රියාත්මක කරන බව එම සංගමයේ උපලේකම් වෛද්‍ය සංකල්ප මාරසිංහ මහතා සඳහන් කළේය. ප්‍රාදේශීය සෞඛ්‍ය වෛද්‍ය නිලධාරී කාර්යාලය හරහා සිදුකරන මෙම ගෙවීම් පසුගිය මාස 03 ක කාලය ඇතුළත නිසි පරිදි සිදුකර නොමැති බව ඒ සම්බන්ධයෙන් පැහැදිලි කළ වෛද්‍ය සංකල්ප මාරසිංහ මහතා පෙන්වාදුන්නේය. ඒ සම්බන්ධව කළ ලිඛිත මතක් කිරීම් සහ ඉල්ලීම් ඵල රහිත වී ඇති බවට ද හෙතෙම චෝදනා කළේය. අද වනතුරු මේ සම්බන්ධව නිසි පියවර ගෙන නොමැති නිසා අකමැත්තෙන් වුව ද සංකේත වැඩ වර්ජනයක නිරතවීමට සිදුව ඇති බව ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18289", "Category": null, "Parent URL": null}