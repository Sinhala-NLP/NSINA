{"Source": "Adaderana", "Timestamp": "February 25, 2014 04:52 pm", "Headline": "ගොවි ජනතාව අමතක කරන ආණ්ඩුවකට වැඩි ආයුෂ නෑ - ආණ්ඩුවේ හවුල්කාරයෝ කියති", "News Content": "කෘෂිකර්මාන්තය මත යැපෙන බහුතර ජනතාවක් වෙසෙන රටක ඒ ජනතාව පිළිබඳව නොතකා කටයුතු කරන ආණ්ඩුවකට දිගු ගමනක් යා නොහැකි යැයි ‘‘මව්බිම උදෙසා ගොවියෝ’’ සංවිධානය අවධාරණය කර සිටියි. අද(25) කොළඹ 07 විජේරාම මාවත, සව්සිරිපාය ශ‍්‍රවණාගාරයේදී පැවැති ජාතික නිදහස් පෙරමුණට අනුබද්ධ ‘‘මව්බිම උදෙසා ගොවියෝ’’ සංවිධානයේ ප‍්‍රථම මාධ්‍ය හමුවේදී එහි සභාපති මධ්‍යම පළාත් සභා මන්ත‍්‍රී නිමල් පියතිස්ස මහතා එසේ අවධාරණය කළේය. එහිදී වැඩිදුරටත් අදහස් දැක්වූ නිමල් පියතිස්ස මහතා මෙසේද පැවසීය. ‘‘අද රට තුළ යුද්ධයක් නැහැ. ජනතාව සාමකාමී වටපිටාවක් තුළ ජීවත් වෙනවා. ඒ වගේම යටිතල පහසුකම් වැඩි දියුණු වෙනවා. ගුවන්තොටුපළ, වරාය, අධිවේගී මාර්ග අලූතින් හැදෙනවා. ඒ වුණාට මේ රටේ ගොවි ජනතාවට යුද්ධය අවසන් කළා කියලා කිසිදු ප‍්‍රතිලාභයක් ලැබී නැහැ. මේ රටේ ජනතාවගෙන් 70%ක් පමණ ජීවත් වන්නේ කෘෂිකර්මාන්තය සිය ජීවනෝපාය කරගෙනයි. ඒ බහුතර ජනතාවගේ ගැටළු දිනෙන් දිනම උග‍්‍ර වෙමින් තිබියදී ආණ්ඩුව ඒ පිළිබඳව නිසි අවධානය යොමු කර ඇති බවක් පෙනෙන්නට නැහැ. තම කෘෂි නිෂ්පාදන විකුණාගත නොහැකිව අද ගොවි ජනතාව අසරණ වී තිබෙනවා. ඒ හේතුවෙන් ගොවි ජනතාව කෘෂිකර්මාන්තයෙන් ඉවත් වෙමින් සිටිනවා. ඔවුන් අද ණයකරුවන් බවට පත්වෙලා. ගොවි බිම්, ට‍්‍රැක්ටර්, යතුරු පැදි, රත්තරන් බඩු උගස් කරලා, ඒවා සින්න වන තත්ත්වයට පත්වෙලා. වී ගොවියා නිය`ගය නිසා වඩාත් අසරණ වී තිබෙනවා. උඩරට එළවළු ගොවියාත් අන්ත දුක්ඛිත තත්ත්වයට පත් වී සිටිනවා. ඔවුන් තම ගෝවා වගාවන් සතුන්ට කන්න හැරලා බලා සිටිනවා. තක්කාලි අස්වනු විකුණාගත නොහැකිව කුණු වෙමින් තිබෙනවා. අර්තාපල් ගොවියාට අඩුම තරමින් තම නිෂ්පාදන පිරිවැයවත් පියවා ගත හැකි මිලක් ලැබෙන්නේ නැහැ. අර්තාපල් හා ලොකු ලූනු සඳහා යම් ආනයනික බද්දක් පැන වූවත් වැඩක් වී නැහැ. ජාවාරම්කාර ආනයනකරුවන්ට හැකි තරම් අර්තාපල්, ලොකු ලූනු ආනයනය කර ගබඩා කර ගන්න හැරලා තමයි, බදු ගහන්නේ. ඒ නිසා රුපියල් 74ක පිරිවැයක් සහිත අර්තාපල් කිලෝව අද රුපියල් 60කටත් විකුණා ගත නොහැකිව අර්තාපල් ගොවියන් අන්ත අසරණ වී තිබෙනවා. ආර්ථික මධ්‍යස්ථාන මගින් ගොවියාට කිසිදු සෙතක් සිදු වී නැහැ. ගොවියාට එදා තම අස්වනු තම ගොවි බිමේදීම විකුණා ගත හැකිව තිබුණා. අද ඒ හැකියාවත් ආර්ථික මධ්‍යස්ථාන විසින් උදුරාගෙන තිබෙනවා. ගොවියාට තම නිෂ්පාදන සඳහා ඉහළ මිලක් ලබා දීමටයි ආර්ථික මධ්‍යස්ථාන බිහි කළේ. නමුත් අද ආර්ථික මධ්‍යස්ථානවලට එන ගොවියාට තම අස්වනු කුණු කොල්ලයට දීලා අත පිහදා ගෙන යන්න වෙලා තිබෙනවා. පොහොර සහනාධාරය ලබා දීම අපි අගය කරනවා. ආණ්ඩුව වසරකට ඒ සඳහා රුපියල් මිලියන 40,000ක් වැය කරනවා. නමුත් පොහොර ටික නිසි වෙලාවට නොලැබෙන නිසා ගොවියාට ඉන් නිසි ප‍්‍රයෝජනයක් ලැබෙන්නේ නැහැ. ඒ නිසා අපි යෝජනා කරනවා, මේ පොහොර සහනාධාරය ගොවියාට මුදලින් ලබා දෙන්න කියලා. එවිට ගොවියාට නිසි වෙලාවට තම වගාවන්ට පොහොර යොදා අස්වනු වැඩිකර ගත හැකියි. මේ සියලූ ගැටළු දෙස බැලීමේදී පෙනී යන්නේ කෘෂිකර්ම අමාත්‍යවරයා හෝ නිලධාරීන් කෘෂිකර්මාන්තය නඟා සිටුවීම සඳහා ජාතික න්‍යාය පත‍්‍රයක් යටතේ කටයුතු නොකරන බවයි. ඒ විතරක් නොවෙයි මේ බලධාරීන් කටයුතු කරන්නේ අපේ කෘෂිකර්මාන්තය වනසා දැමීමට තැත් කරන, අපට වස විස කවන බහුජාතික සමාගම්වල දොල පිදේනිවලට යටවෙලාද කියන සැකය අද මතුවී තිබෙනවා. ආර්ථික ඝාතක නිලධාරීන් මේ බහුජාතික සමාගම්වල ඩොලර් ගංගාවල පීනමින් ඇතැම් දේශපාලනඥයන්ද තම කූට අරමුණු වෙනුවෙන් නම්මා ගෙන ඇති බවක් පෙනෙනවා. මේ තත්ත්වය වහා වෙනස් විය යුතුයි. රටට බත සැපයූ, එළවළු, පළතුරු සැපයූ ගොවි ජනතාව මේ රටේ ණයකරුවන් බවට පත් කිරීමේ සාපය මේ ආණ්ඩුවට වදින්නට කලින් මේ අවනඩුවට විසඳුම් දෙන්න කියලා අපි ‘මව්බිම උදෙසා ගොවියෝ’ ලෙස ආණ්ඩුවට අවධාරණය කරනවා. ඇස්, කන් පියාගෙන සිටියා හොඳටම ඇති. බහුජාතික සමාගම්වල වරදාන, වරප‍්‍රසාදවලට නතු වී වැනසෙනවාද? මේ රටට ඇත්තේ කෘෂි ආර්ථිකය පදනම් කර ගත් ගමනක් බව දැන්වත් වටහා ගෙන එම ගමන යනවාද? යන්න මේ ආණ්ඩුව තීරණය කළ යුතුයි. ජිනීවා මානව හිමිකම් උගුල හමුවේ අපි රටක් ලෙස නැඟී සිටිය යුතු මොහොතක් උදා වී තිබෙනවා. එහෙත් තමන්ගේ ප‍්‍රශ්නවලින් කරවටක් ගිලී සිටින ගොවි ජනතාවට ඒ වෙනුවෙන් නැ`ගී සිටින්න අවශ්‍ය ප‍්‍රාණ වායුව සැපයිය යුත්තේ මේ ආණ්ඩුවයි. ගොවියා වෙනුවෙන් ආණ්ඩුව තම යුතුකම් නිසි ලෙස ඉටු කරන තරමට ඔවුනට රට වෙනුවෙන් පෙරට ඒමේ ඉඩකඩ නිර්මාණය වෙනවා. රටේ බහුතර ජනතාව අසරණ කර, ඔවුන්ගේ ප‍්‍රශ්න නොතකා හරිමින් යන්න ගියොත් ආණ්ඩුවට වැඩි ආයුෂ නැති බව දැන්වත් තේරුම් ගත යුතුයි. එවැනි තත්ත්වයක් හමුවේ රටත්, ජනතාවත් ජිනීවා උගුලේ හිරවෙනවා සිකුරුයි. ඒ නිසා අපි අවසන් වශයෙන් ආණ්ඩුවෙන් ඉල්ලා සිටින්නේ වහාම ගොවි ජනතාවගේ ගැටළු සඳහා මැදිහත් වන්න කියලයි. මේ ඉල්ලීමට කන් නොදුන්නොත් ගොවි ජනතාව සමග පාරට බහින්න ‘මව්බිම උදෙසා ගොවියෝ’ සූදානම් බව අවධාරණය කරනවා’’ මෙහිදී අදහස් දැක්වූ ‘මව්බිම උදෙසා ගොවියෝ’ සංවිධානයේ ජාතික සංවිධායක නැගෙනහිර පළාත් සභා මන්ත‍්‍රී ජයන්ත විජේසේකර මහතා මෙසේ සඳහන් කළේය. ‘‘ගොවි ජනතාවට තම වගා කටයුතු සඳහා අවශ්‍ය ජලය නිසි පරිදි කළමනාකරණය කර ලබා දීමට මහවැලි අධිකාරිය, වාරි මාර්ග දෙපාර්තමේන්තුව ඇතුළු බලධාරීන් කටයුතු නොකිරීම නිසා ගොවි ජනතාව දැඩි සේ අපහසුතාවට පත්ව තිබෙනවා. උදාහරණයක් ලෙස මා ජීවන් වන ත‍්‍රිකුණාමල දිස්ත‍්‍රික්කයේ කන්තලේ වැවේ ධාරිතාව අක්කර අඩි 114,000යි. නමුත් අද තියෙන්නේ අක්කර අඩි 32,000යි. පොලොන්නරුව මින්නේරිය වැවේ අද තියෙන්නේ අක්කර අඩි 50,000යි. ගිරිතලේ, කවුඩුල්ල, ඇලහැර, අම්පාර, අනුරාධපුරය ජලාශවල ජල ධාරිතාව අඩුවෙලා. ගොවියෝ අද අසරණ වෙලා තියෙන්නේ මහවැලි අධිකාරිය නිසි ආකාරයට ජල කළමනාකරණය කළේ නැති නිසයි. ඔවුන් ගොවි ජනතාවට ලැබිය යුතු ජලය විදුලි බලය උත්පාදන සඳහා යොදා ගැනීමට ඉඩ හැරියා. එදා අපි යෝජනා කළා, කන්තලේ රුපියල් මිලියන 250ක් යොදවා කළු ග`ග ව්‍යාපෘතිය ආරම්භ කරමු කියා. එය අක්කර අඩි 35,000ක ධාරිතාවකින් යුක්තයි. නමුත් වාරිමාර්ග දෙපාර්මේන්තුව අද වන තෙක් ඒ ගැන අහැක් ඇරලා බලලා නැහැ. ඒ විදියට කල් තියා සූදානම් වුණා නම් මේ ජල ප‍්‍රශ්නයට මුහුණ දෙන්න පුළුවන්. අද කෘෂිකර්ම බලධාරීන් කටයුතු කරන්නේ බහුජාතික සමාගම් මාෆියාවට අවශ්‍ය ආකාරයට. පොලොන්නරුවට කියනවා වී වෙනුවට රටකජු, මුං ඇට වගා කරන්න කියලා. කන්තලේට කියනවා, වී වෙනුවට මුං ඇට වගා කරන්න කියලා. ඒ විදියට වගා කළොත් වී බුසල් ලක්‍ෂ 4ක් රටට අහිමි වෙනවා. මේ විදියට ගොවියාත් රටත් විනාශය කරා නේද මේ නිලධාරීන් විසින් ඇදගෙන යන්නේ. ආර්ථික ඝාතකයන් පෙන්වා දෙනවා මහ ලොකු ආර්ථික වර්ධනයක් තිබෙනවා කියලා. නමුත් මේ රටේ 70%ක් වන ගොවි ජනතාව සමග ජීවත් වන අපට පෙනෙනවා ඒ ආර්ථික වර්ධනයේ ප‍්‍රතිලාභ ගොවි ජනතාවට ලැබී නැහැ කියලා. ඒ නිසා අපි ආණ්ඩුවට කියනවා, ‘ගොවියෝ අමතක කරලා යන්න හදනවා නම්, අපි ආණ්ඩුවට විරුද්ධව ගොවියෝ පාරට ගෙනෙනවා.’ කියලා.’’ ‘‘ආණ්ඩුව තුළ හිඳ මේ විදියට ආණ්ඩුවට පහර ගැසීමෙන් වැඩක් සිදු වෙනවාද?’’ යනුවෙන් මෙහිදී මාධ්‍යවේදියකු නැඟූ ප‍්‍රශ්නයකට පිළිතුරු දුන් නිමල් පියතිස්ස මහතා, ‘‘අපි මේ ආණ්ඩුව කරන ඕනෑම කටයුත්තක් අනුමත කරමින් ඒ තුළ රැඳී සිටීමට සූදානම් නැහැ. අපි අවශ්‍ය වෙලාවට අවශ්‍ය විවේචනය සිදු කරනවා. මේ ආණ්ඩුවට වඩා දශමයකින් හරි හොඳ ආණ්ඩුවක් හැදෙනවා නම් අපි අපේ සහයෝගය ඊට ලබා දෙනවා. ඒ වගේම මේ ආණ්ඩුවට වඩා දශමයකින් හරි නරක ආණ්ඩුවක් බලයට පත් වීමට ඉඩ දී නිහඬව සිටීමටද අපි සූදානම් නැහැ’’ යනුවෙන්ද පැවසීය.", "URL": "https://sinhala.adaderana.lk/news.php?nid=41380", "Category": null, "Parent URL": null}