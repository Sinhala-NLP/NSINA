{"Source": "Adaderana", "Timestamp": "May 27, 2013 12:23 pm", "Headline": "මාරයින් යක්ෂයින් මාව යට කරන්න ආවා", "News Content": "දුම්වැටි ඇසුරුම්වල රූපමය අවවාද ඇතුළත් කරද්දි මාරයින් හා යක්ෂයින් තමාව යට කරන්න පැමිණි නමුත් තමාව යට කිරීමට ඔවුන්ට නොහැකි වූ බව සෞඛ්‍ය ඇමති මෛත්‍රිපාල සිරිසේන පවසයි. වෙස් මුහුණු බැඳගෙන ඇතැම් බලවේග එසේ ක්‍රියාත්මක වුවත් තමාව බිය කිරීමට නොහැකි වූ බව ඔහු කියයි. දුම්වැටි නිසා සිදුවන විපාකය ගැන රාජ්‍ය සේවකයින් දැනුවත් කිරීමට රාජ්‍ය ආයතනවල උපදේශන ඒකක පිහිටුවන බවද ලබන 31දාට යෙදෙන ලෝක දුම්වැටි දිනය නිමිත්තෙන් කොළඹදී අද (27) පෙරවරුවේ පැවැති උත්සවයකදී ඔහු මේ බව කීවේය. දුම්කොළ ප්‍රචාරණය අනුග්‍රහය හා තහනම් කිරීම මෙවර දුම්වැටි දිනයේ තේමාව බව උත්සවය ඇමතු සෞඛ්‍ය අමාත්‍යංශයේ ලේකම් වෛද්‍ය නිහාල් ජයතිලක මහතා පැවසීය. මේ වන විට මෙරට පිරිමින් 21%ක් දුම්වැටි පානය කරන බවත් කාන්තාවන් එය 0.8%ක් දක්වා අඩු වී ඇති බවත් හෙතෙම පැවසීය. මීට පෙර පුද්ගලයින් වයස 16දී දුම් පානයට ඇබ්බැහි වුවත් එය මේවන විට අවුරුදු 21 දක්වා වැඩි වී ඇති බවත් ඔහු කීවේය. දුම් බොන්නන් අතර සිටීම නිසා වසරකට ලක්ෂ 6ක් පමණ මිය යන බවද, දුම්බීමෙන් පසුගිය සහශ්‍රයේ මිලියන 100ක් මියගොස් ඇති බවද, එළඹෙන සහශ්‍රයේ මිලියන 1000ක් මිය යනු ඇති බවද එහිදී සෞඛ්‍ය අධ්‍යක්ෂ ජනරාල් වෛද්‍ය පාලිත මහීපාල මහතා කීවේය. වසරකට ලොව පුරා මිලියන 06ක් දුම්වැටි නිසා මිය යන බවද එහිදී අනාවරණය කෙරිණ.", "URL": "https://sinhala.adaderana.lk/news.php?nid=34426", "Category": null, "Parent URL": null}