{"Source": "Adaderana", "Timestamp": "January 23, 2013 07:50 am", "Headline": "තර්ජන ගැන අමෙරිකාව කණස්සල්ලෙන්", "News Content": "ශ්‍රී ලංකාවේ සිවිල් සමාජය වෙත එල්ල වන තර්ජන පිළිබඳ අමෙරිකාව සිය කණස්සල්ල පළ කරයි. නීතිය රකින්නන්, සිවිල් සංවිධාන සහ ක්‍රියාකාරිකයින් වෙත පසුගිය කාලයේ දී විවිධ තර්ජන එල්ල වී ඇති බව මෙරට අමෙරිකානු තානාපති කාර්යාලය නිවේදනයක් නිකුත් කරමින් පවසයි. සිය අදහස් ප්‍රකාශ කිරීමෙන් පසු ඔවුන් විවිධ තර්ජන සහ පහරදීම්වලට ලක්ව ඇති බව අමෙරිකානු තානාපති කාර්යාලය පෙන්වාදෙයි. අදහස් ප්‍රකාශ කිරීමේ අයිතිය සෑම පුද්ගලයෙකුටම පොදු වන අතර එම අයිතිය ශ්‍රී ලංකාවේ නීතිය මගින් ද සුරක්ෂිත කර ඇති බව එම තානාපති කාර්යාලය සිය නිවේදනයෙන් පෙන්වා‍ දී තිබේ. එම මූලික අයිතිවාසිකම සුරකිමින් ප්‍රතිප්‍රහාරවලට නොබියව සිය අදහස් පළ කිරීමට සෑම විටම ඉඩ සලසන මෙන් ශ්‍රී ලංකා රජයෙන් ඉල්ලා සිටින බව අමෙරිකානු තානාපති කාර්යාලය සිය නිවේදනයෙන් තවදුරටත් පවසයි.", "URL": "https://sinhala.adaderana.lk/news.php?nid=30982", "Category": null, "Parent URL": null}