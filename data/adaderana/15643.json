{"Source": "Adaderana", "Timestamp": "April 22, 2011 09:34 pm", "Headline": "මූන්ගේ කමිටු වාර්තාවට රටක් ලෙස මුහුණ දිය හැකියි", "News Content": "බැන්කි මූන් මහතා විසින් ශ්‍රී ලංකාව සඳහා පත්කළ කමිටුවේ වාර්තාවට රටක් ලෙස මුහුණ දිය හැකි බව ප‍්‍රජාතන්ත‍්‍රවාදි ජනතා පෙරමුණේ නායක මනෝ ගනේෂන් මහතා ප‍්‍රකාශ කරයි. ‍ බෑන්කි මූන්ගේ විද්වත් කමිටු වාර්තාවෙන් පළමු, දෙවැනි, තෙවැනි හා විත්තිකරුවන් ලෙස පිළිවෙලින් ශ්‍රී ලංකා ආණ්ඩුව, කොටි සංවිධානය හා එක්සත් ජාතින්ගේ සංවිධානයම හදුනාගෙන තිබෙන බව ඔහු පෙන්වාදෙයි. ‍ එමෙන්ම ශ්‍රී ලංකාවේ යුද්ධය පැවැති වකවානුවේදී මෙන්ම ඊට පෙර හා පසුවත් නිති විරෝධිව අපරාධ සිදු වූයේ නැතැයි යන මිත්‍යාව මෙම වාර්තාව ප‍්‍රතික්ෂේප කර ඇති බව හෙතෙම පවසයි. ‍ එසේම මේ හරහා විශේෂයෙන්ම යුද්ධය පැවැති අවස්ථාවේදී හා යුද්ධය නිම වීමට නියමිතව තිබූ අවසාන දින කිහිපය තුළ දී සිදු වූයේ කුමක් දැයි යන්න පිළිබඳව ලෝකයේ දැඩි විමර්ශනයට ලක්ව තිබෙන බව ගනේෂන් මහතා සඳහන් කරයි. ‍ කවුරු, කෙසේ, කුමන ආකාරයෙන් අර්ථකථනය කිරීමට උත්සාහ දැරුවද යුද සමයේ දි වඩාත් අසරණ හා දැඩි පීඩාවට පත් වූයේ දෙමළ ජනතාව බව ද ඔහු පෙන්වාදෙයි. ‍ එසේම එහි දී සිංහල හා මුස්ලිම් ජනතාවට පීඩාවක් සිදුනොවූ බව ඉන් නොහැඟෙන බව ද නිවේදනයක් නිකුත් කරමින් මනෝ ගනේෂන් මහතා අවධාරණය කරයි.", "URL": "https://sinhala.adaderana.lk/news.php?nid=15643", "Category": null, "Parent URL": null}