{"Source": "Adaderana", "Timestamp": "September 15, 2019 08:37 am", "Headline": "හම්සා බින් ලාඩන් මියගිය බවට සහතිකයක් ", "News Content": "ඔසාමා බින් ලාඩන්ගේ ප්‍රියතම පුත්‍රයා ලෙස සැළකෙන හම්සා බින් ලාඩන් මියගොස් ඇති බව අමෙරිකාව යළිත් තහවුරු කර ඇත. ජනාධිපති ඩොනල්ඩ් ට්‍රම්ප් පවසන්නේ නායකත්ව කුසලතාවලින් හෙබි හම්සා බින් ලාඩන් ගේ අහිමි වීම අල් කයිඩා සංවිධානයට විශාල පාඩුවක් වනු ඇති බවයි. ඔසාමා බින් ලාඩන්ගේ පුත්‍රයකු සහ ඔහුගේ අනුප්‍රාප්තිකයා ලෙස සැලකුණ හම්සා බින් ලාඩන් මියගියේ ඇමරිකානු මෙහෙයුමකින් බව ජනාධිපති ඩොනල්ඩ් ට්‍රම්ප් තහවුරු කළේය. මේ බව සනාථ කරන ලද්දේ ට්‍රම්ප්ගේ කාර්යාලය විසින් නිකුත් කරන ලද මාධ්‍ය නිවේදනයක් මඟින්. ඇෆ්ගනිස්තාන පාකිස්තාන දේශසීමාවේ එම මෙහෙයුම සිදු වී තිබෙන බව එම නිවේදනයෙන් කියැවුණි. හම්සා බින් ලාඩන් මියගිය බව මීට සති කිහිපයක්ට පෙර වාර්තා වූ නමුත් ඒ පිළිබඳ වැඩි යමක් කියැවුණේ නැත. ජනාධිපති ඩොනල්ඩ් ට්‍රම්ප් පවසන්නේ නායකත්ව කුසලතාවලින් හෙබි හම්සා බින් ලාඩන් ගේ අහිමි වීම අල් කයිඩා සංවිධානයට විශාල පාඩුවක් වන අතර එම සංවිධානයේ ඉදිරි මෙහෙයුම් ක්‍රියාකාරකම්වලටද බාධාවක් බවයි. අගෝස්තු මස මුලදී බුද්ධි අංශ නිලධාරීන් උපුටා දක්වමින් අමෙරිකානු මාධ්‍ය වාර්තා කළේ හම්සා බින් ලාඩන් පසුගිය දෙවසර තුළ අමෙරිකානු මෙහෙයුමකින් මරණයට පත්ව ඇති බවයි. පසුගිය මාසයේ අගභාගයේදී ආරක්ෂක ලේකම් මාර්ක් එස්පර් ද (Mark Esper) හම්සා බින් ලාඩන් මියගොස් ඇති බව යළිත් තහවුරු කළේය. කෙසේ වෙතත් ජනාධිපති ඩොනල්ඩ් ට්‍රම්ප් සහ සෙසු ජ්‍යෙෂ්ඨ නිලධාරීන් එම පුවත මේ වනතෙක් නිල වශයෙන් තහවුරු කර තිබුණේ නැත. අල්-කයිඩා සංවිධානයේ හිටපු නායක ඔසාමා බින් ලාඩන්ගේ පුත්‍රයා සම්බන්ධයෙන් තොරතුරු ලබා දෙන්නෙකුට ඇමෙරිකානු ඩොලර් මිලියනයක මුදල් ත්‍යාගයක් පිරිනමන බව ඇමෙරිකාව පසුගිය පෙබරවාරි මාසයේ නිවේදනය කළේය. සිය පියා විසින් පිහිටවන ලද අල් කයිඩා සංවිධානයේ නායකත්වය බාර ගැනීමට හම්සා ව පුහුණු කෙරෙන බවට විශ්වාසයක් පැවතියේය. ඔසාමා බින් ලාඩන් ඝාතනයට ලක්වූ පාකිස්තානයේ ඇබොටාබාද්හි නිවසේ තිබී සොයා ගැනුණු ලිපි කිහිපයක සඳහන්ව තිබුණේ, තමාගෙන් පසුව අල්-කයිඩා නායකත්වය භාර ගැනීම සඳහා ඔහුගේ ප්‍රියතම පුත්‍රයා බවට විශ්වාස කරන හම්සා පුහුණු කරන බවයි. මේ අතර සිය පියා ඝාතනය කිරීමට පළිගැනීමක් ලෙස ඇමෙරිකාවටත් ඊට සහය දෙන බටහිර රටවලටත් ප්‍රහාර එල්ල කරන ලෙස අනුගාමිකයින්ට පවසමින් පසුගිය වසර කිහිපය තුළ ඔහු හඬ පට සහ වීඩියෝ පට නිකුත් කර තිබෙනවා.", "URL": "https://sinhala.adaderana.lk/news.php?nid=119129", "Category": null, "Parent URL": null}