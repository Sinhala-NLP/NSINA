{"Source": "Adaderana", "Timestamp": "August 17, 2019 12:13 pm", "Headline": "පාස්කු ප්‍රහාරයේදී සිදුවූයේ කුමක්දැයි සොයා ගත යුතුයි-අගමැති", "News Content": "පාස්කු ඉරුදින ත්‍රස්ත ප්‍රහාරය පිළිබඳව වඩා බැරෑරුම් ලෙස විමර්ශනය කළ යුතු බව අග්‍රාමාත්‍ය රනිල් වික්‍රමසිංහ මහතා පවසයි. අධිකරණ වෛද්‍ය විද්‍යායතනයේ 16 වන සභාපතිනිය තෝරාපත් කර ගැනීමේ අවස්ථාවට ඊයේ (16) කොළඹදී එක්වෙමින් අග්‍රාමාත්‍යවරයා මේබව සඳහන් කළේය. 2000 වර්ෂයේදී ස්ථාපිත කරන ලද අධිකරණ වෛද්‍ය විද්‍යායතනයේ 16 වන සභාපතිනිය ලෙස මෙවර කැළණිය විශ්ව විද්‍යාලයේ අධිකරණ වෛද්‍ය පීඨයේ මහාචාර්ය අනුරුද්ධි එදිරිසිංහ මෙනවිය පත්කර ඇත. ඒ වෙනුවෙන් ඊයේ කොළඹදී සංවිධානකර තිබූ උත්සවයට අග්‍රාමාත්‍ය රනිල් වික්‍රමසිංහ, කථානායක කරූ ජයසූරිය යන මහතුවරුන් ඇතුළු පිරිසක් එක්ව සිටියේය. එහිදී අදහස් දක්වමින් අග්‍රාමාත්‍යවරයා මෙසේ ප්‍රකාශ කළේය. \"පාස්කු ප්‍රහාරයේදී සිදුවූයේ කුමක්ද කියලා අපි ඉක්මනින් සොයා ගත යුතුයි. එසේ නොවුණහොත් මෙවැනි ප්‍රහාරයක් සඳහා අපට නැවත සූදානම් විය නොහැකි වනු ඇති. ඒ නිසායි මේ තොරතුරු ආවේ ඇයි සහ ඒ තොරතුරු වෙනුවෙන් ක්‍රියාත්මත වුණේ කොහොමද කියන කාරණය සම්බන්ධයෙන් කඩිනම් පරීක්ෂණයක් අනිවාර්යෙන් අවශ්‍යයි. ඒ වගේම ඔබේ වැඩිදුර නිරීක්ෂණයන් පාර්ලිමේන්තු විශේෂ තේරීම් කාරක සභාවට යොමු කරන්න මොකද ඔවුන් අංශ බොහෝමයක් සම්බන්ධයෙන් විමර්ශන සිදු කරමින් සිටිනවා. මම ඉගෙනගත් පාඩම තමයි අපි අපේ මතකයේ තබා ගත යුතුයි එල්.ටී.ටී.ඊ ත්‍රස්තවාදීන් සිදු කළ විනාශය ගැන. මේ සියල්ලේ සැබෑ ආරම්භය සිදුවුණේ එල්.ටී.ටී.ඊ ය සමඟයි. නමුත් දැන් පේන්න තිබෙනවා තවත් ත්‍රස්ත සංවිධාන ගොඩ නැගෙමින් පවතින බව. ඔවුන් දැන් එල්.ටී.ටී.ඊ යට වඩා ඉදිරියට විත් තිබෙනවා. ත්‍රස්තවාදය දිගින් දිගටම විකාශනය වන ආකාරය අප දැනගත යුතුයි. එය ඉතා වේගයෙන් පරිණාමය වෙමින් පවතිනවා. ඔබේ නිරීක්ෂණ වැදගත් වන්නේ මේ නිසායි. විවේචනාත්මක සමීක්ෂණයක් නොමැතිව අපට ඇත්ත වශයෙන්ම ගැටළුව හඳුනාගෙන නිවැරදි කිරීමේ ක්‍රියාමාර්ග ගෙන ඇති බව පැවසිය නොහැකියි.\"", "URL": "https://sinhala.adaderana.lk/news.php?nid=116761", "Category": null, "Parent URL": null}