{"Source": "Adaderana", "Timestamp": "January 23, 2013 04:52 pm", "Headline": "ගාල්ල නගරාධිපති ගෙදර යවයි", "News Content": "ගාල්ල නගරාධිපති මෙත්සිරිද සිල්වා මහතා නගරාධිපති ධූරයෙන් හා සභික ධූරයෙන් ඉවත් කළ බව දකුණු පළාත් ප්‍රධාන අමාත්‍ය ශාන් විජයලාල් ද සිල්වා මහතා පවසයි. ගාල්ල නගරාධිපතිවරයාට එරෙහිව පැවති පරිපාලන සහ මූල්‍ය අක්‍රමිකතා සම්බන්ධයෙන් එල්ල වී ඇති චෝදනා 16කින් 2ට ඔහු වැරදිකරු වී ඇතැයි දකුණු පළාත් ප්‍රධාන අමාත්‍යවරයා පවසයි. ඒ අනුව නගරාධිපතිවරයා ඉවත් කිරීමට පියවර ගත් බවත් ඊට අදාළ ගැසට් නිවේදනය අද (23) පස්වරුවේ නිකුත් කළ බවත් ඔහු කියයි. එකී චෝදනා විභාග කිරීම විශ්‍රාමලත් විනිසුරුවරයෙක් යටතේ සිදුකළ බවද ප්‍රධාන අමාත්‍යවරයා වැඩිදුරටත් පවසයි.", "URL": "https://sinhala.adaderana.lk/news.php?nid=31006", "Category": null, "Parent URL": null}