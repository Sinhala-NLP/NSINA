{"Source": "Adaderana", "Timestamp": "May 14, 2012 05:06 pm", "Headline": " හැටන්-දික්ඔය නගරාධිපති කොංග්‍රසය හළා සන්ධානයට එක්වෙයි", "News Content": "ලංකා කම්කරු කොංග්‍රසයේ ජ්‍යෙෂ්ඨ සාමාජිකයෙකු වන හැටන්-දික්ඔය නගර සභාවේ නගරාධිපති ඒ.නන්ද කුමාර් මහතා ලංකා කම්කරු කොංග්‍රසයෙන් ඉවත්වීමට තීරණය කර තිබේ. හෙතෙම තම තීරණය සම්බන්ධයෙන් කම්කරු කොංග්‍රසයේ නායකත්වය දැනුවත් කිරීම සඳහා පක්ෂ මූලස්ථානය වන\"සෞම්‍ය භවන්\"වෙත ලිපියක් යොමු කර ඇති බව පක්ෂ ආරංචි මාර්ග සඳහන් කරයි. පුද්ගලික හේතු මත තමා මෙම තීරණය ගත් බවත්,එසේ වුවද තමා නගරාධිපතිවරයා ලෙස තේරී පත්වීමට ජනවරමක් ලබාදුන් ජනතාවට තවදුරටත් සේවය කිරීම සඳහා එක්සත් ජනතා නිදහස් සන්ධානයට එක්වීමට කටයුතු කළ බවත් නන්ද කුමාර් මහතා එම ලිපියෙන් පෙන්වා දී තිබේ. කෙසේ වෙතත් අද දෙරණ කළ විමසීමකදී ලංකා කම්කරු කොංග්‍රසයේ නායක මුත්තු ශිවලිංගම් මහතා කියා සිටියේ,නන්ද කුමාර් මහතා තම පක්ෂයේ දේශපාලන කටයුතු හොඳින් ඉටුකරමින් සිටි බවත්,හදිසියේම ඉවත්වීමට තීරණය කිරීම කනගාටුදායක කරුණක් බවත්ය. එසේ වුවද ඉල්ලා අස්වීමේ ලිපිය තමන් විසින් භාරගත් බවද මුත්තු ශිවලිංගම් මහතා වැඩිදුරටත් අද දෙරණට කියා සිටියේය. පසුගිය පළාත් පාලන මැතිවරණයෙන් ලංකා කම්කරු කොංග්‍රසය නියෝජනය කරමින් එක්සත් ජනතා නිදහස් සන්ධානය යටතේ හැටන්-දික්ඔය නගර සභාවට තරගවැදුණු ඒ.නන්ද කුමාර් මහතා වැඩිම මනාප ලබාගනිමින් නගරාධිපතිවරයා ලෙස තේරීපත්විය.", "URL": "https://sinhala.adaderana.lk/news.php?nid=24245", "Category": null, "Parent URL": null}