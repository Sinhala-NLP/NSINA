{"Source": "Adaderana", "Timestamp": "July 1, 2015 08:58 am", "Headline": "යන්න යන අයට නම්බු පිටින් යන්න අවසරයි", "News Content": "නාවික හමුදාව හැරගිය සෙබළුන් සඳහා නීත්‍යානුකූලව හමුදා සේවයෙන් ඉවත් වීමට පොදු සමා කාලයක් ප්‍රකාශයට පත් කර තිබේ.ඒ අනුව අද සිට ලබන සැප්තැම්බර් මස 30 වන දින දක්වා මෙම පොදු සමා කාලය ක්‍රියාත්මක වන බව නාවික හමුදා මාධ්‍ය සම්බන්ධීකරණ නිලධාරී කමාන්ඩර් ඉන්දික ද සිල්වා මහතා සඳහන් කළේය. නාවික හමුදා සේවයෙන් ඉවත්වීමට අවශ්‍ය සෙබළු ළඟම පිහිටි නාවික හමුදා කඳවුරට තම ජාතික හැඳුනුම්පත සහ නාවික හැඳුනුම්පත රැගෙන වාර්තා කළ යුතු අතර අවශ්‍ය විස්තර ලබාදීමෙන් පසු එදිනම කඳවුරෙන් බැහැරවීමට හැකි බව නාවික හමුදාව ප්‍රකාශ කරයි.පරිපාලනමය කටයුතු අවසානයේ ඔවුන් සේවයෙන් ඉවත් කිරීම සිදුකරන බව නාවික හමුදා මාධ්‍ය සම්බන්ධීකරණ නිලධාරීවරයා සඳහන් කළේය.කෙසේවෙතත් ශ්‍රී ලංකා නාවික හමුදාව වෙත මුදල් අයවිය යුතුව තිබේ නම් එම මුදල් ප්‍රමාණය ගෙවිය යුතු අතර ඉන් අනතුරුව ඔවුන්ට නාවික හමුදාවෙන් ඉවත්වීමට හැකියාව පවතින බව ද සඳහන්ය.මේ පිළිබඳ වැඩිදුර තොරතුරු දුරකථන අංක 0112 210 000 මගින් ලබාගත හැකි බව ද නාවික හමුදා මාධ්‍ය සම්බන්ධීකරණ නිලධාරිවරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=52360", "Category": null, "Parent URL": null}