{"Source": "Adaderana", "Timestamp": "July 1, 2018 12:18 pm", "Headline": "නිව්යෝර්ක් ටයිම්ස් අනාවරණය ගැන හිටපු ජනපතිගෙන් නිවේදනයක්", "News Content": "“චීනය ලංකාවෙන් වරායක් ලබාගත් හැටි“ යන මැයෙන් අමෙරිකාවේ නිව්යෝර්ක් ටයිම්ස් පුවත්පතේ පලවූ ලිපියෙන් එල්ල කර තිබූ චෝදනා හිටපු ජනාධිපති මහින්ද රාජපක්ෂ මහතා ප්‍රතික්ෂේප කර තිබේ. 2015 ජනවාරි මාසයේ පැවති ජනාධිපතිවරණයේ වියදම් සඳහා චයිනා හාබර් සමාගම විසින් මහින්ද රාජපක්ෂ මහතාට අමෙරිකානු ඩොලර් මිලියන 7 යි දශම 6ක මුදලක් ලබාදුන් බවට සහ තවත් කරුණු කිහිපයක් ඇතුළත් කරමින් නිව්යෝර්ක් ටයිම්ස් පුවත්පත අදාළ ලිපිය පසුගියදා පළ කර තිබිණි. ඒ සම්බන්ධයෙන් අද (01) දිනයේ මාධ්‍ය නිවේදනයක් නිකුත් කරමින් හිටපු ජනාධිපතිවරයා සඳහන් කර ඇත්තේ චයිනා හාබර් සමාගම තමාගේ 2015 ජනාධිපතිවරණ ව්‍යාපාරය සඳහා කිසිඳු මුදලක් පරිත්‍යාග නොකළ බවයි. තමාගේ සඟයන් හා මැතිවරණ ව්‍යාපාරයේ නියැලෙන්නන්ට එම මුදල ලබාදී ඇති බවත් ස්වේච්ඡාවෙන් ඉදිරිපත් වූ අය විසින් අදාළ චෙක්පත් අරලිය ගහ මන්දිරයට ගෙන ගොස් දුන් බවත් එම පුවත් පතේ පළ කර තිබුණ ද එම මුදල් ගත්තේ කවුද දුන්නේ කවුද යන කාරණා සම්බන්ධයෙන් නිව්යෝර්ක් ටයිම්ස් පුවත්පත සිතාමතාම අපැහැදිලි වදන් භාවිත කොට ඇති අතර මෙය වගකීමක් නොගෙන මඩගැසීමක් ලෙස තමන් දකින බවයි මහින්ද රාජපක්ෂ මහතා පවසයි. කොළඹ වරාය ව්‍යාපෘතිය වත්මන් ආණ්ඩුව බලාපොරොත්තු තබාගෙන සිටින ප්‍රධානතම ව්‍යාපෘතිය බවට වත්මන් අග්‍රාමාත්‍යවරයා ද සඳහන් කර ඇති බව පෙන්වා දෙන හිටපු ජනාධිපතිවරයා චයිනා හාබර් සමාගම විසින් තම ඡන්ද ව්‍යාපාරයට මුදල් යොදවා තිබුණේ නම් ඔවුන්ට කිසි දිනක වරාය නගර ව්‍යාපෘතිය නැවත නොලැබෙන අතර හම්බන්තොට වරාය බදු ගැනීමට ලංසු ඉදිරිපත් කිරීමට ද ඉඩ නොලැබෙනු ඇති බව පෙන්වාදෙයි නිව්යෝර්ක් ටයිම්ස් ලිපියේ සඳහන් ඇතැම් කරුණු ඔවුන් ලබාගත්තේ ආණ්ඩුවේ විමර්ශනයකින් බවට සඳහන් වන අතර වත්මන් ආණ්ඩුව බලයට පත්වූ මොහොතේ සිට විපක්ෂයට මඩ ගැසීම හැරුණු විට වෙනත් කිසිවක් සිදුකර නොමැති බව සෑම ශ්‍රී ලාංකිකයෙකුම හොදින් දන්නා බව මහින්ද රාජපක්ෂ මහතා පවසයි. හම්බන්තොට වරාය සම්බන්ධයෙන් සිදුකර ඇති චෝදනාවලට ද හිටපු ජනාධිපතිවරයා සිය ලිපියෙන් දීර්ඝ ලෙස ප්‍රතිචාර දක්වා තිබේ. හම්බන්තොට වරාය චීනයට ලැබුණු බව කියමින් මැසිවිලි නගන බටහිර බලවතුන් විසින්ම බලයට ගෙන එනු ලැබූ ආණ්ඩුවක් විසින් චීනයට එම වරාය ලබාදී ඇති බව සඳහන් කරන මහින්ද රාජපක්ෂ මහතා පෙන්වාදෙන්නේ තමා ජනාධිපතිවරයාව සිටි සමයේ දී හම්බන්තොට වරාය හෝ වරායෙන් පිට ඉඩම් චීනයෙන් කිසිදිනක බද්දට නොඉල්ලූ බවයි. හම්බන්තොට වරාය බදුගන්නා මෙන් චීනයට යෝජනා කළේ ද වත්මන් ආණ්ඩුව විසින් බව ද හිටපු ජනාධිපතිවරයා සඳහන් කරයි. හිටපු ජනාධිපති මහින්ද රාජපක්ෂ මහතා නිකුත් කළ සම්පූර්ණ නිවේදනය පහතින් දැක්වෙයි. හිටපු ජනාධිපති මහින්ද රාජපක්ෂ මහතා නිකුත් කළ සම්පූර්ණ නිවේදනය by Anonymous 4xL1hr21yl on Scribd", "URL": "https://sinhala.adaderana.lk/news.php?nid=91781", "Category": null, "Parent URL": null}