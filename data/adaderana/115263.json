{"Source": "Adaderana", "Timestamp": "July 29, 2019 12:12 pm", "Headline": "නියඟයෙන් මොණරාගල පවුල් 11 000කට පීඩා", "News Content": "මේ දින පවතින දැඩි වියළි කාලගුණය හේතුවෙන් මොණරාගල දිස්ත්‍රික්කයේ පවුල් 11 000කට අයත් පුද්ගලයන් ලක්ෂයකට වඩා වැඩි පිරිසක් පීඩාවට පත් වී ඇත. ආපදා කළමණාකරන ඒකකයේ මොණරාගල දිස්ත්‍රික් සහකාර අධ්‍යක්ෂ රවීන්ද්‍ර කුමාර මහතා පවසා ඇත්තේ එම ජනතාව වෙනුවෙන් පානීය ජලය ලබා දීම සහ අවශ්‍ය සහන සැලසීමේ කටයුතු මේ වන විටත් ආරම්භ කර ඇති අතර ඒ ඒ ප්‍රාදේශීය ලේකම් කොඨ්ඨාශ මට්ටමින් එම සහන පීඩාවට පත් ජනතාව වෙනුවෙන් ලබා දීමට පියවර ගෙන ඇති බවයි. මෙම වියළි කාලගුණය මොණරාගල දිස්ත්‍රික්කයේ මොනරාගල, වැල්ලවාය, තණමල්විල, සියඹලාණ්ඩුව සහ බුත්තල යන ප්‍රාදේශීය ලේකම් කොට්ඨාශවලට දැඩිලෙස බලපා ඇති අතර ප්‍රදේශයේ වගා කර තිබූ වගාවන් රැසක්ද සම්පූර්ණයෙන්ම විනාශ වී ඇත. එමෙන්ම ප්‍රදේශයේ ඇළ දොල, වැව් සහ වගා ළිං සම්පූර්ණයෙන්ම පාහේ සිදු ගොස් ඇති අතර ජනතාවගේ එදිනෙදා වැඩකටයුතු කරගැනීමට ද නොහැකි තත්ත්වයක් උදා වී ඇත. මීට අමතරව පවතින දැඩි වියලි කාලගුණය හේතුවන් වන අලි ගම්වැදීම වැඩි වී ඇති අතර එයින්ද ජනතාව දැඩි පීඩාවට පත් වී ඇත. මීට අමතරව වියළි කාලගුණය සමඟ මොණරාගල දිස්ත්‍රික්කයේ ඇති වනාන්තර පද්ධති රැසක් විශාල වශයෙන් ගිනි ගැනීමට ලක් වන අතර එම නිසා ස්වාභාවික පරිසර පද්ධතිය ද සම්පූර්ණයෙන්ම පාහේ විනාශ වී ඇත.", "URL": "https://sinhala.adaderana.lk/news.php?nid=115263", "Category": null, "Parent URL": null}