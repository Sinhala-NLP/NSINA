{"Source": "Adaderana", "Timestamp": "July 31, 2018 06:28 am", "Headline": "මත්තල මාසික ආදායම ලක්‍ෂ 12 යි-වියදම ලක්‍ෂ 2500 යි", "News Content": "මත්තල ගුවන් තොටුපලේ මාසික ආදායම රුපියල් ලක්ෂ 12ක් වන බවත්, එහි වියදම ලක්ෂ 2500 ක් බන බවත් මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. මහානගර අමාත්‍යාංශයේ ප‍්‍රතිපාදන මඟින් බප/මතු/ සාලාලංකාරතිස්ස කනිෂ්ඨ විද්‍යාලයේ ඉදිකරන ලද පුස්තකාල ගොඩනැඟිල්ල විවෘත කිරීමෙන් අනතුරුව මාධ්‍ය වෙත අදහස් දක්වමින් අමාත්‍යවරයා මෙම අදහස් පළ කළේය. මත්තල වෙනුවෙන් රටේ සෑම පුරවැසියෙකුම රුපියල් 800 ක මුදලක් ගෙවා ඇති බව ද කියා සිටි අමාත්‍යවරයා කටුනායක ගුවන්තොටුපලේ ආදායම මත්තල ගුවන්තොටුපල නඩත්තු කිරීමට වැය කරන බව ද පැවසීය. මෙහිදී වැඩිදුරටත් අදහස් දැක්වු අමාත්‍යවරයා මෙසේ කියා සිටියේය. ‘මත්තල ගැන කතා කරනවා නම් මත්තල මාසික ආදායම ලක්‍ෂ 12යි. වියදම ලක්‍ෂ 2500 යි. මත්තල නිසා අපේ රටේ සෑම පුරවැසියෙක්ම රුපියල් 800 ක් ගෙවා තිබෙනවා. නිසි අධ්‍යනයකින් තොරව කටුනායක හදන්න තිබූ දෙවන ගුවන්තොටුපල මත්තලට ගෙනිහින් තමන්ගේ මූණත් තහඩුව ගසා ගැනීම තමයි සිදු කළේ. මේක සම්බන්ධයෙන් රජය සාකච්ඡා කරමින් යනවා. අයිතිය රජය සතුව තිබියදී එහි පාලනය භාරදීමට හැකි දැයි සොයාබලමින් සිටිනවා. ඉන්දියානු ගුවන්තොටුපල අධිකාරියත් සමග අපගේ ගුවන්තොටුපල අධිකාරිය ඒ පිළිබඳව සාකච්ඡා පවත්වමින් යනවා. තවම අවසන් නිගමනයකට පැමිණිලා නැහැ. අවසන් නිගමනයකට ආවහම කැබිනට් මණ්ඩලයට ඉදිරිපත් කර රටේ ජනතාව අතර විවෘතව සාකච්ඡා කරයි. රටේ ජනතාව තීරණය කළ යුතුයි පුද්ගලයෙකුගේ නම ගෙනයන්න කිසිම ආර්ථික වශයෙන් ප‍්‍රයෝජනයක් නැති තැනක ප‍්‍රකෝටි ගණන් ධනය නාස්ති කරනවා ද නැද්ද කියන එක ගැන. මෙය ආර්ථීක වශයෙන් කරන්න පුළුවන් කියල කිසිම දේශපාලනමය හෝ ආර්ථිකය ගැන කිසිම දැනුමක් නැති අය මොන කටකතා කිව්වත් ඊළඟ දශක දෙකට එය ආර්ථික වශයෙන් ගොඩනගා ගැනීමට අපේ රටේ ගුවන් සේවා අධිකාරියට හැකියාවක් නැහැ. දැනට කටුනායක ගුවන්තොටුපලේ ආදායමත් යන්නේ මත්තල නඩත්තු කරන්න.\"", "URL": "https://sinhala.adaderana.lk/news.php?nid=93503", "Category": null, "Parent URL": null}