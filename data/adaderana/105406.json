{"Source": "Adaderana", "Timestamp": "March 3, 2019 04:23 pm", "Headline": "ලංකාව ඉදිරියේදී අවයව බද්ධ කිරීමේ කේන්ද්‍රස්ථානයක්-රාජිත", "News Content": "ලබන මස ජාතික රෝහලෙන් ආරම්භ කිරීමට නියමිත ත්‍රිමාණ තාක්ෂණයෙන් ප්‍රතිකාර කිරීම තුලින් කෘත්‍රීම පාද නිර්මාණය සහ අනතුරකට ලක්වූවන්ට කඩිනමින් ප්‍රතිකාර කිරීම පළමු අදියරේ දී සිදු කරන බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. මෙහිදී ත්‍රිමාණ තාක්ෂණයෙන් ප්‍රතිකාර කිරිම සඳහා අවශ්‍ය උපකරණ විදේශීය රටවලින් ගෙන්වීමට නියමිත අතර, එවැනි උපකරණ ශ්‍රී ලංකාවේදී නිෂ්පාදනය කිරීමට ද නියමිතව ඇත. හදිසි අනතුරකට ලක් වූ රෝගියෙකුගේ කකුල හෝ හිස තුවාල වී ඇත්නම් එය පෙර පැවැති ආකාරයටම නිර්මාණය කිරීමට ත්‍රිමාණ තාක්ෂණයට හැකියාව ඇත. එවැනි තාක්ෂණයක් භාවිත කිරිම ප්‍රතිකාර කිරීමේ දී වෛද්‍යවරුන්ට පහසුවක් වන බව සෞඛ්‍ය අමාත්‍යවරයා පෙන්වා දුන්නේ “මෙඩිකෙයා 2019” ජාතික සුව සේවා ප්‍රදර්ශණය විවෘත කිරීමේ අවස්ථාවට එක්වෙමිනි. 10 වැනි වරටත් සංවිධානය කරන “මෙඩිකෙයා 2019 ජාතික සුවසේවා ප්‍රදර්ශණය” කොළඹ බණ්ඩාරනායන අනුස්මරණ සම්මන්ත්‍රණශාලා පරිශ්‍රයේ පිහිටි සිරිමාවෝ බණ්ඩාරනායක ප්‍රදර්ශණ ශාලාවේ දී සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා විසින් පසුගියදා විවෘත කරන ලදී. මෙම ප්‍රදර්ශණය තෙදිනක් පුරා පැවැති අතර, ජාත්‍යන්තර හා දේශීය වෛද්‍ය කුටි 220 කින් සමන්විත විය.", "URL": "https://sinhala.adaderana.lk/news.php?nid=105406", "Category": null, "Parent URL": null}