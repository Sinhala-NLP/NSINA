{"Source": "Adaderana", "Timestamp": "August 17, 2018 02:04 pm", "Headline": " විජයමුණිගේ මැදිහත්වීමෙන් මුද්‍රා තැබීම නවති", "News Content": "ව්‍යාපාරිකයින් විසින් බදු ගෙවීම් පැහැර හැර ඇති බව පවසමින් ඇඹිලිපිටිය ආර්ථික මධ්‍යස්ථානය ව්‍යපාරික ස්ථාන මුද්‍රා තැබීමට බලධාරීන් ගත් තීරණය තාවකාලිකව අත්හිටුවීමට පියවර ගෙන ඇත. ව්‍යාපාරික ස්ථානවල බදු මුදල් සියයට 300කින් ඉහළ නැංවීම හේතුවෙන් ඊට විරෝධය පල කිරිමක් ලෙස ඉහළ නැංවු බදු මුදල නොගෙවීමට ව්‍යාපාරිකයින් පියවර ගෙන තිබූ බව වාර්තා විය. කෙසේවෙතත් මාස කිහිපයක් බදු මුදල් නොගෙවීම හේතුවෙන් එම ව්‍යපාරික ස්ථානවලට මුද්‍රා තැබීමට අද (17) දිනයේ ධීවර ජලජ සම්පත් සංවර්ධන හා ග්‍රාමීය ආර්ථික කටයුතු අමාත්‍යංශ නිලධාරීන් පිරිසක් ආර්ථික මධ්‍යස්ථානය වෙත පැමිණ තිබුණි. එම අවස්ථාවේ ඊට එරෙහිව ආර්ථික මධ්‍යස්ථානයේ වෙළෙඳ ප්‍රජාව විසින් උද්ඝෝෂණයක නිරත වීමට සූදානම් වුවත් විෂය භාර අමාත්‍ය විජිත් විජයමුණි සොයිසා මහතාගේ සහ පුජ්‍ය ඕමල්පේ සෝභිත හිමිගේ මැදිහත් වීමෙන් මුද්‍රා තැබීමේ කටයුතු තාවකාලිකව අත්හිටුවීමටත් සමඟ උද්ඝෝෂණය නතර කිරීමට වෙළෙද ප්‍රජාව පියවර ගත් බව අද දෙරණ වාර්තාකරු පැවසුවේය. ආර්ථික මධ්‍යස්ථානයේ පහසුකම් වැඩිදියුණු කිරීම වෙනුවට බදු මුදල් වැඩි කිරීම අනුමත කළ නොහැකි බව ව්‍යාපාරිකයින් පවසයි.", "URL": "https://sinhala.adaderana.lk/news.php?nid=94559", "Category": null, "Parent URL": null}