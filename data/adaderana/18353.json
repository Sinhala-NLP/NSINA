{"Source": "Adaderana", "Timestamp": "August 28, 2011 09:21 am", "Headline": "බ්‍රිතාන්‍යයේ අතරමං වූ ලාංකික සිසුන්ට වෙනත් සරසවි හිමිවෙයි", "News Content": "විශ්ව විද්‍යාල කිහිපයක් වසා දැමීම හේතුවෙන් බ්‍රිතාන්‍යයේ අතරමංව සිටින ශ්‍රී ලාංකික සිසුන් සඳහා වෙනත් විශ්ව විද්‍යාල ලබාදීමට එරට බලධාරීන් එකඟ වී තිබේ. බ්‍රිතාන්‍යයේ ශ්‍රී ලංකා මහකොමසාරිස් කාර්යාල නියෝජිතයින් සහ එරට ශිෂ්‍ය ප්‍රතිපාදන කවුන්සිලයේ නිලධාරීන් අතර පැවති සාකච්ඡාවකදී මෙම එකඟතාවට පැමිණ ඇති බව විදේශ කටයුතු අමාත්‍යාංශය ප්‍රකාශ කරයි. බ්‍රිතාන්‍යයේ විශ්ව විද්‍යාල තුනක් හදිසියේ වසා දැමීම හේතුවෙන් එම විශ්ව විද්‍යාලවල අධ්‍යාපනය හදාරමින් සිටි ශ්‍රී ලාංකික සිසුන් හැත්තෑ දෙනෙකු පමණ මෙලෙස ගැටලුකාරී තත්ත්වයකට මුහුණ දී සිටියි. අදාළ සිසුන් සිදුකළ දැනුම් දීමකට අනුව ඒ සඳහා මැදිහත් වීමට බ්‍රිතාන්‍යය මහකොමසාරිස් කාර්යාලය කටයුතු කරයි. ඒ අනුව පසුගියදා බ්‍රිතාන්‍යයේ ශිෂ්‍ය ප්‍රතිපාදන කවුන්සිලය අතර අදාළ ගැටලුව සම්බන්ධයෙන් විශේෂ සාකච්ඡාවක් පවත්වා ඇති බව විදේශ කටයුතු අමාත්‍යාංශය පෙන්වා දෙයි. එහිදී අදාළ සිසුන්ට වෙනත් විශ්ව විද්‍යාලවල අධ්‍යයන කටයුතු සඳහා අවස්ථාව ලබාදීමට එකඟතාව පළ වී තිබේ. ඊට අමතරව එම සිසුන්ගේ විශ්ව විද්‍යාල ගාස්තු සහ වීසා සම්බන්ධයෙන් ද සාකච්ඡාවේදී දීර්ඝ වශයෙන් අවධානය යොමුවී ඇති බව විදේශ කටයුතු අමාත්‍යාංශය ප්‍රකාශ කරයි. ඉතා කඩිනමින් අදාළ සිසුන්ගේ ගැටලුව විසඳීමට කටයුතු කරන බව බ්‍රිතාන්‍යය ශ්‍රී ලංකා මහකොමසාරිස් කාර්යාලය පවසා ඇත.", "URL": "https://sinhala.adaderana.lk/news.php?nid=18353", "Category": null, "Parent URL": null}