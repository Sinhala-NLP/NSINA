{"Source": "Adaderana", "Timestamp": "October 1, 2018 06:31 am", "Headline": "යාපනයේ තවත් කල්ලි සාමාජිකයින් 3ක් අත්අඩංගුවට", "News Content": "යාපනය, කෝපායි ප්‍රදේශයේ පුද්ගලයෙකුට පහරදීමට පැමිණි ආවා කල්ලියට සම්බන්ධ පුද්ගලයින් තිදෙනෙකු යාපනය කෝපායි ප්‍රදේශයේදී අත්අඩංගුවට ගෙන ඇති බව යාපනය කෝපායි පොලීසිය පවසයි. කිසියම් පිරිසක් යතුරුපැදියකින් කඩු රැගෙන පැමිණ පුද්ගලයෙකුට පහරදෙන බවට ඊයේ(30) ලද තොරතුරක් මත වහාම ක්‍රියාත්මක වු කෝපායි පොලිස් නිළධාරීන් සැකකරුවන් අත්අඩංගුවට ගත් බවයි. පොලිසිය පැමිණෙන අවස්ථාවේ අදාළ පිරිස පළාගොස් ඇති අතර, එහිදි පොලීසිය හඹාගොස් සැකකරුවන් දෙදෙනෙකු අදාළ අවස්ථාවේදීම අත්අඩංගුවට ගෙන ඇති අතර, අනතුරුව තවත් සැකකරුවෙකු අත්අඩංගුවට ගත් බවද පොලීසිය පැවසීය. ‍ යාපනය කෝපායි ප්‍රදේශයේම පදිංචි වයස අවුරුදු 22 ත් 23 ත් අතර වයසේ පසුවන පිරිසක් එලෙස අත්අඩංගුවට ගැනීම සිදුකළ බවද පොලීසිය සදහන් කළේය. සැකකරුවන් ආවා කල්ලියට සම්බන්ධ පිරිසක් වන බවට අනාවරණය වි ඇති අතර, සැකකරුවන් සතුව තිබි කඩුවක්, රම්බෝ පිහියක් හා යතුරුපැදියක් අත්අඩංගුවට ගත් බවද පොලිසිය පැවසීය. පොලිසිය වැඩිදුරටත් පැවසුවේ සැකකරුවන් අද(01) යාපනය මහේස්ත්‍රාත් අධිකරණයට ඉදිරිපත් කිරීමට නියමිත බවයි. යාපනය,මානිප්පායි, කෝපායි, චුන්නාකම් ප්‍රදේශවල කල්ලි අතර ගැටුම් උග්‍රව පවතින බව යාපනය ආරක්ෂක අංශ පවසති. යාපනය ප්‍රදේශයේ ආවා කල්ලිය, ධනුරොක් කල්ලිය, වික්ටර් කල්ලිය වැනි කල්ලි කිහිපයක ක්‍රියාකාරකම් හේතුවෙන් යාපනය ප්‍රදේශයේ ප්‍රචණ්ඩ ක්‍රියා පසුගිය සමයේ වර්ධනය වි තිබිණ. සිද්ධිය සම්බන්ධයෙන් කෝපායි පොලිසිය වැඩිදුර පරීක්ෂණ මෙහෙයවයි. (වව්නියාවේ-මාධව කුළසූරිය)", "URL": "https://sinhala.adaderana.lk/news.php?nid=96971", "Category": null, "Parent URL": null}