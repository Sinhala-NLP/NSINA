{"Source": "Adaderana", "Timestamp": "March 28, 2018 04:09 pm", "Headline": "විනිසුරුවරයෙකු ඉවත් වීම නිසා ඇලෝසියස්ගේ මත්පැන් සමාගමේ පෙත්සම සලකා බැලීම කල්යයි", "News Content": "මහ බැංකු බැඳුම්කර සිද්ධිය සම්බන්ධයෙන් රිමාන්ඩ් භාරයේ පසුවන අර්ජුන් ඇලෝසියස් මහතා හිමිකාරීත්වය දරණ ඩබ්ලිව්. එම්.මැන්ඩිස් මත්පැන් නිෂ්පාදන සමාගමේ බැංකු ගිණුම් ශ්‍රී ලංකා මහ බැංකුව විසින් තහනම් කිරීමට එරෙහිව එම සමාගම විසින් ගොනු කර තිබෙන මූලික අයිතිවාසිකම් පෙත්සම සලකා බලන විනිසුරු මඬුල්ලේ විනිසුරුවරයෙකු ඉවත්වීම නිසා පෙත්සම සලකා බැලීම අප්‍රේල් මස මස 03 වනදා දක්වා කල් තැබීමට ශ්‍රේෂ්ඨාධිකරණය තීන්දු කර තිබේ. එම පෙත්සම අද (28) සිසිර ද ආබෘ, ප්‍රසන්න ජයවර්ධන සහ මුර්දු ප්‍රනාන්දු යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබීය. එහිදී මෙම පෙත්සම සලකා බැලීමෙන් තමන් ඉවත් වන බව විනිසුරු ප්‍රසන්න ජයවර්ධන මහතා දැනුම් දුන්නේය. ඒ අනුව පෙත්සම සලකා බැලීම අප්‍රේල් මස තුන් වන දා දක්වා කල් තැබීමට ශ්‍රේෂ්ඨාධිකරණය තීන්දු කළේය. පෙත්සම්කාර සමාගම කියා සිටින්නේ මහ බැංකු බැඳුම්කර සිද්ධියෙන් පසුව ශ්‍රී ලංකා මහ බැංකුව විසින් තම සමාගම සතු බැංකු ගිණුම් තහනම් කර ඇති බවයි. කිසිදු පරික්ෂණයක් නොපවත්වා සිදුකර ඇති මෙම බැංකු ගිණුම් තහනම හේතුවෙන් තම ව්‍යාපාරික කටයුතු ඇණ හිට සේවක වැටුප් පවා ගෙවීමට නොහැකි තත්ත්වයක් උද්ගතව ඇති බව පෙත්සම්කාර සමාගම ශ්‍රේෂ්ඨාධිකරණය හමුවේ කියා සිටියි. මේ හේතුවෙන් මහ බැංකුව විසින් පණවා තිබෙන බැංකු ගිණුම් තහනම අහෝසි කිරීමේ නියෝගයක් නිකුත් කරන මෙන් ද අදාළ සමාගම ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=86517", "Category": null, "Parent URL": null}