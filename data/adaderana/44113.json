{"Source": "Adaderana", "Timestamp": "June 20, 2014 04:50 pm", "Headline": "විරසක නතර කිරීම රජයේ වගකීමක් - සාමකාමි හර්තාල් හකීම් අගයයි", "News Content": "රට තුළ පවත්නා විරසක නතර කිරීමට රජය පියවර ගත යුතු බවත් අද (20) සංවිධානය කර තිබූ හර්තාල් ව්‍යාපාර සාමකාමීව පැවැත්වීමට පියවර ගැනීම ගැන ප්‍රසාදය පළ කරන බවත් අධිකරණ ඇමති රවුෆ් හකීම් මහතා පවසයි. මාවනැල්ල අධිකරණ සංකීර්ණයේදී පොලිස් නිලධාරීන් දෙදෙනෙකුට ඇසිඩ් ප්‍රහාරයක් එල්ල වීම මෙන්ම වටරැක විජිත හිමියන්ට සිදුවූ පහරදීම නීතියේ ආධිපත්‍යයට එල්ල වූ ප්‍රහාරයක් බවද හෙතෙම කියයි. එසේම එම සිද්ධීන් ගැන විධිමත් පරීක්ෂණයක් පැවැත්වීමේ අවශ්‍යතාවයද අමාත්‍යවරයා අවධාරණය කරයි. දිවයිනට පැමිණ සිටින අමෙරිකානු රාජ්‍ය දෙපාර්තමේන්තුවේ දේශපාලන කටයුතු පිළිබඳ සහකාර ලේකම්වරයෙකු වන ඔස්කාර් පර්ඩිනැන්ඩ්ස් ටරන්කෝ මහතා සිය අමාත්‍ය‍ංශයේදී හමුවීමෙන් පසු මාධ්‍ය වෙත අදහස් දක්වමින් හෙතෙම මේ බව පැවසීය. ඉකුත් දිනවල අලුත්ගම හා බේරුවල ප්‍රදේශවල සිදුවූ සිද්ධීන් ගැන මෙන්ම මේ හා සම්බන්ධ වූ පාර්ශව ගැන ද අමෙරිකානු නියෝජිතයා දැනුවත් කළ බව අධිකරණ ඇමතිවරයා කියා සිටියේය.", "URL": "https://sinhala.adaderana.lk/news.php?nid=44113", "Category": null, "Parent URL": null}