{"Source": "Adaderana", "Timestamp": "May 10, 2012 03:32 pm", "Headline": "වැලි ප්‍රවාහනයට පැනවූ සීමාව ඉවත්කරයි", "News Content": "වැලි ප්‍රවාහනය සඳහා පනවා තිබුණු නීතිය ලිහිල් කරමින් අද සිට පෙ.ව 6.00 සිට ප.ව 6.00 දක්වා බලපත් නොමැතිව වැලි ප්‍රවාහනය කිරීම සඳහා අවසර ලබාදී ඇති බව පරිසර අමාත්‍ය අනුර ප්‍රියදර්ශන යාපා මහතා පවසයි. හෙතෙම අද පාර්ලිමේන්තුවේදී මේ බව සඳහන් කළේය. පසුගියදා පැවති කැබිනට් රැස්වීමේදී වැලි ප්‍රවාහනය සඳහා ලබාදෙන බලපත්‍ර ක්‍රමය අහෝසි කරන ලෙස ජනාධිපතිවරයා විසින් පරිසර අමාත්‍ය අනුර ප්‍රියදර්ශන යාපා මහතාට උපදෙස් ලබාදුන් බව සඳහන් වේ. වැලි ප්‍රවාහන සඳහා බලපත්‍ර ලබාදීම සම්බන්ධයෙන් අක්‍රමිකතා සිදුවන බවටත්,මෙම බලපත්‍ර ක්‍රමය නිසා පොදු මහජනතාවට නොයෙක් දුෂ්කරතාවන්ට මුහුණදෙන්නට සිදුවන බවටත් මහජනතාවගෙන් පැමිණිලි ලැබීම ඊට හේතුව බව පුවත්පත් මගින් වාර්තා කර තිබිණි. එසේම වැලි ප්‍රවාහන ව්‍යාජ බලපත්‍ර 9,000ක් නිකුත් කර ඇති බවත්,ඔවුන් එවැනි ව්‍යාජ බලපත්‍ර 10,000 ක් මුද්‍රණය කර ඇති අතර එවැනි ව්‍යාජ බලපත්‍ර 600ක් මේ වන විට සොයා ඇති වග පොලීසිය විසින් හෙළිදරව් කර තිබිණි. කෙසේ වෙතත් අද සිට ක්‍රියාත්මක වන පරිදි පෙ.ව 6.00 සිට ප.ව 6.00 දක්වා වැලි ප්‍රවාහනය සඳහා බලපත් අවශ්‍යය නොවේ.", "URL": "https://sinhala.adaderana.lk/news.php?nid=24154", "Category": null, "Parent URL": null}