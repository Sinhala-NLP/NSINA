{"Source": "Adaderana", "Timestamp": "October 27, 2012 07:51 am", "Headline": "සපුගස්කන්දේ කටයුතු සති 2 න් යථා තත්ත්වයට", "News Content": "ඉන්ධන හිඟයකින් තොරව බෙදාහැරීම සඳහා අවශ්‍ය පියවර ගෙන ඇති බව ඛනිජතෙල් නීතිගත සංස්ථාව පවසයි. සපුගස්කන්ද තෙල් පිරිපහදුවේ කටයුතු සති දෙකක් ඇතුළත යථා තත්ත්වයට පත්කෙරෙනු ඇති බව එම සංස්ථාව පෙන්වාදෙයි. කෙසේ වෙතත් ලබන මස 10 වැනි දා වන විට ඕමාර් ලයිට් බොරතෙල් ටොන් අසූ දහසකින් යුත් නෞකාවක් දිවයිනට පැමිණෙන බව ඛනිජ තෙල් නීතිගත සංස්ථාව සඳහන් කරයි. ඊට අමතරව ඇරබියන් ලයිට් බොරතෙල් ටොන් එක්ලක්ෂ තිස්පන්දහසකින් යුත් නෞකාවක් ද දෙසැම්බර් මාසය ඇතුළත දිවයිනට පැමිණීමට නියමිත බව ඛනිජ තෙල් නීතිගත සංස්ථාව පවසයි. කෙසේ වෙතත් ඉදිරියේ දී ඉන්ධන හිඟයක් හෝ ඉන්ධන මිල ඉහළ යාමක් අපේක්ෂා කළ නොහැකි බව එම සංස්ථාව කියා සිටියේය. මෙතෙක් ආනයනය කෙරුණු ඉරානියන් ලයිට් බොරතෙල් මිල දී ගැනීම සඳහා අදාළ අංශ සමග සාකච්ජා කරන බව ඛනිජතෙල් නීතිගත සංස්ථාව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=28649", "Category": null, "Parent URL": null}