{"Source": "Adaderana", "Timestamp": "January 25, 2012 05:00 pm", "Headline": " ශ්‍රී ලංකාවට  තෙල් දෙන්න ඕමාන් තෙල් ඇමති ‍එයි", "News Content": "ඛනිජ තෙල් හා ආයෝජන පිළිබඳව එකඟතාවයන් සඳහා ඕමාන් ඛනිජ තෙල් හා ගෑස් පිළිබඳ අමාත්‍ය ආචාර්ය මොහොමඞ් බින් හමාඞ් අල් රූමි (Mohamed Bin Hamad Al-Rumhi)මහතා හෙට ශ්‍රී ලංකාවට පැමිණීමට නියමිත බව ඛනිජ තෙල් කර්මාන්ත අමාත්‍යංශය පවසයි. මෙහිදි ශ‍්‍රී ලංකා රජය හා ඕමාන් රජය අතර ඛනිජ තෙල් ක්ෂේත්‍රය පිළිබඳ මෙන්ම ආයෝජන සම්බන්ධව එකඟතාවයන් ඇතිකර ගැනීමට නියමිත බව කියැවෙයි. දෙදින නිල සංචාරයක් සඳහා පැමිණෙන ඕමාන් තෙල් හා ගෑස් පිළිබඳව අමාත්‍යතුමන් ඇතුළු දූත පිරිස ජනාධිපති මහින්ද රාජපක්‍ෂ මැතිතුමා සමඟ මෙන්ම ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතා, ආර්ථික සංවර්ධන අමාත්‍ය බැසිල් රාජපක්‍ෂ මහතා සමඟ විශේෂ සාකච්ඡාවන් පැවැත්වීමට නියමිත බව අමාත්‍යංශය විසින් නිකුත් කළ නිවේදනයක දැක්වෙයි. මෙම විශේෂිත නියෝජිත පිරිසට අයත් ශ‍්‍රී ලංකාවේ ඕමාන් තානාපති ශේක් හුමෛද් අල් මානි මහතා (Sheikh Humaid Al-Maani) අද (25) රාත‍්‍රියේ ශ‍්‍රී ලංකාවට පැමිණීමට නියමිත බව එකී නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=21640", "Category": null, "Parent URL": null}