{"Source": "Adaderana", "Timestamp": "July 31, 2019 11:18 am", "Headline": "පාකිස්ථානයේ බෝම්බ පිපිරීමකින් පොලීසියේ 2ක් ඇතුළු 5ක් මරුට", "News Content": "පාකිස්ථානයේ දී සිදුවූ බෝම්බ ප්‍රහාරයකින් පොලිස් නිලධාරීන් දෙදෙනෙක් ඇතුළු පුද්ගලයින් 5දෙනෙක් මියගොස් තිබේ. නිරිතදිග පාකිස්ථානයේ ක්වෙට්ටා නගරයේ පොලිස් ස්ථානයක් අසළ සිදුවූ පිපිරීමකින් මෙලෙස පුද්ගලයින් ජීවිතක්ෂයට පත්ව ඇත. ප්‍රහාරයෙන් තවත් 27දෙනෙක් තුවාල ලබා ඇති බවට සඳහන් වෙයි. පුපුරාගොස් ඇත්තේ යතුරුපැදියක ඇටවූ බෝම්බයක්. නවත්වා තිබූ පොලිස් වෑන් රථයක් එහි ඉලක්කය වී තිබූ අතර පොලිස් ස්ථානය නගර මධ්‍යයේ කඩවීදියක පිහිටීම හේතුවෙන් සිදුවූ හානිය ඉහළ ගොස් තිබුණි. බලුකිස්තානයට අයත් ක්වෙට්ටා නගරය නිරන්තරයෙන් ත්‍රස්ත ප්‍රහාරවල ඉලක්ක බවට පත්වෙයි. පසුගිය සතියේ දීද ක්වෙට්ටා වෙත එල්ල වූ මෙවැනි ප්‍රහාරයකින් පුද්ගලයින් දෙදෙනෙක් මියගියේය. මෙවන් සිදුවීම් හේතුවෙන් එම ප්‍රෙද්ශයේ ක්‍රියාත්මක කිරීමට යෝජිත චීන පාකිස්තාන බලශක්ති ව්‍යාපෘතියට බාධා එල්ල වී ඇති බව බලධාරීන් පෙන්වා දෙයි.", "URL": "https://sinhala.adaderana.lk/news.php?nid=115408", "Category": null, "Parent URL": null}