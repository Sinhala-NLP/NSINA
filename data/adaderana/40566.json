{"Source": "Adaderana", "Timestamp": "January 22, 2014 05:47 pm", "Headline": "තවමත් සීමා උල්ලංඝණය කරනවා - අත්අඩංගුවට ගැනීම් තවදුරටත් සිදුවෙනවා ", "News Content": "දෙරටේ අත්අඩංගුවේ සිටින ධීවරයින් නිදහස ලැබූවද මේ වන විටත් මුහුදු සීමා උල්ලංඝණය කරන ධීවරයින් සිටින බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. මුහුදු සීමා උල්ලංඝණය කරන ධීවරයින් තවදුරටත් නාවික හමුදාව විසින් අත්අඩංගුවට ගන්නා බවද අද(22) කොළඹ පැවිති මාධ්‍ය හමුවකදී ඔහු සදහන් කර සිටියේය. එසේම මෙරටේ ධීවරයින්ට මුහුදු සීම උල්ලංඝණය නොකරන ලෙසට විටින් විට මාධ්‍ය හරහා සහ දැනුවත් කිරීම් හරහා සිදුකරන බවත්, මෙම ගැටලුව සඳහා තිරසාර විසඳුමක් අවශ්‍ය බවත් හෙතෙම හම අවස්ථාවේදී පෙන්වා දුන්නේය. එළඹෙන 27 වන දින ඉන්දු ශ්‍රී ලංකා ධීවර ගැටලුව සම්බන්ධයෙන් නැවතත් ඉන්දියාවේදී සාකච්ඡාවක් ඇති බවත්, එම සාකච්ඡාව සඳහා මෙරටින් නිලධාරීන් 20ක් ඉන්දියාවට යන බවත් එම නිලධාරීන් අතර දෙමළ භාෂාව කතා කළ හැකි ධීවර නායකයින් සිටින බවද ඒ මහතා එහිදී අවධාරණය කළේය. තවද මසුන් මැරීම සඳහා මෙරටේ සිටින ධීවරයින්ට ආරබි මුහුදට යාමට සිදුව අත්තේ ඉන්දියානු මුහුදු සීමාව හරහා බවද ඔහු එහිදී කීවේය‍. එම නිසා මෙරටේ ධීවරයින් මාලදිවයින මුහුදු සිමාව හරහා ආරබි මුහුදට මසුන් ඇල්ලීම සඳහා යාම සම්බන්ධයෙන් මාලදිවයින ජනාධිපතිවරයා සමඟ සාකච්ඡා පවත්වමින් සිටින බවද ධීවර අමාත්‍යවරයා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=40566", "Category": null, "Parent URL": null}