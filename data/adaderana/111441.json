{"Source": "Adaderana", "Timestamp": "June 6, 2019 12:10 pm", "Headline": "සතුරන් එක්කළ ඊද් උත්සවය", "News Content": "සියලු භේද පසෙකලා ඉන්දියාව අසල්වැසි පාකිස්තානය සහ බංග්ලාදේශය සමඟ එක්ව ඊද් උත්සවය සැමරීමට එක් වූ අවස්ථාවක් පිළිබඳව විදෙස් මාධ්‍ය වාර්තා කරයි. ඊද් උත්සවය සැමරීමට ඉන්දියානු දේශසීමා ආරක්ෂක බලකාය එක් වී ඇත. එහිදී ඔවුන් දේශසීමා ආරක්ෂක රාජකාරියේ යෙදී සිටින පාකිස්තාන සහ බංග්ලාදේශ සගයන් සමඟ රසකැවිලි හුවමාරු කරගැනීමට පියවර ගත්තේය. පාකිස්තාන ආරක්ෂක අංශ සාමාජිකයින් සහ බංග්ලාදේශ දේශසීමා ආරක්ෂකයින් සමග ඊද් උත්සවයේ සතුට බෙදා ගැනීමට ඉන්දියානු දේශසීමා ආරක්ෂක බලකායේ සාමාජිකයින් එක්ව සිටියේය. අසල්වැසි රටවල් සමඟ පවතින මිත්‍රත්වය වර්ධනය කරගැනීමේ අරමුණින් මෙය සම්ප්‍රදායක් ලෙස අඛණ්ඩව පැවත එන බව සඳහන්ය. ශ්‍රී ලංකාව ඇතුළු ලොව පුරා රටවල මුස්ලිම් භක්තිකයෝ ඊද් උත්සවය සමරනු ලැබුවේය. ඊද් යනු ඉස්ලාම් භක්තිකයන් විසින් සමරනු ලබන ප්‍රධාන ආගමික උත්සව දෙකකින් එකකි. මුස්ලිම් භක්තිකයන් උපවාසයේ යෙදෙන ශුද්ධ වූ මාසය රාමසාන් ලෙස හැඳින්වෙයි. රාමසාන් මාසයේ අවසන් දිනයේ සඳ උදාවත් සමඟ උපවාසය අවසන් කරමින් ඊද් සමරනු ලබන අතර එදින භේද දුරලා අසල්වැසියන් සමඟ සුහදතාව වර්ධනය කර ගැනීමට ඉස්ලාම් බහුතරයක් කටයුතු කරයි.", "URL": "https://sinhala.adaderana.lk/news.php?nid=111441", "Category": null, "Parent URL": null}