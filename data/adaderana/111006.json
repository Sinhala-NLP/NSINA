{"Source": "Adaderana", "Timestamp": "May 30, 2019 04:06 pm", "Headline": "අප්‍රේල් 21 ප්‍රහාරයට සම්බන්ධ දුරකථන අංක 1800ක් ගැන CID පරීක්ෂණ", "News Content": "පසුගිය අප්‍රේල් මස 21 දින සිදුවු බෝම්බ ප්‍රහාරයන් හා සම්බන්ධයෙන් බෝම්බකරුවන් පාවිච්චි කල දුරකථන අංක 1800 කට අධික සංඛ්‍යාවක් සම්බන්ධයෙන් අපරාධ පරීක්ෂණ දෙපාර්තමේන්තුව මේ වන විට විමර්ශන අරඹා තිබේ. අද (30) කොළඹ පැවති, ආරක්ෂක තත්ත්වය පිළිබඳ දැනුම් දීමේ මාධ්‍ය හමුවට එක්වෙමින් පොලිස් අධිකාරී, පොලිස් මාධ්‍ය ප්‍රකාශක රුවන් ගුණසේකර මහතා මේ බව පැවසීය. එහිදී ප්‍රහාරකයින් විසින් භාවිතා කල දුරකථන අංක ඇතුළුව වරින් වර භාවිතා කරන ලද හා වෙනත් අංකයන් සමඟ සබඳතා පැවැත් වු මෙම දුරකථන අංක සම්බන්ධයෙන් මේ වන විට අපරාධ පරීක්ෂණ දෙපාර්තමේන්තුව විශ්ලේෂණය කරමින් සිටින බව ද ඒ මහතා වැඩිදුරටත් සඳහන් කළේය. කෙසේ වෙතත් මෙම ප්‍රහාරයන් සම්බන්ධයෙන් ආරක්ෂක අංශ සිදු කරනු ලබන විමර්ශන කටයුතු ඉතා සාර්ථකව සිදු කෙරෙන බව ද පොලිස් මාධ්‍ය ප්‍රකාශකවරයා මෙහිදී වැඩිදුරටත් කියා සිටියේය. ඒ අනුව බෝම්බ පිපිරීම් සම්බන්ධයෙන් සැකකාරියන් 7 ක් ඇතුළු සැකකරුවන් 66 දෙනෙක් මේ වන විට අපරාධ පරීක්ෂණ දෙපාර්තමේන්තුව බාරයේ හා සැකකාරියන් 2ක් ඇතුළු සැකකරුවන් 21 ක් මේ වන විට ත්‍රස්ථ විමර්ශන කොට්ඨාශය බාරයේ ද රඳවා ගෙන විමර්ශන කරන බව ද රුවන් ගුණසේකර මහතා මෙහිදී කියා සිටියේය.", "URL": "https://sinhala.adaderana.lk/news.php?nid=111006", "Category": null, "Parent URL": null}