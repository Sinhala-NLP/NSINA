{"Source": "Adaderana", "Timestamp": "July 12, 2019 03:05 pm", "Headline": "පිලිපීනයට මානව හිමිකම් චෝදනා", "News Content": "පිලිපීනය සම්බන්ධ යෝජනාවක් එක්සත් ජාතීන්ගේ මානව හිමිකම් කවුන්සිලයට ඉදිරිපත් වී තිබුණි. විදෙස් වාර්තා කළේ එමඟින් ජනාධිපති රොඩ්‍රිගෝ ඩුටෙර්ටේගේ පාලන සමයේ එරට සිදු වූ අපරාධ සම්බන්ධයෙන් පුළුල් විමර්ශනයක් ආරම්භ කිරීමට යෝජනා කර ඇති බවයි. පිලිපීනයේ මත්ද්‍රව්‍ය ජාවාරම්කරුවන්ට එරෙහිව ජනාධිපති රොඩ්‍රිගෝ ඩුටෙර්ටේ දියත් කර ඇති මෙහෙයුම අතරතුර සිදු වූ මනුෂ්‍ය ඝාතන ඇතුළු අපරාධ සම්බන්ධයෙන් විමර්ශනයක් සිදුකරන ලෙස එක්සත් ජාතීන්ගේ මානව හිමිකම් කවුන්සිලයට යෝජනාවක් ඉදිරිපත් වී තිබුණි. ඒ අභ්‍යන්තර ගැටුම් සහ මත්ද්‍රව්‍ය ජාවාරම් වලට එරෙහි මෙහෙයුම්වලදි සාමාන්‍ය වැසියන් විශාල පිරිසක් ඝාතනයවී ඇති බවට පිලිපීනයට චෝදනා එල්ල වීමත් සමඟයි. අදාළ යෝජනාව ඉදිරිපත් කෙරුණේ ස්විස්ටර්ලන්තයේ ජිනීවා නුවර පැවැත්වෙන මානව හිමිකම් කවුන්සිලයේ සැසිවාරයක් අතරතුරයි. එම යෝජනාවට පක්ෂව රටවල් 18ක් භාවිතා කර තිබූ අතර චීනය ඇතුළුව රටවල් 14 ක් ඊට එරෙහිව සිය ඡන්දය භාවිතා කළේය. ජපානය ඇතුළුව රටවල් 15 ක් ඒ සඳහා ඡන්දය භාවිතා කිරීමෙන් වැළකී සිටියේය. කෙසේ වෙතත් නීති විරෝධී කි‍්‍රයා මැඩපැවැත්වීම අවහිර කිරීමට කිසිවෙකුට අයිතියක් නොමැති බව පිලිපීන රජය පවසයි. රොඩ්‍රිගෝ ඩුටෙර්ටේ ජනපති ධුරයට පත් වූ දා සිට මේ දක්වා ගෙවුණ කාලය තුල මත්ද්‍රව්‍ය ජාවාරම, භාවිතය සහ ළඟ තබා ගැනීමේ චෝදනා මත ඝාතනය කෙරුණ පුද්ගලයන් සංඛ්‍යාව6000 ඉක්මවයි. කෙසේ වෙතත් ක්‍රියාකාරීන් පෙන්වා දෙන්නේ එම අගය 27 000ක් පමණ ඉහළ අගයක් ගන්නා බවයි. අධිකරණය වෙතින් බලය ලබාගත් පොලිස් කණ්ඩායම් සහ නිල නොලත් විවිධ ඝාතක කණ්ඩායම් මෙම මරණවලට වගකිව යුතුය. නිසි ක්‍රියා පටිපාටියකට අනුව අත්අඩංගුවට ගැනීමක් හෝ නඩු විභාගයක් පැවැත්වීම මෙහිදී සිදුවන්නේ නැත. එමෙන්ම මත්ද්‍රව්‍ය හුවමාරු කර ගැනීම සහ භාවිතා කරන්නන්ට පුනරුත්ථාපනය කිරීම වෙනුවෙන් පොලීසිය වෙත භාර වන ලෙසද නියෝග කර ඇත. මෙම නියෝගයට අවනත වෙමින් පොලීසිය වෙත භාර වූ දහස් සංඛ්‍යාත වැසියන්ටත් සිර ගෙවල් තුලදී මුහුණ පාන්නට සිදු වී තිබෙන්නේ පුනරුත්ථාපනයට නොව ඉතා අසීරු කාල සීමාවක් ගෙවීමටයි. මාධ්‍ය වාර්තාවන්ට අනුව ලැබිය යුතු අවම පහසුකම් පවා ඔවුන්ට ලැබෙන්නේ නැත. භාරවන්නන්ගෙන් සිර ගෙවල් පිරී ඉතිරී යාම නිසා ඉඩ කඩ පිළිබඳව ගැටළුද පැන නැගී ඇති බව විදෙස් වාර්තා සඳහන්ය.", "URL": "https://sinhala.adaderana.lk/news.php?nid=113995", "Category": null, "Parent URL": null}