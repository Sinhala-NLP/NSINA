{"Source": "Adaderana", "Timestamp": "December 3, 2013 03:51 pm", "Headline": "බැංකොක් නුවර සිටින ලාංකිකයින්ට ගැටලුවක් නෑ ", "News Content": "තායිලන්තයේ බැංකොක් අගනුවර පවතින විරෝධතා හේතුවෙන් එරට සිටින ශ්‍රී ලාංකිකයින්ට කිසිදු ගැටලුවක් නොමැති බව තායිලන්තයේ ශ්‍රී ලංකා තානාපති ජෙනරාල් ශාන්ත කෝට්ටේගොඩ මහතා පවසයි. තායිලන්තයේ බැංකොක් අගනුවර දැනට සතියක පමණ කාලයක සිට ආණ්ඩු විරෝධී උද්ඝෝෂණ පැවැත්වෙයි. විරෝධතාකරුවන් රජයේ ගොඩනැගිලි වටකරගෙන සිටින බව විදෙස් මාධ්‍ය වාර්තා කරයි. තායිලන්තයේ බැංකොක් අගනුවර ශ්‍රී ලාංකිකයින් විශාල පිරිසක් සේවයේ නිරතව සිටින අතර, ඔවුන්ට පවතින ආරක්ෂාව සම්බන්ධයෙන් අද දෙරණ තායිලන්තයේ ශ්‍රී ලංකා තානාපති ශාන්ත කෝට්ටේගොඩ මහතාගෙන් විමසා සිටියේය. එම විමසීමට පිළිතුරු දෙමින් ශාන්ත කෝට්ටේගොඩ මහතා සඳහන් කළේ බැංකොක් අගනුවර සිටින ශ්‍රී ලාංකිකයින්ට කිසිදු ගැටලුවක් නොමැති බවයි. එක්සත් ජාතීන්ගේ සංවිධානයේ තායිලන්ත ශාඛා කාර්යාලයේ ශ්‍රී ලාංකිකයින් සේවය කරන අතර ඔවුන් ද ආරක්ෂිතව සිටින බව තානාපතිවරයා සඳහන් කළේය. විශේෂයෙන්ම දරුණු ගැටුම් පවතින්නේ වෙනත් ප්‍රදේශවල බව සඳහන් කරන ජෙනරල් ශාන්ත කෝට්ටේගොඩ මහතා පැවසුවේ සංචාරකයින් වශයෙන් ද දෛනිකව ශ්‍රී ලාංකිකයින් විශාල පිරිසක් තායිලන්තයට පැමිණෙන බවයි. කෙසේ වෙතත් ඉදිරි දින කිහිපය තුළ මෙම තත්ත්වය පහව යනු ඇති බවට තායිලන්තයේ ශ්‍රී ලංකා තානාපති ජෙනරල් ශාන්ත කෝට්ටේගොඩ මහතා අද දෙරණ සමඟ පවසා සිටියේය.", "URL": "https://sinhala.adaderana.lk/news.php?nid=39297", "Category": null, "Parent URL": null}