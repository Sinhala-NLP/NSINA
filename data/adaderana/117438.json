{"Source": "Adaderana", "Timestamp": "August 25, 2019 03:34 pm", "Headline": "ස්ව උත්සාහයෙන් ගොඩගන්නවා ද? හුදකලා වී පසු බසිනවා ද?-අගමැති", "News Content": "වර්තමානයේ විසදාගත යුතු අභියෝගාත්මක ප්‍රශ්නය වන්නේ අපනයන ආර්ථිකයක් ඔස්සේ ලොව හා එක්වී ස්වඋත්සාහයෙන් රට ගොඩගන්නවා ද නැතිනම් හුදකලාවී පසු බසිනවා ද යන්න බව අග්‍රාමාත්‍ය රනිල් වික්‍රමසිංහ මහතා අවධාරණය කළේය. එමෙන්ම ඔහු ප්‍රකාශ කළේ රජරට හා කෝට්ටේ යුගයේදී මෙන් යළිත් ලෝකයේ අපනයන ආර්ථික කේන්ද්‍රස්ථානයක් බවට ශ්‍රී ලංකාව පත්කරලිමට බවය. පහළ මල්වතු ඔය තන්තිරිමලේ ජලාශය හෙවත් සංහිදියාවේ ජලාශය ඉදිකිරීම සඳහා අද (25) පෙරවරුවේ මුල්ගල තැබීමෙන් අනතුරුව පැවැති ජනහමුව අමතමින් අග්‍රාමාත්‍යවරයා තවදුරටත් පැවසූයේ මල්වතු ඔය යනු හුදු ජල ධාරවක් පමණක් නොව සිංහල ශිෂ්ඨාචාරයේ උල්පත හා ලාංකික අනන්‍යතාවයේ වැදගත් කොටසක් බවය. ශ්‍රී ලංකාව තවදුරටත් දුප්පත් හා ණය ආධාර මත යැපෙන රටක් ලෙස පැවැතීමට ඉඩදිය නොහැකි බවත් ඒ තත්ත්වය වෙනස් කරමින් ශක්තිමත් හා පෝසත් රටක් බවට පත් කරලීමට අප කැපවිය යුතු බවත් වික්‍රමසිංහ මහතා වැඩිදුරටත් පෙන්වාදුන්නේය. පසුගිය වසර දෙක තුළ ඇති වූ ගංවතුර, නායයෑම්, නියඟය, ව්‍යවස්ථා කුමන්ත්‍රණය හා බෝම්බ පිපිරීම් ඇතුළු විවිධ ව්‍යවසනයන් හමුවේ දැඩි පසුබෑම් ඇතිවු ද ඒ සියල්ලෙන් කෙටි කාලයක් තුළ නැගිසිටීමට හැකි වූ බව ද ඒ අයුරින්ම දිගින් දිගටම කැපවීමෙන් හා වෙහෙසීමෙන් කටයුතු කරලීම ඔස්සේ ශක්තිමත් දේශයක් නිර්මාණය කරලීමට අවකාශ සැලසෙනු ඇති බව ද වික්‍රමසිංහ මහතා පැවසීය. රට තුළ ශක්තිමත් ආර්ථිකයක් ගොඩනැගීමටත් ඒ තුලින් කිර්තිමත් ස්වාධීන රටක් බවට ශ්‍රී ලංකාව පත්කිරීමටත් අග්‍රාමාත්‍ය රනිල් වික්‍රමසිංහ මහතාට හැකියාව ඇති බව තමන් වහන්සේගේ මෙන්ම රටේ බුද්ධිමත් ජනතාවගේ විශ්වාසය බව උතුරු නැගෙනහිර සංඝනායක පූජ්‍ය තන්තිරිමලේ චන්ද්‍රරතන හිමිපාණන් වහන්සේ අනුශාසන කතාව ඉදිරිපත් කරමින් පැවසූහ. උතුරු දකුණ යාකරන සදාකාලීන මහ දුක්ගින්දර නිවන තන්තිරිමලේ ජලාශයට අග්‍රාමාත්‍යතුමන්ගේ දැතීන් මුල්ගල තැබීමට ලැබීම භාග්‍යයක් බවද උන්වහන්සේ තවදුරටත් පැවසූහ. මෙහිදී අදහස් දක්වමින් කෘෂිකර්ම, ග්‍රාමීය ආර්ථික කටයුතු, වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී. හැරිසන් මහතා පැවසූයේ සේනානායක සමුද්‍රයට පමණක් දෙවන වන තන්තිරිමලේ ජලාශය සිංහල, දෙමළ, මුස්ලිම් ජනතාව අතර සංහිදියාව වර්ධනය කරන පියවරක් බවයි. මෙම ව්‍යාපෘතිය දශක කිහිපයකට පෙර ඉදිවූයේ නම් රටේ ඇතිවූ යුද ගැටුම් පවා වලක්වා ගැනීමට හැකියාව තිබූ බවත් මෙම ව්‍යාපෘතිය මගින් පවුල් 50,000 ට පානීය ජල අවශ්‍යතාව සපුරාලීමත්, විදුලි බල නිෂ්පාදනය මෙන්ම කෘෂිකර්මාන්තයේ සියලූ අවශ්‍යතා ඉටුකරලීමත් සිදු කළ හැකි බවයි. තන්තිරිමලේ ජලාශය අනුරාධපුර, වව්නියාව, මන්නාරම දිස්ත්‍රික්කවල ජනතාවගේ දුක්ගිනි නිවන ව්‍යාපෘතියක් බව උත්සවය අමතමින් කර්මාන්ත හා වාණිජ කටයුතු, දිගුකාලීනව අවතැන්වූ පුද්ගලයන් නැවත පදිංචි කිරීම, සමූපකාර සංවර්ධන සහ වෘත්තීය පුහුණු හා නිපුණතා සංවර්ධන අමාත්‍ය රිෂාඩ් බදියුදීන් මහතා ප්‍රකාශ කළේය. අමාත්‍යවරයා තවදුරටත් සඳහන් කළේ එක් කන්නයකට සීමාවී තිබූ ගොවිතැන් කටයුතු කන්න දෙකෙහිම සිදුකිරීමට මෙම ව්‍යාපෘතිය හරහා හැකියාව ලැබෙන බවයි. මීට අමතරව අග්‍රාමාත්‍යතුමන්ගේ නායකත්වයෙන් විශාල සංවර්ධන ව්‍යාපෘති රැසක් ලංකාව පුරා ආරම්භවී ඇති බවද අමාත්‍යවරයා තවදුරටත් පැවසීය.", "URL": "https://sinhala.adaderana.lk/news.php?nid=117438", "Category": null, "Parent URL": null}