{"Source": "Adaderana", "Timestamp": "June 18, 2015 10:59 am", "Headline": "උතුරේ කිසිදු යුද හමුදා කඳවුරක් වසා දමා නෑ ", "News Content": "මේ වසරේ ජනවාරී සිට මේ දක්වා කාලය තුළ උතුරේ කිසිදු යුද හමුදා කඳවුරක් වසා දමා නැති බව ශ්‍රී ලංකා යුද හමුදා ආරංචි මාර්ග උපුටා දක්වමින් ඉන්දීය මාධ්‍ය වාර්තා කරයි.ඉන්දියාවේ “ද හින්දු“ පුවත්පත වාර්තා කරන පරිදි එල්.ටී.ටී.ඊයට එරෙහි මෙහෙයුම් අවසන් වූ 2009 වසරෙන් පසුව මේ දක්වා කාලය තුළ උතුරු පළාතේ වසා දමා ඇති යුද හමුදා කඳවුරු ගණන 59කි.ඉන් වැඩිම කඳවුරු සංඛ්‍යාවක් වන 24ක් වසා දමා ඇත්තේ 2014 වසරේදීය. එසේම කඳවුරු 15ක් 2013 වසරේදීත්, කඳවුරු 4ක් 2011 වසරේදීත් වසා දමා තිබේ.තවද කඳවුරු 9ක් 2010 වසරේදීත්, කඳවුරු 7ක් 2009 වසරේදීත් වසා දමා ඇත.2015 ජනවාරී 8 වැනිදා පැවැති ජනාධිපතිවරණයෙන් අනතුරුව බලයට පත්වූ නව රජය යටතේ උතුරු පළාතේ යුද හමුදා කඳවුරු ඉවත් කර ඇති බවට ද රාවයක් පැතිරිණ.එහි ආසන්නතම පුවත වූයේ මහින්ද රාජපක්ෂ මහතාට අගමැති අපේක්ෂකත්වය ලබා ගැනීම උදෙසා මාතරදී පසුගිය 12 වැනිදා පැවැති රැලියට ඔහු විසින් එවන ලද නිවේදනයක් මගින් පළ වූ අදහස්ය.ඒ අනූව මාතර පැවති රැළියට හිටපු ජනාධිපති මහින්ද රාජපක්ෂ මහතා විසින් යොමුකළ නිවේදනයේ වත්මන් ආණ්ඩුව විසින් උතුරේ හමුදා කඳවුරු 59ක් ඉවත් කර ඇති බව අනාවරණය කර තිබුණි.ඊට ප්‍රතිචාර දක්වමින් එක්සත් ජාතික පක්ෂයේ මහලේකම් කබීර් හෂීම් මහතා ද නිවේදනයක් නිකුත් කරමින් කියා සිටියේ අදාළ කඳවුරු 59ම ඉවත් කර ඇත්තේ මහින්ද රාජපක්ෂ ජනාධිපතිවරයාගේ පාලන සමයේදී බවයි.එසේම උතුරේ හමුදාව අත්පත් කරගෙන තිබු ඉඩම් අක්කර 11,000න් 5,000ක්ම නිදහස් කර ඇත්තේ එම කාලයේ බවද කබීර් හෂීම්ගේ නිවේදනයේ සඳහන් විය.එහි වැඩිදුරටත් දැක්වුණේ පසුගිය රජයේ සිදුවු දූෂණ අක්‍රමිකතා සැඟවීමේ අරමුණින් මහින්ද රාජපක්ෂ මහතා මෙලෙස වත්මන් රජයට විවිධ චෝදනා එල්ල කරමින් සිටින බවයි.මෙවන් වාතාවරණයක් තුළ ඉන්දීය මාධ්‍ය ද මේ වසර හැර පසුගිය වසර කිහිපය තුළ උතුරු පළාතේ වසා දමා ඇති යුද හමුදා කඳවුරු ගණන නිල වශයෙන් අද අනාවරණය කර ඇත්තේ ශ්‍රී ලංකා යුද හමුදා ආරංචි මාර්ග උපුටා දක්වමිනි.", "URL": "https://sinhala.adaderana.lk/news.php?nid=52080", "Category": null, "Parent URL": null}