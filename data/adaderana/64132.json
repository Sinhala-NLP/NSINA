{"Source": "Adaderana", "Timestamp": "September 16, 2016 12:35 pm", "Headline": " 2016 දෙවන කාර්තුවේ කර්මාන්ත හා සේවා අංශවල වර්ධනයක්", "News Content": "2016 වසරේ දෙවන කාර්තුව තුළ මෙරට කර්මාන්ත හා සේවා අංශවල වර්ධනයක් පෙන්නුම් කරන බව ජනලේඛන හා සංඛ්‍යාලේඛන දෙපාර්තමේන්තුව පවසයි.දෙවන කාර්තුව තුළ පැවති අයහපත් කාලගුණ තත්ත්වය රටේ ආර්ථිකයට බලපෑම් එල්ල කර ඇති බව එම දෙපාර්තමේන්තුව පෙන්වාදෙයි.සේවා අංශයේ සියයට 4යි දශම 9ක වර්ධනයක් පෙන්නුම් කර ඇති අතර කර්මාන්ත අංශයේ සියයට 2 යි දශම 2ක වර්ධනයක් පෙන්නුම් කර තිබේ.කෙසේවෙතත් දෙවන කාර්තුව තුළ කෘෂිකාර්මික ක්ෂේත්‍රයේ සියයට 5 යි දශම 6ක පසුබෑමක් දක්නට ලැබෙන බව ජනලේඛන හා සංඛ්‍යාලේඛන දෙපාර්තමේන්තුව පවසයි.එම දෙපාර්තමේන්තුවට අනුව කෘෂි ආර්ථික ක්‍රියාකාරකම් අතරින් ‘වී වගා කිරීම‘ සියයට 17 යි දශම 9කින්, ‘තේ වගා කිරීම‘ සියයට 12 යි දශම 2කින්, ‘රබර් වගාකිරීම‘ සියයට 8 යි දශම 2කින් සහ ‘කරදිය ධීවර කර්මාන්තය‘ සියයට 7 යි දශම 8කින් ලෙස පසුබෑමකට ලක්ව තිබේ. කෙසේවෙතත් සත්ව නිෂ්පාදන, වන වගා හා දැව ආදී ක්ෂේත්‍ර කිහිපයක වර්ධනයක් දක්නට ලැබෙන බව වාර්තා වෙයි.මේ අතර 2016 වසරේ දෙවන කාර්තුව සඳහා වාර්තා වූ මුළු දළ දේශීය නිෂ්පාදිතය, පසුගිය වසරේ දෙවන කාර්තුවට සාපේක්ෂව සියයට 2 යි දශම 6ක ධනාත්මක වර්ධනයක් පෙන්නුම් කරන බව ද ජනලේඛන හා සංඛ්‍යාලේඛන දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=64132", "Category": null, "Parent URL": null}