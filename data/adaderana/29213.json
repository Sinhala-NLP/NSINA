{"Source": "Adaderana", "Timestamp": "November 15, 2012 04:01 pm", "Headline": "හෙද වර්ජනය අසාර්ථකයි-සෞඛ්‍ය අමාත්‍යංශය පවසයි", "News Content": "හෙද වෘත්තීය සමිති සංකේත වැඩ වර්ජනයක නිරතවූව ද රෝගී සත්කාරක සේවාවන් යථා පරිදි සිදුවන බවට රෝහල් අධ්‍යක්ෂවරුන් දැනුම් දී ඇතැයි සෞඛ්‍ය අමාත්‍යංශය පවසයි. හෙදියන් වැඩි පිරිසකගේ සහය වැඩ වර්ජනය සඳහා නොලැබීම හේතුවෙන් එම වෘත්තීය සමිති ක්‍රියාමාර්ගය සම්පූර්ණයෙන්ම අසාර්ථක වී ඇති බව එම අමාත්‍යංශය පෙන්වාදෙයි. ඉල්ලීම් ලබාදීමට එකඟතාව පළව තිබිය දී අසත්‍ය චෝදනා නගමින් වෘත්තීය සමිති දෙකක් මෙම සංකේත වැඩ වර්ජනය සිදු කරන බව සෞඛ්‍ය අමාත්‍යංශය කියා සිටියි. එමෙන්ම එම වෘත්තීය සමිති චෝදනා කරන පරිදි හෙද හෙදියන් පුහුණුව සඳහා බඳවා ගැනීම පළාත් සභාවලට‍ පැවරීමට කිසිදු තීරණයක් ගෙන නොමැති බව එම අමාත්‍යංශය පෙන්වාදෙයි. හෙද සේවාවට අයදුම්කර ඇති අය සඳහා ඔවුන් පදිංචි දිස්ත්‍රිකය තුළදීම සම්මුඛ පරීක්ෂණ පමණක් පැවැත්වීමට තීරණය කර ඇති අතර ඔවුන් සඳහා පුහුණුව, රාජ්‍ය සේවය සඳහා බඳවා ගැනීම සිදු කරනු ලබන්නේ අමාත්‍යංශය විසින් පමණක් බව සෞඛ්‍ය අමාත්‍යංශය අවධාරණය කළේය.", "URL": "https://sinhala.adaderana.lk/news.php?nid=29213", "Category": null, "Parent URL": null}