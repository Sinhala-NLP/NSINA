{"Source": "Adaderana", "Timestamp": "January 3, 2019 10:11 am", "Headline": "අනූනවයෙන් බේරුණ අහිංසක ජීවිතය", "News Content": "පොලොන්නරුව බැදි වැව ආසන්න මාර්ගයේ දී වැන් රථයකට වැදි මුවෙක් තුවාල ලබා තිබේ. අදාළ වෑන් රථයෙන් පැමිණි පිරිස සිද්ධිය දුටු පුද්ගලයාට රුපියල් පන්දහසක් ලබා දි මුවා රැගෙන යැමට උත්සාහ කල බවත් එම පුද්ගලයාගේ සහ ගම්වාසින්ගේ විරෝධය හෙතුවෙන් වෑන් රථකරුවන් පලා ගිය බවත් අපට වාර්තාවිය. මුවා ආරක්ෂිතව කුකුල් කුඩුවකට දමා ගම්වාසීන් විසින් වනජිවි නිලධාරින්ට දැනුම් දී තිබේ. රාත්‍රී 10ට පමණ මෙම අනතුර සිදුව තිබේ. මේ පිළිබඳ අද දෙරණට අදහස් දැක්වු ගම්වැසියෙක් මෙසේ පැවසීය. “රෑ 10ට විතර ලොකු සද්දයක් ඇහුණා. ගේ ඉස්සරහා පාර පැත්තේන් අපි දුවලා ඇවිත් බලනකොට බල්ලෙක් වගේ සතෙක් පාර අයිනේ වැටිලා හිටියා. වෑන් එකකුත් නවත්තලා තිබුණා අපිත් ගියා බලන්න වැටිලා හිටිය සතා ගාවට එතකොටම වාහනයෙන් ආපු පිරිස කිව්වා මුවා මුවා කියලා. අපි පව් කියන කොට ඒ අය කිවිවා කෑගහන්න එපා අපි ඔයාලාට රුපියල් පන්දාහක් දෙන්නම් මුව අපිට දෙන්න කියලා. අපි උන්ට බැනලා ගහන්න ගියා උන් දුවලා ගිහින් වාහනයට නැගලා ගියා. පස්සේ අපි අපේ කුකුල් කුඩුවේ හිටිය කුකුල්ලු ටික එළියට දාලා මුවා එකට දාලි වනජිවි එකට කතා කරලා කිව්වා.“ එම දැනුවත් කිරීම අනුව පොළොන්නරුව වනජීවි නිලධාරීන් විසින් මුවා රැගෙන ගොස් තිබේ. පොළොන්නරුව අඩවි ආරක්ෂක උපාලි කුමාරතුංග මහතා කියා සිටියේ, වැඩුණු මුවෙක් වන මෙම සත්තවයා අඩි දෙකක් පමණ වන බවයි. මුවාගේ පාදයකට හා හිසට තුවාල සිදුව ඇති අතර, මේ වන විට ගිරිතලේ වනජීවි පශු වෛද්‍ය නිලධාරීන් මුවාට ප්‍රතිකාර කරමින් සිටින බවයි.", "URL": "https://sinhala.adaderana.lk/news.php?nid=101725", "Category": null, "Parent URL": null}