{"Source": "Adaderana", "Timestamp": "June 13, 2016 04:23 pm", "Headline": "පෙට් ස්කෑන් යන්ත්‍රය ගන්න කෝටි 20 සම්පූර්ණයි!", "News Content": "(PET scan) පෙට් ස්කෑන් යන්ත්‍රයක් මිලදී ගැනීම සඳහා මහරගම පිළිකා රෝහල මහජනතාවගේ සහය පැතීමට තීරණය කළ පසු ඊට මනුසත් දෙරණේද සහය ලැබීමත් සමග ඇරඹී උදාර ක්‍රියාන්විතයට දසදෙසින් උණුසුම් ප්‍රතිචාර ලැබෙමින් තිබියදී රුපියල් කෝටි 20ක මුදලක් ජනතා ඔබ විසින් ඒ සඳහා ලබා දී අවසන්ය.මහරගම පිළිකා රෝහලට ඇතුළත් කෙරෙන රෝගීන්ගේ පිළිකාවේ ස්වභාවය හඳුනා ගැනීමට හා පසුවිපරම් කිරීමට අත්‍යවශ්‍ය පෙට් ස්කෑන් යන්ත්‍රයක් ගැනීම සඳහා මහජනතාවගේ සහය පැතීමට එම රෝහල තීන්දු කළ අතර ඒ සමග අත්වැල් බැඳ ගැනීමට මනුසත් දෙරණ ද තීරණය කළේය.ඒ අනූව මහරගම පිළි‍කා රෝහල සඳහා පෙට් ස්කෑන් යන්ත්‍රයක් මිලදී ගැනීමේ උදාර අරමුණ වෙනුවෙන් මනුසත් දෙරණ ක්‍රියාන්විතයද උපරිම සහය ලබාදුන් අතර ඒ සඳහා සුවහසත් මෙත් සිත් ඇත්තන් සිය මූල්‍ය පරිත්‍යාගයන් ලබා දුන්නේය.ඒ නිසාවෙන් මේ වන විට සුවහසක් ජනතාවගේ ආධාර උපකාර හමුවේ අපි ලැබූ ජයග්‍රහණය අපගේ ජයග්‍රහණයක් නොව එය ඔබගේ ජයග්‍රහණයකි.හෙට දවසේ සුවහසක් හදවත්වල සතුට රන්දන්නට, ඔවුන්ට ජීවිතයක් දෙන්නට ඔබ දැරූ වෑයමට මනුසත් දෙරණ අපගේ උත්තමාචාරය.", "URL": "https://sinhala.adaderana.lk/news.php?nid=61054", "Category": null, "Parent URL": null}