{"Source": "Adaderana", "Timestamp": "February 15, 2013 11:28 am", "Headline": "ෂෙල් ප්‍රහාරවලට හමුදාවේ සම්බන්ධයක් නෑ", "News Content": "උගත් පාඩම් හා ප්‍රතිසංවිධාන කොමිසමේ වාර්තාවේ අඩංගු තොරතුරුවලට අනූව ශ්‍රී ලංකා යුද හමුදාව ෂෙල් ප්‍රහාර එල්ල කිරීමට සම්බන්ධ නොවන බව හමුදා ප්‍රකාශක බ්‍රිගේඩියර් රුවන් වනිගසූරිය මහතා පවසයි. එල්.ටී.ටී.ඊ.ය විසින් ආරම්භ කළ සිව්වැනි වැනි ඊළාම් යුද්ධයට එරෙහිව හමුදාව විසින් ක්‍රියාත්මක කළ මානුෂීය මෙහෙයුම සම්බන්ධව ජාත්‍යන්තර ප්‍රජාව නගනු ලැබූ විවිධ චෝදනාවලට ප්‍රතිචාර දැක්වීම සඳහා ජනාධිපති මහින්ද රාජපක්ෂ මහතා විසින් පත්කරනු ලැබූ උගත් පාඩම් හා ප්‍රතිසංධානය පිළිබඳ වූ ජනාධිපති කොමිෂන් සභා වාර්තාව එහි සභාපති හිටපු නීතිපති වරයකු වන සී. ආර්. ද සිල්වා මහතා විසින් 2011 නොවැම්බර් මස 20 වැනිදා ජනාධිපති මහින්ද රාජපක්ෂ මහතා වෙත බාරදෙනු ලැබීය. 2002 පෙබරවාරි මස 22 වැනිදා එල්.ටී.ටී.ඊ. සංවිධානය සමඟ එවකට පැවැති එක්සත් ජාතික පක්ෂ රජයේ අගමැති රනිල් වික්‍රමසිංහ මහතා විසින් අත්සන් කළ සටන් විරාම ගිවිසුම ක්‍රියාත්මක වූදා සිට 2009 මැයි 19 වැනි දින එල්. ටී. ටී. ඊ. නායක වේලුපිල්ලේ ප්‍රභාකරන් ඇතුළු ප්‍රධාන සාමාජිකයන් ඝාතනයට ලක්වෙමින් කොටි ත්‍රස්තවාදී ගැටුම් අවසන් වූ දිනය දක්වා උතුරු නැගෙනහිර ප්‍රදේශවල සහ දකුණේ සිදුවූ සිද්ධීන් සම්බන්ධව මෙම කොමිසම මගින් විමර්ශනය කරන ලදී. ඒ සඳහා කොමිසමේ විමර්ශන කටයුතු 2010 අගෝස්තු 11 වැනිදා ආරම්භ විය. එහිදී කොමිසම මගින් විවිධ ක්ෂේත්‍රයන්හි නිරත පුද්ගලයන්ගෙන් සාක්ෂි විමසා තිබේ. එසේ සකස්කරන ලද වාර්තාවේ ප්‍රධාන නිරීක්ෂණ හා නිර්දේශයන්හි සාරාංශය 2011 දෙසැම්බර් මස 16 වැනිදා පාර්ලිමේන්තුවට ඉදිරිපත් කරන ලදී. එකී වාර්තාවේ සඳහන් ෂෙල් ප්‍රහාර සම්බන්ධයෙන් හමුදාව අධිකරණයක් විසින් සිදුකළ විමර්ශනයකින් පසුව සැකසු වාර්තාවට අනුව යුද සමයේදී ෂෙල් ප්‍රහාර එල්ල වී ඇතත් ඒවා හමුදාව විසින් සිදුකළ ඒවා නොවන බව හමුදා මාධ්‍ය ප්‍රකාශකවරයා කියයි.", "URL": "https://sinhala.adaderana.lk/news.php?nid=31650", "Category": null, "Parent URL": null}