{"Source": "Adaderana", "Timestamp": "July 24, 2012 10:16 am", "Headline": "අසාධාරණයක් නොවන ලෙස විශ්ව විද්‍යාලයට සිසු කණ්ඩායම් දෙකක්", "News Content": "පැරණි හා නව විෂය නිර්දේශ යටතේ පසුගිය උසස් පෙළ විභාගයට පෙනී සිටි සිසු සිසුවියන්ට අසාධාරණයක් සිදුනොවන ලෙස එකී දෙපාර්ශවයම නියෝජනය වන පරිදි මේ වසරේ විශ්ව විද්‍යාලයට සිසු කණ්ඩායම් දෙකක් බඳවා ගැනීම කෙරෙහි රජයේ අවධානය යොමුව ඇති බව පාර්ලිමේන්තු මන්ත්‍රී නාමල් රාජපක්ෂ මහතා පවසයි. මේ පිළිබඳ ජනාධිපතිවරයා සහ විෂය භාර අමාත්‍යවරයා සමග දිගින් දිගටම සාකච්ඡා කොට නිසි පියවර ගෙන ඇති බව හෙතෙම අද දෙරණට කියා සිටියේය. සිසු කණ්ඩායම් දෙකක් එකවර විශ්ව විද්‍යාලයට ඇතුළත් කරගැනීම මීට පෙර අවස්ථාවන් වලදීද සිදුව ඇති බවත්,එබැවින් එය නව වැඩපිළිවෙළක් නොවන බවත් ඔහු පෙන්වා දුන්නේය. සිසු කණ්ඩායම් දෙකක් එකවර විශ්ව විද්‍යාලයට ඇතුළත් කර ගැනීමට අවශ්‍ය ප්‍රතිපාදන විෂය භාර අමාත්‍යවරයා විසින් කැබිනට් පත්‍රිකාවක් තුළින් ඉදිරිදින කිහිපය තුළදී ලබාගනු ඇති බව නාමල් රාජපක්ෂ මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26015", "Category": null, "Parent URL": null}