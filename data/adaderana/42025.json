{"Source": "Adaderana", "Timestamp": "March 24, 2014 12:55 pm", "Headline": "බොදු බල සේනාව සහ හකීම් අතර ගැටුම අරලියගහ මන්දිරයේ නිර්මාණයක් ", "News Content": "මුස්ලිම් කොංග්‍රස් නායක රවුෆ් හකීම් මහතා සහ බොදු බල සේනා සංවිධානය අතර ඇති වී තිබෙන මත ගැටුම අරලියගහ මන්දිරයෙන් නිර්මාණය කරන ලද ටෙලි නාට්‍යයක් බව එ.ජා.ප. පාර්ලිමේන්තු මන්ත්‍රී කබීර් හෂීම් මහතා පවසයි. එසේම මෙම දෙපිරිස අතර ඇති වී තිබෙන මෙම තත්ත්වය සම්පූර්ණ නාඩගමක් බවද අද(24) කොළඹ පැවති හමුවකදී ඔහු සඳහන් කර සිටියේය. තවද මුස්ලිම් කොංග්‍රසයේ නායක රවුෆ් හකීම් මහතා ආණ්ඩුවේම සිට ආණ්ඩුවටම දොස් කියන බවත්, ඡන්දය පැමිණෙන කාල වකවානුවලදී පමණක් මෙය සිදුවන බවත්, හෙතෙම අවධාරණය කළේය. රවුෆ් හකීම් මහතා පාර්ලිමේන්තුවට ගියේද එ.ජා.ප හරහා බවත්, හරිනම් ඔහු සිටිය යුත්තේ විපක්ෂයේ බවත්, කබීර් හෂීම් මහතා එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=42025", "Category": null, "Parent URL": null}