{"Source": "Adaderana", "Timestamp": "November 29, 2010 01:09 pm", "Headline": "ජල ගැලීම් නිසා අවතැන් වූ පවුල් 1470 දක්වා ඉහළට", "News Content": "පැවති ජල ගැලීම් තත්ත්වය හේතුවෙන් අවතැන් කඳවුරුවල සිටින පවුල් සංඛ්‍යාව 1470 දක්වා ඉහළ ගොස් ඇතැයි ආපදා කළමනාකරණ මධ්‍යස්ථානය පවසයි. අවතැන් වු පවුල්, කඳවුරු 26ක් තුළ මේ වන විට රඳවා ඇති බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. ඔවුන්ට අවශ්‍ය ආහාර සහ අනෙකුත් සනීපාරක්ෂක පහසුකම් සපයා ඇති බව ප්‍රදීප් කොඩිප්පිලි මහතා ප්‍රකාශ කළේය. මේ අතර පැවති වැසි සහිත කාලගුණ තත්ත්වය හේතුවෙන් පුද්ගල මරණ තුනක් වාර්තා වී ඇති අතර නිවාස 61ට පූර්ණ හානී සිදුව තිබේ. මේ අතර අර්ධ හානී සිදුව ඇති නිවාස සංඛ්‍යාව 352කි. ජල ගැලීම් තත්ත්වයන් හේතුවෙන් පුත්තලම, ගම්පහ, කිලිනොච්චි හා මුලතිව් යන දිස්ත්‍රික්ක වලට වැඩි බලපෑමක් සිදුව ඇති බව ප්‍රදීප් කොඩිප්පිලි මහතා සඳහන් කළේය. මේ අතර අද දිනයේත් සන්ධ්‍යා කාලයේදී දිවයිනේ ප්‍රදේශ රැසකට ගිගුරුම් සහිත වැසි ඇතිවිය හැකි යැයි කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=12477", "Category": null, "Parent URL": null}