{"Source": "Adaderana", "Timestamp": "May 14, 2012 04:39 pm", "Headline": "තුඩැල්ලේ දී දුම්රියක ගැටී පාසල් සිසුවෙකු මියයයි", "News Content": "තුඩැල්ල ප්‍රදේශයේ දී පාසල් සිසුවෙකු දුම්රියක ගැටීමෙන් මියගොස් තිබේ. අද(14) දහවල් පාසල් නිමවී යන අතරවාරයේ දී කටුනායක සිට කොළඹ බලා තෙල් ප්‍රවාහනය කළ දුම්රියක ගැටීමෙන් අනතුර සිදුව ඇති බව වාර්තා වේ. අනතුරෙන් මියගොස් ඇත්තේ තුඩැල්ල ක්‍රිස්තුරාජ විද්‍යාලයේ 7 වන ශ්‍රේණියේ ඉගෙනුම ලැබූ සිසුවෙකි. තවත් සිසුන් පිරිසක් සමග මරණයට පත් සිසුවා දුම්රිය ස්ථානය අසල මාර්ගයේ ගමන් කරමින් සිටිය දී අනතුර සිදුව ඇති අතර තවත් සිසුවෙකු ද අනතුරෙන් තුවාල ලබා තිබේ. මේ අතර මහනුවර - මහියංගණය මාර්ගයේ 18 වංගුව ගුරුළුපොත ප්‍රදේශයේ දී වෑන් රථයක් අනතුරට ලක්වීමෙන් පුද්ගලයන් තිදෙනෙකු තුවාල ලබා ඇත. කුරුණෑගල ප්‍රදේශයේ මංගල උත්සවයකට සහභාගී වී නැවත පැමිණෙන අතරවාරයේ දී අනතුර සිදුව ඇති බව හසලක පොලිසිය පවසයි. අනතුරෙන් තුවාල ලැබූ පුද්ගලයන් හසලක රෝහලට ඇතුළත් කර ඇති අතර ඔවුන් බදුල්ල ප්‍රදේශයේ පදිංචිකරුවන් බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=24243", "Category": null, "Parent URL": null}