{"Source": "Adaderana", "Timestamp": "November 23, 2012 01:27 pm", "Headline": "චෝදනා විමසුම අදට අවසන්", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝගය පිළිබඳ කරුණු විමසීමට පත් කර ඇති තේරීම් කාරක සභාවේ අද (23) දිනට නියමිත කරුණු විමසීමේ කටයුතු මීට සුළු මොහොතකට පෙර අවසන් විය. ඒ අනුව යළි කාරක සභාවේ රැස්වීම දෙසැම්බර් මස 04 වන දින පෙ.ව 10.00 ට සිදුකිරීමට නියමිතය. අද පෙරවරු 9.30 ට පමණ ආචාර්ය ශිරාණි බණ්ඩාරනායක මහත්මිය පාර්ලිමේන්තුවට පැමිණි අතර පෙරවරු 10.30 ට පමණ ‍තේරීම් කාරක සභාවේ කටයුතු ආරම්භ කෙරිණි. අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග යෝජනාවට චෝදනා 14 ක් ඇතුළත්ය. තේරීම් කාරක සභාව සඳහා ආණ්ඩු පක්ෂය නියෝජනය කරමින් මන්ත්‍රීවරුන් 7 දෙනෙකු සහ විපක්ෂය නියෝජනය කරමින් මන්ත්‍රීවරුන් සිව් දෙනෙකු ඊට එක්වී සිටියහ. කෙසේ වෙතත් අග විනිසුරුවරියට එරෙහි තේරීම් කාරක සභාවේ කටයුතු නතර කරන ලෙස ශ්‍රේෂ්ඨාධිකරණය විසින් ඊයේ දිනයේ දී ඉල්ලීමක් ද කර තිබිණි. ව්‍යවස්ථාදායකය හා අධිකරණය යන ආයතන දෙකෙහි අන්‍යෝන්‍ය සබඳතාවත්, ගෞරවයත් ආරක්ෂා වන පරිදි කටයුතු කළ යුතු බැවින් තේරීම් කාරක සභාවේ කටයුතු නතර කිරීම සුදුසු බව ශ්‍රේෂ්ඨාධිකරණයේ තීරණය වී තිබේ. එසේ වුවද පෙර සැලසුම් කළ පරිදි තේරීම් කාරක සභාවේ කටයුතු අද දින ආරම්භ කරන බවත්, එහි කටයුතු අඛණ්ඩව පැවත්වෙනු ඇති බවත් නියෝජ්‍ය කතානායක චන්දිම වීරක්කොඩි මහතා සඳහන් කළේය.", "URL": "https://sinhala.adaderana.lk/news.php?nid=29430", "Category": null, "Parent URL": null}