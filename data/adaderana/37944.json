{"Source": "Adaderana", "Timestamp": "October 6, 2013 08:34 am", "Headline": "මී උණ හදන තවත් සතුන් හඳුනාගැනේ", "News Content": "ලෙප්ටොස් ෆයිරෝසිස් හෙවත් මී උණ රෝගය මීයන්ට අමතරව තවත් සතුන්ගෙන් වැළ‍ඳෙන්නේ ද යන්න පිළිබඳව සොයා බැලීමට සෞඛ්‍ය අමාත්‍යංශය පරීක්ෂණයක් ආරම්භ කර තිබේ. මේ වසරේ මී උණ රෝගීන් වාර්තාවීම වැඩිවීමත් සමඟ මෙම පියවර ගෙන ඇති බව සෞඛ්‍ය අමාත්‍යංශය සඳහන් කළේය. මෙම රෝගය මීයන්ගෙන් වැළ‍ඳෙන රෝගයක් වුවද මේ වන විට මී ගවයින්, මුගටියන්, ඌරු මීයන් වැනි සතුන්ගෙන් ද වැළ‍ඳෙන බවට අනාවරණය වී ඇත. විශේෂයෙන් මී ගවයින් හරහා මෙම බැක්ටීරියාව ව්‍යාප්ත වීම සිදුවන බවට තොරතුරු ලැබී ඇති බැවින් ඒ පිළිබඳ වැඩි අවධානයක් යොමු කර ඇති බව සෞඛ්‍ය අමාත්‍යංශය පැවසීය. මෙම වසරේ මී උණ වැළඳීමෙන් 55 දෙනෙකු මියගොස් ඇති අතර එය පසුගිය වසරට සාපේක්ෂව වැඩිවීමක් බව සඳහන්ය.", "URL": "https://sinhala.adaderana.lk/news.php?nid=37944", "Category": null, "Parent URL": null}