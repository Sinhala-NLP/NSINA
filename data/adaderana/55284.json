{"Source": "Adaderana", "Timestamp": "November 24, 2015 06:47 am", "Headline": "මනුසත් දෙරණේ සමාජ සත්කාරයට ජාත්‍යන්තරයෙන් සම්මානයක්", "News Content": "ශ්‍රී ලංකාව තුළ දරුණු ඛේදවාචකයක් වී ඇති වකුගඩු රෝගය මෙරටින් තුරන් කිරීම හා ඊට ගොදුරුවූවන් මුදාගැනීම සඳහා ඉටුකළ සමාජ සත්කාරය ඇගයීම පිණිස ලන්ඩනයේදී පැවැති අන්තර්ජාතික ආයතනික සමාජ වගකීම් විශිෂ්ටතා සම්මාන උළෙලේදී මනුසත් දෙරණ පිදුම් ලබා‍ තිබේ.International CSR Excellence Awards 2015 වැඩසටහනේදී මෙම සම්මානය පිරිනමා ඇත.වකුගඩු රෝගයෙන් පෙළෙන ශ්‍රී ලංකාවේ බොහෝමයක් ජනතාවගේ හිතසුව පිණිස මාධ්‍ය ආයතනයක් ලෙස දෙරණ විසින් සිදුකළ හා සිදුකරමින් පවතින සමාජ මෙහෙවර ඇගයීම මෙම සම්මානය පිරිනැමීමට හේතුවය.ශ්‍රී ලංකාවේ උතුරු මැද පළාතේ එනම් පොළොන්නරුව, අනුරාධපුර වෙසෙන ජනතාව මෙම මාරාන්තික වකුගඩු රෝගයෙන් පීඩාවිඳින අතර මෙය මැනවින් අවබෝධ කරගත් වගකිව යුතු මාධ්‍ය ආයතනයක් ලෙස එම ජනතාවට සහනයක් සැලසීම වෙනුවෙන් “මනුසත් දෙරණ” සමාජ සත්කාරක වැඩසටහන 2013 වසරේදී ආරම්භ කරන ලදී.මේ යටතේ වකුගඩු රෝගයෙන් පෙළෙන ජනතාවගේ දරුවන්ගේ අධ්‍යාපන කටයුතු වෙනුවෙන් අතදීම ප්‍රමුඛ කාර්යයක් ලෙස දෙරණ මාධ්‍ය ආයතනය වටහා ගැනීමට සමත් විය.ඒ අනූව මෙරට වෙසෙන සමාජ සත්කාරයට ලැදි බොහෝමයක් ජන කොට්ඨාසයකගේ මූල්‍ය පරිත්‍යාගයෙන් එම දරුවන්ගේ අධ්‍යාපනය සඳහා මාසිකව මූල්‍යාධාරයක් පිරිනැමීමේ උදාරතර කටයුත්තට එනම් “දෙරණෙ දරුවෝ ” මාපිය කැපකරු ජාතික ශිෂ්‍යත්ව වැඩසටහනට දෙරණ මාධ්‍ය ආයතනය මූලිකත්වය ගෙන කටයුතු කරනු ලබයි.එසේම මෙම රෝගයට ගොදුරු වී සිටින ජනතාව සඳහා අවශ්‍ය වෛද්‍ය ප්‍රතිකාර හා වෛද්‍ය පරීක්ෂණවලට සහයවීම දෙරණ මාධ්‍ය ආයතනය විසින් වැදගත් මෙහෙවරක් ලෙස හඳුනාගෙන කටයුතු කරමින් සිටියි.මෙම සුවිශේෂී සමාජ මෙහෙවර ඉදිරියටම සිදුකර ගෙනයාම දෙරණ මාධ්‍ය ආයතනයේ අභිප්‍රායයි.මේ අතර උතුරු මැද පළාතේ වකුගඩු රෝගීන් වෙනුවෙන් දෙරණ මාධ්‍ය ජාලය ක්‍රියාත්මක කරන මනුසත් දෙරණ ක්‍රියාන්විතයේ 16 වන අදියර ද පසුගියදා වැලිඔය සිවිල් ආරක්ෂක මුලස්ථාන කඳවුරේදී සිදු විය.", "URL": "https://sinhala.adaderana.lk/news.php?nid=55284", "Category": null, "Parent URL": null}