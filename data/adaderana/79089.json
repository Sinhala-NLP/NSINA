{"Source": "Adaderana", "Timestamp": "October 24, 2017 03:20 pm", "Headline": " දීමනා වහා ගෙවන්න-ප්‍ර‍ධාන තක්සේරුකරුට ලියුමක්", "News Content": "ඉතා වෙහෙසකර කටයුතුවල නිරත වූ උමාඔය රජයේ තක්සේරු නිලධාරීන්ගේ දීමනා වහා ගෙවා දමන ලෙස ශ්‍රී ලංකා මානව හිමිකම් කේන්ද්‍ර‍ය රජයේ ප්‍ර‍ධාන තක්සේරුකරු වෙත ලිපියක් යොමු කර තිබේ. මාස 3 ක් පුරා දිනකට පැය 12 කට වැඩි කාලයක් සේවය කළ පිරිසට හිමි විය යුතු දීමනා කිසිවක් නොගෙවීම හේතුවෙන් මේ වන විට බදුල්ල දිස්ත්‍රික්කයේ ගොඩ ගැසී ඇති උමාඔය සහන ඉල්ලා ඉදිරිපත් කර ඇති ලිපිගොනු 500 කට වැඩි පිරිසක් ඇති බවද පෙන්වා දී තිබේ. එම ලිපිය, මුතුකුමාරණ මහත්මිය, ප්‍ර‍ධාන තක්සේරුකරු, තක්සේරු මැදුර 748,මරදාන පාර කොළඹ 10 උමාඔය රජයේ තක්සේරු නිලධාරීන්ගේ දීමනා නොගෙවීම/පැහැර හැරීම සම්බන්ධයෙනි උමාඔය සහන කටයුතු සදහා බදුල්ල දිස්ත්‍රික්කය වෙත යොමු කළ ඔබගේ තක්සේරු නිලධාරීන් වෙත ලැබිය යුතු දීමනා ගෙවීම බදුල්ල දිසාපතිවරයා විසින් මේ දක්වා පැහැර හැර ඇති බව ඔබගේ නිලධාරීන් විසින් අප වෙත පැමිණිලි කොට ඇත. පසුගිය මාස 3 ක කාලය පුරා ඔබගේ දෙපාර්තමේන්තු නිලධාරීන් විසින් ඉතාමත් දුෂ්කර පරිසරයක් තුළ, රාජ්‍ය නිලධාරිවාදයේ පීඩාවන් විදිමින් කටයුතු කළ බව අප නිරීක්ෂණය කළෙමු. රජය විසින් ලබා දිය යුතු අවම පහසුකම් හෝ ඔවුනට බදුල්ල රාජ්‍ය නිලධාරීන් වෙතින් හිමි නොවූ බව අප දනිමු. උදෑසන ආහාරය ලබාදීමට මහවැලි ලේකම්වරයාට මැදිහත්වීමට සිදු වූ බව ද අප දනිමු. රජයේ තක්සේරු මුදල් පිළිබද බලවත් විවේචනයක් අප සංවිධානය වෙත ඇත. නමුත් ඔවුන් තක්සේරු කටයුතු සිදු කිරීමේ දී දැක්වූ කැපවීම, සහ වෙහෙස සම්බන්ධයෙන් ගෞරවය හිමි විය යුතුය. ඔබගේ නිලධාරීන් විසින් නිවාස 4000 කට අධික ප්‍ර‍මාණයක් තක්සේරු කර ඇති අතර රු. මිලියන 4.6 ක් හෝ එයට වැඩි මුදලක් ඔබගේ නිලධාරීන්ගේ දීමනා ලෙස ලැබිය යුතුව ඇත. එම මුදල් මේ දක්වා ගෙවා නැත. ඉතාමත් දුෂ්කර පරිසරය කැපවීමෙන් කටයුතු කළ පිරිසකට හිමි විය යුතු දීමනා නොගෙවීම ඔවුන්ට සිදු කරන බලවත් අසාධාරණයකි. ඔබගේ නිලධාරීන් පවසන්නේ අදාළ දිමනා පිළිබද සිහිකැදවීම් ගණනාවක් බදුල්ල දිසාපති නිමල් අබේසිරි වෙත යොමු කර ඇති නමුත් ඒ කිසිවකට පිළිතුරක් හෝ නොලැබුණු බවයි. රු. මිලියන 600 ක මුදලක් සහන සදහා ලබාදීමෙන් පසුව තවමත් උමාඔය පීඩාවට පත් වූ ජනතාව වෙත සහන සැලසී නැත. කැබිනට් තීරණ ක්‍රියාත්මක කිරීම සදහා ප්‍ර‍මාණවත් මුදල් ලබාදුන් පසුව එකම නල ළිදක් ඉදි නොකළ, රු. 15,000 සිට වැඩි කළ නිවාස කුලී දිමනාව එකම අයෙකුට හෝ ලබා නොදුන්, නිවාස වන්දි ගෙවීම එකම අවුල් ජාලාවක් බවට පත් කොට ගත් බදුල්ල දිසාපතිවරයා ඔබගේ නිලධාරීන්ගේ දීමනා ගෙවීම දිගින් දිගටම පැහැර හැරීම පිළිබද අප පුදුම නොවෙමි. උමාඔය සහන කටයුතු බහුතරයක ප්‍ර‍ගතිය ‘0‘ බව රටම දනී. නමුත්, ඉදිරියේ දී ඔබ දෙපාර්තමේන්තුවේ සහාය ලංකාවේ වැඩිම නායයාමේ අවදානම සහිත දිස්ත්‍රික්කයට වැඩි වශයෙන් අවශ්‍ය වන බව පැහැදිලිය. ඒ සදහා කාර්ය මණ්ඩල යොමු කිරීමේ වගකීම ඔබ වෙත පැවරෙනු ඇත. ඒ සදහා ඔබගේ නිලධාරීන්ට හිමි විය යුතු දීමනා ගෙවීම අනිවාර්ය අවශ්‍යතාවකි. ගැමි ව්‍යවහාරික භාෂාවෙන් පවසන්නේ නම් ‘අතින් කා හරක් බලන‘ පිරිසක් බවට ඔබගේ නිලධාරීන් පත් නොකිරීමේ වගකීම ඔබ සතුය. බදුල්ල දිසාපති නිමල් අබේසිරි සැප්. 13 ලැබුණු රු. මිලියන 100 න් ද, ඔක්. 10 දින ජනාධිපතිතුමා විසින් නිදහස් කළ රු. මිලියන 100 න් ද, ඔබ දෙපර්තමේන්තු නිලධාරීන්ගේ දීමනා නොගෙවන බව පැහැදිලි හෙයින් ඔබ දෙපාර්තමේන්තුවේ සංචිත භාවිත කොට හෝ මෙම දීමනා ගෙවීම සිදු කරන ලෙස කාරුණිකව ඉල්ලමි. මෙයට විශ්වාසී, කීර්ති තෙන්නකෝන් විධායක අධ්‍යක්ෂ/ කැෆේ සංවිධානය", "URL": "https://sinhala.adaderana.lk/news.php?nid=79089", "Category": null, "Parent URL": null}