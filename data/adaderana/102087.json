{"Source": "Adaderana", "Timestamp": "January 9, 2019 04:48 pm", "Headline": "රට ෆෙඩරල් කරන්න ඉඩ තියන්නේ නෑ", "News Content": "ලංකාව ෆෙඩරල් කරණය කිරීමට හෝ ඒකීය භාවයට හානි කිරීමට ඉඩ නොතබන බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පැවසීය. නාගරික සංවර්ධන අධිකාරිය විසින් කි‍්‍රයාත්මක කරනු ලබන ‘නිවසක් සමග ජීවිතයක්’යන තේමාව යටතේ, අඩු ආදායම්ලාභී මහල් නිවාසයන් හි ජීවත්වන කාන්තාවන් සඳහා පවත්වනු ලබන දිවි දිරිය ස්වයං රැකියා හා වෘත්තීය පුහුණු වැඩසටහන යටතේ ක‍්‍රියාත්මක කරනු ලැබූ ඇඳුම් මැසීමේ පාඨමාලාව අවසානයේ සහතික පත් සහ ත්‍යාග පිරිණැමීමේ උත්සවයකට සහභාගී වෙමින් අමාත්‍ය පාඨලී චම්පික රණවක මහතා අදහස් පළ කළේය. එම උත්සවය අවසානයේ දී මාධ්‍යවේදියෙකු නැගූ ප‍්‍රශ්න කිහිපයකටද අමාත්‍යවරයා පිළිතුරු දුන්නේය. ප්‍රශ්නය :- \"ෆෙඩරල් ව්‍යවස්ථාවක් සම්මත කර ගන්න හදනවා කියලත් චෝදනාවක් තිබෙනවා.\" පිළිතුර :- \"මේ රටේ අතීතයේ ෆෙඩරල් ව්‍යවස්ථා ගෙන ආවා. ෆෙඩරල් ව්‍යවස්ථාව පරාජය කළේ අද ඔය සද්දෙ දාන අය නෙමෙයි. අපියි. එදා මහින්ද රාජපක්ෂ මහත්මයත්, චන්ද්‍රිකා මැතිණියගේ ෆෙඩරල් ව්‍යවස්ථාවට අත ඉස්සුවා. ඒවා එතුමට මතක නැහැ. ඒ වගේම එතුමත් තිස්ස විතාරණ මහත්මයා හරහා විද්වත් කමිටු යෝජනාවක් කියලා ෆෙඩරල් ව්‍යවස්ථාවක් ගෙන ආවා. ඒක පරාජය කළෙත් අපි. මේ රටේ ෆෙඩරල් ක‍්‍රමය ඇති කිරීමට රටේ ජනතාව ඉඩ දෙන්නේ නැහැ. එමගින් වෙන්නේ උතුරෙත් දකුණෙත් ජනතාව බෙදෙන එක. ඉතින් සියළුම පක්ෂවලට එකඟ වෙන්න පුළුවන් ව්‍යවස්ථා වෙනසක් තිබෙනවා නම් සිදු කරමු. නැත්නම් එවැනි දේවල් කරලා රට බෙදන්න කටයුතු කරන්නේ නැතිව කටයුතු කරමු. මම බොහොම පැහැදිලිව කියනවා මේ රට ෆෙඩරල් කරනය කරන්න, ඒකීය භාවයට හානි කරන්න ඉඩ තියන්නේ නැහැ.\" ප‍්‍රශ්නය :- දැනට පවතින ව්‍යවස්ථාවේ ගැටළු තිබෙනවාද? පිළිතුර :- \"දැනට පවතින ව්‍යවස්ථාවේ ගැටළු අනිවාර්යයෙන්ම තිබෙන නිසා තමයි 2016 ජනවාරි මාසයේ අලූත් ව්‍යවස්ථාවක් හදන්න 225 දෙනාම එකඟ වුණේ. ඒ සඳහා සාකච්ඡාවක් යනවා. ව්‍යවස්ථා සම්පාදන කි‍්‍රයාවලියක් තිබෙනවා. ව්‍යවස්ථාවක් හදලාවත් එය පාර්ලිමේන්තුවට ඉදිරිපත් කරන්නවත් හදලා නැහැ. සිංහල ජනතාව බියපත් කරන්න බොරු බිල්ලො මවනවා. ඒ වගේම උතුරේ අන්තවාදී පිරිසුත් බොරු බිල්ලන් මවනවා දෙමළ ජනතාව පාවාදුන්නා කියලා. මේ බොරු බිල්ලො මැවීම තුළින් ඡන්දේ ලබාගන්න තමයි මේ හදන්නේ. මේවට ජනතාව රැවටෙන්නේ නැහැ. මෙයට වසර 4 කට කලින් පසුගිය 2015 තියපු ජනාධිපතිවරණයේදි රට බෙදනවට විරුද්ධව කියලා මහින්ද රාජපක්ෂ මහත්මයා විශාල උද්වේගයක් ගෙන ගියා නමුත් බහුතර ජනතාව එය ප‍්‍රතික්ෂේප කළා.\"", "URL": "https://sinhala.adaderana.lk/news.php?nid=102087", "Category": null, "Parent URL": null}