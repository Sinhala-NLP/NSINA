{"Source": "Adaderana", "Timestamp": "May 27, 2019 01:29 pm", "Headline": "අයිස් කඩන්න එක්වුණ දැවැන්තයෙක්", "News Content": "රුසියාව ලොව විශාලම අයිස් බිඳින නෞකාව දියත්කර තිබේ. 2035 වර්ෂය වනවිට අයිස් කඩන නෞකා 15ක් ආක්ටික් කලාපයේ මෙහෙයුම් සඳහා එක්කිරීම ඔවුන්ගේ සැළසුමයි. ලොව විශාලම අයිස් කඩන නෞකාවක් ලෙස සැළකෙන \"යූරල්\" දියත් කිරීමට රුසියාව පසුගියදා පියවර ගත්තා. මෙම නෞකාව න්‍යෂ්ටික බලයෙන් ක්‍රියාත්මක වන අතර උත්තර ධ්‍රැවය ආශ්‍රිත ප්‍රදේශවල ගමන් කරන වෙළඳ නෞකා සඳහා මුහුදු මාර්ග විවරකිරීම භාවිත කිරීමට අදහස් කෙරෙනවා. ශාන්ත පීටර්ස්බර්ග් නුවර සිටයි මෙය දියත් කෙරුණේ. විදෙස් මාධ්‍ය වාර්තා කළේ අඩි 569ක් දිග, මෙට්‍රික් ටොන් 33,540 ක් බර මෙම යාත්‍රාවට ඝණ අයිස් තට්ටුවක් කඩාගෙන ඉදිරියට යෑමේ ජවය ඇති බවයි. 2035 වර්ෂය වන විට මෙම නෞකාව මෙන්ම විශාල තවත් අයිස් කඩන නෞකා 15 ආක්ටික් කලාපයේ මෙහෙයුම් සඳහා එක්කිරීමට රුසියාව බලාපොරොත්තු වන අතර ඒ අතුරින් 9ක් න්‍යෂ්ටික බලයෙන් ක්‍රියාත්මක වන බව සඳහන් වෙයි. 75ක කාර්ය මණ්ඩළයකට, මාස කිහිපයක් එකදිගට මුහුදේ රැඳෙමින් කටයුතුකල හැකි ආකාරයට පහසුකම් සමග මෙම නෞකාව නිමවී තිබේ. ගෝලීය උණුසුම්වීමත් සමඟම ආක්ටික් වෘත්තයෙන් උතුරු රුසියානු සයිබීරියාවේ මුහුදු වරාය වෙත වසරේ මාස 6ක් පමණ නෞකා ගමන්කිරීමේ හැකියාව ලැබෙමින් පවතියි. ගෑස්, ඛනිජතෙල්, ගල් අඟුරු හා තඹ, තුත්තනාගම් (සින්ක්), යකඩ, ඇළුමිනියම් ආදිය වටිනා ලෝහවර්ග අඩංගු යපස් බහුල උතුරු සයිබීරියාවේ මෙම සම්පත් මෙතෙක් කල් භාවිතයට ගැනීමට නොහැකිවී තිබුණේ වසරේ වැඩි කාලයක් අධික ශීතල නිසා මුහුදු මර්ග අවහිර වී තිබීම හේතුවෙන්. එහෙත් දැන් අයිස් කඩන නෞකා ආධාරයෙන් සයිබීරියානු වරායවලට වෙළඳ නෞකාවලට ළඟාවීමට හැකියාව ලැබී ඇති නිසා රුසියාව මෙම සම්පත් වාණිජමය ලෙස ප්‍රයෝජනයට ගැනීමට දැවැන්ත ව්‍යාපෘති ආරම්භ කර ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=110768", "Category": null, "Parent URL": null}