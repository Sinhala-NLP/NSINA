{"Source": "Adaderana", "Timestamp": "March 16, 2017 04:13 pm", "Headline": " රජයේ සේවකයින්ට විද්‍යුත් මානව සම්පත් දත්ත සංචියතයක් සකසන්න යයි ", "News Content": "රජයේ සේවකයින්ගේ වෘත්තීමය තොරතුරු ඇතුළත් කර විද්‍යුත් මානව සම්පත් දත්ත සංචියතයක් සකස් කිරීමට රජය සැළසුම් කර ඇති බව අග්‍රමාත්‍ය කාර්යාලය පවසයි. එහි පළමු පියවර ලෙස ශ්‍රී ලංකා ක්‍රම සම්පාදන සේවයේ සියලු රාජ්‍ය නිලධාරීන්ගේ තොරතුරු විද්‍යුත් දත්ත සංචිතයකට ඇතුළත් කිරීමට දැනටමත් පියවර ගෙන ඇති බව එම කාර්යාලය නිවේදනයක් නිකුත් කරමින් සඳහන් කළේය. රජයේ නිලධාරීන්ගේ ජීව දත්ත තොරතුරු සහ ඔවුන්ගේ අධ්‍යාපනික , වෘත්තීමය දක්ෂතා සහ අත්දැකීම් ආදි තොරතුරු මෙම විද්‍යුත් දත්ත සංචිතයට ඇතුළත් කෙරෙන බව සඳහන්ය. අග්‍රමාත්‍ය කාර්යාලයේ සංකල්පයක් අනුව රාජ්‍ය පරිපාලන හා කළමනාකරණ අමාත්‍යංශය සමඟ එක්ව ක්‍රියාත්මක මෙම වැඩපිළිවෙළ පරිගණක තාක්ෂණය සමඟ අත්වැල් බැදගත් නව පරිපාලන ව්‍යුහයක පළමු පියවර ලෙස හඳුන්වා දිය හැකි බව අග්‍රමාත්‍ය කාර්යාලය සඳහන් කළේය. ඉදිරියේදී මෙම තොරතුරු සඳහා පිවිසිය හැකි වෙබ් අඩවියක් ද හඳුන්වාදීමට ද රජය අදහස් කර ඇති බව අග්‍රමාත්‍ය කාර්යාලය නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=70964", "Category": null, "Parent URL": null}