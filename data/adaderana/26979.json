{"Source": "Adaderana", "Timestamp": "August 29, 2012 12:41 pm", "Headline": "කොළඹ-කොටුවේ පාර වැසෙයි", "News Content": "කොළඹ-කොටුව දුම්රිය පොළ ඉදිරිපිට විශ්ව විද්‍යාල සිසු සිසුවියන් විසින් පවත්වනු ලබන විරෝධතා පෙළපාළියක් හේතුවෙන් කොටුව ඕල්‍කට් මාවත වසාදමා ඇති බව අද දෙරණ වාර්තාකරු පවසයි. ආණ්ඩුවේ මර්දනකාරී ක්‍රියාමාර්ග කිහිපයකට විරෝධය පළ කිරීමේ අරමුණෙන් කොළඹ කොටුව දුම්රියපළ ඉදිරිපිට සිට ජනාධිපති මන්දිරය දක්වා මෙම විරෝධතා පෙළපාලිය ගමන් කිරීමට අදහස් කරන බව අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා සඳහන් කරයි. අර්බුදයට තුඩු දී ඇති විශ්ව විද්‍යාල ආචාර්යවරුන්ගේ වෘත්තීය ක්‍රියාමාර්ගය විසඳා විශ්ව විද්‍යාල කඩිනමින් විවෘත කිරීමට පියවර ගන්නා ලෙසත් පෞද්ගලික විශ්ව විද්‍යාල විවෘත කිරීමට ආණ්ඩුව විසින් ගන්නා ක්‍රියාමාර්ග අකුළා ගන්නා ලෙසත් තමන් ආණ්ඩුවට බල කරන බව හෙතෙම සඳහන් කළේය. සපිරි පාසල් ව්‍යාපෘතිය යටතේ වෙනත් අතිබහුතරයක් පාසල් වසා දැමීමට එරෙහිවීමත් ‍උසස් අධ්‍යාපන ආයතන මිලිටරිකරණය කිරීමට එරෙහිවීමත් මෙම විරෝධතාවයේ තවත් අරමුණු දෙකක් බව ඔහු පවසයි. එසේම 2011 අ.පො.ස. උසස් පෙළ විභාගයෙන් අසාධාරණයට ලක්වූ සියලුම සිසු සිසුවියන් විශ්ව විද්‍යාලයට බඳවා ගන්නා ලෙස ආණ්ඩුවට බල කිරීම ද මෙම විරෝධතා පෙළපාලියේ අරමුණක් බව සංජීව බණ්ඩාර වැඩිදුරටත් පැවසීය.", "URL": "https://sinhala.adaderana.lk/news.php?nid=26979", "Category": null, "Parent URL": null}