{"Source": "Adaderana", "Timestamp": "July 27, 2010 08:20 am", "Headline": "සරසවි ආචාර්යවරු අද සංකේත වැඩ වර්ජනයක", "News Content": "විශ්ව විද්‍යාල ආචාර්යවරු අද දිනයේ ‍සංකේත වැඩ වර්ජනයක නිරත වීමට තීරණය කර තිබේ. වැටුප් ගැටලුවට විසඳුම් ලබා දෙන ලෙස රජයට බල කරමින් මෙම වැඩ වර්ජනය ක්‍රිය‍ාත්මක කරන බව විශ්ව විද්‍යාල ආචාර්ය සමිති සම්මේලනය පවසයි. විශ්ව විද්‍යාල ආචාර්යවරුන්ගේ වැටුප් පිළිබඳ අර්බුදය වසර කිහිපයක සිට පවතින බව මේ සම්බන්ධයෙන් අද දෙරණට අදහස් දැක් වූ එම සම්මේලනයේ සහකාර ලේකම් කොළඹ විශ්ව විද්‍යාලයේ ඉතිහාස අධ්‍යයන අංශයේ ආචාර්ය නිර්මාල් රංජිත් දේවසිරි මහතා සඳහන් කළේය. මීට වසර තුනකට පෙර ආචාර්ය සමිති සම්මේලනය හා බලධාරීන් අතර පැවති සාකච්ඡාවකදී ස්ථිර විසඳුමක් ලබාදෙන තෙක් තාවකාලික විසඳුමක් ලෙස 25% වැටුප් වැඩිවීමක් ලබාදීමට එකඟ වූ බවත්, නමුත් ඒ සඳහා තවමත් ස්ථිර විසඳුමක් ලබා දී නොමැති බවත් නිර්මාල් රංජිත් මහතා ප්‍රකාශ කළේය. මෙම වැඩවර්ජනයෙන් අනතුරුව ගනු ලබන ඉදිරි ක්‍රියාමාර්ග සම්බන්ධයෙන් ද ආචාර්ය නිර්මාල් රංජිත් දේවසිරි මහතා අදහස් දැක්වීය. පිළිගත හැකි විසඳුමක් ලබා නොදුනහොත් ඉදිරියේදී දැඩි ක්‍රියා මාර්ග වෙත යොමුවන බව ඔහු අවධාරණය කළේය.", "URL": "https://sinhala.adaderana.lk/news.php?nid=9856", "Category": null, "Parent URL": null}