{"Source": "Adaderana", "Timestamp": "November 11, 2011 01:10 pm", "Headline": "ආණ්ඩුව පාණ්ඩුවක් වෙලා සියඹලාණ්ඩුවක් වෙන්න හදනවා", "News Content": "පවතින වාතාවරණය හමුවේ එක්සත් ජාතික පක්ෂයේ නායකයින් තිදෙනාම එක්ව කටයුතු කළ යුතු බව එම පක්ෂයේ පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. එසේ නොවුණහොත් මෙම නායකයින් තිදෙනාම නොමැතිව තෙවන පාර්ශවයක් නායකත්වයට පැමිණීමේ ඉඩක් පවතින බව අද(11) පැවති මාධ්‍ය හමුවකදී මේ පිළිබඳ අදහස් දැක්වු මන්ත්‍රීවරයා සඳහන් කළේය. ආණ්ඩුවට එරෙහිව සටන ගෙනයාමට ඉදිරියට පැමිණෙන පුද්ගලයාට පක්ෂය තුළ ඉදිරියට යාමේ හැකියාව පවතින බව ඔහු පෙන්වාදුන්නේය. එමෙන්ම එක්සත් ජාතික පක්ෂය බිඳවැටී නොමැති බවත්, බිඳවැටී ඇත්තේ ආණ්ඩුව බවත් හරීන් ප්‍රනාන්දු මහතා ප්‍රකාශ කළේය. ආණ්ඩුව පාණ්ඩුවක් බවට පත්ව, සියඹලාණ්ඩුවක් වීමේ ඉඩක් පවතින බව ද මාධ්‍ය හමුවේදී අදහස් දැක්වූ මන්ත්‍රීවරයා කියා සිටියේය. නුදුරේදීම ශ්‍රී ලංකාවට ද ග්‍රීසියට අත්වූ ඉරණමට මුහුණදීමට සිදුවනු ඇතැයි මන්ත්‍රීවරයා වැඩිදුරටත් සඳහන් කළේය. රටේ වැඩිම වියදම ලෙස ආරක්ෂක වියදම යොදවා තිබීම, මූල්‍ය විනයක් නොමැතිවීම සහ 2004 ඔලිම්පික් උළෙල පැවැත්වීම කරුණු 03 ග්‍රීසියේ බිඳවැටීමට හේතු වූ බව එහිදී ඔහු පෙන්වාදුන්නේය. පොදුරාජ්‍ය මණ්ඩල ක්‍රීඩා උළෙල සඳහා ශ්‍රී ලංකාවට අවස්ථාව ලැබුණොත් ඒ සඳහා යටිතල පහසුකම් වෙනුවෙන් පමණක් බිලියන 400 ක් වැයවන බව හෙතෙම සඳහන් කළේය. මෙම මුදල පියවාගැනීම සඳහා ණයවීමට සිදුවන බවත්, ඒ සඳහා වෙළඳපොළෙන් ණය ලබාගැනීමට සිදුවන බවත් ප්‍රනාන්දු මහතා ප්‍රකාශ කළේය. එසේ නොවුණහොත් පොලී පිට පොලී අයකරන චීනයෙන් ණය ලබාගැනීමට සිදුවන බව ද මන්ත්‍රීවරයා පෙන්වාදුන්නේය. මේ යටතේ ණය ලබාගෙන යටිතල පහසුකම් සංවර්ධනය කිරීමට උත්සාහ ක‍ළහොත් මෙම ක්‍රීඩා උළෙල නිසා අතිවිශාල අලාභයක් විඳීමට සිදුවන බව ද ඔහු අවධාරණය කළේය.", "URL": "https://sinhala.adaderana.lk/news.php?nid=19932", "Category": null, "Parent URL": null}