{"Source": "Adaderana", "Timestamp": "March 6, 2013 09:25 am", "Headline": "මෙරට දෙමළ ජනයාගේ ගැටලු ගැන හෙට ලෝක් සභාවේ සාකච්ඡාවක්", "News Content": "ශ්‍රී ලංකාවේ දෙමළ ජනතාවගේ ගැටලුව සම්බන්ධයෙන් ඉන්දීය ලෝක් සභාවේ දී තමිල්නාඩු දේශපාලන පක්ෂ කිහිපයක් සාකච්ඡාවට බඳුන් කිරීම සම්බන්ධයෙන් එහි කථානායක මීරා කුමාර් මහත්මියගේ අවධානය යොමු වී තිබේ. තමිල්නාඩු දේශපාලන පක්ෂ කිහිපයක ඉල්ලීම මත ඇය මේ කෙරෙහි අවධානය යොමු කර ඇති බව සඳහන්ය. හෙට (07) ඒ සදහා අවස්ථාව ලබාදීම පිළිබඳ ඇය අවධානය යොමුකර තිබේ. ලෝක් සභාව ඊයේ රැස් වූ අවස්ථාවේ ද්‍රවිඩ මුන්නේත්‍ර කසගම් ‍හෙවත් ඩී.එම්.කේ පක්ෂයේ මන්ත්‍රීවරුන් ශ්‍රී ලංකාවේ දෙමළ ගැටලුවට විසඳුම් ලබා නොදීමට එරෙහිව දැඩි විරෝධතාවක නියැළුණි. ඔවුන් ඊයේ කළු පැහැති කමිස ඇඳගෙන ලෝක් සභාවට පැමිණ මෙම විරෝධතාවේ නියැලී තිබේ. ශ්‍රී ලංකා රජයට එරෙහි සටන්පාඨ කියමින් ඔවුන් විරෝධතාවේ නියැළුණු බව සඳහන්ය.", "URL": "https://sinhala.adaderana.lk/news.php?nid=32151", "Category": null, "Parent URL": null}