{"Source": "Adaderana", "Timestamp": "June 19, 2018 07:27 pm", "Headline": "අලි ප්‍රශ්නය විසඳන්න බැරි වුණොත් ‍ෆොන්සේකා ඇමතිධූරයෙන් ඉල්ලා අස්වෙන්න තීරණය කරයි", "News Content": "මාස 3 ක් ඇතුළත සිංහරාජ වනාන්තරයේ සිටින වන අලින් සම්බන්ධයෙන් විසඳුමක් ලබා දිමට රජයෙන් සහයක් නොලැබුනහොත් තමා අමාත්‍යධූරයෙන් ඉවත් වන බව වනජීවි අමාත්‍ය ෆීල්ඩ් මාර්ෂල් සරත් ෆොන්සේකා මහතා පවසයි. වන අලීන් සම්බන්ධයෙන් අද(19) රඹුක රජවත්ත විහාරස්ථානයේ පැවති සාකච්ඡාවකදි අමාත්‍යවරයා මේ අදහස් පළ කළේය. සිංහරාජ වනාන්තරයේ දැනට ඉතිරිව සිටින තෙත් කලාපීය වන අලින් දෙදෙනා හොරොව්පතාන ප්‍රදේශයේ රක්ෂිතයට ගෙනයාමට සැලසුම් කොට ඒ සඳහා මෙහෙයුමක් ආරම්භකෙරුණේ ඉකුත් 14 වැනිදායි. කෙසේ වෙතත් එම වන අලින් දෙදෙනා ඉන් පිටමං කිරීම සඳහා දියත් කළ මෙහෙයුම ජනපති නියමයෙන් නැවැත්වූ වීමට ඉකුත් ඉරිදා තිරණය කෙරුණි. මේ අතර වනජීවි අමාත්‍ය සරත් ෆොන්සේකා හා නියෝජ්‍ය අමාත්‍ය පාලිත තෙවරප්පෙරුම මහත්වරුන් අද රඹුක රජවත්ත විහාරස්ථානයට පැමිණ වන අලි තර්ජනයට ලක් වි සිටින ප්‍රදේශවාසින් හමුවි සාකච්ඡාවක් ද කළේය. මෙහිදී අදහස් දක්වමින් අමාත්‍ය සරත් ෆොන්සේකා මහතා කියා සිටියේ, සමහර පරිසරවේදීන් දැක ඇත්තේ පෙරහැරේ යන සහ කොළඹ අවට ඉන්න ඇත්තු පමණක් බවයි. රජයෙන් අලි දෙන්නා ගාල් කිරීමට අවශ්‍ය පහසුකම් ලබා දෙන බව පැවසුවත් එය ලබා නොදුන්නොත් තමා කිසිවිටෙකත් අමාත්‍යධූරයේ රැදී නොසිටින බව ද අමාත්‍යවරයා මෙහිදී තරයේ කියා සිටියේය. කෙසේ වෙතත් අද මාධ්‍ය හමුවක් කැඳවමින් පුජ්‍ය පාහියංගල ආනන්ද සාගර හිමියන් ද සිංහරාජයේ වනාන්තරයේ සිටින වන අලි ඉන් ඉවත් කිරීම සම්බන්ධයෙන් අදහස් පළ කළේය. අද වන විට මෙම අලීන් දෙදෙනා දේශපාලන ඉත්තන් බවට පත්ව ඇති බව ද පැවසු ආනන්ද සාගර හිමියන්, අද වන විට අමාත්‍යවරයා අලියටත් වඩා තිරිසන් ලෙස හැසිරෙන බව ද කියා සිටියේය.", "URL": "https://sinhala.adaderana.lk/news.php?nid=91144", "Category": null, "Parent URL": null}