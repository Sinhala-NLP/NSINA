{"Source": "Adaderana", "Timestamp": "February 25, 2011 09:32 am", "Headline": "මහින්ද හතුරුසිංහට සම්මාන උපාධියක් ", "News Content": "යාපනය ආරක්ෂක සේනා ආඥාපති මේජර් ජෙනරාල් මහින්ද හතුරුසිංහ මහතා වෙත දේශමාන්‍ය, සමාජ ‍සේවා සුභසාධන සම්මාන උපාධිය පිරිනමා තිබේ. රජයේ අනුමත ජාතික සම්මාන උපාධි සරසවි ආයතනය විසින් මෙම උපාධිය පිරිනමා ඇත. යාපනය තාක්ෂණික විද්‍යාලයේ අධ්‍යක්ෂ ආචාර්ය එන්.යෝගරාජන් මහතා විසින් එම විද්‍යාලයේ පැවති උත්සවයක දී මේජර් ජෙනරාල් මහින්ද හතුරුසිංහ මහතා වෙත පසුගියදා මෙම උපාධිය පිරිනමනු ලැබීය. යුද්ධයෙන් පීඩාවට පත් උතු‍රේ ජනතාවගේ අධ්‍යාපන, ආර්ථික, සමාජීය හා ජීවන තත්ත්වය ඉහළ නැංවීම මෙන්ම ජනතාව තුළ ආරක්ෂක අංශ කෙරෙහි විශ්වාසය ඇති කිරීම වෙනුවෙන් මෙම ආචාර්ය උපාධිය පිරිනමා ඇති බව සඳහන්ය. උතුරේ ජනතාව වෙත ඉටුකරන ලද සමාජ මෙහෙවර හා ජාතික සමගිය වෙනුවෙන් කළ කැපවීම උදෙසා පිලිපීනයේ ගුසී පදනම විසින් ලෝකයේ අතිවිශිෂ්ඨයන් වෙත පිරිනමනු ලබන ගුසී ජාත්‍යන්තර සම්මානය ද පසුගිය වසරේ මේජර් ජෙනරාල් මහින්ද හතුරුසිංහ මහතා වෙත ප්‍රදානය කරනු ලැබීය.", "URL": "https://sinhala.adaderana.lk/news.php?nid=14461", "Category": null, "Parent URL": null}