{"Source": "Adaderana", "Timestamp": "May 27, 2016 09:01 am", "Headline": "ආධාර රැගෙන බංග්ලාදේශයෙනුත් එයි", "News Content": "ජල ගැලීම් සහ නායයෑම්වලින් විපතට පත්වූවන්ට ලබාදීම සඳහා බංග්ලාදේශයෙන් ආධාර තොගයක් පරිත්‍යාග කර තිබේ.එම ආධාර රැගත් බංග්ලාදේශ ගුවන් හමුදාවට අයත් යානයක් අද උදෑසන ශ්‍රී ලංකාව බලා ගමන් ආරම්භ කරන බව එරට මාධ්‍ය වාර්තා කළේය.බංග්ලාදේශ ටකා මිලියන සියයක් පමණ වටිනා ඖෂධ වර්ග, ජලය පිරිසිදු කරන ද්‍රව්‍ය ඇතුළු ආධාර තොගයක් ඒ අතර වේ.එරට අග්‍රාමාත්‍ය ෂීක් හසීනා මහත්මියගේ උපදෙස් මත අදාළ ආධාර තොගය ලබාදීමට පියවර ගෙන තිබේ.මේ අතර පාකිස්ථානය විපතට පත්වූවන් වෙනුවෙන් ලබාදුන් දෙවන ආධාර තොගය ද ඊයේ ආපදා කළමනාකරණ අමාත්‍යාංශයට භාර දී ඇති බව වාර්තා වෙයි.ශ්‍රී ලංකාවේ පකිස්ථාන මහකොමසාරිස් මේජර් ජෙනරාල් සෙයිද් ශකිල් හුසේයින් මහතා විසින් අදාළ ආධාර තොගය ආපදා කළමනාකරණ අමාත්‍යාංශය වෙත භාර දී ඇත.පකිස්ථානය මීට පෙර ද ඖෂධ වර්ග, විදුලි ජනක යන්ත්‍ර ඇතුළු ආධාර තොගයක් ලබාදුන්නේය.", "URL": "https://sinhala.adaderana.lk/news.php?nid=60519", "Category": null, "Parent URL": null}