{"Source": "Adaderana", "Timestamp": "June 4, 2018 09:38 am", "Headline": "ගිනි කන්ද විදාරණය වෙලා පුද්ගලයින් 7ක් මරුට-300කට තුවාල", "News Content": "ගෝතමාලාවේ ෆුඑගෝ ගිනි කන්ද විදාරණය වීම හේතුවෙන් පුද්ගලයින් 7 දෙනෙකු පමණ මිය ගොස් තිබේ. මේ හේතුවෙන් 300කට ආසන්න පිරිසක් තුවාල ලබා ඇති බව වාර්තා වෙයි. ගෝතමාලාවේ අගනුවරට නිරිත දෙසින් වන්නට පිහිටි ෆුඑගෝ ගිනි කන්දේ කළු දුමාරය සහ අළු ගුවනට ව්‍යාප්ත වෙමින් පවතියි. ගිනි කන්දෙන් පිටවන ලාවා අවට ගම්මානයකට ගලා යාම හේතුවෙන් ජීවිත හානි සහ තුවාල සිදුව තිබේ. ගිනි කන්ද අවට ප්‍රදේශ කිහිපයකම ජනතාව ඉවත් කිරීමට බලධාරීන් පියවර ගෙන ඇති අතර අගනුවර ජාත්‍යන්තර ගුවන් තොටුපළක් ද වසා දමා ඇති බව සඳහන් වෙයි. ආපදා තත්ත්වය සැළකිල්ලට ගෙන ජාතික මට්ටමින් හදිසි ප්‍රතිචාර දැක්වීමේ වැඩපිළිවෙලක් ක්‍රියාත්මක බව ගෝතමාලා ජනාධිපතිවරයා පවසයි. මේ අතර එරට ජාතික ආපදා නිවාරණ අධිකාරියේ ප්‍රධානියා ප්‍රකාශ කළේ ලාවා ගංගාවක් කුඩා නගරයක් වෙත ගලා ඒම හදිසි සහන සේවා සඳහා විශාල තර්ජනයක් වූ බවයි. පුද්ගලයින් තුවාල ලබා පිළිස්සී සහ මියගොස් ඇති බවත් මුදාගැනීමේ සහ සෝදිසි මෙහෙයුම් අඛණ්ඩව ක්‍රියාත්මක බවත් ඔහු සඳහන් කළේය. සිය ආයතනයේ සාමාජිකයෙකුද මිය ගිය පිරිස අතර සිටින බව ඔහුගේ ප්‍රකාශවල වැඩිදුරටත් සඳහන් කරයි. ෆුඑගෝ ගිනි කන්දෙන් මේ වන විටත් මිලියනයක පමණ ජනතාවකට බලපෑම් එල්ල වී ඇති බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=90302", "Category": null, "Parent URL": null}