{"Source": "Adaderana", "Timestamp": "October 28, 2017 01:08 pm", "Headline": "කෝටි එකහමාරක කුඩුත් එක්ක පකිස්ථානුවා දැලේ", "News Content": "රුපියල් කෝටි එකහමාරක් වටිනා හෙරොයින් තොගයක් සමඟ විදෙස් ජාතිකයෙකු ඇතුළු පුද්ගලයින් දෙදෙනෙකු පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගෙන තිබේ. එම කාර්යාලයේ නිලධාරීන්ට ලද තොරතුරක් මත සිදුකළ වැටලීමකදී සැකකරුවන් අත්අඩංගුවට ගෙන ඇති බව වාර්තා වෙයි. ගමන් බෑගයක් තුළ ඉතා සූක්ෂමව සඟවා මෙරටට ගෙන එන ලද හෙරොයින් තොගය වැල්ලවත්ත ප්‍රදේශයේදී සැකකරුවන් සමඟ සිය බාරයට ගත් බව පොලිස් මත්ද්‍රව්‍ය නාශක කාර්යාංශය සඳහන් කළේය. ඒ අනුව අදාළ බැගයේ තිබී හෙරොයින් කිලෝග්‍රෑම් 01 යි ග්‍රෑම් 669ක තොගයක් පොලීසිය සොයාගෙන තිබේ. මෙලෙස අත්අඩංගුවට ගෙන ඇත්තේ පකිස්ථාන ජාතිකයෙකු සහ වැල්ලවත්ත ප්‍රදේශයේම පදිංචිකරුවෙකු බව පොලීසිය සඳහන් කළේය. සැකකරුවන් 59 හැවිරිදි සහ 51 හැවිරිදි වියේ පසුවන්නන් වන අතර ඔවුන් ගල්කිස්ස මහේස්ත්‍රාත්වරයා හමුවට ඉදිරිපත් කර තිබේ. ඒ අනුව දින 7ක රැඳවුම් නියෝග මත ඔවුන්ගෙන් වැඩිදුර ප්‍රශ්න කිරීම් සිදුකරන බව පොලීසිය සඳහන් කළේය. පොලිස් මත්ද්‍රව්‍ය නාශක කාර්යාංශය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=79226", "Category": null, "Parent URL": null}