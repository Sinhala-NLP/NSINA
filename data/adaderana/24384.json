{"Source": "Adaderana", "Timestamp": "May 20, 2012 11:01 am", "Headline": "කපිලවස්තු ධාතූන් වහන්සේ මෙරටට වැඩමකරවීම සමාව දිය නොහැකි ද්‍රෝහිකමක් - වයිකෝ", "News Content": "කපිලවස්තු ධාතූන් වහන්සේ(බුදුරජාණන් වහන්සේගේ ශාරීරික ධාතූන් වහන්සේ) ශ්‍රී ලංකාවට වැඩමකර ප්‍රදර්ශනය කිරීම සම්බන්ධ ඉන්දීය රජයේ තීරණය මරුමලර්ච්චි ද්‍රාවිඩ මුන්නේත්‍ර කලහම් පක්ෂ නායක වයිකෝ මහතාගේ දැඩි විවේචනයට ලක්ව තිබේ. එම තීරණය ඉන්දීය රජය විසින් ද්‍රවිඩ ජනතාවට එරෙහිව සිදුකරන සමාව දිය නොහැකි ද්‍රෝහිකමක් බවට වයිකෝ මහතා විසින් චෝදනා කර ඇති බව පී.ටී.අයි පුවත් සේවය පවසයි. එමෙන්ම එම තීරණය ද්‍රවිඩ ජනතාවගේ හදවත් තුළ ඇති දරුණු තුවාල තවදුරටත් වර්ධනය කිරීමක් වන බව ද ඉන්දීය අග්‍රාමාත්‍ය මන්මෝහන් සිං මහතා වෙත ලිපියක් යොමුකරමින් ඔහු සඳහන් කර ඇත. ඉන්දියාවේ නවදිල්ලි ජාතික කෞතුකාගාරයේ කපිලවස්තු ධාතූන් වහන්සේ ලොව පවතින පූජනීය මෙන්ම වැඩිම ආරක්ෂාවක් සහිත ධාතූන් වහන්සේ වන බව ද එම්.ඩී.එම්.කේ නායකයා එම ලිපියෙන් පෙන්වා දී තිබේ. එම ධාතූන් වහන්සේ ශ්‍රී ලංකාවට වැඩමකරවීම නවතන ලෙස ද වයිකෝ මහතා අග්‍රාමාත්‍යවරයාගෙන් ඉල්ලා ඇති බව පී.ටී.අයි පුවත් සේවය සඳහන් කරයි. අගෝස්තු මස 20 වන දින සිට සැප්තැම්බර් මස 05 වැනි දින දක්වා ප්‍රදර්ශනය සඳහා කපිලවස්තු ධාතූන් වහන්සේ ශ්‍රී ලංකාවට වැඩම කරවීම සම්බන්ධව පසුගිය සිකුරාදා දින ශ්‍රී ලංකාව හා ඉන්දියාව කොළඹ දී ගිවිසුමක් අත්සන් කර ඇති බව ද එම පුවත් සේවය වාර්තා කරිය. ශ්‍රී ලංකා ජනාධිපති මහින්ද රාජපක්‍ෂ මහතා විසින් ඉන්දීය අග්‍රාමාත්‍ය මන්මෝහන් සිං මහතාගෙන් කරන ලද ඉල්ලීමකට අනුව මෙම ගිවිසුම අත්සන් තබා ඇති බව ද සඳහන්ය.", "URL": "https://sinhala.adaderana.lk/news.php?nid=24384", "Category": null, "Parent URL": null}