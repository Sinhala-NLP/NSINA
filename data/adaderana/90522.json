{"Source": "Adaderana", "Timestamp": "June 7, 2018 04:03 pm", "Headline": "තලවකැලේ ලිඳුළ නාගරික මන්ත්‍රීගේ නිවසින් තවත් දරුවෙකු හමුවෙයි", "News Content": "දැරියක පැහැරගෙන ගොස් මුදලට විකිණිම සම්බන්ධයෙන් අත්අඩංගුවට පත් තලවකැලේ නගර සභාවේ සභාපතිවරයාගේ නිවසින් තවත් පිරිමි දරුවෙකු සොයා ගැනීමට නුවරඑළිය පොලීසිය සමත්ව තිබේ. වයස අවුරුදු 11 වන මෙම පිරිමි දරුවා මේ වන විට පොලිස් බාරයේ සිටින බවත් නුවරඑළිය පොලීසිය වැඩිදුර විමර්ශන සිදු කරන බවත් පොලිස් මාධ්‍ය ප්‍රකාශක කාර්යාලය පවසයි. 2017 වසරේ ජුනි මස 04 වන දින ආගරපතන, පෝර්ට්මෝර් වත්ත ප්‍රදේශයේ පදිංචිව සිටි 05 හැවිරිදි දැරියක් පැහරෙගෙන ගොස් මුදලට අලෙවි කිරිමේ සිද්ධියක් සම්බන්ධයෙන් ජූනි 03 දා නුවරඑළිය පොලිසියට පැමිණිල්ලක් ලැබී තිබිණි. ඒ අනුව සිදු කළ විමර්ශනයකදී තලවකැලේ ලිඳුල නගර සභාවේ සභාපතිවරයා වන අනගිපුර අශෝක සේපාල මහතා හා එම නගර සභාවේ නාගරික මන්ත්‍රීවරයෙකු වන පහල විතානගේ ඉෂාර අනුරුද්ධ මංචනායක යන අය ඇතුළු පුද්ගලයින් දෙදෙනෙකු අත්අඩංගුවට ගැණිනි. අත්අඩංගුවට ගත් සැකකරුවන් ජූනි මස 04 දින නුවරඑළිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ජූනි මස 11 වන දා දක්වා රක්ෂිත බන්ධනාගාර ගත කිරීමට නුවරඑළිය මහේස්ත්‍රාත් අධිකරණය නියෝග කළේය. ඒ අනුව සිදු කළ වැඩිදුර විමර්ශනවලින් අනතුරුව අද දිනයේ දී තවත් පිරිමි දරුවෙකු මෙලෙස සොයා ගැනීමට ලිඳුළ පොලීසිය සමත් විය.", "URL": "https://sinhala.adaderana.lk/news.php?nid=90522", "Category": null, "Parent URL": null}