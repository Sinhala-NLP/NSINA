{"Source": "Adaderana", "Timestamp": "November 25, 2018 11:19 am", "Headline": "නීති විරෝධීව ගවයින් ප්‍රවාහනය කළ සැකකරුවන් දෙදෙනෙක් පොලිස් දැලේ ", "News Content": "හම්බන්තොට පොලීසියේ නිලධාරීන් හට ලැබුණු තොරතුරකට අනුව අද (25) උදෑසන කරන ලද වැටලීමකදී හම්බන්තොට මරේ පාර ප්‍රදේශයේදී නීතිවිරෝධීව හිංසාකාරී ලෙස ප්‍රවාහනය කරමින් සිටි මීගවයින් 05 දෙනෙකු සමඟ කුඩා ලොරි රථයක් පොලීස් බාරයට ගැනීමට හැකිවී තිබේ. හම්බන්තොට ගවඝාතකාගාරය ආසන්නයේදී මෙම වැටලීම සිදුකර ඇති අතර වැටලීම සිදුකරන අවස්ථාවේ එහි සිටි සැකකරුවන් දෙදෙනෙකු පලාගොස් ඇති අතර පසුව මීගවයින් සමඟ ලොරි රථය පොලීස් බාරයට ගැනීමට හැකිවී තිබේ. අද (25) දින ගවයින් සමඟ ලොරි රථය හම්බන්තොට මහේස්ත්‍රාත් හමුවට ඉදිරිපත් කිරීමට නියමිතව තිබේ. එමෙන්ම ඊයේ(24) දිනයේදීද නීති විරෝධීව මස් පිණිස ප්‍රවාහනය කරමින් සිටි එල ගව දෙනුන් තිදෙනෙකු හා පැටවකු සමඟ සැකකරුවන් දෙදෙනෙකු අත්අඩංගුවට ගැනීමට හම්බන්තොට පොලීසියේ අපරාධ අංශයේ නිලධාරීන්ට හැකිවී තිබේ. පැටවුන්ගෙන් වෙන්කර මෙම කිරිගව දෙනුන් අම්පාර සමන්තුරේ ප්‍රදේශයේ සිට ගෙනවිත් හම්බන්තොට සිප්පි කුලම ප්‍රදේශයේදී ඝාතනයට සුදානම් කර සිටියදී පොලීසියට ලැබුණු තොරතුරකට අනුව සිදුකරන ලද වැටලීමකදී අත්අඩංගුවට ගැනීමට හැකිවී තිබේ. අදාළ සැකකරුවන් දෙදෙනා බේරුවල ප්‍රදේශයේ හා හම්බන්තොට ප්‍රදේශයේ පදිංචිකරුවන් දෙදෙනෙකු බවත් ඔවුන්ද අද (25) දින හම්බන්තොට මහේස්ත්‍රාත්වරයා හමුවට ඉදිරිපත් කිරීමට නියමිත බවත් හම්බන්තොට පොලීසිය පැවසීය. මෙම වැටලීම් හම්බන්තොට මුලස්ථාන පොලීසියේ බුද්ධි අංශයේ නිලධාරින් විසින් සිදුකර තිබේ.", "URL": "https://sinhala.adaderana.lk/news.php?nid=99750", "Category": null, "Parent URL": null}