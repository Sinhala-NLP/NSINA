{"Source": "Adaderana", "Timestamp": "May 18, 2018 10:48 am", "Headline": " බැසිල්ට එරෙහි නඩුව විභාග කිරීම වළක්වාලමින් පැනවු තහනම් නියෝගය දිගු වෙයි", "News Content": "හිටපු අමාත්‍ය බැසිල් රාජපක්ෂ මහතාට එරෙහිව ගොනු කර තිබෙන නඩුවක් කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාග කිරීම වළක්වාලමින් පනවා තිබෙන තහනම් නියෝගය සැප්තැම්බර් මස 11 වනදා දක්වා දීර්ඝ කිරීමට අභියාචනාධිකරණය නියම කළේය. පසුගිය ජනාධිපතිවරණය සමයේ දිවිනැගුම අරමුදලෙන් රුපියල් දෙකෝටි 94 ලක්ෂයක මුදලක් වැයකොට හිටපු ජනාධිපති මහින්ද රාජපක්ෂ මහතාගේ රුව සහිත ලිත් ලක්ෂ පනහක් මුද්‍රණය කළ බවට චෝදනා කරමින් බැසිල් රාජපක්ෂ මහතාට එරෙහිව මෙම නඩුව ගොනු කර ඇත. මෙම පෙත්සම පිළිබඳ විභාගය සැප්තැම්බර් මස 10 වනදා පවත්වන බව අධිකරණය නියම කළේය. කුමුදුනී වික්‍රමසිංහ මහත්මිය සහ ජනක් ද සිල්වා මහතා ගෙන් සමන්විත විනිසුරු මඩුල්ලක් විසින් තහනම් නියෝගය දීර්ඝ කිරීමට නියම කළේය. පෙත්සම්කාර බැසිල් රාජපක්ෂ හිටපු අමාත්‍යවරයා අභියාචනාධිකරණය හමුවේ සඳහන් කර සිටින්නේ සිල් රෙදි නඩු තීන්දුව ලබා දීමේ දී කොළඹ මහාධිකරණ විනිසුරු ගිහාන් කුලතුංග මහතා පසුගිය රජයේ ක්‍රියාකලාපය විවේචනයට බඳුන් කර ඇති බවයි. මේ තුළින් ගිහාන් කුලතුංග විනිසුරුවරයා පක්ෂග්‍රාහී ආකාරයක් පෙන්නුම් කර ඇතැයි සඳහන් කරන බැසිල් රාජපක්ෂ මහතා තමා ද පසුගිය රජයේ ප්‍රබල අමාත්‍ය ධූරයක් දැරූ පුද්ගලයෙකු බැවින් කුලතුංග විනිසුරුවරයා ඉදිරියේ පවත්වන නඩු විභාගයකින් යුක්තියක් අපේක්ෂා කළ නොහැකි බව කියා සිටියේය. මේ හේතුවෙන් තමන්ට එරෙහිව නීතිපතිවරයා ගොනු කර තිබෙන නඩුව කුලතුංග විනිසුරුවරයාගෙන් ඉවත්කොට වෙනත් විනිසුරුවරු හමුවේ විභාගයක් පවත්වන මෙන් නියෝගයක් නිකුත් කරන මෙන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=89317", "Category": null, "Parent URL": null}