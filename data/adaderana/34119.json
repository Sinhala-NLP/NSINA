{"Source": "Adaderana", "Timestamp": "May 15, 2013 05:32 pm", "Headline": "ඉ- දිරිය සබරගමුවටත් එයි", "News Content": "දිවයිනේ පළාත් මට්ටමින් ස්ථාපිත කෙරෙන සිව්වන ඉ- දිරිය තොරතුරු තාක්ෂණ මධ්‍යස්ථානය මෙම මස 17 වනදා සබරගමුව පළාතේදී විවෘත කෙරෙන බව ශ්‍රී ලංකා තොරතුරු හා සන්නිවේදන තාක්ෂිණ නියෝජිතායතනය (ICTA) පවසයි. මෙරට ජනතාව‍ගේ පරිගණක සාක්ෂරතාව සියයට හැත්තෑපහ දක්වා ඉහළ නැංවීමේ අරමුණෙන් ක්‍රියාත්මක ඉ- දිරිය පරිගණක සාක්ෂරතා ක්‍රියාන්විතය යටතේ මෙම පුහුණු මධ්‍යස්ථාන විවෘත කරන බවද නියෝජිතායතනය සඳහන් කරයි. පළාත් රාජ්‍ය සේවකයන්ගේ තොරතුරු තාක්ෂණ දැනුම වර්ධනය කිරීම මෙන්ම එම පළාත්හි අඩු ආදායම්ලාභී ජනතාවගේ මුලික පරිගණක දැනුම ඉහළ නැංවීම මෙම පුහුණු මධ්‍යස්ථාන වලදී සිදු කිරීමට නියමිතව තිබේ. විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතාගේ ප්‍රධානත්වයෙන් කෑගල්ල අධ්‍යාපන කලාප කාර්යාලයේදී එදින පෙරවරු 9.00 ට විවෘත කිරීම සිදු කෙරෙන අතර ජනාධිපති ලේකම් ලලිත් වීරතුංග සබරගමුව පළාත් මහ ඇමති මහීපාල හේරත් යන මහත්වරුද මෙම අවස්ථාවට සහභාගිවීමට නියමිතය. මෙම පළමු ඉ- දිරිය තොරතුරු තාක්ෂණ මධ්‍යස්ථානය උතුරු මැද පළාතේද දෙවැන්න උතුරු පළාතේද තෙවැන්න නැගෙනහිර පළාතේදී ද විවෘත කෙරිණි.", "URL": "https://sinhala.adaderana.lk/news.php?nid=34119", "Category": null, "Parent URL": null}