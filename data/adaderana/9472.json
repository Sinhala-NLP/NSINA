{"Source": "Adaderana", "Timestamp": "July 8, 2010 02:09 pm", "Headline": "මහින්දගේ තිර රචනයට විමල් ජෝකර්ට ඇන්ඳා", "News Content": "ජනාධිපති මහින්ද රාජපක්ෂ මහතා විසින් තිරචනය කරන ලද,පොලීසිය සහ මහජනයාගේ සහයෙන් රඟදක්වන නාට්‍යක ප්‍රධාන විකට නළුවාගේ භූමිකාව විමල් වීරවංශ මහතා විසින් රඟදක්වමින් සිටින බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා පවසයි. කොළඹ පිහිටි එක්සත් ජාතීන්ගේ කාර්යාලය ඉදිරිපිට ජාතික නිදහස් පෙරමුණේ නායක විමල් වීරවංශ මහතා ඇතුළු පිරිසක් මාරාන්තික උපවාසයක නිරත වී සටීම සම්බන්ධයෙන් අද පැවති මාධ්‍ය හමුවකදී මන්ත්‍රීවරයා මේ බව කියා සිටියේය. ප්‍රජාතන්ත්‍රවාදී රටක විරෝධයපෑම අයිතියක් ලෙස තමන් පිළිගන්නා බවත්,එසේ වුවත් මෙය ඉතාම නින්දා සහගත විසුළු ජවනිකාවක් මිස සැබෑ විරෝධතාවයක් නොවන බව ඔහු මෙහිදී තරයේ ම ප්‍රකාශ කළේය. ආරම්භයේ සිටම මෙම විරෝධතාවය රාජ්‍ය අනුග්‍රහය යටතේ සිදුවූවක් බවත්,මෙම විරෝධතාවට පැමිණි කිසිදු ‍පොලිස් නිලධාරියෙකු බැට්න් පොල්ලක් හෝ අතදරා නොසිටි බවත්,කඳුළු ගෑස් පුරවාගත් ‍හෝ ජලය පුරවාගත් ටැංකි දක්නට නොලැබුණු බවත්,අවසානයේ ඉහළ පොලිස් නිලධාරීන්ට පවා පහර දෙන දර්ශන දකින්නට ලැබුණු බවත් හෙතෙම කියා සිටියේය. එහෙත් විපක්ෂය ප්‍රජාතන්ත්‍රවාදී ලෙස සාමාකාමී විරෝධතාවයක් පවත්වන්නට කටයුතු යෙදුවහොත් රජය මෙන්ම පොලීසිය ද ක්‍රියා කරන්නේ මේ අයුරින් නොවන බව ඔහු කියා සිටියේය. ජෙනරාල් සරත් ෆොන්සේකා මහතා නිදහස් කරන ලෙස ඉල්ලමින් හා ඔහුට නිසි ප්‍රතිකාර ලබාදෙන ලෙස ඉල්ලමින් කොටුව දුම්රිය පොළ ඉදිරිපිට ප්‍රජාතන්ත්‍රවාදී ජාතික සන්ධානය විසින් ආරම්භ කරන ලද සාමකාමී විරෝධතා ව්‍යාපාරය මර්දනය කරන්නට පොලීසිය කටයුතු කළ අකාරය අනුර කුමාර දිසානායක මහතා මෙහිදී සිහිපත් කළේය. විපක්ෂය විසින් සංවිධානය කරන ලද එම විරෝධතා ව්‍යපාරයට සහභාගී වූ භික්ෂූන් වහන්සේලා උසාවි නියෝගයකින් ඉතා නින්දිත අකාරයෙන් භූමියෙන් ඉවත්කිරීමට පියවර ගත් බව හා උන්වහන්සේලාට එරෙහිව නඩු පවරන්නට පවා කටයුතු කළ බවද මන්ත්‍රීවරයා පෙන්වා දුන්නේය.", "URL": "https://sinhala.adaderana.lk/news.php?nid=9472", "Category": null, "Parent URL": null}