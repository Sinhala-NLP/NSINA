{"Source": "Adaderana", "Timestamp": "December 2, 2013 11:59 am", "Headline": "අලස් මහතාගේ අවසන් කටයුතු නිමිත්තෙන් අද සවස විශේෂ රථවාහන සැලැස්මක්", "News Content": "අභාවප්‍රාප්ත ආර්.අයි.ටී අලස් මහතාගේ අවමංගල්‍ය උත්සවය නිමිත්තෙන් අද සවස 4.00 සිට 5.00 දක්වා ජයවර්ධනපුර මාර්ගයේ ගේට්වේ පාසලට හැරෙන හන්දියේ සිට බොරැල්ල කනත්ත දක්වා අවමංගල්‍ය පෙරහර පැවැත්වෙන බැවින් විශේෂ රථවාහන සැලස්මක් ක්‍රියාත්මක කිරීමට කටයුතු යොදා තිබේ. ඒ අනූව බත්තරමුල්ල සිට බොරැල්ල කනත්ත දෙසට පැමිණෙන වාහන ගේට්වේ පාසලට හැරෙන හන්දියේ එක් මං තීරුවකට සීමා කරන බව පොලීසිය පවසයි. තවද කොළඹ දෙස සිට බත්තරමුල්ල දෙසට ගොස් නාවල හන්දියෙන් වාහන හැරවීමට අවමගුල් පෙරහර ගමන් ගන්නා අවස්ථාවේ හැකියාවක් නොමැත. එමෙන්ම රාජගිරිය දෙසින් පැමිණ හෝ බත්තරමුල්ල දෙසින් පැමිණ නාවල පාරට වාහන හැරවීමට හැකියාවක් නැති බවද පොලීසිය කියයි. ඒ සදඳහා සුදුසු විකල්ප මාර්ග භාවිතා කළ යුතු වේ. කෙසේ වෙතත් කොළඹ සිට බත්තරමුල්ල දෙසට ඇති මංතීරු වල වාහන ගමනාගමනයේ සීමාවීමක් සිදු නොවන බවද පොලීසිය පවසයි. අවමඟුල් පෙරහර ගමන් කිරිම නිසා වාහන තදබදයක් ඇතිවිය හැකි බැවින් පොලිස් නිලධාරින්ගේ සංඥා සහ මගපෙන්වීම අනුව කටයුතූ කරන මෙන් රියදුරන්ගෙන් පොලීසිය ඉල්ලා සිටියි. අභාවප්‍රාප්ත ආර්.අයි.ටී. අලස් මහතාගේ අවමංගල්‍යය කටයුතු අද පස්වරු 2.00ට, රාජගිරිය කොස්වත්ත පාරේ පිහිටි අංක 185 ලිපිනයෙහි ගේට්වේ විද්‍යාලයේදී සිදු කිරීමට නියමිත බව අවමංගල්‍ය කමිටුව පවසයි. අනතුරුව ආර්.අයි.ටී. අලස් මහතාගේ දේහය රැගත් රිය පෙරහැර ආදාහන කටයුතු සඳහා බොරැල්ල සුසාන භූමිය වෙත පැමිණීමට නියමිතය. අවසන් කටයුතු සඳහා සහභාගී වීමට අද පස්වරු 2.30ට කොස්වත්ත පාරේ පිහිටි ගේට්වේ විද්‍යාලයට පැමිණෙන ලෙස අවමංගල්‍ය කමිටුව දන්වා සිටියි.", "URL": "https://sinhala.adaderana.lk/news.php?nid=39266", "Category": null, "Parent URL": null}