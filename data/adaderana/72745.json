{"Source": "Adaderana", "Timestamp": "May 3, 2017 08:02 am", "Headline": "කටුනායක ගුවන්තොටුපළ වෙත පැමිණෙමින් සිටි විදේශීය කත මිය යයි", "News Content": "සවුදි අරාබියාවේ සිට ඉන්දුනීසියාව බලා යෑමට කටුනායක ගුවන්තොටුපළ වෙත පැමිණෙමින් සිටි විදේශීය කාන්තාවක් හෘදයාබාධයක් වැළදීමෙන් මියගොස් තිබේ. ඊයේ(2) පස්වරුවේ ගුවන් යානය තුළම ඇය මියගොස් ඇති බව කටුනායක ගුවන්තොටුපළ ආරංචි මාර්ග සඳහන් කළේය. මෙසේ මියගොස් ඇත්තේ 61 හැවිරිදි ඉන්දුනීසියානු ජාතික කාන්තාවක් වන අතර ඇය තම ස්වාමි පුරුෂයා සමඟ ඉන්දුනීසියාව බලා යමින් සිට ඇති බව සඳහන්වේ. සවුදි අරාබියේ ජෙඩා නුවර සිට කටුනායකට පැමිණෙමින් සිටි ඔවුන් කටුනායක ගුවන්තොටුපළේ සිට වෙනත් ගුවන් යානයකින් ඉන්දුනීසියාව බලා යාමට සූදානමින් සිට තිබේ. අදාළ කාන්තාව, යානය කටුනායක ගුවන්තොටුපොළ වෙත ළගා වීමට පෙර හෘදයාබාධයක් වැළදීමෙන් යානය තුළම මියගොස් ඇති බව වාර්තාවේ. ඇයගේ මළ සිරුර මීගමුව මහ රෝහල වෙත යොමු කිරීමට පියවර ගෙන ඇති අතර කටුනායක ගුවන්තොටුපළ පොලීසිය විසින් මේ පිළිබඳව වැඩිදුර විමර්ශන ආරම්භ කර තිබේ. මළ සිරුර සම්බන්ධයෙන් සියළු ඉදිරි පියවර ශ්‍රී ලංකාවේ සවුදි අරාබි මහ කොමසාරිස් කාර්යාලයේ උපදෙස් මත සිදුකිරීමට නියමිත බව කටුනායක ගුවන්තොටුපළ ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=72745", "Category": null, "Parent URL": null}