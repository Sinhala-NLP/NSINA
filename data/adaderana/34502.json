{"Source": "Adaderana", "Timestamp": "May 31, 2013 08:39 am", "Headline": "විනිසුරුවරයෙකුගේ ක්‍රියා කලාපය නිසා අධිකරණය අවිස්වාස නොකළ යුතුයි", "News Content": "විනිසුරුවරයෙකුගේ හෝ කිහිප දෙනෙකුගේ ක්‍රියා කලාපය මත අධිකරණය පිළිබඳ විශ්වාසය අඩාල කර නොගත යුතු බව ජනාධිපති නීතීඥ පාර්ලිමේන්තු මන්ත්‍රී විජේදාස රාජපක්ෂ මහතා පවසයි. යම් විනිසුරුවරයෙකුගේ අක්‍රමිකතාවක් මගින් එම පුද්ගලයාට තනතුර දැරීමට ඇති නොහැකියාව පෙනීයන බව මන්ත්‍රීවරයා පෙන්වා දෙයි. හෝමාගම දිසා විනිසුරු සුනිල් අබේසිංහ මහතා නඩු විභාගයකට අදාළව රුපියල් ලක්ෂ 3 ක මුදලක් අල්ලස් වශයෙන් ලබා ගැනීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කෙරුණි. ඊයේ දිනයේ තීන්දුව ලබා දීමට නියමිතව තිබූ නඩුවක තීන්දුව වාසි වන ආකාරයෙන් ලබා දීම සඳහා හංවැල්ල ප්‍රදේශයේ පුද්ගලයෙකුගෙන් අදාළ අල්ලස් මුදල ලබා ගන්නා අවස්ථාවේදී අල්ලස් හෝ දූෂණ චෝදනා විමර්ශන කොමිසන් සභාවේ නිලධාරීන් විසින් සැකකරුවන් අත්අඩංගුවට ගන්නා ලදී. මෙවැනි ක්‍රියාවන් හේතුවෙන් මෙරට අධිකරණ පද්ධතිය ලෝකය ඉදිරියේ අපවාදයකට ලක්වන බව විජේදාස රාජපක්ෂ මහතා පෙන්වා දෙයි. විධායකය , ව්‍යවස්ථාදායකය හැරුණු විට රටේ ප්‍රධානතම බල ආයතනය වන්නේ අධිකරණය වන බැවින් ජනතාවගේ අධිකරණ බලය ක්‍රියාත්මක කරන ආයතනය වන මෙමගින් යුක්තිය ඉටුකිරීම මෙන්ම යුක්තිය ඉටුවන බව ජනතාවට පෙනෙන්නට ද තිබිය යුතුය. එබැවින් අධිකරණ විනිසුරුවරුන් සඳහා ද ලිඛිත ආචාර ධර්ම පද්ධතියක අවශ්‍යතාවක් මතුව ඇති බව පාර්ලිමේන්තු මන්ත්‍රී නීතීඥ අජිත් පී. පෙරේරා මහතා කියා සිටියි. මේ සම්බන්ධයෙන් අදහස් පළ කරන හිටපු මහාධිකරණ විනිසුරු ඩබ්ලිව්.ටී.එම්.පී. බී වරාවැව මහතා පවසන්නේ විනිසුරුවරුන් සඳහා එවැනි ආචාර ධර්ම පද්ධතියක් පවතින බවයි. ඔහු වැඩිදුරටත් පෙන්වා දෙන්නේ අල්ලස් දීම සහ ලබා ගැනීම සමස්ථ සමාජයම ගිලගත් ව්‍යසනයක් බවයි.", "URL": "https://sinhala.adaderana.lk/news.php?nid=34502", "Category": null, "Parent URL": null}