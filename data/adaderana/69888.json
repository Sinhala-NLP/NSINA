{"Source": "Adaderana", "Timestamp": "February 20, 2017 05:22 pm", "Headline": " සහල් සම්බන්ධ වංචනික ක්‍රියා 1977 ට දැනුම් දෙන්න ", "News Content": "සහල් තොග සඟවා තබා ගැනීම, රජය නියම කළ පාලන මිලට වඩා වැඩි මිලට විකිණීම සහ රසායන ද්‍රව්‍ය අඩංගු සහල් විකිණීම ආදී වංචනික ක්‍රියා සම්බන්ධයෙන් පැමිණිලි 1977 අංකයට දැනුම් දෙන ලෙස කර්මාන්ත හා වාණිජ ඇමැති රිෂාඩ් බදියුදීන් මහත පවසයි. එම දුරකථන අංකය පෙරවරු 7 සිට රාත්‍රී 10 දක්වා විවෘත බවත් ඒ මහතා කියා සිටියේය.දැනට මිල නියම කර ඇති පරිදි ආනයනික නාඩු කිලෝවක් රුපියල් 72, දේශීය නාඩු රුපියල් 80, ආනයනික කැකුළු රුපියල් 70, දේශීය කැකුළු රුපියල් 78, ආනයනික සම්බා රුපියල් 80 හා දේශීය සම්බා රුපියල් 90 යන පාලන මිලට පවතින බවත් ඒ මහතා පෙන්වා දුනි.රජයේ ප්‍රවෘත්ති දෙපාර්තමේන්තුවේ අද (20) පැවැති මාධ්‍ය හමුවකදී ඇමැතිවරයා මේ බව කියා සිටියේය.මේ අතර රට තුළ සහල් අර්බුදයක් ඇතිවීමට හේතුව සහල් ව්‍යාපාරිකයින් සහ ආණ්ඩු විරෝධීන් පිරිසකගේ කුමන්ත්‍රණයක් බව ඒ මහතා කියා සිටියේය.එමෙන්ම සහල් මිල පාලනය කිරීම සඳහා අවශ්‍ය ක්‍රියාමාර්ග ගෙන ඇති බවත් ඒ මහතා කියා සිටියේය.කැබිනට් අනුමැතිය මත සහල් මෙට්ට්‍රික් ටොන් ලක්ෂ 02ක් ගෙන්වීමට තීරණය කළ ද ගොවීන්ගේ ඉල්ලීම මත එම ප්‍රමාණය මෙට්ට්‍රික් ටොන් 86,000කට සීමා කළ බව අමාත්‍ය රිෂාඩ් බදියුදීන් මහතා ප්‍රකාශ කළේය.කෙසේ වුවද වී මෙට්ට්‍රික් ටොන් ලක්ෂයක් ආනයනය කර ගබඩා කර ගබා ගන්නා ලෙස ජනාධිපතිවරයා උපදෙස් ලබාදී ඇති බව අමාත්‍යවරයා සඳහන් කළේය.මේ අතර බලපත්‍ර නොමැතිව වී මිලදී ගන්නා පුද්ගලයින්ට එරෙහිව නීතිය ක්‍රියාත්මක කිරීමෙන් සහල් අර්බුදය පාලනය කළ හැකි බව ජනතා විමුක්ති පෙරමුණේ දේශපාලන මණ්ඩල සභික කේ.ඩී ලාල් කාන්ත මහතා අම්පාර ගොවි සමුළුවට එක්වෙමින් අද ප්‍රකාශ කළේය.", "URL": "https://sinhala.adaderana.lk/news.php?nid=69888", "Category": null, "Parent URL": null}