{"Source": "Adaderana", "Timestamp": "March 18, 2017 03:33 pm", "Headline": "  මාලදිවයිනේ සූකර උණ - ශ්‍රී ලංකන් අවධානයෙන් ", "News Content": "මාලදිවයිනේ සූකර උණ රෝගය පැතිරීම සම්බන්ධයෙන් සිය අවධානය යොමු වී ඇති බව ශ්‍රී ලංකන් ගුවන් සේවය ප්‍රකාශ කරයි. මේ දිනවල පවතින මෙම බෝවන රෝග තත්ත්වය හේතුවෙන් මාලදිවයින් රජයේ සෞඛ්‍ය ආරක්ෂණ ආයතනය සංචාර සඳහා අවදානමක් ද ප්‍රකාශයට පත් කර තිබේ. මේ නිසා මාලදිවයින වෙත ගමන් කරන සහ එහි සිට පැමිණෙන ගුවන් යානා සඳහා බෝ වන රෝග වැළැක්වීමේ යාන්ත්‍රණය ක්‍රියාත්මක වන බව ශ්‍රී ලංකන් ගුවන් සේවය නිවේදනයක් නිකුත් කරමින් ප්‍රකාශ කළේය. එමෙන්ම මාලදිවයින වෙත සිදුකරන ගුවන් ගමන්වලදී ශ්‍රී ලංකන් කාර්ය මණ්ඩලය මුහුණු ආවරණ පළදිනු ඇත. එම ආවරණ අවශ්‍ය ඕනෑම මගියෙකුට ඒවා සැපයීමට ද ගුවන් සේවය පියවර ගෙන තිබේ. ගුවන් මගීන්ගේ සහ කාර්ය මණ්ඩලයේ ආරක්ෂාව උදෙසා එම පියවර ගෙන ඇති බව ශ්‍රී ලංකන් ගුවන් සේවය අවධාරණය කළේය.", "URL": "https://sinhala.adaderana.lk/news.php?nid=71050", "Category": null, "Parent URL": null}