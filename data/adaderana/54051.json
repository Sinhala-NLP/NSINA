{"Source": "Adaderana", "Timestamp": "September 24, 2015 01:50 pm", "Headline": "කඩුවෙල වෙඩි තැබීම - කවුරුත් අත්අඩංගුවට ගෙන නෑ", "News Content": "කඩුවෙල අධිකරණ භූමිය තුළ සිදුවූ වෙඩි තැබීම් අතරතුර රැඳවියන් දෙදෙනෙකු පළායාමේ සිද්ධිය සම්බන්ධයෙන් බන්ධනාගාර දෙපාර්තමේන්තුව විශේෂ පරීක්ෂණයක් ආරම්භ කර තිබේ.කොළඹ රිමාන්ඩ් බන්ධනාගාර අධිකාරීවරයා විසින් එම පරීක්ෂණය සිදුකරන බව බන්ධනාගාර කොමසාරිස් ජනරාල් රෝහණ පුෂ්පකුමාර මහතා සඳහන් කළේය. ඒ අනුව ඊයේ දිනයේ කඩුවෙල අධිකරණ භූමියේ වෙඩිතැබීම සිදුවුණ අවස්ථාවේ එහි සිටි රිමාන්ඩ් බන්ධනාගාරයේ සැකකරුවන්ගෙන් සහ බන්ධනාගාර නිලධාරීන්ගෙන් ප්‍රකාශ සටහන් කරගැනීමට නියමිතය.යම් ආකාරයකින් බන්ධනාගාර නිලධාරීන්ගේ යම් වරදක් ඇති බව එම විමර්ශනයේදී තහවුරු වුවහොත් ඔවුන්ට එරෙහිව විනය ක්‍රියාමාර්ග ගන්නා බව බන්ධනාගාර කොමසාරිස් ජනරාල් රෝහණ පුෂ්පකුමාර මහතා සඳහන් කළේය.කඩුවෙල අධිකරණ භූමියේ සිදුවූ වෙඩිතැබීමෙන් තුවාල ලැබූ සමයන් නොහොත් අරුණ දමිත් උදයංග නැමැත්තා මේ වන විටත් කොළඹ ජාතික රෝහලේ ප්‍රතිකාර ලබයි.රෝහලේ ප්‍රකාශිකාවක සඳහන් කළේ ඊයේ දිනයේ ඔහු සැත්කමකට භාජනය කළ අතර මේ වන විට ඔහුගේ තත්වය බරපතළ නොවන බවයි.මේ අතර මෙම වෙඩි තැබීම සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති බව පොලීස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=54051", "Category": null, "Parent URL": null}