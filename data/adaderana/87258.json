{"Source": "Adaderana", "Timestamp": "April 10, 2018 07:24 pm", "Headline": "අගමැතිට විරුද්ධ ශ්‍රීලනිප මැති ඇමතිවරු නෙරපන්නේ නෑ-ස්ව කැමැත්තෙන් ආණ්ඩුවෙන් ඉවත් වෙන්න බාධාවක් නෑ", "News Content": "ජාතික ආණ්ඩුව නියෝජනය කරන අග්‍රාමාත්‍යවරයාට විරුද්ධ නිදහස් පක්ෂ මැති ඇමතිවරුන් නෙරපා හැරීමට අවශ්‍යතාවක් නැතැයි එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර මහතා පවසයි. අද(10) කොළඹ පැවති මාධ්‍ය හමුවකට එක්වෙමින් අමාත්‍යවරයා වැඩිදුරටත් සඳහන් කළේ එසේ වුවද ඔවුන්ට ස්ව කැමැත්තෙන් ආණ්ඩුවෙන් ඉවත්වීමට කිසිදු බාධාවක් ද නොමැති බවයි. අද දිනයේ කැබිනට් රැස්වීමට ශ්‍රි ලංකා නිදහස් පක්ෂයේ මන්ත්‍රීවරු සහභාගි නොවුන බව ද කියා සිටි අමාත්‍යවරයා වැඩිදුරටත් අදහස් දක්වමින් කියා සිටියේ, ශ්‍රි ලංකා නිදහස් පක්ෂයේ මැති ඇමතිවරුන්ට කණ්ඩායමක් ලෙස එකට සිටීමට අවශ්‍ය බවයි. ඉදිරියේදී ජාතික ආණ්ඩුවේ සිටිනවාද යන්න පිළිබඳ කථා කරන බවත් පැවසු අමාත්‍යවරයා, ආණ්ඩුවෙන් ඉවත් වන්නේ නම් ඒ තීරණය කණ්ඩායමක් ලෙස එකට ගන්නා බවත් ජනාධිපතිවරයාද එකට සිට තීරණයක් ගැනීම සුදුසු බව පැවසු බවද කියා සිටියේය.", "URL": "https://sinhala.adaderana.lk/news.php?nid=87258", "Category": null, "Parent URL": null}