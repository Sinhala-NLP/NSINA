{"Source": "Adaderana", "Timestamp": "October 23, 2012 08:27 am", "Headline": "එකඟතා ගැන සාකච්ඡාව ඉදිරි දින කිහිපයේ දී", "News Content": "රජය සමග ඇති කරගත් එකඟතා ක්‍රියාත්මක කිරීම සම්බන්ධයෙන් උසස් අධ්‍යාපන අමාත්‍යාංශය සමඟ සාකච්ඡාවක් පැවැත්වීමට විශ්ව විද්‍යාල ආචාර්යවරුන්ගේ සමිති සම්මේලනය තීරණය කර තිබේ. ඉදිරි දින කිහිපය තුළ අදාළ සාකච්ඡා පැවැත්වීමට නියමිත බව එම සංගමයේ ලේකම් ආචාර්ය ටෙරන්ස් මධුජිත් මහතා සඳහන් කළේය. රජය, විශ්ව විද්‍යාල ආචාර්යවරුන් සමග ඇති කරගත් එකඟතාවයන් ක්‍රියාත්මක කරන ආකාරය පිළිබඳව මෙහිදී සාකච්ඡා කිරීමට බලාපොරොත්තු වන බව හෙතෙම පැවසීය. අවස්ථා කිහිපයකදීම රජය සමග මේ සම්බන්ධයෙන් සාකච්ඡා කිරීමට උත්සාහ කළ ද ඊට රජයේ පාර්ශවයෙන් යහපත් ප්‍රතිචාර නොලැබුණු බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. කෙසේ වෙතත් ඉදිරි දින කිහිපය තුළ අදාළ සාකච්ඡාව සිදුකිරීමට හැකි වනු ඇති බව ටෙරන්ස් මධුජිත් මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=28535", "Category": null, "Parent URL": null}