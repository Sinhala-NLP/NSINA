{"Source": "Adaderana", "Timestamp": "July 16, 2010 08:22 am", "Headline": "පෝෂණ ඉලක්ක වෙනුවෙන් අඩු මිලට බඩු ලබාදිය යුතුයි", "News Content": "රජයේ පෝෂණ ඉලක්ක සපුරාගැනීමට නම් මත්ස්‍ය නිෂ්පාදනය වැඩිකිරීමත් සමග පාරිභෝගික ජනතාවට අඩු මිලට භාණ්ඩ සැපයීමේ වැඩපිළිවෙළක් ද වහා ක්‍රියත්මක කළ යුතු බව ජනාධිපති මහින්ද රාජපක්ෂ මහතා පවසයි. ජනතාවට සමීප අමාත්‍යාංශයක් වන ධීවර අමාත්‍යාංශය මගින් තීන්දු හා තීරණ ක්‍රියාත්මක කිරීමේ දී පා‍රිභෝගිකයා සහ ධීවරයා යන දෙදෙනාම ආරක්ෂා කිරීමට වගබලා ගත යුතු බව ජනාධිපතිවරයා පෙන්වාදෙයි. ධීවර හා ජලජ සම්පත් අමාත්‍යාංශයේ ප්‍රගතිය හා ඉදිරි දැක්ම පිළිබඳ අරලිය ගහ මන්දිරයේ පැවති සාකච්ඡාවක දී ජනාධිපති මහින්ද රාජපක්ෂ මහතා මේ බව සඳහන් කළේය. ධීවර සංස්ථා අ‍ලෙවිසැල් ප්‍රමාණය ඉදිරියේ දී සියය දක්වා වැඩිකිරීම ඇතුළු කරුණු කිහිපයක් සම්බන්ධ‍යෙන් මෙහිදී අවධානයට ලක්ව තිබේ.", "URL": "https://sinhala.adaderana.lk/news.php?nid=9628", "Category": null, "Parent URL": null}