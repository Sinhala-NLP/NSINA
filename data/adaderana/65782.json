{"Source": "Adaderana", "Timestamp": "November 6, 2016 05:23 pm", "Headline": " දෙමළ ජාතික සන්ධානය බිඳ දැමීමේ අරමුණක් මට නෑ", "News Content": "දෙමළ ජාතික සන්ධානය බිඳ දැමීමේ අරමුණක් තමා සතුව නොමැති බව උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පවසයි.තමා කිසි දිනක දෙමළ සන්ධානය තුළ පවතින එකමුතු භාවය බිඳ දැමීමට කටයුතු නොකරන බව ප්‍රධාන අමාත්‍යවරයා පවසයි.යාපනය ප්‍රදේශයේදී පැවැති උත්සවයකට එක්වෙමින් සී.වී විග්නේෂ්වරන් මහතා මෙම අදහස් පළ කළේය. එම අවස්ථාවට දෙමළ ජාතික සන්ධානයේ නායක ආර්. සම්බන්ධන් මහතා ද එක්ව සිටි බව සඳහන්ය.එහිදී වැඩිදුරටත් අදහස් දක්වමින් උතුරු පළාත් ප්‍රධාන අමාත්‍යවරයා සඳහන් කළේ තමන් සහ සම්බන්ධන් මහතා අතර ගැටුමක් පවතින බවත්, තමන් දෙමළ ජාතික සන්ධානයෙන් ඉවත්ව වෙනත් දේශපාලන අරමුණක් වෙනුවෙන් ගමන් කරන බවටත් ඇතැම් ප්‍රචාර පළ වී ඇති බවයි.තමා සහ සම්බන්ධන් මහතා අතර එවැනි ගැටුමක් නොමැති බව සඳහන් කළ විග්නේෂ්වරන් මහතා දෙමළ ජනතාවගේ ඉල්ලීම් මත සම්බන්ධන් මහතා තමන් දේශපාලනයට රැගෙන ආ බව කියා සිටියේය.දෙමළ ජාතික සන්ධානයේ නිවැරදි තීරණයන් වෙනුවෙන් විවිධ මත පැවතිය ද පක්ෂයේ බෙදීමක් වෙනුවෙන් තමන් කිසිඳු ලෙසකින් කටයුතු නොකරන බව උතුරු පළාත් ප්‍රධාන අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=65782", "Category": null, "Parent URL": null}