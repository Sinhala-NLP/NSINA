{"Source": "Adaderana", "Timestamp": "August 31, 2018 05:57 pm", "Headline": "සමාජ ගත වු තවත් පිරිසක්", "News Content": "වැලිකන්ද, නවසේනපුර පුනරුත්තාපන කඳවුරේ මත්ද්‍රව්‍ය සඳහා ඇබ්බැහි වු පුද්ගලයින් 89 දෙනෙකු අද දිනයේ සමාජ ගත කළ බව අද දෙරණ වාර්තාකරු පැවසීය. මෙම උත්සවය සඳහා නියෝජ්‍ය පුනරුත්තාපන කොමසාරිස් ජෙනරාල් බ්‍රිගේඩියර් ඩබ්.පී.ඩබ්. ලියනගේ මහතා ඇතුළු පිරිසක් එක්ව සිටියේය. මත්ද්‍රව්‍ය සඳහා ඇබ්බැහි වුවන් පුනරුත්තාපනය කිරීම තුළින් ඔවුන්ට ස්ථීර රැකියාවක් සඳහා ප්‍රගුණතාවය වර්ධනය කිරීම මෙහි මුලික අරමුණයි. මේ වන විට පුනරුත්තාපන ලාභීන් 1692 ක් සමාජ ගත කර ඇති අතර, 421 දෙනෙකු මේ වන විටත් නේවාසිකව පුහුණුව ලබයි. මත්ද්‍රව්‍ය සඳහා ඇබ්බැහි වුවන් පොලීසිය මඟින් ලබා දුන් පසුව කන්දකාඩු පුනරුත්තාපන කඳවුර වෙත යොමු කර මාස 6 ක කාලයක් ප්‍රතිකාර කිරීමෙන් අනතුරුව ඇබ්බැහි වීම වළක්වා ගැනීමට වැඩසටහන් දියත් කර තිබේ. අනතුරව නවසේනපුර පුනරුත්තාපන කඳවුර වෙත ගෙන එන ලබන මෙම පුනරුත්තාපන ලාභීන් තෘතීක හා වෘත්තීය සාක්ෂරතාව වර්ධනය කරනු ලබයි. මෙම මධ්‍යස්ථානයේ වඩු කාර්මික පාඨමාලා, ගෘහස්ථ විදුලි කාර්මික පාඨමාලා පෙදරේරු සහ ජලනල කාර්මික පාඨමාලා, පරිගණක හා පෑස්සුම් ශීල්පීය පාඨමාලාවන්ගෙන් සමන්විත වෙයි. මෙම ශීල්පීය දැනුම් සම්භාරය සමඟින් සමාජ ගත කිරීමෙන් අනාගතයේදී මත්ද්‍රව්‍ය භාවිතයෙන් තොර සමාජයක් ඇති කිරීම මුලික පරමාර්ථය වෙනු ඇත. ඡායාරූප - ප්‍රසාත් සමන්", "URL": "https://sinhala.adaderana.lk/news.php?nid=95323", "Category": null, "Parent URL": null}