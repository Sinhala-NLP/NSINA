{"Source": "Adaderana", "Timestamp": "February 8, 2012 10:56 am", "Headline": "ෆොන්සේකාගෙන් ශ්‍රේෂ්ඨාධිකරණයට ලිපි 02 ක් ", "News Content": "සුදුකොඩි නඩුවේ අභියාචනා පෙත්සමේ විභාගය මැයි මස 02 වනදා සහ 03 වනදා පැවැත්වීමට ශ්‍රේෂ්ඨාධිකරණය තීන්දු කර තිබේ. හිටපු යුද හමුදාපති සරත් ෆොන්සේකා මහතා විසින් ඉදිරිපත් කළ එම අභියාචනා පෙත්සම අද(08) කැඳවනු ලැබීය. අග්‍රවිනිශ්චයකාර ආචාර්ය ශිරාණි බණ්ඩාරනායක ඇතුළු පංච පුද්ගල ශ්‍රේෂ්ඨාධිකරණ විනිසුරු මඬුල්ල හමුවෙහි පෙත්සම කැඳවනු ලැබීය. එහිදී පෙත්සම්කාර ෆොන්සේකා මහතා වෙනුවෙන් පෙනී සිටි නීතිඥ නලින් ලක්දූහෙට්ටි මහතා සඳහන් කළේ එම අභියාචනාවට අදාළ ඉල්ලුම්පත් සියල්ල තමන්ට ලැබුණේ මෑතකදී බවය. එබැවින් ඒවා අධ්‍යනය කිරීමට තමන්ට කාලය අවශ්‍ය බව ඔහු කියා සිටියේය. එම කරුණු සලකා බැලූ ශ්‍රේෂ්ඨාධිකරණය අනතුරුව නඩු විභාගය මැයි මස 02 වන දින සහ 03 වන දින පැවැත්වීමට තීන්දු කළේය. මේ අතර සරත් ‍ෆොන්සේකා මහතා විසින් ලියන ලද ලිපි 02 ක් නීතිඥ නලින් ලක්දූහෙට්ටි මහතා විසින් අධිකරණය වෙත ඉදිරිපත් කළේය. විනිසුරු මඬුල්ලේ සංයුතිය පිළිබඳව එම ලිපි මගින් සඳහන් කර තිබිණි. ඒ සම්බන්ධව මැයි මස 02 වන දින අධිකරණය හමුවෙහි කරුණු දක්වන ලෙස එම ලිපි අධ්‍යයනය කිරීමෙන් පසුව ශ්‍රේෂ්ඨාධිකරණ විනිසුරුවරුන් සඳහන් කළේය. සුදුකොඩි නඩුවෙන් වරදකරු කළ හිටපු යුද හමුදාපති සරත් ෆොන්සේකා මහතාට කොළඹ ත්‍රිපුද්ගල මහාධිකරණ විනිසුරු මඬුල්ලක් විසින් බරපතල වැඩ සහිත වසර 03 ක සිර දඬුවමක් ලබාදුන්නේය. එම දඬුවම අහෝසි කොට තමන්ව නිදහස් කරන ලෙස ඉල්ලමින් සරත් ෆොන්සේකා මහතා මෙම විශේෂ අභියාචනා පෙත්සම ශ්‍රේෂ්ඨාධිකරණය වෙත ඉදිරිපත් කර තිබේ.", "URL": "https://sinhala.adaderana.lk/news.php?nid=21953", "Category": null, "Parent URL": null}