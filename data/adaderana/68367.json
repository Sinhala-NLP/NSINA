{"Source": "Adaderana", "Timestamp": "January 20, 2017 11:51 pm", "Headline": "  ඩෙංගු  වසංගතයක් දක්වා වර්ධනයවීමේ අවධානමක් ", "News Content": "හම්බන්තොට දිස්ත්‍රික්කයේ පවතින නියං සමය තුළ ඩෙංගු රෝගය වසංගතයක් දක්වා වර්ධනයවීමේ දැඩි අවධානමක් ඇති බව හම්බන්තොට දිස්ත්‍රික් සෞඛ්‍ය සේවා අධ්‍යක්ෂක කාර්යාලයේ පාරිසරික හා වෘත්තීය සෞඛ්‍ය වෛද්‍ය නිලධාරී ධනුජ එල් .විපුලදාස මහතා පවසයි . ඔහු මේ බව ප්‍රකාශ කර සිටියේ හම්බන්තොට දිස්ත්‍රික්කයට මේ වනවිට බලපා ඇති නියං තත්ත්වය සම්බන්ධයෙන් පැවති ආපදා සහන කමිටු රැස්වීමට එක්වෙමිනි . ජනවාරි මාසය තුළ පමණක් හම්බන්තොට දිස්ත්‍රික්කයෙන් ඩෙංගු රෝගීන් 161 ක් වාර්තා වූ බවත්, එය ගිය වර්ෂය පුරාවටම වාර්තා වූ ප්‍රමාණය ඉක්මවා ඇති බව ඔහු පෙන්වා දෙයි. ඒ අනුව ගිය වර්ෂය පුරාවටම හම්බන්තොට දිස්ත්‍රික්කයෙන් ඩෙංගු රෝගීන් වාර්තා වී තිබෙන්නේ 143 ක් පමණි.එහිදී වැඩිදුරටත් අදහස් දැක්වූ ඒ මහතා, “ අද වන විට ඩෙංගු රෝගීන් වාර්තාව තිස්ස 55යි, ලුණුගම්වෙහෙර 08යි, හම්බන්තොට 09යි, සූරියවැව 11යි, අම්බලන්තොට 16යි, අඟුණකොළපැලැස්ස 07යි, තංගල්ල 25යි, බෙලිඅත්ත 06යි, කටුවන 07යි, වලස්මුල්ල 09යි, වීරකැටිය 08යි, ඔකෙවෙල 01යි. මේ අනුව තංගල්ල, අම්බලන්තොට හා තිස්සමහාරාම ප්‍රදේශ වැඩි අවධානම් ප්‍රදේශ වෙනවා.මෙය වසංගත රෝගී තත්ත්වයක් නිසා වළක්වා ගැනීම සඳහා ප්‍රාදේශීය ලේකම් කොට්ඨාස මට්ටමින් මහජන සෞඛ්‍ය පරීක්ෂකවරුන්ගේද සහයෝගයෙන් දෛනිකව එම ප්‍රදේශ තුළ සෝදිසි කිරීම් , නිවෙස් පරීක්ෂා කිරීම් සිදු කරනවා. කෙසේ නමුත් හම්බන්තොට පවතින මෙම ඩෙංගු වසංගත තත්ත්වය හමුවේ ඉක්මනින්ම ක්‍රියාත්මක වී පරිසර පොලිස් ඒකකඑයන්ගේ මෙන්ම මහජන සෞඛ්‍ය පරීක්ෂක මහතුන් ඇතුළු නිලධාරීන්ගේ සහයෝගයෙන් මෙය තුරන් කිරීමට කටයුතු ගන්නා බවත්, ඒ සම්බන්ධයෙන් නීතිය තදින්ම ක්‍රියාත්මක කරන ලෙසත් හම්බන්තොට දිස්ත්‍රික් ලේකම් ඩබ්ලිව් .එච් .කරුණාදාස මහතා නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=68367", "Category": null, "Parent URL": null}