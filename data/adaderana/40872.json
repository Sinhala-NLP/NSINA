{"Source": "Adaderana", "Timestamp": "February 4, 2014 09:59 am", "Headline": "පොහොර ගැටලුවට කඩිනම් විසඳුම් දෙන්න ", "News Content": "රටේ පවතින පොහොර ගැටලුව විසඳීම සඳහා කඩිනම් විසඳුම් ලබාදීමට පියවර ගන්නා ලෙස කෘෂිකර්ම අමාත්‍ය මහින්ද යාපා අබේවර්ධන මහතා බලධාරීන්ට උපදෙස් ලබාදී තිබේ. පොහොර බෙදාහැරීමට අදාළ නිලධාරීන් සමඟ ගොවිජන මන්දිරයේ පැවති සාකච්ඡාවකදි අමාත්‍යවරයා මේ බව ප්‍රකාශ කර ඇති බව සඳහන් වෙයි. එහිදි එක් එක් පොහොර සමාගම්වල දැනට පවතින පොහොර ප්‍රමාණය සහ බෙදාහැරීම් සම්බන්ධ ගැටලු පිළිබඳව මහින්ද යාපා අබේවර්ධන අමාත්‍යවරයා පොහොර සමාගම්වල නිලධාරීන්ගෙන් කරුණු විමසා තිබේ. වකුගඩු රෝගය ඇතුළු බෝ නොවන රෝග ව්‍යාප්තිය ජාතික ගැටලුවක් බවට පත්ව ඇති පසුබිමක රසායනික පොහොර භාවිතය අවම කිරීමට අදාළව සමීක්ෂණ ව්‍යාපෘතියක් සිදුකරන ලෙස ද අමාත්‍යවරයා නිලධාරීන්ට උපදෙස් ලබාදුන් බව කෘෂිකර්ම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=40872", "Category": null, "Parent URL": null}