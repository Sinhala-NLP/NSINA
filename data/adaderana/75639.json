{"Source": "Adaderana", "Timestamp": "July 26, 2017 07:40 am", "Headline": " මේ වසරේ ගත වූ කාලයේ ඩෙංගු මරණ 301ක් ", "News Content": "හෙට(27) දින සිට බස්නාහිර පළාත තුළ තෙදින ඩෙංගු මර්දන වැඩසටහනක් ක්‍රියාත්මක කිරීමට සෞඛ්‍ය අමාත්‍යංශය තීරණය කර තිබේ. මෙම වැඩසටහනේදී නිවාස හා පරිශ්‍ර පරීක්ෂා කිරීමේ කටයුතු සිදුකිරීමට බලාපොරොත්තු වන බව සඳහන්ය. මේ යටතේ 28 වන දින පාසල් පිරිසිදු කිරීම විශේෂයෙන් සිදුවන අතර අගෝස්තු නිවාඩු මාසයේදී ද සතියකට වරක් පාසල් පද්ධති පිරිසිදු කිරීමේ කටයුතු සිදුකිරීමට සැළසුම් කර ඇති බව එම අමාත්‍යංශය නිකුත් කළ නිවේදනයක දැක්වුණි. දිවයිනට පැමිණ සිටින ලෝක සෞඛ්‍ය සංවිධානයේ නියෝජිතයින් විසින් සකස් කළ සති හතරකින් ඩෙංගු රෝගීන්ගේ සංඛ්‍යාව සියයට 50 දක්වා අඩු කිරීමේ ව්‍යාපෘතියට සමගාමීව මෙම තෙදින ඩෙංගු මර්දන වැඩසටහන ක්‍රියාත්මක වන බව සඳහන්ය. මේ අතර මෙම වසරේ ගතවූ කාලය තුළ ඩෙංගු රෝගීන් එක්ලක්ෂ පන්දහසක් හා මරණ 301ක් වාර්තා වී ඇති බව ජාතික ඩෙංගු මර්දන ඒකකය සඳහන් කරයි.", "URL": "https://sinhala.adaderana.lk/news.php?nid=75639", "Category": null, "Parent URL": null}