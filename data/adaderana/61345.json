{"Source": "Adaderana", "Timestamp": "June 22, 2016 11:16 am", "Headline": " අගමැතිට විශේෂ පැවරුම් ලේකම්වරයෙක්", "News Content": "අග්‍රාමාත්‍යවරයා යටතේ ඇති ජාතික ප්‍රතිපත්ති හා ආර්ථික කටයුතු අමාත්‍යාංශයට තුෂාර ඩි. වන්නිආරච්චි මහතා කැබිනට් මණ්ඩලය අනුමැතියෙන් සම්බන්ධීකරණ ලේකම් (විශේෂ පැවරුම්) තනතුරට පත්කොට තිබේ.වෘත්තියෙන් සමාජ විද්‍යාඥයෙකු වන ඒ මහතා රාජ්‍ය නොවන ජාත්‍යන්තර සංවිධාන ගණනාවක විවිධ තනතුරු දරා ඇත.විශේෂයෙන් උතුරු නැගෙනහිර සුනාමියෙන් පසු අධ්‍යාපන අමාත්‍යාංශයේ පාසැල් ප්‍රතිසංස්කරණ ව්‍යාපෘතියේ අධ්‍යක්ෂකවරයා ලෙසද ඔහු කටයුතු කොට ඇති බව ඔහුගේ face book ගිණුමෙහි දක්වා තිබේ. අග්‍රාමාත්‍යවරයාගේත්, එක්සත් ජාතික පක්ෂයේත්, ප්‍රභලයෙකු වන ඒ මහතා පසුගිය ජනාධිපතිවරණයට මාස කීහිපයකට පෙර අමෙරිකාවේ සිට ශ්‍රී ලංකාවට පැමිණ පුර්ණ කාලීනව සිවිල් ක්‍රියාකාරීත්වයේ වැඩ කටයුතු කර ඇත.දැනටමත් ඔහු අග්‍රාමාත්‍ය සමාජ මාධ්‍ය ඒකකයේ ප්‍රධානියා ලෙස කටයුතු කරයි.ග්‍රාම රාජ්‍ය සංකල්පය, දසලක්ෂයේ ග්‍රාමීය ව්‍යාපෘති හා තවත් ව්‍යාපෘති ගණනාවක් ක්‍රියාත්මක වන්නේ මෙම අමාත්‍යාංශය හරහා වේ. බැසිල් රාජපක්ෂ මහතා මෙහි අමාත්‍ය ධුරය දරද්දී සංවර්ධන කටයුතු දේශපාලන වැඩට යොදා ගැනීම පිළිබද නඩු කීපයක්ම විභාග වෙමින් පවතී.", "URL": "https://sinhala.adaderana.lk/news.php?nid=61345", "Category": null, "Parent URL": null}