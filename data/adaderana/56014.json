{"Source": "Adaderana", "Timestamp": "December 29, 2015 03:02 pm", "Headline": "කහවත්තේ ඝාතන සැකකරු  යළි රිමාන්ඩ්!", "News Content": "කහවත්ත කොටකෙතන ප්‍රදේශයේ සිදුවූ කාන්තා ඝාතනය සම්බන්ධයෙන් අත්අඩංගුවටගත් සැකකරු තවදුරටත් රක්ෂිත බන්ධනාගාර ගත කර තිබේ.පැල්මඩුල්ල මහේස්ත්‍රාත් අධිකරණයට ඉදිරිපත් කළ සැකකරු ලබන ජනවාරි මස 12 වන දින දක්වා රක්ෂිත බන්ධනාගාර ගත කළ බව අද දෙරණ වාර්තාකරු සඳහන් කළේය. කහවත්ත, ඕපාතවත්ත ප්‍ර දේශයේ සිදුවු කාන්තා ඝාතනයක් සම්බන්ධයෙන් සැකපිට අත්අඩංගුවට ගත් මෙම සැකකරු ප්‍ර දේශයේ සිදුවූ තවත් කාන්තා ඝාතන 06කට සම්බන්ධ බවට ඩී.එන්.ඒ.පරීක්ෂණවලින් අනාවරණය වී තිබුණි.අපරාධ පරීක්ෂණ දෙපාර්තමේන්තුව මගින් අදාළ සැකකරු අද අධිකරණයට ඉදිරිපත් කරමින් ඔහුගේ මානසික තත්ත්වය පරීක්ෂා කිරීමට අධිකරණයෙන් අවසර ඉල්ලා තිබේ.ඒ අනුව සැකකරු වැලිකඩ බන්ධනාගාරයේ විශේෂඥ වෛද්‍ය ඇන්ජලෝ අල්විස් මහතා හමුවට ඉදිරිපත් කර වාර්තාවක් ලබාගැනීමට පැල්මඩුල්ල මහේස්ත්‍රාත් දිනේෂ් ලක්මාල් පෙරේරා මහතා අපරාධ පරීක්ෂණ දෙපාර්තමේන්තුවට අවසර ලබාදී ඇති බව සඳහන්ය.", "URL": "https://sinhala.adaderana.lk/news.php?nid=56014", "Category": null, "Parent URL": null}