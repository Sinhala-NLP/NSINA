{"Source": "Adaderana", "Timestamp": "August 6, 2014 12:33 pm", "Headline": " ඌව සටන 20 දා - ආසන 32යි - 617ක් සටනේ", "News Content": "ඌව පළාත් සභා මැතිවරණය සැප්තැම්බර් මස 20 වන දින පැවැත්වීමට නියමිතව ඇති බව මැතිවරණ කොමසාරිස් මහින්ද දේශප්‍රිය මහතා පවසයි. ඉකුත් ජූලි මස 11 වන දින මධ්‍යම රාත්‍රීයේ සිට බලපැවැත්වෙන පරිදි විසුරුවා ඇති ඌව පළාත් සභාවට ජනතා නියෝජිතයින් තෝරා ගැනීමට අදාළව නාමයෝජනා බාරගැනීම අද(06) දහවල් 12.00 න් අවසන් විය. ජුනි මස 30 වැනි දින නාම යෝජනා කැඳවීම ආරම්භ වුණි. ඒ අනුව ඌව පළාත් සභා ඡන්ද විමසීම සඳහා බදුල්ල දිස්ත්‍රික්කයට පක්ෂ 10ක් සහ ස්වාධින කණ්ඩායම් 04 ක් නාම යෝජනා දුන් බව මැතිවරණ මහලේකම් කාර්යාලය සඳහන් කළේය. මොණරාගල දිස්ත්‍රික්කයට පක්ෂ 12ක් සහ ස්වාධින කණ්ඩායම් 07ක් නාම යෝජනා බාර දී ඇත. මෙම දිස්ත්‍රික්ක දෙකට අදාළව කිසිදු නාම යෝජනා පත්‍රයක් ප්‍රතික්ෂේප නොවු බව දිස්ත්‍රික් ලේකම්වරු අද දෙරණ සමග සඳහන් කළේය. ඌව පළාත් සභා ඡන්ද විමසීමේදී ඡන්දය භාවිතා කිරීම සඳහා මෙවර සුදුසුකම් ලබා ඇති ඡන්ද දායකයින්ගේ සංඛ්‍යාව නවලක්ෂ 42,730කි. මින් හයලක්ෂ 9966 දෙනෙකු බදුල්ල දිස්ත්‍රික්කයේ ඡන්ද දායකයින් වන අතර තුන්ලක්ෂ 32,764ක් දෙනෙකු මොණරාගල දිස්ත්‍රික්කයේ ඡන්ද දායකයින් වේ. මෙවර ඌව පළාත සඳහා අපේක්ෂකයින් 517 දෙනෙකු මන්ත්‍රිධූර 32ක් වෙනුවෙන් තරග වැදීමට නියමිතය. බදුල්ල දිස්ත්‍රික්කය සඳහා මන්ත්‍රිධුර 18කුත් මොණරාගල දිස්ත්‍රික්කය සඳහා මන්ත්‍රිධුර 14කුත් ප්‍රසාද ආසන 02ක් ලෙස මෙවර ඌව පළාතේ මන්ත්‍රිධුර සංඛ්‍යාව බෙදියයි. මොණරාගල දිස්ත්‍රික්කය සඳහා අපේක්ෂකයින් 323 දෙනෙකු ඉදිරිපත්ව ඇති අතර බදුල්ල දිස්ත්‍රික්කය සඳහා අපේක්ෂකයින් 294 දෙනෙකු තරග වඳියි. ඌව පළාත් සභා ඡන්ද විමසීම මොණරාගල දිස්ත්‍රික්කයේ ඡන්ද මධ්‍යස්ථාන 318ක සහ බදුල්ල දිස්ත්‍රික්කයේ ඡන්ද මධ්‍යස්ථාන 516කදී පැවැත්වීමට සැලසුම් කර ඇති බව මැතිවරණ මහලේකම් කාර්යාලය සදහන් කළේය. අපේක්ෂකයින් වෙත මනාප අංක ලබාදීම එළඹෙන සඳුදා දින සිට දිස්ත්‍රීක් ලේකම් කාර්යාල හරහා සිදුකිරීමට නියමිතය.", "URL": "https://sinhala.adaderana.lk/news.php?nid=45164", "Category": null, "Parent URL": null}