{"Source": "Adaderana", "Timestamp": "August 6, 2013 10:48 am", "Headline": "බිරිඳ ඝාතනය කළාට දඬුවම මරණයයි", "News Content": "තමන්ගේ බිරිඳට කෘෂි රසායන අඩංගු එන්නතක් විද ඝාතනය කිරිමේ සිද්ධියකට වැරදිකරුවකු වූ පුද්ගලයෙකුට කෑගල්ල මහාධිකරණය විසින් මරණීය දණ්ඩනය නියම කර තිබේ. වයස අවුරුදු 51 වූ දැරණියගල ප්‍රදේශයේ පදිංචි සරත් විමලවීර නැමැති පුද්ගලයෙකුට මෙලෙස කෑගල්ල මහාධිකරණ විනිසුරු මේනකා විජේසුන්දර මෙනවිය විසින් මරණ දණ්ඩනය නියම කර ඇත. 2006 වසරේ නොවැම්බර් මස 27 වන දින මෙම පුද්ගලයා විසින් බිරිඳට කෘෂි රසායනික ද්‍රව්‍ය අඩංගු එන්නතක් විද ඇති අතර අනතුරුව දින 18ට පසුව එම කාන්තාව ජීවිතක්ෂයට පත්ව තිබේ. මෙම සිද්ධිය සම්බන්ධයෙන් පරීක්ෂණ සිදුකළ දැරණියගල පොලීසිය අදාළ සැකකරු අත්අඩංගුවට ගෙන අධිකරණයට ඉදිරිපත් කරන ලදී. ඒ අනුව අදාළ නඩුව අද කැඳවු අවස්ථාවේ දී චෝදනාවට වැරදිකරු වු අදාළ පුද්ගලයාට මරණ දඩුවම ලබාදෙන ලෙස නියෝග කර තිබේ.", "URL": "https://sinhala.adaderana.lk/news.php?nid=36416", "Category": null, "Parent URL": null}