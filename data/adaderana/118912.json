{"Source": "Adaderana", "Timestamp": "September 12, 2019 09:34 am", "Headline": "ප්‍රබල දේශපාලනඥයන්ගේ නම විකුණා නිධන් හැරූ 8ක් පොලීසියට", "News Content": "රටේ ප්‍රබල දේශපාලනඥයන්ගේ නම් සඳහන් කරමින් ඔවුන්ගේ නිධන් හාරන ස්ථානයක් බව පවසා ජනතාව රාජ්‍ය නිලධාරීන් නොමඟ යවා ගලේවෙල පට්ටිවෙල ප්‍රදේශයේ මහා පරිමාණයෙන් නිදහන් සෙවීම සඳහා කැණීම් කරමින් සිටී පුද්ගලයින් 8 දෙනෙකු ඊයේ (11) මධ්‍යම රාත්‍රියේ දඹුල්ල පොලිස් විශේෂ කාර්ය බළකායේ නිලධාරීන් විසින් අත්අඩංගුවට ගෙන තිබේ. ගලේවෙල පට්ටිවෙල ප්‍රදේශයේ අක්කර හතළිහකට ආසන්න තේක්ක වගා කොට ඇති ඉඩමක වීශාල යන්ත්‍ර සූත්‍ර යොදාගෙන මෙම පිරිස මාස දෙකකට වැඩි කාලයක සිට නිධානයක මැණික් ඇති බවට විශ්වාස කොට මහපොළොව හාරා කැනීම් කටයුතුවල නිරතවන බව ප්‍රදේශවාසීහු දඹුල්ල ගලේවෙල සහ අවට ප්‍රදේශවල වගකිවයුතු රාජ්‍ය ආයතන නිලධාරීන් වෙත දැනුම් දී ඇති බව පවසයි. එහෙත් කිසිදු වගකිව යුතු නිලධාරියෙකු මෙම ස්ථානය සොයා බැලීමට නොගොස් අතහැර දමා තිබෙන බවත් මෙම පිරිස කිසිදු බියක් සැකක් නොමැතිව පුරණ ද්‍රව්‍ය යොදාගෙන විශාල ගල් බෝර යොදා මහපොළොව අභ්‍යන්තරයේ ඇති ගල් පුපුරවා හැරීම දීවා කාලයේ මෙන්ම රාත්‍රී කාලයේ ද සිදුකරමින් සිටින බව ප්‍රදේශවාසීහු පවසති. ඒ අනුව ප්‍රදේශවාසින් විසින් දඹුල්ල පොලිස් විශේෂ කාර්යය බලකා කඳවුරට දැනුම්දී ඇත. අණ දෙන නිලධාරී පොලිස් පරීක්ෂක සඳකැලුම් මහතා ජයතිලක මහතා ඇතුළු පොලිස් කණ්ඩායමක් ඉතා සූක්ෂම ලෙස මෙම ස්ථානය වැටලීමට පියවර ගනු ඇති අතර එහිදි මෙම ස්ථානයේ කැණීම් කරමින් සිටි පුද්ගලයන් අට දෙනෙකු කැණීම් උපකරණ තොගයක් ද සමඟ අත්අඩංගුවට ගැනීමට ගෙන තිබේ. මෙසේ අත්අඩංගුවට ගත් පිරිස මාදිපොල, ගලේවෙල, ඉහළ බම්බාව ,කුරුණෑගල, අඹේපුස්ස ,හිඟුරක්ගොඩ, මීරිගම, යන ප්‍රදේශවල පදිංචිකරුවෝ බව පොලිස් විශේෂ කාර්ය බලකාය කියයි. මෙම ස්ථානයේ තිබී විදුලි ඩෙටනේටර් හයක් ජෙලට්නයිට් කූරු හතරක් විශාල වයර් තොගයක් පුපුරන ද්‍රව්‍ය සහ වයර් ගල් කැඩීම සඳහා යොදා ගන්නා උපකරණ ද පොලිස් භාරයට ගෙන ඇත. දඹුල්ල පොලිස් විශේෂ කාර්යය බලකා නිලධාරීන් අත්අඩංගුවට ගත් පිරිස සහ භාණ්ඩ ගලේවෙල පොලිසියට බාරදීමට පියවර ගෙන තිබිණි. අත්අඩංගුවට ගත් සැකකරුවන්ගෙන් තවදුරටත් ප්‍රශ්න කිරීම් කටයුතු සිදුකෙරෙන බවත් මෙම කැණීම් සඳහා යොදාගත් භාණ්ඩ සහ යන්ත්‍ර සූත්‍ර සෙවීමේ මෙහෙයුම් ආරම්භ කරන බවත් පොලිසිය කියයි. මැණික් සොයා පිරිස කැණිම් කර ස්ථානයේ අඩි 35 ක් පමණ ගැඹුරට අඩි 50ක පමණ විෂ්කම්භයකින් යුතුව මහපොළොව යට කළු ගල හාරා විනාශ කොට ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=118912", "Category": null, "Parent URL": null}