{"Source": "Adaderana", "Timestamp": "November 30, 2011 04:35 pm", "Headline": " නාවික හමුදා අත්අඩංගුවටපත් ධීවරයින් වෙනුවෙන් රාමේෂ්වරන් විරෝධතා", "News Content": "ශ්‍රී ලංකා නාවික හමුදාවේ අත්අඩංගුවට පත්වූ ධීවරයින් කිහිපදෙනෙකු වහාම නිදහස් කරන‍ ලෙස බලකරමින් ඉන්දියාවේ රාමේෂ්වරන් ප්‍රදේශයේ ධීවරයින් පිරිසක් මේ වන විට විරෝධතාවක නිරත වෙමින් සිටියි. ඉන්දීය ධීවරයින් පන් දහසක් පමණ මෙම විරෝධතාවට එක්ව සිටින බව ඉන්දීය මාධ්‍ය වාර්තා කරයි. මේ සම්බන්ධයෙන් නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතාගෙන් අද දෙරණ විමසීමේදී ඔහු කියා සිටියේ පුන්කුඩතිවු දූපත ආසන්න මෙරට මුහුදු සීමාවේ දී පසුගිය 28 වැනිදා ඉන්දීය ධීවරයින් පස් දෙනෙකු අත්අඩංගුවට ගත් බවයි. ධීවර කටයුතු සිදුකරන මුවාවෙන් හෙරොයින් ජාවාරමේ නිරතව සිටියදී මොවුන් අත්අඩංගුවට ගත් බව කෝසල වර්ණකුලසූරිය මහතා කියා සිටියේය. එම ඉන්දීය ධීවරයින් සමග ශ්‍රී ලාංකිකයින් තිදෙනෙකු ද අත්අඩංගුවට ගත් බවත් ඔවුන් සියලුදෙනා වැඩිදුර පරීක්ෂණ කටයුතු සඳහා කන්කසන්තුරේ පොලිස් ස්ථානයට භාරදී ඇති බව කමාන්ඩර් කෝසල වර්ණකුලසූරිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20369", "Category": null, "Parent URL": null}