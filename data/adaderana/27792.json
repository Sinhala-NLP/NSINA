{"Source": "Adaderana", "Timestamp": "September 27, 2012 02:00 pm", "Headline": "බදු නොගෙවූ ග්‍රාම නිලධාරී කාර්යාලයට සීල්", "News Content": "වරිපනම් බදු නොගෙවීම හේතුවෙන් හැටන් ප්‍රදේශයේ ග්‍රාම නිලධාරී කාර්යාලයකට මුද්‍රා තැබීමට හැටන් දික්ඔය නගර සභාව පියවර ගෙන තිබේ. මෙම ග්‍රාම නිලධාරී කාර්යාලයෙන් වසර 8 ක් තිස්සේ බදු මුදල් ගෙවීම පැහැර හැර ඇති බව අද දෙරණ කළ විමසීමක දී හැටන් දික්ඔය නගර සභාවේ නිලධාරියෙකු සඳහන් කළේය. ඒ අනුව රුපියල් 42, 351 ක මුදලක් නගර සභාවට අයවිය යුතු බව ද එම නිලධාරියා සඳහන් කළේය. ග්‍රාමසේවා නිලධාරී කාර්යාලයක් තාවකාලිකව පවත්වාගෙන යාමට නගර සභාව සතු ගොඩනැගිල්ලක් ලබා දුන්න ද අදාළ ග්‍රාම නිලධාරීවරයා එය ප්‍රතික්ෂේප කළ බව නගර සභාවේ අදාළ නිලධාරීයා පැවසීය. කෙසේ වෙතත් මේ හේතුවෙන් ග්‍රාම නිලධාරී කාර්යාලයෙන් රාජකාරී කටයුතු කර ගැනීමට පැමිණෙන ජනතාව දැඩි අපහසුතාවයට පත්ව ඇති බව සඳහන්ය.", "URL": "https://sinhala.adaderana.lk/news.php?nid=27792", "Category": null, "Parent URL": null}