{"Source": "Adaderana", "Timestamp": "March 20, 2013 01:35 pm", "Headline": "ජල කළමනාකරණය 100%ක් සම්පූර්ණ නෑ", "News Content": "අපගේ අනාගත පරපුරට වඩා සුරක්ෂිත රටක්, හෙට දිනක් වෙනුවෙන් සෑම සම්පතක්ම නිසි ලෙස කළමනාකරණය කළ යුතු බව ජනාධිපති මහින්ද රාජපක්ෂ මහතා පවසයි. එහෙත් රටක් වශයෙන් ජල කළමනාකරණය තවමත් 100%ක් සම්පූර්ණ කරගැනීමට නොහැකිවී ඇති බව ජනාධිපතිවරයා පෙන්වාදෙයි. ඒ සඳහා සියලුදෙනාම සහයෝගීතාවෙන් යුතුව කටයුතු කළයුතුව ඇති බව හෙතෙම කියා සිටියේ අද (20) ලෝක ජල දිනයට සමගාමීව කොළඹ,බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවැත්වෙන ප්‍ර්‍රදර්ශනයේ සමාරම්භක උළෙලට සහභාගී වෙමිනි. රටේ ගංගා ඇතුළු ස්වභාවික ජල දහරා 107 ක් පමණ පවත්නා බවත්, ඒවා ජාතියේ ජීවනාලිය ලෙස සිතීමට පුරුදු පුහුණුවිය යුතු බවත් ජනාධිපතිවරයා සඳහන් කළේය. ජලය පාරිභෝජනය කරනා ප්‍රමාණයට වඩා විශාල ජල ප්‍රමාණයක් අපතේ යවන බවත්, එය නිසි ලෙස හඳුනා නොගැනීමෙන් කෘෂි කර්මාන්තයේ අනාගතයට පාඩුවක් විය හැකි බවත් ඔහු අවධාරණය කළේය. ජලය දූෂණය නොකොට රැක ගැනීමට අප සියලුදෙනාටම වගකීමක් පවත්නා බව ජනාධිපතිවරයා එහිදී අවධාරණය කළේය. ලෝක ජල දිනය නිමිත්තෙන් බණ්ඩාරනායක සම්මන්ත්‍රණ ශාලාවේ පැවැත්වෙන ප්‍රදර්ශනය මාර්තු මස 20,21,22 යන තෙදින පුරා පැවැත්වීමට කටයුතු යොදා ඇත.", "URL": "https://sinhala.adaderana.lk/news.php?nid=32583", "Category": null, "Parent URL": null}