{"Source": "Adaderana", "Timestamp": "March 2, 2017 04:14 pm", "Headline": "තීරණය වෙනස් නොකළොත් දැඩි ක්‍රියාමාර්ග ගන්නවා", "News Content": "වත්මන් ආණ්ඩුව විසින් වරාය විකිණීමේ ක්‍රියාමාර්ගයකට මුල පුරා ඇති අතර එම තීරණය වෙනස් නොකළහොත් ඕනෑම අවස්ථාවක නැවත දැනුම් දීමකින් තොරව දැඩි වෘත්තිය ක්‍රියාමාර්ගයකට එක්වන බව සමස්ත ලංකා වරාය පොදු සේවක සමිතියේ ප්‍රධාන ලේකම් චන්ද්‍රසිරි මහගමගේ මහතා පවසයි. වරාය ඉදිරිකිරීම් සම්බන්ධයෙන් ආණ්ඩුව ගෙන ඇති ක්‍රියාමාර්ගවල ඇති දුර්වලකම් පිළිබඳ ජනතාව දැනුවත් කිරීමේ අද (02) පැවති මාධ්‍ය හමුවට එක් වෙමින් ලේකම්වරයා මෙම අදහස් පළ කර සිටියේ ය. පසුගිය ජනවාරි මස 7 දා ලිපියක් මඟින් ජනාධිපතිවරයාගෙන් වරාය විකිණීමට රජය ගෙන ඇති තීරණය පිළිබඳ එතුමාගේ අදහස කියන ලෙස ඉල්ලා සිටිය නමුත් මෙතෙක් එයට නිසි පිළිතුරක් ලැබී නැතැයි චන්ද්‍රසිරි මහගමගේ මහතා චෝදනා කර සිටියේ ය. අද වන විට වරාය සේවකයින් ගැටළු රැසකට මුහුණ පා ඇති බවත් විශේෂයෙන් අතිකාල කප්පාදුව, උපයන විට අය කරන ලද බද්ද වරාය තුළ ක්‍රියාත්මක කිරීමට ඇති සුදානම, වෛද්‍ය රක්ෂණ ක්‍රමය නිවරදිව ක්‍රියාත්මක නොවීම, වරාය විකිණීම වෙනුවෙන් දියත් කර ඇති සේවක මර්දනය මේ අතර ප්‍රධාන වන බව ද ලේකම්වරයා වැඩි දුරටත් පවසා සිටියේ ය.", "URL": "https://sinhala.adaderana.lk/news.php?nid=70327", "Category": null, "Parent URL": null}