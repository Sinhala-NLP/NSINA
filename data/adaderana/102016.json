{"Source": "Adaderana", "Timestamp": "January 8, 2019 06:44 pm", "Headline": "සුමන්තිරන්ට වැරදුන ගණන් ගැන ගම්මන්පිලගෙන් නිවැරදි කිරීමක්", "News Content": "යෝජිත නව ආණ්ඩුක්‍රම ව්‍යවස්ථාව පාර්ලිමේන්තුව තුළ සම්මත කරගැනිම සඳහා මන්ත්‍රිවරුන් 24දෙනෙකුගේ අඩුවක් ආණ්ඩුවට පවතින බව පිවිතුරු හෙළ උරුමය පවසයි. එහි නායක , පාර්ලිමේන්තු මන්ත්‍රි උදය ගම්මන්පිල මහතා අද(08) කොළඹ පැවැති මාධ්‍ය හමුවකට එක්වෙමින් වැඩිදුරටත් සඳහන් කළේය. මේ හේතුවෙන් මන්ත්‍රිවරුන් මුදලට බිලී බා ගැනිමේ උත්සාහයක්ද උද්ගත විය හැකි බව ඔහු සඳහන් කළේය. මෙහිදී වැඩිදුරටත් අදහස් දැක්වු උදය ගම්මන්පිල මහතා මෙසේ පැවසීය. “පැති මාරුවලින් පස්සේ දැන් එජාපයට ඉන්නේ මන්ත්‍රීවරු 101යි. ශ්‍රීලනිප මන්ත්‍රීවරුන් 6 දෙනාත් එක්ක 107යි. දෙමළ සංධාන 14යි. ජවිපෙට 6යි. ඒ කියන්නේ විපක්ෂයේ වාඩිවී සිටින ආණ්ඩුවේ එම මන්ත්‍රීවරුන් 20 දෙනාද ගත්තහම ආණ්ඩුවේ පුළුල්ම සංධානයට ඉන්නේ මන්ත්‍රීවරු 127යි. කථානායකට ඡන්දය ප්‍රකාශ කරන්න බැරි නිසා ඇත්තටම රට බෙදන පෙඩරල් ව්‍යවස්ථාවට සහය දෙන්න ඉන්නේ මන්ත්‍රීවරු 126යි. පෙඩරල් ව්‍යවස්ථාව සම්මත වෙන්න නම් පාර්ලිමේන්තුවේ තුනෙන් දෙකේ බහුතරය හෙවත් මන්ත්‍රීවරු 150ක සහයෝගය ලැබෙන්න ඕනෑ. ඒ කියන්නේ පෙඩරල් ව්‍යවස්ථාව සම්මත කර ගන්න මන්ත්‍රීවරුන් 24ක් මදි. එහෙම නම් ශ්‍රීලනිප මන්ත්‍රීවරුන් 21 සහය ලබා ගෙන පෙඩරල් ව්‍යවස්ථාව සම්මත කර ගන්නවා කියා සුමන්තිරන් මන්ත්‍රීතුමා කියන්නේ කොහොමද? සුමන්තිරන් මන්ත්‍රී තුමාට ගණන් වැරදිලා. 21ක් නොවේ 24ක් නැතුව පෙඩරල් ව්‍යවස්ථාව සම්මත කර ගන්න බෑ. ලංකා ඉතිහාසයේ ලොකුම පැති මාරුව තමයි කරු ජයසූරිය මැතිතුමා සමඟ 17 දෙනෙකු සන්ධාන ආණ්ඩුවට 2007 පෙබරවාරි මස එකතු වීම. ඒ 17 එකතු වුණේ ජනතාවගේ ආශිර්වාදය මැද ත්‍රස්තවාදය පරාජය කරන ආණ්ඩුවකට. ඒ වගේම ඒ සියලුම දෙනාට ඇමති ධූර හිමි වුණා. මෙදා පාර 24දෙනෙකු එකතු වෙන්න ඕනෑ රටේ දැවැන්ත විරෝධයක් තිබෙන පෙඩරල් ව්‍යවස්ථාව සම්මත කර ගන්න. ඒ වගේම ඒ කිසිවෙකුට ඇමති ධූර හිමි වෙන්නෙත් නෑ. ඒ නිසා පෙඩරල් ව්‍යවස්ථාවක් සම්මත කර ගන්න ආණ්ඩුවට සහය දෙන්න විපක්ෂයේ මන්ත්‍රීවරුන් 24ක් ආණ්ඩුවට එකතු වේවි කියා මම නම් හිතන්නේ නෑ. 21ක් එනෝ කියලා කෑ ගහන්නේ යම් දෝ නොයම් දෝ කියලා සිතමින් ඉන්න අයට අවශ්‍ය විශ්වාසය ලබා දෙන්නයි.“", "URL": "https://sinhala.adaderana.lk/news.php?nid=102016", "Category": null, "Parent URL": null}