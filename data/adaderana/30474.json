{"Source": "Adaderana", "Timestamp": "January 4, 2013 07:06 am", "Headline": "ඇමතිට තර්ජනය කළේ ටෙලිෆෝන් බූත් එකකින්", "News Content": "අමාත්‍ය අනුර ප්‍රියදර්ශන යාපා මහතාට තර්ජනය කළ දුරකථන ඇමතුම මාර්ග දුරකථන කුටියකින් ලබාගත් ඇමතුමක් බවට හඳුනාගෙන ඇතැයි පොලීසිය පවසයි. එකී මාර්ග දුරකථන කුටිය හඳුනාගෙන ඇති බවත්, සිදුවීම පිළිබඳ පුළුල් පරීක්ෂණයක් ආරම්භ කර ඇති බවත් පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා කියා සිටියි. අගවිනිසුරු,ආචාර්ය ශිරාණි බණ්ඩාරනායක මහත්මියට කරදර නොකරන ලෙස අමාත්‍යවරයාගේ බිරිඳගේ ජංගම දුරකථනයට ඇමතුමක් ලැබුණු බවට අමාත්‍යවරයා විසින් ඊයේ දිනයේ පොලීසියට පැමිණිලි කර තිබුණි. ඒ අනුව කොළඹ අපරාධ කොට්ඨාසය සිද්ධිය සම්බන්ධයෙන් පරීක්ෂණ ආරම්භ කරන ලද බව පොලිස් මාධ්‍ය ප්‍රකාශක කාර්යාලය කියා සිටියි. අගවිනිසුරු, ආචාර්ය ශිරාණි බණ්ඩාරනායක මහත්මියට එරෙහි චෝදනා විමර්ශනය කිරීම සඳහා පත්කරන ලද පාර්ලිමේන්තු තේරීම් කාරක සභාවේ සභාපති ධූරය දරන ලද්දේ අමාත්‍ය අනුර ප්‍රියදර්ශන යාපා මහතා විසිනි. කෙසේ වෙතත් එකී පාර්ලිමේන්තු තේරීම් කාරක සභාවට අධිකරණ බලයක් නොමැති බවට ශ්‍රේෂ්ඨාධිකරණයේ අර්ථනිරූපන වලට යටත්ව අභියාචනාධිකරණය විසින් ඊයේ දිනයේ නියෝගයක් ලබාදෙන ලදී.", "URL": "https://sinhala.adaderana.lk/news.php?nid=30474", "Category": null, "Parent URL": null}