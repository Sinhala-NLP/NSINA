{"Source": "Adaderana", "Timestamp": "November 3, 2010 12:22 am", "Headline": "විශ්ව විද්‍යාල අර්බුදය වෙනුවට එළියට එන්නේ සිදුවීම් විතරයි", "News Content": "විශ්ව විද්‍යාලවල පවතින අර්බුදය යම් යම් සිදුවීම් ලෙස මාධ්‍ය මගින් වාර්තා වුවද යථාර්ථය එළියට නොඑන බව ජ.වි.පෙ පාර්ලිමේන්තු සුනිල් හදුන්නෙත්ති මහතා පවසයි. ආණ්ඩුව විසින් මෙම සිසුන් මුහුණදෙන ගැටලු නිසි ලෙස හඳුනා නොගෙන සිසුන් කාලකණ්නි,අසික්කිත පිරිසක් ලෙස සලකා කටයුතු කරමින් සිටින බව ද මන්ත්‍රීවරයා කියා සිටියේ ටී.වී දෙරණ වාද පිටිය වැඩසටහනට සහභාගී වෙමිනි. විශ්ව විද්‍යාලයේ සැබෑ ගැටලු හඳුනාගන්නේ නම් උපකුලපතිවරුන් පවා මෙම සිසු අරගල වල ඉදිරියෙන් සිටින බවත්,ඔවුන්ට ලබාදී ඇත්තේ දේශපාලන පත්වීම් බැවින් ඔවුන් ජනාධිපතිවරයාට අවශ්‍ය ලෙස කටයුතු කරමින් සිටින බවත් මන්ත්‍රීවරයා පෙන්වා දුන්නේය. මෙම සියලු අර්බුද වලින් මතුවෙන සිසු අරගල වල වගකීම ජනතා විමුක්ති පෙරමුණට දමා ඇඟ බේරා ගනිමින් නිදහස් අධ්‍යාපනය අහිමි කිරීමට කටයුතු කරමින් සිටින බවට ද මන්ත්‍රීවරයා චෝදනා කළේය. සමාජවාදී යයි කියා ගන්නා චීනයේ හෝ රුසියාවේ පවා පූර්ණ නිදහස් අධ්‍යාපනයක් ලබානොදෙන බවත්,එසේ වුවද කෙතරම් අගහිඟකම් මැද වුව ශ්‍රී ලංකාව නිදහස් අධ්‍යාපනය නිසි ලෙස ලබාදෙන බවත් අධිකරණ නියෝජ්‍ය අමාත්‍ය රෙජිනෝල්ඩ් කුරේ මහතා පැවසීය. ශ්‍රී ලංකා රජයන් විසින් කරන ලද සේවය නිසාම තාමත් ශ්‍රී ලංකාවේ සාක්ෂරතාවය ඉහළ මට්ටමක පවතින බවද නියෝජ්‍ය අමාත්‍යවරයා ටී.වී දෙරණ වාද පිටියට එක්වෙමින් කියා සිටියේය. අසාධාරණ යයි සිතන දේ හරි වුවද වැරදි වුවද ඒ වෙනුවෙන් අරගල කරන එක සරසවි සිසුන්ගේ සාමාන්‍ය ලක්ෂණයක් බව එ.ජා.ප පාර්ලිමේන්තු මන්ත්‍රී මො‍හාන් ලාල් ග්‍රේරු මහතා පවසයි. ඒ මහතාද වාද පිටිය වැඩසටහනට එක්වෙමින් වැඩිදුරටත් කියා සිටියේ වෙනත් දේශපාලන පක්ෂ විසින් විශ්ව විද්‍යාල වලට මැදිහත් වී සිසුන් බළල් අතක් ලෙස භාවිතා කරන්නේනම් ඊට ඉඩ සැලසී ඇත්තේ ද විශ්ව විද්‍යාල වල පවතින සිසුන්ගේ සැබෑ ගැටලු නිසා බවයි.", "URL": "https://sinhala.adaderana.lk/news.php?nid=11900", "Category": null, "Parent URL": null}