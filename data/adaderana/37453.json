{"Source": "Adaderana", "Timestamp": "September 16, 2013 05:13 pm", "Headline": "පිළිකා රෝහලේ අත්වැසුම් සොරකම - 4ක් රිමාන්ඩ්", "News Content": "මහරගම ජාතික පිළිකා රෝහලට අයත් අත්වැසුම් තොගයක් මල්ශාලාවකදී සොයා ගැනීමේ සිද්ධිය සම්බන්ධයෙන් අත්අඩංගුවට ගත් සැකකරුවන් සිව්දෙනෙකු රක්ෂිත බන්ධනාගාර ගත කර තිබේ. නුගේගොඩ අතිරේක මහේස්ත්‍රාත් අරුණි ආටිගල මහත්මිය අද නියෝග කළේ සැකකරුවන් ඔක්තෝබර් මස පළමු වැනිදා දක්වා රක්ෂිත බන්ධනාගාරයේ තබන ලෙසයි. මහරගම පිළිකා රෝහලට අයත් රබර් අත්වැසුම් 200 ක් බැගින් අඩංගු පෙට්ටි 10 ක් මහරගම ප්‍රදේශයේ මල් ශාලාවකදී ඊයේ රාත්‍රී පොලිස් භාරයට ගැනිණ. මේ අතර සිද්ධිය සම්බන්ධයෙන් පරීක්ෂණ සිදුකිරීම සඳහා අපරාධ පරීක්ෂණ දෙපාර්තමේන්තුව වෙත භාරදී ඇති බව සෞඛ්‍ය අමාත්‍යාංශය කීයා සිටියේය.", "URL": "https://sinhala.adaderana.lk/news.php?nid=37453", "Category": null, "Parent URL": null}