{"Source": "Adaderana", "Timestamp": "November 26, 2017 01:42 pm", "Headline": "පැය 24ට අනතුරුවලින් 10ක් මැරිලා", "News Content": "ගත වූ පැය 24 තුළ ප්‍රදේශ කිහිපයක සිදුවූ රිය අනතුරුවලින් යුද හමුදා සෙබලෙකු ඇතුළු පුද්ගලයින් 10දෙනෙකු මියගොස් තිබේ. දියතලාව, වරකාපොල, කදාන, මීගහතැන්න, ඇහැලියගොඩ, පැල්මඩුල්ල, හුංගම, ගොකවෙල සහ මුලතිව් යන ප්‍රදේශවලින් මෙම රිය අනතුරු වාර්තා වන බව පොලිස් මූලස්ථානය සඳහන් කළේය. දියතලාව, කොස්ගහකුඹුර මාර්ගයේ දී ත්‍රීරෝද රථයක් රියදුරුට පාලනය කරගත නොහැකිව මාර්ගයෙන් ඉවතට පැන පෙරළීමෙන් රියදුරු සහ එහි පිටුපස ගමන්ගත් යුද හමුදා සෙබලෙකු මියගොස් තිබේ. අද උදෑසන වරකාපොල ප්‍රදේශයේ දී ලංගම බස් රථයක් පෞද්ගලික බස් රථයක් පසුකර යෑමට උත්සාහ කිරීමේ දී මාර්ගයේ නතර කර තිබු ලොරි රථයක ගැටීමෙන් අනතුරක් සිදුව ඇති බව පොලීසිය සඳහන් කළේය. අනතුරෙන් ලංගම බස් රථයේ ගමන් කළ මගීන් දස දෙනෙකු තුවාල ලබා වරකාපොල රෝහලට ඇතුළත් කිරීමේ දී එක් අයෙකු මියගොස් තිබේ. අද අළුයම කඳාන - මීගමුව ප්‍රධාන මාර්ගයේ දී 22 හැවිරිදි තරුණයෙකු මාර්ගයේ ගමන්ගත් වාහනයක ගැටීමෙන් මියගොස් ඇති අතර එම වාහනය පළාගොස් ඇති බව පොලීසිය පැවසුවේය. මීගහතැන්න, ගඟබඩ ප්‍රදේශයේ දී ලොරි රථයක් යතුරුපැදියක ගැටීමෙන් යතුරුපැදියේ පැදිකරු ඔහුගේ බිරිද සහ පස් හැවිරිදි දරුවා තුවාල ලබා ඇති අතර රෝහල් ගත කිරීමේ දී පැදිකරු මියගොස් තිබේ. ඇහැලියගොඩ, ගලපල්ලහේන ප්‍රදේශයේ දී ත්‍රීරෝද රථයක් පෙරළීමෙන් 52 හැවිරිදි ත්‍රීරෝද රථ රියදුරු මියගොස් ඇති බව පොලීසිය සඳහන් කළේය. පැල්මඩුල්ල, ප්‍රදේශයේ දී 59 හැවිරිදි පදික පුද්ගලයෙකු කැබ් රථයක ගැටී මියගොස් ඇති අතර කැබ් රථය පළාගොස් ඇති බව වාර්තා වෙයි. තවත් කැබ් රථයක් යතුරුපැදියක් හප්පා පළායාමේ සිදුවීමක් අඟුණකොළපැලැස්ස ප්‍රදේශයෙන් වාර්තා වන අතර එහිදී යතුරුපැදිකරු මියගොස් ඇති බව සඳහන්ය. ගොඩකවෙල රංවල ප්‍රදේශයේ දී යතුරුපැදියක් පදිකයෙකුගේ ගැටී පෙරළීමෙන් සිදුවූ අනතුරකින් යතුරුපැදිකරු සහ පදිකයා තුවාල ලබා රංවල රෝහලට ඇතුළත් කිරීමෙන් පසු පදික පුද්ගලයා මියගොස් තිබේ. මුලතිව් කෝකිලාල් මාර්ගයේ ධාවනය වූ යතුරුපැදියක් පැදිකරුට පාලනය කරගත නොහැකිව මාර්ගය අයිනේ නතර කර තිබු ලොරි රථයක පිටුපස ගැටීමෙන් 19 හැවිරිදි යතුරුපැදිකරු මියගොස් ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=80559", "Category": null, "Parent URL": null}