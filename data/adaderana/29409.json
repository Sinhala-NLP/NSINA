{"Source": "Adaderana", "Timestamp": "November 22, 2012 07:07 pm", "Headline": "නියම කර ගත් පරිදි චෝදනා විමසුම හෙට", "News Content": "දින නියම කරගත් පරිදි අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඇති චෝදනා විමසීම සඳහා හෙට (23) දින පාර්ලිමේන්තු තේරීම්කාරක සභාව රැස්වනු ඇති බව නියෝජ්‍ය කතානායක චන්දිම වීරක්කොඩි මහතා පවසයි. හෙට එම පාර්ලිමේන්තු තේරීම් කාරක සභාව හමුවේ පෙනී සිටින ලෙස අගවිනිසුරුවරියට ද දැනුම් දී ඇති බව හෙතෙම සඳහන් කළේය. කෙසේ වෙතත් අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව නඟා ඇති දෝශාභියෝග චෝදනා විමර්ශනය කිරීම සඳහා පත් කළ තේරීම් කාරක සභාවේ විභාග කටයුතු නතර කරන ලෙස අද (22) පස්වරුවේ ශ්‍රේෂ්ඨාධිකරණය පාර්ලිමේන්තු තේරීම් කාරක සභාවෙන් ඉල්ලීමක් කර තිබිණි. මේ අතර පාර්ලිමේන්තු තේරීම් කාරක සභාවේ සභාපති ලෙස කටයුතු කරන අමාත්‍ය අනුර ප්‍රියදර්ශන යාපා මහතා රෝගාතුරුව කොළඹ පෞද්ගලික රෝහලක ප්‍රතිකාර ලබන බැවින් ඔහුගේ සහභාගිත්වය නොමැතිව අදාළ ක්‍රියාමාර්ග ගැනීම පිළිබඳ ගැටලු සහගත තත්ත්වයක් උද්ගත වී ඇති බවද සඳහන්ය.", "URL": "https://sinhala.adaderana.lk/news.php?nid=29409", "Category": null, "Parent URL": null}