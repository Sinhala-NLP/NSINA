{"Source": "Adaderana", "Timestamp": "December 31, 2012 04:27 pm", "Headline": "ICTA අලුත් වැඩක් අරඹයි", "News Content": "2013 වසරේදි ජනතාවට ජංගම දුරකතනය ඔස්සේ රාජ්‍ය සේවාවන් ඉටුකර ගැනීම සදහා හඬ ද්වාරයක් ස්ථාපිත කිරීමට අපේක්‍ෂා කරන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) සදහන් කරයි. උප්පැන්න සහතික පිටපතක් වැනි ජනතාවට අත්‍යවශ්‍යය ලේඛනයක් ජංගම දුරකථනය ඔස්සේ අමතා නිවසටම ගෙන්වා ගැනීමේ පහසුකම මේ අනුව උදාවන බව නියෝජිතායතනය සදහන් කරයි. මෙම හඬ ද්වාරය අමතා සිය අවශ්‍යයතාවයට අදාළ තොරතුරු ලබා දීමෙන් පසු එම තොරතුරු තහවුරුවකින් පසු ඊට අදාළ මුද්දර ගාස්තු වැනි මුල්‍ය ගෙවීමක් ඇත්නම් එයද සිය ජංගම දුරකථනය ඔස්සේම සිදුකිරීමට හැකි වන බවද නියෝජිතායතනය කියයි. අනතුරුව අදාළ රාජ්‍ය ආයතන මට්ටමේ ක්‍රියාපාටීන් නිම කිරීමෙන් පසු ලිපි ලේඛන නිවසටම ගෙන්වා ගැනීමට හැකිවන බවද නියෝජිතායතනය පවසයි. මෙරට සමස්ත ජනතාවගෙන් බහුතරයක් ජංගම දුරකථන භාවිතා කරන නිසා ඔවුන්ගේ එදිනෙදා අවශ්‍යතාවයන් ඉටුකර ගැනීමට ජංගම දුරකථනය යොදා ගැනීමට හැකිවීම පහසුවක් මෙන්ම වාසියක් බව නියෝජිතායතනයේ ප්‍රධාන විධායක නිලධාරී රෙෂාන් දේවපුර මහතා සදහන් කරයි. රාජ්‍ය ආයතන 22ක පමණ මහජන සේවාවන් ඉ- සේවාවන් ලෙස මේ වන විට අන්තර්ජාලය ඔස්සේ ලබා ගැනීමට පහසුකම් උදාකර දී ඇති බවත් වාහන ආදායම් බලපත්‍රය ද අන්තර්ජාලය ඔස්සේ ජනතාවට ලබා ගැනීමට මේ වන විට පහසුකම් උදාකර දී ඇති බවත් රාජ්‍ය තොරතුරු කේන්ද්‍රයට (1919) දිනකට මහජන ඇමතුම් 5500 ක් පමණ ලැබෙන බවත් නියෝජිතායතනය මේ අතර කියයි.", "URL": "https://sinhala.adaderana.lk/news.php?nid=30397", "Category": null, "Parent URL": null}