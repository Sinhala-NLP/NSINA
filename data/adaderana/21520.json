{"Source": "Adaderana", "Timestamp": "January 20, 2012 11:50 am", "Headline": "කඳානේ ඌරු ගොවිපළක් ඉවත්කරන්නැයි අධිකරණ නියෝගයක්", "News Content": "කඳාන, මොරවත්ත ප්‍රදේශයේ පවත්වාගෙන යන ඌරු ගොවිපළක් ඉවත්කිරීමට පියවර ගන්නා ලෙස කොළඹ මහාධිකරණය අද(20) නියෝග කර තිබේ. අදාළ ප්‍රදේශවාසීන් ගොනුකළ පැමිණිල්ලක් විභාග කිරීමෙන් අනතුරුව ජා ඇළ ප්‍රදේශීය සභාවට සහ මධ්‍යම පරිසර අධිකාරියට කොළඹ මහාධිකරණ විනිසුරු සුනිල් රාජපක්ෂ මහතා විසින් මෙම නියෝගය පනවා ඇත. අදාළ ඌරු කොටුව පවත්වාගෙන යාම නිසා ප්‍රදේශයේ මහජන සෞඛ්‍යයට ප්‍රබල තර්ජනයක් එල්ල වී ඇති බව පැමිණිල්ල ඉදිරිපත් කරමින් ප්‍රදේශවාසීන් සඳහන් කර තිබිණි. එය ඉවත්කරන මෙන් ජා ඇළ ප්‍රාදේශීය සභාවට මෙන්ම මධ්‍යම පරිසර අධිකාරියට පැමිණිලි ඉදිරිපත් කළ ද ඒ පිළිබඳව එම ආයතන පියවරක් නොගත් බව පැමිණිල්ලෙන් සඳහන් කර තිබිණි. එම පැමිණිල්ල විභාග කළ මහාධිකරණ විනිසුරුවරයා එම ඌරු කොටුව ඉවත් නොකිරීම තුළින් මධ්‍යම පරිසර අධිකාරියේ මෙන්ම ජා ඇළ ප්‍රාදේශීය සභාව ද සිය වගකීම් ඉටුකිරීම පැහැර හැර ඇති බව ප්‍රකාශ කළේය. ඒ අනුව අදාළ ඌරු ගොවිපළ ඉවත්කිරීමට පියවර ගන්නා ලෙස අධිකරණය නියෝග කරනු ලැබීය.", "URL": "https://sinhala.adaderana.lk/news.php?nid=21520", "Category": null, "Parent URL": null}