{"Source": "Adaderana", "Timestamp": "May 10, 2015 10:46 am", "Headline": "හිටපු එල්.ටී.ටී.ඊ. සාමාජිකයෙක් අත්අඩංගුවට ", "News Content": "මඩකලපුව, ආරියම්පදි ප්‍රදේශයේ දී පුද්ගලයින් දෙදෙනෙකු ඝාතනය කිරීමේ සිද්ධියක් සම්බන්ධයෙන් සැකපිට හිටපු එල්.ටි.ටි.ඊ. සාමාජිකයෙකු අත්අඩංගුවට ගෙන ති‍බේ.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේ 2003 වසරේ අප්‍රේල් මාසයේ සිදුවු ඝාතනයක් සම්බන්ධයෙන් මෙම සැකකරු අත්අඩංගුවට ගෙන ඇති බවයි.අදාළ සැකකරුට මඩකලපුව, ආරියම්පදි සෙල්වානගර් ප්‍රදේශයේ නිවසකට ඇතුළු වී “ටි-56“ වර්ගයේ ගිනි අවියකින් වෙඩි තබා අත්බෝම්බ ප්‍රහාරයක් එල්ල කර පුද්ගලයින් දෙදෙනෙකු ඝාතනය කර තවත් අට දෙනෙකුට තුවාල සිදුකිරීම සම්බන්ධයෙන් චෝදනා එල්ල වී තිබුණි.නාගමනි ජෙගන් නොහොත් ජෙගතීස්වරන් යන නමින් හඳුන්වන මෙම සැකකරු විදේශගතව සිට පසුගියදා දිවයිනට පැමිණ ඇති බව වාර්තාවෙයි.පොලීසියට ලැබුණු තොරතුරකට අනුව මෙම සැකකරු කාත්තන්කුඩි පොලීසිය විසින් අත්අඩංගුවට ගෙන ඇති බව සඳහන්ය.අත්අඩංගුවට ගත් සැකකරු සම්බන්ධයෙන් තවදුරටත් පරීක්ෂණය පවත්වන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=51225", "Category": null, "Parent URL": null}