{"Source": "Adaderana", "Timestamp": "July 3, 2019 03:28 pm", "Headline": "ඛනිජ තෙල් වෘත්තීය සමිති සාකච්ඡාව හෙටට කල් යයි", "News Content": "විෂයභාර අමාත්‍ය කබීර් හෂීම් මහතා මුදල් අමාත්‍යංශය සමඟ අද (03) සාකච්ඡාවක නිරත වීම හේතුවෙන් ඛනිජ තෙල් වෘත්තීය සමිති සමඟ පැවැත්වීමට නියමිතව තිබූ සාකච්ඡාව හෙට (04) දක්වා කල් දැමීමට සිදු වූ බව ලංකා ඛනිජ තෙල් නීතිගත සංස්ථා විධායක නිලධාරීන්ගේ සංගමය පවසයි. එහි භාණ්ඩාගාරික මනූ ජයවර්ධන මහතා සඳහන් කළේ හෙට දිනයේදී වෘත්තීය සමිති අදාළ ගැටලුව සම්බන්ධයෙන් අවසන් තීරණයකට එළැඹීමට නියමිත බවයි. මේ අතර අද දෙරණ BIG FOCUS වැඩසටහනට ඊයේ එක්වෙමින් කොලොන්නාව ලංකා ඛනිජ තෙල් ශාඛා ශ්‍රී ලංකා නිදහස් සේවක සංගමයේ ලේකම් ජයන්ත පරෙයිගම මහතා මෙම ගැටලුව සම්බන්ධයෙන් අදහස් පළ කළේය. එහිදී ඔහු කියා සිටියේ පසුගිය සමයේ පැවති සියලුම රජයන්ද මේ සඳහා වගකිවයුතු බවයි. දැනට පවතින රජයේ විෂයභාර ඇමතිවරයා මෙන්ම ඉදිරියට පැමිණෙන රජයන්වලදීද ගැටලුව මේ ආකාරයෙන්ම උද්ගත වන බව ඒ මහතා පැවසීය. වන්දි ලබා දී අදාළ නල පවතින ප්‍රදේශයෙන් ජනතාව ඉවත් කළ පසු එම කලාපයේ අනතුරු ඇඟවීමේ පුවරු සවිකර ආරක්ෂිත පියවර ගැනීමට කටයුතු කළ යුතු බව ඒ මහතා වැඩි දුරටත් පැවසීය. එසේ නොවුණ හොත් පාස්කු දින ප්‍රහාරයට වැඩි හානියක් එමඟින් සිදු විය හැකි බවත් ඔහු ප්‍රකාශ කළේය. කොළඹ වරායේ සිට කොළොන්නාව නිමාවේ තෙල් ගබඩාව දක්වා දිවෙන තෙල් ප්‍රවාහන නල මාර්ගයේ ඉතිරි මීටර් 140ක දුර ප්‍රමාණය ප්‍රතිසංස්කරණයට ඉඩ නොදුනහොත් ලංකා විදුලිබල මණ්ඩලයට තෙල් සැපයීම අත්හිටුවන බවට ඛනිජ තෙල් සංස්ථාවේ වෘත්තීය සමිති අනතුරු ඇඟවීය. පසුගියදා මාධ්‍ය හමුවක් කැඳවමින් ඔවුන් මෙම අනතුරු ඇගවීම සිදුකළ අතර මේ සදහා ඛනිජ තෙල් සංස්ථාවේ සියලුම වෘත්තීය සමිති නියෝජනය කරමින් සාමාජිකයින් එක්ව සිටියේය. ඉතා අබලං තත්ත්වයක පැවති කොළඹ වරායේ සිට කොළොන්නාව නිමාවේ තෙල් ගබඩාව වෙත දිවෙන තෙල් ප්‍රවාහන නල මාර්ගයේ ප්‍රතිසංස්කරණ ඇරඹෙන්නේ මීට වසර 5කට පමණ පෙරයි. දුරින් කිලෝමීටර් 5ක් පමණ වන මේ මාර්ගයේ ප්‍රතිසංස්කරණ අවසන් කිරීමට තවත් ඉතිරිව ඇත්තේ, මීටර් 140ක පමණ දුරක්. පසුගිය 24වනදා අදාළ ව්‍යාපෘතියේ වැඩ හදිසියේ නතර කිරීමට සිදුවන්නේ කොළඹ මහවත්ත ප්‍රදේශයේ තෙල් ප්‍රවාහන නල මාර්ගය මත ජීවත්වන අනවසර පදිංචිකරුවන්ගේ විරෝධය හේතුවෙනි.", "URL": "https://sinhala.adaderana.lk/news.php?nid=113291", "Category": null, "Parent URL": null}