{"Source": "Adaderana", "Timestamp": "February 2, 2014 04:30 pm", "Headline": "නිදහස් සැමරුමට කොළඹ - මහනුවර පාරේ විශේෂ රථවාහන සැලැස්ම මෙහෙමයි", "News Content": "කෑගල්ල නගරයේ පැවැත්වෙන නිදහස් දින සැමරුම් උත්සවය නිමිත්තෙන් හෙට (03) සහ අනිද්දා (04) කොළඹ - නුවර ප්‍රධාන මාර්ගයේ විශේෂ රථ වාහන සැලැස්මක් ක්‍රියාත්මක කිරීමට පොලීසිය සැලසුම් කර තිබේ. පොලිස් මූලස්ථානය මාධ්‍ය වෙත එවා ඇති නිවේදනයට අනූව, 01 බර වාහන කොළඹ සිට මහනුවර බලායාමට පැමිණෙන කන්ටේනර් රථ, තෙල් බවුසර් සහ භාණ්ඩ පැටවු ලොරි රථ අලුයම 4.00 සිට අබේපුස්ස හන්දියෙන් හරවා කුරුණෑගල ඔස්සේ මහනුවර දක්වා ගමන් කරවීම. මහනුවර සිට කොළඹ බලා යාමට පැමිණෙන කන්ටේනර්, තෙල් බවුසර් හා ලොරි කටුගස්තොට, කුරුණෑගල හරහා කොළඹ බලා ගමන් කරවීම. 02. මගී ප්‍රවාහන බස් රථ කොළඹ සිට මහනුවර බලායාමට පැමිණෙන බස් රථ යටිටෝගොඩ හන්දියෙන් හරවා ඉඹුල්ගස්දෙණිය, හිරිවඩුන්න හරහා කරඬුපන හන්දියට පැමිණ නුවර බලා ගමන් කරවීම. නුවර සිට කොළඹ බලා යාමට පැමිණෙන මගී බස් රථ ද කරඬුපන හන්දියෙන් හිරිවඩුන්න, ඉඹුල්ගස්දෙණිය හරහා ගමන් කර යටිටෝගොඩ හන්දියෙන් ප්‍රධාන මාර්ගයට පැමිණ කොළඹ බලා ගමන් කිරීම හෝ පොල්ගහවෙල හරහා කොළඹ බලා ගමන් කිරීම. 3. සැහැල්ලු වාහන කොළඹ සිට මහනුවර බලා යාමට පැමිණෙන සැහැල්ලු වාහන රන්වල හන්දියෙන් පොල්ගහවෙල පාරේ ගමන් කර ඉඹුල්ගස්දෙණිය, හිරිවඩුන්නට හරවා කරඬුපන හන්දියෙන් මහනුවර බලා ගමන් කරවීම හා මහනුවර සිට පැමිණෙන වාහන එම මාර්ගයේම. අදාළ දිනවල උදෑසන පහේ සිට පෙරවරු 11.30 දක්වා කාලය තුළ මෙම රථ වාහන සැලැස්ම ක්‍රියාත්මක බව පොලීසිය කියයි.", "URL": "https://sinhala.adaderana.lk/news.php?nid=40839", "Category": null, "Parent URL": null}