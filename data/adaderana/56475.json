{"Source": "Adaderana", "Timestamp": "January 19, 2016 06:21 pm", "Headline": "මහින්ද කඩාගෙන යන එකක් නෑ", "News Content": "මහින්ද රාජපක්ෂ මහතා ශ්‍රීලනිපය කඩාගෙන නොයනු ඇති බව කම්කරු හා වෘත්තීය සමිති සබඳතා අමාත්‍ය ඩබ්.ඩී.ජේ සෙනෙවිරත්න මහතා පවසයි.මහින්ද රාජපක්ෂ මහතාට සහ මෛත්‍රීපාල සිරිසේන මහතාට එක්ව කටයුතු කිරීමට නොහැකියාවක් නැති බවත්, දෙදෙනාම පරිණත බවත්, ඒ නිසාම පෞද්ගලික එදිරිවාදිකම් මත දේශපාලනය නොකරන බවත් අමාත්‍යවරයා කියා සිටියේ අද (19) කොළඹ පැවති මාධ්‍ය හමුවකදීය.එහෙත් එක්සත් ජනතා නිදහස් සන්ධාන‍යේ කිහිපදෙනෙකුට වෙනම පක්ෂයක් බිහිකිරීමේ අවශ්‍යතාවක් පවතින බවත්, ඒ සඳහා ඔවුන් ශ්‍රීලනිපය දෙකඩ කර එහි පිරිසක් තම අරමුණට ඈදා ගැනීමේ පටු උත්සාහයක නිරතවන බවත් ඔහු සඳහන් කළේය.මෙම මාධ්‍ය හමුවට එක්වුණු හිටපු අමාත්‍ය අතාවුද සෙනෙවිරත්න මහතා කියා සිටියේ විමල්, ගම්මන්පිල, දිනේශ් වැන්නන්ට ශ්‍රීලනිපය කඩා බිඳදැමීමේ අවශ්‍යතාව පවතින බවයි.මෙම පිරිසගෙන් මහින්ද රාජපක්ෂ මහතාටත් ගැලවීමට අමාරු තත්ත්වයක් උදාවී ඇති බව අතාවුද සෙනෙවිරත්න මහතා පෙන්වා දුන්නේය.මෙම පිරිසගේ අරමුණ වන්නේ ශ්‍රීලනිපය දෙකඩ කර එජාපය ජයග්‍රහණය කරවා තව අවුරුදු 20 න් පමණ නාමල් රාජපක්ෂ මහතා බලයට ගෙන ඒම බවත්, පසුගිය මහමැතිවරණයද පරාජයට පත්වූයේ මොවුන්ගේ මෙම සැලසුම ක්‍රියාත්මක කිරීමට යාමෙන් බව ඔහු අවධාරණය කළේය.", "URL": "https://sinhala.adaderana.lk/news.php?nid=56475", "Category": null, "Parent URL": null}