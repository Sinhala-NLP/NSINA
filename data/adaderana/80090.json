{"Source": "Adaderana", "Timestamp": "November 18, 2017 10:29 am", "Headline": " සිගරට් ලක්ෂ තුන හමාරක් එක්ක 2ක් පිටකොටුවේදී කොටු ", "News Content": "පිටකොටුව, 3 වන හරස්විදීය ප්‍රදේශයේදී නීති විරෝධීව මෙරටට ගෙන්වන ලද විදේශීය දුම්වැටි තොගයක් සමඟ සැකකරුවන් දෙදෙනෙකු අත්අඩංගුවට ගෙන තිබේ. පිටකොටුව පොලිස් ස්ථානයේ නිලධාරීන්ට ලද තොරතුරක් මත සිදු කළ වැටලීමකදී සැකකරුවන් අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. එහිදී සැකකරුවන් සතුව තිබී විදේශීය දුම්වැටි ලක්ෂ තුන හමාරකට ආසන්න ප්‍රමාණයක් සොයාගෙන තිබේ. සැකකරුවන් අකුරැස්ස සහ මරදාන යන ප්‍රදේශවල පදිංචි 35 හැවිරිදි සහ 62 හැවිරිදි පුද්ගලයින් දෙදෙනෙකි. අත්අඩංගුවට ගත් සැකකරුවන් මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිත අතර පිටකොටුව පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=80090", "Category": null, "Parent URL": null}