{"Source": "Adaderana", "Timestamp": "October 24, 2016 03:57 pm", "Headline": " ගීතාගේ පෙත්සම් විභාගය ජනවාරියේදී ", "News Content": "පාර්ලිමේන්තු මන්ත්‍රී ගීතා කුමාරසිංහ මහත්මියගේ පාර්ලිමේන්තු මන්ත්‍රීධූරය අහෝසි කිරීමේ නියෝගයක් නිකුත් කරන ලෙස ඉල්ලා ගොනුකර තිබූ පෙත්සම විභාග කිරීමට දින නියම කර තිබේ. පෙත්සම අද(24) කැද වූ අවස්ථාවේ එය ලබන වසරේ ජනවාරි මස 17දා සහ 24දා විභාගයට ගන්නා බව කොළඹ අභියාචනාධිකරණය ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.ඒ අනුව අභියාචනාධිකරණ සභාපති විනිසුරු විජිත් මලල්ගොඩ මහතා සහ ප්‍රීතිපද්මන් සූරසේන මහත්වරුන්ගේ සමන්විත විනිසුරු මඩුල්ලක් හමුවේ අදාළ පෙත්සම විභාගයට ගැනීමට නියමිතව තිබේ.පෙත්සම්කරුවන් පවසන්නේ ආණ්ඩුක්‍රම ව්‍යවස්ථාවේ 19 වන සංශෝධනයට අනුව ද්විත්ව පුරවැසිභාවය හිමි පුද්ගලයින්ට පාර්ලිමේන්තු මන්ත්‍රී ධූරයක් දැරිය නොහැකි බවයි.එම නිසා ගීතා කුමාරසිංහ මහත්මිය ස්විට්සර්ලන්තයේ පුරවැසිභාවය හිමි තැනැත්තියක් බැවින් ඇයට එම මන්ත්‍රී ධූරය දැරීමට නීතියෙන් හිමිකමක් නොමැති බවට තීන්දුවක් ලබා දෙන ලෙස ඉල්ලා ගාල්ල ප්‍රදේශයේ පදිංචිකරුවන් පිරිසක් විසින් අදාළ පෙත්සම ඉදිරිපත් කර තිබුණි.", "URL": "https://sinhala.adaderana.lk/news.php?nid=65364", "Category": null, "Parent URL": null}