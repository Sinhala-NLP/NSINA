{"Source": "Adaderana", "Timestamp": "August 9, 2012 06:05 pm", "Headline": " විදුලි සේවකයින් හෙට සිට අඛණ්ඩ වර්ජනයේ ", "News Content": "ලංකා විදුලිබල මණ්ඩලයේ වෘත්තීය සමිති එකමුතුව විසින් හෙට දහවල් 12.00 සිට අඛණ්ඩ වැඩ වර්ජනයක් ක්‍රියාත්මක කරන බව එම එකමුතුවේ මෙහෙයුම් කමිටු සාමාජික රංජන් ජයලාල් මහතා පවසයි. තම වැටුප් ප‍්‍රශ්නය සම්බන්ධව පාලකයින්ගෙන් යහපත් ප‍්‍රතිචාරයක් නොලැබීම සහ පසුගිය පසුගිය ජූලි 06 දින ආරම්භ කළ වැඩ වර්ජනයට අදාළව පාලනාධිකාරිය සමග පැවති සාකච්ඡාවේදී පැමිණි එකඟතාවයන් ක්‍රියාත්මක නොවීම නිසා මෙම වැඩවර්ජනයට යන බව හෙතෙම අද දෙරණට කියා සිටියේය. එසේම එකී එකඟතාවන් ලිඛිතව ලබානොදීම හා එම සාකච්ඡා නිල සාකච්ඡාවක් නොවන බවට මේවන විට තහවුරු වී ඇති බවද ඔහු සඳහන් කළේය. එසේම තව දුරටත් ලංකා විදුලි බල මණ්ඩල සේවකයින් දැඩි මර්දනයට, පලිගැනීමට ලක්වීම සම්බන්ධයෙන්ද, කරවනැල්ල සහ ගලපිටමඩ පාරිභෝගික සේවා මධ්‍යස්ථාන පෞද්ගලීකරණය කිරීමේ තීරණයට එරෙහිවද මෙම වෘත්තීය සමිති ක්‍රියාමාර්ගය දියත්වන බව ජයලාල් මහතා පෙන්වා දුන්නේය. මෙලෙස අඛණ්ඩ වැඩවර්ජනයකට යැමට ලංවිම සියලුම වෘත්තීය සමිති තීරණය කර ඇති බවත් එබැවින් විදුලිය බිඳවැටීම් සම්බන්ධයෙන් ජනතාවට විඳීමට සිදුවන අපහසුතා සම්බන්ධයෙන් ආණ්ඩුව වගකිවයුතු බවද රංජන් ජයලාල් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26449", "Category": null, "Parent URL": null}