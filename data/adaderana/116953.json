{"Source": "Adaderana", "Timestamp": "August 19, 2019 08:56 pm", "Headline": "අලුත උපන් බිළිඳා කාණුවට විසි කළ මවක් අත්අඩංගුවට", "News Content": "හැටන් දික්ඔය වනාරාජ තේ වත්තේ කාන්තාවක් විසින් අලුත උපන් බිළිඳෙකු ගලා බසින ජල කාණුවකට විසි කළ බවට සැකපිට අත් අඩංගුවට ගෙන ඇත. ඉකුත් 17 වනදා කාසල්රි ජලාශයේ දික් ඔය සම්බන්ධ වන දකුණු වනරාජ ප්‍රදේශයේ ජලයේ පාවෙමින් තිබු බිලිදු මළ සිරුරක් ධීවරයකු විසින් නිරීක්ෂණය කිරීමෙන් පසු පොලීසිය වෙත දන්වා ඇත. පසුව එම ස්ථානයේ පරික්ෂණ වලින් අනතුරුව මෘත දේහය පශ්චාත් මරණ පරික්ෂණය සඳහා දික්ඔය රජයේ දිස්ත්‍රික් මුලික රෝහල වෙත යොමු කර ඇත. එම සිද්ධිය සම්බන්ධයෙන් පරික්ෂණ මෙහෙය වු හැටන් පොලිසියට එම කාලය තුළ දරුවන් ලැබීමට සිටි මව්වරුන් ආශ්‍රයෙන් කරන ලද විමර්ශන වලදී දික්ඔය වනරාජ වත්ත තේ වත්ත ප්‍රදේශයේ සිට මෙම කාන්තාව සැක පිට අත් අඩංගුවට ගෙන තිබේ. අද (19)සවස තම නිවසේ රැඳී සිටියදී පොලීසිය විසින් අත්අඩංගුව ගෙන තිබේ. ඇය 39 වියැති විවාහක දරුවන් දෙදෙනෙකුගේ මවකි. සැමියා කොළඹ ප්‍රදේශයේ රැකියාවක නිරත අයෙක් බව වාර්තා වෙයි. ඉකුත් 14 වන දා ඇයට නිවසේදී දරුවා ලැබුණ බවත් ඉපදීමෙන් පසු දරුවා මිය ගිය නිසා ගලා බසින කාණුවට විසිකල බවත් පවසා පාපොච්චාරණය කර තිබේ. සිද්ධිය සම්බන්ධයෙන් ඉදිරි පරික්ෂණ පවත්වන හැටන් පොලීසිය සැකකාර කාන්තාව හැටන් මහේස්ත්‍රාත් අධිකරණයට ඉදිරිපත් කිරිමට නියමිතය. මිය ගිය බිලිඳාගේ මෘත දේහය සම්බන්ධයෙන් පශ්චාත් මරණ පරික්ෂණය 20 දා දික්ඔය මුලික රෝහලේදී සිදු කිරිමට නියමිතය.", "URL": "https://sinhala.adaderana.lk/news.php?nid=116953", "Category": null, "Parent URL": null}