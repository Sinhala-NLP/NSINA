{"Source": "Adaderana", "Timestamp": "February 9, 2011 02:53 pm", "Headline": "කඩිනමින් සහන දෙනවා-ජනපති පීඩාවට පත් ජනයා හමුවෙයි", "News Content": "විපතට පත් ජනයාට කඩිනමින් සහන සැලසීමට පියවර ගන්නා බව ජනාධිපති මහින්ද රාජපක්ෂ මහතා අවධාරණය කර තිබේ. අද පෙරවරුවේ අනුරාධපුර දිස්ත්‍රීක්කයේ රඹෑව ප්‍රදේශයේ විපතට පත් ජනයාගේ දුකසැප සොයා බලන්නට කළ සංචාරයකදී ජනාධිපතිවරයා මේ බව සඳහන් කර තිබේ. අනුරාධපුර දිස්ත්‍රීක්කයේ පවුල් 607 ක් අවතැන්ව ඇති අතර පුද්ගලයින් 2079 ක් එයින් පීඩාවට පත්ව ඇති බව සඳහන් වේ. මෙම පිරිස සුබසාධන මධ්‍යස්ථාන 10 ක දැනට රඳවා අවශ්‍ය සහන සැලසීමට පියවර ගෙන ඇතැයි වාර්තා වේ. කෙසේ වුවද ජනාධිපතිවරයා විසින් අද සවස උතුරු මැද පළාත් රාජ්‍ය නිලධාරීන් හමුවී පීඩාවට පත් ජනයාට සහන සැලසීම සම්බන්ධයෙන් තවදුරටත් උපදෙස් ලබාදෙන බව කියැවේ.", "URL": "https://sinhala.adaderana.lk/news.php?nid=14105", "Category": null, "Parent URL": null}