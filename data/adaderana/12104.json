{"Source": "Adaderana", "Timestamp": "November 12, 2010 03:38 pm", "Headline": "කොළඹ අක්ෂි රෝහලේදී පූර්ණ අක්ෂි සායනයක් ", "News Content": "දියවැඩියාව හේතුවෙන් අන්ධභාවයට පත්විය හැකි පුද්ගලයින් හඳුනා ගැනීම සඳහා පූර්ණ අක්ෂි පරීක්ෂා කිරීමේ සායනයක් හෙට(13) දිනයේ පැවැත්වීමට සෞඛ්‍ය අමාත්‍යාංශය පියවර ගෙන තිබේ. ලබන 14 වැනි දිනට යෙදී තිබෙන ලෝක දියවැඩියා දිනය නිමිත්තෙන් මෙම වැඩසටහන සංවිධානය කෙරෙන බව එම අමාත්‍යාංශය පවසයි. කොළඹ අක්ෂි රෝහලේදී පැවැත්වෙන මෙම සායනය සඳහා විශේෂඥ වෛද්‍යවරුන් රැසක් සහභාගී වීමට නියමිතය. දිවයින පුරා ලක්ෂ 15ට ආසන්න දියවැඩියා‍ රෝගීන් පිරිසක් දැනට සිටින බව ඒ පිළිබඳ සිදුකළ සමීක්ෂණයදී අනාවරණය වී ඇත. එවැනිම ප්‍රමාණයක් දියවැඩියාවට ගොදුරු වීමේ මූලික අවස්ථාවේ පසුවන බව සෞඛ්‍ය අමාත්‍යාංශය පවසයි. දියවැඩියා රෝගය පාලනය නොකළහොත් වකුගඩු අකර්මන්‍ය වීම, හෘදයාබාධ, වැඩිහිටි අන්ධභාවය වැනි රෝග තත්ත්වයන්ට ගොදුරු වීමේ වැඩි අවදානමක් පවතින බව පෙන්වා දෙන සෞඛ්‍ය අමාත්‍යාංශය මේ හේතුවෙන් හෙට දිනයේ අක්ෂි සායනය පැවැත්වීමට කටයුතු කර ඇති බව සඳහන් කරයි.", "URL": "https://sinhala.adaderana.lk/news.php?nid=12104", "Category": null, "Parent URL": null}