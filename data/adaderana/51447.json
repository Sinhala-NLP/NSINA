{"Source": "Adaderana", "Timestamp": "May 20, 2015 09:24 am", "Headline": "සැප්තැම්බරයේ අලුත් පාර්ලිමේන්තුවක් - කුමන්ත්‍රණය ගැන පරීක්ෂණ ක්‍රියාත්මකයි", "News Content": "ව්‍යවස්ථාදායක සභාව පිහිටුවීමෙන් පසු පාර්ලිමේන්තුව විසුරුවා හැරෙනු ඇති බවත්,ලබන සැප්තැම්බර් මාසය වන විට නව පාර්ලිමේන්තුවක් ස්ථාපතිවනු ඇති බවත් ජනාධිපති මෛත්‍රීපාල සිරිසේන මහතා පවසයි.අද (20) මාධ්‍ය ප්‍රධානීන් සමග ජනාධිපති මන්දිරයේදී පැවති මාධ්‍ය හමුවේදී ජනාධිපතිවරයා මේ බව සඳහන් කළේය.මෙතෙක් ව්‍යවස්ථාදායක සභාවට නියෝජිතයින් පත්කිරීම තනි තීරණයකට අනුව සිදුවුවද මින් ඉදිරියට 19 වන ව්‍යවස්ථා සංශෝධනය අනුව කණ්ඩායමකගේ සාමූහික එකඟතාව මත එම පත්කිරීම් සිදුවනු ඇති බවත්, එය වඩා ප්‍රජාතන්ත්‍රීය බවත් ඔහු කියා සිටියේය.තමා වඩා කැමතිවූයේ විධායක ජනාධිපති ධූරයේ බලතල අඩුකිරීමට නොව සම්පූර්ණයෙන්ම අහෝසි කිරීමට බවත්,එසේ වුවද ශ්‍රේෂ්ඨාධිකරණයේ තීන්දුවට අනුව තමා මහජන ඡන්දයෙන් තේරීපත්වූවෙකු බැවින් බලතල අඩුකිරීමට පමණක් නියෝග ලැබුණු බැවින් එසේ කිරීමට සිදුවූ බවත් මෛත්‍රීපාල සිරිසේන මහතා සඳහන් කළේය.තමා ශ්‍රීලනිපයේ මහලේකම්වරයා ලෙස ගතවුණු වසර 6-7ක කාලයක් තුළ විධායක ජනාධිපති ධූරයෙන් ඉමහත් සේ පීඩා විඳි බවත්, තමා එලෙස පීඩා වින්දේ නම් මේ රටේ මහජනයා කෙසේ පීඩා වින්දේදැයි තමාට සිතා ගැනීමට අසීරු නොවන බව හෙතෙම පෙන්වා දුන්නේය.පැවති 18 වන ව්‍යවස්ථා සංශෝධනය තුළින් පනවා තිබුණු නීතිමය විධිවිධාන අනුව ජනාධිපති ලේකම් කාර්යාලය විගණනය කිරීමට විගණකාධිපතිට බලයක් නොතිබුණු බවත්, එසේ වුවද 19 ව්‍යවස්ථා සංශෝධනය තුළින් එය පවා විගණනය කිරීමට හැකියාව ලබාදී ඇතැයි ජනාධිපතිවරයා අවධාරණය කළේය.ආණ්ඩුවේ මීළඟ න්‍යායපත්‍රය මහමැතිවරණය බවත්,එය පවතින මැතිවරණ ක්‍රමයට පවත්වන්නේද,එසේත් නැතිනම් නව මැතිවරණ ක්‍රමයට පවත්වන්නේද යන්න තාමත් අවසන් එකඟතාවයකට පැමිණ නොමැති බව ඔහු ‍සිහිපත් කළේය.ඊට අදාළ සාකච්ඡාවන් අද දිනයේද පැවැත්වෙන බවත්,නව මැතිවරණ ක්‍රමයකට ජනතාවට හුරුවීමට තරමක් දිගු කාලයක් අවශ්‍යවේයයි තමාද කල්පනා කරන බවත් ජනාධිපතිවරයා කියා සිටියේය.එහෙත් පාර්ලිමේන්තුවේ බොහෝ පිරිසක් පවත්නා මැතිවරණ ක්‍රමය අනුවම මෙවර මහ මැතිවරණය පැවැත්වීමට වැඩි කැමැත්තක් දක්වන්නේයයි තමා විශ්වාස කරන බවත්,කෙසේ වෙතත් ඒ පිළිබඳ අවසාන වශයෙන් තීරණයක් ගැනීමේ ඉඩප්‍රස්ථාව පාර්ලිමේන්තුවට ලබාදී ඇති බවත් ජනාධිපතිවරයා මෙහිදී අවධාරණය කළේය.එසේම ශ්‍රීලනිපයේ නාම‍යෝජනා සැකසීමට අදාළ මූලික කටයුතු අද සිට සම්පාදනය කරන ලෙස තමා විසින් උපදෙස් ලබාදී ඇති බවද හෙතෙම සිහිපත් කළේය.මෙම අවස්ථාවට එක්වුණු මාධ්‍යවේදියෙකු ඇසූ ප්‍රශ්නයට ප්‍රතිචාර දක්වමින් ජනාධිපතිවරයා පවසා සිටියේ සිදුවීයයි කියනු ලබන මානව හිමිකම් උල්ලංඝණය කිරීම්වලට අදාළ චෝදනා සම්බන්ධයෙන් තමා සැමදාමත් සිටිය ස්ථාවරය වූ දේශීය විමර්ශනයක් සඳහා යාන්ත්‍රණයක් පිළිබඳ විශ්වාසය තබා ඇති බවයි.පවත්නා ව්‍යවස්ථානුකූල හා අධිකරණමය විධිවිධාන හා ඉඩප්‍රස්ථාවන්ට අනුකූලව මිසක ජාත්‍යන්තර ඇඟිලි ගැසීම් වලට එහිදී ඉඩ නොතබන බවත්,එවැනි දේශීය යාන්ත්‍රණයක් ස්ථාපිත කිරීමෙහිදා යම් ප්‍රගතියක් එළඹෙන සැප්තැම්බර් මාසය වන විට පෙන්වීමට කටයුතු කරන බවත් මෛත්‍රීපාල සිරිසේන මහතා කියා සිටියේය.පොලිස් මූල්‍ය අපරාධ කොට්ඨාසය(එෆ්.සී.අයි.ඩී)අහෝසි කරන බවට ශ්‍රී ලංකා නිදහස් පක්ෂයට පොරොන්දුවක් දී ඇත්දැයි මාධ්‍යවේදීන් විසින් විමසන ලදුව ජනාධිපතිවරයා කියා සිටියේ එවැනි පොරොන්දුවක් ලබා නොදුන් බවයි.එසේ වුවද එම පොලිස් කොට්ඨාසය පිහිටුවීමට අදාළ ගැසට් නිවේදනයේ අවසාන පරිච්ඡේදයේ වගන්ති කිහිපයක් පිළිබඳ තමා අගමැති රනිල් වික්‍රමසිංහ මහතා සමග කතා කරන බව කියා සිටි වග ජනාධිපතිවරයා අවධාරණය කළේය.එය දේශපාලනික පක්ෂග්‍රාහිකත්වයෙන් කටයුතු කරන බවට තමාට විධිමත් ලෙස කවුරුන් හෝ පැමිණිලි කරනු ලැබුවහොත් ඒ පිළිබඳ සොයා බලන බවත්,දැනට එලෙස දේශපාලනික වශයෙන් ක්‍රියාකරන බවට පෙනී නොයන බැවින් ගැටළුවක් නොමැති බවත් ජනාධිපති මෛත්‍රීපාල සිරිසේන මහතා පෙන්වා දුන්නේය.ඉකුත් ජනාධිපතිවරණය පැවති දිනට පසුදින රාජ්‍ය ද්‍රෝහී කුමන්ත්‍රණයක් සිදුවීම කෙසේ වෙතත් එදින ඇඳිරි නීතිය පනවා ප්‍රතිඵල නිකුත්වීම අත්හිටුවීමට අදාළ සාකච්ඡාවක් පැවති බවට තොරතුරු ලැබී ඇති බවත්, ඒ සම්බන්ධයෙන් පරීක්ෂණයක් පැවැත්වෙන බවත් ජනාධිපතිවරයා අවධාරණය කළේය.එසේම තමා ඝාතනය කිරීමට අදාළව කුමන්ත්‍රණයක් සිදුවන බවට ලැබී ඇති තොරතුරුවලට අනුවද මේවන විට දෙදෙනෙකු අත්අඩංගුවට ගෙන වැඩිදුර විමර්ශන සිදුකෙරනෙ බව ජනාධිපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=51447", "Category": null, "Parent URL": null}