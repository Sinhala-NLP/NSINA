{"Source": "Adaderana", "Timestamp": "December 8, 2018 11:13 pm", "Headline": "වන්දනාවට පෙර කළ වැටලීමෙන් පසු නීතිමය පියවර ගැනීමට නිවේදන", "News Content": "මිනිස් පරිභෝජනයට නුසුදුසු ආහාර අලෙවි කරන හෝටල් හිමියන් 31දෙනෙකුට එරෙහිව නීතිමය පියවර ගැනීමට මස්කෙළිය මහජන සෞඛ්‍ය පරීක්ෂක කාර්යාලය මෙහෙයවූ හදිසි වැටලීමකින් පසු පියවර ගෙන තිබේ. එළඹෙන ශ්‍රී පාද වන්දනා වාරයට පෙර එම ප්‍රදේශවල නගර කීපයක ආපනශාලා බේකරි ආහාර නිෂ්පාදනය කරන හා ඇසුරුම් කරන ස්ථාන ආදි වෙළඳසැල් 85 ක් පරීක්ෂා කිරීමෙන් පසු මෙම නිවේදන නිකුත්කර ඇති අතර එම වෙළෙන්ඳුන්ට එළඹෙන 14 වන දා අධිකරණයේ පෙනී සිටීමටත් උපදෙස් දී තිබේ. මස්කෙලිය මහජන සෞඛ්‍ය වෛද්‍ය කාර්යාලය නුවරඑළිය දිස්ත්‍රික්කයේ මහජන සෞඛ්‍ය පරීක්ෂකවරු 35 ක් පමණ එක්ව කණ්ඩායම් වශයෙන් මස්කෙළිය, නල්ලතන්නිය, සාමිමලේ,නොර්වුඩ් යන නගර වල අද(08) දවස පුරා ආපනශාලා 38 ක්, බේකරි 5ක් ග්‍රොසරි 23ක්, මස් කඩ 1ක්, රෝහල් ආපනශාලා 2ක්, වෙනත් වෙළඳසැල් 15 වශයෙන් පරීක්ෂා කල වෙළඳසැල් 85ක් තුලින් 31දෙනෙකුට එරෙහිව නිතිමය පියවර ගැනීමට නිවේදන නිකුත් කරන ලද අතර ඔවුන්ගේ වෙළඳසැල් වල නිවැරදිවිය යුතු ස්ථාන පෙන්වා දීමටද පියවර ගෙන තිබේ. පසුගිය මාස කිහිපය පුරාවට නුවරඑළිය දිස්ත්‍රික් මහජන සෞඛ්‍ය වෛද්‍ය නිලධාරි කාර්යාලයේ මෙහෙය වීමෙන් නුවරඑළිය,වලපනේ, හගුරංකෙත, කොත්මලේ හා අඹගමුව යන කොට්ඨාශ තුල මෙලෙස හදිසි වැටලීම් කරමින් මිනිස් පරිභෝජනයට නුසුදුසු ලෙස ආහාරද්‍රව්‍ය අලෙවි කිරීමට කටයුතු කරන වෙළෙන්දන් රැසක් නීතිය හමුවට ගෙන ඒමටත් ඔවුන් විසින් සිදුකල වැරදි නිවැරදි කිරීමටත් කටයුතු කරන ලදි.", "URL": "https://sinhala.adaderana.lk/news.php?nid=100471", "Category": null, "Parent URL": null}