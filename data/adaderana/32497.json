{"Source": "Adaderana", "Timestamp": "March 17, 2013 02:33 pm", "Headline": " කැනේඩියානු විශේෂ අමුත්තෙක් දිවයිනට", "News Content": "කැනේඩියානු රජයේ විශේෂ නියෝජිතයෙකු දිවයිනට පැමිණීමට නියමිතව තිබේ. අද හෝ හෙට ඔහු දිවයිනට පැමිණීමට නියමිත බව විදේශ කටයුතු අමාත්‍යාංශයේ ප්‍රකාශකයෙකු සඳහන් කළේය. ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව සම්බන්ධයෙන් සොයා බැලීම මෙම නියෝජිතයාගේ අරමුණ බව වාර්තා වේ. කැනේඩියානු විදේශ කටයුතු අමාත්‍යවරයා විසින් සෙනට් මණ්ඩල සභික හියුජ් සීගල් මෙම සංචාරය සඳහා නම් කර ඇත. මෙම සංචාරය තුළ දී කැනේඩියානු නියෝජිතවරයා ජනාධිපති මහින්ද රාජපක්ෂ මහතා, විදේශ කටයුතු අමාත්‍ය මහාචාර්ය ජී.එල්.පීරිස් මහතා සහ විපක්ෂයේ දේශපාලන පක්ෂ නායකයින් හමුවීමට නියමිතය. එළඹෙන නොවැම්බර් මාසයේ ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන බව කැනඩාව පසුගියදා නිවේදනය කරනු ලැබීය. එහෙත් මෙම සංචාරයත් සමඟ එම මතය වෙනස් වනු ඇති බව වාර්තා වේ.", "URL": "https://sinhala.adaderana.lk/news.php?nid=32497", "Category": null, "Parent URL": null}