{"Source": "Adaderana", "Timestamp": "July 3, 2011 12:32 pm", "Headline": "මෙහෙම ගියොත් ස්වාධීන ද්‍රවිඩ රාජ්‍යයක් ස්ථාපිතවීම වළක්වන්න බැහැ", "News Content": "බලය බෙදාහැරීමක් ගැන කතා නොකොට සිංහල මිනිසුන් සමග සහයෝගයෙන් කටයුතු කළ යුතු බවට සරත් ෆොන්සේකා මහතා කර ඇති ප්‍රකාශය පිළිබඳ ද්‍රවිඩ ජනයා වික්ෂිප්තව ඇති බව ද්‍රවිඩ ඊලාම් විමුක්ති සංවිධානය(ටෙලෝ)පවසයි. සරත් ෆොන්සේකා මහතා පසුගිය ජනාධිපතිවරණ සමයේදී ජනවාර්ගික ප්‍රශ්නයට දේශපාලන විසඳුමක් ලබාදෙන බව ප්‍රකාශ කළ නිසා ද්‍රවිඩ ජනයාගේ ඡන්දයද සැලකිය යුතු මට්ටමින් ෆොන්සේකා මහතාට ලැබුණු බව ටෙලෝ සංවිධානයේ දේශපාලන අංශ නායක එම්.කේ ශිවාජිලිංගම් මහතා සඳහන් කරයි. එසේ වුවද ඔහු පසු ගිය දිනෙක අධිකරණයේදී බලය බෙදාහැරීමක් ගැන කතා නොකොට සිංහල මිනිසුන් සමග සහයෝගයෙන් කටයුතු කළ යුතු බවට ප්‍රකාශ කර ඇතැයිද,එකී ප්‍රකාශය මගින් ඔහුද ජාතිවාදියෙකු බව ද්‍රවිඩ ජනයා විසින් හඳුනාගත් බවද ශිවාජිලිංගම් මහතාගේ අත්සනින් යුතුව ද්‍රවිඩ ඊලාම් විමුක්ති සංවිධානය(ටෙලෝ)නිකුත් කළ නිවේදනයක දැක්වේ. ජනාධිපතිවරණයට පෙර ද එක්තරා අවස්ථාවකදී ශ්‍රී ලංකාව යනු සිංහලයන්ගේ රට බවත්,ද්‍රවිඩ මිනිසුන්ටද කැමැතිනම් එහි වාසය කළ හැකි බවටත් ෆොන්සේකා මහතා විසින් ජාතිවාදී ප්‍රකාශයක් කළ බව සිහිපත් කරන ශිවාජිලිංගම් මහතා එසේ වුවද ජනාධිපතිවරණ සමයේ තමන්ගේ ස්ථාවරය වෙනස් කරමින් ද්‍රවිඩ ජනයාගේ ප්‍රශ්නයට දේශපාලන විසඳුමක් ලබාදිය යුතු බවට ඔහු සපථ කළ බව පෙන්වාදුන්නේය. එහෙත් පසුගියදා අධිකරණයේදී කළ ප්‍රකාශය තුළින් යළි වරක් තහවුරු වී ඇත්තේ ෆොන්සේකා මහතා ජාතිවාදියෙකු බවම යයි ටෙලෝ සංවිධානය අවධාරණය කරයි. එක්සත් ජනතා නිදහස් සන්ධානය මෙන්ම එක්සත් ජාතික පක්ෂයද මැතිවරණ ව්‍යාපාරවලදී බහුතර ඡන්ද බලය අපේක්ෂාවෙන් දිගින් දිගටම සිංහල ජාතිවාදී ලෙස සිය ප්‍රචාරක ව්‍යාපෘතීන් රැගෙන ගිය බවට ශිවාජිලිංගම් මහතා චෝදනා කරයි. ජනාධිපති මහින්ද රාජපක්ෂ,විපක්ෂ නායක රනිල් වික්‍රමසිංහ මෙන්ම සරත් ‍ෆොන්සේකා මහතාද එකම දියේ සිටින දිය කූඩැල්ලන් පමණක් බවත්,ජාතික හෙළ උරුමය,විමල් වීරවංශගේ නායකත්වයෙන් යුතු ජාතික නිදහස් පෙරමුණ මෙන්ම ජනතා විමුක්ති පෙරමුණද සම්පූර්ණයෙන් ජාතිවාදී දේශපාලනයක නිරතවන බව ඔහු කියා සිටියි. සරත් ෆොන්සේකා මහතා අත්අඩංගුවට ගත් අවස්ථාවේදී ඊට එරෙහිව දේශපාලන පක්ෂ හා සිවිල් සංවිධාන ගණනාවක් සිය විරෝධය පළ කරද්දී තමන්ද තම විරෝධය පළ කරමින් ෆොන්සේකා මහතා නිදහස් කළ යුතු බව ට නිවේදනයක් පවා නිකුත් කළ බව ශිවාජිලිංගම් මහතා සිහිපත් කරයි. එසේ වුවද තමන් මේවන විට තමන් එදා පෙනී සිටියේ මෙවැනි සිංහල ජාතිවාදියෙකු වෙනුවෙන්දැයි සිතන තරමට ම ඒ පිළිබඳ කනගාටු වන බව ශිවාජිලිංගම් මහතා සඳහන් කරයි. මේ ආකාරයෙන් සිංහල ජාතීවාදී බලවේග හා පාලනය විසින් දිගින් දිගටම කටයුතු කරනු ලැබුහොත් ජාත්‍යන්තර ප්‍රජාවේ සහයෝගය මත උතුරු හා නැගෙනහිර ඒකාබද්ධව ස්වාධීන ද්‍රවිඩ රාජ්‍යයක් ස්ථාපිතවීම වැළැක්විය නොහැකි බව එම්.කේ ශිවාජිලිංගම් මහතා සිය නිවේදනය මගින් වැඩිදුරටත් කියා සිටියි.", "URL": "https://sinhala.adaderana.lk/news.php?nid=17161", "Category": null, "Parent URL": null}