{"Source": "Adaderana", "Timestamp": "November 29, 2015 05:23 pm", "Headline": "ජනපති පැරීසියට ළඟාවෙයි ", "News Content": "එක්සත් ජාතීන්ගේ දේශගුණික විපර්යාස සමුළුවට සහභාගී වීම සඳහා ජනාධිපති මෛත්‍රීපාල සිරිසේන මහතා ප්‍රංශයේ පැරිස් නුවරට ළඟා වී තිබේ. ජනාධිපති මාධ්‍ය අංශය සඳහන් කළේ අද පස්වරුවේ ජනාධිපතිවරයා පැරිස් නුවරට ළඟාවී ඇති බවයි. මෝල්ටා රාජ්‍යයේ පැවති පොදුරාජ්‍ය මණ්ඩලයීය රාජ්‍ය නායක සමුළුවේ සමාප්ති උත්සවයෙන් අනතුරුව ජනාධිපති මෛත්‍රිපාල සිරිසේන මහතා ප්‍රංශයට පැමිණ තිබේ. එක්සත් ජාතීන්ගේ දේශගුණික විපර්යාස සමුළුව නොවැම්බර් 30 වැනිදා සිට දෙසැම්බර් මස 11 වන දින දක්වා ප්‍රංශයේ ලා බොගට්හිදී පැවැත්වෙයි.21වැනි වරට පැවැත්වෙන මෙම සමුළුව සඳහා එක්සත් ජාතීන්ගේ සංවිධානයේ මහලේකම් බෑන් කී මූන් මහතා ඇතුළු රටවල් 147ක රාජ්‍ය නායකයින් ඇතුළු නියෝජිතයින් සහභාගී වීමට නියමිතය.ගෝලීය උෂ්ණත්වය ඉහළයාම සෙල්සියස් අංශක දෙකට වඩා අඩු අගයක පවත්වා ගැනීම ඇතුළු කරුණු කිහිපයක් සම්බන්ධයෙන් මෙවර සමුළුවේ දී සම්මුතියකට එළඹෙනු ඇත.", "URL": "https://sinhala.adaderana.lk/news.php?nid=55397", "Category": null, "Parent URL": null}