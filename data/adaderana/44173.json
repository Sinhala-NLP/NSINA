{"Source": "Adaderana", "Timestamp": "June 23, 2014 04:36 pm", "Headline": "සංජීව බණ්ඩාර යළිත් රිමාන්ඩ්", "News Content": "අන්තර් විශ්ව විද්‍යාලයීය ශිෂ්‍ය බල මණ්ඩලයේ හිටපු කැඳවුම්කරු සංජීව බණ්ඩාර තවදුරටත් රක්ෂිත බන්ධනාගාර ගත කර තිබේ. ඔහු ජුලි මස 03 වන දින දක්වා රක්ෂිත බන්ධනාගාර ගත කරන ලෙස මහනුවර මහේස්ත්‍රාත් අධිකරණය අද නියෝග කර ඇත. පේරාදෙණිය විශ්ව විද්‍යාලයිය භූමියේ ආරක්ෂක නිලධාරින්ට තර්ජනය කිරීම සහ රාජකාරියට බාධා එල්ල කිරීම යන චෝදනා සම්බන්ධයෙන් සංජීව බණ්ඩාර ඇතුළු විශ්ව විද්‍යාල සිසුන් තිදෙනෙක් පොලීසිය විසින් පසුගිය සෙනසුරාදා අත්අඩංගුවට ගනු ලැබීය. සිද්ධිය සම්බන්ධයෙන් රක්ෂිත බන්ධනාගාර ගතකර සිටි අනෙක් විශ්ව විද්‍යාලයීය සිසුන් දෙදෙනා අද මහනුවර මහේස්ත්‍රාත් අධිකරණයට ඉදිරිපත් කළ අවස්ථාවේ රුපියල් 50,000 ශරීර ඇපමත මුදාහැරීමට මහේස්ත්‍රාත්වරයා නියෝගකර ඇත. මෙලෙස ශරීර ඇප මත මුදාහැරුණේ පේරාදෙණිය විශ්ව විද්‍යාලයේ මහා ශිෂ්‍ය සංගමයේ සභාපති දිමුතු ගුණසේකර සහ සම සෞඛ්‍ය පීඨයේ සභාපති රජිත ප්‍රසාද් යන අයයි. එමෙන්ම අද දිනයේ නඩුව කැඳවූ අවස්ථාවේ අධිකරණය හමුවේ පෙනිසිටි පේරාදෙණිය විශ්ව විද්‍යාලයේ පශුවෛද්‍ය පීඨ සංගමයේ සභාපති එස්.ජී.ඩබ්ලිව්. සුරංග යන අයද රුපියල් 50,000 ශරීර ඇපමත මුදා හැරීමට මහේස්ත්‍රාත්වරයා නියෝගකර ඇත.", "URL": "https://sinhala.adaderana.lk/news.php?nid=44173", "Category": null, "Parent URL": null}