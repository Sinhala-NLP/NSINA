{"Source": "Adaderana", "Timestamp": "September 26, 2016 03:37 pm", "Headline": " විග්නේෂ්වරන්ට කවුද දෙන්නේ?  ", "News Content": "විග්නේෂ්වරන් කියන කියන ආකාරයට මේ ආණ්ඩුවෙන් කිසිවක් ලබාදෙන්නේ නැති බව සමාජ සේවා, සමාජ සුබසාධන හා පශු සම්පත් සංවර්ධන නියෝජ්‍ය අමාත්‍ය රංජන් රාමනායක මහතා පවසයි.ද්‍රවිඩ සන්ධානය උතුරේ ජනතාවගේ ගැටලු සාකච්ඡා මාර්ගයෙන් විසඳාගනිමින් සිටියදී මහඇමති විග්නේෂ්වරන් කැපී පෙනීම සඳහා ජනතාව රැස්කර ගනිමින් විවිධ වැඩසටහන් කරන බවද ඒ මහතා කියයි.එසේම පුවත් වාර්තාකරණයේදී මාධ්‍යවේදීන් ජාතිවාදය ඇවිස්සෙන ආකාරයට වර්තා කිරීමෙන් වැළකී බුද්ධිමත් ලෙස වාර්තාකරණයේ නියැළිය යුතු බවද උතුරේ මහඇමතිවරයා විසින් පසුගියදා සිදුකළ ක්‍රියාදාමය තමන් අගය නොකරන බවද සිරිකොතදී අද පැවැති මාධ්‍ය හමුවකදී ඒ මහතා කියා සිටියේය.උතුරේ බුදුපිළිම ස්ථාපිත කිරීම ගැන විග්නේෂ්වරන් විරෝධය පළකරන්නේ නම් දකුණේ ජනතාව කෝවිල් ඉදිකිරීම ඇතුළු කටයුතු ගැන ඔහු පවසන්නේ කුමක්දැයි ඒ මහතා පෙන්වාදුන්නේය.වරදක් කර නැති නම් පරීක්ෂණ ගැන රණවිරුවෝ බිය විය යුතු නැති බවත්, එසේ වුවද රණවිරුවන් මෙන්ම මිනීමරුවන්ද හඳුනාගත යුතු බවත්, හෙතෙම පැවසුවේය.ෂියාම් ඝාතන සිද්ධියේදී පොලීසියේ වාස් ගුණවර්ධන නැමැත්තා රණවිරුවෙකු ලෙස සැලකිය නොහැකිම අතර තාජුඩීන් සිද්ධියේදී ඇටකටු හොරෙන් අරගෙන යන වෛද්‍යවරයෙකුද හොඳ වෛද්‍යවරයෙකු ලෙස සැලකිය නොහැකි බව ඒ මහතා පෙන්වාදුන්නේය.මේ අතර ලසන්ත වික්‍රමතුංග ඝාතනය ගැන අදහස් දක්වමින් ඒ මහතා පැවසුවේ ඔහු මියයාමට පෙර සතියේදී හිටපු ජනපති මහින්ද රාජපක්ෂ මහතා හමුවී කා බී ඔවුන් අතර සුහද කතාබහක්ද සිදුව ඇති බවයි.ලසන්ත ඝාතනය වීමට පෙර ඔහුගේ පෞද්ගලික දුරකථනයෙන් හිටපු ජනපතිට දුරකථන ඇමතුමක් ලබාගෙන ඇති බවද පැවසූ ඒ මහතා මෙම ඝාතනයට තමන්ගේ සම්බන්ධයක් නැතැයි හිටපු ජනපති දැන් කියන බවද කියා සිටියේය.තම සංවිධානයේ සිටින මරාගෙන මැරීමට යන සාමාජිකයෙකුට එල්.ටී.ටී.ඊ නායකයා හොඳට කෑම බීම ලබාදී ඔහුගේ ආසාව ඉටුකළේ යම්සේද හිටපු නායකයාද කටයුතු කළේ ඒ පරිද්දෙන් බව නියෝජ්‍ය අමාත්‍යවරයා පැවසීය.", "URL": "https://sinhala.adaderana.lk/news.php?nid=64462", "Category": null, "Parent URL": null}