{"Source": "Adaderana", "Timestamp": "March 16, 2013 10:56 am", "Headline": "කරුණානිධි ඉන්දීය මධ්‍යම රජයට අනතුරු අඟවයි ", "News Content": "අමෙරිකාව විසින් ජිනීවා සමුළුවට ගෙන එන යෝජනාවේ, \"ශ්‍රී ලංකාවේ යුද අපරාධ සම්බන්ධයෙන් ජාත්‍යන්තර ස්වාධීන පරීක්ෂණයක් කළ යුතු බව\" ඇතුළත් කිරීමට ඉන්දීය රජය පියවර නොගතහොත් එරට මධ්‍යම රජයෙන් ඉවත්වන බව ඩී.එම්.කේ. පක්ෂයේ නායක එම්.කරුණානිධි අවධාරණය කර තිබේ. නිවේදනයක් නිකුත් කරමින් ඔහු ඊයේ මේ බව පවසා ඇතැයි ඉන්දීයාවේ “ද හින්දු” පුවත්පත අනාවරණය කරයි. අමෙරිකාව විසින් ශ්‍රී ලංකාවට එරෙහිව ගෙන එනු ලබන යෝජනාවලිය සඳහා යුද අපරාධ ගැන ජාත්‍යන්තර පරීක්ෂණයක් අවශ්‍යය යන යෝජනාව ද ඇතුළත් කිරීමට ඉන්දීය රජය වහා පියවර ගත යුතු බව කරුණානිධි අවධාරණය කර තිබේ. මෙම ඉල්ලීම ඉවතදමා කටයුතු කළහොත් ඉන්දීය රජය සමග එක්වී කටයුතු කිරීම ඵලදායක‍ නොවන බව හෙතෙම පෙන්වාදී ඇත. ඉන්දීය මධ්‍යම රජයේ ප්‍රධාන පාර්ශවකරුවෙකු වන ඩී.එම්.කේ. පක්ෂයේ සාමාජිකයින් 18 දෙනෙකු එරට ලොක් සභාව නියෝජනය කරයි.", "URL": "https://sinhala.adaderana.lk/news.php?nid=32463", "Category": null, "Parent URL": null}