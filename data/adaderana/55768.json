{"Source": "Adaderana", "Timestamp": "December 17, 2015 08:40 am", "Headline": "ඉන්දු - ශ්‍රී ලංකා මුහුදු පාළමක්", "News Content": "ශ්‍රී ලංකාව සහ ඉන්දියාව සම්බන්ධ කරමින් මුහුදු පාළමක් සහ උමං මාර්ගයක් ඉදිකිරීමට අදාළ සැලසුම් සකස් කරමින් සිටින බව ඉන්දීය ප්‍රවාහන හා මහාමාර්ග අමාත්‍ය නිතින් ගද්කරී පවසයි.ආසියානු සංවර්ධන බැංකුව ඒ සඳහා පූර්ණ වශයෙන් මූල්‍ය පහසුකම් සැපයීමට සූදානමින් සිටින බව ඔහු කියයි.ඉන්දීය ලෝක් සභාවේ දී ප්‍රකාශයක් සිදුකරමින් ඉන්දීය ප්‍රවාහන හා මහාමාර්ග අමාත්‍යවරයා මේ බව සඳහන් කර ඇත.මෙම ව්‍යාපෘතිය පිළිබඳ ඉන්දු - ලංකා අගමැතිවරුන් හමුවූ අවස්ථාවන්වල දී සාකච්ඡා පවත්වා ඇති බවද ඔහු එහිදී කියා සිටියේය.තමිල්නාඩු රාමේෂ්වරම් සහ ශ්‍රී ලංකාවේ තලෙයිමන්නාරම සම්බන්ධ කරමින් ඉදිකිරීමට නියමිත මෙම මුහුදු පාලම සහ උමං මාර්ගය දිගින් කිලෝමීටර් 22ක් පමණ වන බව සඳහන්ය.අදාළ ව්‍යාපෘතිය සඳහා ඉන්දීය රුපියල් කෝටි 24,000ක පමණ මුදලක් වැය වනු ඇති බවට ඇස්තමේන්තු ගත කර ඇති බව ඉන්දීය ප්‍රවාහන හා මහාමාර්ග අමාත්‍ය නිතින් ගද්කරී ලෝක් සභාවේ දී ප්‍රකාශ කර ඇත.කලාපීය සහයෝගීතාව වර්ධනය කරගැනීමේ අරමුණින් ඉන්දීය රජය විසින් මෙවැනි ව්‍යාපෘති සිදුකරන බව ද ඔහු එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=55768", "Category": null, "Parent URL": null}