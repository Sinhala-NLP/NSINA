{"Source": "Adaderana", "Timestamp": "October 2, 2017 12:08 pm", "Headline": " ලිට්ල් හාට්-දැඩි සත්කාර රෝගී සේවා සංකීර්ණයේ ඉදිකිරීම් ඇරඹෙයි", "News Content": "ලිට්ල් හාට් ව්‍යාපෘතිය හා රජයේ අනුග්‍රහයෙන් රිඡ්වේ ආර්යා ළමා රෝහලේ අභිනව හෘද උරස් ප්‍රතිකාර සහ දැඩි සත්කාර රෝගී සේවා ගොඩැගිලි සංකීර්ණයේ ඉදිකිරීම් කටයුතු අද පෙරවරුවේ ආරම්භ වුණි.ඉදිකිරිම්වලට අදාළ මුල් ගල තැබීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදු කෙරුණි.මහල් 10කින් සමන්විත අදාළ ගොඩනැගිලි සංකීර්ණය ඉදිකිරීම සඳහා රුපියල් බිලියන 02ක මුදලක් ඇස්තමේන්තු ගත කර තිබේ.ඒ සඳහා වැය වන මුදල් එකතු කිරීම සඳහා ශ්‍රී ලංකා ළමා රෝග විශේෂඥයින්ගේ සංගමය, රිඡ්වේ ආර්යා ළමා රෝහල සහ මනුසත් දෙරණ ව්‍යාපෘතියේ සහයෝගයෙන් ලිට්ල් හාට් ව්‍යාපෘතිය ක්‍රියාත්මක කෙරුණි.ඒ සඳහා මහජනතාව විශාල වශයෙන් මුදල් ආධාර පරිත්‍යාග කර තිබුණි.මෙරට වාර්ෂිකව උපදින දරුවන් 2500 දෙනෙකුට පමණ හෘද ආශ්‍රිත රෝග සඳහා ප්‍රතිකර්ම සිදු කළ යුතු වෙයි.රිඡ්වේ ආර්යා ළමා රෝහලේ වාර්ෂිකව සිදු කළ හැක්කේ ඉන් හදවත් සැත්කම් 900ක් සහ කැතීටකරණ ප්‍රතිකර්ම 700ක් පමණි.නව ගොඩනැගිල්ල ඉදිකිරීමෙන් පසු වාර්ෂිකව හදවත් සැත්කම් 2000ක් සහ කැතීටර් මඟින් සැත්කම් 900ක් පමණ සිදු කළ හැකි බව වෛද්‍යවරුන් පවසයි.අද පෙරවරුවේ පැවැති උත්සවයට එක්වෙමින් සෞඛ්‍ය අමාත්‍ය රාජිත සේනාරත්න මහතා ප්‍රකාශ කළේ ගොඩනැගිලි සංකීර්ණය ඉදිකිරීමේ කටයුතු කඩිනමින් සිදු කරන බවයි.", "URL": "https://sinhala.adaderana.lk/news.php?nid=78247", "Category": null, "Parent URL": null}