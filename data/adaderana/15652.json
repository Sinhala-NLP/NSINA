{"Source": "Adaderana", "Timestamp": "April 23, 2011 01:03 pm", "Headline": "සැලකිලිමත් වන්න -වසන්ත සැණකෙළියට එන ජනතාවගෙන් ඉල්ලීමක් ", "News Content": "පවත්නා අයහපත් කාලගුණ තත්ත්වය හේතුවෙන් නුවරඑළිය වසන්ත සැණකෙළියට පැමිණෙන ජනතාව කරුණු කිහිපයක් සම්බන්ධයෙන් සැලකිලිමත් විය යුතු බව නුවරඑළිය දිස්ත්‍රික් ලේකම් ඩි.පි.ජි.කුමාරසිරි මහතා පවසයි. වර්ෂාධික තත්ත්වය, මීදුම, ඉවුරු කඩාවැටීම් සහ ගල් පෙරළීම් නිසා මාර්ග වල වාහන ධාවනයේදී රියදුරන් සැලකිලිමත් විය යුතු බව ඔහු පෙන්වාදෙයි. එමෙන්ම කෙටි කාලයක් තුළ ඇදහැලුණු කෙටි වර්ෂාපතනය නිසා නොසිතූ ලෙස ගංගා, ඇළ දොළ සහ වැව් වල ජල මට්ටම ශීඝ්‍රයෙන් ඉහළ යමින් පවතින බව ද ඒ මහතා පෙන්වාදුන්නේය. එමනිසා ආපදා තත්ත්වයන් වළක්වා ගැනීමට එම ගංගා, ඇළ දොළ සහ වැව් පරිහරණයෙන් වළකින ලෙස නුවරඑළිය වසන්ත සැණකෙළියට පැමිණෙන ජනතාවගෙන් ඔහු ඉල්ලා සිටියි. විශේෂයෙන් හග්ගල -නුවරඑළිය මාර්ගයේ ඉදිකිරීම් කටයුතු සිදුවන නිසා දැඩි බෑවුම් සහිත ස්ථාන පවතින බවත්, එවැනි ස්ථාන වල පස් කඳු කඩාවැටීමේ අවදානමක් පවතින නිසා ඒ සම්බන්ධව අවබෝධයෙන් කටයුතු කරන ලෙසද කුමාරසිරි මහතා ජනතාවගෙන් වැඩිදුරටත් ඉල්ලීමක් කරයි. මේ අතර පවත්නා අධික වර්ෂාපතනයත් සමඟ දිවයිනේ ප්‍රධාන වැව් 15 ට අධික සංඛ්‍යාවක් මේ වන විට වාන් දමමින් පවතින බව වාරිමාර්ග දෙපාර්තමේන්තුව පවසයි. අද(23) පෙරවරුවේත් ජලාශ කිහිපයක වාන් දොරටු විවෘත කිරීමට පියවර ගත් බව වාරිමාර්ග අධ්‍යක්ෂ ජනරාල් ජි.ජි.ඒ.ගොඩලියැද්ද මහතා සඳහන් කළේය.", "URL": "https://sinhala.adaderana.lk/news.php?nid=15652", "Category": null, "Parent URL": null}