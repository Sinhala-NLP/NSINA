{"Source": "Adaderana", "Timestamp": "April 22, 2014 08:40 am", "Headline": "සංගා සහ මහේල විනය කමිටුවට", "News Content": "මහේල ජයවර්ධන සහ කුමාර සංගක්කාර පසුගියදා සිදුකළ ප්‍රකාශය සම්බන්ධයෙන් විනය මණ්ඩලයේ අදහස් විමසීමට ශ්‍රී ලංකා ක්‍රිකට් ආයතනය තීරණය කර තිබේ. ඊයේ(21) රැස් වු ශ්‍රී ලංකා ක්‍රිකට් ආයතනයේ විධායක කමිටුව විසින් මෙම තීරණය ගෙන ඇති බව සඳහන් වෙයි. 20/20 ලෝක කුසලානය ජයග්‍රහණය කිරීමෙන් අනතුරුව මෙරටට පැමිණි අවස්ථාවේ කුමාර සංගක්කාර සහ මහේල ජයවර්ධන ශ්‍රී ලංකා ක්‍රිකට් ආයතනයේ ලේකම්වරයා සහ ප්‍රධාන විධායක නිලධාරීවරයා විවේචනය කළේය. 20/20 ලෝක කුසලාන ජාත්‍යන්තර තරඟවලින් ඉවත් වීම පිළිබඳ තමන් ගත් තීරණය සම්බන්ධයෙන් අදාළ නිලධාරීන් කිසිදු විමසීමකින් තොරව මාධ්‍යයට ප්‍රකාශ නිකුත් කිරීම බරපතළ ගැටලුවක් බව ඔවුන් පෙන්වා දෙයි. එම ප්‍රකාශය පිළිබඳව ඊයේ රැස්වු ශ්‍රි ලංකා ක්‍රිකට් ආයතනයේ විධායක කමිටුව අවධානය යොමු වී ඇති අතර ඒ සම්බන්ධයෙන් විනය කමිටුවේ අදහස් විමසීමට තීරණය වී තිබේ. කෙසේ වෙතත් අදාළ ප්‍රකාශය සම්බන්ධයෙන් පසුගියදා ශ්‍රී ලංකා ක්‍රිකට් ආයතනය නිවේදනයක් ද නිකුත් කරන ලදී.", "URL": "https://sinhala.adaderana.lk/news.php?nid=42703", "Category": null, "Parent URL": null}