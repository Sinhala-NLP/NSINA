{"Source": "Adaderana", "Timestamp": "August 10, 2019 08:06 pm", "Headline": "කාම්බෝජයට ශ්‍රී ලංකාවේ කොන්සල්ජනරල්වරයෙක්", "News Content": "ඉදිරියේදී කාම්බෝජයට ශ්‍රී ලංකාවේ කොන්සල්ජනරල්වරයෙක් පත්කිරීමට තමන් බලාපොරොත්තු වන බව ජනාධිපති මෛත්‍රීපාල සිරිසේන මහතා පවසයි. එරට සංචාරයක නිරත ජනාධිපතිවරයා කාම්බෝජයේ ඕක් දොං කඳුකරයේ පිහිටි භාවනා මධ්‍යස්ථානයේ නිරීක්ෂණයකට එක්වූ අවස්ථාවේදී මේ බව ප්‍රකාශ කළේය. කාම්බෝජය සහ ශ්‍රී ලංකාව අතර සබඳතා වැඩි දියුණු කරගැනීමේ අරමුණින් එරට රජතුමාගේ විශේෂ ආරාධනය පරිදි ජනාධිපති මෛත්‍රීපාල සිරිසේන මහතා පසුගියදා එහි සංචාරයකට එක්වූයේ මෙරට ජනාධිපතිවරයෙකු කාම්බෝජයේ රාජ්‍ය සංචාරයකට එක්වූ පළමු අවස්ථාව සනිටුහන් කරමින්ය. කාම්බෝජයේ ඕක් දොං කඳුකරයේ පිහිටි භාවනා මධ්‍යස්ථානයට නා පැළයක් ප්‍රදානය කිරීම ජනාධිපතිවරයාගේ ප්‍රධානත්වයෙන් අද සිදුකෙරුණි. ප්‍රධාන බෞද්ධාගමික රටක් වුවද නාගස කාම්බෝජයේදී දක්නට නොලැබෙන අතර නා පැළය ප්‍රදානයත් සමග දෙරටේ බෞද්ධාගමික සබඳතා තවදුරටත් ශක්තිමත් කෙරෙනු ඇති බවයි කාම්බෝජ සංඝරාජ හිමිවරුන් ප්‍රකාශ කළේය.", "URL": "https://sinhala.adaderana.lk/news.php?nid=116251", "Category": null, "Parent URL": null}