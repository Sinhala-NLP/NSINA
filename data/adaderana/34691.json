{"Source": "Adaderana", "Timestamp": "June 6, 2013 07:00 pm", "Headline": "ආණ්ඩුවත් එක්ක රණ්ඩුවීම අසාධාරණයි ", "News Content": "බස් රථවල ගමන් කරන මගීන්ට පෙර ගෙවුම් කාඩ්පත් ලබාදීම රට පුරා සාර්ථකව ක්‍රියාත්මක කළ හැකිනම් මසකට කෝටි 12 ක කප්පම් නවතින බව ලංකා පුද්ගලික බස් හිමියන්ගේ සංගමය පවසයි. අද (06) පෙර ගෙවුම් කාඩ්පත් ලබාදීම සනිටුහන් කරමින් පැවති මාධ්‍ය හමුවේදී එම සංගමයේ සභාපති ගැමුණු විජේරත්න මහතා මේ බව කියා සිටියේය. අලුත්ම ගැටලුව වී ඇත්තේ බස් නැවතුම්පළවල් සිටින පොලීකරුවන් බවත්, බස් බස් හිමියන්ට හෙණ ගහල ගියත් කමක් නෑ කියලා කොන්දොස්තරවරුන් විසින් මුලින්ම සල්ලි දෙන්නේ පොලිකරුවන්ට බවත් ඔහු එහිදී සඳහන් කළේය. අවුරුදු 10 ට කලින් සසදා බැලුවද අදද තමන්ගේ ආදායම් තත්ත්වයේ කිසිදු වෙනසක් සිදුව නොමැති බවත්, ඒ නිසාම මෙම නව වැඩපිළිවෙළ ක්‍රියාවට නැංවීමට මහන්සි ගත්තේ බස් හිමියන්ගේ ආදායම සුරක්ෂිත කර ගැනීමට බවත් හෙතෙම පෙන්වා දුන්නේය. හැමදාම බස් ගාස්තු වැඩි කිරීම සඳහා වර්ජනය කරනු ලැබුවත් , එසේ වර්ජනයකට යාමෙන් කාගෙවත් අතකොළු වෙන්න උත්සාහ නොකරන බවත් විජේරත්න මහතා පෙන්වා දුන්නේය. එසේම පසුගිය දිනවල වර්ජනයක් පිළිබඳ කතා බහ ඉදිරියට ආ අවස්ථාවේදී අධ්‍යක්ෂ මණ්ඩලය වර්ජනයට නොයායුතු බවට හොඳ තීන්දුවක් ලබා දුන් බවත්, අධ්‍යක්ෂවරුන් 20 දෙනාම ඊට එකඟත්වය දුන්නු බවත්, තමන් කාගෙවත් රූකඩ බවට පත්විය යුතු නැති බවත් ඔහු අවධාරණය කළේය. බස් ගාස්තුව ජූලි මාසයේදි වැඩි කිරීමට බලාපොරොත්තු වන බැවින් මෙම වැඩපිළිවෙළ නිසියාකාරයෙන් සාක්ෂාත් කරගත්තොත් නියම බස් ගාස්තුවක් බස් හිමියන්ට ලැබෙන බවත් ගැමුණු විජේරත්න මහතා පෙන්වා දුන්නේය. එසේ නොවුණොත් බස් ගාස්තු වැඩි කිරීමේ වාසිය යන්නේ කොන්දොස්තර මහත්තයාගේ සාක්කුවට, පොලී කාරයාට හෝ නැවතුම්පළේ කප්පම්කාරයාට බව හෙතෙම අවධාරණය කළේය. ආණ්ඩුවත් එක්ක රණ්ඩු වී බස් ගාස්තුව 1% - 2% ක් වැඩි කරන්න කියා සිටියද පලක් නොවන බවත්, එසේ ආණ්ඩුව සමග මරාගැනීම අසාධාරණ බවත් පුද්ගලික බස් හිමියන්ගේ සංගමයේ සභාපති විජේරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=34691", "Category": null, "Parent URL": null}