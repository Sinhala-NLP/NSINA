{"Source": "Adaderana", "Timestamp": "January 22, 2015 12:58 pm", "Headline": " රනිල් මුදල් අමාත්‍යංශයේ කෑලි ගලවයි", "News Content": "මෙතෙක් මුදල් අමාත්‍යංශය යටතට පත්ව තිබූ ශ්‍රී ලංකා මහ බැංකුව, සුරැකුම්පත් හා විනිමය කොමිෂන් සභාව ඇතුළු ආයතන කිහිපයක්ම නව රජය යටතේ අග්‍රාමාත්‍ය රනිල් වික්‍රමසිංහ මහතා අමාත්‍යවරයා ලෙස කටයුතු කරන ප්‍රතිපත්ති සම්පාදක සහ ආර්ථික කටයුතු, ළමා,තරුණ සහ සංස්කෘතික කටයුතු අමාත්‍යංශය යටතට පත්කර තිබේ. මේ අනුව, මෙවර මහජන උපයෝගීතා කොමිසම (Public Utilities Commission), ණය තොරතුරු කාර්යංශය (Credit Information Bureau), සේවක භාරකාර අරමුදල (Employees Trust Fund), ජාතික රක්ෂණ භාරකාර අරමුදල (National Insurance Trust Fund) අයත් වන්නේද මෙම අමාත්‍යංශය යටතටයි. මීට අමතරව, විදේශ ණය ගනුදෙනු සම්බන්ධයෙන් කටයුතු කරන විදේශ සම්පත් දෙපාර්තමේන්තුවද (Department of External Resources) මෙතෙක් මුදල් අමාත්‍යංශය යටතේ තිබුණත් නව රජය යටතේ එයද රනිල් වික්‍රමසිංහ මහතා අමාත්‍යවරයා වන මෙම අමාත්‍යංශය යටතට පත්කර තිබීම කැපී පෙනේ. මීට අමතරව, ප්‍රතිපත්ති අධ්‍යන ආයතනය (Institute of Policy Studies) තිබෙන්නේද ප්‍රතිපත්ති සම්පාදක සහ ආර්ථික කටයුතු, ළමා,තරුණ සහ සංස්කෘතික කටයුතු අමාත්‍යංශය යටතේයි. මෙම අමාත්‍යංශයේ නියෝජ්‍ය අමාත්‍යවරයා වන්නේ ආචාර්ය හර්ෂ ද සිල්වා මහතායි. කෙසේ වෙතත් අදාළ අමාත්‍යංශයන්ට අදාළව ආයතන හා විෂය ක්ෂේත්‍රයන් මෙපරිදිය. The Gazette of the Democratic Socialist Republic of Sri Lanka by Ada Derana", "URL": "https://sinhala.adaderana.lk/news.php?nid=48863", "Category": null, "Parent URL": null}