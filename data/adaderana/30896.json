{"Source": "Adaderana", "Timestamp": "January 19, 2013 02:08 pm", "Headline": "මාධ්‍යය ප්‍රචාර බොරුලු- කොමිස් ජාවාරමක් නැතිලු", "News Content": "කොළඹ වරායේ සිට කොළොන්නාව ඛනිජ තෙල් තොග ගබඩා නිමාව දක්වා අලුතින් තෙල් නල පද්ධතියක් ඉදිකිරීමේ පිටුපස මහා කොමිස් ජාවාරමක් ක්‍රියාත්මක වන බවට ඇතැම් මාධ්‍යය ගෙන යන ප්‍රචාර අසත්‍ය බව ඛනිජ තෙල් කර්මාන්ත අමාත්‍යංශය පවසයි. එම අමාත්‍යංශය විසින් නිකුත් කළ නිවේදනයක මේ බව වැඩිදුරටත් මෙසේද සඳහන්ය. කොළඹ වරායේ සිට කොළොන්නාව ඛනිජ තෙල් තොග ගබඩා නිමාව දක්වා තිබෙන වසර 40කටත් වඩා පැරැණි තෙල් නල පද්ධතිය වෙනුවට අලුත් තෙල් නල පද්ධතියක් කඩිනමින් ඉදිකිරීම සදහා අමාත්‍ය මණ්ඩලය ප්‍රතිපත්තිමය තීන්දුවක් ගෙන තිබේ. නව තෙල් නල පද්ධතියක් කඩිනමින් ඉදිකිරීම සදහා ඛනිජ තෙල් කර්මාන්ත අමාත්‍යංශය විසින් ඉදිරිපත් කළ කැබිනට් මණ්ඩල සංදේශයට අනුමැතිය ලබාදෙමින් අමාත්‍ය මණ්ඩලය පසුගිය සතියේදී මෙම ප්‍රතිපත්තිමය තීන්දුව ගෙන ඇත. ඒ අනුව අමාත්‍ය මණ්ඩලය විසින් පත්කළ ස්ථාවර සමාලෝචන කමිටුවේ (SCARC) ප්‍රසම්පාදන ක්‍රියාවලිය ඔස්සේ නව තෙල් නල පද්ධතිය එළීමේ ව්‍යාපෘතිය ක්‍රියාත්මක කිරීමට නියමිතය. මෙරට සමස්ත ඉන්ධන අවශ්‍යතාව කාර්යක්ෂමව සැපැයීම සදහා වඩාත් යෝග්‍ය පරිදි අගල් 18ක විශ්කම්භයෙන් යුතු නව තෙල් නල පද්ධතියක් මෙම ව්‍යාපෘතිය යටතේ ස්ථාපිත කිරීමට අපේක්ෂිතය. එහෙත් අලුත් තෙල් නල පද්ධතිය ඉදිකිරීම ප්‍රමාද කර ඇති බවත් ඒ පසුපස මහා කොමිස් ජාවාරමක් ක්‍රියාත්මක බවත් ඇතැම් මාධ්‍ය මගින් ගෙන යන ප්‍රචාරය සම්පූර්ණ අසත්‍යයක් හා ජනතාව නොමග යවන්නකි. අමාත්‍ය මණ්ඩල ප්‍රතිපත්තිමය තීරණය අනුව නව තෙල් නල පද්ධතියක් ඉදිකිරීමේ ව්‍යාපෘතියට අදාළ කටයුතු කඩිනමින් කිරීම සඳහා ඛනිජ තෙල් කර්මාන්ත අමාත්‍යංශය මේ වනවිට සියලු පියවර ගෙන ඇත.", "URL": "https://sinhala.adaderana.lk/news.php?nid=30896", "Category": null, "Parent URL": null}