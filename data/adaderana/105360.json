{"Source": "Adaderana", "Timestamp": "March 2, 2019 07:24 pm", "Headline": "ලොව දියුණු ගුවන් හමුදාවන් සමඟ උරෙන් උර ගැටිමේ හැකියාව මෙරට ගුවන් හමුදාව සතුයි", "News Content": "වසර 68ක කාල පරාසයක් මුළුල්ලේ මව්බිමේ ස්වෛරිත්වය සහ භෞමික අඛණ්ඩතාවය ආරක්ෂා කිරීමට ශ‍්‍රී ලංකා ගුවන් හමුදාව අනූපමය සේවයක් ඉටු කළ බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව ප‍්‍රකාශ කළේ අද (02) පෙරවරුවේ හිඟුරක්ගොඩ ගුවන් හමුදා කඳවුරේ පැවති ශ‍්‍රී ලංකා ගුවන් හමුදාවේ 68 වැනි සංවත්සර උත්සවය අමතමින්. වෘත්තීය නිපුනත්වය, තාක්ෂණික දැනුම, විනය ගරුක බව, කැපවීම ආදී ගුණාංග හේතු කොට ගෙන ලොව දියුණු ගුවන් හමුදාවන් සමඟ උරෙන් උර ගැටී කටයුතු කිරීමේ හැකියාව මෙරට ගුවන් හමුදාව සතුව බව ද ජනාධිපති මෛත්‍රිපාල සිරිසේන මහතා එහිදි ප්‍රකාශ කළේය. අද පෙරවරුවේ හිඟුරක්ගොඩ ගුවන් හමුදා කඳවුර වෙත ගිය ජනාධිපති මෛත්‍රිපාල සිරිසේන මහතා ගුවන් හමුදාපති එයාර් මාර්ෂල් කපිල ජයම්පති මහතා විසින් පිළිගනු ලැබුවේය. ඉන් අනතුරුව ජනාධිපතිවරයා පිළිගැනීම වෙනුවෙන් විශේෂ ආචාර පෙළපාළියක් ද පැවැත් විය. ශ‍්‍රී ලංකා ගුවන් හමුදාවේ 68 වන සංවත්සරයට සමගාමීව සංවිධානය කෙරුණු Air Tattoo – 2019 ගුවන් හමුදා ප‍්‍රදර්ශනය සහ සැණකෙළිය ඉන් අනතුරුව ජනාධිපතිවරයා අතින් විවෘත කෙරුණි.", "URL": "https://sinhala.adaderana.lk/news.php?nid=105360", "Category": null, "Parent URL": null}