{"Source": "Adaderana", "Timestamp": "August 12, 2014 10:00 am", "Headline": "වැලි මැස්සාගේ වැඩේ නම් පුංචි නෑ", "News Content": "වැලි මැස්සා නම්වූ කෘමියෙකු දෂ්ඨ කිරීමෙන් හලාවත සහ අවට ප්‍රදේශ වල චර්ම රෝගයක් පැතිරයාමට පටන් ගෙන ඇති බව වෛද්‍යවරු පවසති. ගෙමැස්සාට වඩා මදක් විශාල මෙම කෘමියා දෂ්ඨ කරන ස්ථානයේ විශාල තුවාල ඇති වී එය චර්ම රෝගයක් බවට පත්වන බව චර්ම රෝග විශේෂඥයින් කියයි. වැලි මැස්සා දෂ්ඨ කිරීම හේතුවෙන් චර්ම රෝගය වැළදුණු අයෙකු මුල් වරට මෙරටින් වාර්තා වී ඇත්තේ 1992 වසරේ අම්බලන්තොට ප්‍රදේශයෙනි. ඉන් පසුව නැවතත් මෙම කෘමියා දෂ්ඨ කළ බවට සැකකරන චර්ම රෝගියෙකු හමුවී ඇත්තේ 1995 වසරේ මහියංගනය ප්‍රදේශයෙනි. 2011 වසරේදී රෝගීන් 358 දෙනෙකු අනුරාධපුර දිස්ත්‍රික්කයෙන්ද, 156 දෙනෙකු පොළොන්නරුව ප්‍රදේශයෙන්ද වාර්තා වී ඇත. පොදුවේ ගත් කළ මෙම චර්ම රෝගය වැළදුණු රෝගීන් වැඩි වශයෙන් වාර්තා වී ඇත්තේ හම්බන්තොට, අනුරාධපුරය, පොළොන්නරුව, මහියංගනය වැනි වියලි කාලගුණයක් පවතින ප්‍රදේශ වලින් වීමත්,ඔවුන් නාගරික මෙන්ම ග්‍රාමීය පදිංචිකරුවන් වීම විශේෂත්වයක් බවත් වෛද්‍යවරුන් සඳහන් කරයි. ඒ අනුව වැලි මැස්සා වියළි කාලගුණයක් සහිත ප්‍රදේශ වල ජීවත් වන බවට හඳුනා ගෙන ඇති නමුත් එම සතාට ග්‍රාමීය හෝ නාගරික කියා විශේෂත්වයක් නොමැති වීමද කැපී පෙනෙන කාරණයක් වී ඇත. වැලි මැස්සා දෂ්ඨ කර දින 02ත් මාස 06ත් අතර කාලය තුළ රෝග ලක්ෂණ මතුවීම දක්නට ඇති බවත්, රෝගය සුව කිරීම සඳහා සම තුළ ඇති තුවාලයට එන්නත් ලබා දීම සිදු කළ යුතු බවත් වෛද්‍යවරුන් කියයි. එය මාස 05 සිට වසර 02 දක්වා සිදු විය හැකි බවද පැවසේ. හලාවත මහ රෝහලට ප්‍රතිකාර සඳහා පැමිණ ඇති මෙම රෝගය වැළදුණු රෝගීන් විවිධ ප්‍රදේශ වලට අයත් වන බැවින් රෝගය පැතිර යන කිසියම් ප්‍රදේශයක් නිසැකවම හඳුනා ගැනීම ගැටළුවක් වී ඇති බවද චර්ම වෛද්‍යවරුන් කියයි. කෙසේ වෙතත් මහජන සෞඛ්‍ය පරීක්ෂකවරුන් සහ ප්‍රාදේශීය සෞඛ්‍ය අධ්‍යක්ෂක කාර්යාල වල සේවකයින් විසින් මේ සම්බන්ධයෙන් සොයා බැලීම් දිගින් දිගටම සිදු කරන බවද චර්ම රෝග වෛද්‍යවරුන් සඳහන් කරයි. ඡායා රූ - ජුඩ් සමන්ත.", "URL": "https://sinhala.adaderana.lk/news.php?nid=45292", "Category": null, "Parent URL": null}