{"Source": "Adaderana", "Timestamp": "March 22, 2012 07:57 pm", "Headline": "ඉන්දියාවෙන් කරුණු පැහැදිලි කිරීමක්", "News Content": "එක්සත් ජාතීන්ගේ මානව හිමිකම් කවුන්සිලයේ දී ශ්‍රී ලංකාව සම්බන්ධ යෝජනාවට පක්ෂව ඡන්දය භාවිත කිරීමෙන් අනතුරුව ඉන්දියාව විසින් එවැනි පියවරක් අනුගමනය කිරීම පිළිබඳ සිය ස්ථාවරය පැහැදිලි කර තිබේ. ‍ නවදිල්ලිහි පිහිටි ඉන්දීය විදේශ කටයුතු අමාත්‍යාංශය මගින් නිවේදනයක් නිකුත් කරමින් මේ බව සඳහන් කර ඇත. ‍ අදාළ යෝජනාවේ දී ශ්‍රී ලංකාවට එරෙහිව ඡන්දය භාවිත කළ ද මානව හිමිකම් ආරක්ෂා කිරීම හා ප්‍රවර්ධනය කිරීමේ වගකීම ශ්‍රී ලංකාව සතු කාර්යයභාරයක් බව දැඩිව විශ්වාස කරන බව එම නිවේදනය මගින් ඉන්දියාව සඳහන් කරයි. ‍ එමෙන්ම ඒ අනුව ශ්‍රී ලංකාවේ ස්වාධිපත්‍ය අයිතිය වෙත ගරු කළ යුතු බව ද ඉන්දියාව අවධාරණය කර තිබේ. ‍ උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාව මගින් ඉදිරිපත් කරන ලද නිර්දේශයන් පිළිගන්නා බව ද ඉන්දියාව පවසයි. ‍ ශ්‍රී ලංකාවේ වෙසෙන සියලුම ජාතීන් හා ආගමික කණ්ඩායම් වෙත ගරුකරමින් ගොඩනැගෙන දේශපාලනික විසඳුමක් හරහා සමගි සන්ධානය කරා ගමන්කිරීමේ අවස්ථාවක් ලෙස එය සැලකිය හැකි බව ද ඉන්දියාව නිකුත් කළ නිවේදනයේ සඳහන් වේ. ‍ දේශපාලන විසඳුමක් යනු අත්‍යවශ්‍ය කරුණක් බවත්, එම දේශපාලනික ක්‍රියාවලිය සඳහා ශ්‍රී ලංකා රජය නායකත්වය සැපයිය යුතු බවත් උගත් පාඩම් වාර්තාව මගින් හඳුනාගෙන ඇති බව ද එම නිවේදනයේ සඳහන්ය. ‍ ශ්‍රී ලංකාවේ උතුරු පළාතේ නැවත ඉදිකිරීමේ කටයුතු, පුනරුත්ථාපන හා නැවත පදිංචි කිරීමේ කටයුතු සඳහා ඉන්දියාව විසින් වැදගත් දායකත්වයක් ලබාදෙන බව ද පෙන්වාදෙයි. ‍ 13 වන සංශෝධනය ක්‍රියාවට නැංවීම හා ඉන් ඔබ්බට ගමන්කිරීම ඇතුළුව පුළුල්ව පැතිරුණු සාකච්ඡා සම්බන්ධ ක්‍රියාවලිය ඉදිරියට ගෙනයාම හා අර්ථවත් බලය බෙදාහැරීමේ ක්‍රියාවලියක් ඉදිරියට ගෙනයාම සඳහා වූ ස්ථිර ක්‍රියාමාර්ගයක් පිළිබඳව පෙන්වාදෙන ලෙස ද ඉන්දියාව ශ්‍රී ලංකා රජයෙන් ඉල්ලා සිටියි. ‍ එමෙන්ම ශ්‍රී ලංකාවේ සෑම පුරවැසියෙකුගේම සමානත්වය, අභිමානය, සාධාරණත්වය හා ස්වයං ගෞරවය තහවුරු කෙරෙන සමගි සන්ධාන ක්‍රියාවලිය ඉදිරියට ගෙනයාම සඳහා ඉදිරියේ දී ශ්‍රී ලංකා රජය සමග එක්ව කටයුතු කරන බව ඉන්දියාව නිකුත් කළ නිවේදනයේ වැඩිදුරටත් දක්වා ඇත.", "URL": "https://sinhala.adaderana.lk/news.php?nid=22983", "Category": null, "Parent URL": null}