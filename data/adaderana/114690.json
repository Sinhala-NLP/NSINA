{"Source": "Adaderana", "Timestamp": "July 22, 2019 09:05 am", "Headline": "සඳ ජය ගැනීමට වෙර දරන ලොව සිව්වැනි රට", "News Content": "තාක්ෂණික දෝෂයක් හේතුවෙන් කල්දැමීමට සිදුවූ චන්ද්‍රයාන්-2 මෙහෙයුම අද()යළි ආරම්භ කිරීමට නියමිතව තිබේ. ඉන්දියාවේ චන්ද්‍රයාන්-2 යානය රැගත් ජී එස් එල් වී මාර්ක් ත්‍රී නැමති රොකට්ටුව , අද පස්වරුවේ ආන්ද්‍රා ප්‍රදේශ් ප්‍රාන්තයේ , ශ්‍රිහාරිකොත දූපතේ පිහිටි සතිශ් ධවාන් අභ්‍යවකාශ මධ්‍යස්ථානයෙන් පිටත්වීමට නියමිතයි. ඉන්දියාව විසින් චන්ද්‍රයා පිළිබඳව සිදුකරන මෙහෙයුම් සඳහා චන්ද්‍රයාන්-2 යානය යොදාගැනීමට නියමිතයි. චන්ද්‍රයාන්-2 යානය රැගත් ජී එස් එල් වී මාර්ක් ත්‍රී නැමති රොකට්ටුව එරට අභ්‍යවකාශ ඉතිහාසයේ වඩාත් බලසම්පන්නම රොකට් යානය ලෙස සැළකෙයි. මිනිසුන්ගේ සහභාගීත්වයක් නොමැතිව ඉන්දියාව සිදුකරන දෙවන චන්ද්‍ර මෙහෙයුම මෙයයි. චන්ද්‍රයාන්-2 යානය සාර්ථකව චන්ද්‍රයා වෙත ළඟා වුවහොත් ඉන්දීය අභ්‍යවකාශ තාක්ෂණයේ නව පරිච්ඡේදයක් ආරම්භ වනු ඇති අතර මේ මඟින් සඳ මත භූ ලක්ෂණ සවිස්තරාත්මකව අධ්‍යයනය ඛනිජ විශ්ලේෂණය ඇතුළු පර්යේෂණ රැසක් ඒ මඟින් කිරීමට නියමිතයි. ඒ අනුව චන්ද්‍රයාගේ ආරම්භය හා පරිණාමය මෙහි ප්‍රධානම අරමුණ වී තිබේ. මේ සඳහා ඉන්දියාව වැය කර ඇති මුදල රුපියල් කෝටි 1000ක්. මෙම චන්ද්‍රයාන්-2 මෙහෙයුම සාර්ථක වුවහොත් චන්ද්‍රයා මත අභ්‍යවකාශ යානයක් සාර්ථකව පතිත කළ ලොව සිව්වන රට බවට ඉන්දියාව පත්වනු ඇති. මීට පෙර අමෙරිකාව,රුසියාව සහ චීනය මෙම මෙහෙයුම සාර්ථකව නිමාකල නමුත් මේ වසර මුලදී ඊශ්‍රායාලය ඊට දැරූ ප්‍රයත්නය අසාර්ථක විය. ඊශ්‍රායල මෙහෙයුම අසාර්ථක වීමෙන් පසු ඉකුත් අප්‍රේල් මාසයේ අභ්‍යවකාශගත කිරීමට නියමිත වූ චන්ද්‍රයාන්-2 මෙහෙයුම ජූලි මාසය දක්වා කල්දැමීමට ඉන්දියාව පියවර ගත්තේය. ඉන්දීය මාධ්‍ය වාර්තා කළේ, රුපියල් කෝටි 1000 ක් වැයකර ,වසර ගණනක උත්සාහයක ප්‍රතිඵල මධ්‍යයේ ක්‍රියාත්මක කෙරෙන මෙම මෙහෙයුම අසාර්ථක වනු දැකීමට අකමැති බැවින් ඉන්දියාව මෙලෙස තාක්ෂණික දෝශ හමුවේ මෙහෙයුම කල් දැමීමට පියවර ගත් බවයි. කෙසේ වෙතත් තාක්ෂණික දෝෂයක් හේතුවෙන් ඉකුත් ජූලි 15 වැනිදා චන්ද්‍රයා බලා අභ්‍යවකාශගත වීමට නියමිතව තිබූ චන්ද්‍රයාන්-2 මෙහෙයුම මේ දක්වා කල්දැමීමට ඉන්දියාව පියවර ගත්තේය. එම මෙහෙයුම අරඹා දින 54 කට පසු චන්ද්‍රයා මතුපිට ප්‍රග්යාන් නැමති කුඩා රොබෝ රෝවර් යානයක් ගොඩබැස්වීමට නියමිතව තිබුණා. කෙසේ වෙතත් රොකට්ටුව අභ්‍යවකාශ ගත වීමට විනාඩි 56 ක් තිබියදී උද්ගත වූ තාක්ෂණික දෝෂයක් හමුවේ මෙහෙයුම කල් දැමීමට සිදුවු අතර නව දිනය ප්‍රකාශ කෙරුණේ ඉන් අනතුරුවයි. චන්ද්‍රයාන්-2 මෙහෙයුමට යොදාගත් සියලු උපකරණ සැලසුම් කර නිශ්පාදනය කර තිබුණේ ඉන්දියාව තුළ බව මාධ්‍ය වාර්තා පවසයි. මෙය චන්ද්‍රයා මත ජලය තිබේදැයි තහවුරු කරගැනීමට ඉන්දියාව 2009 වසරේදී සාර්ථකව ක්‍රියාත්මක කළ චන්ද්‍රයාන් වන් මෙහෙයුමේ දෙවන කොටසයි. චන්ද්‍රයාන්-2 මෙහෙයුමට ඉංජිනේරුවන් සහ විද්‍යාඥයන් 1000 කට ආසන්න පිරිසක් දායකත්වය ලබාදී තිබූ නමුත් මුල්වරට ඉන්දීය අභ්‍යවකාශ පර්යේෂණ සංවිධානය මෙම අන්තර් ග්‍රහලෝක විමර්ෂණයේ මූලිකත්වය කාන්තාවන්ට පවරා තිබේ.", "URL": "https://sinhala.adaderana.lk/news.php?nid=114690", "Category": null, "Parent URL": null}