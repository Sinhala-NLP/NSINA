{"Source": "Adaderana", "Timestamp": "June 2, 2011 02:42 pm", "Headline": "සරසවි නායකත්ව පුහුණුව අත්හිටුවන්නැයි ඉල්ලූ පෙත්සම් 5 ක් ඉවතට", "News Content": "නවක සරසවි සිසුන් සඳහා හඳුන්වාදී ඇති නායකත්ව සංවර්ධන පුහුණු වැඩසටහන අත්හිටුවීමේ නියෝගයක් නිකුත්කරන ලෙස ඉල්ලා ගොනුකර තිබූ පෙත්සම් 05 ක් විභාග නොකොට ප්‍රතික්ෂේප කිරීමට ශ්‍රේෂ්ඨාධිකරණය තීරණය කර තිබේ. අදාළ පෙත්සම් අද(02) දින තවදුරටත් අග්‍ර විනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ල හමුවෙහි විභාගයට ගනු ලැබීය. මෙවැනි පුහුණු වැඩසටහනක් ක්‍රියාත්මක කරන ලෙස නියෝග කිරීමට උසස් අධ්‍යාපන අමාත්‍යවරයාට බලයක් නොමැති බව එහිදී පෙත්සම්කාර පාර්ශවය විසින් අධිකරණය වෙත දැනුම් දෙනු ලැබීය. එමෙන්ම එවැනි වැඩසටහනක් ක්‍රියාත්මක කිරීම තුළින් සිසුන්ගේ මූලික අයිතිවාසිකම් කඩවන බවට ඔවුන් අධිකරණය හමුවෙහි චෝදනා කර සිටියේය. එහෙත් එවැනි වැඩසටහන් ක්‍රියාත්මක කිරීම සඳහා විශ්ව විද්‍යාල ප්‍රතිපාදන පනත යටතේ උසස් අධ්‍යාපන අමාත්‍යවරයාට බලය පවතින බව නීතිපතිවරයා අධිකරණයට දැනුම් දී සිටියේය. මෙවැනි වැඩසටහනක් තුළින් සිසුන්ගේ නායකත්වය සංවර්ධනය පිළිබඳව දැනුමක් ලබාදීමට අපේක්ෂා කරන බව රජයේ නීතිඥවරයා මෙහිදී කියා සිටියේය. කෙසේවෙතත් මෙම පෙත්සම් සියල්ල විභාගයට නොගෙන ප්‍රතික්ෂේප කරන බව ඉදිරිපත් වූ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල ප්‍රකාශ කරනු ලැබීය.", "URL": "https://sinhala.adaderana.lk/news.php?nid=16494", "Category": null, "Parent URL": null}