{"Source": "Adaderana", "Timestamp": "October 29, 2018 08:15 am", "Headline": "රනිල්ගේ ආරක්ෂාව 10ට බහී", "News Content": "එක්සත් ජාතික පක්ෂ නායක, රනිල් වික්‍රමසිංහ මහතාගේ ආරක්ෂාව සඳහා යොදවා සිටි නිලධාරීන් සංඛ්‍යාව 10 දක්වා අඩු කර තිබේ. පොලිස්පතිවරයාගේ උපදෙස් පරිදි මෙම තීරණය ගෙන ඇති බව පොලීසිය සඳහන් කරයි. ඒ අනුව 1008 දෙනෙකුගෙන් යුතු ආරක්ෂක නිලධාරීන් සංඛ්‍යාව 10 දක්වා අඩු කර ඇත. මේ අතර, ඊයේ (28) කොළඹ පැවති මාධ්‍ය හමුවක් අතර තුර පාර්ලිමේන්තු මන්ත්‍රී නලීන් බණ්ඩාර මහතා විසින් රනිල් වික්‍රමසිංහ මහතාගේ ආරක්ෂාව සම්බන්ධයෙන් පොලිස්පතිවරයා විසින් නිකුත් කරන ලද ලිපියක් මාධ්‍යයට මුදා හැර තිබේ. එම ලිපියේ ද සඳහන්ව ඇත්තේ හිටපු ජනාධිපති මහින්ද රාජපක්ෂ මහතා අග්‍රාමත්‍යවරයා වශයෙන් පත් කර ඇති බවත්, ඒ අනුව හිටපු අග්‍රාමාත්‍යවරයා වශයෙන් රනිල් වික්‍රමසිංහ මහතාගේ ආරක්ෂාව සඳහා අග්‍රාමාත්‍ය ආරක්ෂක කොට්ඨාශසයට හා විශේෂ කාර්ය බලකායට අනුයුක්තව යොදවා සිටි අතිරික්ත නිලධාරීන් කණ්ඩායම ඉවත් කිරීමට කටයුත කරන බවත් ය. ඒ අනුව රනිල් වික්‍රමසිංහ මහතාගේ ආරක්ෂාවට නිලධාරීන් 10 ක් පමණක් යොදවන ලෙසත් එම නිවේදනයේ දක්වා තිබේ. එම නිවේදනය පහතින් දැක්වෙයි.", "URL": "https://sinhala.adaderana.lk/news.php?nid=98385", "Category": null, "Parent URL": null}