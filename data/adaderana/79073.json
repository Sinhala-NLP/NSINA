{"Source": "Adaderana", "Timestamp": "October 24, 2017 11:42 am", "Headline": " පෙම් පලහිලව්වට මැදි වූ කට්ටඩියාට වැඩ වරදී", "News Content": "මිතුරෙකුගේ පෙම්වතියක හා ඇගේ අනියම් පෙම්වතා බිය වැද්දීම සඳහා පිහියක් රැගෙන ආ කට්ටඩියෙකු අත්අඩංගුවට ගෙන පෙම්වතියත්, පෙම්වතියගේ තවත් අනියම් පෙම්වතුන් තිදෙනෙකුද මුදාහැරීමේ අපූරු පුවතක් දඹුල්ල පොලීසියෙන් පසුගියදා වාර්තා විය. දඹුල්ල පොලීසියේ අපරාධ අංශයට පසුගියදා හදිසි දුරකථන ඇමතුමක් ලැබී තිබුණේ දඹුල්ල බස් නැවතුම්පොළ ඉදිරිපිට පුද්ගලයෙකුට පිහියෙන් ඇනීමට තැත් කිරීමේ සිදුවීමක් සිදු වන බවයි. ඒ අනුව වහාම ක්‍රියාත්මක වූ පොලීසිය මෙම පිරිස අත්අඩංගුවට ගෙන පසුව දඹුල්ල පොලීසියට රැගෙන ගොස් ප්‍රශ්න කර තිබේ. එහිදී හෙළි වී ඇත්තේ මෙම පෙම්වතිය තවත් පෙම්වතුන් තිදෙනෙකු සමග හාදකම් පවත්වන බවයි. එහෙත් එක් තරුණයෙකු පෙම්වතිය තමායටතට පත්කර ගැනීම සඳහා කැකිරාව ප්‍රදේශයේ දේවාලයක් පවත්වාගෙන යන කපුවකුගේ පිහිට පතා තිබේ. ඒ අනුව තම පෙම්වතිය තවත් පෙම්වතකු සමඟ දඹුල්ල නගරයට පැමිණ ඇති බවට ලැබුණු තොරතුරක් මත තරුණයා කට්ටඩියා ට දැනුම් දී ඇත්තේ කේසේ හෝ මන්ත්‍ර බලයෙන් තම පෙම්වතිය තමන්ට නතු කර දෙන ලෙසය. මෙම කපුවා තරුණයා ද සමඟ දඹුල්ල නගරයට පැමිණ ඇත්තේ දේව බලයෙන් තරුණිය මේ තරුණයා පසුපස ගෙන්වා දීමට පොරොන්දුව මතයි. ඒ වනවිටත් තරුණිය තවත් පෙම්වතෙකු සමඟ කතාකරමින් දඹුල්ල බස් නැවතුම්පළේ සිටිනු දැක ඇති අතර මෙය ආරංචි වී තරුණියගේ අනෙක් පෙම්වතා ද පිටිපස ලූහු බැඳ ඇති බව පොලිස් පරීක්ෂණවලදී හෙළිවී තිබේ. වහාම එම ස්ථානයට ගිය කට්ටඩියා තරුණිය සමඟ සිටි පෙම්වතාට බලපෑම් කරමින් කියා ඇත්තේ පිහියෙන් අනින බවත් එසේ නොවන්නේ නම් කඩිනමින් මෙම සම්බන්ධය අතහැර දමන ලෙසයි. මෙම සිද්ධිය දුටු පෙම්වතා මේ පිළිබඳව පොලීසියට දැනුම් දී ඇත. පෙම්වතියත්, පෙම්වතියගේ පෙම්වතුන් තිදෙනා කියා ඇත්තේ කට්ටඩියා විසින් පිහිය රැගෙන ආ බව කිසිවෙක් නොදන්නා බවයි. කට්ටඩියා මුදල් ලබාගෙන පෙම් පළහිලව්ව සාර්ථක කර දෙන බවට පොරොන්දු වූ බව ද පෙම්වතෙකු පොලීසියට ප්‍රකාශ කර ඇත. ඒ අනුව පෙම්වතියන් පෙම්වතුන් තිදෙනාත් පොලීසිය විසින් මුදාහැර ඇති අතර සාපරාධී බියවැද්දීමේ චෝදනාව යටතේ කට්ටඬියා පොලිස් අත්අඩංගුවට පත්ව තිබේ. දඹුල්ල පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=79073", "Category": null, "Parent URL": null}