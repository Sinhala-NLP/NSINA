{"Source": "Adaderana", "Timestamp": "November 22, 2012 01:53 pm", "Headline": " ඉන්දීය මේජර්ට ලාංකීය බිරිඳ සමග විවාහයට අධිකරණයෙන් සහනයක්", "News Content": "ඉන්දියාවේ යුධ හමුදාවේ මේජර්වරයෙකු වන විකාස් කුමාර් සහ ඔහුගේ පෙම්වතිය වන ශ්‍රී ලංකාවේ අර්හිලා රණමාලි ගුණරත්න යන දෙපළගේ විවාහය පිළිබඳ ඉන්දීය අධිකරණය හමුවේ පැවති ගැටලුව අවසන්වී තිබේ. ඒ ඉන්දියාවේ, කර්ණාටක ප්‍රාන්තයේ මහාධිකරණය විසින් ඉන්දියානු රුපියල් 75,000 ක දඩ මුදලක් ලබාගෙන එම මේජර්වරයාව හමුදා සේවයෙන් ඉවත් කරන ලෙසට කරන ලද නියෝගයත් සමගය. එහිදී ඉන්දීය හමුදාවේ අභියාචනය ප්‍රතික්ෂේප කරමින් විනිසුරු වික්‍රමජිත් සෙන් මහතා විසින් මෙම නඩු තීන්දුව ප්‍රකාශයට පත් කළ බව ඉන්දීය මාධ්‍ය වාර්තා කරයි. ඉන්දීය යුධ හමුදා නිලධාරියෙකුට වෙනත් රටක අයෙකු විවාහ කර ගැන්මට නීතියෙන් අවසර නොලැබේ. එසේ විවාහ කර ගන්නේනම් ඇය අනිවාර්යයෙන්ම ස්වකීය මුල් පුරවැසිභාවය අහෝසි කර ගත යුතු වේ. එහිදී රණමාලි ගුණරත්න නම් අදාළ තරුණිය සිය ශ්‍රී ලාංකික පුරවැසිභාවය ඉවත් කරගැනීමට ද අකමැති බැවින් මේජර් විකාස් කුමාර් හමුදාවෙන් ඉවත්වීමට තීරණය කර තිබිණි. එහෙත් හෙතෙම හමුදාවේ අනිවාර්යයෙන් රැඳිය යුතු කාල සීමාව නොඉක්මවීම නිසාවෙන් ඊට බාධා පැමිණිනි. මේ හේතුවෙන් සිය පෙම්වතිය ලබාගැන්මට සඳහා මේජර්වරයා හමුදා සේවයෙන් ඉල්ලා අස්වන්නට තීරණය කළ අතර, හෙතෙම සිය ඉල්ලා අස්වීමේ ලිපිය ඉන්දීය යුධ හමුදාවට බාර දුන්න ද ඔවුන් එය ප්‍රතික්ෂේප කර කරන ලදී.", "URL": "https://sinhala.adaderana.lk/news.php?nid=29402", "Category": null, "Parent URL": null}