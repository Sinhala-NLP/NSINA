{"Source": "Adaderana", "Timestamp": "November 12, 2013 11:33 am", "Headline": "භූගත රැහැන් සොරකම් කළ 3ක් දැලේ ", "News Content": "කටුනායක ගුවන්තොටුපොළ හා ගුවන් සේවා සමාගමට අයත් වැඩබිමක රුපියල් ලක්ෂ 250ක් පමණ වටිනා භූගත විදුලි රැහැන් සොරකම් කිරීමේ සිද්ධියක් සම්බන්ධයෙන් සැකකරුවන් තිදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. පසුගිය සැප්තැම්බර් මස 25 වන දින මෙම සොරකම සම්බන්ධයෙන් අපරාධ පරීක්ෂණ දෙපාර්තමේන්තුවට තොරතුරු ලැබී තිබුණි. ඒ අනුව සිදුකළ විමර්ශනවලදී සැකකරුවන් තිදෙනෙකු අත්අඩංගුවට ගැනීමට හැකි වී ඇති අතර ඔවුන් තිදෙනා කටුනායක ගුවන්තොටුපොළේ සේවකයින් තිදෙනෙකු වන බව වාර්තා වෙයි. සැකකරුවන් මීගමුව මහේස්ත්‍රාත් අධිකරණය වෙත ඉදිරිපත් කිරීමෙන් පසු ලබන 15 වන දින දක්වා රක්ෂිත බන්ධනාගාර ගත කර ඇති බව පොලීසිය පවසයි. සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=38775", "Category": null, "Parent URL": null}