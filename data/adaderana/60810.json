{"Source": "Adaderana", "Timestamp": "June 5, 2016 04:30 pm", "Headline": " දැරියක අපහරණය කළැයි අයෙක් අත්අඩංගුවේ", "News Content": "බාලවයස්කාර දැරියක් පැහැරගෙන ගොස් අපහරණය කිරීමේ චෝදනා මත නුවරඑළිය ප්‍රදේශයේ දී පුද්ගලයෙකු අත්අඩංගුවට ගෙන තිබේ. කඩවත පොලීසියට ලද පැමිණිල්ලක් මත පෑලියගොඩ කොට්ඨාශ අපරාධ විමර්ශන අංශය මගින් සිදුකළ වැඩිදුර විමර්ශනයක් අනුව සැකකරු අත්අඩංගුවට ගෙන ඇති බව සඳහන්ය. එම සැකකරු මොරටුව ගොළුමඩම හංදිය ප්‍රදේශයේ දී පාසල් ගුරුවරියක් සහ ළමුන් දෙදෙනෙකු පුළුස්සා මරාදැමීමේ සිද්ධියේ ප්‍රධාන සැකකරු බව අනාවරණය වී තිබේ.එම මිනීමැරුම් චෝදනාවට අදාළව පොලිස් අත්අඩංගුවට පත් මොහු ඇප මත නිදහස්ව සිට ඇති අතර පසුව නඩු විභාගයට නොපැමිණීම හේතුවෙන් වරෙන්තු නිකුත් කර තිබූ බව සඳහන්ය.සැකකරු විසින් පසුගියදා 14 හැවිරිදි දැරිය පැහැරගෙන ගොස් නුවරඑළිය ප්‍රදේශයේ කුලී නිවසක රඳවාගෙන සිට ඇති අතර ඔහුගේ බැංකු ගිණුම් ඔස්සේ සිදුකළ විශේෂ මෙහෙයුමක් අනුව සැකකරු අත්අඩංගුවට ගැනීමට හැකි වී තිබේ.පැහැර ගැනීමට ලක්වු දැරිය මහර මහේස්ත්‍රාත්වරයා වෙත ඉදිරිපත් කිරීමෙන් පසු වෛද්‍ය පරීක්ෂණයක් සඳහා යොමුකිරීමට නියමිත අතර සැකකරු රඳවා තබාගෙන වැඩිදුර විමර්ශන සිදුකරන බව පෑලියගොඩ කොට්ඨාශ අපරාධ විමර්ශන අංශය සඳහන් කළේය.", "URL": "https://sinhala.adaderana.lk/news.php?nid=60810", "Category": null, "Parent URL": null}