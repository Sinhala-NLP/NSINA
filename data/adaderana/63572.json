{"Source": "Adaderana", "Timestamp": "August 29, 2016 12:15 pm", "Headline": "  ත්‍රස්ත විමර්ශන කොට්ඨාසයට චෝදනා", "News Content": "ජනාධිපතිවරයා සහ ශ්‍රී ලංකා මානව හිමිකම් කොමිසම නිකුත් කර ඇති මාර්ගෝපදේශ, ත්‍රස්ත විමර්ශන කොට්ඨාසය විසින් ක්‍රියාත්මක කිරීම පැහැර හරිමින් සිටින බවට චෝදනා කරමින් ශ්‍රේෂ්ඨාධිකරණය වෙත මූලික අයිතිවාසිකම් පෙත්සමක් ඉදිරිපත්ව තිබේ.පොලිස්පතිවරයා සහ ත්‍රස්ත විමර්ශන කොට්ඨාසයේ අධ්‍යක්ෂවරයා ඇතුළු පිරිසක් වග උත්තරකරුවන් කරමින් නීතිඥවරයෙකු විසින් එම පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය.ත්‍රස්ත විමර්ශන කොට්ඨාසයේ රඳවා සිටින සැකකරුවන් පූර්ව අනුමැතියකින් තොරව හමුවිය හැකි බවට ජනාධිපතිවරයා සහ මානව හිමිකම් කොමිසම නිකුත් කළ මාර්ගෝපදේශවල සඳහන් කර ඇති බව පෙත්සම්කරු පවසයි.එහෙත් ත්‍රස්ත විමර්ශන කොට්ඨාසයේ රඳවා සිටින සැකකරුවෙකු හමුවීම සඳහා තමන් අවසර ඉල්ලා දින 30ක් ගතවී ඇතත් ඊට අවසර ලැබී නොමැති බව පෙත්සම්කාර නීතිඥවරයා ශ්‍රේෂ්ඨාධිකරණය වෙත දැනුම්දී තිබේ.මේ අතර 2010 ජනාධිපතිවරණ සමයේ පහරදීමේ සිද්ධියක් සම්බන්ධයෙන් ඉදිරිපත් කර ඇති නඩුවට අදාළ සාක්ෂිකරුවන්ට කොළඹ මහේස්ත්‍රාත් අධිකරණය විසින් වරෙන්තු නිකුත් කර ඇති බවද වාර්තා වෙයි.", "URL": "https://sinhala.adaderana.lk/news.php?nid=63572", "Category": null, "Parent URL": null}