{"Source": "Adaderana", "Timestamp": "April 16, 2012 10:22 pm", "Headline": "ගෙවුණු අවුරුදු දෙකට බරපතළ චෝදනා නෑ", "News Content": "තමා ඉදිකිරීම්,ඉංජිනේරු සේවා,නිවාස හා පොදු පහසුකම් අමාත්‍යාංශය භාරගෙන මේ මස 26 වනදාට වසර දෙකක් සපිරෙන බවත්, ගෙවීගිය වසර දෙකකට ආසන්න කාලය තුළ තම අමාත්‍යාංශය හා එය යටතේ ඇති ආයතන කිසිවක් බරපතළ චෝදනාවකට කිසිදු අයුරකින් ලක්නොවීම ඉතා යහපත් තත්ත්වයක් බවත් අමාත්‍ය විමල් වීරවංශ මහතා පවසයි. හෙතෙම මේ බව කියා සිටියේ 2012 සිංහල හින්දු අලුත් අවුරුද්දෙන් පසුව අමාත්‍යාංශයේ වැඩ කටයුතු ආරම්භ කිරීමේ අවස්ථාවට අද(16) දින ප්‍රධාන ආරාධිතයා වශයෙන් සහභාගි වෙමිනි. ඉතා කුඩා දුර්වලතාවයක්,අඩුපාඩුවක් වුවත් විශාලකොට කෙන්ද කන්ද කර පෙන්වන ඇතැම් මාධ්‍ය සංස්කෘතියක් පවතින මේ වකවානුවේ සිය අමාත්‍යාංශයේ ක්‍රියා පටිපාටිය දෝෂයකින් අඩුපාඩුවකින් තොරව පවත්වාගෙන යාමට ලැබීම ගැන අමාත්‍යාංශය හා අමාත්‍යාංශයට අදාළ සියලුම ආයතන හා එම ආයතනවල පරිපාලනය මෙන්ම සේවකයන්ද සතුටුවිය යුතු බව අමාත්‍යවරයා සඳහන් කළේය. මෙහිදී වැඩිදුරටත් අදහස් දැක්වූ අමාත්‍යවරයා මෙසේද කියා සිටියේය. \"මොන දුෂ්කරතා අභියෝග මධ්‍යයේ වුවත් අපි අමාත්‍යාංශයක් වශයෙන් රට වෙනුවෙන් අපෙන් ඉටුවිය යුතු සේවාව ගෙවුණු වර්ෂයේදී උපරිමයෙන් ලබාදුන්නා.ඒ නිසා නිවාස ක්ෂේත්‍රය සම්බන්ධයෙන් අපේ රටේ ජනතාවගේ සිත්වල බලාපොරොත්තු ඉහළ නංවන්න අපට හැකි වුණා. ඒ සඳහා අමාත්‍යාංශයේ සියලුදෙනා ඔබලාගේ සහයෝගයල දායකත්වය උපරිමයෙන් ලබාදුන්නා.ඒත් ඒ තුළින් කියවෙන්නේ නෑ අපි අපේ යුතුකම සියයට සියයක්ම හරියටම කළා කියන කාරණය. අතිගරු ජනාධිපතිතුමා බලාපොරොත්තු වන ඉහළම සේවාව අපි අපේ අමාත්‍යාංශයෙන් ඉටු කිරීමට උපරිම උත්සාහය ගත යුතුයි. සිංහල හින්දු අවුරුද්ද කියන්නේ අපේ ජාතික අවුරුද්ද විවිධ ජාතිකත්වයන් හා විවිධ ආගම් අදහන ප්‍රජාවන් සිටියත් මේ රටේ ජාතික අවුරුද්ද වශයෙන් සැලකෙන්නේ සිංහල - හින්දු අලුත් අවුරුද්ද.එපමණක් නොවෙයි සිංහල හා හින්දු ජනතාව සංස්කෘතිකමය වශයෙන් කොයිතරම් නම් කිට්ටුද යන කාරණය සමස්ත ලෝකයටම පෙන්වාදීම සඳහා ඉතාම කදිම අවස්ථාව වශයෙන් හැඳින්විය හැක්කේ මේ සිංහල හින්දු අලුත් අවුරුද්දයි\"..", "URL": "https://sinhala.adaderana.lk/news.php?nid=23557", "Category": null, "Parent URL": null}