{"Source": "Adaderana", "Timestamp": "June 27, 2018 11:41 am", "Headline": "පොඩිමැණිකෙට තවත් ජීවිතයක් බිළිවෙයි", "News Content": "උඩරට දුම්රිය මාර්ගයේ බදුල්ල සිට කොළඹ දක්වා ධාවනය වෙමින් තිබූ පොඩිමැණිකේ දුම්රියට අද(27) උදෑසන 8.30ට පමණ හාලිඇළ මහවත්තේගම දී පුද්ගලයෙකු පැන සිය දිවි හානි කරගෙන ඇතැයි හාලිඇළ පොලීසිය පවසයි. හිසට බරපතළ තුවාල සහිතව ඔහු එම ස්ථානයේම මියගොස් ඇති අතර මෘත දේහය පශ්චාත් මරණ පරික්ෂණය සඳහා බදුල්ල මහරෝහලට රැගෙන ගොස් තිබේ. මොහු ලුනුගල ජනතාපුර ප්‍රදේශයේ පදිංචි වික්‍රමනායක නැමති අයෙක් බව ඔහු ළඟ තිබු දුරකථන අංක ඔස්සේ කළ සොයා බැලීමේදි අනාවරණය වු බව පොලීසිය සඳහන් කරයි. පිළියන්දල ප්‍රදේශයේ රැකියාවක් කරන මොහු බදුල්ල මහ රොහලේ ප්‍රතිකාර ලබන මිතුරෙකු බැලීම සඳහා ඊයේ( 26 ගොස් ඇති බවත් ඉන්පසු මිතුරෙකු ගේ නිවසකට ගොස් නතර වී කොළඔ යන බව පවසා එම මිතුරාගෙන් රුපියල් 500 ක් ඉල්ලාගෙන එම නිවසෙන් පිටව ගොස් ඇති බවත් විමර්ශනවලදී අනාවරණය වු බව පොලීසිය සඳහන් කරයි. බදුල්ල පොලිස් අධිකාරි ධම්මික වීරසේකර හා මහතාගේ උපදෙස් මත හාලිඇළ පොලිස් ස්ථානාධිපති ප්‍රධාන පොලිස් පරික්ෂක ඒ.එම්.පී.කේ. චන්ද්‍රසේකර මහතාගේ මෙහෙයවීමෙන් හාලිඇළ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91571", "Category": null, "Parent URL": null}