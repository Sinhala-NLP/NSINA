{"Source": "Adaderana", "Timestamp": "November 20, 2018 06:51 am", "Headline": "එජාපෙ පක්ෂ නායකයින් අරලියගහ මැදුරට කැඳවයි", "News Content": "එක්සත් ජාතික පෙරමුණේ පක්ෂ නායකයින්ගේ විශේෂ සාකච්ඡාවක් අද(20) පෙරවරුවේ පැවැත්වීමට නියමිතව තිබේ. එක්සත් ජාතික පක්ෂයේ සභාපති කබීර් හෂීම් මහතා සඳහන් කළේ පෙරවරු 9.30ට අරලියගහ මන්දිරයේදී මෙම සාකච්ඡාව පැවැත්වෙන බවයි. මේ සඳහා එක්සත් ජාතික පෙරමුණ නියෝජනය කරන සියලු පක්ෂවල නායකයින්ට ආරාධනා කර තිබේ. එක්සත් ජාතික පක්ෂයේ නායක රනිල් වික්‍රමසිංහ මහතාගේ ප්‍රධානත්වයෙන් පැවැත්වෙන මෙම සාකච්ඡාවේදී පාර්ලිමේන්තු තේරීම් කාරක සභාව පත්කිරීම සම්බන්ධයෙන් සාකච්ඡා කිරීමට නියමිතයි. එක්සත් ජාතික පෙරමුණ වෙනුවෙන් පාර්ලිමේන්තු තේරීම් කාරක සභාවට නම් කරන මන්ත්‍රීවරුන් පිළිබඳව එහිදි අවසන් එකඟතාවයකට පැමිණීමට සැලසුම් කර තිබේ. හෙට(21) දිනයේදී එක්සත් ජාතික පෙරමුණ විසින් පාර්ලිමේන්තු තේරීම් කාරක සභාවට සාමාජිකයින් නම් කිරීම සිදුකරන බව කබීර් හෂීම් මහතා සඳහන් කළේය.", "URL": "https://sinhala.adaderana.lk/news.php?nid=99470", "Category": null, "Parent URL": null}