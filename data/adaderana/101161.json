{"Source": "Adaderana", "Timestamp": "December 22, 2018 07:21 pm", "Headline": "අයහපත් කාලගුණයෙන් ප්‍රාදේශීය ලේකම් කොට්ඨාශ 9කට බලපෑම්", "News Content": "උතුරු ප්‍රදේශයට බලපා ඇති අයහපත් කාලගුණ තත්ත්වය හේතුවෙන් ප්‍රාදේශීය ලේකම් කොට්ඨාශ 09කට බලපෑම් එල්ල වී තිබේ. මුලතිව් සහ කිලිනොච්චිය යන දිස්ත්‍රික්ක වලට ඉන් දැඩි බලපෑම් එල්ල වී ඇති බව ආපදා කළමනාකරණ මධ්‍යස්ථානය සඳහන් කළේය. මේ අතර ඉරණමඩු ජලාශයේ වාන් දොරටු 14ක් , මුත්තයින්කුට්ටිකුලම් සහ අංගමුව ජලාශයේ වාන් දොරටු 02 බැගින් විවෘත කර තිබේ. පවතින අධික වර්ෂාපතනයත් සමඟ අති වී ඇති ගංවතුර තත්ත්වයන් හේතුවෙන් මුලතිව් - ත්‍රීකුණාමල, මුලතිව් - අනුරාධපුර සහ පුත්තලම - මන්නාරම පරණ මාර්ගය ඇතුළු මාර්ග වල ස්ථාන කිහිපයක් ජලයෙන් යටවී ඇති බව සඳහන්. මේ අතර පවතින අයහපත් කාලගුණික තත්ත්වය හේතුවෙන් අද පස්වරුවේ දිවයිනේ බොහෝ ප්‍රදේශ වලට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. ඒ අනුව උතුරු පළාතේ විටින් විට වැසි හෝ ගිගුරුම් සහිත වැසි ඇති වන අතර නැගෙනහිර සහ උතුරු මැද පළාත් වල ද වැසි ඇති විය හැකි බව එම දෙපාර්තමේන්තුව සඳහන් කළේය. ගිගුරුම් සහිත වැසි ඇති වන විට එම ප්‍රදේශ වල තාවකාලිකව තද සුළංද ඇති විය හැකි අතර අකුණු මගින් සිදුවන අනතුරු අවම කරගැනීමට අවශ්‍ය පියවර ගන්නා ලෙස එම දෙපාර්තමේන්තුව ජනතාවගෙන් ඉල්ලීමක් කරයි. මේ අතර ත්‍රීකුණාමලය සිට කන්කසන්තුරය සහ මන්නාරම හරහා පුත්තලම දක්වා වෙරලට ඔබ්බෙන් වන මුහුදු ප්‍රදේශ වල වැසි හෝ ගිගුරුම් සහිත වැසි ඇති විය හැකි බව ද කාලගුණ විද්‍ය දෙපාර්තමේන්තුව පවසයි.", "URL": "https://sinhala.adaderana.lk/news.php?nid=101161", "Category": null, "Parent URL": null}