{"Source": "Adaderana", "Timestamp": "January 7, 2014 11:31 am", "Headline": "ඔරුගොඩවත්තෙන් තවත් එතනෝල් කන්ටේනරයක් ", "News Content": "ඔරුගොඩවත්ත රේගු අංගනයේදී එතනෝල් කන්ටේනරයක් සමග පුද්ගලයින් දෙදෙනෙකු සැකපිට අත්අඩංගුවට ගෙන ඇති බව රේගුව පවසයි. රේගුවට ඉන් රුපියල් ලක්ෂ 100ක බදු මුදලක් අහිමි වී ඇතැයි රේගු මාධ්‍ය ප්‍රකාශක ලෙස්ලි ගාමිණි මහතා පැවසීය. එතනෝල් ලීටර් 16,000ක් අදාළ කන්ටේනරයේ තිබී සොයාගත් බව ඔහු සඳහන් කළේය. මලයාසියාවේ ක්ලාන්ග් නැමැති වරා‍යෙන් මෙරටට ගෙන්වූ අදාළ එතනෝල් කන්ටේනරය සම්බන්ධයෙන් කොළඹ කොටහේනේ පදිංචිකරුවන් 2ක් සැකපිට අත්අඩංගුවට ගත් බවද හෙතෙම පැවසීය. පසුගිය කාලයේදී වරින් වර මෙලෙස එතනෝල් අඩංගු කන්ටේනර් කිහිපයක් රේගු භාරයට ගැනුණු අතර දකුණු ආසියාවේ විශාලතම මත්කුඩු තොගය ඉකුත් වසරේ අගොස්තු මස 30 වැනිදා සොයාගනු ලැබුවේද ඔරුගොඩවත්ත රේගු අංගනයේදීය. මෙම සිද්ධීන් සම්බන්ධයෙන් රේගුව, අපරාධ පරීක්ෂණ දෙපාර්තමේන්තුව ඇතුළු අංශ කිහිපයක් එක්ව පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=40158", "Category": null, "Parent URL": null}