{"Source": "Adaderana", "Timestamp": "April 30, 2012 03:29 pm", "Headline": "පොරොන්දු ඉටුනොකළොත් මැයි 29 සිට අඛණ්ඩ වර්ජනයක්", "News Content": "මහජන සෞඛ්‍ය පරීක්ෂකවරුන්ගේ ඉල්ලීම් සඳහා විසඳුම් ලබාදීමට අපොහොසත් වීම හේතුවෙන් ආරම්භ කළ වෘත්තීය ක්‍රියාමාර්ග අද(30) සිට කරුණු කිහිපයක් දක්වා පමණක් සීමාකිරීමට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය තීරණය කර තිබේ. පසුගිය 27 වැනිදා සෞඛ්‍ය අමාත්‍යවරයා ඇතුළු නිලධාරීන් සමඟ පැවති සාකච්ඡාවකින් පසු එම තීරණය ගත් බව අදාළ සංගමය සඳහන් කරයි. ඒ අනුව වාර්තා ලබාදීම අත්හිටුවීම, වැඩ ආවරණ රාජකාරීවලින් ඉවත් වීම සහ සෞඛ්‍ය දෙපාර්තමේන්තුව විසින් සංවිධානය කරන රැස්වීම් සඳහා සහභාගී නොවීමට පමණක් ඔවුන් තීරණය කර ඇත. පොරොන්දු වූ පරිදි අදාළ ඉල්ලීම් ඉටු නොකරන්නේ නම් මැයි මස 29 වැනි දා සිට අඛණ්ඩ වැඩ වර්ජනයක් ආරම්භ කරන බවට ද මහජන සෞඛ්‍ය පරීක්ෂකවරුන්ගේ සංගමය අනතුරු අඟවයි.", "URL": "https://sinhala.adaderana.lk/news.php?nid=23921", "Category": null, "Parent URL": null}