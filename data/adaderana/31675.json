{"Source": "Adaderana", "Timestamp": "February 16, 2013 09:16 am", "Headline": "හලාවත - මීගමුව මාර්ගයේ බස් වර්ජනයක්", "News Content": "හලාවත - මීගමුව මාර්ගයේ බස් රථ සේවකයින් අද (16) පෙරවරුවේ සිට වර්ජනයක් ආරම්භ කර තිබේ. මෙම මාර්ගයේ ධාවනය වන බස් රථයක හිමිකරුවෙකුට ඊයේ රාත්‍රීයේ වෙන්නප්පුව බස් නැවතුම අසළදී සිව්දෙනෙකු විසින් පහර දී ඇතැයි අප වාර්තාකරු පවසයි. පහර කෑමට ලක්වු බව කියන ලුණුවිල - කොස්වත්ත පදිංචි ජයවීර කුමාර බණ්ඩාර යන අය මේවන විට මාරවිල මුලික රෝහලට ඇතුළත් කර ඇත. පහරදීමට සම්බන්ධ අය අත්අඩංගුවට ගන්නා තුරු වර්ජනය අත් නොහරින බව බස් රථ සේවකයික් පවසන බව ද අප වාර්තාකරු කියයි. පහරදීමේ සිද්ධියට සම්බන්ධ ප්‍රධාන සැකකරු දැනට තුවාල ලබා රෝහල් ගත කර සිටින අයගේ බස් රථයක කලක් සේවය කර ඇති බවත්, මුදල් වංචා කිරීමේ සිද්ධියක් සම්බන්ධයෙන් ඔහුව මෑතකදී සේවයෙන් ඉවත් කර ඇති බවත් මුලික විමර්ශනවලදී හෙලිවී ඇති බව පොලීසිය කියයි. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=31675", "Category": null, "Parent URL": null}