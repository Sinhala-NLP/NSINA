{"Source": "Adaderana", "Timestamp": "March 1, 2019 12:52 pm", "Headline": " මහවැලි අධිකාරියේ ප්‍රධාන වේලි හා ජලාශ මෙහෙයුම් මධ්‍යස්ථානය ජනපතිගේ නිරීක්ෂණයට ", "News Content": "මහවැලියට අයත් සියලූ ප්‍රධාන වේලි හා ජලාශ පාලනය කිරීම සඳහා පොල්ගොල්ල ජලාශ පරිශ්‍රයේ ඉදිකෙරුණු නවීන මෙහෙයුම් මධ්‍යස්ථානය ජනාධිපති මෛත්‍රීපාල සිරිසේන මැතිතුමාගේ නිරීක්ෂණයට ලක්ව තිබේ. කාලගුණික හා දේශගුණික විපර්යාසවලට අනුරූපව නිශ්චිත අවස්ථාවේ, නිශ්චිත තොරතුරු මත පදනම්ව එම ජලාශ පිළිබඳ තීරණ ගැනීමට මෙම මධ්‍යස්ථානය මඟින් වාරි ඉංජිනේරුවන්ට හැකියාව ලැඛෙන අතර ගංවතුර පාලනය, ජල කළමණාකරනය ඇතුළු වාරි ඉංජිනේරු තාක්ෂණය සඳහා අවශ්‍ය තොරතුරු ඒ මොහොතේම ලබා ගැනීමේ හැකියාව මෙම මධ්‍යස්ථානය මඟින් උදා වෙයි. ජනාධිපතිවරයා ඊයේ(28) මෙම නිරීක්ෂණයට එක්ව තිබේ. පොල්ගොල්ල, වික්ටෝරියා, මාදුරුඔය, කොත්මලේ, රන්දෙණිගල, මොරගහකන්ද, කළුගඟ මෙන්ම ඉදිකෙරෙමින් පවතින උමා ඔය ජලාශය ඇතුළු මහවැලි ව්‍යාපාරය යටතේ ඇති සියලූ ජලාශ සහ ප්‍රධාන වේලිවල ජල මෙහෙයුම් කටයුතු මෙම මධ්‍යස්ථානය මඟින් සිදුකිරිමට නියමිතය. මහවැලි සංවර්ධන හා පරිසර අමාත්‍ය ජනාධිපති මෛත්‍රීපාල සිරිසේන මහතාගේ මඟපෙන්වීමෙන් මහවැලි අධිකාරිය විසින් ව්‍යාපෘතිය ක්‍රියාවට නංවා තිඛෙන අතර දකුණු ආසියාව තුළ මෙවන් ජලාශ මෙහෙයුම් මධ්‍යස්ථානයක් ස්ථාපිත කෙරුණු පළමු අවස්ථාව ද මෙය වෙයි. මෙරට ආර්ථීකය නව මගකට යොමු කරමින් ගොවි ජන ජීවිතය ශක්තිමත් කළ, අද ජනාධිපති මෛත්‍රීපාල සිරිසේන මැතිතුමාගේ මඟ පෙන්වීමෙන් නව ජවයක් ලබමින් තිඛෙන මහවැලි ව්‍යාපාරය ආරම්භ වී පනස් වසරකට පිවිසීම ඊයේ දිනට සනිටුහන් කෙරිණි. 1970 පෙබරවාරි මස 28 වන දින එවකට අග්‍රාමාත්‍ය ඩඩ්ලි සේනානායක මහතා සහ ඉඩම්, වාරිමාර්ග හා විදුලිබල අමාත්‍යවරයා වූ සී.පී. ද සිල්වා මහතා විසින් මහවැලි මහ සැලැස්ම ආරම්භ කිරීමේ මංගල පියවර තබමින් මෙරට වාරි සංස්කෘතියේ හැරවුම් ලක්ෂය වූ පොල්ගොල්ල බෝවතැන්න ජලාශයේ ඉදිකිරීම් ආරම්භ කළේය. එදා පොල්ගොල්ලෙන් ඇරඹි යෝධ මහවැලියේ පංච මහා ජලාශ සංකල්පය යථාර්ථයක් බවට පත්වූයේ ජනාධිපති මෛත්‍රීපාල සිරිසේන මහතා විසින් මොරගහකන්ද - කළු ගඟ මහා ජලාශය නිම කර ජාතියට දායාද කිරීමත් සමඟ ය. මහවැලි සංවර්ධන වැඩපිළිවෙළ විෂය භාර අමාත්‍ය, ජනාධිපති මෛත්‍රීපාල සිරිසේන මැතිතුමාගේ උපදෙස් මත මේ වන විට අත මිට සරු නව ගොවි පරපුරක් බිහි කිරීමේ නව මාවතකට යොමුව තිබේ. ශ්‍රී ලංකාව සතු විශාලතම ස්වභාවික සම්පත් ජාලය අතර ප්‍රමුඛයා ලෙස මහවැලි ගඟ පත්කොට ඒ ඇසුරෙන් රටේ ගොවිතැන, විදුලිය, පානීය ජලය වැනි මූලික මිනිස් අවශ්‍යතා සපුරා ගැනීමේ කඩිනම් ඉලක්කගත වැඩපිළිවෙළ මේ වන විට ජනාධිපතිවරයාගේ මඟ පෙන්වීමෙන් ක්‍රියාත්මකය.", "URL": "https://sinhala.adaderana.lk/news.php?nid=105274", "Category": null, "Parent URL": null}