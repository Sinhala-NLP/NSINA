{"Source": "Adaderana", "Timestamp": "March 14, 2018 03:49 pm", "Headline": "අපේ රටේ සමාජ ජාලා ක්‍රියාකාරීත්වය බලන්න FBනිලධාරීන් හෙට ලංකාවට", "News Content": "පසුගියදා රට තුළ ඇති වූ නොසන්සුන්කාරී තත්ත්වයත් සමඟ සමාජ ජාල වෙබ් අඩවි අවහිර කිරීම සම්බන්ධයෙන් සහ ඉදිරියේදී රටේ සමාජ ඡාලා මාධ්‍යයන්හි ක්‍රියාකාත්රීත්වය පිළිබඳව සාකච්ඡා කිරීම සඳහා හෙට(15) ෆේස්බුක් බලධාරීන් දිවයිනට පැමිණෙන බව අග්‍රාමාත්‍ය රනිල් වික්‍රමසිංහ මහතා පවසයි. අද(14) පෙරවරුවේ කොළඹ පැවති උත්සවයකට එක්වෙමින් අග්‍රාමාත්‍යවරයා මේ බව සඳහන් කළේය. මෙහිදී වැඩිදුරටත් අදහස් දැක්වු අග්‍රාමාත්‍යවරයා මෙසේ කියා සිටියේය. “එක් අතකින් සමාජ මාධ්‍ය ජාලා අවහිර කිරීම තුළින් ඒ හරහා කෙරෙන ධනාත්මක ක්‍රියා නතර වූ විට එයින් සමාජයට හානියක් සිදු වෙනවා. අධ්‍යාපන ක්ෂේත්‍රයට, පණිවුඩ හුවමාරුවට මෙන්ම ආර්ථිකයට හානියක් වෙනවා. අප මෙහි ධනාත්මක භාවයෙන් ප්‍රයෝජනයක් ලබා ගන්නේ කෙසේදැයි කල්පනා කළ යුතුයි. එම ධනාත්මක භාවයෙන් සැබෑ ප්‍රයෝජනය ලබා ගන්නට නොහැකි නම් සමාජයට විශාල හානියක් සිදු වෙනවා. එම ධනාත්මක කටයුතු කඩාකප්පල් කිරීමට අපට අවශ්‍ය නැහැ. අනෙක් අතට සමාජ මාධ්‍ය ජාලා තුළින් සමාජයේ එදිනෙදා ජීවිතය කඩාකප්පල් කෙරෙන ප්‍රචණ්ඩ ක්‍රියා ඇති කිරීමටත් අවශ්‍ය වන්නේ නැහැ. මහනුවර ඇති වූ සිද්ධිය මීට හොඳම උදාහරණයක් වශයෙන් දැක්විය හැකියි. මහනුවර සංචාරක ව්‍යාපාරය දෙස බලන්න. මහනුවර තිබෙන හෝටල් සංඛ්‍යාව ඉතා සීමිතයි. නිවෙස්වල කාමර පවා සංචාරකයන්ට ලබාදෙන ව්‍යාපාරයක් මහනුවර ක්‍රියාත්මක වෙනවා. එම ව්‍යාපාරය දියුණුවට පත්වූයේ ෆේස්බුක්, වට්ස්ඇප්, වයිබර් වැනි සමාජ මාධ්‍ය ජාලා සහ සන්නිවේදන ක්‍රම නිසයි. විශාල සංචාරක පිරිසක් වර්තමානයේ දී මහනුවරට එනවා. මෙම ක්‍රමවේද නිසා මහනුවර සංචාරක ව්‍යාපාරය විශාල ලෙස දියුණුවට පත් වුණා. අනෙක් අතට මෙම ක්‍රමවේදයෙන්ම ලබාදුන් වෛරී සහගත පණිවුඩ නිසා ඇති වූ කෝලාහලයෙන් මහනුවර සංචාරක ව්‍යාපාරය සම්පූර්ණයෙන්ම බිඳ වැටී තිබෙනවා. සමාජ මාධ්‍ය ජාලාවල ඇති ධනාත්මක භාවය සහ විනාශකාරී භාවය මහනුවර සිද්ධියෙන් පෙනෙන්නට තිබෙනවා. මේ සඳහා අප ගත යුතු පියවර කුමක්ද? රජය ලෙස අප සිතා බැලිය යුත්තේ මේ කාරණයයි. සමාජ මාධ්‍ය ජාල තහනම් කිරීමට කිසිවෙකුටත් වුවමනා නැහැ. නමුත් මේ අංශ පිළිබඳව අධීක්ෂවණය කරන, ක්‍රියා කරන මාර්ගයක් තිබිය යුතුයි. අප මීට පෙරත් ෆේස්බුක් සමාගමට මේ පිළිබඳව දැන්වූ විට සීඝ්‍රයෙන් ක්‍රියා කළේ නැහැ. සමහර රටවල එලෙස ක්‍රියාත්මක වී තිබෙනවා. මේ පිළිබඳව සාකච්ඡා කිරීම සඳහා ෆේස්බුක් ආයතනයේ නියෝජිතයන් හෙට (15) ශ්‍රී ලංකාවට පැමිණෙනවා. ඊට අමතරව අනෙක් ක්‍රමවේදයන් පිළිබඳව ද අප සාකච්ඡා කරනවා. මෙම ක්‍රමවේද ක්‍රියාත්මක කරන අතරතුර වෛරය, ජාතිවාදය, වර්ගවාදය පතුරවන, ගැටුම් ඇති කරන අයගේ ක්රි‍යා වළක්වන ආකාරය පිළිබඳව සාකච්ඡා කරනවා. ඒ සඳහා යම් ක්‍රමවේදයක් අවශ්‍යයි.“", "URL": "https://sinhala.adaderana.lk/news.php?nid=85685", "Category": null, "Parent URL": null}