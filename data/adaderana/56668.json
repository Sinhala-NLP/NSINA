{"Source": "Adaderana", "Timestamp": "January 26, 2016 04:28 pm", "Headline": "කොටකෙතන ඝාතන සැකකරු තවදුරටත් රක්ෂිත බන්ධනාගාරයට", "News Content": "කහවත්ත, කොටකෙතන ප්‍රදේශයේ සිදුවු කාන්තා ඝාතන සම්බන්ධයෙන් අත්අඩංගුවටගෙන සිටින සැකකරු තවදුරටත් රක්ෂිත බන්ධනාගාර ගත කිරීමට පැල්මඩුල්ල මහේස්ත්‍රාත් අධිකරණය නියෝග කර තිබේ.සැකකරු පෙබරවාරි 09 වන දින දක්වා රක්ෂිත බන්ධනාගාර ගත කිරීමට පැල්මඩුල්ල මහේස්ත්‍රාත් ජනිතා රෝෂිණි පෙරේරා මහත්මිය නියෝග කර ඇත. කහවත්ත කොටකෙතන ප්‍රදේශයේ සිදුවු කාන්තා ඝාතන 07කට සැකකරු සම්බන්ධ බවට චෝදනා එල්ල වී තිබේ.අපරාධ පරීක්ෂණ දෙපාර්තමේන්තුව විසින් සිදුකළ විමර්ශනවලදී අදාළ සැකකරු සතුව තිබී සොයාගැණුනු කාන්තා කරාබු යුගලයක් ඔහුට හඳුනාගැනීමට ඉදිරිපත් කර ඇති බව සඳහන්ය.එම කරාබු යුගලය සිය නැගෙනියගේ බවට සැකකරු ප්‍රකාශ කර ඇති නමුත් එම කරාබු යුගලය තමාගේ නොවන බවට සැකකරුගේ නැගණිය අපරාධ පරීක්ෂණ දෙපාර්තමේන්තුවට ප්‍රකාශ කර තිබේ.ඒ අනුව එම කරාබු යුගලය මියගිය කාන්තාවගේ බවට අපරාධ පරීක්ෂණ දෙපාර්තමේන්තුව සැක පළ කරයි.මේ අතර අදාළ කාන්තා ඝාතන 07 සම්බන්ධයෙන් විමර්ශන කටයුතු සිදුකිරීම සඳහා නීතිපති උපදෙස් ලබාගැනීමට අපරාධ පරීක්ෂණ දෙපාර්තමේන්තුව කරන ලද ඉල්ලීමට අධිකරණය අවසර ලබා දී තිබේ.", "URL": "https://sinhala.adaderana.lk/news.php?nid=56668", "Category": null, "Parent URL": null}