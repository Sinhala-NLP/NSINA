{"Source": "Adaderana", "Timestamp": "October 19, 2012 12:33 pm", "Headline": "රිට්ස්බරි - ජාතික කනිෂ්ඨ ස්කොෂ් තරගාවලිය ඇරඹේ ", "News Content": "ජායා රූ - රිට්ස්බරි චොක්ලට් සහකාර අලෙවි කළමනාකරු නිලූපුල් ද සිල්වා මහතා විසින් අනුග‍්‍රහක චෙක්පත ශ‍්‍රී ලංකා ස්කොෂ් සම්මේලනයේ සභාපති කොමදෝර් පාලිත විරසිංහ මහතාට පිරිනැමු අවස්ථාව. සෙසු පිරිස වමේ සිට ශ‍්‍රී ලංකා ස්කොෂ් සම්මේලනයේ ලේකම් නිමල් රණසිංහ, සිලෝන් බිස්කට්ස් සමාගමේ මහජන සබඳතා ලේකම් ජානක බොතේජු සහ ශ‍්‍රී ලංකා ස්කොෂ් සම්මේලනයේ නියෝජ්‍ය සභාපති කැප්ටන් ලසන්ත ද සිල්වා යන මහත්වරු. රිට්ස්බරි - ජාතික කනිෂ්ඨ ස්කොෂ් තරගාවලිය 2012, ඔක්තෝබර් මස 13 වනදා කොළඹ ටැමිල් යුනියන් ස්කොෂ් ක‍්‍රීඩා සංකිර්ණයේදී ආරම්භ විය. 23 වැනි වරට ලංකා ස්කොෂ් සම්මේලනය විසින් සංවිධානය කරන මෙම තරගාවලිය ඔක්තෝබර් මස 20 වනදා තෙක් පැවැත් වේ. ශ‍්‍රී ලංකාවේ අංක එකේ චොක්ලට් වෙළෙඳනාමය වන රිට්ස්බරි විසින් ජාතික කනිෂ්ඨ ස්කොෂ් තරගාවලියට 5 වන වරටත් පුර්ණ අනුග‍්‍රහය අඛණ්ඩව සපයයි. මෙරට ප‍්‍රධානම ජාතික ස්කොෂ් තරගාවලිය වන රිට්ස්බරි - ජාතික කනිෂ්ඨ ස්කොෂ් තරගාවලියේදී ක‍්‍රීඩක ක‍්‍රීඩිකාවන් දක්වන දක්‍ෂතා ආසියානු කනිෂ්ඨ ස්කොෂ් තරගාවලිය සඳහා තෝරා ගැනීමේදී සැලකිල්ලට ලක්වන හෙයින් මෙම තරගාවලිය, ස්කොෂ් ක‍්‍රීඩක ක‍්‍රීඩිකාවන්ට ඉතා වැදගත් වේ. දින 8 ක් පුරා පැවැත්වෙන මෙම තරගාවලියේ පිරිමි හා කාන්තා අංශ දෙක යටතේ තරග ඉසවු 18ක් පැවැත් වේ. අවුරුදු 9 පහල, 11 පහල, 13 පහල, 15 පහල, 17 පහල, 19 පහල සහ ආධුනික තරගකරුවන් සඳහා අවුරුදු 11 පහල, 15 පහල හ 19 පහල වශයෙන් තරග ඉසවු පැවැත්වෙන අතර ඊට තරගකරුවන් 300ක් පමණ සහභාගිවීමට නියමිතයි. CBL සමාගම් සමූහයේ සාඩම්බර නිෂ්පාදනයක් වන රිට්ස්බරි චොක්ලට්ස්, මෙරට ලොකු කුඩා කා අතරත් ජනප‍්‍රිය චොක්ලට් වෙළෙඳනාමයයි. පෙරළිකාර චොක්ලට් නිෂ්පාදන රැසක් පාරිභෝගිකයන්ට හඳුන්වාදුන් රිට්ස්බරි චොක්ලට්, අධ්‍යාපනය, ස්වාභාවික සම්පත්, තෙත්බිම්, සංස්කෘතිය, කලාව, වන රක්‍ෂිත හා ඓතිහාසික ස්ථාන සුරැකීමට සහ ඒ පිළිබඳව ජනතාව දැනුවත් කිරීමට නිරන්තරයෙන් කටයුතු කරයි. ජාතික කනිෂ්ඨ ස්කොෂ් ශූරතාවලිය වසර 5ක් අඛණ්ඩව අනුග‍්‍රහය දැක්වු රිට්ස්බරි චොක්ලට්ස් අභිප‍්‍රාය වන්නේ දිවයිනේ දක්‍ෂ ස්කොෂ් ක‍්‍රීඩකයන්ට සිය දක්‍ෂතා වර්ධනය කර ගැනීමේ අවස්ථාව උදාකරදීමයි. ශ‍්‍රී ලංකා ස්කොෂ් සම්මේලනයේ සභාපති කොමදෝර් පාලිත විරසිංහ මහතා කියා සිටියේ ස්කොෂ් ක‍්‍රිඩාව සඳහා ඇති උනන්දුව වර්තමානයේ ඉහළ මට්ටමක පවතින බවත්, ශ‍්‍රී ලංකාවේ පාසල් ළමුන් අතර ස්කොෂ් ක‍්‍රිඩාව ජනප‍්‍රිය කරවීමට ස්කොෂ් සම්මේලනයේ කටයුතු කරමින් සිටින බවයි. මෙම ක‍්‍රීඩාවට මේ වසරේ නවක ක‍්‍රීඩක ක‍්‍රීඩිකාවන් රැසක් එක් වු අතර ඔවුන් සැම ඉතා උණුසුම්ව පිළිගන්නා බවත් ඔහු කියා සිටියේය. 5 වන වරටත් අඛණ්ඩව මෙම තරගාවලියට අනුග‍්‍රහය දැක්වීමට රිට්ස්බරි චොක්ලට් ඉදිරිපත්වීම පිළිබඳව ස්තූතිවන්ත වන බවද කොමදෝර් පාලිත විරසිංහ මහතා ප‍්‍රකාශ කළේය. රිට්ස්බරි චොක්ලට් සහකාර අලෙවි කළමනාකරු නිලූපුල් ද සිල්වා මහතා පැවසුවේ 23 වන ජාතික කනිෂ්ඨ ස්කොෂ් තරගාවලියට අඛණඩව 5 වන වරටත් අනුග‍්‍රහය දැක්වීමට ලැබීම පිළිබඳව සතුටු වන බවයි. රිට්ස්බරි වෙළඳනාමය සමග ස්කොෂ් ක‍්‍රීඩාව මනාව ගැලපෙන බව පෙන්වා දුන් සිලෝන් බිස්කට්ස් සමාගමේ අලෙවි සාමාන්‍යාධිකාරී (චොක්ලට් සහ කේක්) නදීජ කරුණාතිලක මහතා, බොහෝ ක‍්‍රීඩක ක‍්‍රීඩිකාවන් ක‍්‍රීඩා කිරීමට පෙර ක්‍ෂණික ශක්තිය සඳහා චොක්ලට් අනුභව කරන බව කියා සිටියේය. චොක්ලට් නිෂ්පාදනයේ පෙරගමන්කරුවන රිට්ස්බරි, ජාතික කනිෂ්ඨ ස්කොෂ් තරගාවලිය අනුග‍්‍රහය දැක්වීම ඔස්සේ අනාගත ස්කොෂ් ශූරයන් බිහි කිරීමට අඩිතාලම සකස් කරන බවද කරුණාතිලක මහතා පැවසුවේය. වයස අවුරුදු 19 පහල පිරිමි ඉසව්වේ ජයග‍්‍රාහකයාට නවීන් පියතිස්ස අභියෝගතා ශූරතාව සහ 19 පහල කාන්තා ඉසව්වේ ජයග‍්‍රාහිකාවට නිරාෂා ගුරුගේ අභියෝගතා ශූරතාව හිමි වනු ඇත. ඊට අමතරව වයස අවුරුදු 17 පහල සහ 13 පහල පිරිමි හා කාන්තා අංශවල වඩාත් දක්‍ෂතා දැක්වු ක‍්‍රීඩක ක‍්‍රීඩිකාවට ද විශේෂ සම්මාන හිමි වේ.", "URL": "https://sinhala.adaderana.lk/news.php?nid=28422", "Category": null, "Parent URL": null}