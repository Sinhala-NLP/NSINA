{"Source": "Adaderana", "Timestamp": "March 26, 2018 07:19 am", "Headline": " මනුෂ්‍ය ඝාතනවලට සම්බන්ධ සැකකරුවන් සොයා මෙහෙයුම් ", "News Content": "‍දිවයිනේ ප්‍රදේශ කිහිපයකින් වාර්තා වන මනුෂ්‍ය ඝාතනවලට සම්බන්ධ සැකකරුවන් සොයා කණ්ඩායම් කිහිපයක් මෙහෙයුම් කටයුතු ආරම්භ කර ඇති බව පොලිස් විශේෂ කාර්යය බලකාය පවසයි. පොලීසිය සිදු කරන විමර්ශනලට අදාළව මෙම මෙහෙයුම් ආරම්භ කර ඇති බව එම බලකාය සඳහන් කළේය. මේ වන විටත් අදාළ මෙහෙයුම් ආරම්භ කර ඇති අතර සාර්ථක ප්‍රතිඵල අත්කර ගැනීමට හැකි වී ඇති බව අද දෙරණ කළ විමසීමකට පිළිතුරු දෙමින් පොලිස් විශේෂ කාර්යය බලකාය භාර අණදෙන නිලධාරී ජ්‍යේෂ්ඨ නියෝජ්‍ය පොලිස්පති එම්.ආර් ලතීෆ් මහතා සඳහන් කළේය. පසුගිය දිනවල දිවයින පුරා ප්‍රදේශ රැසකින් මනුෂ්‍ය ඝාතන වාර්තා වූ අතර ඊට පාතල කල්ලි සම්බන්ධ බවට ද තොරතුරු අනාවරණය වුණි. අදාළ තොරතුරු ඔස්සේ ද මේ වන විට විමර්ශන ආරම්භ කර ඇති බව ජ්‍යේෂ්ඨ නියෝජ්‍ය පොලිස්පතිවරයා සඳහන් කළේය. මේ අතර පාතාල කල්ලි මර්දනය කිරීම සඳහා ආයුධ සංසරණයවීම වැලැක්වීම ඇතුළු ක්‍රියාත්මක කළ යුතු නීති දැඩිව ක්‍රියාත්මක කළ යුතු බව ශ්‍රී ලංකා නීතිඥ සංගමයේ ලේකම් නීතිඥ කෞෂල්යැ නවරත්න මහතා සඳහන් කළේය.", "URL": "https://sinhala.adaderana.lk/news.php?nid=86337", "Category": null, "Parent URL": null}