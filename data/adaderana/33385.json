{"Source": "Adaderana", "Timestamp": "April 19, 2013 10:55 am", "Headline": "දුම්රිය දෙපාර්තමේන්තුව සතු ඉඩම් වගාවට දෙනවා", "News Content": "දුම්රිය දෙපාර්තමේන්තුව සතු ඉඩම්වල අනවසරයෙන් වගාකර ඇති පුද්ගලයින් හඳුනාගෙන බදු ක්‍රමයක් යටතේ එම ඉඩම් වගා කිරීම සඳහා පමණක් අවසර ලබාදෙන බව ප්‍රවාහන අමාත්‍ය කුමාර වෙල්ගම මහතා පවසයි. මේ සඳහා ප්‍රදේශ භාර ග්‍රාම නිලධාරීන්ගේ නිර්දේශ මත එම ඉඩම්වල වගාකරුවන්ගේ සහ පදිංචිකරුවන්ගේ පූර්ණ විස්තරයක් ලබා ගන්නා බව ඔහු පෙන්වාදෙයි. දුම්රිය දෙපාර්තමේන්තුවට අයත් නුවරඑළිය දිස්ත්‍රික්කයේ අඹේවෙල, පට්ටිපොළ, සහ නානුඔය දුම්රිය ස්ථාන ආශ්‍රිත ඉඩම් මෙහි මුල් පියවර යටතේ ලබාදීමට නියමිතය. අඹේවෙල ශ්‍රී සෝමානන්ද විහාරස්ථානයේදී අනවසර පදිංචිකරුවන් සමග පැවති සාකච්ජාවක දී කුමාර වෙල්ගම අමාත්‍යවරයා මේ බව පැවසීය.", "URL": "https://sinhala.adaderana.lk/news.php?nid=33385", "Category": null, "Parent URL": null}