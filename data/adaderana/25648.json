{"Source": "Adaderana", "Timestamp": "July 10, 2012 09:14 am", "Headline": "අවසන් තීරණයක් සඳහා මුස්ලිම් කොංග්‍රස උත්තරීතර මණ්ඩලය රැස්වෙයි", "News Content": "ඉදිරි පළාත් සභා මැතිවරණය සඳහා තරග කිරීම සම්බන්ධයෙන් අවසන් තීරණයක් ගැනීමට ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලය අද(10) රැස්වීමට නියමිතය. පක්ෂයේ නායක රවුෆ් හකීම් මහතාගේ ප්‍රධානත්වයෙන් උත්තරීතර මණ්ඩලය රැස්වන බව ශ්‍රී ලංකා මුස්ලිම් කොංග්‍රසයේ ජ්‍යෙෂ්ඨ සාමාජිකයෙකු අද දෙරණට සඳහන් කළේය. ඉදිරි පළාත් සභා මැතිවරණයේ දී ආණ්ඩුව සමග එක්ව තරග කරන්නේ ද එසේත් නොමැති නම් දෙමළ ජාතික සන්ධානය සමඟ එක්ව තරග කරන්නේ ද යන්න මෙහිදි තීරණය කිරීමට නියමිතය. අවස්ථා කිහිපයකදීම මේ සම්බන්ධයෙන් දෙමළ ජාතික සන්ධානය සහ ශ්‍රී ලංකා නිදහස් පක්ෂය සමඟ සාකච්ඡා පැවැත්වූ බව ශ්‍රී ලංකා මුස්ලිම් කොංග්‍රසය සඳහන් කරයි. මේ අතර ශ්‍රී ලංකා නිදහස් පක්ෂයේ මධ්‍යම කාරක සභාව අද රැස්වීමට නියමිතව තිබේ. ඉදිරි පළාත් සභා මැතිවරණය ඇතුළු පක්ෂයේ ප්‍රතිසංවිධාන වැඩපිළිවෙළ සම්බන්ධයෙන් මෙහිදි දීර්ඝ වශයෙන් සාකච්ඡා කිරීමට නියමිත බව ශ්‍රී ලංකා නිදහස් පක්ෂයේ ජ්‍යෙෂ්ඨ සාමාජිකයෙකු සඳහන් කළේය. ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ දී රැස්වන ශ්‍රී ලංකා නිදහස් පක්ෂයේ මධ්‍යම කාරක සභාවේ දී ඉදිරි පළාත් සභා මැතිවරණයේ නාමයෝජනා සැකසීම සම්බන්ධයෙන් ද අවසන් එකඟතාවලට පැමිණීමට නියමිතව ඇත. ඊට අමතරව ඉදිරි පළාත් සභා මැතිවරණයට අදාළ එක්සත් ජාතික පක්ෂයේ නාමයෝජනා මණ්ඩලය පළමුවරට අද දිනයේ රැස්වේ. පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් යුත් පහළොස් දෙනෙකුගෙන් යුත් කණ්ඩායමක් නාමයෝජනා මණ්ඩලයට ඇතුළත් බව එක්සත් ජාතික පක්ෂයේ මහලේකම් තිස්ස අත්තනායක මහතා ප්‍රකාශ කළේය.", "URL": "https://sinhala.adaderana.lk/news.php?nid=25648", "Category": null, "Parent URL": null}