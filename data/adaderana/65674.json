{"Source": "Adaderana", "Timestamp": "November 3, 2016 01:39 pm", "Headline": "  තිස්සගේ ඇප ඉල්ලීම පිළිබඳ තීරණය හෙටයි", "News Content": "රක්ෂිත බන්ධනාගාර ගත කර සිටින එක්සත් ජාතික පක්ෂයේ හිටපු මහලේකම් තිස්ස අත්තනායක මහතාගේ ඇප ඉල්ලීම පිළිබඳ තීරණය හෙට(04) දිනයේදී ප්‍රකාශයට පත් කරන බව කොළඹ මහාධිකරණය නිවේදනය කර තිබේ. අදාළ නඩුව අද(03) කැඳවූ අවස්ථාවේදී මහාධිකරණ විනිසුරු සරෝජනී කුසලා වීරවර්ධන මහත්මිය මේ බව ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.පසුගිය ජනාධිපතිවරණ සමයේ එක්සත් ජාතික පක්ෂයේ හිටපු නායක රනිල් වික්‍රමසිංහ මහතා හා දෙමළ සන්ධානය අතර රහසිගත ගිවිසුමක් පවතින බවට ව්‍යාජ ලේඛනයක් ප්‍රසිද්ධියට පත්කිරීම තුළින් ජාතීන් අතර සුහඳතාවය කඩ කිරීමට තිස්ස අත්තනායක මහතා කටයුතු කර ඇති බවට චෝදනා කරමින් නීතිපතිවරයා විසින් ඔහුට එරෙහිව නඩු පවරා තිබුණි.ඒ අනුව තිස්ස අත්තනායක මහතා අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කෙරුණි.ඔහු වෙනුවෙන් අද දිනයේ ඇප ඉල්ලීම ඉදිරිපත්කළ ඔහුගේ නීතීඥවරයා කියා සිටියේ තිස්ස අත්තනායක මහතාට එරෙහිව නඩු පවරා ඇති ආකාරය නීතියට පටහැනි බවයි.", "URL": "https://sinhala.adaderana.lk/news.php?nid=65674", "Category": null, "Parent URL": null}