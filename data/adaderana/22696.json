{"Source": "Adaderana", "Timestamp": "March 9, 2012 03:34 pm", "Headline": "වෙළඳසැලකින් නිමි ඇඳුම් ‍සොරාගත් කතුන් දෙදෙනෙකුට මාංචු", "News Content": "මහනුවර නගරයේ රෙදිපිළි වෙළඳසැලකින් සතියකට ආසන්න කාලයක් නිමි ඇඳුම් ‍සොරකම් කළ කාන්තාවන් දෙදෙනෙකු මහනුවර අපරාධ විමර්ශන අංශය විසින් අත්අඩංගුවට ගෙන තිබේ. සැකකාරියන් හෝමාගම ප්‍රදේශයේ පදිංචිකාරියන් බව පොලිසිය පවසයි. සතියකට ආසන්න කාලයක් දිනපතා පැමිණ අදාළ වෙළඳසැලෙන් ඉතා සූක්ෂම අයුරින් තම ඇඳුම්වල සඟවාගෙන නිමි ඇඳුම් ‍සොරකම් කිරීමට අදාළ කාන්තාවන් දෙදෙනා කටයුතු කර ඇත. වෙළඳසැලේ රඳවා තිබෙන වීඩියෝ කැමරා මගින් දින කිහිපයක් තිස්සේ සිදුකළ නිරීක්ෂණවලින් අනතුරුව සැකකාරියන් දෙදෙනා අද(09) අත්අඩංගුවට ගත් බව මහනුවර අපරාධ විමර්ශන අංශය සඳහන් කරයි.", "URL": "https://sinhala.adaderana.lk/news.php?nid=22696", "Category": null, "Parent URL": null}