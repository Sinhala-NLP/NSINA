{"Source": "Adaderana", "Timestamp": "January 30, 2019 12:50 pm", "Headline": "කින්නියා ගැටුමින් තුවාල ලැබූ නාවික සෙබළුන් තවමත් රෝහලේ", "News Content": "ත්‍රිකුණාමලය කින්නියා ප්‍රෙද්ශයේදී නාවික හමුදා කණ්ඩායමක්, අනවසරයෙන් වැලි ගොඩ දමන පිරිසක් අත්අඩංගුවට ගැනීමට යාමේදී ඊයේ(29) නොසන්සුන් තත්ත්වයක් ඇති විය. එහිදී පුද්ගලයින් තිදෙනෙකු මහවැලි ගඟට පැන පලාගොස් ඇති අතර ඉන් එක් අයෙකු යලි පැමිණ තිබුණත් අනෙක් පුද්ගලයින් දෙදෙනා දියේ ගිලි අතුරුදන්ව තිබුණි. එලෙස අතුරුදන්ව සිටි එක් අයෙකුගේ මළ සිරුර ඊයේ පස්වරුවේ හමුවී තිබේ. මෙලෙස මියගොස් ඇත්තේ කින්නියා ප්‍රදේශයේම පදිංචිව සිටි 22 හැවිරිදි තරුණයෙක්. අතුරුදන්වූ අනෙක් පුද්ගලයා සොයා නාවික හමුදාව පොලිසිය සමඟ එක්ව තවදුරටත් මෙහෙයුම් සිදු කරන බව පොලිස් මාධ්‍ය ප්‍රකාශක කාර්යාලය සඳහන් කළේය. කෙසේ වෙතත් මෙම නොසන්සුන්තාව හේතුවෙන් තුවාල ලබා බරපතල තත්ත්වයේ පසු වූ නාවික හමුදා නිලධාරීන්ගෙන් සිව් දෙනෙකු තවදුරටත් ත්‍රිකුණාමල රෝහලේ ප්‍රතිකාර ලබන බව නාවික හමුදා මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=103350", "Category": null, "Parent URL": null}