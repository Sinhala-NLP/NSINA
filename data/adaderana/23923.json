{"Source": "Adaderana", "Timestamp": "April 30, 2012 04:13 pm", "Headline": "විනිමය අනුපාතය රු 150 ට ඉහළින් යන්නේ නෑ", "News Content": "ශ්‍රී ලංකාවේ දැනට පවතින විදේශ විනිමය ලැබීම් සහ ගෙවීම්වල ප්‍රවණතාවයන් සැලකිල්ලට ගත්විට විනිමය අනුපාතය කෙසේවත් රුපියල් 150 ට ඉහළින් පැවතීමට දායකවන කිසිම ආර්ථිකමය කරුණක් නොමැති බව මුදල් හා ක්‍රමසම්පාදන අමාත්‍යාංශ ලේකම් ආචාර්ය පී. බී. ජයසුන්දර මහතා පවසයි. රජය සාර්ව ආර්ථික ප්‍රතිපත්ති ක්‍රියාත්මක කිරීමේ දී විනිමය අනුපාතය ස්ථාවර කරගැනීමට අවශ්‍ය සියලුම ආර්ථික කරුණු ක්‍රියාවට නංවා ඇති බව ඒ මහතා සඳහන් කරයි. දේශීය වෙළඳපොළේ ණය මුදල්වලට සහ සමස්ත ඉල්ලුමට ඇතිවිය හැකි බලපෑම සීමාකිරීමක් වශයෙන් මෙම විනිමය අනුපාතය මෙයට වඩා ඉහළ නොයනු ඇතැයි විශ්වාස කරන බව අද(30) කොළඹ පැවති මාධ්‍ය හමුවක දී අදහස් දක්වමින් මුදල් අමාත්‍යාංශ ලේකම්වරයා කියා සිටියේය. එවැනි අවස්ථාවක් උදාවුවහොත් 2008 සහ 2009 දී මැදිහත් වූ අයුරින් රජය විනිමය අනුපාතය ස්ථාවර කිරීමට කටයුතු කරන බව ඒ මහතා අවධාරණය කර සිටියේය.", "URL": "https://sinhala.adaderana.lk/news.php?nid=23923", "Category": null, "Parent URL": null}