{"Source": "Adaderana", "Timestamp": "October 25, 2018 04:09 pm", "Headline": "චාරිකාවකින් වෙනස් වෙන ජීවිත", "News Content": "කොළඹ වැලිකඩ බන්ධනාගාරය, රිමාන්ඩ් බන්ධනාගාරය හා මැගසින් බන්ධනාගාරවල රාජකාරී කටයුතු කරන බන්ධනාගාර නිලධාරීන්ට පවතින අඩු පාඩු සොයා බැලීමේ විශේෂ නිරීක්ෂණ චාරිකාවකට අධිකරණ හා බන්ධනාගාර ප්‍රතිසංස්කරණ අමාත්‍ය නීතිඥ තලතා අතුකෝරළ මහත්මිය එක්ව තිබේ. එහිදී එම බන්ධනාගාරවල රාජකාරී කටයුතු සිදු කරන අධිකාරීවරුන්, ජේලර්වරුන්, නියාමකයින් නවාතැන් ගන්නා නිල නිවාස වෙත පැමිණි අමාත්‍යවරිය පවතින අඩු පාඩු සියසින් දැක බලාගත් අතර , ඒ පිළිබදව වාර්තාවක් වහාම සකස් කරන ලෙස අදාළ නිලධාරීන්ට උපදෙස් ලබා දී ඇත. අමාත්‍යවරිය එහිදී සඳහන් කළේ බන්ධනාගාර අධිකාරීවරුන් ජේලර්වරුන් නියාමකයින් අඩු පහසුකම් යටතේ රාජකාරී කටයුතු සිදු කරන බැවින් , හොඳ මානසික මට්ටමකින් යුතු වටපිටාවක් මෙම ස්ථානවල පැවතිය යුතු බවයි. පිරිසිදු වටපිටාවක් නොමැතිවීම හේතුවෙන් ඩෙංගු වැනි රෝගයන්ට භාජනය වන්නේ රැදවියන්ට වඩා බන්ධනාගාර නිලධාරීන් බැවින්,තම ජීවත් වන වටපිටාව පිරිසිදුව තබා ගැනීම මුලීක වගකීමක් ලෙස සළකා කටයුතු කරන ලෙස අමාත්‍යවරිය පැවසුවාය. අවශ්‍ය අඩු පාඩු කඩිනමින් සකස් කරදීම සඳහා අමාත්‍යාංශ මට්ටමින් ගත හැකි උපරිම ක්‍රියා මාර්ග ගන්නා බවත්, ඒ සඳහා සමස්ථ බන්ධනාගාර දෙපාර්තමේන්තුවේම සහාය අවශ්‍ය වන බවත් , අමාත්‍යවරිය එහිදී සඳහන් කළාය. අධිකරණ අමාත්යවවරිය මෙහිදී අවධාරණය කළේ විශේෂයෙන්ම නිලධාරින්ගේ රාජකාරී මෙන්ම පෞද්ගලික මට්ටමේ සහාය ද මේ සියලු කටයුතු සඳහා අවශ්‍ය බවයි. සමස්ත දෙපාර්තමේන්තුවම උසස් මට්ටමකට ගෙන ඒම තම අරමුණ බව ද අමාත්‍යවරිය මෙහිදී පැවසුවාය. තමන්ගේ නිල නිවාස, මුර කුටි ආදීයෙහි පවතින අඩු පාඩු දැක බලා ගැනීම සඳහා ඉතිහාසයේ මෙතෙක් කිසිදු විෂය භාර අමාත්‍යවරයෙකු පැමිණ නොමැති බවත්, ඒ සියල්ල දැක බලා අවශ්‍ය පහසුකම් ලබාදීමට අමාත්‍ය තුමිය පැමිණිම පිළිබඳව සතුට පළ කරන බවත් , අඩු පාඩු කඩිනමින් සකස් කර දෙනු ඇතැයි තමන් බලාපොරොත්තු වන බවත් බන්ධනාගාර නිලධාරීන් එහිදී සඳහන් කළේය.", "URL": "https://sinhala.adaderana.lk/news.php?nid=98216", "Category": null, "Parent URL": null}