{"Source": "Adaderana", "Timestamp": "August 21, 2019 04:08 pm", "Headline": "වෙනිසියුලාවේ යළිත් විදුලිය බිඳවැටීමක් ", "News Content": "වෙනිසියුලාවේ යළිත් විදුලි බිඳවැටීමක් වාර්තා වී තිබේ. ඉන් එරට අගනුවර ජන ජීවිතය මුලුමනින්ම පාහේ බිදවැටුණු බව සඳහන් වෙයි. හදිසි විදුලි බිදවැටීමක් හේතුවෙන් වෙනිසියුලාවේ කරාකස් අගනුවර ප්‍රධාන දුම්රිය ගමනාගමනයට දැඩි සේ බාධා එල්ල වී තිබේ. ඉන් අගනුවර දෛනික රාජකාරීවලට දැඩි සේ බලපෑම් ඇති වූ බව සඳහන් වෙයි. අගනුවරට අමතරව ඊට අසල්වැසි ප්‍රාන්ත තුනකින්ද විදුලි බිදවැටීම් වාර්තා විය. මේ සම්බන්ධයෙන් ට්විටර් පණිවිඩයක් නිකුත් කරමින් එරට රාජ්‍යය බලශක්ති සමාගම පවසා ඇත්තේ හැකිතාක් කඩිනමින් විදුලිය යථා තත්ත්වයට ගෙන ඒමට කටයුතු කළ බවයි. ඉන්ධන සම්පතින් පරිපූර්ණ වෙනිසියුලාව පසුගිය වසර කිහිපය පුරා දැඩි ආර්ථික අර්බුදයකට මුහුණදී සිටියි. ඒ හේතුවෙන් ආහාර, ඖෂධ, වැනි අත්‍යවශ්‍ය ද්‍රව්‍ය හිඟවීමෙන් මිලියන 04කට ආසන්න වෙනිසියුලානුවන් දැඩිසේ පීඩාවට පත්ව ඇති බවට සඳහන් වෙයි. මේ හේතුවෙන් රට තවදුරටත් අර්බුදයේ ගිලී යනු ඇති බව විචාරකයන් පවසයි.", "URL": "https://sinhala.adaderana.lk/news.php?nid=117126", "Category": null, "Parent URL": null}