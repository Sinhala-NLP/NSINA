{"Source": "Adaderana", "Timestamp": "December 3, 2017 01:19 pm", "Headline": "  රත්‍රං-මුදල්-පුපුරණ ද්‍රව්‍ය සොයා කළ මෙහෙයුම් ව්‍යර්ථ වෙයි", "News Content": "මුලතිව් නගරයට ආසන්නයේ පිහිටි වැව අසළ එල්.ටී.ටී.ඊ.සංවිධානය විසින් රත්‍රං , මුදල් හා පුපුරණ ද්‍රව්‍ය තොගයක් වළ දමා ඇති බවට පොලීසියට ලැබුණු තොරතුරක් මත දින කීපයක් තිස්සේ එම ස්ථානයේ ඒවා සොයා පොලීසිය විසින් මෙහෙයුම් සිදු කළත් එම භූමියෙ කිසිවක් නොලැබුණු නිසා 02 දා සවස එම ස්ථානයේ මෙහෙයුම් කටයුතු නතර කොට දමන්නට පොලීසියට සිදු වුණි. පොලීසියට ලැබුණු ඔත්තුවක් මත මුලතිව් පොලීසිය අධිකරණ නියෝගයක්ද ලබාගෙන මීට දින කීපයකට පෙර මෙම ස්ථානයේ සෝදිසි මෙහෙයුම් කටයුතු බැකෝ යන්ත්‍රයක් යොදාගෙන සිදු කළත් එම ස්ථානයෙන් ලැබුණු ඔත්තුවට අනුව කිසිවක් හමු වී නොමැත. එල්.ටී.ටී.ඊ. සංවිධානයේ හිටපු සාමාජිකයින් පොලීසියට මේ අන්දමට ඔත්තු සපයා දෙන නමුත්, එම ඔත්තුවල නිරවද්‍යතාවයක් නොමැති වන්නේ ඔවුන් එදා වන්නියේ දුටු ස්ථාන මේ වන විට වන්නියේ දැක ගන්නට නොහැකි වී පරිසරය සම්පූර්ණයෙන්ම වෙනස් වී තිබීම නිසා යැයි පොලීසිය පවසයි. එල්.ටී.ටී.ඊ.සංවිධානයේ සාමජිකයින් මීට වසර දොළහකට පහළොවකට කලින් එම ස්ථාන වල දුටු ගහකොල,හුඹස් වැනි දේ මේ වනවිට එම පළාත්වල නොමැති කමින් ඔවුන්ගේ ඔත්තු වරදින තත්ත්වයකට පත්ව ඇත.", "URL": "https://sinhala.adaderana.lk/news.php?nid=80963", "Category": null, "Parent URL": null}