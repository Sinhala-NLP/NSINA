{"Source": "Adaderana", "Timestamp": "June 4, 2015 08:35 pm", "Headline": "මෛත්‍රීගේ වැඩපිළිවෙළ ගැන බැංකි මූන් ප්‍රසාදය පළකරයි", "News Content": "රටේ ජනතාවගේ ප්‍රජාතන්ත්‍රවාදී අයිතිවාසිකම් සුරක්ෂිත කරමින් සියලු ජනතාව අතර සාමය හා සංහිඳියාව ගොඩනැඟීමට ශ්‍රී ලංකා රජය ගෙන ඇති ක්‍රියාමාර්ග ගැන එක්සත් ජාතීන්ගේ මහලේකම් බැංකි මුන් ප්‍රසාදය පළ කර තිබේ.ජනාධිපති මෛත්‍රිපාල සිරිසේන මහතා වෙත අද පස්වරුවේ දුරකථන ඇමතුමක් ලබාදෙමින් එක්සත් ජාතීන්ගේ මහලේකම්වරයා මේ බව පවසා ඇත.ජනතාවගේ ප්‍රජාන්ත්‍රවාදී අයිතිවාසිකම් සුරක්ෂිත කරමින් සියලු ජනතාව සංහිඳියාව ගොඩනැගීමට මෛත්‍රිපාල සිරිසේන ජනාධිපතිවරයා කර ඇති කැපවීම මෙහිදී ජගත් මහලේකම්වරයා විසින් පැසසීමට ලක් කර තිබේ.19 වැනි ව්‍යවස්ථා සංශෝධනය සම්මත කරමින් රට තුළ ඇති කළ වෙනස්කම් 20 වැනි සංශෝධනය මගින්ද ඉටුවනු ඇතැයි තම අපේක්ෂාව බව ජගත් මහලේකම්වරයා පවසා ඇත.එහිදී ජනාධිපති මෛත්‍රිපාල සිරිසේන මහතා සඳහන් කර ඇත්තේ 20 වැනි සංශෝධනය සම්මත කර රට තුළ ප්‍රජාතන්ත්‍රවාදය ස්ථාපිත කිරීම සිය අපේක්ෂාව බවයි.ලබන සැප්තැම්බර් මාසයේ පැවැත්වෙන එක්සත් ජාතීන්ගේ සමුළුව සඳහා තමා සහභාගී වීමට බලාපොරොත්තු වන බවද එහිදී ජනාධිපතිවරයා පවසා ඇත.ශ්‍රී ලංකාව තුළ නව රජයක් ස්ථාපිත කිරීමෙන් අනතුරුව ඒ සඳහා සහභාගී වීමට හැකි වනු ඇතැයි ජනාධිපතිවරයා විශ්වාසය පළ කළ බව ජනාධිපති මාධ්‍ය අංශය සඳහන් කළේය. නව රජයේ ඉදිරි වැඩපිළිවෙළ සාර්ථක කර ගැනීමට අවශ්‍ය සෑම සහයෝගයක්ම ලබාදෙන බව එක්සත් ජාතීන්ගේ සංවිධානයේ මහලේකම් බෑන්කි මූන් මහතා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=51786", "Category": null, "Parent URL": null}