{"Source": "Adaderana", "Timestamp": "January 12, 2011 04:06 pm", "Headline": "නැගෙනහිරින් හා උතුරුමැදින් 450 ක් බේරාගැනෙයි", "News Content": "අයහපත් කාලගුණය හේතුවෙන් නැගෙනහිර පළාතේ සහ උතුරු මැද පළාතේ ගංවතුරට කොටු වී සිටි හාරසිය පනස් දෙනෙකු මුදාගැනීමට යුද හමුදාව සමත්ව සිටියි. එම පිරිස් ආරක්ෂිත ස්ථානවල රඳවා අවශ්‍ය සහනාධාර ලබාදීමේ කටයුතු වලට ද යුද හමුදාව මැදිහත් වී කටයුතු කර ඇති බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. මීට අමතරව නැගෙනහිර සහ උතුරු මැද පළාත්වල විපතට පත් ජනතාව වෙනුවෙන් සහනාධාර ලබාදීමේ කටයුතු සඳහා ද යුද හමුදාව සහයෝගයෙන් කටයුතු කරන බව මැදවල මහතා සඳහන් කළේය. යුද හමුදා වෛද්‍ය බලකායේ සෙබලුන් ජංගම වෛද්‍ය සායන පවත්වමින් විපතට පත්වූවන් සිටින ප්‍රදේශවල සෞඛ්‍ය පහසුකම් නංවාලීම සඳහා ද උපකාර කරමින් සිටින බව යුද හමුදා මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13447", "Category": null, "Parent URL": null}