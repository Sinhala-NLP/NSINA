{"Source": "Adaderana", "Timestamp": "November 21, 2017 11:33 am", "Headline": " උඩරට මැණිකේ දුම්රියේ පෙට්ටියක් පීලි පනී", "News Content": "දුම්රියක් පීලි පැනීම හේතුවෙන් උඩරට දුම්රිය මාර්ගයේ දුම්රිය ධාවන කටයුතුවලට බාධා පැමිණ තිබේ. අද (21) උදෑසන 05.45 ට බදුල්ලේ සිට කොළඹ බලා ධාවනය වූ උඩරට මැණිකේ දුම්රිය හැටන් රොසැල්ල දුම්රිය ස්ථානය ආසන්නයේදී පෙරවරු 10.55 ට පමණ පීලි පැනීමට ලක්ව ඇති බව දුම්රිය ප්‍රධාන පාලක මැදිරිය සඳහන් කළේය. දුම්රියේ එක් මැදිරියක් මෙලෙස පීලි පැන ඇති අතර මේ වන විට දුම්රිය මාර්ගයේ ධාවන කටයුතු යථා තත්ත්වයට පත් කිරීමට පියවර ගනිමින් සිටින බව දුම්රිය පාලක මැදිරිය සඳහන් කරයි. මේ අතර කන්ටේනරයක් දුම්රියක ගැටීමෙන් බාධා එල්ල වී තිබූ ප්‍රධාන දුම්රිය මාර්ගයේ දුම්රිය ධාවන කටයුතු මේ වන විට යථා තත්ත්වයට පත් කර තිබේ. එමෙන්ම දෙමටගොඩ ප්‍රදේශයේ දී දුම්රිය මාර්ගයට ගසක අත්තක් කඩා වැටීම හේතුවෙන් බාධා එල්ල වී තිබූ කැලණිවැලි දුම්රිය මාර්ගයේ ධාවන කටයුතු පස්වරු 02.00 පමණ වන විට සම්පූර්ණයෙන්ම යථා තත්ත්වයට පත් කිරීමට හැකිවනු ඇති බව දුම්රිය ප්‍රධාන පාලක මැදිරිය සඳහන් කළේය.", "URL": "https://sinhala.adaderana.lk/news.php?nid=80299", "Category": null, "Parent URL": null}