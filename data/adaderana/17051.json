{"Source": "Adaderana", "Timestamp": "June 28, 2011 09:22 am", "Headline": "අසත්‍ය ප්‍රචාර නිසා රිසානා නිදහස් කර ගැනීමේ හැකියාව නැති විය හැකියි", "News Content": "ඇතැම් මාධ්‍ය විසින් ගෙන යනු ලබන අසත්‍ය ප්‍රචාර හේතුවෙන් සෞදි අරාබියාවේ දී මරණ දඬුවම හිමි වී ඇති රිසානා න‍ෆීක් නිදහස් කර ගැනීමට ඇති හැකියාව අහිමි විය හැකි බව අමාත්‍ය ඩිලාන් පෙරේරා මහතා පවසයි. රිසානා නෆීක් නිදහස් කර ගැනීම සඳහා ගත හැකි සියලු ක්‍රියාමාර්ගයක්ම ශ්‍රී ලංකා රජය ගෙන ඇති බව විදේශ රැකියා ප්‍රවර්ධන හා සුභසාධන අමාත්‍ය ඩිලාන් පෙරේරා මහතා ප්‍රකාශ කළේය. රිසානා නෆීක් ගෙල කපා ඝාතනය කිරීමට සෞදි අධිකරණයක් විසින් නියෝග කර ඇති බවට ඊයේ(27) දිනයේ දී ඉන්දීය මාධ්‍යයක පළ වූ ප්‍රවෘත්තියක් සම්බන්ධයෙන් අද දෙරණට අදහස් දැක් වූ අමාත්‍ය ඩිලාන් පෙරේරා මහතා මේ බව සඳහන් කළේය. නෆීක්ට මරණ දඬුවම නියම වී ඇති නමුත් එරට නීතිය අනුව ඇය වෙත සමාව ලබාගැනීම සඳහා වන ක්‍රමවේදය අනුගමනය කරන තුරු ශ්‍රී ලංකා රජය එම දඬුවම තාවකාලිකව අත්හිටුවීමට කටයුතු කර ඇති බව අමාත්‍යවරයා පෙන්වාදුන්නේය. එම රටේ නීතියට අනුව අදාළ ක්‍රමවේදය අනුගමනය කිරීමට සිදුවන බව ද ඔහු සඳහන් ක‍ළේය.", "URL": "https://sinhala.adaderana.lk/news.php?nid=17051", "Category": null, "Parent URL": null}