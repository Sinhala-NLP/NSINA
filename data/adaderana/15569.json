{"Source": "Adaderana", "Timestamp": "April 19, 2011 01:48 pm", "Headline": "බියගම නිවසකින් මළ සිරුරු 2 ක් හමුවෙයි -මරණය අභිරහසක්   ", "News Content": "බියගම, පේරගස්හන්දිය ප්‍රදේශයේ නිවසක් තුළ අභිරහස් ලෙස මියගොස් සිටි දෙදෙනෙකුගේ මළ සිරුරු හමුවී තිබේ. මෙලෙස මියගොස් ඇත්තේ එම නිවසේ පදිංචිව සිටි කාන්තාවක් සහ ඇයගේ 8 හැවිරිදි දරුවා බව බියගම පොලිසිය සදහන් කරනු ලැබීය. මොවුන් දෙදෙනා දින කිහිපයකට ඉහතදී මියගොස් ඇති අතර සිරුරු සොයාගන්නා විටත් ඒවා බෙහෙවින් විකෘති වී තිබූ බව සඳහන්ය. අදාළ කාන්තාවගේ සැමියා මේ වන විට අතුරුදන්ව සිටින බව පොලිසිය පවසයි. කාන්තාව සහ දරුවා ඝාතනය කර ඇත්ද යන්න පිළිබඳ සැක මතුවන බව සඳහන් කළ බියගම පොලිසිය ඒ සම්බන්ධයෙන් පරීක්ෂණ සිදුකෙරෙන බව වැඩිදු‍රටත් පැවසීය. මේ අතර උප්පුවේලි, විලාන්කුලම, කැලෑ ප්‍රදේශයක තිබී නාඳුනන මළ සිරුරක් සොයාගෙන තිබේ. ගසක එල්ලෙමින් තිබියදී මෙම මළ සිරුර සොයාගත් බව උප්පුවේලි පොලිසිය ප්‍රකාශ කරනු ලැබීය. වයස අවුරුදු 60 ක් පමණ වන පුද්ගලයෙකුගේ බවට සැක කෙරෙන මෙම මළ සිරුර මේ වන විට ත්‍රිකුණාමලය රෝහලේ මෘත ශරීරාගාරයේ තැන්පත් කර ති‍බේ.", "URL": "https://sinhala.adaderana.lk/news.php?nid=15569", "Category": null, "Parent URL": null}