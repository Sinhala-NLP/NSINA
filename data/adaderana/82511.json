{"Source": "Adaderana", "Timestamp": "January 4, 2018 05:17 pm", "Headline": "බ්‍රිතාන්‍ය ජාතිකයාගේ මිය යෑම-සැකකරුවන් දෙදෙනා රිමාන්ඩ්", "News Content": "මාලිගාවත්ත ප්‍රදේශයේදී බ්‍රිතාන්‍ය ජාතිකයෙකුගේ මළ සිරුරක් සොයාගැනීමේ සිද්ධියට අදාළව අත්අඩංගුවට ගත් සැකකරුවන් දෙදෙනා රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. මාලිගාවත්ත පොලිසිය විසින් අත්අඩංගුවට ගත් සැකකරුවන් දෙදෙනා අද(04) කොළඹ අතිරේක මහේස්ත්‍රාත් බුද්ධික ශ්‍රී රාගල මහතා හමුවට ඉදිරිපත් කෙරුණු බව අද දෙරණ අධිකරණ වාර්තාකරු සඳහන් කළේය. එහිදී පොලීසිය සඳහන් කර ඇත්තේ අදාළ බ්‍රිතාන්‍ය ජාතිකයාගේ මරණය ඝාතනයක් ද යන්න තහවුරු කරගැනීම සඳහා පරීක්ෂණ පවත්වන බවයි. ඒ සඳහා වෛද්‍ය වාර්තා මෙතෙක් ලැබී නොමැති බව පොලීසිය අධිකරණයට දැනුම් දී තිබේ. ඒ අනුව සැකකරුවන් දෙදෙනා රක්ෂීත බන්ධනාගාර ගත කරන ලෙස පොලීසිය සිදුකළ ඉල්ලීම සැලකිල්ලට ගත් අතිරේක මහේස්ත්‍රාත්වරයා ඔවුන් ලබන 16 වන දින දක්වා රක්ෂිත බන්ධනාගාර ගත කළ බව අද දෙරණ වාර්තාකරු පවසයි. ඉන් එක් සැකකරුවෙකු හදුනාගැනීමේ පෙරට්ටුවකට ඉදිරිපත් කරන ලෙස ද අතිරේක මහේස්ත්‍රාත්වරයා නියෝග කර තිබේ.", "URL": "https://sinhala.adaderana.lk/news.php?nid=82511", "Category": null, "Parent URL": null}