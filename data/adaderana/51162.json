{"Source": "Adaderana", "Timestamp": "May 7, 2015 03:05 pm", "Headline": "මූල්‍ය වංචා විමර්ශන ඒකකයේ කටයුතු නතර කරන්නේ නෑ", "News Content": "අග්‍රාමාත්‍ය අපේක්ෂකත්වයක් ප්‍රකාශයට පත් කිරීම ශ්‍රී ලංකා නිදහස් පක්ෂය තුළ සාම්ප්‍රදායිකව සිදුව නැති බව සෞඛ්‍ය ඇමති රාජිත සේනාරත්න මහතා කියයි.ශ්‍රීලනිපයේ පමණක් නොව එජාපයේ ද එවැනි සම්ප්‍රදායක් නැති බව හෙතෙම රජයේ ප්‍රවෘත්ති දෙපාර්තමේන්තුවේදී අද පැවැති මාධ්‍ය හමුවකදී පැවසීය.ඊයේ මෛත්‍රී - මහින්ද හමුවේදී සාකච්ඡා කළ කාරණා 5න් එක් කාරණාවක් ලෙස අගමැති අපේක්ෂකත්වය ගැන සඳහන්ව තිබූ අතර එම සාකච්ඡාව ඇතුළු අදාළ කාරණා ගැන දැනුවත් කිරීමට මෙම මාධ්‍ය හමුව කැඳවා තිබුණි.එහිදී රාජිත සේනාරත්න අමාත්‍යවරයා පැවසුවේ අග්‍රාමාත්‍ය අපේක්ෂකත්වයක් නම් කිරීම මැතිවරණයකදී සුදුසු නැති බවයි.එසේම මූල්‍ය වංචා විමර්ශන ඒකකයේ කටයුතු නතර කිරීමට ඊයේ පැවැති සාකච්ඡාවේදී මෛත්‍රිපාල සිරිසේන මහතා පොරොන්දු වී නැති බවත්, ඊට දේශපාලන මැදිහත්වීම් පමණක් සිදුනොකිරීමට ඔහු එකඟ වී ඇති බවත්, පැවසීය.මැතිවරණයට පෙර ජනතාවට ලබාදුන් දේශපාලන පොරොන්දුවක් අනූව වංචනිකයින්ට දඬුවම් කළ යුතු බවත්, එය සිදුකරන්නේ මූල්‍ය වංචා විමර්ශන ඒකකයෙන් ‍නොව උසාවියෙන් බවත්, අදාළ ඒකකයෙන් සිදුකරන්නේ පරීක්ෂණ පමණක් බවත්, හෙතෙම කීවේය.එසේම මෛත්‍රි - මහින්ද හමුවේ සඳහන් වූ නාම‍යෝජනා යන කාරණය ගැන කතා කිරීමට වෙලාවක් නොතිබූ නිසා ජනාධිපති මෛත්‍රීපාල සිරිසේන මහතා එම ස්ථානයෙන් පිටව ගිය බවද, එසේ වුවද එය ශ්‍රීලනිප මධ්‍යම කාරක සභාවකදී සාකච්ඡා කර තීරණය කළ යුතු බවද, ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=51162", "Category": null, "Parent URL": null}