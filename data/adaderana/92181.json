{"Source": "Adaderana", "Timestamp": "July 8, 2018 11:51 am", "Headline": "අනුරාධපුර ඝාතන සිද්ධියේ ප්‍රධාන සැකකරු හා තවත් අයෙක් සැඟව සිටිය දී කොටුවෙයි", "News Content": "අනුරාධපුර දීපානි විද්‍යාලය අසලදී සන්නද්ධ කණ්ඩායමක් විසින් සුජීව ප්‍රසන්න නැමති පුද්ගලයෙකු ඝාතනය කිරීම සම්බන්ධයෙන් එම සිද්ධියේ ප්‍රධාන සැකකරු හා තවත් අයෙකු අත්අඩංගුවට ගැනීමට පොලීසිය සමත්ව තිබේ. මාම්පටිදේවහේලාගේ චමින්ද පුෂ්පකුමාර නොහොත් පුල්ලයාර් චමින්ද යන නාමයෙන් හඳුන්වන ලබන වයස අවුරුදු 37 ක් වු මෙම ප්‍රධාන සැකකරු හා හේවාපන්නගේ නාලක සුමේධ විජේසිරි වු වයස අවුරුදු 40 ක පුද්ගලයෙකු මෙලෙස නොච්චියාගම ප්‍රදේශයේ නිවසක් තුළ සැඟව සිටිය දී අනුරාධපුර පොලිස් ස්ථානයේ පිරිසක් ගොස් ‍මෙලෙස අත්අඩංගුවට ගෙන තිබේ. අද(08) උදෑසන 10ට පමණ මෙම අත්අඩංගුවට ගැනීම සිදුවු බව ද පොලීසිය සඳහන් කරයි. අනුරාධපුර වන්නියම්කුලම් ප්‍රදේශයේ පදිංචි සුජීව ප්‍රසන්න කුමාර හෙට්ටිආරච්ච් නැමති පුද්ගලයෙකු පසුගිය 06 වන දා දහවල් කිසියම් පිරිසක් විසින් තියුණු ආයුධවලින් පහර දී ඝාතනය කර තිබුණි. මෙම ඝාතනයෙන් පසු සුජීවගේ බිරිඳට සහ දරුවන්ට එම ඝාතකයින් විසින් මරණ තර්ජන එල්ලවන බව පවුලේ ඥාතීන් පවසයි. මෙවන් පසුබිමක් තුළ මොවුන්ගේ නිවසට පොලිස් ආරක්ෂාවක්ද යොදවා තිබුණි. සිද්ධිය සම්බන්ධයෙන් පරික්ෂණ සිදු කරන අනුරාධපුර පොලීසිය ඝාතනයට සම්බන්ධ පුද්ගලයින් සිව් දෙනෙකු හඳුනාගෙන ඇති බව මීට පෙර පැවසීය.", "URL": "https://sinhala.adaderana.lk/news.php?nid=92181", "Category": null, "Parent URL": null}