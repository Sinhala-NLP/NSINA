{"Source": "Adaderana", "Timestamp": "June 21, 2017 11:50 am", "Headline": "වරෙන්තුව ආපසු කැඳවයි - ඥානසාර හිමියන්ට ඇප", "News Content": "වරෙන්තු ලබා සිටියදී අධිකරණයට බාරවූ බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් පෙර ඇප මත නිදහස් කර තිබේ.ඒ අනුව පසුගිය 15 වන දින අධිකරණය හමුවේ පෙනී නොසිටි වරදට ඥානසාර හිමියන්ට එරෙහිව නිකුත් කළ වරෙන්තු නියෝගය ආපසු කැඳවීමට කොටුව මහේස්ත්‍රාත් ලංකා ජයරත්න මෙනවිය විසින් තීරණය කළ බව අද දෙරණ අධිකරණ වාර්තාකරු පවසයි.එදින ඥානසාර හිමියන් අධිකරණය හමුවේ පෙනී නොසිටියේ උන් වහන්සේගේ ජීවිතයට තර්ජනයක් පැවති හෙයින් බව උන්වහන්සේ වෙනුවෙන් පෙනී සිටි නීතිඥවරුන් විසින් අධිකරණයට කරුණු දක්වමින් පවසා සිටි බව සඳහන්නය.ඒ අනුව අදාළ නඩුව අගෝස්තු 09 වන දින කැඳවීමට තීරණය කළ මහේස්ත්‍රාත්වරිය, එදිනට ඥානසාර හිමියන්ට අධිකරණය හමුවේ පෙනී සිටින ලෙස නියෝග කළ බව අප වාර්තාකරු කියා සිටියි.තමා අත්අඩංගුවට ගැනීම වළක්වාලමින් නියෝගයක් නිකුත් කරන ලෙස ඉල්ලා උන්වහන්සේ විසින් ගොනු කළ මුලික අයිතිවාසිකම් පෙත්සමද, අද (21) දිනයේ දී විභාගයට ගැනීමට නියමිත බව සඳහන්ය.කෙසේ වෙතත් අධිකරණය මගහැර සිටි උන්වහන්සේගේ ආරක්ෂාව තහවුරු වුවහොත් තම සංවිධානය විසින් ඥානාසාර හිමියන් අධිකරණය හමුවට ඉදිරිපත් කරන බව ඊයේ දිනයේ බොදුබල සේනා සංවිධානයේ නියෝජිතයින් මාධ්‍ය හමුවක් කැඳවමින් ප්‍රකාශ කර තිබිණි.", "URL": "https://sinhala.adaderana.lk/news.php?nid=74420", "Category": null, "Parent URL": null}