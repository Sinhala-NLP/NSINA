{"Source": "Adaderana", "Timestamp": "October 23, 2013 11:03 pm", "Headline": "සමුළුව වර්ජනය කරන ලෙස ඉල්ලීමක් කළේ නෑ", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන ලෙස තම රජය අප්‍රිකානු රටවලින් ඉල්ලීමක් කළ බවට පළ වන වාර්තා ප්‍රතික්ෂේප කරන බව කෙන්යාව පවසයි. ජාත්‍යන්තර යුධ අධිකරණය හමුවේ චෝදනා එල්ලවී ඇති කෙන්යානු ජනාධිපතිවරයා සහ උපජනාධිපතිවරයා සම්බන්ධයෙන් පොදුරාජ්‍ය මණ්ඩලය කිසිදු පියවරක් නොගැනීම හේතුවෙන් අප්‍රිකානු රටවල් අදාළ සමුළුව වර්ජනය කළ යුතු බවට කෙන්යාව එම රටවලින් ඉල්ලා සිටි බව එරට මාධ්‍ය වාර්තා කර තිබුණි. කෙසේ වෙතත් කෙන්යානු විදේශ කටයුතු අමාත්‍යංශය නිවේදනයක් නිකුත් කරමින් සඳහන් කර ඇත්තේ මෙවැනි ඉල්ලීමක් කෙන්යානු රජය කිසිදු අවස්ථාවක සිදුකර නොමැති බවයි. පොදුරාජ්‍ය මණ්ඩලයේ සාමාජිකත්වය සම්බන්ධයෙන් තම රට ඉතා වගකීමෙන් කටයුතු කරන බව එම නිවේදනයේ සඳහන් කර තිබේ. ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව සඳහා සහභාගි වීමට තම රට මේ වන විටත් සුදානමින් සිටින බව කෙන්යානු විදේශ කටයුතු අමාත්‍යංශය නිවේදනය කර ඇත.", "URL": "https://sinhala.adaderana.lk/news.php?nid=38337", "Category": null, "Parent URL": null}