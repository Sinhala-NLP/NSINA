{"Source": "Adaderana", "Timestamp": "January 13, 2013 03:35 pm", "Headline": "කො‍ළොන්නාවෙන් පටන්ගත් ආසියාවේ ආශ්චර්යය අද උසාවියටත් ඇවිත්", "News Content": "භාරත ලක්ෂමන් ප්‍රේමචන්ද්‍ර මහතාගේ ඝාතනයත් සමග ආණ්ඩුව පළමුවරට කොළොන්නාවට උදාකළ ආසියාවේ ආශ්චර්යය අද වන විට උසාවියටත් උදාකර එය මුළු ලෝකයටම ආශ්චර්යයක් බවට පත්කර ඇතැයි එජාප පාර්ලිමේන්තු මන්ත්‍රී බුද්ධික පතිරණ මහතා පවසයි. පාර්ලිමේන්තුවට විධිමත් යෝජනාවක් ගෙන නෑවිත් අගවිනිසුරුවරිය ඉවත් කිරීම සඳහා ගෙන ගිය වැඩපිළිවෙළ ආසියාවට කෙසේ වෙතත් ලෝකයටම ආශ්චර්යයක් බව ඔහු පෙන්වාදෙයි. අතීතයේ මෙන්ම වර්තමානයේදීත් කැලණියට ආසියාවේ ආශ්චර්යය උදාකර ඇති බව මන්ත්‍රී හසිත මඩවල මහතාගේ ඝාතනයෙන් තහවුරු වු බව ඔහු පෙන්වාදෙයි. ඛේදනීය විදියට රිසානාගේ බෙල්ල කැපූ අයුරින්ම අගවිනිසුරුවරියගේ නිල බලයේ බෙල්ල කැපීම ද සිදුවෙමින් ඇතැයි මන්ත්‍රීවරයා පවසයි. ඒ ඔස්සේ අධිකරණය එහෙයියන්ගේ, කුක්කන්ගේ, ඔඩොක්කු කුක්කන්ගේ තත්ත්වයට පත් කර ගැනීමේ කුමන්ත්‍රණයක් ක්‍රියාත්මක වන්නේ යැයි ද ඔහු පෙන්වාදෙයි. පසුගියදා අලුත්කඩේ උසාවිය ළඟ පිරිසක් උඩ පැන පැන කරාටි, පොල් අඩි පාරවල් ගැසු නමුත් ඒ අවස්ථාවේදී පොලු හමුදාවේ මැරයින් අත්අඩංගුවට නොගෙන පොලීසිය ඇස් කන් පියාගෙන හිටි බවත් බුද්ධික පතිරණ මහතා කියයි. එම සිද්ධියට අදාළ වීඩි‍යෝ පට බලා පියවරක් ගන්නා ලෙස ආරක්ෂක ලේකම්වරයාගෙන් ඉල්ලා සිටින්නේ යැයිද අද (13) මාතරදී පැවැති ජනහමුවකදී ඔහු පැවසීය‍.", "URL": "https://sinhala.adaderana.lk/news.php?nid=30734", "Category": null, "Parent URL": null}