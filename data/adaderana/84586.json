{"Source": "Adaderana", "Timestamp": "February 20, 2018 06:46 pm", "Headline": "බොර දියේ මාළු බාන හැටි ", "News Content": "පාර්ලිමේන්තුවට ඊයේ ඉදිරිපත් කළ සක්‍රීය බැරකම් කළමනාකරණය සඳහා වූ පනත් කෙටුම්පතින් රටට සිදුකිරීමට යන මූල්‍ය හානියට එරෙහිව තමන් ශ්‍රේෂ්ඨාධිකරණයට පෙත්සමක් ඉදිරිපත් කරන බව ඒකාබද්ධ විපක්ෂය පවසයි. ඒකාබද්ධ විපක්ෂයේ ආර්ථික පර්යේෂණ ඒකකයේ අද(20) පැවති මාධ්‍ය හමුවට එක්වෙමින් පාර්ලිමේන්තු මන්ත්‍රී බන්දුල ගුණවර්ධන මහතා මේ බව සදහන් කළේය. ඉතිහාසයේ පළමුවරට සම්මත වු අය වැය ලේඛනයක් නිෂ්ප්‍රභා කිරීමක් කරන පළමු අවස්ථාව මෙය වන බව ද බන්දුල ගුණවර්ධන මහතා පැවසීය. මෙය බොර දියේ මාළු බෑමක් වැනි ක්‍රියාවක් වන බවත් මෙම පනතේ3 වන වගන්තියට අනුව ණය ලබා ගැනීමේ ක්‍රමවේදයෙන් තොරව එළියට ගත හැකි වන්නේ නොපියපු ණයෙන් සියයට 10ක් පමණක් බවත් පැවසු බන්දුල ගුණවර්ධන මහතා එය අගමැතිවරයාගේ අතට පත් වන බව ද පැවසීය. කෙසේ වෙතත් මෙම පනතේ නිර්මාතෘ හිටපු මහබැංකු අධිපති වරයා වන බවත් පැවසු ගුණවර්ධන මහතා මේ සම්බන්ධයෙන් ජනාධිපතිවරයා දැනුවත් කිරීමට කටයුතු කරන බවත් සඳහන් කළේය. දින 7ක් ගත වීමට පෙර මේ සම්බන්ධයෙන් පෙත්සමක් ශ්‍රේෂ්ඨාධිකරණයට ඉදිරිපත් කිරීමට නියමිත බව ද මන්ත්‍රීවරයා මෙහිදි වැඩිදුරටත් පැවසීය.", "URL": "https://sinhala.adaderana.lk/news.php?nid=84586", "Category": null, "Parent URL": null}