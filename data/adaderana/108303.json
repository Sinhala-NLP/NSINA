{"Source": "Adaderana", "Timestamp": "April 20, 2019 04:29 pm", "Headline": "ගබඩාවක දැවැන්ත ගින්නක්-ජීවිත හානි නෑ", "News Content": "පේරු රාජ්‍යයේ ලිමා අගනුවර ගබඩාවක දැවැන්ත ගින්නක් හටගෙන තිබේ. කෙසේ වෙතත් ගින්නෙන් කිසිදු ජීවිත හානියක් මෙතෙක් වාර්තා වී නැහැ. ලිමා අගනුවර ගබඩාවක හටගත් මෙම දැවැන්ත ගින්න අසළ පිහිටි සෙසු ගොඩනැඟිලිවලටද පැතිර ගොස් තිබේ. කෙසේ වෙතත් දැඩි වෙහෙසක් දැරීමෙන් අනතුරුව ගින්න පාලනය කිරීමට ගිනි නිවන සේවකයින් සමත් විය. එරට වේලාවෙන් පස්වරු 5.30ට පමණ මෙම ගින්න හටගෙන ඇති බව විදෙස් වාර්තා සඳහන් කරයි. ඉන් පැයකටත් අඩු කාලය තුළ ගබඩාව පිහිටි ගොඩනැඟිල්ල ගිනිබත් වී තිබුණි. විදෙස් මාධ්‍ය වාර්තා කළේ කඩසාප්පු සහ ගබඩා පිහිටි වාණිජමය වශයෙන් වැදගත් කලාපයක මෙම ගින්න හටගෙන ඇති බවයි. ගින්නට හේතුව මෙතෙක් අනාවරණය වී නොමැති අතර ඒ සම්බන්ධව වැඩිදුර විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=108303", "Category": null, "Parent URL": null}