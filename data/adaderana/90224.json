{"Source": "Adaderana", "Timestamp": "June 2, 2018 02:24 pm", "Headline": "ශ්‍රී ලංකා කොදෙව් ක්‍රිකට් සභාපතිගේ කණ්ඩායම අතර පැවැති පුහුණු ටෙස්ට් තරඟය ජය පරාජයෙන් තොරව අවසන්", "News Content": "සංචාරක ශ්‍රී ලංකා කණ්ඩායම සහ බටහිර ඉන්දිය කොදෙව් ක්‍රිකට් සභාපතිගේ කණ්ඩායම අතර පැවැති තෙදින පුහුණු තරඟය ජය පරාජයෙන් තොරව අවසන් වී තිබේ. මෙම තරඟයේ කාසියේ වාසිය දිනූ ශ්‍රී ලංකා කණ්ඩායම ප්‍රථමයෙන් පන්දුවට පහර දුන් අතර එහිදී ඔවුන් සිය පළමු ඉනිම සඳහා සියලු ක්‍රිඩකයින් දැවී ලකුණු 428ක් ලබා ගත්තේය. ශ්‍රී ලංකා ඉනිම වෙනුවෙන් නායක දිනේෂ් චන්දිමාල් ලකුණූ 108ක් ලබා ගැනීමට සමත් වු අතර නිරෝෂන් දික්වැල්ල ලකුණූ 74ක් සහ කුසල් ජනිත් පෙරේරා ලකුණූ 65ක් ලබා ගැනිමට සමත් වුණි. පිළිතුරු ඉනිම ක්‍රිඩා කළ බටහිර ඉන්දිය කොදෙව් ක්‍රිකට් සභාපතිගේ කණ්ඩායමට සිය පළමු ඉනිම සඳහා සියලු දෙනා දැවී ලබා ගත හැකි වූයේ ලකුණු 272ක් පමණයි. එහිදී නායක කිරාන් පවෙල් ලකුණූ 60ක් ලබා ගත්තේය. පන්දු යැවිමේදී ශ්‍රී ලංකා කණ්ඩායමේ දිල්රුවන් පෙරේරා, ලහිරු කුමාර සහ අකිල ධනංජය කඩුලු 03 බැගින් බිදහෙලුවේය. මේ අතර තුන්වන සහ අවසන් දිනය නිමාවට පත් වන විට සිය දෙවනි ඉනිම සඳහා පන්දුවට පහර දෙමින් සිට ශ්‍රී ලංකා කණ්ඩායම කිසිදු කඩුල්ලක් නොදැවී ලකුණු 135ක් ලබා සිටියේය. එහිදී කුසල් මෙන්ඩිස් ලකුණු 60ක් සහ කුසල් ජනිත් පෙරේරා ලකුණූ 50ක් ලබා ගත්තේය.", "URL": "https://sinhala.adaderana.lk/news.php?nid=90224", "Category": null, "Parent URL": null}