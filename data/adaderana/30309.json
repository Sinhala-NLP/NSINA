{"Source": "Adaderana", "Timestamp": "December 28, 2012 11:11 am", "Headline": "සංගක්කාරට මාස 2ක් තරග නෑ - චන්දිමාල්ට කැඳවීමක්?", "News Content": "ඔස්ට්‍රේලියාව සමග පැවැති දෙවැනි ටෙස්ට් තරගය අතරතුර ආබාධයකට ලක්වීම නිසා කුමාර් සංගක්කාරට මාස 2 ක පමණ කාලයක් ක්‍රීඩා කිරීමෙන් වැළකී සිටීමට සිදුවන බව වාර්තා වේ. මිචෙල් ජොන්සන්ගේ පන්දුවක් කුමාර් සංගක්කාරගේ වම් අතේ ඇඟිල්ලක වැදීම හේතුවෙන් එහි අස්ථි බිඳීමට ලක්ව ඇති අතර ස්කෑන් පරීක්ෂණයකින් අනාවරණය වී ඇත්තේ ඊට ශල්‍යකර්මයක් කළ යුතු බවයි. ඒ අනුව අද පස්වරුවේ සංගක්කාර ශල්‍යකර්මයට භාජන කරනු ඇතැයි විදෙස් මාධ්‍ය වාර්තා අනාවරණය කරයි. ශල්‍යකර්මයෙන් අනතුරුව ඔහුට සති 6-8 දක්වා කාලයක් ක්‍රීඩා කිරීමෙන් වැළකීමට සිදුවනු ඇතැයි ද එම වාර්තාවල සඳහන්ය. සංගක්කාරගෙන් අහිමිවන ස්ථානය සඳහා බොහෝ දුරට දිනේෂ් චන්දිමාල් ක්‍රීඩා කිරීමට ඉඩ ඇතැයිද වාර්තා වේ. මෙම වාතාවරණය යටතේ සංගක්කාරට ඔස්ට්‍රේලියාව සමග තෙවැනි ටෙස්ට් තරගය, එක්දින තරගාවලිය මෙන්ම පන්දුවාර 20/20 තරගාවලියට ද සහභාගි වීමේ අවස්ථාව අහිමි වනු ඇත. දෙවැනි ටෙස්ට් තරගයේදී සංගක්කාර පමණක් නොව ප්‍රසන්න ජයවර්ධන ද චානක වෙලගෙදරද ආබාධවලට ලක්වූහ.", "URL": "https://sinhala.adaderana.lk/news.php?nid=30309", "Category": null, "Parent URL": null}