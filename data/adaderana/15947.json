{"Source": "Adaderana", "Timestamp": "May 7, 2011 01:01 pm", "Headline": "සරසවි ආචාර්යවරුන්ට ශක්තියක් වීමට ගුරුවරු සූදානම්", "News Content": "විශ්ව විද්‍යාල ආචාර්යවරුන්ගේ වෘත්තීය අරගලය දියාරු කරහැරීමට උසස් අධ්‍යාපන අමාත්‍යවරයා ගන්නා උත්සාහය දැඩි ලෙස හෙළා දකින බව අධ්‍යාපන වෘත්තිකයින්ගේ සංගමය පවසයි. ආචාර්යවරුන් යම් වෘත්තීය ක්‍රියාමාර්ගයක නිරත වුවහොත් ඒ වෙනුවට වෙනත් අය ආදේශ කරන බව‍ට එස්.බී. දිසානායක අමාත්‍යවරයා කරන ලද ප්‍රකාශය පදනම් විරහිත බව එම සංගමයේ වෘත්තීය ලේකම් වසන්ත ධර්මසිරි මහතා සඳහන් ක‍ළේය. උසස් පෙළ උත්තර පත්‍ර ඇගයීම් කටයුතු වෙනුවෙන් විශ්ව විද්‍යාල ආචාර්යවරුන්ගේ සේවය වෙනුවට විදුහල්පතිවරුන් හෝ ගුරුවරුන් සේවය ලබාගැනීමට එස්.බී. දිසානායක අමාත්‍යවරයා උත්සහ දරන්නේ නම් එම උත්සාහය පරාජය කිරීමට සූදානම් බව වසන්ත ධර්මසිරි මහතා ප්‍රකාශ කළේය. විශ්ව විද්‍යාල ආචාර්යවරුන් උසස් පෙළ ඇගයීම් ක්‍රියාවලිය සඳහා දක්වන දායකත්වයෙන් ඉවත්වන්නේ නම් ඉතාමත් කැමැත්තෙන් විභාග දෙපාර්තමේන්තුව හා අධ්‍යාපන අමාත්‍යාංශය අදාළ රාජකාරි වෙනත් පිරිස් වෙත බාරදීමට කටයුතු කරන බව මෙම වෘත්තීය ක්‍රියාමාර්ගය සම්බන්ධයෙන් අදහස් දක්වමින් එස්.බී. දිසානායක අමාත්‍යවරයා ඊයේ(06) ප්‍රකාශ කළේය. ගුරුවරුන් යොදවා විශ්ව විද්‍යාල ආචාර්යවරුන්ගේ වෘත්තීය ක්‍රියාමාර්ගය දියකිරීමට රජය සූදානම් වන්නේ නම් එම උත්සාහය පරාජය කිරීමට සියලුම ගුරු වෘත්තීය සමිති සූදානම් බව අධ්‍යාපන වෘත්තිකයින්ගේ සංගමයේ ලේකම් වසන්ත ධර්මසිරි මහතා පවසයි. ගුරුවරුන් විශ්ව විද්‍යාල ආචාර්යවරුන්ට ශක්තියක් වනු මිසක ඔවුන්ගේ සටන දියකිරීමට සහයදීමට සූදානම් නොවන බව ද ඒ මහතා අවධාරණය කරයි.", "URL": "https://sinhala.adaderana.lk/news.php?nid=15947", "Category": null, "Parent URL": null}