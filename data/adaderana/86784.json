{"Source": "Adaderana", "Timestamp": "April 2, 2018 08:56 pm", "Headline": "කජු අහුලන්න යමු කියලා එක්ක ගිහින් පාළු දර මඩුවකදී අවුරුදු 12 පිරිමි දරුවා බරපතළ ලිංගික අපයෝජනයට ලක් කරලා", "News Content": "කජු ඇහිලීමට යැයි පවසා කැඳවාගෙන ගිය වයස අවුරුදු 12 ක් වන කුඩා පිරිමි දරුවෙකුට බරපතළ ලිංගික අපයෝජනයක් සිදු කළ බව කියන 34 හැවිරිදි වතු මුරකරුවෙකුව මාදම්පේ පොලීසිය විසින් අත්අඩංගුවට ගෙන ඇත. පසුගිය 31 වැනිදා දහවල් කාලයේ මෙම අපචාරය සිදුවී ඇති බව පොලීසියට ලැබී ඇති පැමිණිලේ සඳහන් වේ. පොලීසිය විසින් අත්අඩංගුවට ගෙන ඇති සැකකරු මාදම්පේ පොලිස් වසමේ සෙම්බුකට්ටිය ප්‍රදේශයේ පුද්ගලික වත්තක මුරකරුවෙකු ලෙස සේවය කරමින් සිටි අයෙකි. අතවරයට පත්ව ඇති දරුවා තවත් දරුවන් කීප දෙනෙකු සමඟ ක්‍රීඩා කරමින් සිට ඇත. එම අවස්ථාවේදී පැමිණ ඇති සැකකරු කජු කැඩීමට යැයි පවසා දරුවාව තමන් සේවය කරන වත්තට කැඳවාගෙන ගොස් ඇත. එම වත්තේ ඇති පාළු මුර මඩුවකදී සැකකරු දරුවා අපයෝජනයට ලක් කර ඇති බව විමර්ශනවලදී හෙලිවී තිබේ. පසුව දරුවා අතට රුපියල් 100 ක මුදලක් දී ඇති සැකකරු මේ බව කිසිවෙකු හා නොකියන ලෙස බල කර ඇති බව පොලීසිය කියයි. සැකකරු හලාවත මහේස්ත්‍රාත් අධිකරණයට ඉදිරිපත් කිරීමට නියමිතව ඇත. මාදම්පේ පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=86784", "Category": null, "Parent URL": null}