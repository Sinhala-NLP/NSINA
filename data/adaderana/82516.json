{"Source": "Adaderana", "Timestamp": "January 4, 2018 08:55 pm", "Headline": "අතුරුදහන් වූ LTTE සාමාජිකයන් ගැන  කැඳවූ නඩු 14 ට පැමිණ හමුදා නිලධාරීයා කියූ දේ ", "News Content": "යුද්ධයේ අවසන් දින කීපයේදී සාක්කි සහිතව යුද හමුදාව වෙත බාරදෙන ලද එල්.ටී.ටී.ඊ.සාමාජිකයින් පිරිසක් අතුරුදහන් වීම සම්බන්ධයෙන් මුලතිව් අධිකරණයේ ගොණු කොට ඇති හබයාස්කෝපස් නඩු 14 ක් 04 දා මුලතිව් අධිකරණයේදී විභාගයට ගත් අවස්ථාවේදී එසේ බාරගත් පිරිසක් පිළිබදව යුද හමුදාව තුල ලේඛනයක් නොමැති බව සාක්කි දීම සඳහා පැමිණි යුද හමුදා නිලධාරියා යළිත් වරක් අධිකරණය හමුවේ ප්‍රකාශ කොට තිබේ. මෙම නඩු 14 ගොණු කොට ඇත්තේ උතුරු පළාත් සභාවේ කාන්තා කටයුතු පිළිබද ඇමතිනී ආනන්දි සෂිහරන් මහත්මිය ඇතුළු පිරිසක් විසිනි. අමාත්‍යවරිය සිය හබයාස්කෝපස් පෙත්සම මගින් කියා සිටින්නේ තම ස්වාමි පුරුෂයා වූ එල්.ටී.ටී.ඊ.සංවිධානයේ නැගෙනහිර පළාත බාර දේශපාලන අංශ නායකයා වශයෙන් සිටි එස්.එළිලන් නැමැත්තාද සාක්කි සහිතව යුද හමුදාවට බාර කිරීමෙන් පසුව අතුරුදහන් වී ඇති බවයි. අතුරුදහන් වූවන්ගේ අයිතිවාසිකම් වෙණුවෙන් පෙනී සිටින නීතිඥ පී.රත්නවේල් මහතා අධිකරණය හමුවේ කියා සිටියේ එවකට මුලතිව් පළාත බාරව සිටි යුද හමුදාවේ මේජර් ජනරාල් වරයා අධිකරණය හමුවේ ප්‍රකාශයක් කරමින් එවැනි පිරිසකගේ නාමලේඛනයක් යුද හමුදාව සතුව ඇති බව මීට ඉහතදී ප්‍රකාශ කළ බවයි. අධිකරණයේ නියෝග මත මීට ඉහතදී එම ලේඛණයේ පිටපතක් උසස් යුද හමුදා නිලධාරීවරයා විසින් අධිකරණය වෙත බාර දෙන ලද නමුත් එම ලේඛනයේ සදහන් වූයේ හමුදා අත් අඩංගුවට පත්වීමෙන් පසුව රජය මගින් පුනරුත්ථාපනය කල එල්.ටී.ටී.ඊ.සාමාජික සාමාජිකාවන් 12000 කගේ පමණ නාම ලේඛනයක් බව පැවසූ නීතිඥවරයා එම නාමලේඛනය මෙම නඩුවට කිසි සේත්ම අදාළ නොමැති බව අධිකරණය හමුවේ කියා සිටියේය. අදාළ යුද හමුදා නිලධාරියාව අධිකරණය හමුවට කැදවා ඒ සම්බන්ධයෙන් ප්‍රශ්න කොට සාක්කි ලබාගත යුතුව ඇතැයි නීතිඥවරයා අධිකරණයෙන් ඉල්ලා සිටි අතර ඊට අධිකරණයෙන් අවසර ලැබී ඇති අතර මීළග නඩු විභාගය මාර්තු මස 19 වෙනිදා තෙක් කල් දමා ඇති මුලතිව් දිසා විනිසුරුවරයා එදිනට යළිත් වරක් යුද හමුදාවේ සාක්කි ලබා ගැනීම සදහා දින නියම කොට ඇත.", "URL": "https://sinhala.adaderana.lk/news.php?nid=82516", "Category": null, "Parent URL": null}