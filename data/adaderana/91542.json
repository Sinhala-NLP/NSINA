{"Source": "Adaderana", "Timestamp": "June 26, 2018 06:52 pm", "Headline": "16 කණ්ඩායම විමල් හමුවෙයි", "News Content": "ශ්‍රී ලංකා නිදහස් පක්ෂයේ 16 කණ්ඩායම සහ ජාතික නිදහස් පෙරමුණේ නායක විමල් වීරවංශ මහතා ඇතුළු පක්ෂ නායකයන් අතර විශේෂ සාකච්ඡාවක් අද (26) සවස ජානිපෙ ප්‍රධාන කාර්යාලයේදී පැවත්වා තිබේ. මෙම සාකච්ඡාවට ශ්‍රී ලංකා නිදහස් පක්ෂ 16 කණ්ඩායම නියෝජනය කරමින් හිටපු අමාත්‍යවරුන් වන සුසිල් ප්‍රෙමජයන්ත, ජෝන් සෙනවිරත්න, අනුර ප්‍රියදර්ශන යාපා, දයාසිරි ජයසේකර, චන්දිම වීරක්කොඩි, ලක්ෂ්මන් යාපා අබේවර්ධන, ඩිලාන් පෙරේරා, අනුරාධ ජයරත්න, සුදර්ශනී ප්‍රනාන්දුපුල්ලේ, ලක්ෂ්මන් වසන්ත පෙරේරා, තිලංග සුමතිපාල යන මහත්ම මහත්මීහු සහභාගී විය. ජාතික නිදහස් පෙරමුණ වෙනුවෙන් එහි නායක විමල් වීරවංශ, ජාතික සංවිධායක ජයන්ත සමරවීර, ප්‍රධාන ලේකම් නීතිඥ කපිල ගමගේ, අධ්‍යාපන ලේකම් දීපාල් ගුණසේකර, ප්‍රචාරක ලේකම් මොහොමඩ් මුසම්මිල්, නියෝජ්‍ය ලේකම්වරු වන නිමල් පියතිස්ස, සමන්සිරි හේරත්, දේශපාලන මණ්ඩල සභික උදයශාන්ත ගුණසේකර යන මහත්වරු එක්ව සිටියහ. එහිදී එම නියෝජිතයින් පවසා තිබුණේ ශ්‍රී ලංකා පොදුජන පෙරමුණ ප්‍රමුඛ ඒකාබද්ධය විපක්ෂය 2020 ජනාධිපතිවරණයේදී ඉදිරිපත් කරන ඕනෑම අපේක්ෂකයෙකුට තමන් සහය ලබාදෙන බවයි. පාර්ලිමේන්තුව තුළ විපක්ෂයේ ඇති අයිතිය හා මහින්ද රාජපක්ෂ මහතාට විපක්ෂ නායකයා ලෙස කටයුතු කිරීමට ඇති තත්ත්වය සම්බන්ධයෙන් ගත යුතු ක්‍රියාමාර්ග සම්බන්ධයෙන් ද මෙහිදී සාකච්ඡාවට ලක් කල බව විමල් වීරවංශ මහතා පැවසීය. මේ අතර ආණ්ඩුවෙන් ඉවත් වූ මන්ත්‍රීවරුන් 16 දෙනා ජාතික නිදහස් පෙරමුණේ නියෝජිතයින් හමුවීම පිළිබඳව ශ්‍රී ලංකා නිදහස් පක්ෂ ජාතික සංවිධායක අමාත්‍ය දුමින්ද දිසානායක මහතා අදහස් පළකළා.", "URL": "https://sinhala.adaderana.lk/news.php?nid=91542", "Category": null, "Parent URL": null}