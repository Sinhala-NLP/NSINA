{"Source": "Adaderana", "Timestamp": "January 10, 2014 07:27 am", "Headline": " අමෙරිකානු තානාපති කාර්යාලයෙන් විමසීමක් කරන්න සූදානම්", "News Content": "අමෙරිකානු නියෝජිතයන්ගේ මෙරට උතුරු ප්‍රදේශයේ සංචාරය පිළිබද පළ කර ඇති අන්තර්ජාල වාර්තා සම්බන්ධයෙන් මෙරට අමෙරිකානු තානාපති කාර්යාලයෙන් අද දිනයේ තොරතුරු විමසීමක් සිදුකරන බව විදේශ කටයුතු අමාත්‍යංය පවසයි. අමාත්‍යංශ ලේකම් කරුණාතිලක අමුණුගම මහතාගෙන් අද දෙරණ කළ විමසීමක දී මේ බව කියා සිටියේය. යුධ අපරාධ පිළිබද අමෙරිකා එක්සත් ජනපද තානාපති ස්ටීවන් ජේ. රැප් සහ මෙරට ඇමෙරිකා තානාපතිනි මිෂෙල් සිසොන් මේ දින වල උතුරු ප්‍රදේශයේ සංචාරයක නිරත වන අතර එහිදී ඔවුන් විසින් ලබා ගත් ජායාරූප කිහිපයක් ටිවිටර් සමාජ වෙබ් අඩවිය තුළ පළ කර තිබුණි. ඉන් එක් ජායාරූපයක් මගින් ශාන්ත අන්තෝනි පිටිය හදුන්වා දී ඇත්තේ, \"යුධහමුදා ෂෙල්ප්‍රහාර වලින් 2009 ජනවාරි මාසයේ පවුල් සිය ගණනක් මියගිය ස්ථානය \"ලෙසයි. ශාන්ත අන්තෝනි ක්‍රීඩා පිටිය පිහිටා ඇත්තේ මුලතිව් දිස්ත්‍රීක්කයේ ඉරනෙයිපලෙයි ප්‍රදේශයේයි. ශ්‍රී ලංකා රජය විසින් දෙවැනි යුධමුක්ත කලාපය ලෙස නම් කර තිබු පුදුමාතලන් පාසල සහ රෝහල පිහිටි ස්ථානය මෙන්ම පුදුකුඩුඉරිප්පු ප්‍රදේශයේ එක්සත් ජාතීන්ගේ මුලස්ථානය කලින් පිහිටි ස්ථානයේ ජායාරූප ද ඔවුන් විසින් ටිවිටර් වෙබි අඩවියේ පළ කර තිබුණි. යුධ මුක්ත කලාපය ඔවුන් හඳුන්වා දී තිබුණේ “ශ්‍රී ලංකා රජය එල්.ටී.ටී.ඊ සංවිධානය පැරදවු යුද්ධයේ අවසන් අදියරේ දී යුධ අපරාධ බෙහෙවින් සිදුවු බවට චෝදනා කෙරෙන ප්‍රදේශයක්“ ලෙසයි. අදාළ ජායාරූප හඳුන්වා දීමේ දී ඉදිරිපත් කර ඇති තොරතුරු පිළිබද අද දෙරණ කොළඹ පිහිටි අමෙරිකානු තානාපති කාර්යාලයෙන් විමසීමක් කරන ලදී. 2009 වසරේ දී හමුදා ෂෙල් ප්‍රහාර මගින් සාමාන්‍ය වැසියන් සියගණනක් ඝාතනය වු බවට තහවුරු කළ හැකි සාක්ෂි තිබේ ද යන්න පිළිබද කළ විමසීමේ දී එහි ප්‍රකාශිකා ජුලියානා ස්පේවන් කියා සිටියේ එය තහවුරු කිරීමට අලුතින් වෙනත් සාධක හමුවී නොමැති බවයි. එසේ වෙනත් සාධක හුමවි නැත්නම් මෙවැනි සඳහන් කිරීම් සිදුකිරීම සාධාරණ දැයි අද දෙරණ නැවත විමසුවිට ඇය පෙර පිළිතුරම ලබා දුන්නාය. මෙරට පස් දින සංචාරයක නිරත ස්ටීවන් ජේ.රැප් මහතා පසුගිය දෙදින තුළ උතුරු ප්‍රදේශයේ දේශපාලඥයින්, ආගමික නායකයින් ඇතුළු විවිධ පාර්ශව සමඟ සාකච්ජාවල නිරතවී තිබේ. ඉන් බොහොමයක් ආවරණය කිරීමට මාධ්‍යයට ඉඩකඩ ලැබුණේ නැත. එක්සත් ජාතීන්ගේ මානව හිමිකම් කොමිසම හමුවේ ලබන මාර්තු මාසයේ දී ශ්‍රී ලංකාව පිළිබද නව යෝජනාවක් ගෙන එන බවට ප්‍රකාශ වීමෙන් පසු මෙම සිදුවීම් වාර්තාවීම විශේෂත්වයකි. මේ අතර අමෙරිකාවේ ක්‍රියා කලාපයට විරෝධය පල කරමින් කොළඹ පිහිටි අමෙරිකානු තානාපති කාර්යාලය ඉදිරිපිට ඊයේ උද්ඝෝෂණයක් පැවැත්විණි.", "URL": "https://sinhala.adaderana.lk/news.php?nid=40231", "Category": null, "Parent URL": null}