{"Source": "Adaderana", "Timestamp": "January 5, 2018 06:55 am", "Headline": "උතුරුට 2017 දුන්න මුදල් සියල්ල වියදම් කරලා", "News Content": "උතුරු පළාත් සභාව සඳහා 2017 වර්ෂය සඳහා රජයෙන් ලබා දී ඇති සියළුම මුදල් පළාතේ විවිධ සංවර්ධන කටයුතු සඳහා වියදම් කොට ඇතැයි උතුරු පළාත් ප‍්‍රධාන අමාත්‍ය සී.වී.විග්නේස්වරන් මහතා ප‍්‍රකාශ කරයි. යාපනයේ මාධ්‍යවේදීන්ට අදහස් දක්වමින් ප‍්‍රධාන අමාත්‍යවරයා කියා සිටියේ 2017 වර්ෂය සඳහා රජයෙන් උතුරු පළාත් සභාවට පමණක් රුපියල් මිලියන 6013.48 ක මුදලක් ලබා දී අති බවයි. පසුගිය දෙසැම්බර් මාසය වන විට මෙම මුදල්වලින් රුපියල් මිලියන 5399.20 ක් මුදා හැර ඇතැයිද විග්නේස්වරන් මහතා පැවසීය. මීට අමතරව මහා භාණ්ඩාගාරය මගින් උතුරු පළාතේ විවිධ අරමුදල් සඳහා රුපියල් මිලියන 614.28 ක් ලබාදී ඇති බවද එම මුදල් ඒ ඒ අරමුදල් සඳහා සෘජුවම බැර කිරීම් සිදුව ඇති බවද පවසන ප‍්‍රධාන අමාත්‍යවරයා සෙසු මුදල් ඒ ඒ අමාත්‍යාංශ හරහා වැය කොට ඇති බවද පැහැදිලි කොට තිබේ. රජයෙන් උතුරු පළාතට ලබාදී ඇති මුදල් සියල්ලම සංවර්ධන ව්‍යාපෘතිවලට වැය කිරීම නිසා පළාතේ එම සංවර්ධන කටයුතු වලින් සියයට 96 ක් පමණ අවසන් වී ඇති බව කියා සිටින ප‍්‍රධාන අමාත්‍යවරයා පසුගිය වසරවල රජයෙන් උතුරු පළාතට ලබාදුන් මුදල් ආපසු යැවූ බවට විශාල චෝදනාවක් පදනම් විරහිතව සිදුවූ බවද පෙන්වා දී තිබේ. 2018 වර්ෂය සඳහා උතුරු පළාතේ සංවර්ධන කටයුතු සඳහා රුපියල් මිලියන 7200 ක පමණ මුදලක් ඇස්තමේන්තු කොට ඇති බවත් ඒ සඳහා වූ සංවර්ධන ව්‍යාපෘති පිළිබඳ වාර්තාවක් රජයට බාරදී ඇති බවද උතුරු පළාත් ප‍්‍රධාන අමාත්‍යවරයා මෙහිදී සදහන් කොට තිබේ.", "URL": "https://sinhala.adaderana.lk/news.php?nid=82525", "Category": null, "Parent URL": null}