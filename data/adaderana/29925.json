{"Source": "Adaderana", "Timestamp": "December 13, 2012 11:21 am", "Headline": "ඇමති කෙහෙළිය ඝාතනයට සැලසුම් කළ කතට වසර 20ක සිරදඬුවමක්", "News Content": "අමාත්‍ය කෙහෙළිය රඹුක්වැල්ල මහතා ඝාතනය කිරීමට සැලසුම් සකස් කිරිමේ චෝදනාවකට වරදකරු වු යාපනයේ පදිංචිකාරියකට වසර 20ක සිරඳඩුවම් නියම කර තිබේ. යාපනයේ තින්නවේලි ප්‍රදේශයේ පදිංචි රාසලිංගම් තමාරෙයි වදනි නැමැති තැනැත්තියට අද (13) කෑගල්ල මහාධිකරණය විසින් මෙම නියෝගය නිකුත් කර ඇති බව අද දෙරණ වාර්තාකරු පවසයි. 2007 නොවැම්බර් මස 21 වැනිදා සිට 2008 පෙබරවාරි මස 06 වැනිදා දක්වා කෑගල්ලේ හෝටලයක නවාතැන්ගෙන රඹුක්වැල්ල අමාත්‍යවරයා ඝාතනය කිරීමට සැලසුම් සකස් කළ බවට මෙම තැනැත්තියට චෝදනා එල්ල වී තිබේ. ඉන් පසු පොලීසියට ලැබුණු තොරතුරක් මත අත්අඩංගුවට ගත් මෙම තැනැන්තිය සම්බන්ධයෙන් අපරාධ පරීක්ෂණ දෙපාර්තමේන්තුව විසින් වැඩිදුර විමර්ශන කටයුතු මෙහෙයවා අධිකරණයට කරුණු ඉදිරිපත් කර තිබුණි.", "URL": "https://sinhala.adaderana.lk/news.php?nid=29925", "Category": null, "Parent URL": null}