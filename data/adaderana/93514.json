{"Source": "Adaderana", "Timestamp": "July 31, 2018 09:24 am", "Headline": "පොදුරාජ්‍ය මණ්ඩලයීය මහලේකම්වරිය හෙට දිවයිනට", "News Content": "පොදුරාජ්‍ය මණ්ඩලයේ මහලේකම් පැට්‍රීෂියා ස්කොට්ලන්ඩ් මහත්මිය නිල සංචාරයක් සඳහා හෙට(01) දිනයේ දිවයිනට පැමිණීමට නියමිතව තිබේ. සිව්දින නිල සංචාරයක් සඳහා ඇය දිවයිනට පැමිණෙන බව විදේශ කටයුතු අමාත්‍යාංශය සඳහන් කළේය. 2016 වර්ෂයේ මහලේකම් ධුරයේ වැඩභාරගැනීමෙන් අනතුරුව පැට්‍රීෂියා ස්කොට්ලන්ඩ් මහත්මිය ශ්‍රී ලංකාවේ සංචාරය කරන පළමු අවස්ථාව මෙයයි. මෙම සංචාරය තුළ දී පොදුරාජ්‍ය මණ්ඩල‍යේ මහලේකම්වරිය අග්‍රාමාත්‍ය රනිල් වික්‍රමසිංහ මහතා ඇතුළු රජයේ ඉහළ පෙලේ මැති ඇමතිවරුන් සමඟ සාකච්ඡා පැවැත්වීමට නියමිත බව විදේශ කටයුතු අමාත්‍යාංශය සඳහන් කළේය. ලන්ඩනයේ පවත්වන ලද 2018 අන්තර් පොදුරාජ්‍ය මණ්ඩලය වෙළෙඳාම වැඩි දියුණු කිරීමේ රාජ්‍ය නායක සමුළුවේ දී එකඟ වූ ප්‍රතිඵල ක්‍රියාත්මක කිරීම පිළිබඳව මෙම සංචාරයේ දී පැට්‍රීෂියා ස්කොට්ලන්ඩ් මහත්මිය අවධානය යොමු කිරීමට නියමිතව තිබේ. පොදුරාජ්‍ය මණ්ඩලයීය නිල ප්‍රඥප්තිය ක්‍රියාත්මක කිරීම පිළිබඳව ද මෙම සංචාරයේ දී අවධානය යොමුකිරීමට නියමිතයි.", "URL": "https://sinhala.adaderana.lk/news.php?nid=93514", "Category": null, "Parent URL": null}