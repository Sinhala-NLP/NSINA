{"Source": "Adaderana", "Timestamp": "September 19, 2017 10:55 am", "Headline": "  බන්ධනාගාර ජ්‍යේෂ්ඨ සැරයන්වරුන්ගෙන් පැමිණිල්ලක්", "News Content": "ගම්පොළ සහ හැටන් බන්ධනාගාර සිරමැදිරිවලට ජ්‍යේෂ්ඨ සැරයන්වරුන් සිටියදී කනිෂ්ඨ සැරයන්වරුන් එම තනතුරු සඳහා හිතවත්කම් මත පත්කර ඇති බව බන්ධනාගාර දෙපාර්තමේන්තුවේ ජ්‍යේෂ්ඨ සැරයන්වරුන් විසින් පැමිණිලි කර තිබේ.අදාළ පැමිණිලි බන්ධනාගාර කොමසාරිස්වරයා සහ අධිකරණ හා පුනරුත්තාපන අමාත්‍ය ඩී.එම් ස්වාමිනාදන් මහතා වෙත ලිපියක් මඟින් ඉදිරිපත් කර ඇති බව සඳහන්ය. තනතුරේ ස්ථීරත්වයද, පලපුරුද්ද නොමැති එම තනතුර ලබා ගැනීමට අවශ්‍ය මුලික සුදුසුකම්වත් නොලබා ඇති පිරිස් ඒ සඳහා පත්කිරීම තුළින් ජ්‍යෙෂ්ඨ සැරයන්වරුන්ගේ මානසිකත්වය බිදවැටීමක් සිදුවී ඇති බව එම ලිපිය මඟින් පැමිණිලි කර තිබේ.2013.10.01 දින සිට සැරයන් තනතුරේ පත්වීම ලද සැරයන්වරුන් විසින් මෙම සිරමැදිරිවල අදාළ තනතුර සඳහා සම්මුඛ පරීක්‍ෂණවලට සහභාගී වුවද, බෝගම්බර බන්ධනාගාර අධිකාරීතුමාගේ නිර්දේශ නොමැතිව, සැරයන් තනතුරේ ස්ථීරත්වයද නොමැතිව, සැරයන්වරුන් දෙදෙනෙකුට අදාළ සිරමැදිරි දෙකෙහි කාර්යයබාරය නිලධාරී තනතුර බන්ධනගාරයේ උසස් නිලධාරියෙකු විසින් ලබා දී ඇති බව එම පැමිණිල්ලේ වැඩි දුරටත් සඳහන් කර ඇත. මෙම අසාධාරණයට එරෙහිව කටයුතු කර ජ්‍යෙෂ්ඨත්වයේ ඇති සැරයන්වරුන් අදාළ තනතුර සඳහා පත්කරන ලෙස මධ්‍යම පළාත් බන්ධනාගාර සිරමැදිවල සේවයේ නියුතු සැරයන්වරුන් සහ සෙසු නිලධාරීන් විසින් බන්ධනගාර කොමසාරිස්වරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=77733", "Category": null, "Parent URL": null}