{"Source": "Adaderana", "Timestamp": "January 4, 2019 07:38 pm", "Headline": "නාමල්ට එරෙහිව අධිකරණ තවත් නියෝගයක්", "News Content": "ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කිරීමට කුමන්ත්‍රණයක් පවතින බවට තොරතුරු හෙළිදරව් කළ නාමල් කුමාර නමැත්තාට එම සිද්ධිය පිළිබඳව ප්‍රසිද්ධියේ අදහස් පල කිරීමෙන් වලකින ලෙස දන්වා කොළඹ කොටුව මහේස්ත්‍රාත් අධිකරණය මඟින් තහනම් නියෝගයක් නිකුත් කර තිබේ. රහස් පොලිසිය විසින් අද සවස කරන ලද ඉල්ලීමක් සලකා බැලීමෙන් පසුව කොළඹ කොටුව මහේස්ත්‍රාත් අධිකරණය මඟින් මෙම නියෝගය නිකුත් කර තිබේ. රහස් පොලිසිය අධිකරණයට වාර්තාවක් ඉදිරිපත් කරමින් දන්වා සිටියේ නාමල් කුමාර නමැත්තා අදාළ ඝාතන කුමන්ත්‍රණය සම්බන්ධයෙන් ප්‍රසිද්ධියේ අදහස් ප්‍රකාශ කරමින් සිටින බවයි. මේ හේතුවෙන් සිය විමර්ශන වලට බාධා එල්ල වී තිබෙන බව රහස් පොලීසිය අධිකරණයට දන්වා සිටියේය. මේ හේතුවෙන් අදාළ ඝාතන කුමන්ත්‍රණය සම්බන්ධයෙන් ප්‍රසිද්ධියේ අදහස් පළ කිරීමෙන් වළකින මෙන් නාමල් කුමාර නැමැත්තා වෙත නියෝගයක් නිකුත් කරන මෙන් රහස් පොලීසිය අධිකරණයෙන් ඉල්ලා සිටියේය. එම ඉල්ලීම සලකා බැලූ අධිකරණය අදාළ ඝාතන කුමන්ත්‍රණය පිළිබඳව ප්‍රසිද්ධියේ අදහස් පලකිරීමෙන් වලකින ලෙස නාමල් කුමාර නැමැත්තාට නියෝග කළේය.", "URL": "https://sinhala.adaderana.lk/news.php?nid=101811", "Category": null, "Parent URL": null}