{"Source": "Adaderana", "Timestamp": "December 31, 2010 02:18 pm", "Headline": "දුකක් නැතිව කා බී ජීවත්විය හැකි ආණ්ඩුවක් දැන් තිබෙනවා", "News Content": "ජනතාවට දුකක් නොමැතිව, කා බී යහපත් ලෙස ජීවත්විය හැකි ආණ්ඩුවක් වර්තමානයේ පවතින බව සමුපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා පවසයි. බඩු මිල ඉහළ යමින් පවතින බව පෙන්වීමට විපක්ෂය මහත් සටනක් ගෙන යන නමුත් එය සත්‍යයක් නොවන බව ද අමාත්‍යවරයා පෙන්වාදෙයි. එසේ භාණ්ඩ මිල ඉහළ යන්නේ නම් ඊට එරෙහිව ජනතාව උද්ඝෝෂණය කිරීමට කටයුතු කරන බවත්, නමුත් ජනතා විමුක්ති පෙරමුණ හා එක්සත් ජාතික පක්ෂය එක්ව ජනතාව පාරට බැස්සවීමට උත්සාහ කළ ද එය සාර්ථක වී නොමැති බව ද ඔහු අවධාරණය කරයි. ශ්‍රී ලංකාවට ගෙන්වන ලද බිත්තර වලින් මිලියන 02ක් මේ වනවිට අලෙවි වී අවසන්ව ඇති බව අද(31) සමුපකාර හා අභ්‍යන්තර වෙළඳ අමාත්‍යාංශයේ පැවති මාධ්‍ය හමුවකදී අදහස් දක්වමින් අමාත්‍යවරයා සඳහන් කළේය. මෙම ගෙන්වන ලද බිත්තර වල ප්‍රමිතිය පිළිබඳව අවශ්‍ය සියලුම තත්ත්ව සහතික ලබාගත් පසු පමණක් ඒවා ගෙන්වීමට අනුමැතිය ලබාදුන් බවත්, එම බිත්තර ඉතා ඉහළ ප්‍රමිතියකින් යුක්ත බවත් ඔහු කියා සිටියේය. එමෙන්ම ලබන වසරේ පෙබරවාරි මස වනවිට බිත්තර හා එළවළු නිසි ඇසුරුම් සහිතව ප්‍රවාහනය සඳහා නීතියක් හඳුන්වාදීමට බලාපොරොත්තු වන බව ද මාධ්‍ය හමුවේදී අදහස් දැක්වූ ජොන්ස්ටන් ප්‍රනාන්දු මහතා වැඩිදුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=13181", "Category": null, "Parent URL": null}