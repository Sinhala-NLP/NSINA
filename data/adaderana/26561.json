{"Source": "Adaderana", "Timestamp": "August 13, 2012 06:27 pm", "Headline": "නොරොච්චෝලේ බලාගාරයේ ගැටලු තියෙනවා", "News Content": "නොරොච්චෝලේ තාප විදුලි බලාගාරයේ ගැටලු පවතින බව තමන් ද පිළිගන්නා බව ලංකා විදුලි බල මණ්ඩලය පවසයි. අදාළ සමාගම එය නිවැරදි කිරීම සඳහා පියවර ගනිමින් සිටින බව එහි උපසභාපති අනුර විජේපාල මහතා අද පැවති මාධ්‍ය හමුවක දී කියා සිටියේය මෙගාවොට් 900ක ධාරිතාවකින් යුතුව ඉදිකිරීමට අපේක්ෂිත නොරොච්චෝලේ තාප විදුලි බලාගාරයේ පළමු අදියර යටතේ මෙගාවොට් 300ක ධාරිතාවක් ජාතික විදුලි බල පද්ධතියට එක් කෙරුණි. ගත වූ වසර එකහමාර ඇතුළත අවස්ථා 8ක දී පමණ බලාගාරයේ බිඳවැටීම් හේතුවෙන් විදුලි සැපයුමට බාධා එල්ල විය. මේ අතර වැටුප් විෂමතා මුල් කර ගනිමින් වෘත්තීය සමිති කිහිපයක් ආරම්භ කළ වර්ජනය තවදුරටත් ක්‍රියාත්මක බව ලංකා විදුලි බල මණ්ඩල පොදු සේවක සංගමය පවසයි. අද දහවල් ලංකා විදුලි බල මණ්ඩල ප්‍රධාන කාර්යාලය ඉදිරිපිට විශාල පිරිසකගේ සහභාගීත්වයෙන් උද්ඝෝෂණයක් ද පැවති අතර සිය වෘත්තීය ක්‍රියාමාර්ගය අඛන්ඩව ගෙන යන බව එහි දී අදහස් දැක් වූ ලංකා විදුලි බල මණ්ඩල පොදු සේවක සංගමයේ ලේකම් රංජන් ජයලාල් මහතා අවධාරණය කළේය. මේ අතර විදුලිය කප්පාදුව ද තවදුරටත් ක්‍රියාත්මකය.", "URL": "https://sinhala.adaderana.lk/news.php?nid=26561", "Category": null, "Parent URL": null}