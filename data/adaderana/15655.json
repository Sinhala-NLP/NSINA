{"Source": "Adaderana", "Timestamp": "April 23, 2011 02:17 pm", "Headline": "කිරින්දේ සිදුවූ භූචලනය ස්වභාවිකව ඇතිවූවක් නොවේ", "News Content": "පසුගියදා කිරින්ද ප්‍රදේශයේ සිදුවුවා යැයි කියන භූචලනය ස්වභාවිකව ඇතිවූවක් නොවන බවට මේ වන විට කරුණු අනාවරණය වී ඇතැයි භූ විද්‍යා හා පතල් කැණීම් කාර්යාංශයේ සභාපති එන්. පී විජයානන්ද මහතා පවසයි. එම ප්‍රදේශයේ එක් නිවසක කොන්ක්‍රීට් බාල්කයක් කඩා වැටීමේ සිද්ධිය නිසි ප්‍රමිතියකින් තොරව එය ඉදිකිරීම නිසා සිදුවූවක් බවට අනාවරණය වී ඇති බව ඔහු සඳහන් කළේය. ප්‍රදේශයේ ඇතැම් නිවාසවල සිදුව ඇති ඉරි තැලීම්වලින් බොහෝමයක් මීට ඉහතදී සිදුවු ඒවා බව ද එන්. පී. විජයානන්ද මහතා ප්‍රකාශ කළේය. හම්බන්තොට ප්‍රදේශයේ ඇතැම් ස්ථානවල මීට ඉහතදී සිදුවු සුළු භූචලන තත්ත්වයන් ද හම්බන්තොට වරායේ ඉදිකිරීම් කටයුතු හේතුවෙන් සිදුවු බවට පසුව අනාවරණය වූ බවත් කිරින්ද ප්‍රදේශයේ සිදුවු මෙම සුළු භූචලනය ද එවැනි මිනිස් ක්‍රියාකාරකමක් නිසා සිදුවූවක් විය හැකි බවත් ඔහු පෙන්වාදෙයි.", "URL": "https://sinhala.adaderana.lk/news.php?nid=15655", "Category": null, "Parent URL": null}