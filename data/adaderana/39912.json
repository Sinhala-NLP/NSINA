{"Source": "Adaderana", "Timestamp": "December 28, 2013 01:14 pm", "Headline": "කෑගල්ලේ නව රථ වාහන සැලැස්මක් ", "News Content": "කොළඹ - නුවර ප්‍රධාන මාර්ගයේ කෑගල්ල නගර සීමාවේ අද(28) දිනයේ සිට රථ වාහන එක් දිසාවකට පමණක් ධාවනය කරන බව පොලීසිය පවසයි. 2014 දැයට කිරුළ හා ජාතික නිදහස් උළෙලට සමගාමීව කෑගල්ල නගරයේ විකල්ප මාර්ග හා ප්‍රධාන මාර්ගයේ සිදුකරන සංවර්ධන කටයුතු හේතුවෙන් මෙම පියවර ගත් බව කෑගල්ල ජ්‍යෙෂ්ඨ පොලිස් අධිකාරී ප්‍රියලාල් දසනායක මහතා සඳහන් කරයි. ඒ අනුව කොළඹ සිට මහනුවර දක්වා ගමන් ගන්නා රථ වාහන ප්‍රධාන මාර්ගයේ නුවර දෙසට ගමන් කළ හැකි අතර නුවර දෙස සිට කොළඹ දෙසට ගමන් ගන්නා වාහන කෑගල්ල පොලීසිය අසලින් වමට හරවා වටරවුම් මාර්ගයේ ගමන් කර කෑගල්ල මහ රෝහල හරහා ප්‍රධාන මාර්ගයට අවතීර්ණ විය යුතු බව පොලීසිය ‍දැනුම් දෙයි. එමෙන්ම සංවර්ධන කටයුතු සිදුකෙරෙන මාර්ග හරහා ගමන් කිරීමෙන් හැකිතාක් වළකින ලෙස ද පොලීසිය මහ ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=39912", "Category": null, "Parent URL": null}