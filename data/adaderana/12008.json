{"Source": "Adaderana", "Timestamp": "November 8, 2010 11:42 am", "Headline": "රිමාන්ඩ් භාරයේ පසුවූ සරසවි සිසුන් 21 දෙනා ඇප මත නිදහස්", "News Content": "පසුගියදා උසස් අධ්‍යාපන අමාත්‍යාංශයට අයුතු ලෙස ඇතුළු වී රජයේ දේපළ වලට හානි කළේ යැයි රිමාන්ඩ් භාරයේ පසුවූ සරසවි සිසුන් 21 දෙනා ඇප මත මුදාහැරීමට කොළඹ මහාධිකරණය අද(08) නියෝග කරනු ලැබීය. අදාළ සිසුන් 21දෙනා වෙනුවෙන් ඉදිරිපත් කර තිබූ ඇප ඉල්ලීම සලකාබැලූ කොළඹ මහාධිකරණ විනිසුරු දීපාලි විජේසුන්දර මහත්මිය විසින් එක් එක් සැකකරු රුපියල් 25, 000 බැගින් වූ පුද්ගල ඇප මත මුදාහැරීමට නියෝග කර ඇත. මින් ඉදිරියට උද්ඝෝෂණ හා රැස්වීම් වලට සහභාගිවීම මෙම සිසුන්ට තහනම් කළ අධිකරණය එසේ සහභාගි වූ බවට පැමිණිලි ඉදිරිපත් වුවහොත් ඇප අවලංගු කොට නැවත රිමාන්ඩ් භාරයට පත්කරන බවත් අධිකරණය සඳහන් කර තිබේ. සිසුන් සරසවියට යන්නේ උපාධිය ලබාගැනීමට මිස උද්ඝෝෂණ කිරීමට නොවන බව ඇප ලබාදීමෙන් අනතුරුව අධිකරණය හමුවට ඉදිරිපත් කර තිබූ සිසුන් ඇමතූ මහාධිකරණ විනිසුරු දීපාලි විජේසුන්දර මහත්මිය සඳහන් කරනු ලැබීය. එමනිසා රටට සේවයක් කිරීමට අවශ්‍ය නම් මුලින්ම උපාධිය දිනාගැනීම බවට සිසුන්ට අවවාද කළ මහාධිකරණ විනිසුරුවරිය ඉන් අනතුරුව දේශපාලනය කළ හැකි බවත් කියා සිටියාය. දේශපාලනය කිරීමට පෙර උපාධිය දිනාගැනීමට කටයුතු කරන ලෙස ද විනිසුරුවරිය සිසුන්ට පවසා සිටියාය.", "URL": "https://sinhala.adaderana.lk/news.php?nid=12008", "Category": null, "Parent URL": null}