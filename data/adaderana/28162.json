{"Source": "Adaderana", "Timestamp": "October 10, 2012 08:24 am", "Headline": "ඝාතනවලට වගකිව යුත්තේ හිටපු එල්.ටී.ටී.ඊ.නායකයින්", "News Content": "ශ‍්‍රී ලංකාවේ මානුෂීය මෙහෙයුම අවසන් භාගයේ දී පොදු සමාවක් සඳහා එකඟ වන ලෙස තමන් කළ ඉල්ලීම එල්.ටී.ටී.ඊ. හිටපු නායකයා විසින් ප‍්‍රති‍ක්ෂේප කළ බව එරික් සෝල්හයිම් මහතා පවසයි. නෝර්වීජියානු රජයේ හිටපු අමාත්‍ය සහ ශ‍්‍රී ලංකාවේ විශේෂ සාම නියෝජිත ලෙස කටයුතු කළ එරික් සෝල්හයිම් මහතා බී.බී.සී. ලෝක සේවය සමඟ පැවති සාකච්ජාවක දී මෙරට පැවති යුධමය තත්ත්වය පිළිබඳ අදහස් පළ කර තිබේ. මානුෂීය මෙහෙයුම අවසන් අදියරේ දී රජයේ හමුදා ජයගන්නා බව ඉතා පැහැදිලිව දක්නට තිබුණු බව හෙතෙම ප‍්‍රකාශ කර ඇත. එම අවස්ථාවේ දී එල්.ටී.ටී.ඊ. නායකයා ඇතුළු සියළු සාමාජිකයින්ට පොදු සමාවක් ලබාදීමට තමන් ඇතුළු පාර්ශව කිහිපයක් දැරූ උත්සහය අසාර්ථක වූ බව සෝල්හයිම් සඳහන් කළේය. එබැවින් අවසන් අවස්ථාවේ සිදුවූ එල්.ටී.ටී.ඊ. සාමාජිකයින්ගේ ජීවිත හානියට එම සංවිධානයේ නායකත්වය වගකිය යුතු බව සෝල්හයිම් මහතා අදාළ සාකච්ජාවේ දී ප‍්‍රකාශ කර තිබේ.", "URL": "https://sinhala.adaderana.lk/news.php?nid=28162", "Category": null, "Parent URL": null}