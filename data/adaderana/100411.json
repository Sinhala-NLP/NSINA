{"Source": "Adaderana", "Timestamp": "December 7, 2018 02:04 pm", "Headline": "ජනාධිපතිවරයාට එරෙහිව විරෝධතා", "News Content": "බොලීවියාවේ නැවතත් විරෝධතා ආරම්භ වී තිබේ. විරෝධතා පැවැත්වෙන්නේ එරට ජනාධිපතිවරයාට එරෙහිවය. ජනාධිපති එවො මොරාලෙස් නැවතත් මැතිවරණයකට ඉදිරිපත්වීමට එරෙහිව බොලිවියාවේ ලා පාස් අගනුවර විරෝධතා ආරම්භ විය. එහිදී විරෝධතාකරුවන් සහ කැරලි මර්දන පොලීසිය අතර ඇති වූ ගැටුම් හේතුවෙන් දැඩි කලබලකාරී තත්ත්වයක් මතුවූ බව විදෙස් වාර්තා පැවසීය. විරෝධතාවල නිරතවූ පිරිස් පෙන්වා දෙන්නේ මොරාලෙස් නැවතත් ජනාධිපති ධූරයට පත්වීම මඟින් ඒකාධිපතිවාදයක් රටට ආරූඨ වන බවයි. 2006 වසරේදී පැවැති ජනමත විචාරණය අතරතුර ජනාධිපතිවරණය සඳහා ඉදිරිපත්විය හැකි වාරගණන සංශෝධන කිරීම සඳහා ජනාධිපති මොරාලෙස් ගෙනා යෝජනාව සියයට 51ක වැඩි ප්‍රතිශතයකින් පරාජයට පත්විය. ජනාධිපතිවරයා දැන්වත් ජනතා හඬට කන්දී ධූරයෙන් විශ්‍රාම ගත යුතු බව විරෝධතාවල නිරත පිරිස් පැවසීය. විරෝධතා අතරතුර පුද්ගලයෙක් මියගොස් ඇති බවටද විදෙස් වාර්තාවල සඳහන්ය. රජය ඊට සෘජුවම වගකිව යුතු බවට එහිදී විරෝධතාකරුවන් චෝදනා කර තිබේ.", "URL": "https://sinhala.adaderana.lk/news.php?nid=100411", "Category": null, "Parent URL": null}