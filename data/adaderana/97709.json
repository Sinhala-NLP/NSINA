{"Source": "Adaderana", "Timestamp": "October 15, 2018 11:06 am", "Headline": "අම්පිටිය රත්වෙයි-ජනතාව පාරට", "News Content": "මහනුවර තලාතුඔය මාර්ගයේ රතු බෝක්කුව සිට තලාතුඔය දක්වා කොටස පුළුල් කර ප්‍රතිසංස්කරණය නොකිරීමට විරෝධය පළ කරමින් ප්‍රදේශවාසීන් අද (15) අම්පිටිය නගරයේ සිට විරෝධතාවයක නිරත වූ බව අද දෙරණ වාර්තාතරු පවසයි. රතු බෝක්කුව සිට තලාතුඔය දක්වා මාර්ගය ප්‍රතිසංස්කරණය කිරීම සඳහා අවස්ථා ගණනාවකදී මිනුම් කටයුතු සිදු කළ ද, මේ දක්වා මාර්ගය ඉදි කිරීම කෙරෙහි රජයේ කිසිදු අවධානයක් යොමු වී නැති බව විරෝධතාකරුවන් පවසයි. මෙම මාර්ගය වසර හතළිහක පමණ කාලයක සිට කිසිදු වෙනසක් නොකොට අසංවර්ධිත තත්ත්වයේ පවතින බව සඳහන් කළ විරෝධතාකරුවන් මාර්ගය ඉදිකර දෙන ලෙස බලයට පත් රජයන් ගණනාවකට ඉල්ලීම් කර ඇති බව සඳහන් කළේය. මහනුවර සිට අම්පිටිය, තලාතුඔය, දඹවෙල, මොරගොල්ල, පස්ගම, මාරස්සන ඇතුළු ගම්මාන ගණනාවකට ගමන් කිරීමට ඇති ප්‍රධාන මාර්ගය මෙය වෙයි. උද්ඝෝෂණය හේතුවෙන් මාර්ගයේ ගමනා ගමනයට බාදා ඇතිවු බව අප වාර්තාකරු සඳහන් කළේය. මාර්ගයේ ගමන් කළ බස් රථ රියදුරන් හා රිය සහායකවරුන් ද ඇතැම් මගීන් ද පසුව විරරෝධතාවට සහය පළ කරමින් උද්ඝෝෂණයට එක් විය. විරෝධතාවට සහය පළ කරමින් අම්පිටිය නගරයේ ව්‍යාපාරික ස්ථාන ද වසා දමා තිබුණි.", "URL": "https://sinhala.adaderana.lk/news.php?nid=97709", "Category": null, "Parent URL": null}