{"Source": "Adaderana", "Timestamp": "May 20, 2011 03:05 pm", "Headline": "පළතුරු ඉදවීමට රසායන ද්‍රව්‍ය භාවිතය ගැන විශේෂ චක්‍රලේඛයක්", "News Content": "පළතුරු ඉදවීම සඳහා රසායන ද්‍රව්‍ය භාවිත කිරීම පිළිබඳව සෞඛ්‍ය අමාත්‍යාංශය විසින් විශේෂ චක්‍රලේඛයක් නිකුත් කර තිබේ. පළතුරු ඉදවීම සඳහා එතරල් නැමැති රසායනිකය යොදාගැනීමට අවසර ලබාදීම තිබුණ ද එය නිවැරදිව භාවිත නොකිරීම හේතුවෙන් විවිධ සෞඛ්‍ය ගැටලු පැනනගින බව වාර්තා වී ඇති බව සඳහන්ය. ඒ අනුව එ‍තරල් රසායනිකය යොදාගත හැක්කේ හොඳින්‍ මේරූ කෙසෙල්, ගස්ලබු, අලිගැටපේර සහ අඹ යන පළතුරු ඉදවීම සඳහා පමණක් බව සෞඛ්‍ය අමාත්‍යාංශයේ චක්‍ර‍ලේඛය මගින් දැනුම් දී තිබේ. අන්නාසි , දොඩම් , දිවුල් සහ මැංගුස් යන පළතුරු සඳහා එතරල් රසායනිකය යොදා නොගත යුතු බව එම අමාත්‍යාංශය පවසයි. අදාළ රසායනිකය පළතුරු මත පතිත කිරීම ඍජුව සිදු නොකළ යුතු අතර එතරල් ද්‍රාවණයක් හරහා එන වායුව පමණක් පළතුරු ඉදවීම සඳහා යොදාගත යුතු බව අමාත්‍යාංශය අවධාරණය කරයි. මේ සම්බන්ධයෙන් පළාත් සෞඛ්‍ය බලධාරීන් අදාළ පාර්ශව දැනුවත් කළ යුතු බව ද සෞඛ්‍ය අමාත්‍යාංශය සිය චක්‍රලේඛය මගින් දැනුම් දී තිබේ.", "URL": "https://sinhala.adaderana.lk/news.php?nid=16222", "Category": null, "Parent URL": null}