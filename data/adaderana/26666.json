{"Source": "Adaderana", "Timestamp": "August 17, 2012 05:34 pm", "Headline": "රාමසාන් නිසා විදුලිය කප්පාදු නෑ-විදුලි සේවකයින්ට තර්ජන නෑ", "News Content": "එළඹෙන ඉරිදා දිනයේ ඉස්ලාම් බැතිමතුන්ගේ රාමසාන් උත්සවය පැවැත්වීම හේතුවෙන් විදුලිය කප්පාදු කිරීමක් සිදුනොකරන බව විදුලිබල හා බලශක්ති අමාත්‍යංශය පවසයි. මුස්ලිම් ජනතාව මාසයක කාලයක් උපවාසයේ නිරත වී හෙට රාත‍්‍රියේ නව සඳ බැලීමෙන් අනතුරුව උපවාසය අත්හැර රාමසාන් උත්සවය සැමරීමට නියමිත බැවින් රාමසාන් උත්සවය සමරන ඉරිදා දිනය තුළ දැනට පවතින විදුලි විසන්ධි කිරීමේ සැලසුම ක‍්‍රියාත්මක නොකරන ලෙසට අමාත්‍ය චම්පික රණවක මහතා පද්ධති පාලන අංශයට උපදෙස් ලබා දී ඇති බව අමාත්‍යංශය විසින් නිකුත් කළ නිවේදනයක දැක්වෙයි. මේ දිනවල කොළඹ ඇතුළු දිවයිනේ ප‍්‍රධාන නගර 78 ක උදෑසන 08.00 සිට සවස 06.00 දක්වා කාලයේ කාණ්ඩ තුනක් යටතේ පැය 03 යි විනාඩි 20 ක කාලයක් විදුලි විසන්ධි කෙරේ. මෙම තත්ත්වය පුත්තලම ලක්විජය බලාගාරය නැවත බල පද්ධතියට එක් කිරීමෙන් අනතුරුව නතර කෙරෙන බවත්, මේ වන විට ජලවිදුලි උත්පාදනය ද 15% ට වඩා අඩු මට්ටමක පවතින බවත් අමාත්‍යංශය කියා සිටියි. මෙම ජාතික අර්බුදය සැලකිල්ලට ගෙන අරපිරිමැස්මෙන් විදුලිය පාවිච්චියට නැඹුරුවන ලෙසද සියලුම විදුලි පාරිභෝගික ජනතාවගෙන් අමාත්‍යාංශය විසින් විශේෂ ඉල්ලීමක් කරයි. එසේම ඊයේ දිනය තෙක් විදුලිබල මණ්ඩලයේ සේවකයින් විසින් ගෙන යන ලද වෘත්තීය ක්‍රියාමාර්ගය හේතුවෙන් එය අත්හිටුවීමෙන් ඉනික්බිතිව අද දිනයේ නැවත සේවයට වාර්තා කල කිසිදු සේවකයකුට තාඩන පීඩන එල්ල කොට නැති බවත්, ඒ වග ඉංජිනේරුවන් ප‍්‍රමුඛ ලං.වි.ම පාලන අධිකාරිය තහවුරු කරන බවත් අමාත්‍යංශය නිවේදනය කරයි. එසේ වුවද පසුගිය දින 06 පුරා වැඩවර්ජනයට සහභාගී වූ ලං.වි.ම සේවක මහත්ම/මහත්මීන් අද දවසේදී සේවයට වාර්තා කිරීමේදී තම කාර්යාල පරිශ‍්‍ර වලදී තාඩන පීඩන අපහසුතා වලට ලක් වූ බවට වෘත්තීය සමිති කිහිපයක නායකයින් ප‍්‍රචාර ගෙන යන බවට වාර්තා වන බව අමාත්‍යංශය සඳහන් කරයි. ඒ අනුව සෑම කාර්යාලයකම ප‍්‍රධානීන් ලෙස කටයුතු කරන ඉංජිනේරුවන් සහ විධායක ශ්‍රේණිවල නිලධාරීන් කිසිදු ආකාරයක බලපෑමක් හෝ අපහසුතාවයට ලක්වන ආකාරයේ ක‍්‍රියාදාමයක් තම ආයතන පරිශ‍්‍ර තුල සිදු නොවු බව තහවුරු කරන බවත් අමාත්‍යංශය කියා සිටියි.", "URL": "https://sinhala.adaderana.lk/news.php?nid=26666", "Category": null, "Parent URL": null}