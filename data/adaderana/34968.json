{"Source": "Adaderana", "Timestamp": "June 16, 2013 12:41 pm", "Headline": "මුස්ලිම් කොංග්‍රසයේ හදිසි රැස්වීමක්", "News Content": "ශ්‍රී ලංකා මුස්ලිම් කොංග්‍රස් සාමාජිකයින්ගේ හදිසි රැස්වීමක් කැඳවා තිබේ. මෙම සාකච්ඡාව පක්ෂයේ නායක රවුෆ් හකීම් මහතාගේ ප්‍රධානත්වයෙන් හෙට රාත්‍රී පැවැත්වීමට නියමිත බව එම පක්ෂයේ ජාතික සංවිධායක මොහොමඩ් ෂෆික් රජාබ්දීන් මහතා සඳහන් කළේය. ඊයේ රාත්‍රී පක්ෂයේ ජ්‍යෙෂ්ඨ නායකයින් පිරිසක් එක්ව සිදුකළ සාකච්ඡාවකින් අනතුරුව මෙම තීරණය ගෙන ඇති බව සඳහන්ය. 13 වන ව්‍යවස්ථා සංශෝධනය සම්බන්ධයෙන් ශ්‍රී ලංකා මුස්ලිම් කොංග්‍රසයේ ස්ථාවරය පිළිබඳ පක්ෂ සාමාජිකයින් දැනුවත් කිරීම සඳහා මෙම සාකච්ඡාව කැඳවා ඇත. ශ්‍රී ලංකා මුස්ලිම් කොංග්‍රසය පෙන්වා දෙන්නේ අදාළ ව්‍යවස්ථා සංශෝධනය සම්බන්ධයෙන් සිය පක්ෂයේ ස්ථාවරය මේ වන විටත් ජනාධිපති මහින්ද රාජපක්ෂ මහතා වෙත දැනුම් දී ඇති බවයි. අදාළ සංශෝධනය සිදුකිරීමට පෙර පාර්ලිමේන්තු තේරීම් කාරක සභාවක් පත් කිරීමට මේවන විට තීරණය වී ඇති අතර ඊට සිය පක්ෂයේ සාමාජිකයින් සහභාගී වීමට තීරණය කර ඇති බව ෂෆික් රජාබ්දීන් මහතා සඳහන් කළේය. පක්ෂය විසින් ගෙන ඇති අදාළ තීන්දු තීරණ පිළිබඳව හෙට දිනයේ සිය පක්ෂ සාමාජිකයින් දැනුවත් කිරීමට බලාපොරොත්තු වන බව රජාබ්දීන් මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=34968", "Category": null, "Parent URL": null}