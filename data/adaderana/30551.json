{"Source": "Adaderana", "Timestamp": "January 7, 2013 08:55 am", "Headline": "දිළිඳුකම පිටුදකින්න නායකයින් දැනුවත් කිරීම අත්‍යවශ්‍යයි", "News Content": "වත්මන් රජය දිළිඳුකම පිටුදැකීමේ වැඩපිළිවෙළ පිළිබඳව ග‍්‍රාමීය මට්ටමේ නිලධාරීන් සහ ප‍්‍රජා නායකයින් දැනුවත් කිරීම අත්‍යාවශ්‍ය බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. ඒ අනුව ජනවාරි මස 15 වන දින සිට 20 වන දින දක්වා මෙම ග‍්‍රාමීය සහ ප‍්‍රජා නායකයින් දැනුවත් කිරීමේ වැඩසටහන ක‍්‍රියාවට නැංවීමට නියමිත බවද අමාත්‍යවරයා සඳහන් කළේය. දිළිඳු බවින් තොර ශ‍්‍රී ලංකාවක් බිහි කිරීම සඳහා මෙම වසරේ යෝජිත වැඩසටහන් පිළිබඳ දිවිනැගුමට සම්බන්ධ අමාත්‍යංශවල නිලධාරීන් ඇතුළු රජයේ නිලධාරීන් සමග පැවති සාකච්ජාවක දී අමාත්‍යවරයා මෙම අදහස් පළ කොට තිබේ. ග‍්‍රාම නිලධාරීන්, සමෘද්ධි නිලධාරීන්, කෘෂිකර්ම පර්යේෂණ සහකාර නිලධාරීන්, පවුල් සෞඛ්‍ය සේවිකාවන්, අභ්‍යාස ලාභී උපාධිධාරීන් ඇතුළු නිලධාරීන් ද ආගමික නායකයින් මහජන නියෝජිතයන් සහ ගම් මට්ටමේ ප‍්‍රජා නායකයින්ද මෙම දැනුවත් කිරීමේ වැඩසටහන් සඳහා සහභාගී කරවා ගන්නා බව මෙහි දී අදහස් දැක්වූ ආර්ථික සංවර්ධන අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=30551", "Category": null, "Parent URL": null}