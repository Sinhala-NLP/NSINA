{"Source": "Adaderana", "Timestamp": "May 16, 2019 02:19 pm", "Headline": " ආසියානු ශිෂ්ටාචාර සංවාද සමුළුව බෙයිජිංහි දී ඇරඹෙයි", "News Content": "ආසියානු ශිෂ්ටාචාර සංවාද සමුළුව බෙයිජිංහි දී ඊයේ(15)පෙරවරුවේ උත්කර්ෂවත් ලෙස ආරම්භ විය. ශ්‍රී ලංකාව, කම්බෝජය, ග්‍රීසිය, සිංගප්පූරුව, ආමේනියාව යන රටවල නායකයෝ සහ රාජ්‍ය ප්‍රධානීහු,මොන්ගෝලියාවේ නායකයා මෙන්ම එක්සත් ජාතීන්ගේ යුනේස්කෝ සංවිධානය ඇතුළු ජගත් සංවිධානවල අධ්‍යක්ෂවරු එම සමුළුවට සහභාගී වී සිටිති. ‘ආසියානු ශිෂ්ටාචාර හුවමාරුව සහ පොදු ඉරණමක් සහිත ප්‍රජාව’ මැයෙන් පැවැත් වු සමුළුවට ආසියානු රටවල් 47ක් සහ ආසියාවට බැහැර රටවල තරුණ තරුණියන්, ශාස්ත්‍රවරුන්,රාජ්‍ය නිලධාරීන් සහ ජගත් සංවිධානවල සාමාජිකයන්ගේ සහභාගීත්වය ආකර්ෂණය කර ඇත. ඊයේ ආරම්භ වූ ආසියානු ශිෂ්ටාචාර සංවාද සමුළුව අමතමින් චීන ජනාධිපති ෂීජින්පිං මහතා ප්‍රකාශ කළේ මානව ජාතිය පොදු අ‍භියෝගවලට මුහුණදීම සඳහා ආර්ථික හා තාක්ෂණ ශක්තිය අවශ්‍ය වන අතර සංස්කෘතික හා ශිෂ්ටාචාර බලවේගයන්ද අත්‍යාවශ්‍ය බවයි. ආසියානු ශිෂ්ටාචාර සංවාදස මුළුව, ආසියාව හා ලෝකයේ ඒ ඒ රටවල් අතර සාධාරණ සංවාද පවත්වා හුවමාරු හා අනෝන්‍ය අධ්‍යන පුළුල් කිරීමටම වේදිකාවක් බව හෙතෙම එහිදී සඳහන් කළේය. ඔහු පැවසුවේ ආසියානු ජනතාව සුන්දර ජීවිතය කෙරෙහි දරන අභිලාෂයන් සැබෑ කිරීමට අපි උත්සාහ දැරිය යුතු බවයි. ඒ ඒ රටවල් සමඟ ආසියානු සංචාරක ප්‍රවර්ධන සැළැස්ම ක්‍රියාත්මක කරමින් ආසියාවේ ආර්ථික සංවර්ධනය මෙන්ම ආසියානු ජනතාව අතර මිතුදම පුළුල් කිරීමට දායකවීමට චීනය කැමැත්තෙන් පසුවන බවද හෙතෙම පැවසීය. ශ්‍රී ලංකා ජනාධිපති මෛත්‍රීපාල සිරිසේන මහතා ද මෙම සමුළුවට සහභාගී වී සිටියේය.", "URL": "https://sinhala.adaderana.lk/news.php?nid=110078", "Category": null, "Parent URL": null}