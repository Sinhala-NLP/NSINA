{"Source": "Adaderana", "Timestamp": "August 15, 2019 11:18 am", "Headline": " වසරක අමිහිරි මතකය", "News Content": "ඉතාලියේ ජෙනොවා හි මොරන්දි පාලම කඩාවැටී සිදුවූ අනතුරට ඊයේ දිනට වර්ෂයක් සම්පූර්ණ විය. ඒ නිමිත්තෙන් ජෙනොවා නගරයේදී විශේෂ සැමරුම් උත්සවයක් සංවිධාන කර තිබුණි. ඉකුත් වසරේ අගෝස්තු 14වන දින මොරන්දි පාලමේ කොටසක් කඩාවැටී සිදුවූ අනතුරින් පුද්ගලයන් 49දෙනෙකු මියගොස් තවත් 29 දෙනෙක් තුවාල ලැබීය. කඩාවැටුණු පාලමේ සුන්බුන් වලට යටවීමෙන් පාලමට පහළින් පිහිටි නිවාස රැසක්ද විනාශ විය. 1960 වර්ෂයේ ඉදිකරන ලද මොරන්දි පාලම කඩා වැටී තිබුණේ වැසි සහිත කාලගුනයක් පවතින අවස්ථාවකදීයි. අනතුර සිදුවන අවස්ථාවේ පාලම මතින් ධාවනය වෙමින් තිබූ වාහන මීටර් 50ක් පමණ පහළට ඇදවැටී තිබුණි. මෙම සිදුවීමෙන් මේ වන විට වර්ෂයක් ගතවී තිබේ. ඒ නිමිත්තෙන් සංවිධාන කළ විශේෂ සැමරුමක් ජෙනොවා නගරයේදී පැවැත්වුණේ ජනාධිපති සර්ජියෝ මැටරෙල්ලා සහ අගමැති ජුසෙපේ කොන්ටේගේ ප්‍රධානත්වයෙන්. උත්සව අවස්ථාවට අනතුරින් විපතට පත්වූවන්ගේ පවුල්වල සාමාජිකයන් හා රජයේ නිලධාරීන් රැසක් සහභාගි වී සිටියේය. අදාළ අනතුර සිදුවී මේ වන විට වර්ෂයක් ගතවී තිබුණද පාලම කඩාවැටීමට නිශ්චිත හේතුව තවමත් අනාවරණ කරගෙන නැහැ. කෙසේ නමුත් පාලමේ අළුත්වැඩියා කටයුතු නිසි පිරිඳි සිදු නොකළැයි ජෙනොවා හි පාලක පක්ෂය, යටිතල පහසුකම් සම්බන්ධයෙන් වගකීම භාර ආයතනයට චෝදනා කරයි. මේ අතර අදාළ ආයතනය තමා එල්ල වන චෝදනාව ප්‍රතික්ෂේප කර ඇති බව විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=116589", "Category": null, "Parent URL": null}