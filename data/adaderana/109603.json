{"Source": "Adaderana", "Timestamp": "May 9, 2019 01:04 pm", "Headline": "කාබුල් නුවර ප්‍රහාරවලින් සිවිල් වැසියන් සිව්දෙනෙක් ජීවිතක්ෂයට", "News Content": "පසුගියදා ඇෆ්ගනිස්ථානයේ කාබුල් අගනුවර සිදුවූ මරාගෙන මැරෙන බෝම්බ ප්‍රහාර වලින් සිවිල් වැසියන් සිව්දෙනෙකු මියගොස් ඇත. ඉන් තවත් තවත් 25 දෙනෙකු පමණ තුවාල ලබා ඇති බව විදෙස් මාධ්‍ය වාර්තා කළේය. ඇෆ්ගනිස්ථානයේ කාබුල් අගනුවර පිහිටි රාජ්‍ය නොවන සංවිධානයකට අයත් පුණ්‍ය ආයතනයකට මරාගෙන මැරෙන බෝබ්ම්බකරුවන් ප්‍රහාර එල්ල කළේය. ප්‍රහාරයේ වගකීම තලෙයිබාන් සංවිධානය බාරගෙන ඇත. ප්‍රහාරකයින් පස් දෙනෙකු පැමිණ ඇති බවත් ආරක්ෂක අංශ එල්ල කළ ප්‍රතිප්‍රහාර වලින් ඔවුන් මියගොස් ඇති බවත් ආරක්ෂක අංශ තහවුරු කරගෙන ඇත. පුරා පැය හයක පමණ කාලයක් ප්‍රදේශය තුළ දෙපාර්ශවය අතර ගැටුම් පැවති බවයි වාර්තා වෙයි. මේ අතර පසුගියදා ඇෆ්ගනිස්ථානයේ කාබුල් අගනුවර පිහිටි රාජ්‍ය නොවන සංවිධානයේ කාර්යාල කිහිපයකටද තලෙයිබාන් ප්‍රහාරයක් එල්ල වුණි. පුපුරන ද්‍රව්‍ය පිරවූ වාහනයක් යොදාගෙන ඔවුන් එම ප්‍රහාරය එල්ල කර තිබුණි. කෙසේ වෙතත් අදාළ අවස්ථාවේ ආරක්ෂක අංශ මැදිහත් වී ජනතාව මුදාගැනීමේ මෙහෙයුමක් ආරම්භ කළේය. එරට අභ්‍යන්තර කටයුතු අමාත්‍යංශය නිවේදනයක් නිකුත් කරමින් සඳහන් කළේ 200ක පමණ පිරිසක් අනාරක්ෂිත ස්ථාන වලින් ඉවත් කරගැනීමට හැකි වූ බවයි. මේ අතර පිපිරීම් ඉතාමත් ප්‍රබල ඒවා වූ බව විදෙස් වාර්තා සඳහන් කර සිටියි. එමෙන්ම ඇෆ්ගන් ජනාධිපති අෂ්රෆ් ඝානි සහ එක්සත් ජාතීන්ගේ සංවිධානය මෙම ප්‍රහාර හෙළා දැක ඇති බව ද එම වාර්තා සඳහන් කළේය.", "URL": "https://sinhala.adaderana.lk/news.php?nid=109603", "Category": null, "Parent URL": null}