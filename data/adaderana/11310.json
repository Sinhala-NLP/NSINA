{"Source": "Adaderana", "Timestamp": "October 6, 2010 09:42 am", "Headline": "කල් ඉකුත් වූ පුපුරණ ද්‍රව්‍ය ඉවත්කරන්නැ‍යි පොලීසියට නියෝගයක්", "News Content": "පොලිස් ස්ථාන වල පවතින කල් ඉකුත් වූ පුපුරණ ද්‍රව්‍ය වහාම ඉවත් කිරීමට කටයුතු කරන්නැයි පොලිස්පතිවරයා සියලුම පොලිස් ස්ථානාධිපතිවරුන්ට නියෝග කර තිබේ. කරදියනාරු පොලිස් ස්ථානයේ පසුගිය දා සිදු වූ පිපිරීමෙන් පසු පොලිස්පතිවරයා එම නියෝගය කර ඇති බව සඳහන්වේ. ඒ අනුව අනුරාධපුර ‍මූලස්ථාන පොලිස් ස්ථානයේ තිබූ අත්බෝම්බ , පැති බෝම්බ , බිම් බෝම්බ , ජීව පතොරොම් , මෝටාර් ඇතුළු පුපුරණ ද්‍රව්‍ය විශාල තොගයක් විනාශ කර තිබේ. වව්නියාව පොලිස් විශේෂ කාර්ය බලකායේ බෝම්බ නිෂ්ක්‍රීය අංශයේ පොලිස් පරීක්ෂක ලාල් ජයතිලක මහතා ඇතුළු නිලධාරී කණ්ඩායමක් විසින් මෙම පුපුරණ ද්‍රව්‍ය විනාශ කරනු ලැබිණි. අනුරාධපුරය , නාච්චදූව වැව ඉස්මත්තේ දී ආරක්ෂාකාරී ලෙස මෙම පුපුරණ ද්‍රව්‍ය විනාශ කර ඇති බව වාර්තා වේ.", "URL": "https://sinhala.adaderana.lk/news.php?nid=11310", "Category": null, "Parent URL": null}