{"Source": "Adaderana", "Timestamp": "November 26, 2018 07:26 pm", "Headline": "අර්බුද මැද හෙටත් පාර්ලිමේන්තුව රැස්වෙයි", "News Content": "මතභේදාත්මක පසුබිමක් තුළ කල්තැබුණු පාර්ලිමේන්තුව යළිත් හෙට පස්වරු එකට රැස්වීමට නියමිතයි. කෙසේ වෙතත් හෙට දින පාර්ලිමේන්තුවේ න්‍යාය පත්‍රය මෙතෙක් සකස් කර නොමැති බව නියෝජ්‍ය පාර්ලිමේන්තු මහලේකම් නීල් ඉද්දවල මහතා අද දෙරණට සදහන් කළේය. පාර්ලිමේන්තුව හෙට පස්වරු එකට රැස්වීමට නියමිතව ඇති අතර පසුගිය සිකුරාදා පාර්ලිමේන්තු සභාවාරය අවසන් වූයේ ආණ්ඩු පක්ෂ මන්ත්‍රීවරුන් කථානායකවරයාට විරෝධය පළකරමින් සභාවෙන් ඉවත්ව ගිය පසුබිමකදීය. ඔවුන් එලෙස විරෝධය පළ කළේ 'පාර්ලිමේන්තු තේරීම්කාරක සභාවට' සාමාජිකයන් නම්කිරීමේදී එහි බහුතරය ආණ්ඩු පක්ෂයට ලබා නොදී එක්සත් ජාතික පෙරමුණ හා සමාන නියෝජිතයන් ගණනක් ලබාදීමට කථානායකවරයා ගත් තීරණයට විරෝධය පළ කරමින්ය. ඒ අනුව ආණ්ඩු පක්ෂ මන්ත්‍රීවරුන් හෙට දිනයේ පාර්ලිමේන්තු රැස්වීමට සහභාගිවීමෙන් වළකියිද ? කෙසේවෙතත් පාර්ලිමේන්තු සැසිවාරය පැවැත්වෙන හෙට දිනයේ මහජන ගැලරිය සහ කථානායක විශේෂ ආරාධිත ගැලරිය ආරාධිතයන් සඳහා විවෘත නොකිරීමට තීරණය කර තිබේ. එමෙන්ම හෙට පාර්ලිමේන්තුව තුළ සහ ඒ අවට විශේෂ පොලිස් ආරක්ෂාවක් යෙදවිමට කටයුතු යොදා ඇතැයි වේත්‍රධාරී නරේන්ද්‍ර ප්‍රනාන්දු මහතා සඳහන් කළේය. මේ අතර පාර්ලිමේන්තු සැසිවාරය අතරතුරදී පසුගියදා ඇති වූ කලහකාරි සිද්ධින් සම්බන්ධයෙන් ලද පැමිණිලි 05කට අදාළව විමර්ශන කටයුතු පාර්ලිමේන්තුවේ සී.සී.ටි.වී දර්ශන ද උපයෝගී කර ගනිමින් සිදු කරන බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේය. විමර්ශනවල ප්‍රගතිය සම්බන්ධයෙන් ඉදිරියේදී නීතිපතිවරයා දැනුම්වත් කර උපදෙස් ලබා ගැනීමට කටයුතු කරන බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=99841", "Category": null, "Parent URL": null}