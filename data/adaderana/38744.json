{"Source": "Adaderana", "Timestamp": "November 10, 2013 10:32 pm", "Headline": "ශ්‍රී ලංකා - නවසීලන්ත තරඟය වර්ෂාව නිසා අතහැර දමයි", "News Content": "සංචාරක නවසීලන්ත කණ්ඩායමට එරෙහිව සූරියවැව මහින්ද රාජපක්ෂ ක්‍රීඩාංගණයේදී අද ආරම්භ වූ එක්දින තරඟාවලියේ පළමු තරඟය වර්ෂාව හේතුවෙන් අතහැර දැමීමට සිදුවිය. මෙම තරඟයේ කාසියේ වාසියේ ආරාධනයෙන් පිටියට පිවිසි ශ්‍රී ලංකා කණ්ඩායම කඩුලු 9ක් දැවී ලකුණු 288ක් ලබා ගැනීමට සමත් විය. එහිදී තිලකරත්න ඩිල්ෂාන් ලකුණු 81ක්, කුමාර් සංගක්කාර ලකුණු 79ක් හා ඇන්ජලෝ මැතිව්ස් නොදැවී ලකුණු 74ක් ලබා ගන්නා ලදී. ඩිල්ෂාන් හා සංගක්කාර 2 වැනි කඩුල්ලට ලකුණු 137ක සබඳතාවක් ගොඩනැගීමට ද සමත් විය. සෙසු පිතිකරුවන් කිසිවෙකුත් ලකුණු 15 සීමාව හෝ ඉක්මවා ගියේ නැත. පන්දු යැවීමේදී කයිල් මිල්ස් ලකුණු 48ට කඩුලු 3ක් දවා ගැනීමට සමත් විය. ඒ අනූව ලකුණු 289ක ඉලක්කයක් හඹායාමට පිටියට පිවිසි නවසීලන්ත කණ්ඩායම පන්දුවාර 4යි පන්දු 2කදී එක් කඩුල්ලක් දැවී ලකුණු 13ක් ලබා සිටින විට ඇති වූ වර්ෂාවෙන් පසු තවදුරටත් එම තරඟය පවත්වාගෙන යාමට තරම් හැකියාවක් නොලැබිණ. මේ හේතුවෙන් තරඟය අතහැර දැමීමට තරඟ තීරකවරුන් තීරණය කළේය.", "URL": "https://sinhala.adaderana.lk/news.php?nid=38744", "Category": null, "Parent URL": null}