{"Source": "Adaderana", "Timestamp": "November 12, 2013 11:58 am", "Headline": " ඉන්ෆොටෙල් 2013 - හොඳම ප්‍රදර්ශන කුටිය ICTA", "News Content": "ඉන්ෆොටෙල් 2013 ජාතික තොරතුරු තාක්ෂණ ප්‍රදර්ශනය සඳහා එක්කර තිබු ප්‍රදර්ශන කුටි අතරින් හොඳම ප්‍රදර්ශන කුටියට හිමි විශිෂ්ටතා සම්මානය ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයට හිමිවී තිබේ. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයට මෙම සම්මානය හිමිවු තෙවන අවස්ථාව මෙයවේ. ප්‍රදර්ශන කුටි 250 කට අධික ප්‍රමාණයක් මෙවර ප්‍රදර්ශනය සදහා එක් කර තිබු අතර එම සියලු ප්‍රදර්ශන කුටි අභිබවමින් මෙම සම්මානය ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයට හිමිවීම විශේෂත්වයකි. නියෝජිතායතනයේ මග පෙන්වීම සහ දිරිගැන්වීම මත තොරතුරු හා සන්නිවේදන තාක්ෂණ ක්ෂේත්‍රයට අදාළ රාජ්‍ය අංශයේ සහ පෞද්ගලික අංශයේ නිර්මාණයන් සහ අන්තර්ගතයන් එම ප්‍රදර්ශන කුටිය තුළ මහජන ප්‍රදර්ශනය සඳහා මෙවර පහසුකම් සලසා තිබුණි. කුඩා හා මධ්‍යම පරිමාණ තොරතුරු තාක්ෂණ කර්මාන්තකරුවන් හා සමාගම් එකම වේදිකාවක සිට තොරතුරු හා අදහස් හුවමාරු කර ගැනීමටද මෙවර ඉඩප්‍රස්ථා ලබාදීමට නියෝජිතායතනය පියවර ගෙන තිබිණි. ප්‍රදර්ශනය සහ සමුළුව ශ්‍රී ලංකා ප්‍රදර්ශන හා සම්මේලන මධ්‍යස්ථානයේ තෙදිනක් පැවැති අතර ශ්‍රී ලංකාවේ තොරතුරු තාක්ෂණ කර්මාන්ත එකමුතුව විසින් මෙය සංවිධානය කර තිබිණි. ඉන්ෆොටෙල් 2013 ජාතික තොරතුරු තාක්ෂණ ප්‍රදර්ශනයේ සහ සමුළුවේ ජාතික හවුල්කරු වශයෙන් මෙවරද කටයුතු කරනු ලැබුවේ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයයි.", "URL": "https://sinhala.adaderana.lk/news.php?nid=38776", "Category": null, "Parent URL": null}