{"Source": "Adaderana", "Timestamp": "September 13, 2013 11:11 am", "Headline": " පානීය ජල බෝතල් නිෂ්පාදනාගාර පරීක්ෂා කෙරෙයි", "News Content": "පානීය ජලය බෝතල් කර බෙදාහරින සියලුම ආයතන පරීක්ෂා කර වාර්තාවක් ලබාදෙන ලෙස සෞඛ්‍ය සේවා අධ්‍යක්ෂ ජනරාල්වරයා සියලුම පළාත් සහ ප්‍රාදේශීය සෞඛ්‍ය සේවා අධ්‍යක්ෂවරුන්ට වෙත දැනුම් දී තිබේ. එමෙන්ම සෞඛ්‍ය අමාත්‍යාංශයේ ලියාපදිංචි වීමකින් තොරව පානීය ජලය බෝතල් කර බෙදාහරින ස්ථාන සම්බන්ධයෙන් ද සොයා බැලීමක් සිදුකරන ලෙස සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා දැනුම් දී ඇත. ජල බෝතල් සකස් කර අලෙවි කිරීමේ කර්මාන්තයේ නිරත ඇතැම් පුද්ගලයින් මහජන සෞඛ්‍යයට නුසුදුසු පරිදි පානීය ජල බෝතල් සකස් කර අලෙවි කරන බවට සෞඛ්‍ය අමාත්‍යාංශයට තොරතුරු ලැබී තිබේ. විශේෂයෙන් පිටකොටුව ප්‍රදේශයේ බස් රථවල ගමන් ගන්නා මගීන් ඉලක්ක කරගනිමින් මෙම ජාවාරම සිදුකෙරෙන බවට තොරතුරු අනාවරණය වී ඇත. ඒ අනුව සෞඛ්‍ය අමාත්‍යාංශයේ ලියාපදිංචි පානීය ජලය බෝතල් කර බෙදාහරින සියලුම ආයතනවල කටයුතු පරීක්ෂා කිරීමට සෞඛ්‍ය අමාත්‍යාංශය තීරණය කර තිබේ. මේ සම්බන්ධයෙන් සොයා බලා සති දෙකක් ඇතුළත වාර්තාවක් ලබාදෙන ලෙස සියලුම පළාත් සෞඛ්‍ය සේවා අධ්‍යක්ෂවරුන් සහ ප්‍රාදේශීය සෞඛ්‍ය සේවා අධ්‍යක්ෂවරුන් වෙත සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා විසින් චක්‍රලේඛයක් මගින් දැනුම්දුන් බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=37369", "Category": null, "Parent URL": null}