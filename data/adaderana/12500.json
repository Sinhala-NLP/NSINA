{"Source": "Adaderana", "Timestamp": "November 30, 2010 11:12 am", "Headline": "යුදාධිකරණය පිළිගත් අධිකරණයක්දැයි තීන්දු කරන තුරු හයිකෝප් කල්යයි", "News Content": "යුදාධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් ද යන්න ශ්‍රේෂ්ඨාධිකරණය මගින් තීන්දු කරන තුරු ෆොන්සේකා මහතාට එරෙහිව පවරා ඇති හයිකෝප් නඩුවේ විභාගය කල් තැබීමට කොළඹ මහාධිකරණය තීන්දු කරනු ලැබීය. අදාළ නඩුව අද(30) කැඳවූ අවස්ථාවේදී විත්තිකාර සරත් ෆොන්සේකා මහතා බන්ධනාගාර නිලධාරීන් විසින් අධිකරණයට ඉදිරිපත් කර තිබිණි. යුදාධිකරණය පිළිගත් අධිකරණයක් ද යන්න තීන්දු කිරීමට අදාළ ශ්‍රේෂ්ඨාධිකරණ විභාගය ලබන 6 වනදා පැවැත්වීමට නියමිත අතර ඉන් අනතුරුව මෙම නඩුව කැඳවීම සුදුසු බව එහිදී රජයේ නීතිඥවරයා අධිකරණයට දැනුම් දී සිටියේය. එම කරුණු පිළිගත් කොළඹ මහාධිකරණ විනිසුරු සුනිල් රාජපක්ෂ මහතා එම නඩුවේ විභාගය ජනවාරි මස 14 වනදා දක්වා කල් තැබීමට තීන්දු කළේය. යුද හමුදාවට ආම්පන්න මිලදී ගැනීමේදී වංචාවක් සිදුකරන ලදැයි ෆොන්සේකා මහතාට එරෙහිව නීතිපතිවරයා විසින් මෙම නඩුව පවරා ඇත. මෙම නඩුවේ තවත් විත්තිකරුවෙකු වන ධනුන තිලකරත්න මේ වනවිට අධිකරණය මග හැර සිටින අතර ඔහු අත්අඩංගුවට ගැනීම සඳහා ඉකුත්දා අධිකරණය විසින් විවෘත වරෙන්තුවක් නිකුත් කරනු ලැබීය.", "URL": "https://sinhala.adaderana.lk/news.php?nid=12500", "Category": null, "Parent URL": null}