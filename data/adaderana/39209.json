{"Source": "Adaderana", "Timestamp": "November 30, 2013 08:50 am", "Headline": "නොරොච්චෝලේ විදුලි බලාගාරයෙන් කම්බි සොරාගත් සේවකයෙක් මාට්ටු", "News Content": "නොරොච්චෝලේ තාප විදුලි බලාගාරයෙන් රුපියල් 105,000 ක් වටිනා තඹ කම්බි තොගයක් සොරා ගෙන යමින් සිටි සේවකයෙකු බලාගාරයේ ආරක්ෂක අංශයේ නිලධාරීන් විසින් අත්අඩංගුවට ගෙන කල්පිටිය පොලීසියට භාර දී තිබේ. 29 වැනිදා සවස සැකකරු ආරක්ෂක අංශ නිලධාරීන්ගේ අත්අඩංගුවට පත්ව ඇති බව අප වාර්තාකරු කියයි. මෙසේ අත්අඩංගුව නෙ ඇත්තේ එම බලාගාරයේම සේවය කරන මෙරට කම්කරුවෙකි. සැකකරු තවත් දෙදෙනෙකු සමග සේවය නිම කර යන විට අත් කරත්තකයක පටවා ගෙන මෙම තඹ කම්බි තොගය රැගෙන යමින් සිටින විට අසුවු බව නොරචෝලේ තාප විදුලි බලාගාරයේ ආරක්ෂක කළමනාකරු ඉවෝන්ග් ෂෙන්ජ් ෂෝව් (53) යන අය කල්පිටිය පොලීසියට පවසා ඇත. තඹ කම්බි රැගෙන යමින් සිටි පුද්ගලයින් දෙදෙනෙකු ආරක්ෂක නිලධාරීන් පැමිණෙන විට පලා ගොස් ඇති නමුත් එක් අයෙකු පමණක් ඔවුන්ගේ අත්අඩංගුවට පත්වී තිබේ. පසුව එම සැකකරු සහ තඹ කම්බි තොගය ආරක්ෂක නිලධාරීන් විසින් නොරචෝලේ තාප විදුලි බලාගාරයේ පිහිටි පොලිස් මුරපොළට බාර දී ඇත. මෙම සිද්ධිය සම්බන්ධයෙන් අත්අඩංගුවට ගෙනඇත්තේ වයස අවුරුදු 29 ක් වන අයෙකු බව පොලීසිය කියයි. මෙම සොරකමට සම්බන්ධ සෙසු සැකකරුවන් කවුරුන්ද යන වග අත්අඩංගුවට ගෙන ඇති සැකකරු විසින් පොලීසියට හෙලි කර ඇත. සැකකරු පුත්තලම දිසා අධිකරණයට ඉදිරිපත් කිරීමට නියමිතය. කල්පිටිය පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39209", "Category": null, "Parent URL": null}