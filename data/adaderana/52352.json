{"Source": "Adaderana", "Timestamp": "June 30, 2015 04:26 pm", "Headline": "හොරු සමඟ එක්විය හැකිද? - හරීන් මෛත්‍රීට මෙසේ කියයි", "News Content": "ජනාධිපති මෛත්‍රිපාල සිරිසේන මහතාගේ ලැජ්ජා නහරය කොහේ හරි බිඳිලාදැයි අපට සැකයක් මතුවන බව ඌව පළාත් සභාවේ මහඇමති හරීන් ප්‍රනාන්දු මහතා පවසයි.සිරිකොත එක්සත් ජාතික පක්ෂ මූලස්ථානයේදී අද පෙරවරුවේ මාධ්‍ය හමුවක් පවත්වමින් ඔහු කියා සිටියේ පසුගිය ජනාධිපතිවරණයේදී මෛත්‍රිපාල සිරිසේන මහතා මහින්ද රාජපක්ෂ ජනාධිපතිවරයාගේ වැරදි තීන්දු තීරණ මැතිවරණ වේදිකාවේදී කතා කළ බවයි.තමන් පරාජයට පත්වී මහින්ද රාජපක්ෂ මහතා ජනාධිපති වුවානම් තමන්ට අඩි 6ක් පොළොව යට සිටින්නට වනු ඇතැයි පැවසුවේද මෛත්‍රිපාල සිරිසේන මහතා බව හරීන් ප්‍රනාන්දු මහතා පෙන්වාදෙයි.එසේ හිටපු ජනාධිපතිවරයාගේ ක්‍රියා කලාපය ගැන ප්‍රසිද්ධියේ රැස්වීම් වල කතා මෛත්‍රිපාල සිරිසේන මහතා මහින්ද රාජපක්‍ෂ මහතා සමග එක්වීම වූ කලී ඔහු විසින් හොරුන් යැයි චෝදනා කළ පිරිස ඔහු විසින්ම ආරක්‍ෂා කිරීමක් බව ඒ මහතා අවධාරණය කරයි.මෙරට පක්ෂ හා සිවිල් සංවිධාන ගණනාවක් මෛත්‍රිපාල සිරිසේන මහතාට පසුගිය ජනවාරී 8 වැනිදා ඡන්දය දුන්නේ හිටපු ජනපතිගේ පාලනය යටතේ මෙරටට අහිමි වී ගිය ජාත්‍යන්තර ප්‍රතිරූපය යළි නංවා ගැනීම ඇතුළු කාරණා ගණනාවක් නිසා බව ඔහු පෙන්වාදෙයි.එහි ප්‍රතිඵලයක් ලෙස 1988 වසරට පසුව මෙරටට අසල්වැසි ඉන්දීය අග්‍රාමාත්‍යවරයා ද පැමිණි බව පෙන්වාදෙන හරීන් ප්‍රනාන්දු මහතා රට ගොඩනැඟීමේ න්‍යාය පත්‍රය පසෙකලා ඔහු හිටපු ජනපති සමග එක්වීමෙන් සිදුවන්නේ ජාත්‍යන්තර වශයෙන් එතුමා ද පිළිකුල් වීමක් යැයි අවධාරණය කරයි.මහින්ද - මෛත්‍රී හමුවක් සිදුනොවූ බවට පසුගියදා මාධ්‍ය මගින් කියා සිටි නමුත්, ජවිපෙ නායක අනුර කුමාර දිසානායක මහතා කඩුවෙල රැස්වීමකදී එම හමුව ජනාධිපතිවරයාගේ නිවසේ සිදුවූ බවත්, කියා සිටි බව හරීන් ප්‍රනාන්දු මහතා පවසයි.“අපි දෙන්නා හම්බවුණේ නෑ කියලා මාධ්‍යයට කියමු කියලා කාවද මේ රවට්ටන්න හදන්නේ” යැයි හරීන් ප්‍රනාන්දු මහතා ප්‍රශ්න කරයි.", "URL": "https://sinhala.adaderana.lk/news.php?nid=52352", "Category": null, "Parent URL": null}