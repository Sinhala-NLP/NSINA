{"Source": "Adaderana", "Timestamp": "March 29, 2019 10:44 am", "Headline": "ඉල්ලීමක් වෙනුවෙන් පාරට බැස්ස සිසුන් සහ දෙමවුපියන්", "News Content": "කටුවන ජාතික පාසලේ හය වැනි ශ්‍රේණියට දරුවන් විසිහතර දෙනකු ඇතුළත් කර නොගැනීමට විරෝධය දක්වමින් අද(29) එම විද්‍යාලය ඉදිරිපිටදී සහ කටුවන ඔරලෝසු කණුව ඉදිරිපිටදී විරෝධතාවක් පැවති බව අද දෙරණ වාර්තාකරු පවසයි. මෙම විරෝධතාව සඳහා කටුවන ප්‍රාථමික විද්‍යාලයේ අධ්‍යාපනය හැදෑරූ දරු දැරියන් පිරිසක් සහ එම දරුවන්ගේ මාපියෝ පිරිසක් එක් වූ බව වාර්තා වෙයි. කටුවන ප්‍රාථමික විද්‍යාලය අසල සිට විරෝධතා පුවරු අතැතිව කටුවන ජාතික පාසල ඉදිරිපිටට පැමිණි විරෝධතාකරුවන් විද්‍යාලය ඉදිරිපිට නිහඩ විරෝධතාවක නිරත වී යළි කටුවන ඔරලෝසු කණුව ඉදරිපිටට පැමිණ සටන් පාඨ කියමින් විරෝධතාවයේ නිරත වී තිබුණි. කටුවන ජාතික පාසලේ පෝෂිත පාසලක් වන කටුවන ප්‍රාථමික විද්‍යාලයේ අධ්‍යාපන හැදෑරු මෙම දරුවන් කටුවන ජාතික පාසලේ හය වැනි ශ්‍රේණියට ඇතුළත් කර නොගත්තද එම විද්‍යාලයේ පෝෂිත වෙනත් පාසල්වල දරුවන් මහා විද්‍යාලයට ඇතුළත් කරගෙන ඇතැයි මාපියෝ චෝදනා කරයි. මාස තුනකට අධික කාලයක් පාසලක් නොමැතිව නිවෙස්වලට වී සිටින දරුවන් මේ වන විට දැඩි මානසික පීඩනයක සිටින බව මාපියෝ පවසයි.", "URL": "https://sinhala.adaderana.lk/news.php?nid=106948", "Category": null, "Parent URL": null}