{"Source": "Adaderana", "Timestamp": "January 17, 2013 05:51 pm", "Headline": "මාධ්‍යවේදීන්ට හෝ හිමිකරුවන්ට ක්‍රීඩා සංගම්වල තනතුරු බෑ", "News Content": "විද්‍යුත් හෝ මුද්‍රිත මාධ්‍යයක සේවය කරන කිසිවෙකුට හෝ මාධ්‍ය ආයතන හිමිකරුවෙකුට ක්‍රීඩා සංගමයක තනතුරක් දැරිය නොහැකි බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. ඒ පිළිබඳව දිගින් දිගටම කරනු ලැබූ ඉල්ලීම් සලකා බලා මෙම තීරණය ගත් බව අමාත්‍යවරයා කියා සිටියි. සංගමයක නිල කාලය වන වසර දෙකක් තුළ ක්‍රීඩාවේ ව්‍යාප්තියට හෝ දියුණුවට , එසේත් නැතිනම් ක්‍රීඩාව ජාත්‍යන්තර තලයට ගෙනයන්නට කටයුතු කර ඇතිද යන්න සොයා බලන බව ඔහු පෙන්වාදෙයි. ඒ අනුව අදාළ වාර්තාව විමසා බලා අධ්‍යක්ෂ ජනරාල්වරිය අනුමත කළහොත් මිසක අන් කිසිදු හේතුවක් නිසා නිලවරණයට තරග කරන්නට අවස්ථාව ලබානොදෙන බව අමාත්‍යවරයා අවධාරණය කරයි. එසේම කිසිවෙකුටත් තම හිතු මනාපෙට හිතවතුන් පිරිසක් කැටුව ඇවිත් සංගම් පිහිටුවා ගැනීමට අවස්ථාව ලබා නොදෙන බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30841", "Category": null, "Parent URL": null}