{"Source": "Adaderana", "Timestamp": "July 28, 2011 08:15 am", "Headline": "30 වැනිදා කොළඹ ඇතුළු ප්‍රදේශ කිහිපයකට වතුර නෑ", "News Content": "ලබන 30 වැනිදා කොළඹ හා තදාසන්න ප්‍රදේශ කිහිපයක ජල සැපයුම අත්හිටුවීම සිදු වන බව ජාතික ජල සම්පාදන හා ජලාපවාහන මණ්ඩලය පවසයි. පෑලියගොඩ, වත්තල, රාගම, ජා -ඇල, වැලිසර, කැලණිය, බියගම, කිරිබත්ගොඩ සහ කඩවත යන ප්‍රදේශ වලට මෙසේ ජල සැපයුම අත්හිටුවීමට සිදු වන බව නිවේදනයක් නිකුත් කරමින් එම මණ්ඩලය පෙන්වා දෙයි. ඒ අනුව ලබන සෙනසුරාදා උදෑසන 9 සිට ඉරිදා දහවල් 12 දක්වා වූ පැය 27ක කාලයක් අදාළ ප්‍රදේශ වලට ජල සැපයුම අත්හිටුවනු ඇත. අලුතින් ඉදිකරන ‍ලද කැලණිය දකුණු ඉවුර ජල පවිත්‍රාගාරය ප්‍රධාන ජල මාර්ගයට සම්බන්ධ කිරීමේ කටයුතු හේතුවෙන් එලෙස ජල සැපයුම අත්හිටුවන බව ජල සම්පාදන හා ජලාපවාහන මණ්ඩලය පවසයි. එළඹෙන රාමසාන් උපවාස සමයට පෙර අදාළ අලුත්වැඩියා කටයුතු නිම කරන බව ද එම නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=17682", "Category": null, "Parent URL": null}