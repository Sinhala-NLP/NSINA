{"Source": "Adaderana", "Timestamp": "April 1, 2016 08:20 pm", "Headline": " කුඩු කිලෝ 101ක් සමග විදේශිකයින් 11ක් අත්අඩංගුවට", "News Content": "හෙරොයින් කිලෝග්‍රෑම් 110ක් මෙරට දකුණු මුහුදු තීරයේදී සිය භාරයට ගැනීමට පොලිස් මත්ද්‍රව්‍ය කාර්යංශය සහ නාවික හමුදාව සමත්ව තිබේ.පොලිස් මත්ද්‍රව්‍ය කාර්යංශයට ලැබුණු තොරතුරක් මත මාස කිහිපයක සිට සිදු කළ රහසිගත විමර්ශනයකින් අනතුරුව මෙම වැටලීම සිදු කළ බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා පැවසුවේය.මෙම වැටලීමට ශ්‍රී ලංකා නාවික හමුදාවේ සහය ලැබී ඇති බව සඳහන්ය.නාවික හමුදාවේ නන්ද්‍රමිත්‍ර නෞකාවත්, මිහිකත නෞකාවක්, තවත් වේග ප්‍රහාරක මුර යාත්‍රා කිහිපයකුත් මෙහෙයුමට සහභාගී වූ බව නාවික හමුදාව කියා සිටියි.අදාළ හෙරොයින් තොගය රැගෙන එමින් තිබූ යාත්‍රාවේ සිටි පාකිස්ථාන ජාතිකයෙක් සහ ඉරාන ජාතිකයින් 10 දෙනෙක් අත්අඩංගුවට ගෙන ඇති බව සඳහන්ය.මුහුදේදී ආරක්ෂක අංශ විසින් සිය භාරයට ගත් විශාලතම මත්ද්‍රව්‍ය තොගය මෙය බව නාවික හමුදාව පවසයි.ගොඩබිම සිට ජාවාරම මෙහෙය වූ තවත් විදේශකයින් තිදෙනෙකු පොලීසිය විසින් ලුහුබැද ගොස් ජා ඇළ, පමුණුගම ප්‍රදේශයේදී අත්අඩංගුවට ගත් බව පොලිස් මාධ්‍ය ප්‍රකාශකවරයා කියා සිටියි.මෙය පාකිස්ථානය හා ශ්‍රී ලංකාව අතර සිදු කෙරෙන මත්ද්‍රව්‍ය ජාවාරමක බවට හදුනාගෙන ඇති බව ද පොලිස් මාධ්‍ය ප්‍රකාශක රුවන් ගුණසේකර මහතා පවසයි.", "URL": "https://sinhala.adaderana.lk/news.php?nid=58831", "Category": null, "Parent URL": null}