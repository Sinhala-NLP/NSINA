{"Source": "Adaderana", "Timestamp": "March 27, 2010 07:58 am", "Headline": "මැතිවරණ නිරීක්ෂණයට අවසර ලැබේ", "News Content": "මෙවර මහ මැතිවරණයේ දී ප්‍රතිඵල ප්‍රකාශයට පත් කෙරෙන මධ්‍යස්ථාන නිරීක්ෂණය කිරීමට පැෆ්රල් සංවිධානයට හා මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානයට අවසර ලබාදීමට මැතිවරණ කොමසාරිස්වරයා තීරණය කර තිබේ. මැතිවරණ ‍කොමසාරිස්වරයා සමග ඊයේ පැවති සාකච්ඡාවකදී මේ බව අනාවරණය වූ බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ප්‍රකාශ කළේය. මේ අතර පූර්ව මැතිවරණ ප්‍රචණ්ඩ ක්‍රියා ක්‍රමයෙන් ඉහළ යමින් පවතින බව මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය පවසයි. මේ වන විට සිදුවීම් 214 ක් වාර්තා වී ඇති බව එම මධ්‍යස්ථානයේ ජාතික සම්බන්ධීකාරක ඩී. එම්. දිසානායක මහතා සඳහන් කළේය.", "URL": "https://sinhala.adaderana.lk/news.php?nid=7520", "Category": null, "Parent URL": null}