{"Source": "Adaderana", "Timestamp": "August 12, 2011 08:45 am", "Headline": "තමිල්නාඩු සංචාරයට එන ලාංකිකයන් පොලිසියේ ලියාපදිංචි විය යුතුයි", "News Content": "ඉන්දියාවේ තමිල්නාඩු ප්‍රදේශයේ සංචාරය කරන ශ්‍රි ලාංකිකයින් තමා සිටින ප්‍රදේශයේ පොලිස් ස්ථානයක ලියාපදිංචි විය යුතු බව තමිල්නාඩු පොලිස් මූලස්ථානය පවසයි. කිසියම් ශ්‍රී ලාංකිකයෙකු තමිල්නාඩු ප්‍රාන්තයේ සංචාරය කරන විට තමා ලැඟුම් ගන්නා‍ ප්‍රදේශයට අදාළ පොලිස් ස්ථානයට ඒ බව දැනුම් දිය යුතු බව අද දෙරණ කළ විමසීමක දී තමිල්නාඩු පොලිස් මූලස්ථානයේ ප්‍රකාශකයෙකු පැවසුවේය. තම අනන්‍යතාව පිළිබඳවත් නවාතැන් ගෙන සිටින ස්ථානය පිළිබඳවත් අදාළ පොලිස් ස්ථානයට දැනුම් දිය යුතු බව එම ප්‍රකාශකයා කියා සිටියේය. ශ්‍රී ලාංකික වන්දනාකරුවන්ගේ ආරක්ෂාව සහතික කිරීමේ අරමුණින් මෙම පියවර ගත් බව ඔහු සඳහන් කළේය. ශ්‍රී ලාංකික සංචාරකයින් පිරිසක් ඉලක්ක කරගනිමින් තමිල්නාඩුවේ වෙසෙන එල්.ටී.ටී.ඊ. හිතවාදීන් පිරිසක් පසුගිය දා ප්‍රහාරයක් එල්ල කර තිබිණි.", "URL": "https://sinhala.adaderana.lk/news.php?nid=18010", "Category": null, "Parent URL": null}