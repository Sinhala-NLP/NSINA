{"Source": "Adaderana", "Timestamp": "August 18, 2012 03:00 pm", "Headline": "සන්ධානයේ ඝෝෂාවෙන් සිසුන්ට බාධා-මැ.කො.ට පැමිණිල්ලක්", "News Content": "එළඹෙන පළාත් සභා මැතිවරණය වෙනුවෙන් පවත්වනු ලබන එක්සත් ජනතා නිදහස් සන්ධානයේ මංගල මහ රැළිය අද (18) අනුරාධපුර නගරයේ පවත්වන්නට කටයුතු යොදා තිබීම හේතුවෙන් මෙවර අ.පො.ස උසස් පෙළ විභාගයට පෙනී සිටින ප්‍රදේශයේ සිසු සිසුවියන්ට මහත් හිරිහැරයකට ලක්වන්නට සිදුව ඇති බව ලංකා ගුරු සංගමය පවසයි. අනුරාධපුරයේ මධ්‍ය මහා විද්‍යාලය,ස්වර්ණපාලි බාලිකා විද්‍යාලය හා වලිසිංහ හරිස්චන්ද්‍ර විද්‍යාලය වශයෙන් විභාග මධ්‍යස්ථාන 3 ක සිසු සිසුවියන් විශාල පිරිසක් මෙවර අ.පො.ස උ/පෙළ විභාගයට පෙනී සිටින වග ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා කියා සිටියි. මෙවර සන්ධානයේ මහ රැළිය ප.ව 3.30 ට පවත්වන්නට කටයුතු යොදා ඇත්තේ අනුරාධපුරයේ මධ්‍ය මහා විද්‍යාලය ආසන්නයේ බවත්,මේවන විටත් නගරය පුරා ශබ්ද විකාශන යන්ත්‍ර මගින් ප්‍රීති ඝෝෂා කරමින් සන්ධාන ආධාරකරුවන් පෙළපාලි පවත්වන බවත්,මේ මොහොතේ විභාගයට පෙනී සිටින දරුවන්ට එය මහත් හිරිහැරයක් වී ඇති බවත් හෙතෙම අද දෙරණට කියා සිටියේය. මැතිවරණයේ ප්‍රධාන ප්‍රචාරක රැළි නගර මධ්‍යයේ පවත්වන්ට කටයුතු යෙදීමත්,අ.පො.ස (උ/පෙ)විභාග මධ්‍යස්ථාන බොහොමයක් නගරය හා ඒ ආසන්නයේ පැවතීමත් හේතුවෙන් සිසුන්ට සිදුවන අපහසුතා මගහරවා ගැනීමට ක්‍රියා කළ යුතු බව ස්ටාලින් මහතා අවධාරණය කරයි. මැතිවරණ නීති උල්ලංඝණය කරමින් හා සිසුන්ට බලවත් අපහසුතා ගෙනදෙන අන්දමින් මැතිවරණ ප්‍රචාරණ කටයුතු සිදුවීම පිළිබඳ අද(18) දිනයේ මැතිවරණ කොමසාරිස්වරයාට පැමිණිලි කළ බවත්,මේ වන තුරුත් ඒ පිළිබඳ නිසි ක්‍රියාමාර්ගයක් නොගැනීම පිළිබඳ තමන් කනගාටුවට පත්වන බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26687", "Category": null, "Parent URL": null}