{"Source": "Adaderana", "Timestamp": "August 26, 2012 03:59 pm", "Headline": "තැපැල් ඡන්දයට විශේෂ ආරක්ෂාවක්", "News Content": "සබරගමුව, උතුරු මැද සහ නැගෙනහිර පළාත් සභා ඡන්ද විමසීමට අදාළව හෙට දිනයේ ආරම්භ වන තැපැල් ඡන්ද සලකුණු කිරීමේ කටයුතු සඳහා විශේෂ ආරක්ෂක වැඩපිළිවෙලක් ක්‍රියාත්මක කරන බව පොලිසිය පවසයි. ඒ සඳහා මේ වන විටත් අදාළ ප්‍රදේශවල පොලිස් ස්ථාන දැනුවත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. ඡන්ද සහතික කිරීමේ නිලධාරින් විසින් සිදුකරනු ලබන ඉල්ලීම්වලට අනුව අදාළ ආරක්ෂාව සැපයීමට කටයුතු කරන බව අජිත් රෝහණ මහතා පැවසුවේය. මේ අතර ඡන්දය පැවැත්වෙන පළාත්වල ආරක්ෂාව සඳහා ද විශේෂ වැඩපිළිවෙලක් ක්‍රියාවට නංවා ඇති බවද අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=26903", "Category": null, "Parent URL": null}