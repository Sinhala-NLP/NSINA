{"Source": "Adaderana", "Timestamp": "October 13, 2018 02:58 pm", "Headline": "තවමත් පෞද්ගලික බස් දුවන්නේ භූමිතෙල් වලින්", "News Content": "මගී ප්‍රවාහන පෞද්ගලික බස් රථ ඉන්ධන සඳහා ඩීසල් වෙනුවට තවමත් භූමීතෙල් යොදා ගන්නා බව වාර්තා වේ. ඇතැම් බස් සංගම් වලින් සිදු කළ විමසීමකදි ඔවුන් පැවසුවේ රජය විසින් භූමිතෙල්වල මිල ඉහළ දැමුවත් මෙම ගැටළුවට කිසිදු පිළිතුරක් නොලැබි ඇති බවයි. ප්‍රථමයෙන් නගරාසන්න මාර්ගවල ධාවනයේ යෙදෙන පෞද්ගලික බස් රථවල මෙය සිදු වුද මේ වන විට ශ්‍රි ලංකාවේ සෑම ප්‍රදේශයකම පෞද්ගලික බස් රථ ඩීසල් වෙනුවට භූමීතෙල් යොදා ගන්නා බව විශ්වසනීය ආරංචී මාර්ග සඳහන් කරයි. මිල වැඩි කලද භූමිතෙල්වල මිල ඩීසල් මිලට වඩා පහළ අගයක් පැවතිම මෙයට ප්‍රධානතම හේතුව බව ඔවුන් පවසයි. ඩීසල් ලීටරයකින් ධාවනය කළ හැකි දුර ප්‍රමාණයම භූමිතෙල් ලීටරයකින්ද ධාවනය කළ හැකි බවද වාර්තා වේ. මෙලෙස ප්‍රමිතියෙන් තොරව ඩීසල් වෙනුවට භූමිතෙල් යොදා ගැනිම නිසා හසිදි අනතුරක් ඇති වු විට බස් රථය ගිනි ගැනීමට තිබෙන අවස්ථාව ඉහළ බවද එම බස් රථ සංගම් පවසයි. භූමිතෙල් යොදා බස් රථ ධාවනයෙදි හදිසි කාර්මික දෝෂ වලට ලක්වන ප්‍රවනතාවයද ඉහළයි. මෙම ගැටලුව විසදිම සඳහා රජය නිසි මැදිහත්වීමක් සිදු නොකරන බවටද ඔවුන් චෝදනා කළේය.", "URL": "https://sinhala.adaderana.lk/news.php?nid=97629", "Category": null, "Parent URL": null}