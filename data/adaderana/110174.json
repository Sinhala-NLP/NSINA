{"Source": "Adaderana", "Timestamp": "May 17, 2019 10:40 pm", "Headline": "විපක්ෂ නායකගේ වෙසක් දින පණිවුඩය", "News Content": "වෛරයේ අන්ධකාරය දුරු වී, සමගිය, සන්තුෂ්ටිය සහ ප්‍රබෝධය පිරි නව යුගයක් බිහි වේවායි විපක්ෂනායක මහින්ද රාජපක්ෂ මහතා සිය වෙසක් දින පණිවුඩය නිකුත් කරමින් සුභ පැතුම් එක් කර ඇත. \"වෙසක් යනු බෞද්ධයාගේ දින දර්ශනයෙහි එන අතිශයින්ම වැදගත් පූජනීයම දිනයයි. ලොව පුරා බෞද්ධයන් ගෞතම බුදුරජාණන් වහන්සේගේ ඉපදීම, බුදුවීම සහ පිරිනිවන්පෑම මෙදින මහත් බැතිබර හදවතකින් යුතුව මෙනෙහි කරයි. මෙම පණිවිඩය ලියන මේ අවස්ථාවේදී පාස්කු ඉරුදින ත්‍රස්තවාදී ප්‍රහාරය සිදුවී මසක්වත් ගෙවී අවසන් වී නොමැත. එයට මුහුණ පෑ සියල්ලන්ගේ කඳුළු තවමත් සිඳී ගොස් නැත. තුවාලයන් තවමත් සුවපත් වී නැත. මුළුමහත් ජාතියක් හැඬවූ මෙම ප්‍රහාරය ශ්‍රී ලාංකීය ජනජීවිතය මුළුමනින්ම අඩපන කොට ඇත. ශ්‍රී ලාංකිකයෝ තමන්ට අහිමි වූ ජීවිත සහ එයින් ඇති වූ හානියන් විඳදරා ගැනීමට ඉමහත් වෙහෙසක් දරති. අවුරුදු 2500කට පමණ පෙර දේශනා කළ අපගේ ලොවුතුරා බුදුරජාණන් වහන්සේගේ ධර්මය වැඩි වශයෙන් ගැලපෙන්නේ අද සමාජයටයි. බුද්ධ ධර්මයෙහි මූලික හරයවන්නේ සාමය සහ අවිහිංසාවයි. ඉවසීම සහ එකිනෙකා තේරුම් ගැනීමේ ගුණය බෞද්ධ සංස්කෘතියෙන් පෝෂණය වූ ජන සමාජයක මූලික පරමාදර්ශය වේ. බුද්ධ ධර්මයෙහි එන මෙත්තා, කරුණා, මුදිතා, උපෙක්ෂා කියන්නාවූ සතර බ්‍රහ්ම විහරණය අද සමාජයේ ඇතිවන සියලුම සමාජීය ගැටළුවලට හොඳම විසදුමයි. එමගින් සමාජයේ ඇතිවන අවිශ්වාසය සහ නොසන්සුන්තා මගහැර ජාතිවාදී සහ ආගම්වාදී ඝට්ටනයන්ගෙන් ඇති වූ තුවාලයන් සුවපත් කර සාමකාමී පරිසරයක් නිර්මාණය කළ හැක. බුදුරජාණන් වහන්සේ දේශනා කළ මේ ගුණයන් ලොව ජීවත්වන සියලුම දෙනා කෙරෙහි අදාල වන අතර උන් වහන්සේ දේශනා කළ අයුරින් ඔබ මේ ගුණයන් සැමට එක සේ, අපක්ෂපාතී ලෙස, සර්ව සාධාරණව අනෙකා කෙරෙහි දැක්විය යුතුය. මෙය නිර්මල ලෙස ක්‍රියාවට නංවන්නේ නම්, සියළු සමාජ මතිමතාන්තර සහ බාධක බිඳ වැටී, සාමකාමී එකමුතු සමාජයක් බිහිවී, අප අතරින් තුරන් වී ගිය සතුට සහ මහත්මා ගුණයන් නැවතත් අප වෙත ඇදී එනු ඇත. අද අප ජීවත්වන සමාජය ගැටුම්වලින් පිරි ඇත. එම ගැටුම් ඇති කරන්නේ අධර්මයෙහි හැසිරෙන හිතුවක්කාර වෛරී පුද්ගලයන් විසිනි. ඔවුන් හට බුද්ධ වචනය එදාට වඩා අද මනාව ගැළපේ. නහී වේරේන වේරානී - සම්මන්තීධ කුදාචනං අවේරේනච සම්මත්තී - ඒස ධම්මෝ සනන්තනෝ බෞද්ධ දර්ශනයෙහි සාමය සහ අවිහිංසාව පිළිබඳව මුලික සංකල්පයේ සංක්ෂිප්තයක් ධම්මපදයේ එන ඉහත ගාථාවෙන් පෙන්වා දෙයි. එහි තේරුම වන්නේ වෛරයෙන් වෛරය නොසංසිඳේ, අවෛරයෙන්ම වෛරය සංසිඳේ. මෙය ලෝක ධර්මතාවයකි යන්නයි. බෞද්ධ ධර්මයෙහි සැබෑ ශ්‍රාවකයන් ලෙස අප සියලුදෙනා එකමුතුව, සාමය සහ මිත්‍රත්වය අගයන, ආදරය සහ කරුණාව දක්වන, සමාජයක් බිහිකළ යුතුය. ඔබගේ වචනයකින් පවා තවත් අයෙකුට සිත් රිදවීමක් සිදු නොවිය යුතුය. මේ වෙසක් දිනයේ වෛරයේ අන්ධකාරය දුරුවී, සමගිය, සන්තුෂ්ටිය සහ ප්‍රබෝධය පිරි නව යුගයක් බිහිවේවා යැයි මම ප්‍රාර්ථනා කරමි. එය හුදෙක් ගැටුම් සහ කෝලාහල නොමැති සමගියකට සිමා නොවී, එකිනෙකා කෙරෙහි ගෞරව කරන, සාමය පිළිබඳ සංවාදයකට විවෘත, සියළු ජාතින් අතර විවිධත්වයන් අගයන, මනුෂ්‍යත්වයට මුල්තැන දෙන සමගියක් විය යුතුය. ධර්මාලෝකයෙන් සිත් සතන් ආලෝකමත්වන පින්බර වෙසක් මංගල්‍යයක් වේවා!\" යනුවෙන් විපක්ෂනායකවරයා සුභාශිංසන එක්කර ඇත.", "URL": "https://sinhala.adaderana.lk/news.php?nid=110174", "Category": null, "Parent URL": null}