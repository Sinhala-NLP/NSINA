{"Source": "Adaderana", "Timestamp": "April 22, 2010 11:58 am", "Headline": "සාර්ක් සමුළුව භූතානයේදී", "News Content": "දකුණු ආසියානු සහයෝගීතා සමුළුව හෙවත් සාර්ක් සමුළුව අප්‍රේල් 28 සහ 29 යන දිනවල භූතානයේ තිම්පු නුවර දී පැවැත්වීමට සැලසුම් කර තිබේ. 16 වන වරට සංවිධානය කරන මෙම සමුළුවට සමගාමීව පැවැත්වෙන විදේශ අමාත්‍ය සමුළුව අප්‍රේල් 27 වැනිදා පැවැත්වීමට නියමිතය. මීට අමතරව ජ්‍යෙෂ්ඨ නිලධාරීන්ගේ හමුවක් අප්‍රේල් 24 වැනි දින පැවැත්වේ. දේශගුණික විපර්යාස පිළිබඳව කලාපයේ රටවල අවධානය යොමු කිරීම, මෙවර සමුළුවේ ප්‍රධාන තේමාව වී ඇත. සාමාජික රටවල් අතර ඊට සම්බන්ධ ගිවිසුම් සහ සහයෝගීතාවයන්ට එළඹීමට ද මෙමගින් අපේක්ෂිතය. ශ්‍රී ලංකාව, පාකිස්ථානය, නේපාලය, මාලදිවයින, ඉන්දියාව, භූතානය, බංගලාදේශය සහ ඇෆ්ගනිස්ථානය යන රටවල් සාර්ක් සංවිධානයේ සාමාජිකත්වය දරයි. මීට අමතරව ඔස්ට්‍රේලියාව, චීනය, යුරෝපා සංගමය, ඉරානය සහ ජපානය ඇතුළු රටවල් කිහිපයක් සාර්ක් සංවිධානයේ නිරීක්ෂණ රාජ්‍යයන් ලෙස කටයුතු කරයි.", "URL": "https://sinhala.adaderana.lk/news.php?nid=7941", "Category": null, "Parent URL": null}