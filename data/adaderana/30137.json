{"Source": "Adaderana", "Timestamp": "December 21, 2012 04:55 pm", "Headline": "පීඩාවට පත්වුවන්ට අතදෙන්න මහජන සෞඛ්‍ය පරීක්ෂකවරු එති", "News Content": "ජල ගැලීම් සිදුවු ප්‍රදේශවල ජනතාව සඳහා ජංගම ‍ සෞඛ්‍ය සායන පැවැත්වීමට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය තීරණය කර තිබේ. ඊට අදාළ කටයුතු මේ වන විටත් ආරම්භ කර ඇති බව එම සංගමයේ සභාපති උපුල් රෝහණ මහතා සඳහන් කළේය. ජල ගැලීම් සිදුවු ප්‍රදේශවල මහජන සෞඛ්‍ය පරික්ෂකවරුන්ගේ සහයට වෙනත් ප්‍රදේශවලින් ද මහජන සෞඛ්‍ය පරීක්ෂකවරු යොමුකර ඇති බව ඔහු පැවසුවේය. ඊට අමතරව එම ප්‍රදේශවල ජනතාවට අවශ්‍ය පානීය ජල පහසුකම් සැපයීම සහ ළිංවලට ක්ලෝරීන් දමා ඒවා පිරිසිදු කිරීමේ කටයුතු ආරම්භ කර තිබේ. ජල ගැලීම් තත්ත්වය පහව යාමත් සමඟ එම ප්‍රදේශවල ඇති විය හැකි වසංගත රෝග තත්ත්වයන් පිළිබඳව වැඩි අවධානයක් යොමු කරන බව මහජන සෞඛ්‍ය පරීක්ෂකවරුන්ගේ සංගමය සඳහන් කළේය.", "URL": "https://sinhala.adaderana.lk/news.php?nid=30137", "Category": null, "Parent URL": null}