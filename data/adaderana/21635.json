{"Source": "Adaderana", "Timestamp": "January 25, 2012 03:10 pm", "Headline": "සමෘද්ධි සභාපතිගෙන් අල්ලස් ගත් කාර්මික නිලධාරියාට වැඩවරදියි", "News Content": "සමෘද්ධි සංවර්ධන සමිතියක සභාපතිවරයෙකුගෙන් අල්ලස් වශයෙන් මුදල් ලබාගත් හොරොව්පතාන ප්‍රාදේශීය ලේකම් කාර්යාලයේ කාර්මික නිලධාරියෙකු අල්ලස් හෝ දූෂණ විමර්ශන කොමිසන් සභාවේ නිලධාරීන් පිරිසක් විසින් අත්අඩංගුවට ගෙන තිබේ. දැයට කිරුළ-ජාතික සංවර්ධන වැඩසටහනට අදාළව කොන්ත්‍රාත්තුවක් සම්බන්ධ ගනුදෙනුවක දී රුපියල් 23,000 ක මුදලක් අදාළ සැකකරු විසින් ‍අල්ලස් වශයෙන් ලබාගෙන ඇතැයි කියැවෙයි. අදාළ කොන්ත්‍රාත්තුවේ රැඳවුම් මුදල් නිදහස් කිරීම සඳහා එම සමෘද්ධි සංවර්ධන සමිතියේ සභාපතිවරයාගෙන් රුපියල් එක් ලක්ෂ 25,000 ක මුදලක් අදාළ සැකකරු විසින් මීට ඉහත දී ලබාගෙන තිබේ. ඉන් සෑහීමකට පත් නොවූ කාර්මික නිලධාරියා තාක්ෂණ වාර්තාව නිකුත් කිරීම වෙනුවෙන් තවත් රුපියල් 25,000 ක අල්ලස් මුදලක් ඉල්ලා ඇති අතර එම මුදලින් රුපියල් 23,000 ක් ලබාගන්නා අවස්ථාවේ මෙසේ අත්අඩංගුවට පත්විය. හොරොව්පතාන සමගිපුර ප්‍රදේශයේ පදිංචිකරුවෙකු වන මොහු අද අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=21635", "Category": null, "Parent URL": null}