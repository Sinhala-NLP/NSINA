{"Source": "Adaderana", "Timestamp": "February 6, 2019 12:55 pm", "Headline": "වට්ටක්කා ලෙඩ වෙයි", "News Content": "අනුරාධපුර, විලච්චිය ප්‍රදේශයේ වට්ටක්කා වගාවන්ට වැළඳුනු රෝගයක් හේතුවෙන් එම වගාවන් සම්පූර්ණයෙන්ම විනාශ වී ඇත. කෘෂිකර්ම නිලධාරීන් මේ වන තෙක් ඊට අවධානය යොමු නොකිරීම හේතුවෙන් තමන් දැඩි අසරණ තත්ත්වයට පත්ව සිටින බව ගොවීන් පවසයි. අනුරාධපුර, විලච්චිය යාය 07 ප්‍රදේශයේ අක්කර 1500ක් පමණ වූ වට්ටක්කා වගාවන්ට වැළඳුණු රෝගී තත්ත්වයක් හේතුවෙන් මේ වන විට ගොවීන් දැඩි දුෂ්කරතාවයට පත්ව සිටියි. වට්ටක්කා වැලෙහි පත්‍ර කහ පැහැ ගැන්වීම සහ කොළ කහවීම හේතුවෙන් වට්ටක්කා මල් හෝ ඵල හටගැනීමක් සිදු නොවන බව ගොවීන් සඳහන් කළේය. මේ අතර පසුගියදා ගොවිජන සේවා දෙපාර්තමේන්තුව හරහා අනුරාධපුර, නොච්චියාගම ප්‍රදේශයේ ගොවීන්ගෙන් මිලදීගත් ලක්ෂයකට අධික වට්ටක්කා අස්වැන්න ශ්‍රාවස්තිපුර රජයේ ගබඩාවක මේ වනවිට ගබඩා කර තිබේ. ඒවායින් සියයට පනහකට අධික ප්‍රමාණයක් මේ වනවිට පරිභෝජනයට නුසුදුසු තත්ත්වයට පත්ව ඇති බව වාර්තා වන්නේය. එම වට්ටක්කා තොග ඉවත් කිරීමට ප්‍රාදේශීය ගොවිජන සංවර්ධන නිලධාරීයා විසින් අනුරාධපුර, ශ්‍රාවස්තිපුර,තඹුත්තේගම සහ එප්පාවල යන කලාප 4හි කෘෂිකර්ම පර්යේෂණ නිෂ්පාදන සහකාරවරුන්ට ඊයේ (05) කැඳවීමක් කර තිබුණේය. කෙසේවෙතත් එම ස්ථානයට පැමිණි කෘෂිකර්ම පර්යේෂණ නිෂ්පාදන සහකාරවරුන් පිරිසක් නරක් වූ වට්ටක්කා තොග ඉවත් කිරීම ප්‍රතික්ෂේප කර ඇත. පසුව සිවිල් ආරක්ෂක බලකායේ සෙබළුන්ගේ මැදිහත්වීමෙන් නරක් වූ වට්ටක්කා ඉවත් කළ බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=103787", "Category": null, "Parent URL": null}