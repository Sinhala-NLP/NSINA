{"Source": "Adaderana", "Timestamp": "June 15, 2013 11:37 pm", "Headline": "වාස් බන්ධනාගාර රෝහලට රැගෙන යයි", "News Content": "ව්‍යාපාරිකයෙකු පැහැරගෙන ගොස් ඝාතනය කිරීමේ සිද්ධියේ සැකකරුවෙකු වන නියෝජ්‍ය පොලිස්පති වාස් ගුණවර්ධන මහතා කොළඹ ජාතික රෝහලේ සිට බන්ධනාගාර රෝහලට රැගෙන ගොස් තිබේ. අද (15) රාත්‍රියේ වාස් ගුණවර්ධන මහතා එසේ රැගෙන ගිය බව බන්ධානාගාර රෝහලේ ප්‍රකාශකයෙකු පැවසීය. බම්බලපිටිය ප්‍රදේශයේ මුස්ලිම් ව්‍යාපාරිකයෙකු වූ මොහොමඩ් සියාම් නමැති අය පැහැරගෙන ගොස් ඝාතනය කිරීමට අදාළව සැකපිට නියෝජ්‍ය පොලිස්පතිවරයා අපරාධ පරීක්ෂණ දෙපාර්තමේන්තුව විසින් පසුගිය 10 වැනිදා රාත්‍රී අත්අඩංගුවට ගන්නා ලදී. සිද්ධිය සම්බන්ධයෙන් අත්අඩංගුවට ගෙන සිටින සැකකරුවෙකු ලබාදුන් තොරතුරකට අනුව පොලිස් නිලධාරීන් සිව්දෙනෙකුද මේවන විට පොලිස් අත්අඩංගුවේ පසුවේ. උප පොලිස් පරික්‍ෂකවරයෙකු සහ පොලිස් කොස්තාපල්වරුන් තිදෙනෙකු මෙලෙස අත්අඩංගුවට ගෙන ඇත. අපරාධ පරීක්ෂණ දෙපාර්තමේන්තුව භාරයේ සිටින උතුර කොළඹ භාර නියෝජ්‍ය පොලිස්පති වාස් ගුණවර්ධන මහතා හදිසි අසනීප තත්ත්වයක් හේතුවෙන් කොළඹ ජාතික රෝහලට පසුගිය 13 දා ඇතුළත් කෙරිණ. වාස් ගුණවර්ධන මහතා එදින අලුත්කඩේ උසාවි සංකීර්ණයේ කොටුව මහේස්ත්‍රාත් අධිකරණයට ඉදිරිපත් කිරීමෙන් පසු ජූනි මස 25 වන දින දක්වා රක්ෂිත බන්ධනාගාර ගත කරන ලෙස නියෝග කර තිබුණි.", "URL": "https://sinhala.adaderana.lk/news.php?nid=34954", "Category": null, "Parent URL": null}