{"Source": "Adaderana", "Timestamp": "July 13, 2011 09:32 am", "Headline": "රොහාන් ගුණරත්නගෙන් ඩොලර් ලක්ෂයක් ඉල්ලා නඩු", "News Content": "තමා සිදු කළ ප්‍රකාශයක් සම්බන්ධයෙන් කැනේඩියානු සංවිධානයක් නීතීමය පියවර ගෙන ඇති බව ජාත්‍යන්තර ත්‍රස්තවාදය පිළිබඳ විශේෂඥයෙකු වන ආචාර්ය රොහාන් ගුණරත්න මහතා පවසයි. අද දෙරණ කළ විමසීමක දී ආචාර්ය රොහාන් ගුණරත්න මහතා කියා සිටියේ තමා මීට පෙර අවස්ථාවක දී කැනේඩියානු දෙමළ කොංග්‍රසය ‍එල්.ටී.ටී.ඊ සංවිධානයට අරමුදල් රැස් කරන ආයතනයක් ලෙස ප්‍රකාශ කර තිබීම ඊට හේතුව බවයි. කෙසේ වෙතත් රොහාන් ගුණරත්න මහතා මීට පෙරාතුව ශ්‍රී ලංකාවේ පුවත්පතකට සිදු කළ අදාළ ප්‍රකාශය සම්බන්ධයෙන් අමෙරිකානු ඩොලර් ලක්ෂයක වන්දියක් ඉල්ලා කැනඩාවේ ටොරොන්ටෝහි උත්තරීතර අධිකරණයක් හමුවේ සති කිහිපයකට ඉහතදී නඩු පවරා ඇති බව විදෙස් මාධ්‍ය උපුටා දක්වයි. අදාළ ප්‍රකාශය කිසිදු පදනමකින් තොරව සිදු කරන ලද්දක් බවට කැනේඩියානු දෙමළ කොංග්‍රසය සිය චෝදනා පත්‍රය මඟින් දක්වා ඇති බව ද එහි සඳහන්වේ.", "URL": "https://sinhala.adaderana.lk/news.php?nid=17371", "Category": null, "Parent URL": null}