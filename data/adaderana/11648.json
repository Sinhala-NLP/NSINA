{"Source": "Adaderana", "Timestamp": "October 21, 2010 02:24 pm", "Headline": "තවමත් ණය ගෙවන නිසා ආරක්ෂක වියදම වැඩියි", "News Content": "2011 වර්ෂය සඳහා රජයේ අයවැය ඇතුළත් විසර්ජන කෙටුම්පතින් ආරක්ෂාව සඳහා වැඩි මුදලක් වෙන් කර ඇත්තේ යුද සමයේ ආයුධ මිලදී ගැනීම සඳහා විදේශ රටවලින් ලබාගත් ණය පියවීමේ අරමුණින් බව කැබිනට් ප්‍රකාශක අමාත්‍ය කෙහෙළිය රඹුක්වැල්ල මහතා පවසයි. අද(21) පෙරවරුවේ පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් අමාත්‍යවරයා මේ බව සඳහන් කළේය. මෙවර අයවැය ඇතුළත් විසර්ජන පනත් කෙටුම්පතින් ආරක්ෂක කටයුතු සදහා රුපියල් කෝටි 21,521ක් වෙන් කර තිබේ. ත්‍රස්තවාදය පරාජය කිරීමේ දි ජාත්‍යන්තරයෙන් ද විශාල සහයෝගයක් ලැබුණු බව අමාත්‍යවරයා සඳහන් කළේය. එමෙන්ම උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාවේ වාර්තාවක් එක්සත් ජාතීන්ගේ සංවිධානය වෙත ඉදිරිපත් කිරීමට නියමිත බව ද ඔහු පෙන්වා දුන්නේය.", "URL": "https://sinhala.adaderana.lk/news.php?nid=11648", "Category": null, "Parent URL": null}