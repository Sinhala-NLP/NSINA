{"Source": "Adaderana", "Timestamp": "October 7, 2011 09:15 am", "Headline": "දුම්රියෙන් වැටී මගියෙක් මරුට", "News Content": "මහව දුම්රිය ස්ථානය ආසන්නයේ දී වව්නියාව සිට කොළඹ බලා ධාවනය වූ දුම්රියෙන් වැටී මගියෙකු මියගොස් තිබේ. මියගිය පුද්ගලයාගේ මෘත ශරීරය කුරුණෑගල ශික්ෂණ රෝහලේ මෘත ශරීරාගාරයේ තබා ඇති අතර මෙතෙක් ඔහුගේ අනන්‍යතාව හඳුනාගෙන නොමැති බව මහව පොලිසිය පැවසීය. මේ අතර ඉඟිනියාගල, වඩිනාගල ප්‍රදේශයේ දී යතුරුපැදියක් අනතුරට ලක්වීමෙන් ඊයේ(06) පස්වරුවේ පුද්ගලයෙකු මියගොස් ඇත. වව්නියාව - මන්නාරම මාර්ගයේ වෙප්පකුලම් ප්‍රදේශයේ දී පාපැදියක් සහ කැබ් රථයක් ගැටීමෙන් ද අනතුරක් සිදුව ඇති බව පොලිසිය පවසයි. එහිදී පාපැදිකරු මියගොස් ඇති අතර පාපැදියේ ගමන් කළ තවත් පුද්ගලයෙකු තුවාල ලබා වව්නියාව රෝහලට ඇතුළත් කර තිබේ. මේ අතර හංවැල්ල නගරයේ සිදුවූ රිය අනතුරකින් යතුරුපැදියක ගමන් කළ කාන්තාවක් මියගොස් තවත් දෙදෙනෙකු තුවාල ලබා ඇති බව පොලිසිය පැවසීය.", "URL": "https://sinhala.adaderana.lk/news.php?nid=19195", "Category": null, "Parent URL": null}