{"Source": "Adaderana", "Timestamp": "May 20, 2019 01:31 pm", "Headline": "රිහාන් දොරිවාලා ශුද්ධ වූ රාමසාන් මාසයේ කළ පුණ්‍ය කර්මය", "News Content": "මේ ගෙවී යන්නේ ඉස්ලාම් ආගමිකයින්ගේ රාමසාන් උපවාස සමයයි. එම කාලය අර්ථවත් ලෙස ගතකරන පුද්ගලයෙක් පිළිබඳව ඉන්දියාවෙන් වාර්තා වේ. ශුද්ධ වූ රාමසාන් මාසයේ පුණ්‍ය කර්මයකට දායක වන ඉස්ලාම් ආගමිකයෙක් පිළිබඳව ඉන්දියාවේ මුම්බායි නගරයෙන් වාර්තා වේ. රිහාන් දොරිවාලා ඉන්දියාවේ මුම්බායි නගරයේ වාසය කරන ඉස්ලාම් ආගමිකයෙක්. රාමසාන් උපවාස සමයේ උදෑසන ආහාර වේල සඳහා නියමිත ආහාර පානාදියෙන් ඔහු පිළිකා රෝගීන්ට සංග්‍රහ කරන අයුරු මුම්බායි නගරයේ දේවස්ථානයක් අසළදී නෙත ගැටුණි. දොරිවාලා එරට ක්‍රියාත්මක රාජ්‍ය නොවන සංවිධානයක් වන හෝප් හි සාමාජිකයෙක් බව විදෙස් වාර්තා සඳහන් කරයි. පිළිකා රෝගීන් සිය ගණනක් ඔහු නොමිලේ ලබාදෙන මේ පෝෂ්‍යදායි ආහාරවලින් යැපෙන බව එම වාර්තාවල වැඩිදුරටත් සඳහන්. ජාති ආගම් භේද නොසළකා ඔහු සිදුකරන මේ සත්ක්‍රියාව පිළිකා රෝගීන්ට මහත් අස්වැසිල්ලක් වී තිබේ. දරිද්‍රතාවය හේතුවෙන් ඔවුන්ට වෛද්‍ය ප්‍රතිකාර හෝ දෛනික ආහාර පවා ලබාගැනීමට අපහසු වීම ඊට හේතුවයි. පුරා වසර 3ක් දොරිවාලා සිදුකරන මේ සත්ක්‍රියාව පිළිබඳව ඔවුන් ඔහුට සිය කෘතඥතාව පළකරයි. රාමසාන් උපවාස සමයේ අර්ථය සැබෑ ලෙසම සමාජයට කියාපාමින් මෙම ක්‍රියාව සිදුකරන බවයි දොරිවාලා ප්‍රකාශ කළේය. ඔහු මෙම රෝගීන්ට ආහාර පමණක් නොව වෛද්‍ය පහසුකම් සහ මූල්‍ය ආධාර පවා ලබාදෙන බව විදෙස් වාර්තාවල සඳහන්. රාමසාන් කාලයේදී හිරු උදාවෙන් අනතුරුව හිරු බැස යනතෙක් ගත වෙන කාලය තුළදී ඉස්ලාම් බැතිමතුන් කිසිම ආහාර පානයක් ගන්නේ නැත. මෙලෙස ඔවුන් ආහාර පාන නොගන්නේ, නිතර කුස ගින්නෙන් පෙළෙන දුගී දුප්පත් මිනිසුන්ගේ දුක ගැන අවබෝධයකට පැමිණ එම මිනිසුන්ට වඩ වඩාත් පිහිට වන්නට අවශ්‍ය බව වටහා ගැනීමට යි. එමෙන් ම මෙම කාලය තුළදී දුගී දුප්පත් මිනිසුන්ට පරිත්‍යාග කිරීමත් ඉස්ලාමීය බැතිමතුන් විසින් සිදු කරනු ලබයි.", "URL": "https://sinhala.adaderana.lk/news.php?nid=110303", "Category": null, "Parent URL": null}