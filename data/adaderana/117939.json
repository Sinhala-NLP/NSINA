{"Source": "Adaderana", "Timestamp": "August 31, 2019 03:31 pm", "Headline": "අරුම පුදුම මිනී පෙට්ටි සාදන්නා", "News Content": "අරුම පුදුම මිනී පෙට්ටි සෑදීමේ නිරත ශිල්පියෙක් පිළිබඳ ඝානාවෙන් වාර්තා වෙයි. මේ වනවිට 72වැනි වියේ පසුවන පා ජෝ පළමුවරට මිනී පෙට්ටි සෑදීම ආරම්භ කර ඇත්තේ 1962 වර්ෂයේදීයි. වෘත්තියෙන් වඩුවෙක් වුවත්, පා ජෝ වඩාත් ජනප්‍රිය වී සිටින්නේ ස්වරූපයෙන් වෙනස් මිනී පෙට්ටි සෑදීමේ විෂයේ ප්‍රවීණයෙක් ලෙසයි. ඒ ඔහු සාදා අවසන් කර ඇති අරුම පුදුම නිර්මාණ හේතුවෙන්. මේ අපූරු මිනී පෙට්ටි නිපදවීමට පා ජෝ ගත් උත්සාහය බොහෝදෙනාගේ උපහාසයට පවා ලක්වූ බවට සඳහන්. එහෙත් ඔහුගේ නිර්මාණ අදවන විට කාගේත් පැසසුමට ලක්ව ඇත. ඔහුගේ නිර්මාණ කෙතරම් අපූරු හා අමුතුද යනු ඒවා දුටු විට මියයන්නට පවා සිතෙන බව ඇතැම් පිරිස් පවසනන්නේ යම් හාස්‍යයක්ද සමඟින්. මියගිය තැනැත්තාගේ වෘත්තිය හෝ රුචිකත්වය සලකා මිනී පෙට්ටි නිර්මාණයට තමන් වඩාත් ප්‍රියකරන බව පා ජෝ පවසයි. මියගිය තැනැත්තා සේලරුවෙක් නම් ඔහු වෙනුවෙන් නැවක්, සෙබලෙකු නම් ඔහු වෙනුවෙන් යුද ටැංකියක්, ගුවන් නැවියෙක් නම් ඔහු වෙනුවෙන් ගුවන් යානාවක් හෝ ධීවරයෙක් නම් ඔහු වෙනුවෙන් මාළුවෙක් ලෙසින් මිනී පෙට්ටිය නිර්මාණය කිරීමට පා ජෝ ඕනෑම මොහොතක සුදානම්. පා ජෝ කළ අරුම පුදුම නිර්මාණ අතරට සිසිල් බීම බෝතලයක්, කුකුළෙක්, මෝටර් රථයක් හෝ සිංහයෙක් පවා අයත්. මේ සියලු මිනී පෙට්ටි ඉතාමත් සුවපහසු ඒවා බවද ඔහු තහවුරු කර ප්‍රකාශ කර සිටියි.", "URL": "https://sinhala.adaderana.lk/news.php?nid=117939", "Category": null, "Parent URL": null}