{"Source": "Adaderana", "Timestamp": "June 11, 2018 12:07 pm", "Headline": "රාජගිරිය ගුවන් පාලමේ ව්‍යූහගත සංඛ්‍යාත සහ ආතතිය සම්බන්ධයෙන් තොරතුරු රැස් කරයි", "News Content": "‍රාජගිරිය ගුවන් පාලමේ ව්‍යූහගත සංඛ්‍යාත සහ ආතතිය සම්බන්ධයෙන් තොරතුරු රැස්කිරිම මේ දිනවල සිදු කරන බව මාර්ග සංවර්ධන අධිකාරිය පවසයි. පේරාදෙණිය විශ්වවිද්‍යාලයේ මහාචාර්යවරුන් විසින් අදාළ තොරතුරු රැස්කිරිම සිදු කරන බව එම අධිකාරිය සදහන් කළේය. ඔවුන් සිදු කරන පර්යේෂණවලින් අනතුරුව රාජගිරිය ගුවන් පාලමේ ව්‍යූහගත සංඛ්‍යාත සහ ආතතිය සම්බන්ධයෙන් වු තොරතුරු ඇතුළත් වාර්තාවක් මාර්ග සංවර්ධන අධිකාරියට ලබාදීමට නියමිතව තිබේ. එම වාර්තාව මූලික දත්ත පද්ධතියක් වශයෙන් පවත්වාගෙන යාමට තීරණය කර ඇති අතර ඉදිරියේදී රාජගිරිය ගුවන් පාලමේ නඩත්තු කටයුතු සංරක්ෂණ කටයුතු යනාදිය අදාළ තොරතුරු පදනම් කර ගනිමින් සිදු කිරිමට නියමිත බවයි මාර්ග සංවර්ධන අධිකාරිය සඳහන් කළේය. මේ අතර රාජගිරිය ගුවන් පාලම අවට සවස් කාලයේදී ඇති වන වාහන තඳබදය අවම කිරිම සඳහා සේවා මාර්ගවල ඉදිකිරිම් කටයුතු අවසන් කර තිබේ. කොළඹ සිට බත්තරමුල්ල දක්වා සහ කොළඹ සිට ඇතුල් කෝට්ටේ දක්වා එම සේවා මාර්ග ඉදිකර ඇති බව මාර්ග සංවර්ධන අධිකාරිය සඳහන් කළේය. ඒ අනුව ක්‍රියාත්මක වන රථ වාහන සැලැස්ම හරහා රාජගිරිය ගුවන් පාලම අවට සවස් කාලයේදී ඇතිවන රථ වාහන තඳබදය අවම කිරිමට හැකියාව ලැබෙනු ඇති බව මාර්ග සංවර්ධන අධිකාරිය වැඩිදුරටත් සදහන් කළේය.", "URL": "https://sinhala.adaderana.lk/news.php?nid=90709", "Category": null, "Parent URL": null}