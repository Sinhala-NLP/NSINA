{"Source": "Adaderana", "Timestamp": "May 31, 2011 10:06 am", "Headline": "ජූනි 20 සිට ජාතික මදුරු මර්දන සතියක්", "News Content": "ජූනි මස 20 වැනි දින සිට 26 වැනි දින දක්වා ජාතික මදුරු මර්දන සතියක් ප්‍රකාශයට පත් කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා උපදෙස් ලබා දී තිබේ. කොළඹ දිස්ත්‍රික්කය ඇතුළු දිස්ත්‍රික්ක 11ක් මේ වන විට ඩෙංගු අධි අවදානම් දිස්ත්‍රික්ක ලෙස සෞඛ්‍ය අමාත්‍යාංශය හඳුනාගෙන ඇති බව සඳහන්ය. එම දිස්ත්‍රික්ක 11 අතරට කළුතර, ගම්පහ, හම්බන්තොට, ගාල්ල, පුත්තලම, මඩකළපුව, රත්නපුර, කුරූණෑගල, ත්‍රිකුණාමලය හා මාතර යන දිස්ත්‍රික්ක නම් කර ඇත. එම දිස්ත්‍රික්ක ඇතුළු දිවයිනම ආවරණය වන පරිදි අදාළ සතිය තුළ දීප ව්‍යාප්තව මදුරු මර්දන වැඩසටහන් සිදු කිරීමට අමාත්‍යවරයා උපදෙස් ලබා දී තිබේ. ඩෙංගු මර්දන ජාතික සතිය තුළ සියලුම නිවාස රාජ්‍ය හා පෞද්ගලික පරිශ්‍ර පරීක්ෂාවට ලක් කරන අතර ඒ සඳහා ත්‍රිවිධ හමුදාව, පොලිසිය සහ සිවිල් ආරක්ෂක බලකායේ සහය ද ලබා ගැනීමට නියමිතය. ගුවන් හමුදාව විසින් අදාළ සතිය තුළ ගුවන් යානා යොදා ගනිමින් මදුරුවන් බෝවන ස්ථාන නිරීක්ෂණය කිරීමේ කටයුතු සිදු කිරීමට ද නියමිත බව සෞඛ්‍ය අමාත්‍යාංශය ප්‍රකාශ කරනු ලැබීය.", "URL": "https://sinhala.adaderana.lk/news.php?nid=16436", "Category": null, "Parent URL": null}