{"Source": "Adaderana", "Timestamp": "August 29, 2019 08:10 am", "Headline": "රටේ ණය පැටව් ගැහුව හැටි හිටපු මහ බැංකු අධිපති කියයි", "News Content": "පසුගිය වසර හතර තුළ පමණක් රුපියල අවප්‍රමාණය විම හේතුවෙන් රටේ වැඩි වූ ණයබර හම්බන්තොට වරාය මෙන් වරායවල් දහතුනක් ඉදිකිරිමට ප්‍රමාණවත් තරම් මුදලක් බව මහ බැංකු හිටපු අධිපති අජිත් නිවාඩ් කබ්රාල් මහතා පවසයි. ඊයේ(28) කොළඹ පැවති මාධ්‍ය හමුවකට එක් වෙමින් ඒ මහතා මේ බව සඳහන් කළේය. එහිදී වැඩිදුරටත් අදහස් දැක්වූ මහබැංකු හිටපු අධිපති අජිත් නිවාඩ් කබ්රාල් මහතා මේ බව පැවසීය. “රටේ ණය බර තාවය සියයට හැත්තෑ එකේ සිට සියයට 90 දක්වා ඉහළ දාන්න රනිල් වික‍්‍රමසිංහ ආර්ථිකය සමත් වෙලා. ඒවගේම පොලිය වැඩි කර ගත්තා. අපේ රටේ පොලී ප‍්‍රමාණය 2014දි තිබුණේ රුපියල් බිලියන 436. 2018 වෙනකොට ඒ පොලී ප‍්‍රමාණය බිලියන 852 දක්වා වැඩි වෙලා තිබෙනවා. ආණ්ඩුව බලයට පතවුනේ රටේ ණය බර භාවය අඩු කරනවා කියලයි. එහෙම අඩු කර ගත්ත නම් පොලිය වැඩි වෙන්නෙ කොහොමද. රුපියල අවප‍්‍රමාණය කර ගැනීමත් සමඟම රටේ ණය තොගේ දැවැන්ත ලෙස වැඩි වුණා. අපි එක ඩොලර් එකක් පමණක් ණයක් අරන් තිබුනා නං ඒ ඩොලර් එකේ වටිනාකම 2014 දී රුපියල් එකසිය තිස් එකයි. දැන් වෙනකොට ඩොලර් එකේ විනාකම 181 දක්වා වැඩි වෙලා තිබෙනවා. මේ තත්ත්වය නිසා රටේ ණය ප‍්‍රමාණය පැටව් ගැහුවා. 2013 දී අපේ ණය ප‍්‍රමාණය රුපියලේ අධිප‍්‍රමානය වීම නිසා බිලියන 19 කින් අඩු වුණා. 2014 දී රුපියල ශක්තිමත් වීම නිසා බිලියන අසූනමයකින් අඩුවුණා. 2015දි බිලියන 285 කින් වැඩි වුණා. 2016 දී බිලියන 187 කින් වැඩි වුණා. 2017 දී බිලියන 225 කින් වැඩි වුණා. 2018 වෙනකොට බිලියන 1063 කින් වැඩි වුණා. මේ සෑම ඉලක්කමක් ම මහ බැංකු වාර්තා වල තිබෙන ඉලක්කම් කියලා මම සහතික කරනවා. පසුගිය අවුරුදු හතර තුළදී පමණක් අපේ රටේ ණය බර තාවය බිලියන 1760 කින් වැඩිකර ගත්තා. මේවා රුපියල් මිලියන නෙවෙයි බිලියන. මේ මුදලින් හම්බන්තොට වරාය වගේ තුනක් හදන්න පුළුවන්. මේ වගේ මුදල් ප‍්‍රමාණයකින් අපේ රටේ ණය ප‍්‍රමාණය වැඩි වැඩිකර ගත්තා. අනිත් පැත්තෙන් කිසිම සම්පත් ප‍්‍රමාණයක් අපේ රටට ජාතියට එකතු වුණේ නැහැ. අපි ඒ කාලේ ණය ගන්න කොට ඒ ණය වෙනුවෙන් යමක් රටට එකතු කළා. හම්බන්තොට වරාය මත්තල ගුවන්තොටුපල එහෙම නැත්තං අධිවේගී මාර්ගයක් රටට එකතු වුණා. මේ තත්ත්වයෙන් පෙනී යන්නේ රනිල් වික‍්‍රමසිංහ මහත්තයා ඉතාමත්ම දැවැන්ත විප්ලවයක් සිදු කළ බවයි.“", "URL": "https://sinhala.adaderana.lk/news.php?nid=117733", "Category": null, "Parent URL": null}