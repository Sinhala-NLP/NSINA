{"Source": "Adaderana", "Timestamp": "April 28, 2011 03:29 pm", "Headline": "හරක් හොරු දෙදෙනෙක් ලොරියත් සමග පොලිසිය බාරදෙයි", "News Content": "ගවයින් සොරකම් කිරීමට පැමිණි පුද්ගලයින් දෙදෙනෙකු ඔවුන් පැමිණි ලොරි රථයද සමග පොලිසිය වෙත බාරකිරීමට අනුරාධපුර, අභයපුර නිවාස සංකීර්ණයේ පදිංචිකරුවන් සමත්ව තිබේ. අද(28) අලුයම මෙම සැකකරුවන් පදිංචිකරුවන්ගේ ග්‍රහණයට හසුව ඇති බව අද දෙරණ වාර්තාකරු සඳහන් කළේය. ගවයින් සොරකම් කිරීම සඳහා තවත් පුද්ගලයින් දෙදෙනෙකු ද පැමිණ ඇති අතර ඔවුන් දෙදෙනා පලාගොස් ඇත. අදාළ සැකකරුවන් අභය පුර නිවාස සංකීර්ණයේ ගව ගාල් පවත්වාගෙන යන පදිංචිකරුවන්ගේ ගාල් වෙත පැමිණ ගවයින් සොරාගෙන ගොස් මස් පිණිස අලෙවි කර ඇති බවට මූලික පරීක්ෂණවලදී අනාවරණ වී ඇත. කලක් තිස්සේ ගවයින් අතුරුදන්වීම හේතුවෙන් ඒ පිළිබඳ අවධානයෙන් සිටි ගම්වැසියන් අලුයම් කාලයේ සෝදිසියෙන් සිට සැකකරුවන් හසුකරගැනීමට සමත්ව ඇති බව වාර්තා වේ.", "URL": "https://sinhala.adaderana.lk/news.php?nid=15762", "Category": null, "Parent URL": null}