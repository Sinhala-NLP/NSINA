{"Source": "Adaderana", "Timestamp": "October 7, 2011 10:15 am", "Headline": "සාර්ක් සමුළුවේ ආරක්ෂාවට මෙරට විශේෂ කාර්යය බලකා කණ්ඩායමක්", "News Content": "17 වන සාර්ක් සමුළුවෙහි ආරක්ෂාව සැපයීම සඳහා ශ්‍රී ලංකාවේ විශේෂ කාර්යය බලකායේ දායකත්වය සැපයෙන බව එරට මාධ්‍ය වාර්තා පවසයි. මාලදිවයිනේ අඩ්ඩු නගරයේ එළඹෙන නොවැම්බර් මාසයේදී පැවැත්වීමට නියමිත මෙම සමුළුව සඳහා විශේෂ කාර්යය බලකා සාමාජිකයින්ගෙන් සැදුම්ලත් කණ්ඩායමක් යැවෙන බව සඳහන්ය. විශේෂ කාර්යය බලකාය වෙත මෑතකාලීනව හිමිවූ ජාත්‍යන්තර පිළිගැනීම මත සාර්ක් සමුළුවේ ආරක්ෂක කටයුතු වෙනුවෙන් එහි දායකත්වය ලබාගැනීම පිළිබඳව අවධානය යොමුව ඇති බව එම බලකායේ ජ්‍යොෂ්ඨ නිලධාරියෙකු සඳහන් කර ඇති බව මාලදිවයින් මාධ්‍ය වාර්තා පෙන්වාදෙයි. එමෙන්ම පුපුරණ ද්‍රව්‍ය හඳුනාගැනීමේ කටයුතු වෙනුවෙන් ශ්‍රී ලංකාවේ පොලිස් සුනඛ කණ්ඩායමක් ද යොදාගැනීමට බලාපොරොත්තු වන බව එම වාර්තා සඳහන් කරයි.", "URL": "https://sinhala.adaderana.lk/news.php?nid=19196", "Category": null, "Parent URL": null}