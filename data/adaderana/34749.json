{"Source": "Adaderana", "Timestamp": "June 8, 2013 08:42 pm", "Headline": "මසුන් මරන්න යන්න එපා!", "News Content": "මන්නාරමේ සිට පොතුවිල් දක්වා මෙන්ම කොළඹ හා ගාලු මුහුදු ප්‍රදේශ ආශ්‍රිතව මසුන් මැරීමේ කටයුතුවලින් වළකින ලෙස කාලගුණ විද්‍යා දෙපාර්තමේන්තුව ධීවරයින්ගෙන් ඉල්ලීමක් කරයි. එම ප්‍ර දේශ ආශ්‍රිතව පැයට කිලෝමීටර් 60-70ත් අතර දක්වා දැඩි සුළඟක් වර්ධනය වී මුහුද රළු විය හැකි බැවින් ධීවර කටයුතුවල යෙදීම අවධානම් බව කාලගුණ විද්‍යා දෙපාර්තමේන්තුව පවසයි. පවත්නා වැසි සහිත කාලගුණය හේතුවෙන් ඇති වූ ආපදාවලින් මේවන විට පුද්ගල මරණ 5ක්ද සිදුව තිබේ.", "URL": "https://sinhala.adaderana.lk/news.php?nid=34749", "Category": null, "Parent URL": null}