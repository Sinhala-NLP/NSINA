{"Source": "Adaderana", "Timestamp": "January 11, 2011 01:25 pm", "Headline": "බස් වර්ජනය පාවා දුන්නා -මම අන්තවාදියෙක් නොවේ", "News Content": "බස්නාහිර පළාතේ අද(11) දිනයේ ක්‍රියාත්මක කළ පෞද්ගලික බස් වර්ජනය 50%න් පමණ සාර්ථක බව සමස්ත ලංකා බස්රථ හිමියන්ගේ සමිති සම්මේලනය පවසයි. ඇතමුන් බස් වර්ජනය පාවා දුන්න ද එවැනි පාවාදීම් දිගින් දිගටම සිදුකළ නොහැකි බව එම සම්මේලනයේ සභාපති ස්ටැන්ලි ප්‍රනාන්දු මහතා සඳහන් කළේය. මේ පිළිබඳව හෙට(12) මාධ්‍ය සාකච්ඡාවක් පවත්වන බවත්, ඉදිරියේදී ගනු ලබන ක්‍රියා මාර්ග පිළිබඳව ජනතාව දැනුවත් කිරීමට බලාපොරොත්තු වන බවත් ඒ පිළිබඳ පැහැදිලි කරන ස්ටැන්ලි ප්‍රනාන්දු මහතා කියා සිටියේය. පාවාදීම් පැලැස්තර පමණක් බවත්, අදාළ ප්‍රශ්න වලට විසඳුම් ලබාදෙන ලෙස රජයෙන් ඉල්ලා සිටින බවත් අද දෙරණ අදහස් දක්වමින් ඔහු ප්‍රකාශ කළේය. අද දින ධාවනයෙහි නොයෙදුණු බස් රථ හිමියන්ට එරෙහිව කිසියම් නීතිමය පියවර අනුගමනය කළහොත් ඒ පිළිබඳවත් තීරණයකට එ‍ළඹෙන බව ඒ මහතා අවධාරණය කර සිටියේය. බස්නාහිර පළාතේ බස් රථ ධාවනය සිදුවන්නේ 50% ක් පමණක් බව ද ස්ටැන්ලි ප්‍රනාන්දු මහතා පෙන්වාදුන්නේය. ගාස්තුව පිළිබඳව සති 03 ක කාල සීමාවක් පිළිබඳව ලිඛිත පොරොන්දුවක් ලබාදුන් නිසා වර්ජනය කල්දැමීමට කටයුතු කළ බව මෙම චෝදනාවලට පිළිතුරු දෙන ලංකා පෞද්ගලික බස්හිමියන්ගේ සභාපති ගැමුණු විජේරත්න මහතා සඳහන් කළේය. ස්වභාවික විපතක් නිසා අද වනවිට රට විශාල ව්‍යවසනයකට පත්ව ඇති බවත්, ඒ පිළිබඳව සැලකිල්ලට ගතයුතු බව ද ඔහු කියා සිටියේය. තමන් අන්තවාදියෙකු නොවන බවත්, රටේ ජනතාව මෙන්ම බස් හිමියන් සමග තමන් කටයුතු කරන බවත්, එමනිසා කවුරුන් දෝෂාරෝපණය කළ ද තමන් ඒ පිළිබඳව සැලකිලිමත් නොවන බව හෙතෙම පෙන්වාදුන්නේය. කිසිදු දිනක බස් හිමියන් පාවාදීමට කටයුතු නොකරන බව ද, ඔවුන් ආදරයෙන් ආරක්ෂා කරන බව ද විජේරත්න මහතා අවධාරණය කර සිටියේය. එමෙන්ම අද දිනය තුළ බස්නාහිර පළාතේ බස් ධාවන කටයුතු සාමාන්‍ය පරිදි සිදුවන බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=13420", "Category": null, "Parent URL": null}