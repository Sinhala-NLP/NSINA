{"Source": "Adaderana", "Timestamp": "October 1, 2013 07:58 am", "Headline": "ලෝක ළමා දිනය සහ වැඩිහිටි දිනය අදයි ", "News Content": "ලෝක ළමා හා වැඩිහිටි දිනය අදට යෙදී තබේ. “ පවුල ඔබ සුරකියි “යන්න මෙවර ළමා දිනයේ තේමාවයි. ලෝක ළමා දින ජාතික උත්සවය ජනාධිපති ආර්යා ශිරන්ති වික්‍රමසිංහ රාජපක්ෂ මහත්මියගේ ප්‍රධානත්වයෙන් නෙළුම් පොකුණ මහින්ද රාජපක්ෂ රංග ශාලාවේ දී පැවැත්වීමට නියමිතව ඇත. මෙහිදි ළමා දිනය නිමිත්තෙන් සමරු මුද්දරයක් හා මුල්දින කවරයක් ද නිකුත් කිරීමට කටයුතු යොදා තිබේ. ඊට අමතරව දිවයිනේ බොහෝ ප්‍ර දේශවල ලෝක ළමා දිනය නිමිත්තෙන් විශේෂ උත්සව රැසක් සැලසුම් කර ඇති බවයි වාර්තා වෙයි. මේ අතර ලෝක වැඩිහිටි දින සැමරුම් මහා උත්සවය ශ්‍රීලංකා පදනම් ආයතන ශ්‍රවණාගාරයේ දී පැවැත්වීමට නියමිතයි. මෙවර වැඩිහිටි දින තේමාව වන්නේ “ වැඩිහිටිභාවය සඳහා දිවිය පුරා සූදානම් යන්නයි“. 2030 වසර වන විට ශ්‍රී ලංකා වැඩිහිටි ජනගහනය දෙගුණයකින් වැඩිවීමේ ප්‍රවණතාවක් පවතින බව සෞඛ්‍ය අමාත්‍යාංශය පවසයි. මේ අතර ලෝක ළමා සහ වැඩිහිටි දිනය නිමිත්තෙන් අද(01) දිනයේ වයස අවුරුදු 12ට අඩු පාසල් සිසුන්ට සහ අවුරුදු 60ට වැඩි වැඩිහිටියන්ට දෙහිවල සත්වෝද්‍යානය නොමිලේ නැරඹීමට අවස්ථාව ලබාදී තිබේ. පාසල් නිල ඇඳුමෙන් පැමිණෙන සියලු සිසුන්ට ද නොමිලේ අද දිනයේ සත්වෝද්‍යානය නැරඹීමේ අවස්ථාව හිමිවන බව සත්වෝද්‍යාන අධ්‍යක්ෂ අනුර ද සිල්වා මහතා ප්‍රකාශ කරයි.", "URL": "https://sinhala.adaderana.lk/news.php?nid=37828", "Category": null, "Parent URL": null}