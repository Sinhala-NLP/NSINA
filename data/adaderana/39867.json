{"Source": "Adaderana", "Timestamp": "December 26, 2013 01:06 pm", "Headline": "බදුරලිය රෝහල් ප්‍රශ්නයෙන් පේන්නේ ආණ්ඩුවේ අකාර්යක්ෂමතාවයයි", "News Content": "බදුරලිය රෝහල අසළ පවත්වන උපවාසයට පොලීසියේ 200 ක් පමණද,ජීප් රථ 15 ක් පමණද යොදා ආරක්ෂාව ලබාදී ඇති බව එ.ජා.ප පාර්ලිමේන්තු මන්ත්‍රී අජිත් පී.පෙරේරා මහතා පවසයි. උපවාසකරුවන්ට ඊයේ පොලීසිය විසින් පහරදුන් බවත්, එහිදී කුඩා දරුවෙකුට තුවාල සිදුවූ බවත් මන්ත්‍රීවරයා කියා සිටියේ අද(26) කොළඹ පැවති මාධ්‍ය හමුවකදීය. මෙවැනි සුළු පිරිසකට මෙතරම් ආරක්ෂාවක් සැලසීමට තරම් හැකියාවක් පොලීසියට ඇත්නම් එකී ආරක්ෂාව රෝහලේ වෛද්‍යවරුන්ට හා කාර්ය මණ්ඩලයට ලබාදී රෝහල විවෘත කළ හැකිව පවතින බව ඔහු පෙන්වා දුන්නේය. බදුරලිය රෝහල් ප්‍රශ්නයෙන් ප්‍රකාශ වන්නේ රජයේ අකාර්යක්ෂමතාව බවත්, රෝගියෙක් මැරුණාම වෛද්‍යවරුන්ට චෝදනා එල්ලවීම සාමාන්‍ය සිදුවීමක් බවත් ඔහු කියා සිටියේය. එවැනි ප්‍රශ්නයක් හෝ කළමනාකරණය කර ගැනීමට ආණ්ඩුවට හැකියාවක් නැති බවත්, මේවන විට රෝහල වසා දමා දින 6ක් ගෙවී ඇති බවත් මන්ත්‍රීවරයා සිහිපත් කළේය. බදුරලිය රෝහල වසා දැමීමේ වගකීම මුළුමනින්ම බස්නාහිර පළාත් සභාව විසින් බාරගත යුතුව ඇති බවත්, රජයේ වෛද්‍යවරුන්ගේ සංගමයට ඒ පිළිබඳව චෝදනා කිරීමෙන් ඵලක් නොවන බවත් පෙරේරා මහතා පෙන්වා දුන්නේය. යුද්ධය පවතින වකවානුව තුළ හෝ උතුරු නැගෙනහිර ප්‍රදේශවල හෝ මේ ආකාරයේ රෝහල් වසාදැමීමක් සිදුව නොමැති බවත්, මේ ආකාරයට කිසිවෙකු බැණවැදීම හේතුවෙන් පාසල්,රෝහල්,පොලීසි,බන්ධනාගාර වසාදැමීමට සිදුවුවහොත් එය ඉතා කනගාටුදායක සිදුවීමක් බව මන්ත්‍රීවරයා අවධාරණය කළේය. අධ්‍යාපන ප්‍රතිසංස්කරණ සඳහා පාර්ලිමේන්තු විශේෂ කාරක සභාවක් ගෙනා යෝජනා තිබියදී හිටි අඩියේම 5 ශ්‍රේණියේ ශිෂ්‍යත්ව විභාගය අහෝසි කිරීම තුළින් දිළිදු ජනයාගේ දරුවන්ට දැවැන්ත අසාධාරණයක් සිදුවන බවද ඔහු සඳහන් කළේය. මෙම විභාගය තුළින් දරුවන්ට අනවශ්‍ය පීඩනයක් එල්ලවන බව පිළිගන්නා නමුත් අධ්‍යාපනික වෙනස්කමක් සිදුවිය යුත්තේ දරුවන්ගේ යහපතට විනා අයහපතට නොවන බව හෙතෙම අවධාරණය කළේය. එබැවින් සෙසු යටිතල පහසුකම් වර්ධනය නොකොට,අධ්‍යාපනයේ ගුණාත්මක භාවය සඳහා විෂය නිර්දේශ වෙනස් නොකොට මෙවැනි ක්‍රියාමාර්ගයක් ගැනීම තුළින් දිළිදු, ගම්බද දරුවන්ට ලැබිය යුතු නිදහස් අධ්‍යාපනයේ වරප්‍රසාද අහිමිවන බව මන්ත්‍රීවරයා පැහැදිලි කළේය.", "URL": "https://sinhala.adaderana.lk/news.php?nid=39867", "Category": null, "Parent URL": null}