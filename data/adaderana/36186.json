{"Source": "Adaderana", "Timestamp": "July 29, 2013 10:32 am", "Headline": "විරෝධතාවකින් ගාලු පාර වැහෙයි", "News Content": "විරෝධතාවක් හේතුවෙන් ගාලු මුවදොර වටරවුමේ සිට කොල්ලුපිටිය දක්වා මාර්ගයේ එක් මංතීරුවක් තාවකාලිකව වසා දමා ඇති අතර මේ හේතුවෙන් වාහන තදබදයක් හටගෙන ඇති බව අද දෙරණ වාර්තාකරු පවසයි. ඉන්දු ලංකා ගිවිසුම අත්සන් කර අදට වසර 26ක් පිරීම නිමිත්තෙන් මෙම විරෝධතාවය සංවිධානය කර ඇති අතර ජාතික සංවිධාන එකමුතුව විසින් එය පවත්වනු ලබයි. ශ්‍රී ලංකාවේ ඉන්දීය මහකොමසාරිස් කාර්යාලය ඉදිරිපිට දක්වා එම විරෝධතා පා ගමන ගමන් කිරීමට ද කටයුතු යොදා තිබේ. මේ අතර 13 වැනි ව්‍යවස්ථා සංශෝධනය අහෝසි කරන ලෙස ඉල්ලා දළදා මාළිගාවේ මහ මළුවේදී අද පස්වරුවේ අධිෂ්ඨාන පූජාවක් පැවැත්වීමට කටයුතු යොදා ඇත. සමස්ත ලංකා බෞද්ධ මහ සම්මේලනය හා මහනුවර බෞද්ධාගමික සංවිධාන එකමුතුව විසින් මෙය සංවිධානය කරන බව අප වාර්තාකරු පැවසීය.", "URL": "https://sinhala.adaderana.lk/news.php?nid=36186", "Category": null, "Parent URL": null}