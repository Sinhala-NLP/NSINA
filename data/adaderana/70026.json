{"Source": "Adaderana", "Timestamp": "February 23, 2017 09:06 pm", "Headline": "සිදුවීම ගැන කනගාටුයි -  විධායක සභාවේ අනුමැතිය ඕන වෙන්නෙ නෑ", "News Content": "ඉහළ අධිකරණ සඳහා විනිසුරුන් ලෙස පත්කිරීමට ජ්‍යෙෂ්ඨ නීතිඥයින් අතුරින් පිරිස් යෝජනා කිරීමට නීතිඥ සංගමයේ විධායක සභාවේ අනුමැතිය අවශ්‍ය බවට නීතියක් නොමැති බව ශ්‍රී ලංකා නීතිඥ සංගමයේ සභාපති ජනාධිපති නීතිඥ ජෙෆ්රි අලගරත්නම් මහතා පවසයි.ඒ සඳහා නියමිත පටිපාටික්ද නොමැති බව හෙතෙම කියා සිටියේ අද දෙරණ සමග විශේෂ සම්මුඛ සාකච්ඡාවකට එක්වෙමිනි.මඩකළපුව නීතිඥ සංගමයේ රාමනාදන් කන්නන් මහතා ජනාධිපතිවරයා විසින් මහාධිකරණ විනිසුරුවෙකු ලෙස පත්කිරීම සම්බන්ධයෙන් ශ්‍රී ලංකා නීතිඥ සංගමය හා විනිසුරුවරුන්ගේ සංගමයක් වන අධිකරණ සේවා සංගමය අතර මතභේදකාරී තත්ත්වයක් පැනනැඟී තිබීමත්, මේ හේතුවෙන් නීතිඥ සංගමයේ නිලවරණය දින නියමයක් නොමැතිව කල්දමන්නට සිදුවීමත් සම්බන්ධයෙන් අද දෙරණ අලගරත්නම් මහතාගෙන් කරුණු විමසන ලදී.සාමාන්‍යයෙන් සිදුවන්නේ ද නීතිඥ සංගමයේ ජ්‍යෙෂ්ඨයින් අධිකරණ විනිසුරන් ලෙස පත්කිරීම පිළිබඳ යෝජනා ඉදිරිපත් වූ විට එම යෝජනා නීතිපතිවරයාට හා ජනාධිපතිවරයාට යොමු කිරීම බවත්, ඒ අනුව මඩකළපුව නීතිඥ සංගමය විසින් කන්නන් මහතාගේ නම යෝජනා වූ විට තමන් එය ජනාධිපතිවරයාට යොමු කළ බවත් අලගරත්නම් මහතා සඳහන් කළේය.විශේෂයෙන්ම උතුරු -නැගෙනහිර ප්‍රදේශවල ද්‍රවිඩ භාෂාව කතා කළ හැකි විනිසුරුවරුන්ගේ හිඟයක් පවතින බවත්, ඒ නිසාම ඔවුන් විසින් කළ ඉල්ලීම ජනාධිපතිවරයාට යොමු කළ බවත්, එහිදී සභාපතිවරයා ලෙස තමාට පැවරී ඇති බලය අයුතු ලෙස පාවිච්චි කිරීමක් සිදුනොවුණු බවත්, කරනු ලැබුවේ සාමාන්‍ය ක්‍රියා පිළිවෙළ බවත් ඔහු පැහැදිලි කළේය.මීට පෙරාතුවද අවස්ථා ගණනාවකදීම ජ්‍යෙෂ්ඨ නීතිඥවරුන් අධිකරණ විනිසුරුවරුන් ලෙස පත්කිරීම සිදුවූ බවත්, ඒ අවස්ථාවන්වලදී කිසිදු ගැටළුවක් පැනනොනැඟුණු බවත් අලගරත්නම් මහතා සිහිපත් කළේය.කෙසේ වෙතත් මේවන විට අදාළ සිදුවීම සම්බන්ධයෙන් විනිසුරුවරුන්ගේ සංගමය හා තම සංගමය අතර යම් මතභේදකාරී තත්ත්වයක් උද්ගතවීම පිළිබඳ තමන් කනගාටුවන බවත්, මේ තත්ත්වය සමහන් විය යුතු බවත්, නැතිනම් වඩාත් අපහසුතාවට පත්වන්නේ පොදුජනතාව බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=70026", "Category": null, "Parent URL": null}