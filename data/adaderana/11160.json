{"Source": "Adaderana", "Timestamp": "September 28, 2010 03:32 pm", "Headline": "අරාබි නෞකාවේදී ශ්‍රී ලාංකික කපිතාන්ට වෙඩි", "News Content": "එක්සත් අරාබි එමිර් රාජ්‍යයට අයත් නෞකාවක සේවය කරමින් සිටියදී වෙඩි වැදීමකින් ජීවිතක්ෂයට පත් වූ ශ්‍රී ලාංකික කපිතාන්වරයාගේ දේහය පරීක්ෂණ කටයුතු නිමවීමෙන් පසු ශ්‍රී ලංකාවට ගේවීමට කටයුතු කරන බව විදේශ කටයුතු අමාත්‍යංශය සඳහන් කරයි. අදාළ නෞකාව ඉරාන - එක්සත් අරාබි එමිර් රාජ්‍යය අතර මුහුදු සීමාවේ යාත්‍රා කරමින් තිබියදී පසුගිය ඉරිදා දිනයේ කපිතාන්වරයා මෙම ප්‍රහාරයට ලක්ව ඇති බව විදේශ කටයුතු අමාත්‍යාංශය සඳහන් කරයි. මුහුදු කොල්ලකරුවන් විසින් මෙම ප්‍රහාරය එල්ල කරන්නට ඇති බවට විශ්වාස කරන බව ද එම අමාත්‍යාංශය පවසයි. මෙසේ ‍ජීවිතක්ෂයට පත්ව ඇත්තේ හෝමාගම ප්‍රදේශයේ පදිංචි 54 හැවිරිදි සුනිල් ධර්මරත්න නැමැති අයෙකි. කෙසේවෙතත් මේ වන විට ඔහුගේ දේහය සාජා හි රෝහලක තබා ඇති අතර එහිදි පශ්චාත් මරණ පරීක්ෂණ කටයුතු සිදුකිරීමට කටයුතු යොදා ඇති බව වාර්තා වේ. ඒ අනුව අදාළ පරීක්ෂණ කටයුතු අවසන් වූ වහාම කපිතාන්වරයාගේ දේහය මෙරටට ගෙන්වා ගැනීමට කටයුතු කරන බව ද විදේශ කටයුතු අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=11160", "Category": null, "Parent URL": null}