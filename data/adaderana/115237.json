{"Source": "Adaderana", "Timestamp": "July 29, 2019 09:11 am", "Headline": "ජනපතිගෙන් පිළිසරණක්", "News Content": "පොළොන්නරුව - මඩකලපුව මාර්ගයේ වැලිකන්ද ප‍්‍රදේශයේ දී සිදු වූ රිය අනතුරින් විපතට පත් පවුල්වල සාමාජිකයන් 10 දෙනෙකු වෙනුවෙන් මුදල් ප‍්‍රදානයන් සිදු කිරීම ජනාධිපති මෛතී‍්‍රපාල සිරිසේන මහතා අතින් ඊයේ(28) පස්වරුවේ සිදු කෙරුණි. ඒ පොළොන්නරුව දිස්ති‍්‍රක් ලේකම් කාර්යාලයේ දීයී. පසුගිය ජූනි දහඅටවන දින පොළොන්නරුව - මඩකලපුව මාර්ගයේ වැලිකන්ද ප‍්‍රදේශයේ දී මෙම අනතුර සිදු විය. අනතුරින් විපතට පත් පවුල්වල සාමාජිකයින් 10 කු වෙනුවෙන් රුපියල් ලක්ෂ 05 බැගින් වූ මුදල් ප්‍රදානය ජනාධිපති මෛතී‍්‍රපාල සිරිසේන මහතා අතින් ඊයේ ලබා දුන් බව ජනාධිපති මාධ්‍ය අංශය සඳහන් කළේය. මේ අතර 2020 ඔලිම්පික් කී‍්‍රඩා උලෙළට සහභාගීවන බර ඉසිලීමේ කී‍්‍රඩකයන්ගේ පෝෂණ අනුග‍්‍රහය වෙනුවෙන් රුපියල් ලක්ෂ 05ක මුදල් ප‍්‍රදානයක් සිදු කිරීම සහ දිස්ති‍්‍රක්කයේ පාසල් කිහිපයක අඩු පාඩු සපුරාගැනීම වෙනුවෙන් මුදල් පරිත්‍යාග පිරිනැමීම මෙන්ම පරිගණක කට්ටල, සංගීත උපකරණ ඇතුළු ප‍්‍රදානයන් සිදු කිරීම ද ජනාධිපතිවරයා අතින් සිදු කෙරුණි. එසේම විශේෂ අවශ්‍යතා ඇති දරුවෙකු වූ පැරකුම් උයන චතුර මාලින්ද දරුවාගේ ඉදිරි කටයුතු සහ මීගස්වැව දියසෙන්පුර සදීප අනුහස් සුබසිංහ දරුවාගේ ඉදිරි අධ්‍යාපන කටයුතු වෙනුවෙන් ද ඔවුන්ගේ මව්පියන් කළ ඉල්ලීම පරිදි ජනාධිපතිවරයා අතින් මුදල් පරිත්‍යාග පිළිගැන්විය.", "URL": "https://sinhala.adaderana.lk/news.php?nid=115237", "Category": null, "Parent URL": null}