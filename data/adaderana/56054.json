{"Source": "Adaderana", "Timestamp": "December 31, 2015 08:56 am", "Headline": "H.I.V ශරීරගත වූ ගැබිණි මව්වරුන් 20ක්", "News Content": "එච්.අයි.වී ශරීරගත වූ ගැබිණි මව්වරුන් 20 දෙනෙකු පමණ මේ වසරේ හඳුනාගෙන ඇති බව සෞඛ්‍ය අමාත්‍යංශය පවසයි.සෞඛ්‍ය අමාත්‍යංශයේ ලිංගාශ්‍රිත රෝග හා එච්.අයි.වී ඒඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා සඳහන් කළේ ගැබිණි මව්වරුන් සඳහා සිදුකරන එච්.අයි.වී රුධිර පරීක්ෂාවේදී මෙම තොරතුරු අනාවරණය වී ඇති බවයි.2013 වර්ෂයේ සිට සියලූම ගැබිණි මව්වරුන් එච්.අයි.වී පරීක්ෂණයට භාජනය කිරීමේ වැඩිපිළිවෙළක් සෞඛ්‍ය අමාත්‍යංශය විසින් ක්‍රියාත්මක කර ඇත.ඒ අනුව මේ වසරේදී ගැබිණි මව්වරුන්ගෙන් සියයට 70ක් පමණ මෙම පරීක්ෂණයට භාජනය කර ඇති අතර එය ලබන වසරේදී සියයට සියය දක්වා ඉහළ නැංවීමට බලාපොරොත්තු වන බව වෛද්‍ය සිසිර ලියනගේ මහතා සඳහන් කළේය.එච්.අයි.වී ආසාදනය වූ ගැබිණි මව්වරුන් හඳුනාගෙන ඔවුන්ට නිසි ප්‍රතිකාර ලබාදීම මඟින් අදාළ වෛරසය දරුවන්ට ඇතුළුවීම වළක්වා ගැනීමට හැකිවී ඇත.එච්.අයි.වී ආසාදනය වී ඇති බවට හඳුනාගත් මව්වරු 12 දෙනෙකු පමණ මේ වන විට දරු ප්‍රසූතියන් සිදුකර ඇති අතර එම දරුවන්ගෙන් කිසිවෙකුටත් එච්.අයි.වී ආසාදනය වී නොමැති බවද වෛද්‍ය සිසිර ලියනගේ මහතා සඳහන් කළේය.", "URL": "https://sinhala.adaderana.lk/news.php?nid=56054", "Category": null, "Parent URL": null}