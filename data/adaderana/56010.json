{"Source": "Adaderana", "Timestamp": "December 29, 2015 01:04 pm", "Headline": "නව ව්‍යවස්ථාව හරහා ජාතික ප්‍රශ්නයට විසඳුම් සෙවිය යුතුයි ", "News Content": "ජාතික ප්‍රශ්නයට විසඳුම් සොයන අවස්ථාවේ දී එය කඩාකප්පල් නොකරන ලෙස විපක්ෂ නායක ආර්.සම්බන්ධන් මහතා සියලුම දෙමළ දේශපාලනඥයන්ගෙන් ඉල්ලීමක් කර තිබේ.සංවර්ධන කටයුතු හෝ වෙනත් කටයුතු සිදුකිරීමේ දී පක්ෂයේ ප්‍රතිපත්තිවලට පටහැනිව කටයුතු නොකරන ලෙස ද විපක්ෂ නායකවරයා දැනුම් දී ඇත.උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා සමග පැවති සාකච්ඡාවකින් අනතුරුව අදහස් දක්වමින් විපක්ෂ නායක ආර්.සම්බන්ධන් මහතා මෙම අදහස් පල කර ඇති බව දෙමළ ජාතික සන්ධාන ප්‍රකාශකයෙකු සඳහන් කළේය.මේ අතර ලබන ජනවාරි 09 වන දිනෙන් පසුව නව ව්‍යවස්ථාව සඳහා යෝජනා ඉදිරිපත් කිරීමට ද දෙමළ ජාතික සන්ධානය තීරණය කර තිබේ.නව ව්‍යවස්ථාව හරහා ජාතික ප්‍රශ්නයට විසඳුම් සෙවීමට කටයුතු කරන බව එම සන්ධානය සඳහන් කළේය.මේ අතර දෙමළ ජාතික සන්ධානයේ සහයෝගය නොමැතිව උතුරේ ආරම්භ කරන නව පක්ෂ සහ කණ්ඩායම්වලට පැවැත්මක් නොමැති බව ඉලංකෙයි තමිල් අරසුකච්චි පක්ෂ නායක මාවෙයි සේනාධිරාජා මහතා පවසයි.උතුරේ විවිධ කණ්ඩායම්, කමිටු, දේශපාලන පක්ෂ ආරම්භ කිරීම පසුගිය සමයේ සිදුවුව ද ඒවා මාස දෙක තුනකට පමණ කාලයකට සීමා වු බව ඒ මහතා සඳහන් කළේය. එවැනි පක්ෂ සහ කමිටු බිහිවුව ද දෙමළ ජාතික සන්ධානය කෙරෙහි දෙමළ ජනතාවගේ පවතින විශ්වාසය පළුදු නොවු බව ඔහු සඳහන් කර සිටියේය.කුමන කමිටුවක් බිහිවුව ද ඒවා තුළින් දෙමළ ජනතාවගේ ගැටලු වෙනුවෙන් විසඳුම් ලබාදිය යුතු බව මාවෙයි සේනාධිරාජා මහතා පැවසුවේය.", "URL": "https://sinhala.adaderana.lk/news.php?nid=56010", "Category": null, "Parent URL": null}