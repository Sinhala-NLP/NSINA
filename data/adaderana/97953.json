{"Source": "Adaderana", "Timestamp": "October 20, 2018 08:53 am", "Headline": "කොළඹ ප්‍රදේශ කිහිපයකට තවමත් වතුර නෑ", "News Content": "කොළඹ ප්‍රදේශ රැසකට ඊයේ දහවල් 12 සිට අත්හිටවූ ජල සැපයුම ඇතැම් ප්‍රදේශ වලට මේ වන විටත් යථා තත්වයට පත්ව නොමැති බව වාර්තා වෙයි. ජාතික ජල සම්පාදන හා ජලාපවහන මණ්ඩලය පැවසුවේ අද(20) අළුයම 5.00ට පමණ ජල සැපයුම ලබාදුන්න ද උස් බිම් ප්‍රදේශ වල ජල සැපයුම දහවල් වන විට යථා තත්වයට පත්වනු ඇති බවයි. අඹතලේ සිට ජුබිලි ජල තටාකයට ජලය සැපයෙන ප්‍රධාන නළ මාර්ගයේ හදිසි අලුත්වැඩියා කටයුත්තක් හේතුවෙන් ජල සැපයුම අත්හිටුවීමට සිදුවූ බව එම මණ්ඩලය පවසයි. කෝට්ටේ මහ නගර සභා බල ප්‍රදේශය, කොළඹ 05, කොළඹ 07 සහ කොළඹ 8 යන ප්‍රදේශවලට ඊයේ මධ්‍යහ්න 12 සිට ජල සැපයුම අත්හිටවා තිබේ. මීට අමතරව අදාළ කාලය තුළ මහරගම, බොරළැස්ගමුව නගර සභා බල ප්‍රදේශ සහ කොළඹ 06 යන ප්‍රදේශවලට ද අඩු පීඩනයක් යටතේ ජලය සැපයුණු බව ජලසම්පාදන මණ්ඩලය වැඩිදුරටත් පැවසීය.", "URL": "https://sinhala.adaderana.lk/news.php?nid=97953", "Category": null, "Parent URL": null}