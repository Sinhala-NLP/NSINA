{"Source": "Adaderana", "Timestamp": "February 13, 2016 12:44 pm", "Headline": "අවසන් විනිශ්චය අභ්‍යන්තර අධිකරණ යාන්ත්‍රණයකින් පමණයි", "News Content": "මෙරට සිදුවී ඇති බව කියන යුධ අපරාධ සම්බන්ධයෙන් සිදු කරන විමර්ශන සඳහා ජාත්‍යන්තරයේ මැදිහත්වීම සම්බන්ධයෙන් ශ්‍රී ලංකා රජය විරුද්ධ නොවන බව රනිල් වික්‍රමසිංහ මහතා පවසා තිබේ. කෙසේ වෙතත් එම යුධ අපරාධ සම්බන්ධයෙන් අවසන් විනිශ්චය අභ්‍යන්තර අධිකරණ යාන්ත්‍රණයක් හරහා ලබාදීමට කටයුතු කරන බව අග්‍රාමාත්‍යවරයා අවධාරණය කර ඇත.ඉන්දියාවේ ශ්‍රී ක්‍රිෂ්ණා විහාරස්ථානයේ ආගමික වතාවත්වල යෙදීමෙන් අනතුරුව ඉන්දීය මාධ්‍යවේදීන් නැගූ ප්‍රශ්නවලට පිළිතුරු ලබා දෙමින් අග්‍රාමාත්‍යවරයා මෙම අදහස් පළ කර ඇති බව ද ටයිම්ස් ඔෆ් ඉන්දියා පුවත්පත ප්‍රකාශ කළේය.මෙරට යුධ අපරාධ සම්බන්ධයෙන් ගන්නා තීන්දු තීරණ ගැනීමේදී ඉන්දියාව, පාකිස්ථානය, බංග්ලාදේශය සහ ඇෆ්ගනිස්ථානය වැනි රටවල මානව හිමිකම් සංවිධානවලට මෙන්ම අමෙරිකාවේ මානව හිමිකම් සංවිධානවලට ද මේ සඳහා සහභාගීවිමේ ගැටලුවක් නොමැති බව අග්‍රාමාත්‍යවරයා පවසා ඇත.යුද්ධය අවසන් කාලයේ එල්.ටී.ටී.ඊ සංවිධානය සිවිල් වැසියන් යුධ කලාපවලට රැගෙන ගිය බවත් එහිදී සිවිල් වැසියන් මරණයට පත් වූ බවත් අග්‍රාමාත්‍යවරයා පවසා තිබේ.කෙසේ වෙතත් යුද්ධයේදී මියගිය සංඛ්‍යාව පිළිබඳව තමන් තුළ නිසි අවබෝධයක් නොමැති බව ද අග්‍රාමාත්‍යවරයා මාධ්‍යවේදීයෙකු නැගූ ප්‍රශ්නයකට පිළිතුරු ලබා දෙමින් අදහස් පළ කළ බව ඉන්දීය මාධ්‍ය වාර්තා කළේය.එහෙත් යුද්ධයේදී සිදු වූ බව කියන සිවිල් වැසියන් ඝාතනයවීම් පිළිබඳ දඬුවම් පැණවීමට හැකියාව පවතින්නේ දේශීය යාන්ත්‍රණයකින් පමණක් බව අග්‍රාමාත්‍යවරයා මෙහිදී ප්‍රකාශ කර ඇත.", "URL": "https://sinhala.adaderana.lk/news.php?nid=57189", "Category": null, "Parent URL": null}