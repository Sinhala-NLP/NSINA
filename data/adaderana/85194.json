{"Source": "Adaderana", "Timestamp": "March 5, 2018 03:00 pm", "Headline": "හලාවත දරුවාගේ ඝාතකයා පාපොච්චාරණය කරයි", "News Content": "හලාවත ඉරණවිල දරුවා අපහරණය කොට ඝාතනය කිරීමේ සිද්ධියේ ප්‍රධාන සැකකරු අද(05) හලාවත මහේස්ත්‍රාත් අධිකරණයට ඉදිරිපත් කිරීමට නියමිතයි. විශේෂ මෙහෙයුමකින් අනතුරුව සැකකරු ඊයේ(04) මුලතිව් හී ධීවර වාඩියකදී අත්අඩංගුවට ගැනීමට පොලිසිය සමත් විය. හලාවත සමිඳුගම බටහිර ඉරණවිල පදිංචිව සිටි දස හැවිරිදි සුසිත් නිර්මාල් ඉකුත් පෙබරවාරි 25 වැනිදා සිට අතුරුදන්ව තිබූ අතර ඔහුගේ මළ සිරුර ඊට දින දෙකකට පසුව ඉරණවිල කැලෑබද ප්‍රදේශයක තිබී සොයා ගැණුනි. පශ්චාත් මරණ පරීක්ෂණයෙන් හෙළි වී තිබුණේ දරුවා බරපතළ ලිංගික අපයෝජනයකට ලක්කොට ඝාතනය කර ඇති බවයි. ඝාතනය වීමට පෙර සුසිත් , ඔහු නිතර රැඳී සිටි වෙළෙඳසැලට ආ ගිය පුද්ගලයකු සමඟ හිතවත්ව සිටි බවත් එම තැනැත්තා ගිරවුන් පෙන්වීමට බව කියමින් සුසිත්ව කැලෑබද ප්‍රෙද්ශය වෙත රැගෙන ගිය බවත් සිද්ධිය දුටුවන් අනාවරණ කර තිබුණා. පොල් කැඩීමේ රැකියාවක නිරත බව කියූ අදාල තැනැත්තා සුසිත් සමඟ කතාබහ කරන ආකාරය එම වෙළෙඳසැලේ සීසීටීවී දර්ශනවල සටහන්ව තිබුණි. රටේම අවධානය මෙම අපරාධය වෙත යොමු වී තිබූ පසුබිමක පොලිසිය විසින් සැකකරු අල්ලාගැනීම සඳහා සූක්ෂම මෙහෙයුමක් දියත් කරනු ලැබීය. ඒ අනුව සුසිත් ඝාතනයේ සැකකාර පුද්ගලයා සිද්ධිය වූ ඉරණවිලට කිලෝමීටර 260 ක් පමණ ඈතින් පිහිටි මුලතිව් හී නයාරු කලපුවේ ධීවර වාඩියක සිටියදී ඊයේ අත්අඩංගුවට ගනු ලැබීය. ඒ 'සැකකටයුතු අයෙක් සිය වාඩියේ සිටින බවට ' අදාල වාඩියේ පුද්ගලයන් මුලතිව් පොලිසියට කළ දැනුම්දීමක් අනුවයි. පොලිසිය වහාම සැකකරු අත්අඩංගුවට ගෙන ඇති අතර සුසිත් ඝාතනය තමා විසින් සිදු කළ බව පිළිගනිමින් ඔහු එහිදී පාපෝච්ඡාරණයක් කළ බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. තමා සුසිත්ව ඝාතනය කර පසුව ඉකුත් 27 වැනිදා මුලතිව් බලා යන බසයක නැගී මුලතිව් නයාරු ප්‍රෙද්ශයට පැමිණි බව සැකකරු එහිදී අනාවරණ කර තිබේ.", "URL": "https://sinhala.adaderana.lk/news.php?nid=85194", "Category": null, "Parent URL": null}