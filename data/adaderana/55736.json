{"Source": "Adaderana", "Timestamp": "December 15, 2015 01:40 pm", "Headline": "ධීවර කර්මාන්තයට කොරියාවෙන් සහයදෙයි ", "News Content": "ශ්‍රී ලංකාවේ ධීවර කර්මාන්තයේ ප්‍රවර්ධනය සඳහා සියළු සහය ලබා දීමට කොරියානු රජය කැමැත්තෙන් පසුවන බව කොරියානු තානාපති වොන් සැම් චැන්ග් මහතා ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතාට පවසා තිබේ. කොරියානු තානාපතිවරයා මේ බව දන්වා සිටියේ ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා ධීවර අමාත්‍යංශයේදී ඊයේ (14) දින හමුවූ අවස්ථාවේදීය. මෙහිදී කොරියානු තානාපති වොන් සැම් චැන්ග් මහතා කියා සිටියේ ශ්‍රී ලංකාවේ ධීවර ක්ෂේත්‍රයේ ඉදිරි සංවර්ධනය උදෙසා දැනුම, පුහුණුව මෙන්ම තාක්ෂණික පහසුකම් ද ලබා දීමට තම රට සුදානම් බවයි. ධීවර ක්ෂේත්‍රයේ සංවර්ධනය උදෙසා තරුණ පරපුරට මනා දැනුමක් මෙන්ම පුහුණුවක් ලබා දීමේ වැදගත්කම මෙම හමුවේ දී පෙන්වා දුන් අමාත්‍යතුමා නවීන තාක්ෂණය ධීවර කර්මාන්තයට යොදාගැනීම සඳහා තරුණ ආකර්ෂණය දිනා ගත යුතු බවත්, ඒ සඳහා පුහුණු විද්‍යාලයක අවශ්‍යතාව පිළිබඳවත් කරුණු දැක්විය.අමාත්‍යතුමා ඉදිරිපත් කළ කරුණු දැක්වීම හා ධීවර ක්ෂේත්‍රය කෙරෙහි අමාත්‍යතුමා දක්වන උනන්දුව හා කැපවීම අගය කළ කොරියානු තානාපතිවරයා ලෝක ධීවර කර්මාන්තය හා තරඟ කළ හැකි ධීවර වෘත්තිකයින් බිහිකිරීම පිණිස පුහුණු විද්‍යාලයක් ලබා දීම සලකා බලන බව පැවසූ කොරියානු තානාපතිවරයා තවදුරටත් කියා ඇත්තේ ඒ සඳහා කොයිකා ආයතනය සමඟ සාකච්ඡා කරන ලෙස බවද ධීවර හා ජලජ සම්පත් අමාත්‍යාංශය නිවේදනයක් නිකුත් කරමින් සඳහන් කර තිබේ.ධීවර ක්ෂේත්‍රය පිලිබඳ සොයා බැලීම සඳහා එරටට පැමිණෙන්නැයි කොරියානු රජයේ නිල ආරාධනය ද කොරියානු තානාපති වොන් සැම් චැන්ග් මහතා විසින් ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මැතිතුමාට නිල වශයෙන් භාර දී ඇති බව වාර්තාවෙයි.ශ්‍රී ලංකාවේ ධීවර කර්මාන්තයේ උන්නතිය උදෙසා කොරියානු රජය දක්වන උනන්දුව හා කැපවීම මහත් සේ අගය කළ දිලිප් වෙදආරච්චි අමාත්‍යතුමා එරට නිල සංචාරයක් සඳහා කළ නිල ආරාධනය සම්බන්ධයෙන් එරට රජයට ස්තූතිය පල කළ අතර එම සංචාරයේදී ශ්‍රී ලංකාව තුල ආයෝජනය කිරීමට කැමැත්තක් දක්වන කොරියානු ව්‍යාපාරික ප්‍රජාව මුණගැසීමටද අමාත්‍යතුමා කැමැත්ත පළ කර ඇති බව එම නිවේදනයේ සඳහන් වෙයි.", "URL": "https://sinhala.adaderana.lk/news.php?nid=55736", "Category": null, "Parent URL": null}