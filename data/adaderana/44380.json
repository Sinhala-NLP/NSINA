{"Source": "Adaderana", "Timestamp": "July 2, 2014 11:06 pm", "Headline": " වැව් ජලයට වස මිශ්‍රකර  සතුන් දඩයම් කරලා ", "News Content": "ඡායා රූ - රාහුල් සමන්ත හම්බන්තොට, කොහොලංකල, මැටිගත්ත වැව රක්ෂිතය ආශ‍්‍රිතව දඩයම්කරුවන් විසින් වැව් ජලයට වස මිශ‍්‍ර කර සතුන් දඩයම්කර විවිධ ප‍්‍රදේශවලට විකිණීමේ ජාවාරමක් පිළිබඳ තොරතුරු හම්බන්තොට වනජීවි නිලධාරීන්ට අනාවරණය වී තිබේ. හම්බන්තොට දිස්ත‍්‍රික්කයේ පවතින දැඩි නියගය හේතුවෙන් මේ වන විට විවිධ ප‍්‍රදේශවල වැව්, ඇළ දොළ ආදිය සිදී ගොස් ඇති අතර මේ හේතුවෙන් සතුන්ට බීමට ජලය බිඳක් සොයාගැනීමට ඉතිරිව ඇත්තේ කුඩා ප‍්‍රමාණයේ වැව් කිහිපයකි. හම්බන්තොට, කොහොලංකල, මැටිගත්ත වැවත් එවැනි ආකාරයේ ජලය ඉතිරි වී තිබෙන එක් වැවක් වන අතර සතුන් මෙන්ම මෙම වැවෙහි ජලයෙන් ප‍්‍රදේශයේ ජනතාවද ජල අවශ්‍යතා සපුරා ගන්නා බව අද දෙරණ වාර්තාකරු පවසයි. මැටිගත්ත වැව ආශ‍්‍රිතව කුඩා වතුර වළවල් සාදා එම ජලයට වස මිශ‍්‍ර කර සතුන් මරා එම සතුන්ගේ මස් හම්බන්තොට දිස්ත‍්‍රික්කයට පැමිණෙන සංචාරකයින්ට හා වන්දනාකරුවන්ට විකිණීමට විවිධ ප‍්‍රදේශවලට බෙදා හැර ඇති බව වාර්තාවෙයි. මේ සම්බන්ධයෙන් තොරතුරු හෙළිවීමත් සමඟ වනජීවී නිලධාරින් මෙම ප‍්‍රදේශේ පසුගියදා සෝදිසි කිරීමක්ද සිදු කර තිබුණි. කෙසේ වෙතත් වනජීවී නිලධාරීන් මේ සම්බන්ධයෙන් සොයා බැලීම සඳහා පැමිණි බව දැනගත් මෙම පිරිස විසින් මෙම ක‍්‍රියාවලිය තාවකාලිකව නවතා ඇත. නමුත් වනජීවී නිලධාරීන් දිගින් දිගටම මෙහෙයුම් පවත්වාගෙන ගිය අතර මෙහෙයුම් වල ප‍්‍රතිඵලයක් වශයෙන් අද (02) රක්ෂිතයේ කළ සෝදිසි මෙහෙයුමකදී මෙම වස දමන ලද ජලය පානය කිරීමෙන් මිය ගිය මුවන් තිදෙනෙකු සහ ගස්මත මිය ගිය වඳුරන් තිදෙනෙකුගේ සිරුරු කැලෑ රක්ෂිතයේ තිබී හමු විය.", "URL": "https://sinhala.adaderana.lk/news.php?nid=44380", "Category": null, "Parent URL": null}