{"Source": "Adaderana", "Timestamp": "August 27, 2012 06:38 pm", "Headline": "ශ්‍රී ලංකා හමුදාවට තවදුරටත් ඉන්දීයාවේදී පුහුණුව", "News Content": "ශ්‍රී ලංකාවේ ආරක්ෂක අංශ සාමාජිකයින් සඳහා ලබාදෙන පුහුණුව තවදුරටත් ලබාදෙන බව ඉන්දියාව පවසයි. තමිල්නාඩුවෙන් මේ සම්බන්ධයෙන් කවර බලපෑම් එල්ලවුවද එය නතර නොකරන බව ඉන්දීය රජයේ ආරක්ෂක අමාත්‍ය එම්.එම් පල්ලම් රාජු මහතා අද ( 27) නවදිල්ලියේදී පවසා තිබේ. ශ්‍රී ලංකාවේ ආරක්ෂක අංශ සාමාජිකයින්ට ඉන්දියාව තුළ කිසිදු පුහුණුවක් ලබානොදිය යුතු බව තමිල්නාඩු ප්‍රධාන අමාත්‍යවරිය වන ජයලලිතා ජයරාම් ප්‍රකාශ කර තිබුණි. කෙසේ වෙතත් ඉන්දියාවේ මිත්‍ර රටක් ලෙස ශ්‍රී ලංකාවේ ආරක්ෂක අංශ සාමාජිකයින්ට පුහුණුව ලබාදීම නතර නොකළ හැකි බවත් එය දිගටම සිදුකරන බවත් ආරක්ෂක අමාත්‍යවරයා පවසා තිබේ. තමිල්නාඩු දේශපාලනඥයින්ගේ බලපෑම් හේතුවෙන් ඉන්දියාවේ තම්බරාම් හී පුහුණුව ලබමින් සිටි ශ්‍රී ලාංකික ආරක්ෂක අංශ සාමාජිකයින් 9 දෙනෙකු බැංගලෝරය වෙත පසුගිය ජුලි මස මාරු කර යවන ලදී. එසේම තමිල්නාඩු ප්‍රධාන අමාත්‍යවරිය විසින් ඉන්දීය අග්‍රාමාත්‍ය ආචාර්ය මන් මෝහන් සිං මහතා වෙත ලිපියක් යවමින් ශ්‍රී ලාංකික ආරක්ෂක අංශ සාමාජිකයින්ට ලබාදෙන පුහුණුව නතර කර ඔවුන් යළි ශ්‍රී ලංකාවට යැවීමට පියවර ගන්නා ලෙසට එරට ආරක්ෂක අමාත්‍යවරයාට දැනුම් දෙන්නැයි ද ඉල්ලීමක් කර තිබුණි.", "URL": "https://sinhala.adaderana.lk/news.php?nid=26935", "Category": null, "Parent URL": null}