{"Source": "Adaderana", "Timestamp": "March 29, 2013 06:32 pm", "Headline": " හැකි ඉක්මනින් කැබිනට් රැස්වීමක් ඕනෑ - හකීම් ජනපතිගෙන් ඉල්ලයි", "News Content": "හැකි ඉක්මනින් කැබිනට් මණ්ඩල රැස්වීමක් කැඳවන ලෙස ශ්‍රී ලංකා මුස්ලිම් කොංග්‍රසයේ නායක, අධිකරණ අමාත්‍ය රාවුෆ් හකීම් මහතා ජනාධිපතිවරයාගෙන් ඉල්ලීමක් කර තිබේ. රටේ මුස්ලිම් ජාතීන්ට එරෙහිව සිදුවන අකටයුතුකම් හා සිවිල් ජනයා නොසන්සුන්වීම සම්බන්ධයෙන් සාකච්ඡා කිරීම සඳහා මෙම හදිසි කැඳවීම කළ යුතු බව අමාත්‍යවරයා ඉල්ලා ඇති වග මුස්ලිම් කොංග්‍රසය විසින් නිකුත් කළ නිවේදනයක දැක්වෙයි. මේවන විට විදෙස්ගතව සිටින ජ්‍යෙෂ්ඨ අමාත්‍ය එම්.එච්.රම් ෆවුසි,අමාත්‍ය රිෂාද් බදියුදීන්,අමාත්‍ය ඒ.එල්.එම් අතාවුල්ලා යන අමාත්‍යවරුන් සමගද සාකච්ඡා කිරීමෙන් අනතුරුව මෙම තීරණය ගත් බව එහි සඳහන්ය. ඉකුත්දින පැපිලියාන ප්‍රදේශයේ මුස්ලිම් ජාතික ව්‍යාපාරිකයෙකුට අයත් ප්‍රසිද්ධ වෙළඳසැළකට ප්‍රහාරයක් එල්ලවීම සම්බන්ධයෙන් සිය කනස්සල්ල ප්‍රකාශ කරන බවත්, එකී ප්‍රහාරය හෙළාදකින බවත් හකීම් මහතා පෙන්වාදී තිබේ. සුළු ජාතික ප්‍රජාවන්ට මෙන්ම මුස්ලිම් ජාතික ප්‍රජාවට එරෙහිව මෑත කාලයේ අවස්ථා ගණනාවකදීම ප්‍රහාරයන් එල්ලවීම හා හිරිහැර සිදුවීම පිළිබඳ මෙන්ම ඒ සම්බන්ධයෙන් නීතිය ක්‍රියාත්මක නොවීම පිළිබඳ අමාත්‍යවරයා සිය බලවත් කනගාටුව ප්‍රකාශ කර ඇත.", "URL": "https://sinhala.adaderana.lk/news.php?nid=32838", "Category": null, "Parent URL": null}