{"Source": "Adaderana", "Timestamp": "June 5, 2014 01:11 pm", "Headline": "පොහොර මිටි වලට යටවී පුද්ගලයෙක් මරුට", "News Content": "කිරිබත්ගොඩ ප්‍රදේශයේ පොහොර ගබඩාවක් තුළ සිදුවූ අනතුරකින් පුද්ගලයෙකු මියගොස් තිබේ. පොහොර මිටි කිහිපයක් සිරුර මතට වැටීමෙන් අදාළ පුද්ගලයා අනතුරට ලක්ව ඇති බව පොලීසිය පැවසුවේය. ගබඩාවේ තිබූ පොහොර මිටි කිහිපයක් ලොරි රථයකට පැටවීමට යාමේදී මෙම අනතුර සිදුව ඇත. බරපතළ තත්ත්වයේ පසුවූ එම පුද්ගලයා රාගම රෝහලට ඇතුළත් කිරීමෙන් අනතුරුව මියගොස් ඇති බව සඳහන්ය. මියගොස් ඇත්තේ වත්තල හුණුපිටිය ප්‍රදේශයේ පදිංචිව සිටි 47 හැවිරිදි පුද්ගලයෙකි. සිද්ධිය සම්බන්ධයෙන් කිරිබත්ගොඩ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=43756", "Category": null, "Parent URL": null}