{"Source": "Adaderana", "Timestamp": "November 1, 2017 10:57 am", "Headline": "ඉහළ කොත්මලෙන් අවතැන් වූවන් තවත් අසරණ වෙයි", "News Content": "ඉහළ කොත්මලේ ජලාශය ඉදිකිරීමේදී එහි අවතැන් වූවන් වෙනුවෙන් තලවාකැලේ නව කුමාර ගම ප‍්‍රදේශයේ ඉදිකළ නිවාස යෝජනා ක‍්‍රමයේ නිවාස තුනක් ගිලා බැසීමේ අවධානමකට ලක්වි තිබේ. එම ජලාශයට ඉහළින් ඉදිකර ඇති මෙම ගම්මානයේ නිවාස හතලියක් එහි අවතැන් වූවන් වෙනුවෙන් 2007 වසරේදී ලබා දී තිබේ. ගිලා බැසිමේ අවධානමට ලක්වී ඇති නිවාස වලට ඉහළින් ඉදිකර ඇති ආරක්‍ෂිත බැම්ම තුලින් පහළට විශාල ජල කාන්දුවක් තිබීම නිසා එම ආරක්‍ෂිත බැම්මද පුපුරා එම නිවාස තුන ගිලා බැසිමේ අවධානමකට ලක්වී ඇති බව එම නිවාස වල පදිංචිකරුවන් පවසයි. මීට පෙර අවස්ථාවකදී ද නිවාස ඉරිතලා ගොස් තිබුණු අතර ඒ පිළිබඳව අදාල බලධාරීන් දැනුවත් කළද කිසිඳු ප්‍රතිචාරයක් නොලැබුනු බව ප්‍රෙද්ශවාසීන් පැවසීය. තලවාකැලේ ප‍්‍රදේශයට මේ දිනවල කඩින් කඩ ඇදහැලෙන අධික වර්ෂාවත් සමඟ මෙම නිවාස ගිලා බැසීමේ අවධානම වැඩි වි තිබේ.", "URL": "https://sinhala.adaderana.lk/news.php?nid=79389", "Category": null, "Parent URL": null}