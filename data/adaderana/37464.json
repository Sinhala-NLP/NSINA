{"Source": "Adaderana", "Timestamp": "September 17, 2013 08:38 am", "Headline": "වැස්සත් එක්ක ඩෙංගු කීට‍යෝ වැඩිවෙනවා", "News Content": "පවතින වැසි සහිත කාලගුණ තත්ත්වයත් සමඟ දිවයිනේ ප්‍රදේශ රැසක ඩෙංගු මදුරු කීට ඝණත්වය ඉහළ යමින් පවතින බව සෞඛ්‍ය සේවා කීට විද්‍යා සහකාර නිලධාරීන්ගේ සංගමය පවසයි. එම සංගමයේ ලේකම් නජිත් සුමනසේන මහතා පවසන්නේ මේ හේතුවෙන් ඉදිරියේ දී ඩෙංගු රෝගීන් වාර්තා වීම ද ඉහළ යා හැකි බවය. එම නිසා දැනටමත් ඩෙංගු මදුරු ඝණත්වය බහුල ප්‍රදේශවල මදුරු මර්දන කටයුතු සදහා විශේෂ වැඩපිළිවෙළක් ක්‍රියාත්මක කර ඇති බව නජිත් සුමනසේන මහතා සඳහන් කළේය. මේ වසරේ ගත වු මාස නවය තුළ වාර්තා වු ඩෙංගු රෝගීන්ගෙන් සියයට 50ට ආසන්න පිරිසක් වාර්තා වී ඇත්තේ කොළඹ සහ ගම්පහ දිස්ත්‍රික්ක වලිනි. එම දිස්ත්‍රික්ක වලට අමතරව කෑගල්ල, රත්නපුර, කුරුණෑගල, මහනුවර සහ මඩකළපුව යන දිස්ත්‍රික්කවල ද ඩෙංගු රෝගීන් වාර්තා වීම ඉහළ ගොස් ඇති බව සෞඛ්‍ය සේවා කීට විද්‍යා සහකාර නිලධාරීන්ගේ සංගමය ප්‍රකාශ කළේය.", "URL": "https://sinhala.adaderana.lk/news.php?nid=37464", "Category": null, "Parent URL": null}