{"Source": "Adaderana", "Timestamp": "October 18, 2010 11:32 am", "Headline": "සිසුන්ට එරෙහි මර්දනය ගුරුවරුන්ටත් එල්ල වෙලා", "News Content": "විශ්ව විද්‍යාල ශිෂ්‍යයන්ට එරෙහිව ක්‍රියාත්මක මර්දනකාරී ක්‍රියා පිළිවෙත විශ්ව විද්‍යාල ආචාර්යවරුන් වෙත ද එල්ල වී ඇතැයි ප්‍රජාතන්ත්‍රවාදය උදෙසා විශ්ව විද්‍යාල ආචාර්යවරුන්ගේ සංවිධානය පවසයි. කැළණිය විශ්ව විද්‍යාලයේ විද්‍යාපීඨ පීඨාධිපතිවරයා පත්කිරීමේ නිලවරණය නවතා දැමීමට කටයුතු කිරීමෙන් ‍එය පැහැදිලි වන බව නිවේදනයක් නිකුත් කරමින් එහි විධායක කමිටු සාමාජික මහාචාර්ය චන්දන අබේරත්න මහතා පෙන්වා දෙයි. මෙමගින් විශ්ව විද්‍යාල ආචාර්යවරුන්ට නිදහසේ ඡන්දය භාවිත කිරීමට තිබු අයිතිය පවා අහිමි කර ඇති බව මහාචාර්ය චන්දන අබේරත්න මහතා සඳහන් කරයි. පසුගියදා විශ්ව විද්‍යාල සිසුන්ට එල්ල කළ පොලිස් ප්‍රහාරය හෙළා දකින බව ද ප්‍රජාතන්ත්‍රවාදය උදෙසා වි‍ශ්ව විද්‍යාල ආචාර්යවරු පවසයි.", "URL": "https://sinhala.adaderana.lk/news.php?nid=11572", "Category": null, "Parent URL": null}