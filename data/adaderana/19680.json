{"Source": "Adaderana", "Timestamp": "October 30, 2011 04:47 pm", "Headline": "රට බීමහළකට කොකා පෙන්නූ කොල්ලකරුවන් 5 ක් අත්අඩංගුවේ", "News Content": "කලකට ඉහතදී මතුගම ප්‍රදේශයේ රටබීම හළකින් රුපියල් විසි අට ලක්ෂ හතළිස් හතර දහස් අටසිය අසූවක මුදලක් පැහැරගත් බව කියන කොල්ලකරුවන් පස් දෙනකු අද අත්අඩංගුවට ගත් බව පොලීසිය පවසයි. මතුගම පොලිස් බල ප්‍රදේශයේදී පසුගිය සැප්තැම්බර් මස 03 වන දින අගලවත්ත මතුගම ප‍්‍රධාන මාර්ගයේ වෑත්තෑව ප‍්‍රදේශයේදී රට බීම හලකින් වෙඩි තබා තුවාල සිදු කර රු. 2844880/- ක මුදලක් කිසියම් පිරිසක් විසින් පැහැරගෙන යන ලදී. කොල්ලකෑම සම්බන්ව කළුතර කොට්ඨාශ අපරාධ විමර්ශන අංශයේ නිළධාරීන් කණ්ඩායමක් විසින් වැඩිදුර විමර්ශන පවත්වා කොල්ලකන ලද මුදලින් රු.1750000/- ක් සොයාගෙන තිබේ. එසේම එකී අපරාධය සඳහා උපයෝගී කර ගත් ගිනි අවිය,යතුරුපැදියක්,වෑන් රථයක් සහ කොල්ලකන ලද මුදල් වලින් ලබා ගත් රන් භාණ්ඩ ඇතුළු දේපල සමග සැකකරුවන් පස් දෙනෙකු අද දින අත්අඩංගුවට ගෙන ගත් බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා නිවේදනය කරයි. මතුගම පොලීසිය වැඩිදුර විමර්ශන ප වත්වාගෙන යනු ලබයි.", "URL": "https://sinhala.adaderana.lk/news.php?nid=19680", "Category": null, "Parent URL": null}