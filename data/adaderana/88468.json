{"Source": "Adaderana", "Timestamp": "May 3, 2018 05:20 pm", "Headline": "ආණ්ඩුවට එරෙහිව රතන හිමිගෙන් රතු එළියක්", "News Content": "ග්ලයි‍ෆොසේට් තහනම ඉවත් කිරීමට රජය පියවර ගත හොත් ආණ්ඩුවට එරෙහිව දැඩි ක්‍රියාමාර්ග ගන්නා බව පූජ්‍ය අතුරුලි‍යේ රතන හිමියන් පවසයි. ග්ලයි‍ෆොසේට් තහනම ඉවත් කිරීමට රජය ගත් තීරණය සම්බන්ධයෙන් අදහස් දක්වමින් අද(03) පැවති මාධ්‍ය හමුවකදී උන්වහන්සේ මේ බව සඳහන් කළේය. රසායනික පොහොර ගෙන්වන පෞද්ගලික සමාගම් කිහිපයක නියෝජිතයින් ලංකාව තුළ ග්ලයිෆොසෙට් තහනම ඉවත් කිරීමට විශාල මුදලක් වියදම් කරන බවත් උන්වහනසේ වැඩිදුරටත් පැවසීය. ඒ මුදල් ලබා ගන්නා ඇමතිවරු තහනම ඉවත් කිරීම සඳහා මහත් වෙහෙසක් ගන්නා බවත්, ඒ සඳහා ජනාධිපතිවරයා හා අගමැතිවරයා පොළඹවන බවත් රතන හිමියන් කියා සිටියේය. රබර් සහ තේ සඳහා ග්ලයි‍ෆොසේට් තහනම ඉවත් කිරීමට රජය ගත් තීරණය කළ බව වැවිලි කර්මාන්ත අමාත්‍ය නවීන් දිසානායක මහතා ඊයේ(02) අනාවරණ කළ අතර අද ඒ සම්බන්ධයෙන් පාර්ශව කිහිපයක විරෝධය එල්ල විය.", "URL": "https://sinhala.adaderana.lk/news.php?nid=88468", "Category": null, "Parent URL": null}