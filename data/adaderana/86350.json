{"Source": "Adaderana", "Timestamp": "March 26, 2018 10:51 am", "Headline": "යාපනයේ වෙළඳ සැලකට පෙට්‍රල් බෝම්බ ප්‍රහාරයක්", "News Content": "යාපනයේ කනක්සන්තුරේ පාරේ මුට්ටාසුකඩෙයි හන්දිය අසල පිහිටි වෙළෙද සැලකට ඊයේ(25) රාත්‍රියේ 7.30 ට පමණ පෙට්‍රල් බෝම්බ ප්‍රහාරයක් එල්ල වී තිබේ. මෙම බෝම්බ ප්‍රහාරයෙන් පුද්ගලයින් කිසිවෙකුටත් හානි සිදුව නොමැත. වෙළද සැලේ වීදුරු ඇතුළු තවත් භාණ්ඩ ගණනාවකට මෙම ප්‍රහාරයෙන් හානි සිදුව ඇති අතර බොම්බ ප්‍රහාරය එල්ල වන අවස්ථාවේදී එම වෙළෙද සැල ඉරිදා දිනයක් බැවින් වසා දමා තිබු බව යාපනය නගරයේ වැසියෝ පවසති. සිද්ධිය දුටු අයෙකු පොලීසියට පවසා ඇත්තේ එක් අයෙක් යතුරු පැදියකින් පැමිණ කිසිවක් කඩය දෙසට වීසි කොට පලාගිය අතර ඒ සමඟම යමක් පුපුරා යන ශබ්දය තමන්ට ඇසුණු බවයි. මෙම බෝම්බ ප්‍රහාරය කිසියම් පෞද්ගලික ආරවුලක් මත එල්ල කරණ ලද ප්‍රහාරයක් බවට පොලීසිය සැක කරයි. යාපනය පොලීසිය සිද්ධිය පිළිබඳව පරීක්ෂණ පවත්වයි.", "URL": "https://sinhala.adaderana.lk/news.php?nid=86350", "Category": null, "Parent URL": null}