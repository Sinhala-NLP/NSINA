{"Source": "Adaderana", "Timestamp": "April 27, 2015 09:49 am", "Headline": "19 විවාදය අද හා හෙට - ජනපතිත් එයි ", "News Content": "19 වන ආණ්ඩ්‍රක්‍රම ව්‍යවස්ථා සංශෝධන කෙටුම්පතට අදාළ විවාදය අද පාර්ලිමේන්තුවේදී පැවැත්වෙයි.මේ අතර අදාළ පනත් කෙටුම්පත ගැන විවාදය සඳහා ජනපති මෛත්‍රිපාල සිරිසේන මහතා ද මේවන විට මැතිසබයට පැමිණ සිටියි.මේ අතර 19 වැනි ආණ්ඩුක්‍රම ව්‍යවස්ථා සංශෝධනයට ඇතුළත් කළ පෞද්ගලික මාධ්‍ය සම්බන්ධ වගන්තිය ඉවත් කිරීමට තීරණය කර ඇති බව අග්‍රාමාත්‍ය රනිල් වික්‍රමසිංහ මහතා පාර්ලිමේන්තුවේදී කියා සිටියේය.මැතිවරණයකදී පෞද්ගලික මාධ්‍ය අපක්ෂපාතිව කටයුතු කරයි යන අපේක්ෂාවෙන් මේ සම්බන්ධයෙන් සියලු පාර්ශව සමග සාකච්ඡා කර අදාළ තීන්දුව ගත් බව ඒ ගැන පාර්ලිමේන්තුවේදී අදහස් දක්වමින් අධිකරණ අමාත්‍ය විජයදාස රාජපක්ෂ මහතා පැවසීය.මේ අතර 19 වන සංශෝධනයට අදාළ ඡන්ද විමසීම හෙට සවස 6.30ට පමණ සිදු කිරීමට නියමිත බව සඳහන්ය. 19 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් පසු ගිය කාලය තුළ දැඩි ව්‍යාකූල තත්ත්වයක් පැවති අතර අවස්ථා දෙකකදී මෙය පාර්ලිමේන්තුවට ඉදිරිපත් කිරීමට උත්සාහ කළ ද එම උත්සාහයන් ව්‍යර්ථ වුණි. කෙසේ වෙතත් අද දිනයේ මෙය විවාදයට ගැනීමට නියමිතය. පාර්ලිමේන්තුව තුළ මෙම ව්‍යවස්ථා කෙටුම්පත සම්මත වීමට තුනෙන් දෙකක බහුතර බලයක් අවශ්‍ය වන අතර දැනට පාර්ලිමේන්තුව නියෝජනය කරන මන්ත්‍රීවරුන් 150 දෙනෙකුගේ සහාය මීට අවශ්‍ය වේ.කෙසේවෙතත් පසුගිය සති කිහිපය තුළම දේශපාලන පක්ෂ 19 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් විවිධ අදහස් පළ කළ ද මේ වනවිට අදාළ පනත් කෙටුම්පත සම්මත කර ගැනීමට සහාය දෙන බව පවසා ඇත.කෙසේ වෙතත් දෙමළ ජාතික සන්ධානය අදාළ පනත් කෙටුම්පතට සහය ලබා දෙන්නේද නැත්ත යන්න පිළිබඳව මේ වන තෙක් සිය පක්ෂයේ අවසන් තීරණය ප්‍රකාශයට පත් කර නැත. 19 ට සහාය ලබා දිය යුතු නොමැති බව දෙමළ ජාතික සන්ධානය නියෝජනය කරන වන්නි දිස්ත්‍රික් පාර්ලිමේන්තු මන්ත්‍රීවරුන් තිදෙනෙකු එහි නායක ආර්. සම්බන්ධන් මහතාට පවසා තිබේ.", "URL": "https://sinhala.adaderana.lk/news.php?nid=50919", "Category": null, "Parent URL": null}