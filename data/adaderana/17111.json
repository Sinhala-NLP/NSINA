{"Source": "Adaderana", "Timestamp": "July 1, 2011 08:29 am", "Headline": "කින්නියා කලාප අධ්‍යාපන අධ්‍යක්ෂවරයාට පහරදුන් තිදෙනෙක් රිමාන්ඩ්", "News Content": "කින්නියා කලාප අධ්‍යාපන අධ්‍යක්ෂවරයාට පහරදීමේ චෝදනා මත කින්නියා‍ ප්‍රාදේශීය සභාවේ සභාපතිවරයා සහ තවත් සැකකරුවන් දෙදෙනෙකු රක්ෂිත බන්ධනාගාර ගත කර තිබේ. එම සැකකරුවන් ඊයේ කින්නියා පොලිසියට භාරවීමෙන් අනතුරුව ත්‍රිකුණාමලය මහේස්ත්‍රාත් අධිකරණයට ඉදිරිපත් කෙරුණි. ඒ අනුව ඔවුන් ලබන 7 වැනි දින දක්වා රක්ෂිත බන්ධනාගාර ගතකරන ලෙස මහේස්ත්‍රාත් අධිකරණය විසින් නියෝග කර තිබේ. පසුගිය 28 වැනි දින අදාළ පහරදීම සිදුව ඇත්තේ කලාප අධ්‍යාපන අධ්‍යක්ෂවරයා විසින් ප්‍රාදේශීය සභා සභාපතිවරයාගේ හිතවතෙකුට රැකියාවක් ලබාදෙන ලෙස කළ ඉල්ලීමක් ප්‍රතික්ෂේප කිරීම හේතුවෙන් බව වාර්තා වේ. පහරදීමට විරෝධය පළ කරමින් පසුගිය දින දෙක තුළ එම අධ්‍යාපන කලාපයේ පාසල් 57 ක ගුරුවරු විරෝධතා ව්‍යාපාරයක නිරත වූහ. මේ හේතුවෙන් එම පාසල්වල අධ්‍යයන කටයුතු අඩපණ වූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=17111", "Category": null, "Parent URL": null}