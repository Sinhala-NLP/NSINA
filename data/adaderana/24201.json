{"Source": "Adaderana", "Timestamp": "May 12, 2012 10:00 pm", "Headline": "හොරොයින් සමග ශ්‍රී ලාංකිකයකු ඇතුළු 5 ක් ඉන්දියාවේ දී අත්අඩංගුවට", "News Content": "හෙරොයින් තොගයක් සමග ශ්‍රී ලාංකිකයකු ඇතුළු පුද්ගලයින් පස්දෙනෙකු ඉන්දියාවේ චෙන්නායිහි දී අත්අඩංගුවට පත්ව ඇති බව එරට මාධ්‍ය වාර්තා කරයි. ජාත්‍යන්තර වෙළඳපොළ තුළ ඉන්දීය රුපියල් මිලියන 100 ක වටිනාකමින් යුත් හොරොයින් කිලෝ ග්‍රෑම් 6.6 ක් සැකකරුවන් සමග භාරයට ගෙන ඇති බව ආදායම් බුද්ධි අංශ නිලධාරීන් සඳහන් කර තිබේ. එම නිලධාරීන් විසින් චෙන්නායි මධ්‍යම දුම්රිය ස්ථානය වෙත පැමිණි කාන්තාවන් දෙදෙනෙකු ඇතුළු පුද්ගලයින් සිව්දෙනෙකුගේ ගමන් මලු පරීක්ෂා කිරීමේ දී මෙම හෙරොයින් තොගය පිළිබඳව අනාවරණය වී ඇති බව ද ඉන්දීය මාධ්‍ය වාර්තා සඳහන් කරයි. පොලිතින් බෑග තුළ සඟවා තිබිය දී මෙම හොරොයින් තොගය හමුවී ඇති බව ද සඳහන්ය. මෙම හොරොයින් තොගය ලබාගැනීම සඳහා පැමිණි ශ්‍රී ලාංකිකයෙකු ආදායම් බුද්ධි අංශ නිලධාරීන් විසින් හඳුනාගෙන ඇති අතර ඔහු ද අත්අඩංගුවට ගෙන ඇත. අත්අඩංගුවට ගත් සැකකරුවන් රිමාන්ඩ් භාරයට පත්කර ඇති බව ද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=24201", "Category": null, "Parent URL": null}