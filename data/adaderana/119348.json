{"Source": "Adaderana", "Timestamp": "September 17, 2019 10:45 pm", "Headline": "වේදනාවෙන් අවසන් වු ජීවිතයක්", "News Content": "නවගත්තේගම කොන්කඩවල රක්ෂිතයේ මිය ගිය වන අලියකුගේ සිරුරක් වන ජීවි නිලධාරින් විසින් අද(17) උදෑසන සොයා ගෙන තිබේ. වයස අවුරුදු 10 ක් පමණ වු මෙම වන අලියා උසින් අඩි හයක් පමණ වන බව වන ජීවි නිලධාරින් පවසයි. කොන්කඩවල රක්ෂිතයේ මිය ගොස් සිටි මෙම අලියාගේ පශ්චාත් මරණ පරික්ෂණ වනජීවි පශු වෛද්‍ය ඉසුරු හේවා කොට්ටගොඩ මහතා විසින් සිදුකල අතර එහිදි අනාවර්ණය වුයේ මෙම අලියාට වට්ටක්කා හෝ වෙනත් ආහාරයක් සමඟ හක්කපටස් ආහාරයට ගෙන එයින් අනතුරුව අලියා දින කිපයක් නිරාහාරව වේදනා විදිමින් සිට මරණයට පත්ව ඇති බවයි. වනජීවි පශු වෛද්‍යවරයා පවසා සිටියේ ඇතැම් විටක වල් ඌරන් දඩයම් කිරීමට දඩයම් කරුවන් විසින් මෙම හක්කපටස් උගුල අටවන බවත් එය මුඛයට ගෙන සැපිමත් සමඟ පිපිරිම සිදුවි දරුණු ආකාරයෙන් මුඛයට තුවාල සිදුව මරණයට පත්විම සිදුවන බවයි. කෙසේ නමුත් මෙම හක්කපටස් පුපුරණ ද්‍රව්‍ය උගුලට හසුවු අලි ඇතුන් බහුල ලෙස මරණයට පත් වු අවස්ථා එමට බව පශු වෛද්‍යවරයා පැවසිය. වන අලියාගේ පශ්චාත් මරණ පරික්ෂණයෙන් පසුව ආගමික වතාවත් ඉටු කර මිහිදන් කිරීමට කටයුතු කල බව නවගත්තේගම වනජීවි අඩවි සහකාර ඩි.එම් .ජයසිංහ මහතා පැවසිය.", "URL": "https://sinhala.adaderana.lk/news.php?nid=119348", "Category": null, "Parent URL": null}