{"Source": "Adaderana", "Timestamp": "April 12, 2013 12:35 pm", "Headline": "මේ වසරේ අධිවේගයේ ගිය 3600 ට එරෙහිව නීතිමය පියවර", "News Content": "මේ වසරේ ගතවූ කාල සීමාව තුළ දක්ෂිණ අධිවේගී මාර්ගය තුළ සිදුකළ වැරදි සම්බන්ධයෙන් රියදුරන් 3600 ට වැඩි පිරිසකට එරෙහිව නීතිමය පියවර ගෙන තිබේ. අධික වේගයෙන් රිය පැදවීම, බලපත්‍ර නොමැතිව රථවාහන ධාවනය, ආසන පටු නොමැතිව රිය පැදවීම යන චෝදනා යටතේ මෙම රියදුරන්ට එරෙහිව නඩු පවරා ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. මීට අමතරව වැරදි ලෙස රථවාහන පසුකර යෑම, සංඥා ලාම්පු නොමැතිව රිය ධාවනය, බීමත්ව රිය ධාවනය යන චෝදනා යටතේ ද මෙම රියදුරන්ට එරෙහිව නඩු පවරා ඇති බව පොලිස් මාධ්‍ය ප්‍රකාශවරයා පැවසීය. මේ අතර සිංහල හා හින්දු අලුත් අවුරුදු සමය වෙනුවෙන් ගම්බිම් බලා යන බොහෝ පිරිසක් දක්ෂිණ අධිවේගී මාර්ගය භාවිතා කරන බව පොලිස් මාධ්‍ය ප්‍රකාශකවරයා සඳහන් කළේය. දක්ෂිණ අධිවේගී මාර්ගයේ රිය ධාවනය කරන සියලුම රියදුරන් සුපරික්ෂාකාරීව රිය පදවන ලෙස පොලිස් මාධ්‍ය ප්‍රකාශකවරයා රියදුරන්ගෙන් ඉල්ලා සිටියි. විශේෂයෙන්ම ලබා දී ඇති උපදෙස් අනුව දක්ෂිණ අධිවේගී මාර්ගයේ රිය ධාවනය කරන ලෙස පොලිස් මාධ්‍ය ප්‍රකාශකවරයා රියදුරන්ට දැනුම්දෙයි.", "URL": "https://sinhala.adaderana.lk/news.php?nid=33217", "Category": null, "Parent URL": null}