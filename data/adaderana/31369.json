{"Source": "Adaderana", "Timestamp": "February 5, 2013 02:39 pm", "Headline": "ඩෙංගු මඩින්න දෙසතියකට මිලියන 225ක් ඕනෑ", "News Content": "බි.ටී.අයි. බැක්ටීරියාව කොළඹ, දෙහිවල ගල්කිස්ස මහනගර සභා බලප්‍රදේශවලත් කොළොන්නාව නගර සභා බලප්‍රදේශයේත් සති දෙකක් ඉසීමට රුපියල් මිලියන 225ක් වැය වන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එතරම් විශාල මුදලක් සති දෙකකට වැය කිරීමට වඩා ඩෙංගු මර්දන වැඩසටහන්වලට යෙදවීම වඩාත් ඵලදායී බව ඔහු පෙන්වාදෙයි. ඩෙංගු මර්දනය වෙනුවෙන් හෙට සිට ලබන 13 වැනිදා ඩෙංගු සතියක් ප්‍රකාශයට පත්කර ඇති බව කොළඹ අද (05) පැවැති මාධ්‍ය හමුවකදී සෞඛ්‍ය අමාත්‍ය මෛත්‍රිපාල සිරිසේන මහතා පැවසීය. එකී වැඩසටහන් පවත්වනු ලබන්නේ එය සතියකට පමණක් සීමා නොකර ජනතාව ඒ ගැන නිරතුරු අවධානයෙන් සිටිය යුතු බව අවධාරණය කිරීමට බව අමාත්‍යවරයා කියා සිටියේය. එහිදී බි.ටී.අයි. බැක්ටීරියාව ගැන සඳහනක් කළ අමාත්‍යවරයා පැවසුවේ මෙය කියුබානු බැක්ටීරියාව නමින් ප්‍රසිද්ධ වුවද එය සම්පූර්ණයෙන්ම චීනයේ නිෂ්පාදනය කෙරෙන්නක් බවයි. කියුබාව පවා එකී බැක්ටීරියාව යොදා ගැනීමට වඩා අවධානය යොමුකරන්නේ පිරිසිදු බව පවත්වා ගැනීමට යැයි ද ඔහු පැවසීය. ඩෙංගු මර්දන වැඩසටහන් සඳහා මීගමුවේ අලුතින් මධ්‍යස්ථානයක් ඉදිකිරීමේ කටයුතු මේවන විට සිදුවෙන බවත් එහිදී මෙම කටයුතු සඳහා වෙනමම කණ්ඩායමක් පුහුණු කරන බවත් එම මාධ්‍ය හමුවේදී අනාවරණය කෙරිණ.", "URL": "https://sinhala.adaderana.lk/news.php?nid=31369", "Category": null, "Parent URL": null}