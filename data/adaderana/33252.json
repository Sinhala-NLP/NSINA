{"Source": "Adaderana", "Timestamp": "April 14, 2013 09:36 am", "Headline": "රාමේශ්වරම්-තලෙයිමන්නාරම යාකරන නැව් සේවාව යළිත්", "News Content": "ඉන්දියාවේ රාමේශ්වරම් සහ ශ්‍රී ලංකාවේ තලෙයිමන්නාරම අතර නැව් සේවාව යළිත් වරක් ආරම්භ කිරීමට දෙපාර්ශවයේම අනුමැතිව පළව තිබේ. ඉදිරි මාස දෙක ඇතුළත මෙම නැව් සේවාව ආරම්භ කිරීමට හැකිවනු ඇති බව ඉන්දීය විදේශ කටයුතු අමාත්‍යංශයේ විශේෂ කටයුතු පිළිබඳ ලේකම් එස්. රාගවන් මහතා සඳහන් කළේය. පසුගියදා ඔහු කිලිනොච්චියට පැමිණි අතර එහිදී ඔහු මෙම අදහස් පළ කොට තිබේ. යුද්ධයෙන් විපතට පත් කිලිනොච්චියේ සුළු හා මධ්‍ය පරිමාණ ව්‍යාපාරිකයන් 1230 දෙනෙකුට රුපියල් කෝටි 50 ක මුදලක් ආධාර වශයෙන් ලබා දීම සඳහා ඔහු මෙරටට පැමිණ ඇති බව සඳහන්ය. මෙහිදී අදහස් දක්වා ඇති රාගවන් මහතා සඳහන් කර ඇත්තේ නිවාස අහිමිවූවන්ට නිවාස ලබා දෙන අතරම ඔවුන්ගේ ආර්ථිකය සහ කෘෂි කර්මාන්ත සංවර්ධනය වෙනුවෙන් ද ඉන්දියාව ආධාර කරන බවයි. තලෙයින්මන්නාරම සහ පලෙයි දක්වා දුම්රිය මාර්ගය ඉදි කිරීමට අමතරව උතුරේ තල් කර්මාන්තය නගා සිටුවීම සඳහා කර්මාන්ත ශාලාවක් ඉන්දීය ආධාර මගින් ඉදිකරන බව ද ආර්.එස් රාගවන් මහතා පවසා තිබේ.", "URL": "https://sinhala.adaderana.lk/news.php?nid=33252", "Category": null, "Parent URL": null}