{"Source": "Adaderana", "Timestamp": "June 15, 2017 02:12 pm", "Headline": "IDHරෝහලට එන ඩෙංගු රෝගීන් වෙනත් රොහල් වෙත ", "News Content": "අයි.ඩී.එච් උණ රෝහල ඩෙංගු රෝගීන්ගෙන් පිරී පැවතීම හේතුවෙන් මතුව ඇති ගැටලු නිරාකරණය කරගැනීම සඳහා වෙනත් රෝහල්වලට ඩෙංගු රෝගීන් ඇතුළත් කිරීමේ වැඩපිළිවෙලක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. ඒ අනුව තලංගම, වෑතර සහ පිළියන්දල රෝහල්වලට මෙන්ම උතුරු කොළඹ ශික්ෂණ රෝහලට ඩෙංගු රෝගීන් ඇතුළත් කිරීම සඳහා අවශ්‍ය වැඩපිළිවෙලක් සකස් කරන ලෙස සෞඛ්‍ය අමාත්‍ය රාජිත සේනාරත්න මහතා නිළධාරීන්ට උපදෙස් ලබාදී ඇත. මේ වන විට අයි.ඩී.එච් උණ රෝහලේ රෝගීන් 450 පමණ ප්‍රතිකාර ලබන අතර ඔවුන්ගෙන් බහුතරය බස්නාහිර පළාතෙන් පිටත රෝගීන් බව සඳහන් වෙයි. එම රෝහලට අනුබද්ධ කරන සෙසු රෝහල් සඳහා ඇඳන් 200ක් කඩිනමින් මිලදී ගැනීමට මෙන්ම ප්‍රතිකාර සේවා සඳහා අවශ්‍ය වෛද්‍යවරුන්, හෙද හෙදියන් ඇතුළු කාර්ය මණ්ඩලද කඩිනමින් අනුයුක්ත කිරීමට ද පියවර ගෙන ඇති බව සෞඛ්‍ය අමාත්‍යාංශය සඳහන් කළේය. කොළඹ උතුර සහ දකුණ ශික්ෂණ රෝහල්වල ඩෙංගු අධි සත්කාර ඒකක වැඩි දියුණු කිරීමට පියවර ගෙන ඇති අතර එම රෝහල්වලට ද රෝගීන්ට ඇතුළත් විය හැකි බව සෞඛ්‍ය අමාත්‍යාංශය අවධාරණය කරයි. මේ වසරේ ගතවූ කාලය තුළ පමණක් ඩෙංගු රෝගීන් 62000 වාර්තා වී ඇති බව සඳහන් වෙයි. අද(15) සහ හෙට(16) දින දෙක තුළ ඩෙංගු මඳුරු මර්දන වැඩසටහනක් ක්‍රියාත්මක වන අත ර ඒ යටතේ නිවාස පරීක්ෂාක කිරීම සහ දූමායන කටයුතු සිදුකිරීම දිස්ත්‍රික් 21ක් පුරා අද පෙරවරුවේ ආරම්භ වූ බව සෞඛ්‍ය අමාත්‍යාංශය සඳහන් කළේය. කසල බැහැර කිරීම විධිමත්ව සිදු නොවීම මෙම මඳුරු මර්දන වැඩසටහනේදී විශේෂයෙන් නිරීක්ෂණය වූ බවද සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=74249", "Category": null, "Parent URL": null}