{"Source": "Adaderana", "Timestamp": "August 24, 2018 07:01 am", "Headline": "සීමා නිර්ණ වාර්තාව පිළිබඳ පාර්ලිමේන්තු විවාදය අද", "News Content": "පළාත් සභා මැතිවරණ කොට්ඨාශ සීමා නිර්ණය කිරීමේ කමිටු වාර්තාව පිළිබඳ විවාදය අද(24) පැවැත්වෙයි. අද පෙරවරු 10.00ට පාර්ලිමේන්තුව රැස්වන අතර පෙරවරු 11.00 සිට පස්වරු 6.00 දක්වා විවාදය පැවැත්වීමට නියමිතයි. පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා විසින් එම යෝජනාව පාර්ලිමේන්තුවට ඉදිරිපත්කරනු ඇති බව වාර්තා වෙයි. එක්සත් ජාතික පක්ෂය සහ ඒකාබද්ධ විපක්ෂය අදාළ යෝජනාවට විරුද්ධව ඡන්දය ප්‍රකාශ කරන බව දැනටමත් ප්‍රකාශ කර තිබේ. එක්සත් ජාතික පක්ෂ පාර්ලිමේන්තු මන්ත්‍රී තුෂාර ඉඳුනිල් මහතා ප්‍රකාශ කළේ සීමා නිර්ණ කමිටු වාර්තාව ප්‍රතික්ෂේප කරන බවයි. ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී වාසුදේව නානායක්කාර මහතා ද ප්‍රකාශ කළේ විපක්ෂය ඉල්ලා සිටින්නේ මිශ්‍ර ක්‍රමයක් බවයි. ජනතා විමුක්ති පෙරමුණ නව ඡන්ද ක්‍රමයට කැමැත්ත පළ කරන බව එම පක්ෂයේ ප්‍රචාරක ලේකම් විජිත හේරත් මහතා සඳහන් කළේය. මේ අතර සීමා නිර්ණ කමිටු වාර්තාව පාර්ලිමේන්තුවේ සම්මත කරගැනීම වැලැක්වීමට කටයුතු කිරීම අනුමත කළ නොහැකි බව නිදහස් හා සාධාරණ මැතිවරණයක් සඳහා වූ ජනතා ව්‍යාපාරය නිවේදනයක් නිකුත් කරමින් සඳහන් කළේය.", "URL": "https://sinhala.adaderana.lk/news.php?nid=94922", "Category": null, "Parent URL": null}