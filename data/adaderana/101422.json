{"Source": "Adaderana", "Timestamp": "December 28, 2018 12:07 pm", "Headline": "පොලිස්පතිගෙන් නිලධාරීන්ට තෑගි", "News Content": "ගම්පහ පොලිස් කොට්ඨාසය තුළ විශේෂ දක්ෂතා දැක්වූ පොලිස් නිලධාරීන් වෙත මුදල් ත්‍යාග පිරිනැමීමේ උත්සවයක් පොලිස්පති පූජිත් ජයසුන්දර මහතාගේ ප්‍රධානත්වයෙන් ඊයේ(27) පැවැත්විය. ගම්පහ පොලිස් කොට්ඨාසය තුළ විශේෂ දක්ෂතා දැක්වූ පොලිස් නිලධාරීන් 56 දෙනෙකු වෙත මුදල් ත්‍යාග පිරිනැමීමේ උත්සවයක් පොලිස්පති පූජිත් ජයසුන්දර මහතාගේ ප්‍රධානත්වයෙන් මීරිගම මල්ලෑව ප්‍රදේශයේදී ඊයේ පැවැත්විය. විවිධ ක්ෂේත්‍රවල දක්ෂතා දැක්වූ පොලිස් නිලධාරීන් වෙනුවෙන් පොලිස්පති වශයෙන් 2018 වසර තුල රුපියල් මිලියන 843ක් ජයග්‍රහණ වශයෙන් මුදල් පිරිනැමීමටත්, පොලිස්පති වශයෙන් ප්‍රශංසාවන් 547ක් පිරිනැමීම සහ ඊට අමතරව නිලධාරීන්ගේ විශේෂ වැටුප් වර්ධනයක් ලබා දීමටත් කටයුතු කරන බවත් ඔහු පැවසීය. ඇනහිට තිබූ උසස්වීම් සංඛ්‍යාව ප්‍රමාණාත්මක අයුරින් ඉතාම සූක්ෂමව අදාල ක්‍රියාපටිපාටියන්ගෙන් නිර්මාණය කරගෙන ලබාදීමටත් කටයුතු කරන බවත් පැවසීය. එසේම ශ්‍රී ලංකා පොලීසිය, සමස්ත මහජනතාව බලාපොරොත්තු වන්නේ සියලුම මහජනතාවට වාසය කළ හැකි සාමකාමී පරිසරයක් නිර්මාණය කර පවත්වාගෙන යාමට සහ සීඝ්‍ර සංවර්ධනයක් කරා යොමුව පවත්නා ශ්‍රී ලංකා ආර්ථිකයට අවශ්‍ය විශ්වාසයෙන් යුත් ආරක්ෂාව පොලීසියෙන් ලබා දීම බව එහිදී අදහස් දක්වමින් පොලිස්පති පූජිත් ජයසුන්දර මහතා පැවසීය.", "URL": "https://sinhala.adaderana.lk/news.php?nid=101422", "Category": null, "Parent URL": null}