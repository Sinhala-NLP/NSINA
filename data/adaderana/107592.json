{"Source": "Adaderana", "Timestamp": "April 8, 2019 06:06 am", "Headline": "ඩුබායිවලින් පිටුවහල් කළ තවත් දෙදෙනෙක් ලංකාවට", "News Content": "පාතාල කල්ලි නායක මාකදුරේ මධූෂ් විසින් සංවිධානය කරන ලද උපන් දින සාදයට සහභාගී වීමට එරටට ගොස් සිටි තවත් සාමාජිකයන් දෙදෙනකු එරටින් පිටුවහල් කර අද(08) අළුයම කටුනායක ගුවන් තොටුපළ වෙත එවා තිබේ. අදාළ පුද්ගලයින් දෙදෙනා අද අළුයම 5.04 ට ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්.- 226 දරණ ගුවන් යානයෙන් කටුනායක ගුවන් තොටුපළ වෙත පැමිණ තිබුණි. මෙසේ එවා තිබූ දෙදෙනා වන්නේ මොහොමඩ් නසීම් මොහොමඩ් ෆයිසර් සහ මොහොමඩ් ජබීර් මොහොමඩ් මුෆා යන අය බව අද දෙරණ වාර්තාකරු පවසයි. මොවුන් දෙදෙනා කටුනායක ගුවන් තොටුපළ වෙත පැමිණීමෙන් පසු ආගමන - විගමන දෙපාර්තමේන්තු නිලධාරීන් විසින් භාර ගෙන අපරාධ පරීක්ෂණ දෙපාර්තමේන්තු සහ ජාතික බුද්ධි තොරතුරු ඒකකයේ නිලධාරීන් වෙත වැඩිදුර විමර්ශන කටයුතු සදහා භාර දී තිබේ.", "URL": "https://sinhala.adaderana.lk/news.php?nid=107592", "Category": null, "Parent URL": null}