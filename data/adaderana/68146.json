{"Source": "Adaderana", "Timestamp": "January 15, 2017 02:51 pm", "Headline": "වීෂ වායුවක් පුද්ගලයෙකුට මරු කැඳවයි ", "News Content": "නුවරඑළිය, හාවාඑළිය ප්‍රදේශයේ නිවසක් තුළදී විෂ වායුවක් ආග්‍රාහනය වීමෙන් පුද්ගලයෙකු මියගොස් තිබේ. මිය ගිය පුද්ගලයා නිට්ටඹුව ප්‍රදේශයේ සිට නුවරඑළිය ප්‍රදේශයේ සංචාරයක් සදහා ගොස් නවාතැන්ගෙන සිටි නිවසේදී මෙම අනතුරට ලක්ව ඇත. අදාළ පුද්ගලයා තවත් දෙදෙනෙකු සමඟ නුවරඑළිය, හාවාඑළිය ප්‍රදේශයේ නිවසක නවාතැන්ගෙන ඇති අතර පසුදින වන තුරු ඔවුන් නැවත එළියට නොපැමිණීම නිසා නිවෙස්හිමියා විසින් කාමරය විවෘත කර බලා තිබේ. එහිදි සිහසුන්ව සිටි අදාළ පුද්ගලයන් කඩිනමින් නුවරඑළිය මහරෝහලට ඇතුළත් කිරීමට නිවෙස්හිමියා කටයුතු කර ඇති බව සඳහන්ය. රෝහල්ගත කරන විටත් එක් අයෙකු මියගොස් සිටි බව නුවරඑළිය මහ රෝහලේ අධ්‍යක්ෂ වෛද්‍ය අරුණ ජයසේකර මහතා සඳහන් කළේය. සිහසුන්ව සිටි සෙසු පුද්ගලයින් නුවරඑළිය මහ රෝහලේ ප්‍රතිකාර සදහා යොමු කර ඇත. රාත්‍රී මස් පිළිස්සීම සඳහා යොදාගත් උඳුනක් රාත්‍රී පැවති අධික ශීතල හේතුවෙන් ඔවුන් නවාතැන්ගෙන සිටි කාමරය වෙත රැගෙන ගොස් තිබේ. එහිදී ආවරණය කර තිබු එම කාමරය තුළ අදාළ උඳුන මගින් මස් පිළිස්සිමේ දී ඇති වු විෂ වායුවක් ආග්‍රහනය වීමෙන් මෙම පුද්ගලයන් මෙලෙස රෝගාතුර වී ඇති බව සිදුකරන ලද මූලික විමර්ශනවල දී අනාවරණය වී තිබේ.", "URL": "https://sinhala.adaderana.lk/news.php?nid=68146", "Category": null, "Parent URL": null}