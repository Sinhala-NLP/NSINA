{"Source": "Adaderana", "Timestamp": "December 10, 2018 03:57 pm", "Headline": "සා.පෙළ අතරතුර සිසුන් දෙපිරිසක් ගැටෙයි-සිසුවෙක් රෝහලට", "News Content": "සාමාන්‍ය පෙළ විභාගයට පෙනි සිටි හෙට්ටිපොල ප්‍රදේශයේ සිසුන් දෙපිරිසක් අතර ඇති වු ගැටුමක් හේතුවෙන් එක් සිසුවෙන් රෝහල් ගත කර තිබේ. අද දෙරණ වාර්තාකරු පැවසුවේ හෙට්ටිපොල මහා විද්‍යාලයීය විභාග මධ්‍යස්ථානයේදී අද (10) පැවති සාමාන්‍ය පෙළ විභාගයේ ගණිතය ප්‍රශ්න පත්‍රයේ පළමු කොටසින් අනතුරුව ලබාදී තිබූ දිවා විවේකය අවස්ථාවේ විභාග ශාලාවෙන් බැහරට පැමිණි සිසුන් දෙපිරිසක් අතර ඇතිවූ බහින්බස්වීමක් දුරදිග යාමෙන් සිදුව ඇති පහරදීමක් නිසා තුවාල ලැබූ සිසුවෙකු හෙට්ටිපොල දිසා රෝහලට ඇතුළත්කර ඇති බවයි. තත්ත්වය එතරම් බරපතල් නොවූ අදාළ පහරකෑමෙන් තුවාල ලද සිසුවා රෝහල් පොලිසිය මගින් කටඋත්තර ලබාගෙන නැවතත් විභාග මධ්‍යස්ථානයට යොමු කරකර සාමාන්‍ය පෙළ විභාගයට පෙනීසිටීමට අවශ්‍ය පසුබිම කඩිනමින් සැලසීමට පොලිසිය කටයුතු සිදුකර තිබේ. කටඋත්තර ලබාගෙන තිබූ පහරදුන් බව කියන සිසුවාටද විභාගයට පෙනීසිටීමට එලෙසින්ම අවස්ථාව සළසා දී තිබිණ. විභාගයේ කටයුතු නිමවීමෙන් අනුව පැමිණිළි හා විත්ති යන ද්වීපාර්ශවයම කැඳවා සිද්ධිය සම්බන්ධව විමර්ශන සිදුකිරිමට නියමිතව ඇත. පසුගිය වකවානුවේ ඇතිව තිබූ ආරවුලක් සිද්ධියට මුල්වන්නට ඇතැති බව වාර්තා වේ. කුලියාපිටිය කොට්ඨාසබාර පොලිස් අධිකාරී ඔශාන් හේවාවිතාරණ, සහකාර පොලිස් අධිකාරී නිමල් බණ්ඩාර යන මහත්වරුන්ගේ විශේෂ උපදෙස් මත හෙට්ටිපොල වැඩබලන ස්ථානාධිපති පොලිස් පරීක‍ෂක ප්‍රදීප් මහතා ඇතුලූ නිළධාරීන් පිරිසක් සිද්ධිය සම්බන්ධව පරික‍ෂණ මෙහෙයවති.", "URL": "https://sinhala.adaderana.lk/news.php?nid=100545", "Category": null, "Parent URL": null}