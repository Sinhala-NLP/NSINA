{"Source": "Adaderana", "Timestamp": "November 18, 2016 08:41 am", "Headline": " අමෙරිකාවේ හිටපු ලක් තානාපති අත්අඩංගුවට ගනියි", "News Content": "රාජ්‍ය මුදල් අවභාවිත කිරීමේ චෝදනා යටතේ අමෙරිකාවේ හිටපු ශ්‍රී ලංකා තානාපති ජාලිය වික්‍රමසූරිය මහතා අත්අඩංගුවට ගෙන තිබේ. පොලිස් මූල්‍ය අපරාධ කොට්ඨාසය විසින් හිටපු තානාපතිවරයා අත්අඩංගුවට ගෙන ඇති බව වාර්තා වෙයි.අත්අඩංගුවට ගත් අමෙරිකාවේ හිටපු තානාපති ජාලිය වික්‍රමසූරිය මහතාගෙන් තවදුරටත් ප්‍රශ්න කරන බව පොලිස් මූල්‍ය අපරාධ විමර්ශන කොට්ඨාසය පවසයි.මෙරටින් පිටවයාමට සූදානම් වූ අවස්ථාවේදී කටුනායක ගුවන් තොටුපොළ පරිශ්‍රයේදී ඔහු අත්අඩංගුවට ගත් බව මූල්‍ය අපරාධ විමර්ශන කොට්ඨාසයේ ප්‍රකාශකයෙකු සඳහන් කළේය.අමෙරිකාවේ ශ්‍රී ලංකා තානාපතිවරයා ලෙස කටයුතු කළ සමයේදී සිදු කළ බව කියන මූල්‍ය අක්‍රමිකතාවක් සම්බන්ධයෙන් ජාලිය වික්‍රමසූරිය මහතාට එරෙහිව චෝදනා එල්ල වී තිබේ.එනම් අමෙරිකාවේ ශ්‍රී ලංකා තානාපතිවරයා ලෙස කටයුතු කළ සමයේ ජාලිය වික්‍රමසූරිය මහතා තානාපති කාර්යාලය සඳහා ගොඩනැගිල්ලක් ඉදිකිරිමේදී අමෙරිකානු ඩොලර් තුන් ලක්ෂ 32,000ක පමණ මුදලක් වංචා කළ බවට චෝදනා එල්ල වී තිබේ.මේ අතර අත්අඩංගුවට ගත් අමෙරිකාවේ හිටපු ශ්‍රී ලංකා තානාපති ජාලිය වික්‍රමසූරිය මහතා අද(18) කොටුව මහේස්ත්‍රාත් අධිකරණයට ඉදිරිපත් කිරීමට නියමිතය.පොලිස් මාධ්‍ය ප්‍රකාශක කාර්යාලය සඳහන් කළේ පොලිස් මූල්‍ය අපරාධ විමර්ශන කොට්ඨාසය මගින් අත්අඩංගුවට ගත් සැකකරු ප්‍රශ්න කිරීම සඳහා කොටුව පොලිස් ස්ථානය වෙත බාරදී ඇති බවයි.", "URL": "https://sinhala.adaderana.lk/news.php?nid=66131", "Category": null, "Parent URL": null}