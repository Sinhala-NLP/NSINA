{"Source": "Adaderana", "Timestamp": "June 28, 2018 08:41 am", "Headline": "හොර දොස්තර කෙනෙක් කාන්තාවන් රවටා සල්ලි අරන් - හෝටලේ ඉද්දි පොලීසියෙන් අල්ලයි", "News Content": "ව්‍යාජ වෛද්‍යවරයෙකු ලෙස පෙනී සිටිමින් රුපියල් ලක්ෂ 50කට අධික මුදලක් වංචා කළ පුද්ගලයෙකු මීගමුව කොට්ඨාශ අපරාධ විමර්ශන ඒකකය විසින් අත්අඩංගුවට ගෙන තිබේ. ව්‍යාජ වෛද්‍යවරයෙකු ලෙස පෙනී සිට පමුණුගම, කඳාන, කොළඹ, මීගමුව යන ප්‍රදේශ වල පුද්ගලයින්ගෙන් රුපියල් ලක්ෂ 50කට අධික මුදලක් මෙම පුද්ගලයා වංචනික ලෙස ලබාගෙන ඇති බව පොලීසිය සිදුකළ මූලික විමර්ශන වලින් අනාවරණය වී ඇති බව වර්තා වෙයි වෛද්‍ය වෘත්තියේ දැනට සේවය කරන බව පවසා කාන්තාවන් රවටා නීත්‍යානුකූලව විවාහ කරගැනීම් සම්බන්ධයෙන් ද සැකකරුට එරෙහිව පැමිණිලි ලැබී තිබේ. කොළඹ පිටකොටුව බස් නැවතුම්පළ අසළ හෝටලයක නවාතැන් ගෙන සිටියදී මොහු මීගමුව කොට්ඨාශ අපරාධ විමර්ශන ඒකකය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරු 31 හැවිරිදි පමුණුගම ප්‍රදේශයේ පදිංචිකරුවෙකු වන අතර ඔහු සන්තකයේ තිබී වෙද නලාවක් හා වෛද්‍ය උපකරණ කිහිපයක් සොයාගෙන තිබේ. මොහු වෛද්‍යවරයෙකු ලෙස පෙනී සිටිමින් ප්‍රදේශවාසීන්ගෙන් මුදල් ලබාගෙන කැසිනෝ ක්‍රිඩාවේ යෙදී ඇති බව ද සිදුකළ මූලික විමර්ශන වලින් අනාවරණය වී තිබේ. සැකකරු අද(28) දින මීගමුව මහේස්ත්‍රාත් අධිකරණයට ඉදිරිපත් කිරීමට නියමිත බවයි පොලීසිය සඳහන් කළේය.", "URL": "https://sinhala.adaderana.lk/news.php?nid=91612", "Category": null, "Parent URL": null}