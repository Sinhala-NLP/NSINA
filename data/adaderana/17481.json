{"Source": "Adaderana", "Timestamp": "July 18, 2011 05:14 pm", "Headline": " හැකියාවක් පවතිනතුරු එච්.අයි.වී ආසාදිතයින් රැකගන්නවා", "News Content": "එච්.අයි.වී ආසාදිතයෙකුට රැකියාවක් කිරීමේ හැකියාවක් පවතිනතුරු එකී සේවකයා රැක බලාගන්නට කටයුතු කරන බව කම්කරු අමාත්‍ය ගාමිණී ලොකුගේ මහතා පවසයි. ශ්‍රී ලංකාවේ වැඩ ලෝකය තුළ එච්.අයි.වී සහ ඒඩිස් පිළිබඳ ජාතික ප්‍රතිපත්තිය හඳුන්වාදෙමින් අද(18)කොළඹ තාජ් සමුද්‍ර හෝටලයේදී පැවති මාධ්‍ය හමුවකදී අමාත්‍යවරයා මේ බව සඳහන් කළේය. ජාත්‍යන්තර කම්කරු සංවිධානයේ සහයෝගය මත මෙම ජාතික ප්‍රතිපත්තිය සකස් කර ඇති බවත්,මෙම ප්‍රතිපත්තිය කදිම මග පෙන්වීමක් වෙනු ඇති බවත් හෙතෙම කියා සිටියේය. සේවකයින් හා ඔවුන්ගේ පවුල්වල අය අතර එච්.අයි.වී පැතිරවීම වැළැක්වීම,ආසාදිත සේවකයින්ට සුපුරුදු පරිදි රැකියාවල නිරතවීමට ඉඩ සැලසීම,ප්‍රතිකාර සඳහා සහයදීමේ මාර්ග ප්‍රචලිත කිරීම සහ ආසාදනයට ලක්වූවන්ගේ අයිතිවාසිකම් ආරක්ෂා කිරීම මෙහි අරමුණු බවද අමාත්‍යවරයා මෙහිදී පැහැදිලි කළේය. කම්කරු අමාත්‍යංශය,සෞඛ්‍ය අමාත්‍යංශය හා ලිංගාශ්‍රිත රෝග මර්දන ඒකකය ඒකාබද්ධව මෙම ප්‍රතිපත්තිය සකස් කොට ක්‍රියාවට නංවන බව අමාත්‍ය ගාමිණී ලොකුගේ මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17481", "Category": null, "Parent URL": null}