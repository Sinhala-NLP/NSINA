{"Source": "Adaderana", "Timestamp": "July 24, 2019 07:18 pm", "Headline": "එංගලන්තයෙන් ගෙන්වන ලද කසළ කන්ටේනර්වල මිනිස් ශරීර කොටස් ඇත්දැයි බ්‍රිතාන්‍ය රජයෙන් පරීක්ෂණයක්", "News Content": "එංගලන්තයෙන් ගෙන්වන ලද කන්ටේනර් තුළ මිනිස් ශරීර කොටස් සහ අවයව ඇත්දැයි සෙවීමට බ්‍රිතාන්‍ය රජය පරීක්ෂණයක් ආරම්භ කර තිබේ. මේ අතර කටුනායක ආයෝජන ප්‍රවර්ධන කලාපය තුළ ගොඩ ගසා ඇති එම අපද්‍රව්‍ය නිරීක්ෂණය කිරීමට එක්සත් ජනතා නිදහස් සන්ධාන පාර්ලිමේන්තු මන්ත්‍රී ජයන්ත සමරවීර මහතා අද(24) එහි ගොස් තිබුණි. එංගලන්තයෙන් ගෙන්වන ලද කන්ටේනර් හී මිනිස් ශරීර කොටස් සහ අවයව ඇත්දැයි සෙවීමට බ්‍රිතාන්‍ය රජය පරීක්ෂණයක් ආරම්භ කර ඇති බව බ්‍රිතාන්‍ය වෙබ් අඩවියක් වන The Telegraph සඳහන් කරයි. ඒ එංගලන්තයෙන් ගෙන්වන ලද රෝහල අපද්‍රව්‍ය තුළ මිනිස් ශරීර කොටස් සහ අවයව ඇති බවට කළ චෝදනා පදනම් කරගනිමින්ය. ඒ අනුව බ්‍රිතාන්‍ය පරිසර, ආහාර හා ග්‍රාමීය ආර්ථික කටයුතු දෙපාර්තමේන්තුව ඊයේ රාත්‍රියේ මෙම විමර්ශනය ආරම්භ කර තිබෙන බවත් එම වෙබ් අඩවියේ සඳහන්ය. නමුත්, එංගලන්තයෙන් ගෙන්වන ලද කන්ටේනර් පිළිබඳ ශ්‍රී ලංකාවේ බලධාරින් තමන් වෙත නිල වශයෙන් මෙතෙක් කිසිඳු දැනුම්දීමක් කර නැතැයි බ්‍රිතාන්‍ය පරිසර, ආහාර හා ග්‍රාමීය ආර්ථික කටයුතු දෙපාර්තමේන්තුව පවසයි. කෙසේවෙතත්, එම දෙපාර්තමේන්තුව පවසන්නේ මෙරට බලධාරීන් සම්බන්ධ කර ගනිමින් වැඩිදුර තොරතුරු ලබා ගැනීමට ඔවුන් කටයුතු කර ඇති බවයි. මේ අතර කටුනායක ආයෝජන ප්‍රවර්ධන කලාපය තුළ ගොඩ ගසා ඇති එම කසළ නිරීක්ෂණයට පාර්ලිමේන්තු මන්ත්‍රී ජයන්ත සමරවීර මහතා අද එහි පැමිණියේය. පසුව මන්ත්‍රීවරයා ඇතුළු පිරිසට ආයෝජන කලාපය තුළට ඇතුල්වීමට අවස්ථාව උදා වුණි. අනතුරුව අපද්‍රව්‍ය ගබඩා කර ඇති බහාලුම් විවෘත කෙරුණි.", "URL": "https://sinhala.adaderana.lk/news.php?nid=114921", "Category": null, "Parent URL": null}