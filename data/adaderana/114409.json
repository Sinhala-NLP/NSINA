{"Source": "Adaderana", "Timestamp": "July 18, 2019 11:00 am", "Headline": "සීමාව ඉක්මවා මුහුදු කූඩැල්ලන් ළඟ තබාගත් අයෙක් නාවික හමුදා බාරයට", "News Content": "නාවික හමුදාව සහ මන්නාරම, සහකාර ධීවර අධ්‍යක්‍ෂක කාර්යාලයට අනුයුක්ත නිලධාරීන් එක්ව තලෙයිමන්නාරම, එරුක්කුලම්පිඩ්ඩි ප්‍රදේශයේ සිදු කළ වැටලීමකදී වියළි මුහුදු කූඩැල්ලන් තොගයක් සමඟ පුද්ගලයෙකු නාවික හමුදා බාරයට ගෙන ඇත. උතුරු මැද නාවික විධානයට අනුයුක්ත නාවිකයන් පිරිසක් සහ මන්නාරම, සහකාර ධීවර අධ්‍යක්‍ෂක කාර්යාලයට අනුයුක්ත නිලධාරින් එක්ව තලෙයිමන්නාරම, එරුක්කුලම්පිඩ්ඩි ප්‍රදේශයේ සිදු කළ වැටලීමකදි නීති විරෝධි ලෙස නිවසක් තුළ සඟවා තිබූ මෙම වියළි මුහුදු කූඩැල්ලන් තොගය සොයා ‍ගෙන ඇති අතර, එහිදි, වියළි මුහුදු කූඩැල්ලන් කිලෝග්‍රෑම් 1018.9 ක් සහ නිවසේ හිමිකරු නාවික හමුදා බාරයට ගෙන ඇත. සහකාර ධීවර අධ්‍යක්‍ෂක කාර්යාලය මඟින් මුහුදු කුඩැල්ලන් ළඟ තබා ගැනීමට අවසර ලබා දී ඇති ප්‍රමාණයට වඩා මුහුදු කුඩැල්ලන් ළඟ තබා ගැනීම හේතුවෙන් මෙලෙස මෙම පුද්ගලයා නාවික හමුදා බාරයට ගෙන ඇත. අත්අඩංගුවට ගත් පුද්ගලයා වයස අවුරුදු 33 වන වියෙහි පසුවන එරුක්කුලම්පිඩ්ඩි ප්‍රදේශයේ පදිංචිකරුවෙකු බව හඳුනාගෙන ඇත. අත්අඩංගුවට ගන්නා ලද පුද්ගලයා සහ වියළි මුහුදු කූඩැල්ලන් තොගය ඉදිරි පරීක්ෂණ කටයුතු සඳහා මන්නාරම, සහකාර ධීවර අධ්‍යක්‍ෂක කාර්යාලයට වෙත භාර දීමට කටයුතු කෙරිණි.", "URL": "https://sinhala.adaderana.lk/news.php?nid=114409", "Category": null, "Parent URL": null}