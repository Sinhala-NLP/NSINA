{"Source": "Adaderana", "Timestamp": "July 18, 2014 08:18 pm", "Headline": "දෙව්රම් වෙහෙරේ අලි පැටවා උඩවලවට - මාධ්‍යවේදීන්ට ගල් ගැසුවෙක් අත්අඩංගුවේ", "News Content": "ගිරිඋල්ල - මීරිගම පාරේ කණ්ඩලම වලව්වේ සිටියදී වනජීවි බාරයට ගැනුණු අලි පැටවා උඩවලව ඇත්අතුරු සෙවණට බාරදෙන ලෙස ගම්පහ පළාත්බද මහාධිකරණ පියසීලි වික්‍රමසිංහ මතුරට මහත්මිය අද (18) නියෝග කර තිබේ. ඒ අනූව පන්නිපිටිය දෙව්රම් වෙහෙරේ රඳවා සිටි අදාළ ඇත් පැටවා අද පස්වරුවේ වනජීවි වන දෙපාර්තමේන්තු නිලධාරීන් බාරයට ගත් අතර එය වාර්තා කිරීමට ගිය මාධ්‍යවේදීන් පිරිසකට ප්‍රහාරයක් ද එල්ල විය. ගල් ප්‍රහාරයකින් එහිදී පුවත්පත් මාධ්‍යවේදියෙක් තුවාල ලබා ඇති අතර එම ප්‍රහාරය එල්ල කළ බව කියන පුද්ගලයෙක් සැකපිට අත්අඩංගුවට ගත් බව පොලීසිය පැවසීය. එකී අලි පැටවා සම්බන්ධයෙන් අත්තනගල්ල මහේස්ත්‍රාත් අධිකරණය ලබාදුන් තීන්දුවකට සංශෝධනයක් ඉල්ලා නීතිපතිවරයා විසින් ගම්පහ පළාත්බද මහාධිකරණයට කරන ලද ඉල්ලීමකට අනූව මෙම නඩුව අද මහාධිකරණ විනිසුරු පියසීලි වික්‍රමසිංහ මතුරට මහත්මිය ඉදිරියේ විභාගයට ගැනිණ. කණ්ඩලම වලව්වෙන් වනජීවි බාරයට ගැනුණු අලි පැටවා පිළිබඳ අත්තනගල්ල මහේස්ත්‍රාත් අධිකරණ තීන්දුව වූයේ අලි පැටවාගේ හිමිකාරිත්වය ඉල්ලා සිටි පාර්ශවය වන පන්නිපිටිය දෙව්රම් වෙහෙරේ විහාරාධිපති කොලොන්නාවේ සිරිසුමංගල හිමියන් වෙත පැටවා බාරදීමටය. කෙසේ වුවද ඊයේ මහාධිකරණය හමුවේ නඩුව කැඳවු අවස්ථාවේ පෙත්සම්කාර පාර්ශවය කියා සිටියේ එම අලියාගේ හිමිකාරිත්වය ගැන මහාධිකරණයට ඉදිරිපත් කර තිබූ ලේඛන සැක සහිත බවයි. එසේම අලි පැටවා වනජීවි බාරයට ගන්නා අවස්ථාවේ අයහපත් සෞඛ්‍ය තත්ත්වයෙන් පසුවූ බවට ද පෙත්සම්කාර පාර්ශවය චෝදනා කරන ලදී. කරුණු සලකා බැලූ ගම්පහ පළාත්බද මහාධිකරණ විනිසුරුවරිය ඉදිරිපත් ව ඇති ලියකියවිලි ව්‍යාජ බවට තහවුරු වන බැවින් සහ අලි පැටවාගේ සෞඛ්‍ය තත්ත්වය සලකා බලා පැටවා වනජීවි බාරයට ගෙන උඩවලව ඇත් අතුරු සෙවණට යොමුකරන ලෙස නියෝග කළාය. ඒ අනූව පන්නිපිටිය දෙව්රම් වෙහෙරේ රඳවා සිටි අලි පැටවා අද පස්වරුවේ වනජීවි බාරයට ගැනිණ.", "URL": "https://sinhala.adaderana.lk/news.php?nid=44770", "Category": null, "Parent URL": null}