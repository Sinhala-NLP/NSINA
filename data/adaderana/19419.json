{"Source": "Adaderana", "Timestamp": "October 17, 2011 04:54 pm", "Headline": "ජනතාව ලබාදුන් වරම නිවැරදිව ක්‍රියාත්මක කළ යුතුයි", "News Content": "නාගරික ජනතාව කේන්ද්‍ර කරගත් පාලනයක් කොළඹ නගරයේ ක්‍රියාත්මක කළ යුතු බව විපක්ෂ නායක රනිල් වික්‍රමසිංහ මහතා පවසයි. පොදු ජනතාව සහ අඩු ආදායම් ලාභීන් ආරක්ෂා කිරීම සඳහා ජනතාව ලබාදුන් වරම කොළඹ නාගරික මන්ත්‍රීවරුන් විසින් නිවැරදිව ක්‍රියාත්මක කළ යුතු බව ඔහු සඳහන් කළේය. කොළඹ නව නගරාධිපතිවරයා ලෙස තේරී පත්වූ ඒ.ජේ.එම්.මුසම්මිල් මහතා නගරාධිපති වශයෙන් දිවුරුම්දීම වෙනුවෙන් අද(17) පැවති උත්සවයේ දී රනිල් වික්‍රමසිංහ මහතා මේ අදහස් පළ කළේය. ජාති - ආගම් භේදයකින් තොරව සියලුදෙනාගේ අයිතීන් සුරැකීමට කටයුතු කළ යුතු බව ද විපක්ෂ නායකවරයා මෙහිදි පැවසුවේය. මැතිවරණ අභියෝගය ජය ගත්තා සේම සංවර්ධන අභියෝගය ද ජය ගන්නා බව එම උත්සවයේ දී අදහස් දක්වමින් කොළඹ නව පුරපති ඒ.ජේ.එම්.මුසම්මිල් මහතා සඳහන් කළේය.", "URL": "https://sinhala.adaderana.lk/news.php?nid=19419", "Category": null, "Parent URL": null}