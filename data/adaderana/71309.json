{"Source": "Adaderana", "Timestamp": "March 24, 2017 04:04 pm", "Headline": " රතුපස්වල වෙඩිතැබීමේ සිද්ධිය-හමුදාවේ 3ක් අත්අඩංගුවට ", "News Content": "හමුදා සාමාජිකයින් තිදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. යුධ හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න මහතා පවසන්නේ අපරාධ පරීක්ෂණ දෙපාර්තමේන්තුව කළ දැනුම්දීමට අනුව එහි පෙනී සිටි අදාළ නිලධාරීන් තිදෙනා අත්අඩංගුවට ගෙන ඇති බවයි. 2013 වසරේ සිදු වූ රතුපස්වල සිදුවීමට අදාළව ප්‍රකාශයක් ලබා ගැනීමෙන් අනතුරුව ඔවුන් අත්අඩංගුවට ගෙන තිබේ. කෝප්‍රල්වරුන් දෙදෙනෙකු සහ සැරයන්වරුයෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන ඇති බවයි බ්‍රිගේඩියර් රොෂාන් සෙනෙවිරත්න මහතා පැවසුවේය. වැලිවේරිය, රතුපස්වල ප්‍රදේශයේ ක්‍රියාත්මක වූ කර්මාන්ත ශාලාවක් හේතුවෙන් භූගත ජලයට රසායන ද්‍රව්‍ය එකතුවන බවට චෝදනා කරමින් එම එය ස්ථානයෙන් ඉවත්කර ගන්නා ලෙස ප්‍රදේශවාසීන් උද්ඝෝෂණ මාලාවක් එවක සංවිධානය කර තිබුණි. වැලිවේරිය ප්‍රදේහයේදී ප්‍රදේශවාසින් ක්‍රියාත්මක කළ උද්ඝෝෂණයක් විසුරුවාහැරීම සඳහා හමුදාව මැදිහත් වුණි. එහිදී වෙඩි තැබීමක් ද සිදු වූ අතර එහිදී තිදෙනෙකු මියගොස් තවත් පිරිසක් තුවාල ලැබීය.", "URL": "https://sinhala.adaderana.lk/news.php?nid=71309", "Category": null, "Parent URL": null}