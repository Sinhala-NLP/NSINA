{"Source": "Adaderana", "Timestamp": "March 9, 2019 08:14 am", "Headline": "වතු සේවිකාවන්ගේ අයිතීන් ඉල්ලා ශ්‍රේෂ්ඨාධිකරණයට පෙත්සමක්", "News Content": "වතු කම්කරු කාන්තාවන්ට ඔවුන් සේවය කරනු ලබන වතුවල වැසිකිලි පහසුකම්, ආහාර ගැනීම සඳහා සුදුසු ස්ථානයක් ඇතුළු සෞඛ්‍ය පහසුකම් ලබා ගැනීම සඳහා මූලික අයිතිවාසිකම් පෙත්සමක් ශ්‍රේෂ්ඨාධිකරණය වෙත ඉදිරිපත් කිරීමට පියවර ගන්නා බව රතු කොඩි කාන්තා ව්‍යාපාරය පවසයි. ලංකා රතු කොඩි කම්කරු සංගමයට අනුබද්ධිත රතු කොඩි කාන්තා ව්‍යාපාරය ජාත්‍යන්තර කාන්තා දිනය නිමිත්තෙන් ඊයේ (08) වනදා මහනුවදී පැවැත්වූ මාධ්‍ය හමුවකදී ලංකා රතු කොඩි සංගමයේ උපදේශිකා සහ එම සංගමයේ හිටපු ප්‍රධාන ලේකම් මෙන්ම රතු කොඩි කාන්තා ව්‍යාපාරයේ නිර්මාතෘ මේනකා කන්දසාමි මහත්මිය මේ බව සඳහන් කළාය. මෙහිදී තව දුරටත් අදහස් දැක්වූ මේනකා කන්දසාමි මහත්මිය, (\"අපේ රටේ ආර්ථිකයට විශාල දායකවත්වයක් ලබා දෙන වතුවල සේවය කරන පිරිස් අතර වැඩිම පිරිස කාන්තාවන්. ජාත්‍යන්තර කාන්තා දින කොතෙක් පැමිණියත් මෙම කාන්තාවන්ගේ මූලික අයිතිවාසිකම්වත් තවමත් ලැබී නෑ. කාන්තාවන් කියන්නේ පිරිමින් හා සංසන්දනය කරන්න බෑ.ඔවුන්ගේ සෞඛ්‍ය අවශ්‍යතා සංකීර්ණයි. වතුකරයේ තේ රබර් වතුවල සේවය කරනු ලබන කාන්තාවට එම වතුවල වැසිකිලි හෝ ඔවුන්ට ආහාර ලබා ගැනීම සඳහා සුදුසු ආරක්ෂිත ස්ථානයක් නෑ. ඔවුන්ට පිරිසිදු පානීය ජල පහසුකම් නෑ. මේවා රටේ සෑම පුරවැසියෙකුගේම මූලික අයිතිවාසිකමක්. කොතෙක් ඉල්ලීම් කළත් මේ අයිතිවාසිකම් ඔවුන්ට තවමත් ලැබී නෑ. එම නිසා ජාත්‍යන්තර කාන්තා දිනය යෙදී ඇති අද දවසේ, කෑගල්ල, හැටන්, දෙනියාය සහ මහනුවර යන කම්කරු කාර්යාලවට ගොස් කම්කරු කොමසාරිස්වරුන් හමු වී මෙම මුලික අයිතිවාසිකම් සම්බන්ධයෙන් ඉල්ලීම් ඉදිරිපත් කරන බවත් ලබන වසරේ ජාත්‍යන්තර කාන්තා දිනයට පෙර වතුවල සේවය කරන කාන්තාවන්ගේ මෙම මුලික අයිතිවාසිකම් ලබා ගැනීම සඳහා ශ්‍රේෂ්ඨාධිකරණය වෙත මූලික අයිතිවාසිකම් පෙන්සමක් ඉදිරිපත් කිරිමට කටයුතු කරනවා\") බවත් මේනකා කන්දසාමි මහත්මිය තව දුරටත් පැවසීය.", "URL": "https://sinhala.adaderana.lk/news.php?nid=105746", "Category": null, "Parent URL": null}