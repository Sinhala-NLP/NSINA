{"Source": "Adaderana", "Timestamp": "September 9, 2016 08:56 am", "Headline": "කටුනායක ගුවන් මෙහෙයුම්වලට බාධා නෑ", "News Content": "කටුනායක බණ්ඩාරනායක ජාත්‍යන්තර ගුවන් තොටුපළේ ගුවන් මෙහෙයුම් කටයුතු කිසිදු බාධාවකින් තොරව සිදු කෙරෙන බව ගුවන් තොටුපළ කාර්යය භාර නිළධාරිවරිය පවසයි.අද දෙරණ කළ විමසීමකදී ඇය කියා සිටියේ සාමාන්‍ය පරිදි දෛනික ගුවන් ගමන් කටයුතු සිදු කෙරෙන බවයි.ශ්‍රී ලංකන් ගුවන් සමාගමේ නියමුවන් අමතර රාජකාරිවලින් ඉවත්විමේ තීරණයක් ගෙන තිබුණි.ශ්‍රී ලංකා ගුවන් නියමුවන්ගේ සංසදය කියා සිටියේ ගුවන් නියමුවන් සම්බන්ධයෙන් සිදු කෙරෙන සාමාන්‍ය පරික්ෂණ විධිමත්ව ඉටු නොවීම හේතුවෙන් මෙම ක්‍රියාමාර්ගය ගෙන ඇති බවයි.ඔවුන්ගේ එම තීරණයට හේතුව බීමතින් සිටි බවට චෝදනා ලැබූ ගුවන් නියමුවා සම්බන්ධයෙන් සිදු කරන පරික්ෂණ නොවන බව ගුවන් නියමුවන්ගේ සංසදය ප්‍රකාශ කරයි.ඔවුන් පෙන්වා දෙන්නේ යම් චෝදනාවක් ලැබූ ගුවන් නියමුවෙක් වෙතොත් විධිමත් පරික්ෂණක් සිදු කිරීමට පුහුණුව ලැබූ නිළධාරින් කටයුතු කළ යුතු බවයි.මේ අතර ශ්‍රී ලංකන් ගුවන් සේවය තුළ 10%-15% අතර ගුවන් නියමුවන්ගේ හිඟයක් පවතින බව ද ශ්‍රී ලංකා ගුවන් නියමුවන්ගේ සංසදය පෙන්වාදෙයි.", "URL": "https://sinhala.adaderana.lk/news.php?nid=63932", "Category": null, "Parent URL": null}