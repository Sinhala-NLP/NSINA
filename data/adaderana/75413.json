{"Source": "Adaderana", "Timestamp": "July 19, 2017 12:21 pm", "Headline": "තැන් දෙකක දී දුම්රියේ ගැටී 3 ක් මරුට", "News Content": "ප්‍රදේශ දෙකකදී දුම්රියේ ගැටීමෙන් පුද්ගලයින් තිදෙනෙකු මියගොස් තිබේ. වාද්දූව, තල්පිටිය ප්‍රදේශයේදී දුම්රිය මාර්ගයේ ගමන් කරමින් සිටි පුද්ගලයින් තිදෙනෙකු ඊයේ(18) රාත්‍රී කොළඹ, කොටුව සිට කළුතර බලා ධාවනය වූ දුම්රියක ගැටී ඇති බව පොලීසිය පවසයි. බරපතළ තුවාල ලැබූ පුද්ගලයින් තිදෙනා පානදුර රෝහලට ඇතුළත් කිරීමේදී ඉන් දෙදෙනෙකු මියගොස් ඇත. මියගොස් ඇත්තේ පානදුර හා අම්බලන්ගොඩ ප්‍රදේශවල පදිංචිව සිටි 41 හා 55 හැවිරිදි පුද්ගලයින් දෙදෙනෙක් බව අනාවරණ වී තිබේ. මේ අතර කැළණිය දුම්රිය ස්ථානය අසලදී නුවර සිට කොළඹ බලා ධාවනය වූ දුම්රියක ගැටීමෙන් තරුණයෙකු මියගොස් ඇති බව පොලිසිය සඳහන් කළේය. මියගොස් ඇත්තේ කලවාන, දවුගල ප්‍රදේශයේ පදිංචිව සිටි 22 හැවිරිදි තරුණයෙක් බව සොයා ගෙන තිබේ. මේ අතර ගිරාඳුරු කෝට්ටේ ප්‍රදේශයේදී ත්‍රීරෝද රථයක් මාර්ගය අයිනේ නතර කර තිබූ තවත් ත්‍රීරෝද රථයක සහ ඉදිරියෙන් පැමිණි ලොරි රථයක ගැටීමෙන් අනතුරක් සිදුව තිබේ. එහිදී ත්‍රීරෝද රථ රියදුරු මියගොස් ඇති අතර එහි ගමන් කළ කාන්තාවන් දෙදෙනකු සහ කුඩා දරුවෙකු බරපතළ තුවාල ලබා ඇති බව වාර්තා වෙයි. තවද දඹුල්ල ප්‍රදේශයේදී මාර්ගය හරහා ගමන් කළ 40 හැවිරිදි පුද්ගලයෙකු කුඩා ලොරි රථයක ගැටීමෙන් මියගොස් ඇති බව පොලිසිය සඳහන් කරයි. එමෙන්ම මන්නාරම ප්‍රදේශයේදී ද මාර්ගය හරහා ගමන් කළ 10 හැවිරිදි දැරියක් ටිපර් රථයක ගැටීමෙන් මියගොස් ඇති මන්නාරම පොලීසිය පවසයි.", "URL": "https://sinhala.adaderana.lk/news.php?nid=75413", "Category": null, "Parent URL": null}