{"Source": "Adaderana", "Timestamp": "October 20, 2016 10:16 am", "Headline": " ගල් අඟුරු වෙනුවට සාම්පූර් සූර්ය බලාගාරයක් ඉදිවෙයි?", "News Content": "මෙරට තුළ සූර්ය බල ශක්ති බලාගාරයක් ඉදි කිරීමට ඉන්දියාව විසින් යෝජනාවක් ඉදිරිපත් කර ඇති බව ඉන්දීය මාධ්‍ය පවසයි.සාම්පූර් ගල් අඟුරු බලාගාරය ඉදි නොකිරීමට ගත් තීරණයෙන් පසුව ඉන්දියාව විසින් මෙම යෝජනාව සිදු කර ඇති බව වාර්තා වෙයි.ත්‍රීකුණාමලය ප්‍රදේශයේ අදාළ සූර්ය බලශක්ති බලාගාරය ඉදි කෙරෙන බව සඳහන්ය.පසුගියදා අවසන් වූ බ්‍රික්ස් - බිම්ස්ටේක් සමුළුවේදී ඉන්දීය අග්‍රාමාත්‍ය නිරේන්ද්‍ර මෝදි මහතා විසින් ජනාධිපති මෛත්‍රීපාල සිරිසේන මහතා වෙත මේ පිළිබඳව දැනුම් දී ඇති බව ඉන්දීය රජයේ අභ්‍යන්තර ආරංචි මාර්ග උපුටා දක්වමින් ඉන්දීය මාධ්‍ය වාර්තා කර තිබේ.කෙසේවෙතත් මේ වන විට ශ්‍රී ලංකාව සූර්ය, සුළං වැනි විකල්ප බලශක්ති කෙරෙහි අවධානය යොමු කර ඇත.සූර්ය බල සංග්‍රාමය වැඩසටහන මේ වන විටත් ක්‍රියාත්මක කෙරෙමින් පවතින අතර 2020 වන විට මෙරට ජාතික විදුලි බල පද්ධතියට මෙගාවොට් 220ක් එක් කිරීම එහි අරමුණ වෙයි.ඉන් අනතුරුව 2025 වන විට මෙරට ජාතික විදුලි බල පද්ධතියට මෙමගින් මෙගාවොට් 1000ක් එක් කිරීමටද නියමිතය.", "URL": "https://sinhala.adaderana.lk/news.php?nid=65205", "Category": null, "Parent URL": null}