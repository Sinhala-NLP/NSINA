{"Source": "Adaderana", "Timestamp": "October 26, 2016 03:41 pm", "Headline": "  උතුරේ සිද්ධිය කනගාටුදායකයි", "News Content": "සංහිඳියාව කරා යන ගමනේදී උතුරේ පසුගියදා වූයේ අවාසනාවන්ත සිදුවීමක් බවත්, එම සිද්ධියේදී ජනාධිපතිවරයා, අගමැතිවරයා, විපක්ෂනායකවරයා ඇතුළු සිවිල් සංවිධාන සිදුකළ මැදිහත්වීම නිසා විශාල කැළඹීමක් නතර කර ගැනීමට හැකිවූ බවත්, නීතිය සාමය හා දක්ෂිණ සංවර්ධන ඇමති සාගල රත්නායක මහතා පවසයි.පාර්ලි‍මේන්තුවේදී අද පැවැති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා‍ මේ බව පැවසීය.මෑතක සිට උතුරේ බයිසිකල් සැරිසරන යුගයක් උදාවී ඇති බවත්, මේ නිසා මාර්ග බාධකවලදී පරික්ෂා කිරීම් සිදුකෙරෙන බවත්, මෙම අවාසනාවන්ත සිදුවීම එහි ප්‍රතිඵලයක් බවත්, අමාත්‍යවරයා පෙන්වාදුන්නේය.ඔහු කියා සිටියේ තමන්ට මෙම සිද්ධියේදී කිසිවෙකුත් බේරාගැනීමට අවශ්‍යතාවයක් නැති අතරම දෙපැත්තම බලා හානිය අවම කිරීමට කටයුතු කළ යුතු බවයි.තවද ඇතැම් සිද්ධීන් ගැන පොලීසිය මාධ්‍යයට තොරතුරු ලබාදීමේ දී නුපුහුණු නිලධාරීන් විසින් ලබාදෙන තොරතුරුවලින්ද යම් යම් ගැටළු ඇතිවීමේ අවදානමක් මතුව ඇති නිසා මේ ගැන ද තම අවධානය යොමුව ඇතැයි අමාත්‍යවරයා එහිදී පැවසීය.", "URL": "https://sinhala.adaderana.lk/news.php?nid=65418", "Category": null, "Parent URL": null}