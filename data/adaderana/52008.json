{"Source": "Adaderana", "Timestamp": "June 15, 2015 02:15 pm", "Headline": "ස්වාධීන මැතිවරණ, පොලිස්, රාජ්‍ය සේවා කොමිෂන් නැතිව මැතිවරණයක් අවශ්‍ය කාටද?", "News Content": "ස්වාධීන මැතිවරණ, පොලිස් හා රාජ්‍ය සේවා කොමිෂන් සභා පිහිටුවීමෙන් තොරව මහා මැතිවරණයක් පැවැත්වීම තවත් අන්ත දූෂිත, ප්‍රචණ්ඩ මැතිවරණයක් දෝතින් වැළඳ ගැනීමක් වනු ඇතැයි කැෆේ සංවිධානය නිවේදනයක් නිකුත් කරමින් අවධාරණය කරයි.එම සංවිධානය විසින් නිකුත් කළ එකී නිවේදනය වැඩිදුරටත් පහත පරිදිය.19 වන ආණ්ඩුක්‍රම ව්‍යවස්ථාව සංශෝධනය තුළින් ස්ථාපනය කිරීමට යෝජිත මැතිවරණ, පොලිස් හා රාජ්‍ය සේවා කොමිෂන් සභා නොමැතිව මැතිවරණයක් පැවැත්වීමට මැතිවරණ දුෂණ සඳහා කප් ගැසූ කණ්ඩායම් කිහිපයක්ම මේ වන විට උත්සාහ දරමින් සිටී. සාමාජිකයින් පත් කිරීම වළක්වා ගැනීම තුළින් ව්‍යවස්ථා සභාව ස්ථාපනය කිරීම වළක්වා ගැනීමට උත්සාහ කිරීම එහි එක් පියවරකි. ආණ්ඩුව නොව විපක්ෂයේ 19 බංකොළොත් කිරීමේ කණ්ඩායම එයට මේ වන විට උර දී සිටී. දෙවන පියවර වන්නේ ස්වාධීන කොමිෂන් සභා -- විශේෂයෙන්ම ස්වාධීන මැතිවරණ කොමිෂන් සභාව සහ පොලිස් කොමිසම පිහිටුවීමට පෙර මහා මැතිවරණයක් ප්‍රකාශයට පත් කිරීමය. ඒ තුළින් අද පාර්ලිමේන්තුවේ සිටින හා අලුතෙන් පාර්ලිමේන්තුවට තේරීපත්වීමට උත්සාහ දරන පිරිසක් තමන්ට වාසිදායක තමන්ට හිතුමතේ මැතිවරණ නීති උල්ලංඝණය කිරීමට, අල්ලස් ලබා දෙන්නට, පෝස්ටර්, කටවුට්, බැනර් ගසන්නට හැකි වාතාවරණයක් තුළ ජයග්‍රහණය කිරීමට උත්සාහ දරයි. අති විශාල ධනයක් සහිත පිරිසකට මැතිවරණයේ දී වාසි ලබා ගත හැක්කේ තම ක්‍රියාවන්නට බලපෑම් කළ හැකි කොමිෂන් සභා නොමැති පරිසරයක් තුළවීම එයට හේතුවයි. පසුගිය පළාත් සභා සහ ජනාධිපතිවරණයේ දී අත් දුටු තත්ත්වය නම්, බලයේ සිටින කණ්ඩායම් වෙත තොග පිටින් අල්ලස් දෙන්නට, මැතිවරණ නීති උල්ලංඝණය කරන්නට අවස්ථාව ලැබුණේ ඔවුන් පාලනය කිරීමට සවිමත් යාන්ත්‍රණයක් නොතිබූ බැවිනි. 19 වන ආණ්ඩුක්‍රම ව්‍යවස්ථා සංශෝධනය තුළින් ස්වාධීන මැතිවරණ, රාජ්‍ය සේවා, පොලිස් කොමිෂන් සභා පිහිටුවන්නට අවශ්‍ය ප්‍රතිපාදන සකසන්නේ ඒ අනුවය. නමුත් මෙම කොමිෂන් සභා පිහිටුවීමට පෙර මහා මැතිවරණයක් පැවැත්වීම බල ලෝභී දේශපාලන පක්ෂ සහ පුද්ගලයින්ගේ උත්සාහයයි. ස්වාධීන කොමිෂන් සභා පිහිටුවීමෙන් තොරව මැතිවරණ පැවැත්වීමට අවශ්‍යව ඇත්තේ මැතිවරණ දුෂණ, ප්‍රචණ්ඩක්‍රියා සිදු කරමින් හෝ තම ජයග්‍රහණය ප්‍රාර්ථනා කරන පිරිසට පමණී. එපමණක් ද නොව පසුගිය ජනාධිපතිවරණයේ දී සිදු වූ අයුරින්ම පක්ෂ කාර්යාල කඩා බිඳ දමා, පිට්ටනි නොදී, විදුලිය කපා දමා, වේදිකා ගිනි තබා, මිනිසුන්ට පහරදී, වෙඩි තබා ඝාතනය කරමින් මැතිවරණය පැවැත්වීමට බලයේ සිටින කණ්ඩායමට එමගින් අවස්ථාව සැලසේ. පසුගිය මැතිවරණයේ දී ගෝඨාභය රාජපක්ෂ මහතාගේ සහ ප්‍රාදේශීය දේශපාලනඥයින්ගේ නියෝග අනුව පොලීසිය කටයුතු කළ ආකාරය අමතක නොකළ යුතුය. වත්මන් මහජන සාමය පිළිබඳ අමාත්‍යවරයාට එරෙහිව එක්සත් ජනතා නිදහස් සන්ධානය විංවාසභංග යෝජනාවක් ගෙන ආවේ ඔහු බලය අයුතු ලෙස භාවිත කරන බව පවසමිනි. අමාත්‍යවරයා තමන්ට හිතු මතේ පොලිස් නිලධාරීන් මාරු කරන බවටත් උසස්වීම් ලබාදෙන බවටත් වත්මන් විපක්ෂය චෝදනා කළේය. තනි පුද්ගලයෙකු යටතේ පොලිස් දෙපාර්තමේන්තුව ක්‍රියාත්මක වීමේ දී මෙවැනි චෝදනා එල්ලවීම ද, සැබෑ ලෙසම එවැනි බලපෑම් සිදුකිරීමට ඇති අවකාශය විශාල බව ද අප අමතක නොකළ යුතුය.තනි පුද්ගල බලයක් යටතේ නීතිය ක්‍රියාත්මකවීම දුෂණයට හේතු විය හැකි බව ඉතාමත් පැහැදිලිය. මූල්‍ය අපරාධ කොට්ඨාසයට එරෙහිව දිවි හිමියෙන් සටන් වදින විපක්ෂයේ කණ්ඩායම ‘ස්වාධීන පොලිස් කොමිෂමක්‘ ස්ථාපනය කිරීම වැළැක්වීමට වක්‍රව කටයුතු කරමින් සිටින්නේ මුදල් බලයෙන් තම මැතිවරණ ව්‍යාපාරය ජය ගැනීමට ඇති හැකියාව නිසා නොවන්නේද?එසේ තිබිය දී, ආණ්ඩුවේ පමණක් නොව විපක්ෂයේ පිරිසක් ද ස්වාධීන මැතිවරණ කොමිසම, පොලිස් කොමිසම පිහිටුවීමට පෙර මහා මැතිවරණයකට යාමට බල කරමින් සිටිම පුදුමයට කරුණකි. මහා පරිමාණයෙන් මුදල් හා සම්පත් වියදම් කරමින් තම ජයග්‍රහණය තහවුරු කර ගැනීමට දරණ උත්සාහයෙන් අහෝසි වී යන්නේ මේ රටේ ජනතාව මැතිවරණ දුෂණ හා අක්‍රමිකතා වළක්වා ගැනීමට ස්වාධීන කොමිෂන් සභා කෙරෙහි තැබූ විශ්වාසය යි.මහා මැතිවරණයක් පැවැත්වීමට පෙර ව්‍යවස්ථා සභාව ස්ථාපනය කොට හැකි එක්මනින් ස්වාධීන මැතිවරණ කොමිෂන් සභාව පිහිටුවීමටත් රාජ්‍ය සේවා හා පොලිස් කොමිෂන් සභාවන්ට සාමාජිකයින් පත් කිරීමත් ජනතා අපේක්ෂාව වූ බව කැෆේ සංවිධානයේ විශ්වාසය යි. ස්වාධීන මැතිවරණ කොමිෂන් සභාවකින් තොරව මැතිවරණයකට යාමට අවශ්‍යතාව ඇත්තේ එයින් දේශපාලන වාසි ලබන පිරිසකට මිස මේ රටේ ජනතාවට නම් නොවේ.කැෆේ සංවිධානය2015 ජූනි 15", "URL": "https://sinhala.adaderana.lk/news.php?nid=52008", "Category": null, "Parent URL": null}