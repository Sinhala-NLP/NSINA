{"Source": "Adaderana", "Timestamp": "February 13, 2014 01:45 pm", "Headline": "මානව හිමිකම් යෝජනාවට සහය පළ කළ යුතු බවට ඔස්ට්‍රේලියානු සෙනෙට් යෝජනාව සම්මතයි", "News Content": "ශ්‍රී ලංකාවේ සිදුවීයයි කියනු ලබන යුද අපරාධ සම්බන්ධයෙන් ජාත්‍යන්තර මට්ටමින් ස්වාධීන පරීක්ෂණයක් කළ යුතු බවට එක්සත් ජාතීන්ගේ මානව හිමිකම් කවුන්සිලයට ඉදිරිපත් කිරීමට යෝජිත යෝජනාවට සහය පළ කළ යුතු බවට ඕස්ට්‍රේලියානු සෙනෙට් මණ්ඩලයේ යෝජනාවක් සම්මත වී තිබේ. නියෝජිත මන්ත්‍රී මණ්ඩලය හා සෙනෙට් මණ්ඩලය ලෙස ද්විමණ්ඩලික එරට පාර්ලිමේන්තුවේ ග්‍රීන් පක්ෂය විසින් සෙනෙට් මණ්ඩලයට ඉදිරිපත් කළ යෝජනාව මෙලෙස සම්මත වී ඇති බව විදෙස් පුවත් සේවා උපුටා දක්වයි. ශ්‍රී ලංකාව සම්බන්ධයෙන් ස්වාධීන විමර්ශනයක් කළ යුතු බවට මෙමගින් ඔස්ට්‍රේලියානු සෙනෙට් මණ්ඩලය, එක්සත් ජාතීන්ට හා ජාත්‍යන්තර ප්‍රජාවට ප්‍රබල පණිවිඩයක් ලබාදෙන බව එරට ග්‍රීන් පක්ෂයේ නායක ක්‍රිස්ටිනේ මිල්නි පවසයි. ඔස්ට්‍රේලියාවට සංක්‍රමණය වන සරණාගතයින් සම්බන්ධයෙන් කෘර ප්‍රතිපත්තියක් පවත්වාගෙන යාම සඳහා ශ්‍රී ලංකා රජය සමග එරට අග්‍රාමාත්‍ය ටෝනි ඇබර්ට් පවත්නා හිතෛෂිවන්ත භාවය නැවත්විය යුතුව ඇති බව හෙතෙම පෙන්වා දෙයි. ජාත්‍යන්තර යුද අපරාධ සම්බන්ධයෙන් වන පරීක්ෂණයකදී ඕස්ට්‍රේලියාවේ ප්‍රතිචාරය කෙබඳුද යන්න පිළිබඳ ජාත්‍යන්තර ලෝකය බලා සිටින බව ග්‍රීන් පක්ෂයේ සෙනෙට් සභික ලී රියානොන් පවසයි. මෑත කාලයේ ශ්‍රී ලංකාවේද සංචාරයක නිරතවූ සෙනෙට් සභිකයා කියා සිටින්නේ මේ හේතුවෙන් ඔස්ට්‍රේලියානු අග්‍රාමාත්‍ය ටෝනි ඇබර්ට් සහ විදේශ කටයුතු අමාත්‍යවරිය වන ජූලෛ බිෂොප් විසින් ජාත්‍යන්තර ප්‍රජාවට ඔස්ට්‍රේලියාවේ ස්ථාවරය සම්බන්ධයෙන් ප්‍රබල පණිවිඩයක් ලබා දිය යුතු බවයි. ශ්‍රී ලංකාව සම්බන්ධයෙන් මීට පෙරාතුව එක්සත් ජාතීන්ගේ මානව හිමිකම් කවුන්සිලයට ඉදිරිපත් කෙරුණු යෝජනාවලදී ඊට සහය දුන් ඕස්ට්‍රේලියාව එළඹෙන මාර්තු මස සමුළුවේදී එසේ නොකර සිටීම අවාසි සහගත බව හෙතෙම වැඩිදුරටත් කියා සිටියි.", "URL": "https://sinhala.adaderana.lk/news.php?nid=41098", "Category": null, "Parent URL": null}