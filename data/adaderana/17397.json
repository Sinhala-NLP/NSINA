{"Source": "Adaderana", "Timestamp": "July 14, 2011 03:22 pm", "Headline": "ජනතා මුදලින් සූදු ගැසීම වැරදියි-ඩො.මි 162 ක් ගෙවිය යුතුයි..!", "News Content": "හේජින් ගනුදෙනුව ජාත්‍යන්තර වාණිජ සූදුවක් බවත් සූදුවකදී සූදුව පරාද වූ තැනැත්තා අදාළ මුදල අනිවාර්යයෙන් ගෙවිය යුතු බව එක්සත් ජාතික පක්ෂය පවසයි. ස්ටෑන්ඩර්ඩ් චාර්ටඩ් බැංකුවට ඇමරිකානු ඩොලර් මිලියන 162 ක මුදලක් ගෙවන ලෙස එංගලන්ත අධිකරණයක් විසින් ලංකා ඛනිජ තෙල් නීතිගත සංස්ථාවට නියෝග කර තිබීම් සම්බන්ධයෙන් අදහස් දක්වමින් එ.ජා.ප පාර්ලිමේන්තු මන්ත්‍රී,ආචාර්ය හර්ෂ ද සිල්වා මේ බව කියා සිටියේය. හෙජින් ගනුදෙනුවට අදාළ අවබෝධතා ගිවිසුම අනුව ස්ටෑන්ඩර්ඩ් චාර්ටඩ් බැංකුවට ඇමරිකානු ඩොලර් 161,733,500 ක් අදාළ පොලිය සමග ගෙවිය යුතු බව බ්‍රිතාන්‍ය මහාධිකරණ විනිසුරු හැම්බ්ලන් විසින් පසුගිය දිනයක නියෝග කර තිබිණි. ඩොලර් මිලියන 162 ක් ගෙවීමට වඩා මේ තුළින් ශ්‍රී ලංකාව සම්බන්ධයෙන් ජාත්‍යන්තරය තුළ ඇති වූ කළු පැල්ලම වඩා භයානක බව අද(14) පැවති මාධ්‍ය හමුවේදී මාධ්‍යවේදියෙකු ඇසූ ප්‍රශ්නයකට පිළිතුරු දෙමින් මන්ත්‍රීවරයා සඳහන් කළේය. විදේශීය ආයෝජකයින් සමග ගිවිසුම් අත්සන් කළද ගිවිසුම්වලින් එකඟවන කොන්දේසි ඉටු නොකිරීමේදී ඔවුන් තුළ විශ්වාසය පළුදු වන බැවින් එය කිසිසේත් යහපත් ක්‍රියාවක් නොවන බවත්,ඒ නිසාම ඩොලර් මිලියන 162 ක මුදල කෙසේ හෝ ගෙවිය යුතු බවත් සිල්වා මහතා පෙන්වා දුන්නේය. සූදු ක්‍රීඩාවේ නිරතවන්නන් ආණ්ඩුවේ බොහෝ සිටින බවත්,සූදුවකදී පරාජයට පත්වූවන් අනිවාර්යයෙන් අදාළ මුදල ගෙවිය යුතු බව ඔවුන් හොඳින් දන්නා බවත් යම් හෙයකින් මුදල් ගෙවන්නට අපොහොසත් වුවහොත් සූදු ක්‍රීඩකයාට කණේ පාරක් එල්ල කොට ඔහු සතු ඔර්ලෝසුව,චේන් පොට ආදී වටිනා යමක් ඇත්නම් ඒ සියල්ල පැහැරගන්නා බවත් මන්ත්‍රීවරයා අවධාරණය කළේය. පුද්ගලික මුදලින් සූදු ක්‍රීඩාවේ නිරතවූවාට තමන් කිසිසේත්ම විරුද්ධ නොවන නමුත් ජනතාවගේ මුදලින් සූදු ක්‍රීඩාවේ යෙදෙද්දී ගැටලුවක් පැනනඟින බවත් කියා සිටි ඔහු මෙම හේජින් සූදු ක්‍රීඩාවේ අවසාන ප්‍රතිඵලය ලෙස යළි වරක් පෙට්‍රල් මිල ඉහළ යාමක් අපේක්ෂා කළ හැකි බවත් පාර්ලිමේන්තු මන්ත්‍රී හර්ෂ ද සිල්වා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17397", "Category": null, "Parent URL": null}