{"Source": "Adaderana", "Timestamp": "January 10, 2014 09:17 am", "Headline": "බස් පැමිණිලි විමර්ශනය කිරීම ආරම්භ කරයි ", "News Content": "පෞද්ගලික බස් රථ සම්බන්ධයෙන් අමාත්‍යංශ පැමිණිලි ඒකකයට මගී ජනතාවගෙන් ලැබී ඇති පැමිණිලි විමර්ශනය කිරීම මේ වන විට ආරම්භ කර ඇති බව පෞද්ගලික ප්‍රවාහන සේවා අමාත්‍යංශය පවසයි. පෞද්ගලික බස් රථ සම්බන්ධයෙන් සිදුකරනු ලබන පැමිණිලි ක්ෂණිකව යොමු කිරීම සඳහා ස්කයිප් ලිපිනයක්, ක්ෂණික දුරකථන අංකයක් , විද්‍යුත් ලිපිනයක්, පසුගිය දා හඳුන්වා දෙනු ලැබුණි. ඒ අනුව ලැබුණු පැමිණිලි මේ වන විට විමර්ශනය කිරීම ආරම්භ කර ඇති බව පෞද්ගලික ප්‍රවාහන සේවා අමාත්‍යංශ ලේකම් පද්මසිරි ජයමාන්න මහතා පැවසීය. අමාත්‍යංශ ඒකකය සඳහා මේ වන විට පැමිණිලි 34 ක් ලැබී ඇති අතර එයින් පැමිණිලි 02ක් අන්තර් පළාත් බස් රථ සම්බන්ධයෙන් ද පැමිණිලි 32 ක් පළාත්බද බස් රථ සම්බන්ධයෙන් ද වන බව පද්මසිරි ජයමාන්න මහතා සඳහන් කළේය. මගීන් විසින් ලබා දී ඇති පැමිණිලි වලින් වැඩි ප්‍රමාණයක් අඩුපාඩු සහිත ඒවා බැවින් ඒවා විමර්ශනය කිරීම දුෂ්කර වී ඇති බව පෞද්ගලික ප්‍රවාහන සේවා අමාත්‍යංශ ලේකම් පද්මසිරි ජයමාන්න මහතා වැඩිදුරටත් පෙන්වා දුන්නේය. මේ හේතුවෙන් පැමිණිලි ඉදිරිපත් කිරීමේ දී බස් රථයේ ලියාපදිංචි අංකය, මාර්ග අංකය, වේලාව ආදිය පැහැදිළිව සඳහන් කර යොමු කරන ලෙස පෞද්ගලික ප්‍රවාහන සේවා අමාත්‍යංශය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=40234", "Category": null, "Parent URL": null}