{"Source": "Adaderana", "Timestamp": "January 17, 2019 04:15 pm", "Headline": "පශූ වෛද්‍යවරුන් විසින් ජීවිත රැකදුන් සාර්ථක මෙහෙයුමක්", "News Content": "ඉන්දියාවේ පැවති සරුංගල් සැණකෙළියක් අතරතුර තුවාල ලැබූ පක්ෂීන් රැසක් බේරාගැනීමට පශූ වෛද්‍යවරුන් කණ්ඩායමකට හැකිවී ඇත. ඔවුන් පක්ෂීන් සියදෙනෙකුට පමණ ප්‍රතිකාර ලබාදී ඇතැයිද එරට වාර්තා සදහන් කළේය. ඉන්දියාවේ හින්දු ජනතාව වාර්ෂිකව සමරන මකර් සංක්‍රාන්ති උත්සවය අතරතුර සරුංගල් යැවීමේදී එම සරුංගල්වල ගැටීමෙන් පක්ෂීන් බොහෝ පිරිසක් තුවාල ලබයි. සරුංගල් යැවීම සඳහා භාවිතා කරන වීදුරු ආලේපිත තන්තුවල ගැටීමෙන් මෙලෙස් පක්ෂීන් තුවාල ලබන අතර ඒවායේ ගැටෙන ඇතැමුන් මියයන බවත් විදෙස් වාර්තාවල දැක්වෙයි. උඩුගුවනේදී සරුංගල් එකිනෙක ගැටීමෙන් සිදුවන හානි අවම කිරීම සඳහා විශේෂයෙන් නිපදවා ඇති මෙම තන්තු ඉතා තියුණු ඒවා බවද සඳහන්ය. මේ අතර පසුගියදා බටහිර ගුජරාට ප්‍රාන්තයේ පැවති සරුංගල් සැණකෙළියක් අතරතු තුවාල ලැබූ පක්ෂීන් සියයකට අධික ප්‍රමාණයක් බේරාගෙන ප්‍රතිකාර ලබාදීමට පශූවෛද්‍යවරුන් කණ්ඩායමක් කටයුතු කළේය. ඒ සඳහා රාජ්‍ය නොවන සංවිධාන කිහිපයක සහායද ඔවුන්ට හිමිව තිබුණි. පක්ෂීන්ගේ වැඩි ප්‍රමාණයකගේ පියාපත් සහ පාද තුවාලවී තිබූ බව ප්‍රතිකාර කළ වෛද්‍යවරුන් පැවසුවේය.", "URL": "https://sinhala.adaderana.lk/news.php?nid=102545", "Category": null, "Parent URL": null}