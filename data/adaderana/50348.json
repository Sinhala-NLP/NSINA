{"Source": "Adaderana", "Timestamp": "March 31, 2015 04:55 pm", "Headline": "අන්තරේ විරෝධතා පා ගමනට කොල්ලුපිටියේදී කඳුළු ගෑස් - ගාලු පාරේ කොටසකුත් වැහේ", "News Content": "අන්තර් විශ්ව විද්‍යාල ශිෂ්‍යබල මණ්ඩලය විසින් අද දහවල් ආරම්භ කරන ලද විරෝධතා පා ගමනට කොල්ලුපිටියේදී කඳුළු ගෑස් ප්‍රහාරයක් එල්ල වී තිබේ.සරසවි සිසුන් විසින් අද දහවල් මෙම විරෝධතා පා ගමන ජයවර්ධනපුර සරසවිය අසළින් ආරම්භ කරන ලදී.එතැන් සිට ඔවුන් පා ගමනින් හයිලෙවල් මාර්ගය ඔස්සේ කොළඹ දෙසට පැමිණීම නිසා එම මාර්ගයේ තිඹිරිගස්යාය, තුම්මුල්ල ප්‍රදේශවල දැඩි රථවාහන තදබදයක් ඇති විය.අනතුරුව ඔවුන් ජනතාවට පීඩාවන අයුරින් කොල්ලුපිටියේ සිට අරලියගහ මන්දිරය දෙසට යාමට උත්සාහ කිරීම නිසා කඳුළු ගෑස් හා ජල ප්‍රහාරයක් එල්ල කළ බව පොලීසිය කියයි.සරසවි හා පාසල් තුළ මුදල් අය කිරීම, මාලඹේ හා කොතලාවල මුදලට උපාධි කඩපවත්වාගෙන යන බවට චෝදනා කරමින් අන්තර් විශ්ව විද්‍යාල ශිෂ්‍ය බලමණ්ඩලය විසින් මෙම විරෝධතා පා ගමන සංවිධානය කරන ලදී.මේ අතර සිසුන්ගේ මෙම විරෝධතාව නිසා ගාලු පාර කොල්ලුපිටිය හන්දියේ සිට ගාලු මුවදොර වටරවුම දක්වා වසා ඇති බවද පොලීසිය දන්වා සිටියි.", "URL": "https://sinhala.adaderana.lk/news.php?nid=50348", "Category": null, "Parent URL": null}