{"Source": "Adaderana", "Timestamp": "January 22, 2014 11:56 pm", "Headline": "ඕනෑම මොහොතක ලංකාවට සහය දෙනවා ", "News Content": "අවශ්‍ය ඕනෑම මොහොතක දී ශ්‍රී ලංකා රජයට සහය ලබා දෙනබව මාලදිවයින් ජනාධිපති අබ්දුල්ලා යමීන් අබ්දුල් ගයුම් මහතා පවසයි. නිල සංචාරයක් සඳහා දිවයිනට පැමිණ සිටින මාලදිවයින් ජනාධිපතිවරයා අද(22) පෙරවරුවේ ජනාධිපති මහින්ද රාජපක්ෂ මහතා මුණගැසී සාකච්ජා කළේය. අද පෙරවරුවේ ජනාධිපති කාර්යාලය වෙත ගිය මාලදිවයින් ජනාධිපතිවරයා ජනාධිපති මහින්ද රාජපක්ෂ මහතා විසින් පිළිගනුලැබු අතර ඉන් අනතුරුව දෙරටේ දුත පිරිස් ක්ෂේත්‍ර ගණනාවක් ආවරණය කරමින් ද්විපාර්ශවික සාකච්ජා වල නිරතවුණි. අබ්දුල්ලා යමීන් අබ්දුල් ගයුම් මහතාගේ මගපෙන්වීම යටතේ මාලදිවයිනේ ජනතාවට සමෘද්ධිය ළඟා වනු ඇති බවත් , රට පුර්ණ ආර්ථික ශක්‍යතාව ඇතිකර ගනු ඇති බවත් මෙහිදී ජනාධිපති මහින්ද රාජපක්ෂ මහතා පවසා තිබේ. ඉහළම දේශපාලන මට්ටමේ නිලධාරීන් සිදුකරන මෙවැනි සංචාර හේතුවෙන් දෙරට අතර මිත්‍රත්ව බැඳීම තවදුරටත් ශක්තිමත්වන බව ජනාධිපතිවරයා මෙහිදී පෙන්වා දුන්නේය. ශ්‍රී ලංකාව සහ මාලදිවයින අතර ඓතිහාසික සබඳතා සිහිපත් කළ ජනාධිපති යමීන් මහතා බොහෝ මාලදිවයින් වැසියන්ට ශ්‍රී ලංකාව සිය දෙවැනි නිවස ලෙස හැඟෙන බව ද පවසා තිබේ. මෙම ද්විපාර්ශවික සාකච්ජාවල දී සෞඛ්‍ය, සංචාරක ව්‍යාපාරය, ගුවන් සේවා, පුද්ගල සංක්‍රමණය සහ ආරක්ෂක සේවා යන ක්ෂේත්‍රයන් හි සබඳතා තවදුරටත් ශක්තිමත් කිරීම ඇතුළු දෙරටට වැදගත්වන අංශ ගණනාවක සහයෝගීතා වර්ධනය පිළිබඳව අදහස් හුවමාරුවී තිබේ. ද්විපාර්ශවික සාකච්ජාවලින් අනතුරුව දෙරට අතර අවබෝධතා ගිවිසුම් 03ක් සඳහා ද අත්සන් තබා ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=40570", "Category": null, "Parent URL": null}