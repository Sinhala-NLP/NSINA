{"Source": "Adaderana", "Timestamp": "January 18, 2016 04:02 pm", "Headline": "ක්‍රිකට් ආයතනයේ දෙන්නෙක් ගෙදර", "News Content": "මුදලට තරඟපාවාදීම සඳහා ක්‍රිකට් ක්‍රීඩකයින්ට බලපෑම් කළ බව කියන වේගපන්දු පුහුණුකරු අනූෂ සමරනායකගේ සහ සහයක පන්දු යවන්නෙකු වන ගයාන් විශ්වජිත්ගේ වැඩ තහනම් කර තිබේ.ශ්‍රී ලංකා ක්‍රිකට් ආයතනයේ ලේකම් මොහාන් ඩි සිල්වා මහතා කියා සිටියේ ක්‍රිකට් ආයතනයේ අද විශේෂ රැස්වීමක් පවත්වා එල්ලවී ඇති චෝදනා සම්බන්ධයෙන් සිදුකෙරෙමින් පවත්නා පරීක්ෂණවලට බාධා නොවනු පිණිස මෙම දෙදෙනාගේ වැඩ තහනම් කිරීමට පියවර ගත් බවයි.කිසියම් පුද්ගලයකු විසින් ශ්‍රී ලංකා ක්‍රිකට් කණ්ඩායමේ ක්‍රීඩකයින් දෙදෙනකු මුදලට තරග පාවා දීමට පොළඹවා ගැනීමට උත්සාහ කළ බව කියන සිද්ධියක් ගැන සිදුකරන පරීක්ෂණ සඳහා ප්‍රකාශයක් ගැනීමට ශ්‍රී ලංකා ක්‍රිකට් කණ්ඩායමේ නායක ඇන්ජලෝ මැතිව්ස් (18) පොලිස් මූල්‍ය අපරාධ විමර්ශන කොට්ඨාසයට කැඳවා තිබේ.පසුගියදා පැවති බටහිර ඉන්දීය කොදෙව් සංචාරයේදී පුහුණු පන්දු යවන්නෙකු විසින් ශ්‍රී ලංකා ක්‍රිකට් කණ්ඩායමේ කුසල් ජනිත් පෙරේරාට සහ රංගන හේරත්ට මුදලට තරග පාවාදීමට පෙළඹවීමට උත්සාහ කර ඇති බවට එම ක්‍රීඩකයන් දෙදෙනා විසින් පැමිණිල්ලක් කර තිබුණි.එම සිද්ධියට අදාළව ඒ ගැන පරීක්ෂණයක් පවත්වන ලෙසට ක්‍රීඩා අමාත්‍ය දයාසිරි ජයසේකර මහතා එෆ්.සී.අයි.ඩියට කළ පැමිණිල්ලක් මත පරීක්ෂණ කටයුතු ආරම්භ කර ඇති අතර පැමිණිල්ල වෙනුවෙන් ප්‍රකාශ ලබාගැනීමට කුසල් ජනිත් පෙරේරා සහ රංගන හේරත් පසුගිය 12 වැනිදා එහි කැඳවා තිබිණි.මූලික විමර්ශන වලදී අනාවරණය වී ඇති කරුණු වලට අනුව අනූෂ සමරනායක සහ ගයාන් විශ්වජිත් යන දෙදෙනා මීට සම්බන්ධ බැවින් පරීක්ෂණවලට බාධා නොවන පරිදි ඔවුන් දෙදෙනාගේ වැඩතහනම් කළ බව ලේකම්වරයා සඳහන් කළේය.", "URL": "https://sinhala.adaderana.lk/news.php?nid=56441", "Category": null, "Parent URL": null}