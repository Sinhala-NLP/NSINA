{"Source": "Adaderana", "Timestamp": "March 19, 2014 05:51 am", "Headline": " අත්අඩංගුවට ගත් මානව හිමිකම් ක්‍රියාධරයින් ගැන ආණ්ඩුව ජිනීවාහි කරුණු දක්වයි", "News Content": "ත්‍රස්තවාදය වැළැක්වීමේ පනත යටතේ පසුගිය දා කිලිනොච්චියේ දී අත්අඩංගුවට ගත් පුද්ගලයින් පිළිබද වාර්තාවක් එක්සත් ජාතීන්ගේ මානව හිමිකම් කවුන්සිලයට ඉදිරිපත් කර තිබේ. ජිනීවා හි පිහිටි ශ්‍රී ලංකා නිත්‍ය නියෝජිත කාර්යාලය විසින් අදාළ වාර්තාව ඉදිරිපත් කර ඇති බව සඳහන්ය. බාලේන්ද්‍රන් ජයකුමාරි, රුකී ප්‍රනාන්දු සහ ප්‍රවීන් මහසෙන් පියතුමා ත්‍රස්ත විමර්ශන ඒකකය විසින් පසුගියදා අත්අඩංගුවට ගනු ලැබිණි. මෙම අත්අඩංගුවට ගැනීම සම්බන්ධයෙන් ජාත්‍යන්තර රටවල් සහ සිවිල් සංවිධාන රැසක් ශ්‍රී ලංකා රජයට චෝදනා එල්ල කරමින් කියා සිටියේ මෙම අත්අඩංගුවට ගැනීම නීති විරෝධී බැවින් ඔවුන් වහාම නිදහස් කරන ලෙසයි. කෙසේ වෙතත් අදාළ අත්අඩංගුවට ගැනීම පිළිබඳව විශේෂ වාර්තාවක් ශ්‍රී ලංකා රජය විසින් මානව හිමිකම් කවුන්සිලයට ඉදිරිපත් කර තිබේ. අත්අඩංගුවට ගත් මෙම පුද්ගලයින් කේ.පී සෙල්වනායගම් හෙවත් ගෝබී නැමැති පුද්ගලයාට නවාතැන් ලබා දීම සහ ඔහු සමඟ එක්ව කටයුතු කර ඇති බවට අදාළ වාර්තාවේ සඳහන්ය . උතුරු පළාත තුළ යළි එල්.ටී.ටී.ඊ ක්‍රියාකාරකම් ආරම්භ කිරීම සදහා ගෝබී නැමැත්තා කටයුතු කරමින් සිටින බවට තොරතුරු අනාවරණය වී තිබේ. ඔහු විසින් රැකියා විරහිත තරුණ පිරිස් එල්.ටී.ටී.ඊ සංවිධානයට බඳවා ගැනීමේ කටයුතු ද සිදුකර ඇති බවට පොලිසිය සිදු කළ පරීක්ෂණ වලින් අනාවරණය වී ඇති බව අදාළ වාර්තාවේ දැක්වෙයි. එමෙන්ම ටී.56 ගිනි අවි ඇතුළු යුධ උපකරණ තොගයක් ද පොලිසිය විසින් සොයාගෙන ඇති බව එකී වාර්තාවේ කියැවෙයි. පසුගිය දා මෙම සැකකරු අත්අඩංගුවට ගැනීමට ගිය අවස්ථාවේ දි පොලිස් නිලධාරීන්ට පහර දී පලාගොස් ඇති බවද සඳහන්ය. ඒ අනුව අදාළ පුද්ගලයාට නවාතැන් දුන් බාලේන්ද්‍රන් ජයකුමාරි නැමැත්තිය අත්අඩංගුවට ගත් අතර ඉන් පසුව හෙළිවු තොරතුරු මත රුකී ප්‍රනාන්දු සහ ප්‍රවීන් මහසෙන් පියතුමාද අත්අඩංගුවට ගනු ලැබු බව පැවසෙයි. අත්අඩංගුවට ගත් සැකකරුවන් සම්බන්ධයෙන් දීර්ඝ වශයෙන් රඳවාගෙන ප්‍රශ්න කිරීම් සිදුකරන බව එක්සත් ජාතීන්ගේ කවුන්සිලයට ඉදිරිපත් කළ වාර්තාවේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=41895", "Category": null, "Parent URL": null}