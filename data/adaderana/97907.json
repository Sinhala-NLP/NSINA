{"Source": "Adaderana", "Timestamp": "October 19, 2018 10:52 am", "Headline": "සවන පිනවන නිහඬ මෙහෙවර", "News Content": "මේ කියන්න සූදානම් වෙන්නේ සංගීත ක්ෂේත්‍රයේ තබ්ලා හඬ අපේ සවනට යොමුකරන්නට වසර 40 ක කාලයක සිට නිහඬ මෙහෙවරක නිරතව සිටින දඹුල්ලේ ආනන්ද රාජකරුණා ද සිල්වා මහතා පිළිබඳවයි. මොහු සංගීත වේදියෙක් මෙන්ම සංගීත භාණ්ඩ නිෂ්පාදකවරයෙකි. එතුමා ජීවත් වන්නේ දඹුල්ල තිත්තවැල්ගොල්ල ගමේය. සංගීත ආචාර්ය විශාරදවරයෙක් ද වන ආනන්ද රාජකරුණා මහතා සත්සර සංගීත පියස නමින් තබ්ලා නිෂ්පාදනය, වීනා අලුත් වැඩියාව, වයලින් අලුත්වැඩියාව, සහ විවිධ සංගීත භාණ්ඩ අලුත්වැඩියා කිරීමට අමතරව ප්‍රදේශයේ සංචාරක හෝටල්වල රාත්‍රී කාලයේ සංචාරකයන් පිනවීම සඳහා ගීත ගායනය, තබ්ලා වාදනය, සංගීත භාණ්ඩ වාදනය කිරීමේ රැකියාව සිදුකරනු ලබයි. මෙරට ශිල්පීන් ඉන්දියාවෙන් නිෂ්පාදනය කරන තබ්ලා ගෙන්වාගන්න යුගය අවසන් කොට වසර 40ක පමණ කාලයක සිට මෙරට හොඳම තබ්ලාව රාජකරුණා ගේ අතින් නිපද වීම විශේෂත්වයකි. එය සංගීත ක්ෂේත්‍රයේ බොහෝ දෙනෙකු දන්නා රහසකි. සංගීත රසය බහුතර ජනතාවට ලබාදෙන භාණ්ඩ නිෂ්පාදනය කිරීම ඒවා අලුත්වැඩියා කිරීම ආදී සිදුකරන කාර්මික ශිල්පීන් පිළිබඳව බොහෝ දෙනෙකු අවධානය යොමු නොකරති. ඊට හේතුව වන්නේ ඔවුන් සිහිපත් වන්නේ සිය සංගීත භාණ්ඩය විනාශවීමෙන් කැඩී යාමෙන් හෝ අලුතින් මිලදී ගැනීමට අවශ්‍යය වූ විට පමණි. සංගීත භාණ්ඩ හසුරවන ඕනෑම අයකුට ඉතා පහසුවෙන් හැසිරිවිය හැකි ආකාරයටත් සුවහසක් ජනතාවගේ කනට හදවතට මිහිරි ආකාරයෙන් එය වාදනය වීමට අවශ්‍යය වටපිටාව නිෂ්පාදනය වීමත් ඔවුන් අතින් සිදු කෙරෙන සුවිශේෂීම වූ කාරණයකි. සංගීත සමාජයේ සුවිශාල වූ කාර්යභාරයක් ඉටුකරන ආනන්ද රාජකරුණා ද සිල්වා මහතා දිවයිනේ බොහෝ ප්‍රදේශවල සංගීතවේදීන්ගේ භාණ්ඩ අලුත්වැඩියාව සිදු කරන බව ඔහු කියා සිටියේ ය. එමෙන්ම සංගීතය, නර්තනය හා ගැටබෙර වාදනය ආදී ඔහුගේ දැනුමෙන් මේ වන විට තම සිසු සිසුවියන් දහ දහසක් පමණ පෝෂණය කර තිබීමද තවත් සුවිශේෂී කරුණකි. ඔහුගේ කුඩා නිෂ්පාදනාගාරයේ ඉතා පැරණි සංගීත භාණ්ඩ මෙන්ම නව සංගීත භාණ්ඩද අලුත්වැඩියාව සඳහා ගෙනත් දමා ඇති අයුරු දැක ගැනීමට හැකියාව ලැබිණි. තබ්ලාව සිතාරය ගැටබෙරය වයලීනය ආදී සංගීත භාණ්ඩ මැනවින් වාදනය කිරීම රාජකරුණා මහතාගේ තවත් සුවිශේෂී වූ කරුණකි. එමෙන්ම නර්තනය තුළින් ඔහු නමක් දිනා ඇත්තේය. එමෙන්ම වෙස් නැටීම, ගැට බෙර වාදනය, උඩැක්කි වාදනය, ප්‍රගුණ කර තිබේ. තම අත්දැකීම් පිළිබඳව කතා කළ ආනන්ද රාජකරුණා මහතා කියා සිටියේ, පෙරදිග සංගීතයේදී ප්‍රධානතම තාල භාණ්ඩයක් වන තබ්ලාව ලංකාවට ගෙනාවේ ඉන්දියාවෙන් වන බවයි. තබ්ලා ශිල්පීන් වැඩි වශයෙන් බිහි වෙලා තිබුණේ දකුණු පළාතේ වන අතර, තබ්ලා ශිල්පීන්ට බරපතළම ප්‍රශ්නයක් බවට පත් වෙලා තිබුණේ කැඩුනහම නැවත හදා ගන්නා ආකාරය පිළිබඳව වන බවයි. කෙසේ වෙතත් අලුතින් තබ්ලාවක් ගැනීමට අවශ්‍ය වු විට ඉන්දියාවට යා යුතු වු නිසාම තමා තනිවම අධ්‍යනය කර විශාල කැප කිරීමක් සිදු කර තබ්ලාව නැවත හදා ගැනීමට ඉගෙන ගත් බව ද ආනන්ද රාජකරුණා මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=97907", "Category": null, "Parent URL": null}