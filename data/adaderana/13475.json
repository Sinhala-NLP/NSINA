{"Source": "Adaderana", "Timestamp": "January 13, 2011 04:11 pm", "Headline": "පාසල් සිසුවියක මරා දැමූ පුද්ගලයෙකුට මරණ දඬුවම නියමවෙයි", "News Content": "මිනී මැරුම් චෝදනාවකට වරදකරු වූ පුද්ගලයෙකුට බදුල්ල මහාධිකරණය මරණ දඬුවම නියම කර තිබේ. ලුණුගල ප්‍රදේශයේ පදිංචි 27 හැවිරිදි පුද්ගලයෙකුට බදුල්ල මහාධිකරණ විනිසුරු මතුරට පී වික්‍රමසිංහ මහත්මිය මෙලෙස මරණ දඩුවම නියම කර ඇත. 2007 වසරේ අගෝස්තු මාස 20 වැනි දින ලුණුගල, කළුගහතැන්න ප්‍රදේශයේ දී පාසල් ශිෂ්‍යාවක ඝාතනය කිරීමේ චෝදනාව මත සැකකරු අත්අඩංගුවට ගෙන අධිකරණය හමුවට ඉදිරිපත් කර තිබුණි. පස්සර මධ්‍ය මහා විද්‍යාලයේ ශිෂ්‍යාවක වන අදාළ ශිෂ්‍යාව අධ්‍යයන පොදු සහතික පත්‍ර උසස් පෙළ විභාගයට පෙනී සිටීම සඳහා යමින් සිටිය දී ඝාතනයට ලක්ව ඇත. විත්තිකරුට එරෙහිව ලැබුණු සාක්ෂි සලකා බැලූ බදුල්ල මහාධිකරණ විනිසුරුවරිය ඔහුට මරණ දඬුවම නියම කරනු ලැබීය.", "URL": "https://sinhala.adaderana.lk/news.php?nid=13475", "Category": null, "Parent URL": null}