{"Source": "Adaderana", "Timestamp": "October 10, 2017 04:14 pm", "Headline": "බැසිල් හදපු මැතිවරණ ක‍්‍රමය මුළුමනින්ම විකෘති සහගතයි", "News Content": "2012 දී බැසිල් රාජපක්ෂ මැදිහත්ව සකස් කළේ විකෘති ඡන්ද ක්‍රමයක් බව ජනතා විමුක්ති පෙරමුණේ නායක අනුර කුමාර දිසානායක මහතා පවසයි. අද(10) පැවති මාධ්‍ය හමුවකට එක්වෙමින් ඔහු මෙම අදහස් පළ කළේය. එම ඡන්ද ක්‍රමය තුළින් බහුපක්ෂ දේශපාලනයට ඇති ඉඩ අහුරා ද්විපක්ෂ දේශපාලනයට ඉඩ සළසා දුන් බවත් පළාත් පාලන මැතිවරණය ප්‍රධාන පක්ෂ දෙකකට කේන්ද්‍රගත කිරීමට බැසිල් රාජපක්ෂ මහතා උත්සහ ගත් බවත් අනුර කුමාර දිසානායක මහතා පැවසීය. එමෙන්ම සීමා නිර්ණය නැවත සකස් කිරීම සඳහා පත්කළ කමිටුවේ සභාපති අසෝක පීරිස් මහත්තයා ද එම ඡුන්ද ක‍්‍රමයට අනුව මැතිවරණය පැවත්වුවහොත් නැවතත් අපේ රටේ ලේ වැගිරීමක් ඇති වේයැයි පැවසු බව ද සඳහන් කළ දිසානායක මහතා බැසිල් රාජපක්ෂගේ මැතිවරණ ක‍්‍රමය මඟින් වෙනස් මතයන් සඳහා ඉඩ අහිමි කර තිබු බව ද කියා සිටියේය. මෙහිදී වැඩිදුරටත් අදහස් දැක්වු අනුර කුමාර දිසානායක මහතා මෙසේ ද පැවසීය. “සීමා නිර්ණය නිවැරදි කිරීම සඳහා අසෝක පීරිස් මහතාගේ සභාපතිත්වයෙන් කමිටුවක් පත්කළා. කමිටුව වසර එක හමාරක් පමණ කාලයක් ඇතුළත ජනතා අදහස් සැලකිල්ලට ලක් කරමින් සීමා නිර්ණයන් නැවත සකස් කළා. පසුව එය ඇමතිවරයා විසින් ගැසට් කළා. දෙවන අභියෝගය වුණේ විකෘතිසහගත ඡන්ද ක‍්‍රමය වෙනස් කිරීමයි. ඒ සඳහා පාර්ලිමේන්තුවේ පක්‍ෂ නායක රැස්වීම්වලදී දීර්ඝ අරගලයක් සිදුකොට පනත සංශෝධනය කළා. ඒ අනුව සෑම ඡන්දයකටම සාධාරණ බලයක් ලැබෙන කොට්ඨාශයට මන්තී‍්‍රවරයෙක් ලැබෙන, කාන්තා නියෝජනය ශක්තිමත් වන, මනාප ක‍්‍රමය අහෝසි කළ නව ඡන්ද ක‍්‍රමය පාර්ලිමේන්තුවේදී සම්මත කරගන්න හැකිවුණා. නමුත් එම ඡන්ද ක‍්‍රමය සර්වසාධාරණ එකක් කියලා අපි කියන්නේ නැහැ. නමුත් බැසිල් රාජපක්‍ෂගේ විකෘති ඡන්ද ක‍්‍රමයට වඩා ඉතා ප‍්‍රජාතන්ත‍්‍රවාදී මැතිවරණ ක‍්‍රමයක් බව කියන්න පුළුවන්. පළාත් පාලන මැතිවරණය දීර්ඝ කාලයක් ප‍්‍රමාද වීමට පැවති ඡන්ද ක‍්‍රමයේ සහ සීමා නිර්ණයේ ගැටලූ හේතුවුණා. එමෙන්ම ආණ්ඩුවටත් මැතිවරණය කල් දමාගැනීමේ වුවමනාවක් තිබුණා. ආණ්ඩුව ගැටලූවලට විසඳුම් සොයනවා වෙනුවට එම ගැටලූ අතර සැඟවෙලා මැතිවරණය කල් දැම්මා. ඉන් පසු ඇතිවූ අභියෝගය තමයි මැතිවරණය පැවැත්වීම. පළාත් පාලන මැතිවරණයට සූදානම් වෙමින් තිබියදී පසුගිය ඔක්තෝබර් 02වැනිදා පළාත් සභා තුනක කල් ඉකුත්වීමට නියමිතව තිබුණා. එවිට පළාත් සභා මැතිවරණයක් එනවා. ඒ හේතුකොටගෙන පළාත් පාලන මැතිවරණය නැවත කල් යන්න ඉඩක් තිබුණා. අපි දේශපාලන තීරණයක හිටියා රටේම පැවැත්වෙන පළාත් පාලන මැතිවරණය මුලින් පැවැත්විය යුතු බවටත් පළාත් සභා මැතිවරණය සඳහාත් නව මැතිවරණ ක‍්‍රමය යෝජනා කිරීමටත්. මේ නිසා පසුගිය කාලයේ රාජපක්‍ෂ කණ්ඩායම විසින් විශාල චෝදනාවක් එල්ල කළා ජනතා විමුක්ති පෙරමුණ ඡන්ද කල්දාන්න ආණ්ඩුවට උදව් කළා කියලා. අපි ඒ කණ්ඩායම වගේ එක එක වෙලාවට එක එක දේවල් කිව්වේ නෑ. අපි ඉතාම සැලසුමක හිටියා රටේම පැවැත්වෙන පළාත් පාලන මැතිවරණයක් පවත්වා ගන්න. මොකද, ආණ්ඩුව පිළිබඳව ජනතාවගේ ඇගයීමක් ගන්න හොඳ අවස්ථාවක් තමයි එකවර මුළු රටේම ඡන්දයක් පැවැත්වෙන එක. ඒවගේම දැන් සමානුපාතිකව සාධාරණ නියෝජනයක් සහිත, මනාප ක‍්‍රමය නැති, කාන්තා නියෝජනය ශක්තිමත්, කොට්ඨාශයකට මන්තී‍්‍රවරයෙක් ලැබෙන සාධාරණ ක‍්‍රමයක් යටතේ පළාත් සභා මැතිවරණයක් පවත්වා ගන්න පුළුවන්කම ලැබෙනවා.“", "URL": "https://sinhala.adaderana.lk/news.php?nid=78562", "Category": null, "Parent URL": null}