{"Source": "Adaderana", "Timestamp": "March 12, 2011 09:48 am", "Headline": "දැවි තෙල් මිල ඉහළ දැම්මොත් විදුලි ගාස්තු වැඩිකරන්න වෙයි", "News Content": "විදුලි බල මණ්ඩලයට සහන මිලට දැවි තෙල් ලබාදෙන්නේ මෙම වසර තුළ පමණක් බව ඛනිජ තෙල් කර්මාන්ත අමාත්‍යාංශය පවසයි. ඛනිජ තෙල් සංස්ථාව ලබන පාඩුවෙන් 80% ක්ම විදුලි බල මණ්ඩලයට අඩු මිලට දැවි තෙල් ලබාදීම හේතුවෙන් සිදුවන බව එම අමාත්‍යාංශය නිකුත් කළ නිවේදනයක සඳහන් වෙයි. රුපියල් බිලියන 5ක ලාභයක් ලැබූ බව පසුගියදා නිවේදනය කළ ලංකා විදුලි බල මණ්ඩලය අයත් විදුලි බල හා බලශක්ති අමාත්‍යාංශය භාර අමාත්‍ය පාඨලී චම්පික රණවක මහතාගෙන් මේ පිළිබඳව අද දෙරණ විමසීමක් කරනු ලැබීය. රුපියල් 26 ට ලබාදුන් දැවි තෙල් ලීටරය රුපියල් 40 බවට පත්කිරීමත් සමග විදුලි බල මණ්ඩලයට අතිරේක වියදමක් දැරීමට සිදුවූ බව අමාත්‍යවරයා පවසයි. අදාළ තෙල් මිල ගණන් තීරණය කරනු ලබන්නේ ඛනිජ තෙල් නීතිගත සංස්ථාව හෝ විදුලි බල මණ්ඩලය නොවන බවත්, මහා භාණ්ඩාගාරය හා මහජන උපයෝගීතා කොමිසම එක්ව ගන්නා තීරණයක් බවත් ඔහු කියා සිටියේය. ඛනිජ තෙල් සංස්ථාවට ගෙවනු ලබන මුදලින් දෙගුණයක් පමණ විවිධ සංවර්ධන කටයුතු සහ අනෙකුත් කටයුතු සඳහා විදුලි බල මණ්ඩලය සමාජ දායකත්වය සපයන බව ද හෙතෙම පෙන්වාදෙයි. ඛනිජ තෙල් නීතිගත සංස්ථාව මෙන්ම ලංකා විදුලි බල මණ්ඩලය ලාභ ඉපයීම නොව සමාජ ප්‍රතිලාභ අරමුණින් පවත්වාගෙන යන බව චම්පික රණවක මහතා පෙන්වාදෙයි. ඛනිජ තෙල් සංස්ථාවට පවතින්නේ විදුලි බල මණ්ඩලය නිසා ඇතිවූ ගැටලුවක් නොව දැනට පවතින පිරිපහදුව ප්‍රමාණවත් නොවීම, කාර්යක්ෂමතාව පිළිබඳ ගැටලුව සහ අතිරේක ව්‍යාපෘති නතරවීම වැනි ගැටලු නිසා ඇතිවුණු අර්බුදයක් බව අමාත්‍යවරයා පෙන්වාදෙයි. දැවිතෙල් මිල රුපියල් 40 සිට රුපියල් 82 දක්වා ඉහළ දැම්මොත් ඒ අනුව විදුලි ගාස්තු ද වැඩිවනු ඇති බව මහජන උපයෝගීතා කොමිසමට දැනුම්දීමට සිදුවනු ඇති බව පාඨලී චම්පික රණවක අමාත්‍යවරයා වැඩිදුරටත් අවධාරණය කර සිටියේය. විදුලි බල මණ්ඩලය අසීරු මූල්‍ය අර්බුදයකින් ගලවාගත් බවත්, ඇතැම් පිරිසකට එම තත්ත්වය දරාගැනීමට අපහසු වී තිබීම ගැන කණගාටුවට පත්වන බවත් අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=14791", "Category": null, "Parent URL": null}