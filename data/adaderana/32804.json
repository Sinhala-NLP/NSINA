{"Source": "Adaderana", "Timestamp": "March 28, 2013 02:03 pm", "Headline": " ජිනීවා යෝජනා ශ්‍රී ලංකාවට විරුද්ධව නෙවෙයි", "News Content": "තමිල්නාඩුව ස්වකීය විරෝධය ප්‍රකාශ කරන්නේත්, ජිනීවාහි මානව හිමිකම් සමුළුවට යෝජනා ඉදිරිපත්වන්නේත් ශ්‍රී ලංකාවට විරුද්ධව නොව රාජපක්ෂ රෙජිමයට විරුද්ධව බව එ.ජා.ප මන්ත්‍රී මංගල සමරවීර මහතා පවසයි. නීතිය, සාධාරණත්වය තුට්ටුවකට හෝ මායිම් නොකොට ගෙන යන රාජපක්ෂ රෙජිමයේ දූෂිත පාලනය නිමා කොට 2014 දී එක්සත් ජාතික පක්ෂ රජයක් පිහිටුවන බව සමරවීර මහතා කියා සිටියි. කෝටි තුන හමාරක් වියදම් කොට‍ අරන්තලාව භික්ෂු ඝාතනය නිරූපණය කර තිබෙනු බැලීමට ජනාධිපති මහින්ද රාජපක්ෂ මහතා ගිය නමුත් එකී නිරූපණයේ එල්.ටී.ටී.ඊ සංවිධානය පහරදෙන අයුරු නොදැක්වුණු බව ඔහු සිහිපත් කළේය. එසේ නොතිබුණේ මෙවර \"දැයට කිරුළ\" ප්‍රදර්ශනය විවෘත කිරීමට පැමිණි අවස්ථාවේදී ජනාධිපතිවරයා පිළිගනු ලැබීම‍ට සිටියේ කරුණා අම්මාන් සහ පිල්ලෙයාන් නිසා විය හැකි යයි මන්ත්‍රීවරයා සඳහන් කළේය. සිංහල බෞද්ධයින් ලෙස පෙනී සිටිමින් මේ යුගයේ මුස්ලිම් ජනයාට හිරිහැර කරන්නේ බුද්ධ පුත්‍රයින් නොව දාමරිකයින් පිරිසක් බව ද මන්ත්‍රීවරයා එහිදී අවධාරණය කළේය. තමිල්නාඩුවේදී ලාංකීය බෞද්ධ භික්ෂුවකට පහරදුන් අන්තවාදීන් අත්අඩංගුවට ගෙන දඬුවම් ලබාදුන් නමුත් ශ්‍රී ලංකාවේදී බෞද්ධ අන්තවාදීන්ට දඬුවම්දීමක් සිදුනොවන බව සමරවීර මහතා වැඩිදුරටත් කියා සිටයේ අද (28) කොළඹ පැවති මාධ්‍ය හමුවකදීය.", "URL": "https://sinhala.adaderana.lk/news.php?nid=32804", "Category": null, "Parent URL": null}