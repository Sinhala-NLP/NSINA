{"Source": "Adaderana", "Timestamp": "March 18, 2016 07:52 am", "Headline": " සුව ඇමතිට සුවයි-යළි මව්බිමට එයි", "News Content": "සෞඛ්‍ය, පෝෂණ හා දේශිය වෛද්‍ය අමාත්‍ය රාජිත සේනාරත්න මහතා දිවයිනට පැමිණ තිබේ.අද දෙරණ ගුවන් තොටුපොළ වාර්තාකරු පැවසුවේ අමාත්‍යවරයා ඊයේ රාත්‍රී 09.30ට පමණ යු.එල් 309 දරණ ශ්‍රී ලංකන් ගුවන් සේවයට අයත් යානයකින් කටුනායක ගුවන් තොටුපොළ වෙත පැමිණි බවයි.පසුගිය පෙබරවාරි 19 වනදා වාර්ෂික වෛද්‍ය පරීක්ෂණය සඳහා කොළඹ පෞද්ගලික රෝහලකට ඇතුලු වූ අමාත්‍ය රාජිත සේනාරත්න මහතා හදිසියේ සිංගප්පුරුවේ මවුන්ට් එලිසෙබෙත් රෝහල වෙත රැගෙන ගොස් තිබුණි.එහිදී ඔහුට හදවත් සැත්කමක් සිදු කළ බව වාර්තා වෙයි.සැත්කමින් අනතුරුව අමාත්‍යවරයා මේ වන විට සම්පුර්ණ සුවය ලබා ඇති අතර ඔහු යළිත් සිය රාජකාරි ආරම්භ කිරීමට නියමිතය.පසුගිය කාලය තුළ සෞඛ්‍ය අමාත්‍යාංශයේ වැඩ කටයුතු ජනාධිපති මෛත්‍රිපාල සිරිසේන මහතා විසින් අධීක්ෂණය කෙරුණි.අමාත්‍ය රාජිත සේනාරත්න මහතා රෝහල්ගතව සිටියදී ඔහුගේ සුවදුක් විමසීම සඳහා ජනාධිපතිවරයා ද සිංගප්පුරුව වෙත ගොස් තිබුණි.අදාළ කාලය තුළ මෙරටින් විශාල පිරිසක් අමාත්‍යවරයාගේ සුවදුක් විමසීම සඳහා සිංගප්පූරු රෝහල වෙත ගොස් තිබූ බව වාර්තා වෙයි.මේ අතර අමාත්‍යවරයා හදිසියේ සිංගප්පූරුව වෙත රැගෙනයාම රජයේ වියදමින් සිදු කර ඇති බවට ද මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=58325", "Category": null, "Parent URL": null}