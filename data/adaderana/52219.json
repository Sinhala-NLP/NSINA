{"Source": "Adaderana", "Timestamp": "June 24, 2015 01:30 pm", "Headline": "එදා ආණ්ඩුව රු.බිලියන 28ක් අවභාවිත කරලා", "News Content": "පැවැති ආණ්ඩුව මාර්ග සංවර්ධන කටයුතු වෙනුවෙන් වැය කිරීමට බව කියමින් ජාතික ඉතිරි කිරීමේ බැංකුවෙන් ලබාගත් රුපියල් බිලියන 28ක මුදලක් අවභාවිත කර ඇතැයි මුදල් අමාත්‍ය රවී කරුණානායක මහතා පවසයි. අද (24) කොළඹ පැවැති මාධ්‍ය හමුවක දී මේ බව අනාවරණ කළ අතර මෙම අවස්ථාවට මහා මාර්ග සහ ආයෝජන ප්‍රවර්ධන අමාත්‍ය කබීර් හෂීම්, කර්මාන්ත හා වාණිජ කටයුතු පිළිබඳ අමාත්‍ය රිසාද් බදියුදීන් යන මහත්වරු එක්ව සිටියහ.විපක්ෂය දිගින් දිගටම අනවශ්‍ය ණය ගන්නා බවට චෝදනා කරන බවත්, එලෙස චෝදනා කළද මේවන විට අනවශ්‍ය ලෙස ණය ගෙන ඇත්තේ කවුරුන්ද යන්න මේවන විට ඔප්පු ඇතැයි කරුණානායක මහතා සඳහන් කළේය.පසුගිය පාලනය කාලයේ රු.බිලියන 834 ක ණය රැ‍ගෙනවිත් ඇති බවත්, මෙම සුළුතර ආණ්ඩුව ලබා ගත්ත ණය ප්‍රමාණය බිලියන 584ක් දක්වා අඩුකර ගෙන ඇති බව කියන්නේ සතුටින් බවත් අමාත්‍යවරයා පෙන්වාදුන්නේය.එසේම පහුගිය ආණ්ඩුවේ අවිධිමත් ණය ගැනීම සම්බන්ධයෙන් ගෙවන්න වී ඇත්තේ මෙම ආණ්ඩුවට බවද ඔහු සඳහන් කළේය. කිසිදු කැබිනට් අනුමැතියකින් තොරව රු.බිලියන 594ක පමණ වන මහා මාර්ග ව්‍යාපෘති ආරම්භ කොට මෙම ආණ්ඩුවට බාරදී ඇති බවත්, මීට අමතරව ජාතික ඉතිරි කිරීමේ බැංකුවෙන් රු.බිලියන 28ක් මහා මාර්ග වෙනුවෙන් රැගෙන ඒවා වෙනත් කටයුතු වෙනුවෙන් වියදම් කර ඇති බවත් කරුණානායක මහතා කියා සිටියේය.එහෙත් මේවා කලින් ආණ්ඩුවේ දුර්වලකම් යනුවෙන් හඳුන්වා ජනතාව අපහසුතාවයට පත් කිරීමට නොහැකි බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52219", "Category": null, "Parent URL": null}