{"Source": "Adaderana", "Timestamp": "September 25, 2018 11:42 pm", "Headline": "දර්ශක මත පදනම් වූ රක්ෂණ ක්‍රමයක්", "News Content": "දර්ශක මත පදනම්වූ රක්ෂණ ක්‍රමයක් හඳුන්වාදීමේ අරමුණෙන් කෘෂිකාර්මික සහ ගොවිජන රක්ෂණ මණ්ඩලය විසින් ලෝක බැංකුවට අනුබද්ධිත ජාත්‍යන්තාර මුල්‍ය සංස්ථාව සමඟ ඒකාබද්ධව ක්‍රිත්මක කරනු ලබන පුහුණු වැඩමුළුව අද (25) දින කොළඹ දී ආරම්භ කර ඇත. කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් ආරම්භ වූ මෙම වැඩමුළුවේ දී කෘෂි අවදානම් කලමනාකරණ ක්‍රමවේදයක් ලෙස දර්ශක, මත පදනම් වු රක්ෂණ ක්‍රමවේදයක් සැකසීම සඳහා ඒ පිළිබඳව විශේෂඥයින් රැසක් මෙන්ම ආසියානු රටවල් 04ක නියෝජිතයෝ ද සහභාගී වුහ. ජාතයන්තර මුල්‍ය සංස්ථාවේ මෙරට කලමනාකාර Amena Arif, ලෝක බැංකුවේ මුල්ය අංශයේ අධ්‍යක්ෂක Zoubeba Alloua,ලෝක බැංකුවේ දකුණු ආසියානු කලාපයේ පුහුණු කලමනාකාරිණි Paramita Das Guptha ඇතුළු විශේෂඥයින් රැසක් මීට සහභාගී වූහ. මෙහි ප්‍රධාන දේශනය කරමින් කෘෂිකර්ම අමාත්‍ය මහින්ද අමරවීර මහතා කියා සිටියේ, මේවනවිට කාලගුණ විපර්යාස නිසා සිදුවන වගා හානි ඉහළ ගොස් ඇති බැවින් දර්ශක මත පදනම් වූ රක්ෂණ ක්‍රමයක් ගොවි ජනතාවට හඳුන්වා දීමේ අවශ්‍යතාවය ඇති බවයි. කෘෂිකර්ම අමාත්‍යාංශය විසින් මෑතක දී ගන්නා ලද තීරණයක් අනුව බෝග වර්ග 06ක් සඳහා නොමිලයේ රක්ෂණය කිරීමේ වැඩපිළිලෙක් හඳුන්වා දී ඇත. ඒ යටතේ බඩඉරිඟු, වී, මිරිස්, අර්තාපල්, රතුළූනු සහ සෝයාබෝංචි වගා කිරීමේ දී වගා හානියක් සිදුවුවහොත්, රජය විසින් හෙක්ටයාර එකක් සඳහා රුපියල් ලක්ෂයක මුදලක් වන්දි වශ‍යෙන් ලබාදෙයි. ඒ සඳහා රු.මි. 5228 මුදලක් වෙන්කර තිබේ. ගොවීන් වගා කිරීමට උනන්දු කරවීම සඳහා රජය මේ පියවර ගන්නා බව පැවසු අමාත්‍යවරයා, දර්ශක මත පදනම් වු රක්ෂණ ව්‍යාපෘතියේ නියමු වැඩසටහනක් අනුරාධපුරය, පොළොන්නරුව, වවුනියාව, කුරුණෑගල, අම්පාර යන දිස්ද්‍රික්කවල ක්‍රිත්මක කළේ ය. 2017,2018 මහ කන්නයේ දී පර්යේෂණ මට්ටමෙන් සිදුකළ එම ව්‍යාපෘතිය ඉතාමත් සාර්ථක වු බව ද අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=96708", "Category": null, "Parent URL": null}