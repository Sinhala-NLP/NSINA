{"Source": "Adaderana", "Timestamp": "April 9, 2019 07:24 pm", "Headline": "පිටකොටුවේ කුණු කඩ", "News Content": "උත්සව සමයේ පාරිභෝජනයට නුසුදුසු ආහාරද්‍රව්‍ය අලෙවි කරන වෙළෙඳසැල් වැටලීමේ මෙහෙයුම් මේ වන විටත් ක්‍රියාත්මකයි. අද(09) පිටකොටුව ප්‍රෙද්ශයේ දියත්කෙරුණු එවන් වැටලීම්වලදී නීතියේ රැහැනට හසුකරගැනුණු වෙළෙඳසැල් 23 කට එරෙහිව නඩු පවරනු ලැබීය. උත්සව සමයේ පරිභෝජනයට නුසුදුසු ආහාර ද්‍රව්‍ය අලෙවි කරන ස්ථාන පරීක්ෂා කිරීමේ මෙහෙයුම් කොළඹ මහ නගර සභාව ආරම්භ කර ඇති අතර ඒ අනුව අද කොළඹ පිටකොටුව ප්‍රෙද්ශයේ වෙළෙඳසැල් පරීක්ෂා කෙරුණි. පිටකොටුව මැණිං වෙළෙඳපොළ , පස්වන හරස් වීදිය , හතරවන හරස් වීදීය සහ කොටුව බෝධිය අසල ඇති වෙළෙඳසැල් මෙලෙස පරීක්ෂා කරනු ලැබීය. එහිදී මැණිං වෙළෙඳපොළේ අලෙවියට තබා තිබූ පරිභෝජනයට නුසුදුසු කරවල සොයා ගැනුණි. එමෙන්ම පස්වන හරස් වීදියේ වෙළෙඳසැල් පරීක්ෂා කිරිමේදී අලෙවියට සූදානම් කර තිබූ පරිභෝජනයට නුසුදුසු පලතුරු ද සොයා ගනු ලැබීය. මේ අතර A-9 මාර්ගයේ මරදන්කඩවල පෙරියකුලම ප්‍රදේශයේ ලංකා ගමනා ගමන මණ්ඩලයට අනුයුක්තව පවත්වාගෙන ගිය ආපනශාලාවක් අනුරාධපුර ප්‍රාදේශීය සෞඛ්‍ය සේවා කාර්යාලයේ ආහාර හා ඖෂධ පරීක්ෂකවරු විසින් පරීක්ෂා කරනු ලැබීය. දුර ගමන් සේවා බස් රථ මෙම ආපනශාලාව අසල නතර කෙරෙන අතර මෙය පරික්ෂාවට ලක් කෙරුණේ එම මගී ජනතාවගෙන් ලද පැමිණිලි මතයි. මෙහි මුළුතැන්ගෙයි තිබූ අපවිත්‍රබව සැලිකිල්ලට ගනිමින් මුළුතැන්ගෙට මුද්‍රා තැබුණු අතර පිසුණු ආහාර අලෙවි කිරීමද තහනම් කෙරුණි.", "URL": "https://sinhala.adaderana.lk/news.php?nid=107723", "Category": null, "Parent URL": null}