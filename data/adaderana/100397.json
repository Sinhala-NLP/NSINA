{"Source": "Adaderana", "Timestamp": "December 7, 2018 11:02 am", "Headline": "පහල යන තෙල් මිල පාලනයට බොරතෙල් නිෂ්පාදනය සීමාවෙයි", "News Content": "පහල යන බොරතෙල් මිල පාලනය සඳහා බොරතෙල් නිෂ්පාදනය සීමා කිරීමට ඔපෙක් සංවිධානය තීරණය කර තිබේ. කෙසේ වෙතත් එම සංවිධානයේ ප්‍රබල සාමාජිකයෙක් වන රුසියාව මෙතෙක් ඒ සම්බන්ධයෙන් ප්‍රතිචාර දක්වා නොමැති බවද විදෙස් වාර්තාවල වැඩිදුරටත් සඳහන් වෙයි. තෙල් නිෂ්පාදනය සීමා කිරීමට ඔපෙක් සංවිධානයේ දැඩි අවධානය යොමු වී තිබේ. ඒ අනුව දිනකට තෙල් නිෂ්පාදනය බැරල් මිලියන 1.3ක් දක්වා අඩු කිරීමට ඔපෙක් මිත්‍ර පාර්ශ්ව එකඟතාවට පැමිණෙනු ඇති. තෙල් නිෂ්පාදනය සීමා කිරීම සඳහා ප්‍රබලම බාධකය පැවැතියේ රුසියානු විරෝධය බව මීට පෙර වාර්තා විය. මේ සම්බන්ධයෙන් ඔපෙක් සංවිධානයේ සාමාජික රටවල් වියානා නුවරදී හමුවී සාකච්ඡා පැවැත් විය. මේ වන විට ලෝක ආර්ථිකය දැඩි පසුබෑමකට ලක් වීමත්, අමෙරිකාවේ නිෂ්පාදනය වැඩි වීමත් නිසා තෙල් අතිරික්තයක් ඇති වනු ඇති බවට පවතින සැකය හේතුවෙන් බොර තෙල් මිල පහත වැටෙමින් පවතියි. කෙසේ වෙතත් ඇමෙරිකා ජනාධිපති ඩොනල්ඩ් ට්‍රම්ප් ඉල්ලා තිබුණේ ලෝක වෙළෙදපොලට නිකුත් කෙරෙන ඛනිජ තෙල් ප්‍රමාණය ඉහළ නංවන ලෙසයි. ඇමෙරිකා එක්සත් ජනපදයත් සෞදි අරාබියත් අතර ඇතිවී තිබෙන මතභේදකාරී තත්ත්වයත් සමඟ මෙම ඉල්ලීම ක්‍රියාත්මක වේද යන්න සැක සහිත බව විශ්ලේෂකයන් පෙන්වා දෙයි. ඔපෙක් සංවිධානයේ වැඩිම ඛනිජ තෙල් ප්‍රමාණයක් නිශ්පාදනය කරන රට වන සෞදි අරාබිය දැනටමත් සිය දෛනික ඛනිජ තෙල් නිශ්පාදනය පාලනය කරමින් තෙල් මිල පහල වැටීම නැවැත්වීමට උත්සාහ කරන බවට ප්‍රකාශ කර තිබුණි. ඒ සඳහා තවත් ප්‍රධානතම ඛනිජතෙල් නිෂ්පාදකයෙකු වන රුසියාවේ ද සහාය ලැබී ඇති බව සඳහන් වෙයි. ලෝකය පාලනය කරන බලවතා බවට පත්ව ඇත්තේ ඛනිජ තෙල් සම්පත බව ආර්ථික විද්‍යාඥයන් මත පල කරයි. රැයක් පහන් වන විට තෙල් බැරලයේ මිල කොතෙක් ඉහළ ගොස් ඇත්දැයි යන්න මත ලෝක ආර්ථිකය උච්චාවචනයට බලපෑමක් කරන්නට සමත් වීම ඊට හේතුවයි. මේ අතර ලොව විශාලතම ස්වභාවික ද්‍රව ඉන්ධන නිෂ්පාදකයා වන කටාර් රාජ්‍ය ඔපෙක් සංවිධානයෙන් ඉවත් වන බවට පසුගියදා නිවේදනය කළේය. ඒ අනුව ලබන වසරේ ජනවාරි මාසයේ පටන් ඔවුන් සංවිධානයෙන් වෙන්ව හුදෙකලාව තෙල් අපනයනයේ නිරතවීමට නියමිතයි. මෙම කරුණ ගෝලීය ඉන්ධන මිල පිළිබඳ කෙසේ බලපානු ඇතිද යන්න මෙතෙක් පැහැදිලි කර නැහැ.", "URL": "https://sinhala.adaderana.lk/news.php?nid=100397", "Category": null, "Parent URL": null}