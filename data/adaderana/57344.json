{"Source": "Adaderana", "Timestamp": "February 18, 2016 03:36 pm", "Headline": "මගේ කාලෙ මිනිස්සු පාරට ඇද දමා සංවර්ධනය කළේ නෑ", "News Content": "මේ ආණ්ඩුව අබමල් රේණුවක තරම්වත් සංවර්ධනය කර නැති බව හිටපු ජනාධිපති,පාර්ලිමේන්තු මන්ත්‍රී මහින්ද රාජපක්ෂ මහතා පවසයි.අද(18)බරපතළ වංචා දූෂණ සෙවීමේ ජනාධිපති විමර්ශන කොමිෂන් සභාවට ප්‍රකාශයක් ලබාදීම සඳහා පැමිණීමෙන් අනතුරුව මාධ්‍යයට අදහස් දක්වමින් හෙතෙම මේ බව සඳහන් කළේය.තම පාලන කාලය තුළ නොරොච්චෝලේ අදියර3ක්,අධිවේගී මාර්ග,වරාය,ගුවන්තොටුපළවල් ආදීය ගොඩනැඟීමට ගිය මිලියණ ගණනක මුදල් ප්‍රමාණයම මේ ආණ්ඩු විසින් පරිභෝජනය සඳහා පමණක් වියදම් කර ඇති බව ඔහු කියා සිටියේය.මේවන විට රූපවාහිනි නාලිකාවල කටවසා ඇති බවත්,විපක්ෂයට බණින නාලිකා පමණක් යෙහෙන් පවතින බවත්,හඬ නඟන හාමුදුරුවරුන් රිමාන්ඩ් කරන බවත්,විරැකියාවට රැකියා ඉල්ලන විට කඳුළු ගෑස් ලබාදෙන බවත්,සංවර්ධනයට මුවාවී කොළඹ ජනයා නිවාසවලින් එළියට ඇදලා දමන බවත් රාජපක්ෂ මහතා සඳහන් කළේය.තමාගේ කාලයේ මිනිස්සු මහපාරට ඇදලා දමා සංවර්ධනය සිදුනොකළ බවත්,එක් කෙනෙකු දෙන්නෙකු විරෝධය දැක්වූ නමුත් ඒ අයටද පසුව ගැටළුවක් ඇති නොවුණු බව ඔහු සිහිපත් කළේය.රට සංවර්ධනය කිරීමේදී මීට වඩා මිනිසුන් ගැන සංවේදි විය යුතු බවත්,තමන්ගේ කාලයේ එලෙස ක්‍රියා කළ බවත් හෙතෙම අවධාරණය කළේය.තමාගේ කාලයේ පාලනය ගැන ඒ කාලයේ කැබිනට් මණ්ඩලයේ හිටපු උදවිය දැන් විවිධ කතා කියන නමුත් රට පාලනය කරනු ලැබු‍වේ තමා විසින් පමණක් නොවන බවත්,කැබිනට් මණ්ඩලයේ අයත් ඒ ගැන වගකිව යුතු බවත් රාජපක්ෂ මහතා පෙන්වා දුන්නේය.ඉන්දියාව සමග අත්සන් තැබීමට නියමිත ගිවිසුමෙන් රටේ ගිලන්රථ ප්‍රවාහන සේවය ඉන්දියාවට අයිති වන බවත්, මේ ආකාරයෙන් ගියොත් ලංකාව,ඉන්දියාවේ ප්‍රාන්තයක්වීමට ඉඩතියෙන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57344", "Category": null, "Parent URL": null}