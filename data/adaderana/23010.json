{"Source": "Adaderana", "Timestamp": "March 23, 2012 04:40 pm", "Headline": "ඉන්දියාව යෝජනාවට පක්ෂ වුණේ එරට රජයේ අභ්‍යන්තර ප‍්‍රශ්නයක් නිසයි", "News Content": "ජිනිවාහි ශ්‍රී ලංකාව සම්බන්ධ යෝජනාවට පක්ෂව ඡන්දය ප‍්‍රකාශ නොකරන්නේ නම් ආණ්ඩුවෙන් ඉල්ලා අස්වන බවට දකුණු ඉන්දියාවේ කරුණානිධි, මධ්‍යම රජයට කළ ප‍්‍රකාශය හේතුවෙන් අදාළ යෝජනාවට පක්ෂව ඡන්දය දීමට ඉන්දියාව තීරණය කර ඇති බව යෞවන කටයුතු සහ නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. යෝජනාවට පක්ෂ වුවද මානුෂීය මෙහෙයුමේදී දකුණු ඉන්දියාවේ විරෝධය මැද ඉන්දියාව ශ‍්‍රී ලංකාවේ මානුෂීය මෙහෙයුම වෙනුවෙන් ලබාදුන් සහය අමතක නොකළ යුතු බවත් ඩලස් අලහප්පෙරුම මහතා සඳහන් කරයි. ජාතික යොවුන් සේනාංකය සහ ශ‍්‍රී ලංකා සබරගමු විශ්ව විද්‍යාලය හා එක්ව පවත්වන ලද ඉංග‍්‍රීසි හා පරිගනක පාඨමාලා හැදෑරූ තරුණ තරුණියන්ට සහතික පත් ප‍්‍රදානය කිරීමේ උත්සවයට එක්වෙමින් අමාත්‍යවරයා මේ බව පැවසීය. එහිදී තවදුරටත් අදහස් දැක්වූ අමාත්‍යවරයා, \"මාර්තු 23 බොහෝ පුරවැසියන් අවදි වුණේ කිසියම් අවිනිශ්චිතභාවයකින් යුතුවයි. ඒ ජිනිවා ප‍්‍රතිඵලය හේතුවෙන්. මෙතනින් එහාට මොකක්ද වෙන්නේ කියන ප‍්‍රශ්නයත් සමගයි. ජිනිවා ජවනිකාව මාසයක කාලයක් පැවතුණා. අපි අනිමිස ලෝචනයෙන් ඒ දිහා බලා සිටියා. ලංකාවේ මානව හිමිකම් උල්ලංඝනය වී ඇති බවට බටහිර රටවල් කළ ප‍්‍රකාශය යෝජනාවක් ලෙස ඉදිරිපත් කළේ ඇමෙරිකාවයි. එහිදී යෝජනාවට පක්ෂව රටවල් 24 ක් ඡන්දය ප‍්‍රකාශ කළා. විපක්ෂව 15 ක් සහ රටවල් 8 ක් ඡුන්දය ප‍්‍රකාශ නොකර සිටියා. සමස්ථයක් ලෙස ගත්කල ඡන්දය ප‍්‍රකාශ නොකිරීම තුළින් වක‍්‍රව ඔවුන් අපට සහයලබාදී තිබෙනවා. මේ යෝජනාවට පක්ෂව ඡන්දය ප‍්‍රකාශ කළ රටවල් 24 ඇතුළේ ඉන්දියාවත් සිටිනවා. එහෙත් ඉන්දියාව මෙම යෝජනාවට පක්ෂව ඡන්දය ප‍්‍රකාශ කළේ ශ‍්‍රී ලංකාවේ මානව හිමිකම් කඩවීම නිසා නොවෙයි. ඉන්දියානු රජයේ අභ්‍යන්තර ප‍්‍රශ්නයක් හේතුවෙන්. ඉන්දියාවේ ලෝක් සභාවේ මන්ත‍්‍රී සංඛ්‍යාව 545 යි. කාෂ්මීරය වෙනුවෙන් මන්ත‍්‍රීවරු දෙදෙනෙක් නියෝජනය වන්නේ නැහැ. ඒ අනුව සමස්ත සංඛ්‍යාව 543 යි. ආණ්ඩුවක් පිහිටුවීම සඳහා 273 ක බහුතර බලයක් අවශ්‍යයි. පසුගිය මැතිවරණයේදී ඉන්දියාවේ කොංග‍්‍රස් පක්ෂය ලබාගත් ආසන සංඛ්‍යාව 206 යි. දකුණු ඉන්දියාවේ කරුණානිධිගේ පක්ෂයේ 18 ක්, උත්තර ප‍්‍රදේශ්වල මන්ත‍්‍රීවරුන්, ස්වාධීන මන්ත‍්‍රීවරුන් ඇතුළුව 262 ක බලයක් සහිතවයි ආණ්ඩුව පිහිටුවා තිබෙන්නේ. ජිනිවා හි යෝජනාව සම්බන්ධයෙන් ඡන්දය ප‍්‍රකාශ කිරීමේදී දකුණු ඉන්දියාවේ කරුණානිධි මධ්‍යම රජයට ප‍්‍රකාශයක් කළා. ඒ යෝජනාවට පක්ෂව ඡන්දය ප‍්‍රකාශ නොකරන්නේ නම් ආණ්ඩුවෙන් ඉල්ලා අස්වන බවයි. එය ඉන්දියානු රජයට අභියෝගාත්මක ප‍්‍රකාශයක්. ඒ හේතුවෙන් යෝජනාවට පක්ෂව ඡන්දය දීමට ඉන්දියාව තීරණය කළා. එහෙත් අපි අමතක නොකළ යුතුයි මානුෂීය මෙහෙයුමේදී දකුණු ඉන්දියාව උසාවි වහලා නීතිඥයින්, කලාකරුවන් ඇතුළු බොහෝදෙනා විරෝධය ප‍්‍රකාශ කරද්දීත් ඉන්දියාව ශ‍්‍රී ලංකාවේ මානුෂීය මෙහෙයුම වෙනුවෙන් සහය ලබාදුන් බව. ඉන්දියාව හැර ජිනිවා යෝජනාවට පක්ෂව ඡන්දය ප‍්‍රකාශ කළ රටවල් 23 න් 11 ක් යුරෝපා රටවල්, 6 ක් දකුණු ඇමෙරිකා රටවල්. ඉතිරි රටවල් 4 යටත් විජිතවාදීව හැසිරුනු පුංචි රටවල් කිහිපයක්. මේ කාරණා අනුව බලන කළ මෙහි මහා පොදු සාධකය කුමක්ද? 2009 අපේ රටේ පැවති මානූෂීය මෙහෙයුම නවත්වන ලෙසත්, සාම සාකච්ඡා සඳහා බල කිරීම් කළේත් මේ පිරිසයි. ඉන්දියාව හැර ඉතිරි රටවල් 23 එදා ක‍්‍රියාකලේ ත‍්‍රස්තවාදය ආරක්ෂා කිරීමටයි. ශ‍්‍රී ලංකාවට එරෙහිව බටහිර රටවල් ජිනිවා සමුළුවේදී ඉදිරිපත් කළ යෝජනාව හරහා ඔවුන් ලෝකයට ප‍්‍රකාශ කළේ ත‍්‍රස්තවාදයට එරෙහිව ආයුධ ගැනීමට කිසිදු රටක් ක‍්‍රියාත්මක නොවිය යුතු බවත් බටහිර රටවල ක‍්‍රියාදාමයන්ට එරෙහි වන සියලු රටවල් ත‍්‍රස්තවාදීන්ගේ තත්ත්වයට පත්වන බවත්, එවැනි රටවල් වලට ශ‍්‍රී ලංකාවට සිදුකරන අතපෙවීම් සිදුකරන බවත් යන කාරණා ලෝකයේ අනෙකුත් රටවලට අවධාරණය කිරීමයි. ජිනිවා යෝජනාවේදී ශ‍්‍රී ලංකාවට එල්ල වූ පීඩනය බෙදාගැනීමට අපේ රටේ ජනතාව එකාවන්ව පෙළගැසුණා. ඒත් එදා ජිනිවාවලට වැඩි පීඩනයක් ත‍්‍රස්තවාදීන් ආරක්ෂා කිරීම වෙනුවෙන් එල්ල කළේ එක් පුද්ගලයෙකුටයි. ඔහු නිදහස වෙනුවෙන් ඒ සියලු පීඩනයන් දරාගත්තා. ඒ පුද්ගලයා තමයි මහින්ද රාජපක්ෂ මහතා. ජිනිවා ප‍්‍රතිඵලය ගැන එක් පැත්තකින් අපට සතුටු විය හැකියි. රටක් ලෙස නැගිටින්න අපට අත දෙන රටවල් සංඛ්‍යාව අඩු වුවත්, ශ‍්‍රී ලංකාව වෙනුවෙන් යම් මතයක් ලෝකයට ගෙනයාමට එමඟින් අවස්ථාව උදා වුණා. ප‍්‍රතිඵලය කුමක් වුවත්, කුමන හේතුවක් මත හෝ ත‍්‍රස්තවාදයට ශ‍්‍රී ලංකාව තුළ නැවත හිස එසවීමට ජනාධිපතිතුමන් ප‍්‍රමුඛ රජය ඉඩ නොතබන බව අවධාරණය කරනවා. අපි ලෝකයෙන් ඉල්ලනවා දශක 03 ක කුරිරු යුද්ධයෙන් පසු නැගිටින්න උත්සහ දරන ශ‍්‍රී ලංකාව ගොඩනැඟීම වෙනුවෙන් අත දෙන ලෙස. ඒ වගේම ඉන්දියාවෙන් අපි ඉල්ලනවා ලොකු අයියාගේ චරිතය ඉතා හොඳින් නිරූපණය කරන ලෙස. ආණ්ඩුව සමඟ විවිධ ප‍්‍රශ්න, විවේචන තිබෙන්න පුළුවන් අමාත්‍යවරයෙක්, මන්ත‍්‍රීවරයෙක් වංචා දූෂණවලට සම්බන්ධ නම් එයට එරෙහි විය යුතුයි. විවේචනය කළ යුතුයි. එහෙත් රට වෙනුවෙන් වූ කාරණයකදී ආගම්, පක්ෂ පාට භේදවලින් තොරව සිංහල, දෙමළ, මුස්ලිම් ජාති භේදයකින් තොරව ශ‍්‍රී ලාංකීය ජාතියක් ලෙස නැගී සිටිය යුතුයි. මේ අභියෝගය අපට ජයගත හැකිවන්නේ රටක් ලෙස එකට සිට ගැනීමෙන් පමණයි\"", "URL": "https://sinhala.adaderana.lk/news.php?nid=23010", "Category": null, "Parent URL": null}