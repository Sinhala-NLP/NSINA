{"Source": "Adaderana", "Timestamp": "September 7, 2012 03:23 pm", "Headline": " අතුරුගිරියේ නීතිඥයා මැරූ විසි එක් හැවිරිදි තරුණිය අත්අඩංගුවේ ", "News Content": "අතුරුගිරිය පොලිස් බල ප්‍රදේශය‍ට අයත් ජයගත් මාවතේ නිවසක නීතිඥවරයෙකු මරාදැමීම‍ට අදාළව සැකකාරියක ලෙස ඔහු සමග ජීවත්වූ විසි එක් හැවිරිදි තරුණියක අත්අඩංගුවට ගෙන තිබේ. ඒ පිළිබඳව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී සම්පූර්ණ නිවේදනය මෙපරිදිය. අද දින උදෑසන අතුරුගිරිය පොලිස් වසමේ ජයගත් මාවත ප‍්‍රදේශයේ නිවසක පුද්ගලයකු මරා දමා සිටියදි සොයා ගන්නා ලදී. මුලින්ම මොහුගේ වයස අවුරුදු 45ක් බව සදහන් වුවද ඔහු වයස අවුරුදු 68ක අයකු බවට තහවුරු වී තිබේ. ඔහු ඉපදි ඇත්තේ 1944 වර්ෂයේය. නමින් වින්සන් ජයවර්ධන වන අතර මාතර ප‍්‍රදේශයේ පදිංචිකරුවෙකු ලෙස සිට ඇත. එමෙන්ම නීතිඥයෙකි. දැනට ටික කලකට පෙර මොහු සතුව මාතර ප‍්‍රදේයේ නිවසක් තිබි ඇති අතර එය විකුණා ඇත. එමෙන්ම මොහු බිරිද සමග එකට ජිවත් නොවන අතර අවුරුදු 29 සහ අවුරුදු 25ක් වයසැති පුතුන් දෙදෙනෙකු සිටියි. දැනට මාස 3කට පමණ පෙර ගාල්ල ප‍්‍රදේශයේ පදිංචි තරුණියක සමග ඉහත ලිපිනයට පැමිණ අදාළ නිවසේ එකට වාසය කර ඇත. එම තරුණිය වයස අවුරුදු 21ක් වන අතර 1991 වර්ෂයේ උපන් තැනැත්තියකි.මෙම තරුණිය සමග මොහු නිතර දබර කරගෙන ඇති අතර ඊයේ රාත‍්‍රියේද ඇති වු එවැනි සිද්ධියකදි නිවසේ උඩුමහලේදි මෙම පුද්ගලයාට පහරදීමක් සිදුකර පහලට තල්ලූ කර ඇති බව මේ දක්වා කර ඇති විමර්ශනයේදි අනාවරණය වී ඇත. මරණකරුට පහරදුන් මිටියක්ද සොයා ගෙන ඇත. අදාළ තරුණිය මේ පිළිබඳව පාපොච්චාරණයක් කර ඇති අතර එම විමර්ශනයේදි හෙළි වු කරුණු මත අත්අඩංගුවට ගෙන ඇත. මෙම අපරාධයට ඇය සම්බන්ධ බවට කරුණු අනාවරණය වුවද ඇයගේ සහයට තවත් යම් පුද්ගලයෙක් හවුල් වුවාද යන්න පිළිබදව විමර්ශන පැවැත්වේ. මරණකරු සහ මෙම තරුණිය අතර වු ආරවුල හා අමනාපය මත මෙම අපරාධය සිදු වී ඇත. කඩුවෙල මහේස්ත‍්‍රාත්වරිය විසින් මහේස්ත‍්‍රාත් පරික්ෂණය පවත්වා ඇති අතර කොළඹ අධිකරණ වෛද්‍ය නිලධාරී විසින් පශ්චාත් මරණ පරික්ෂණයක් පැවැත්වීමට නියමිතය.", "URL": "https://sinhala.adaderana.lk/news.php?nid=27212", "Category": null, "Parent URL": null}