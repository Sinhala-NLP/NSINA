{"Source": "Adaderana", "Timestamp": "July 26, 2012 07:57 am", "Headline": "යුද්ධයෙන් අතුරුදන්වූවන්ට මරණ සහතික නෑ", "News Content": "යුද්ධයෙන් අතුරුදන්වූවන්ට හමුදාවෙන් මරණ සහතික නිකුත් කරන බවට වන චෝදනා අසත්‍ය බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. උතුරු නැගෙනහිර ප්‍රදේශවල අතුරුදන් වූ දෙමළ ජාතිකයින් හට බලහත්කාරයෙන් මරණ සහතික ලබාදීමේ වැඩපිළිවෙළක් හමුදාව විසින් ආරම්භ කර ඇතැයි අසත්‍ය වාර්තා පළ වු බව එම මධ්‍යස්ථානය නිවේදනයක් නිකුත් කරමින් සඳහන් කරයි. රට තුළ පවත්නා නීතිය අනුව උප්පැන්න හා මරණ සහතික නිකුත් කිරීමේ නීත්‍යානුකූල අයිතිය දිස්ත්‍රික් රෙජිස්ට්‍රාර්වරයා වෙත පැවරී ඇති බවත් ත්‍රස්තවාදී ක්‍රියා හෝ ස්වභාවික ව්‍යසන හේතුවෙන් අතුරුදන් වූ පුද්ගලයින් පිළිබඳ ක්‍රියා කළ යුතු ආකාරය පිළිබඳව 2010 අංක 19 දරණ පනතේ සටහන්ව ඇති බවත් ජාතික ආරක්ෂාව පිළිබඳ මාධ්‍ය මධ්‍යස්ථානය විසින් නිකුත්කළ එම නිවේදනයෙන් පෙන්වාදෙයි. යුද හමුදාව හෝ වෙනත් ආරක්ෂක අංශයක් වෙත කිසිදු ආකාරයකින් මෙලෙස උපත් හා මරණ සහතික නිකුත් කිරීමේ නෛතික බලයක් පවරා නොමැති බව එහි සඳහන්ය. සාමාන්‍ය ජනතාව, රජය හා යුද හමුදාව කෙරෙහි තබා ඇති විශ්වාසය පළුදු කිරීමට මෙවැනි අභූත චෝදනා හේතු විය හැකි බව ජාතික ආරක්ෂාව පිළිබඳ මාධ්‍ය මධ්‍යස්ථානය අවධාරණය කරයි.", "URL": "https://sinhala.adaderana.lk/news.php?nid=26072", "Category": null, "Parent URL": null}