{"Source": "Adaderana", "Timestamp": "March 15, 2017 03:32 pm", "Headline": "තෝරා ගත් ව්‍යාපාර 5ක් අවබෝධතා ගිවිසුම් අත්සන් කරයි", "News Content": "උපාය මාර්ගික වශයෙන් වැදගත්කමක් ඇති රජය සතු ව්‍යාපාර මෙරට දළ දේශිය නිෂ්පාදිතය සඳහා දක්වන දායකත්වය වර්ධනය කරමින් රටේ ආර්ථික අභිමතාර්ථ මුදුන් පමුණුවා ගැනීම සඳහා රජය විසින් සමාරම්භක පියවරක් ලෙස තෝරා ගත් රජය සතු ව්‍යාපාර කිහිපයක් සමඟ සාමුහික අවබෝධතා ගිවිසුම් අත්සන් තැබු බව මුදල් අමාත්‍ය රවි කරුණානායක මහතා පවසයි. අද (15) පැවති මාධ්‍ය හමුවකට එක් වෙමින් අමාත්‍යවරයා මේ බව කියා සිටියේ ය. ඒ අනුව ලංකා විදුලි බල මණ්ඩලය, ලංකා ඛනිජ තෙල් නීතිගත සංස්ථාව, ජාතික ජල සම්පාදන හා ජලපවහන මණ්ඩලය, ගුවන් තොටුපල හා ගුවන් සේවා සමාගම සහ ශ්‍රී ලංකා වරාය අධිකාරිය යන ආයතනයන් මෙම ගිවිසුමට අත්සන් තබා තිබේ. මෙම රාජ්‍ය ආයතන ප්‍රතිව්‍යුහ ගත කිරීම තුළින් සේවකයන් සුරැකීම මෙන්ම පාරිභෝගීකයාට වඩාත් තරඟකාරී සේවයක් ලබා දීමට බලාපොරොත්තු වන බව ද මෙහිදී අමාත්‍යවරයා කියා සිටියේ ය. මෙහිදී වැඩි දුරටත් අදහස් දක්වමින් රවී කරුණානායක මහතා කියා සිටියේ මේ වන විට රාජ්‍ය අංශය සතු ව්‍යාපාර අතරින් අලාභ ලැබු ආයතන 200 ක් පවතින බවත් ඉන් ආයතන 50 ක් වත්මන් රජයේ වැඩපිළිවෙල යටතේ ලාභ ලබන ආයතන බවට පත් කර ඇති බවත් ය.", "URL": "https://sinhala.adaderana.lk/news.php?nid=70918", "Category": null, "Parent URL": null}