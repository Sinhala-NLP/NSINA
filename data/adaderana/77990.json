{"Source": "Adaderana", "Timestamp": "September 25, 2017 01:02 pm", "Headline": "ඡන්ද උප්පරවැට්ටියක් ගැන කැෆේ සංවිධානය පවසයි", "News Content": "30% කාන්තා නියෝජනය, එකම දිනයක ඡන්ද විමසීම් පැවැත්වීම ස්ථිර කෙරෙන ප්‍ර‍තිපාදන නැති ඡන්ද කල් දමා ගැනීමේ උප්පරවැට්ටියක් පමණක් බව කැෆේ සංවිධානය පවසයි. මාධ්‍ය නිවේදනයක් නිකුත් කරමින් එම සංවිධානය මේ බව පවසා තිබේ. 30% ක කාන්තා නියෝජනය තහවුරු කිරීම සදහා සිදු කළ බව කියන පළාත් සභා පනතේ සංශෝධන තුළ කාන්තා සංවිධාන, සිවිල් සංවිධාන පමණක් නොව සමස්ථ රාජ්‍යයම දැවැන්ත රැවටීමකට ලක් කොට ඇති බවත්, මෙම පනත් සංශෝධනයේ ප්‍ර‍කාශිත අරමුණ 30% ක කාන්තා නියෝජනය නාම යෝජනා සඳහා සහතික කිරීම බව ද එම සංවිධානයේ විධායක අධ්‍යක්ෂ කීර්ති තෙන්නකොන් මහතා මෙම අදහස් දක්වා ඇත. කෙසේ නමුත් යම් නාමයෝජනා පත්‍ර‍යක නියමිත 30% කාන්තාවන් ප්‍ර‍මාණයක් ඇතුළත් නොවේ නම් නාම යෝජනා පත්‍ර‍ය ප්‍ර‍තික්ෂේප කිරීම සඳහා කිසිදු ප්‍ර‍තිපාදනයක් පනතේ සංශෝධනවලට ඇතුළත් කොට නොමැති බව ද ඔහු වැඩිදුරටත් සඳහන් කර තිබේ. ඒ අනුව, ප්‍රායෝගිකව එවැනි නාම යෝජනාවක් ප්‍ර‍තිකේෂප කිරීම තේරීම්භාර නිලධාරියාට හැකියාවක් නොමැති අතර 30% කාන්තා නියෝජනය තමන්ට හිමිවී ඇතැයි සිතා පළාත් සභා පනත සංශෝධන කිරීමේ ප්‍ර‍ජාතන්ත්‍ර‍ විරෝධී ව්‍යවහාරය පිළිබද මුනිවත රකින කාන්තා සංවිධාන හා සිවිල් සංවිධාන තමන් දැවැන්ත රැවටිල්ලකට හසුවී ඇතැයි මේ දක්වා අවබෝධ කොට ගෙන හෝ නොමැති බව ද ඔහු තව දුරටත් පවසා ඇත. මෙහිදී අදහස් දක්වමින් කීර්ති තෙන්නකොන් මහතා මෙසේ ද දක්වා තිබේ. “පළාත් සභා පනත පස්සා දොරොන් සම්මත කර ගැනීමට කටයුතු කළ පිරිස් තම උත්සාහය ජනතා ගත කිරීමට උත්සහ දැරුවේ ‘සියලු පළාත් සභා එකම දිනක මැතිවරණ පැවැත්වීම‘ යන සටන් පාඨයට ගොනු කරමිනි. පාර්ලිමේන්තුවේ පස්සා දොරින් සම්මත වූ සංශෝධනය තුළ සියලු පළාත් සභා එකම දිනක පැවැත්වීම සඳහා කිසිදු ප්‍රතිපාදනයක් නොමැතිය. එපමණක් නොව, පැහැදිලි හා ස්ථිර ලෙසම පළාත් සභා කඩින් කඩ (අවම වශයෙන් අවස්ථා දෙකක් හෝ වැඩි සංඛ්‍යාවක දී) පැවැත්වීමට සිදු වේ. මෙම පනත් සංශෝධනය මඟින් ඇතිකර ඇති තාක්ෂණික ගැටළු සහ මැතිවරණ ව්‍යහාරයේ ඇති නොගැළපීම් පිළිබඳ සංශෝධන දුසිම් ගණනක් පාර්ලිමේන්තුව මඟින් සම්මත කර ගැනීම සඳහා නුදුරේම ඉදිරිපත් විය යුතුව ඇත. පසුගිය පළාත් පාලන පනතේ සංශෝධන සැලකීමේ දී, ඒ සඳහා වසර ගණනාවක් ගතවිය හැකිය. පළාත් පාලන ඡන්දය ලෙසම පළාත් සභා ඡන්ද විමසීම ද හැකි උපරිම කාලයක් කල් දමා ගැනීමේ උත්සාහයට රජය නිරත වේ. ඒ සඳහා දැනට පවතින ජාතික සීමා නිර්ණය කමිටුවට පරිබාහිරව අලුතෙනින් සීමා නිර්ණය කමිටුවක් පත් කිරීම, පළාත් සභා පනතේ හදිසි ව්‍යවස්ථා විරෝධී සංශෝධනය හේතුවෙන් ඇති කළ නොළපීම් ‘නිවැරදි කිරීම‘ සඳහා තවත් විශාල සංශෝධන සංඛ්‍යාවක් ගෙනඒමට රජය අනිවාර්යයෙන්ම කටයුතු කරනු ඇත.“", "URL": "https://sinhala.adaderana.lk/news.php?nid=77990", "Category": null, "Parent URL": null}