{"Source": "Adaderana", "Timestamp": "June 18, 2017 10:45 pm", "Headline": "උකුස්සා අනාවරණයට ජනපතිගේ අවධානය යොමු වෙයි ", "News Content": "විල්පත්තුව ජාතික වනෝද්‍යානය ආසන්නයේ පිහිටි වනාතවිල්ලුව අයිලිය රජයේ රක්ෂීතයට යාබද රජය සතු වන ප්‍රදේශයක් ජාවාරම්කරැවන් පිරිසක් රහසිගතව එළී පෙහෙළි කර ගිනි තබා ඉඩම් අත්පත් කර ගැනිමේ කූට ජාවාරමක නිරත වෙමින් තිබෙන බව අද දෙරණ උකුස්සාට අනාවරණය විය. ඒ අනුව එහි තොරතුරු සොයා බැලීමට උකුස්සා පසුගියදා එම ප්‍රදේශයට පැමිණ ඒ සම්බන්දයෙන් හෙළි දරවු කළේය . කෙසේනමුත් ප්‍රාදේශීය දේශපාලනඥයින් කිප දෙනෙකුගේ උදව් ඇතිව රහසිගතව ක්‍රියාත්මක වන මේ ඉඩම් අත්පත් කර ගැනිමේ ජාවාරම හේතුවෙන් මේ වනවිට අයිලිය රක්ෂිතය දැඩි විනාශයකට ලක්ව තිබෙන අයුරු උකුස්සාට හෙළි දරවු කර ගැනීමට හැකි විය. ජාවාරම්කරුවන් විසින් වනය තුළ ඇති පළු ,විර , කොහොඹ , සහ අනිකුත් දැවැන්ත සහ කුඩා ගස් රැසක් වනය තුළම කපා දමා දැව තොග ලෙස රැගෙන ගොස් ඇති අතරම දැවැන්ත පරිසර හානියට දේශපාලඥයින් කිප දෙනෙකුගේ මෙන්ම රාජ්‍ය නිළධාරින් කිප දෙනෙකුගේද ආධාර උපකාර රහසිගතව ලැබෙන බව ජනතාව පවසයි. මේ අතර අද (18) 6.55 ප්‍රධාන පුවත් විකාශය ඔස්සේ උකුස්සා රටට මෙම අනාවරණය කළ පසු ජනාධිපති මෛත්‍රීපාල සිරිසේන මහතාගේ අවධානය ඒ වෙත යොමු වී තිබේ. කඩිනමින් ඒ සම්බන්ධයෙන් සොයා බලා පියවර ගන්නා බව ජනාධිපතිවරයා අද දෙරණට සඳහන් කළේය. මේ පිළිබඳව ජනාධිපතිවරයාගේ අවධානය කඩිනමින් යොමු කිරීම පිළිබඳව අද දෙරණ අපගේ කෘතඥතාව ජනාධිපතිවරයා වෙත පළ කර සිටිනෙමු.", "URL": "https://sinhala.adaderana.lk/news.php?nid=74335", "Category": null, "Parent URL": null}