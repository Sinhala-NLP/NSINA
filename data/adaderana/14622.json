{"Source": "Adaderana", "Timestamp": "March 5, 2011 09:30 am", "Headline": "කොදෙව් ක්‍රිකට් කණ්ඩායම ගමන්ගත් බස් රථයට ප්‍රහාරයක්", "News Content": "බටහිර ඉන්දීය කොදෙව් ක්‍රිකට් කණ්ඩායම ගමන් කරමින් සිටි බස් රථයට කෝපයට පත් බංග්ලාදේශයේ ක්‍රීඩාලෝලීන් පිරිසකගෙන් ප්‍රහාරයක් එල්ල වී තිබේ. ඊයේ(04) පස්වරුවෙහි බංග්ලාදේශ කණ්ඩායම සමග පැවති ලෝක කුසලාන ක්‍රිකට් තරගයෙන් පසුව කොදෙව් ක්‍රිකට් කණ්ඩායම බංග්ලාදේශයේ මීර්පූර්හි ෂෙර් -එ -බංග්ලා ක්‍රීඩාංගණයේ සිට පිටතව පැමිණෙන අවස්ථාවේ මෙම ප්‍රහාරය එල්ල වී ඇති බව සඳහන්ය. බංග්ලාදේශ කණ්ඩායම සමග ඊයේ පැවති තරගයෙන් කඩුලු 09 ක විශිෂ්ට ජයග්‍රහණයක් අත්කරගැනීමට බටහිර ඉන්දීය කොදෙව් කණ්ඩායම සමත්විය. මෙම හදිසි ප්‍රහාරය එල්ල වන අවස්ථාවේ අවට ප්‍රදේශයේ විදුලිය විසන්ධිවීමක් සිදුවී තිබූ බවත්, රාත්‍රී කළුවර නිසා ප්‍රදේශය අඳුරුව පැවති බවත් විදෙස් මාධ්‍ය වාර්තා කරයි. ප්‍රහාරය නිසා කිසිදු ක්‍රීඩකයකු තුවාල ලබා නොමැති අතර ක්‍රීඩකයින් ගමන්ගත් බස් රථයට සුළු අලාභ හානි සිදුව ඇති බව වාර්තා වේ. අදාළ සිදුවීම සම්බන්ධව බංග්ලාදේශ ක්‍රිකට් මණ්ඩල සභාපති මුස්තාෆා කමල් මහතා විසින් සමාව අයැද ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=14622", "Category": null, "Parent URL": null}