{"Source": "Adaderana", "Timestamp": "April 19, 2019 03:35 pm", "Headline": "පරපෝෂිතයන්ගේ බලපෑමට ලක් වු මී පැණි", "News Content": "රුසියාවේ මී පැණි කර්මාන්තයේ මුහුණ දී ඇති ගැටළුවක් පිළිබඳව පුවතක් විදෙස් මාධ්‍ය වාර්තා කර තිබුණි. පරපෝෂිත දිලීරයක බලපෑමෙන් චෙස්නට් ශාක ශීඝ්‍රයෙන් වඳවීයාමේ තර්ජනයකට මුහුණදීමත් සමඟ දකුණුදිග රුසියාවේ ප්‍රචලිත කර්මාන්තයක් වන මී පැණි නිෂ්පාදනයට දැඩි බලපෑම් එල්ල වී තිබේ. මේ හේතුවෙන් තවදුරටත් සිය කර්මාන්තය කරගෙන යාමට නොහැකි තත්ත්වයක් මතුව ඇති බව මී පැණි නිපදවන්නන් අනාවරණය කර සිටියි. කාලයක් තිස්සේ මී පැණි නිෂ්පාදනයේ නිරත අස්යා මිනස්යානා වාර්ෂිකව මීපැණි කිලෝ 500කට වඩා වැඩි අස්වැන්නක් ලබා ගනී. කෙසේ නමුත් මී මැස්සන් රොන් උරා බීමට වඩාත් ප්‍රියකරන චෙස්නට් ශාක දුලභවීමත් සමගින් සිය මීපැණි අස්වැන්න ඉතාමත් වේගයෙන් පහළ යව බව ඇය පෙන්වා දෙයි. වසර 15ක් තිස්සේ රොන් ලබාගැනීමට යොදාගත් චෙස්නට් ශාකය වෙනුවට ලින්ඩන් ශාකය යොදාගැනීමට සිදුව ඇති බවත් මීමැසි ගොවීන් වැඩිදුරටත් පවසයි. කෙසේ නමුත් චෙස්නට් ශාකය ආශ්‍රිතව පැතිර යන මේ දිලීරය මර්ධනය කිරීමට වහා පියවර නොගතහොත් මීපැණි නිෂ්පාදනයේ අනාගතය පිළිබද අපේක්ෂා තබාගත නොහැකි වනු ඇති බවද ඔවුන් වැඩිදුරටත් පෙන්වා දෙයි. මීපැණි කර්මාන්තයට ප්‍රකට ක්‍රස්නොඩෝර් කලාපයේ වර්ග කිලෝමීටර් 800 ක් පුරාවට චෙස්නට් වනාන්තර පැතිර තිබේ. 1962 වසරේදී පළමුවරට හදුනාගත් පරපෝෂිත දිලීරයක් හේතුවෙන් එහි චෙස්නට් වගාවට දැඩි බලපෑම් සිදුවිය. අදාළ දිලීරය හේතුවෙන් චෙස්නට් කඳ, අතු සහ රිකිලිවලට බලපෑම් සිදුවන බවත් හඳුනාගෙන තිබේ. 2016 වසරේදී හදුනාගත් තවත් පරපෝෂිතයෙක් හේතුවෙන් චෙස්නට් වගාව හානියට පත්වන බවද රුසියානු වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=108234", "Category": null, "Parent URL": null}