{"Source": "Adaderana", "Timestamp": "March 22, 2019 11:21 am", "Headline": "චීන රසායනික කම්හලක දැවැන්ත පිපිරීමක්- 49ක් මරුට", "News Content": "චීනයේ රසායනික කම්හලක සිදුවූ පිපිරීමකින් පුද්ගලයින් 49දෙනෙක් මියගොස් 100කට ආසන්න පිරිසක් බරපතළ තුවාල ලබා ඇත. අනතුර සිදුව ඇත්තේ උතුරුදිග චීනයේ ජියන්සූ පළාතේ පිහිටි ෂැන්ග්සුයි කර්මාන්තපුරයේදීය. පිපිරීම සිදුවූ කම්හල පලිබෝධනාශක නිපදවූ කම්හලක් බවට වාර්තා වෙයි. පිපිරීමෙන් පසුව එහි ගින්නක් හටගත් අතර එය පාලනය සඳහා දැඩි වෙහෙසක් දැරීමට ගිනි නිවන සේවකයන්ට සිදුව තිබුණි. ගින්න පාලනයට ගිනි නිවන රථ 176ක් සහ ගිනි නිවන සේවකයන් දහසකට ආසන්න පිරිසක් යොමුකිරීමට සිදුව ඇත්තේ ඒ අනුවය. රසායනික ද්‍රව්‍ය හේතුවෙන් තුවාල ලැබූවන් 650කට ආසන්න ප්‍රමාණයක් කඩිනමින් රෝහල් වෙත රැගෙන යාමට කටයුතු යොදා තිබුණි. ඔවුන්ට ප්‍රතිකාර ලබාදීමට 70කින් යුත් අතිරේක වෛද්‍ය කණ්ඩායමක් කලාපය වෙත යවා ඇත. මෙම අතර පිපිරීම හේතුවෙන් ප්‍රබල කම්පනයක් සිදුව ඇති අතර එහි ප්‍රබලත්වය රිච්ටර් පරිමාණයේ ඒකක 2.2ක් ලෙසින් සනිටුහන් වී ඇත. රසායන ද්‍රව්‍ය පරිසරයට එක්ව තිබීම හේතුවෙන් ඇතිවන අවදානම පාලනය සඳහා පරිසර ආරක්ෂාව සම්බන්ධයෙන් විශේෂඥ පිරිසක් අදාළ ප්‍රදේශ වෙත යොමු කිරීමට බලධාරීන් කටයුතු කර ඇත. 2015 වසරේදී චීනයේ ටියෑන්ජියෑන් ප්‍රදේශයේ සිදුවූ මෙවැනිම අනතුරකින් පුද්ගලයින් 160දෙනෙක් මියගොස් දහසකට ආසන්න පිරිසක් තුවාල ලැබීය. එය සැළකෙන්නේ මෑත කාලීන ඉතිහාසයේ සිදුවූ විශාලතම කාර්මික අනතුර ලෙසය.", "URL": "https://sinhala.adaderana.lk/news.php?nid=106530", "Category": null, "Parent URL": null}