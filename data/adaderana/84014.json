{"Source": "Adaderana", "Timestamp": "February 6, 2018 07:21 am", "Headline": "බැඳුම්කරයේ මුදලාලිලා අත්අඩංගුවට ගත්තේ අගමැති අත්හැරීමටයි", "News Content": "බැඳුම්කර වංචාව සඳහා ජනාධිපති මෛත‍්‍රීපාල සිරිසේන මහතා වගකීම බාරගත යුතු බව පාර්ලිමේන්තු මන්ත‍්‍රී නාමල් රාජපක්ෂ මහතා පවසයි. ඊයේ (5) රාත‍්‍රියේ දඹුල්ල මැතිවරණ කොට්ඨාශයේ ගලේවෙල බේලියකන්ද ප‍්‍රදේශයේ පැවති ජන හමුවකට එක්වෙමින් මන්ත‍්‍රීවරයා මේ බව පැවසීය. හිටපු පළාත් අමාත්‍ය ප‍්‍රමිත බණ්ඩාර තෙන්නකෝන් මහතා විසින් දඹුල්ල ආසනයේ පළාත් පාලන මැතිවරණට ඉදිරිපත්වී සිටින අපේක්ෂකයින්ගේ ජයග‍්‍රහණය තහවුරු කිරීම සඳහා සංවිධානය කර තිබූ ජනහමු මාලාවට එක්වෙමින් නාමල් රාජපක්ෂ මහතා මේ බව ප‍්‍රකාශ කළේය. බැඳුම්කර සිද්ධියේ මුදලාලිලා කීප දෙනා අත්අඩංගුවට ගෙන ඇත්තේ එහි වගකියයුතු අනෙක් පාර්ශවය වන රනිල් වික‍්‍රමසිංහ මහතා ඇතුළු එක්සත් ජාතික පක්ෂයේ පිරිස අත්අඩංගුවට ගැනීම වලකා ගැනීමට මෛත‍්‍රීපාල සිරිසේන ජනාධිපතිවරයා ඉටුකළ ක‍්‍රියාවලියක් බව හෙතෙම සඳහන් කළේ ය. මෙය හිතාමතා සිදුකළ ක‍්‍රියාවලියක් බවද නාමල් රාජපක්ෂ මහතා වැඩිදුරටත් සඳහන් කළේය. ජනාධිපතිවරයා කඩුව අතට ගත්තාය කියු ගමන් ශ‍්‍රී ලංකා නිදහස් පක්ෂයේ මැති ඇමතිවරු බලා සිටියේ රනිල් වික‍්‍රමසිංහ අගමැතිවරයා ඇතුළු වංචාකරුවන් පිරිස හිරේ දමා ශ‍්‍රී ලංකා නිදහස් පක්ෂ ආණ්ඩුවක් හදන බව දැඩි විශ්වාසයෙන් බව ද මන්ත‍්‍රීවරයා පැවසීය. එහෙත් ජනාධිපතිවරයා සිදුකළේ වෙනත් කිහිපදෙනෙකු හිරේ දමා අගමැතිවරයා ඇතුළු අනිත් පිරිස අත හැර ඇති බව ද පැවසු මන්ත‍්‍රීවරයා මෙය ජවනිකාවක් බවද අවධාරණය කළේය. හෙට අනිද්දා වන විට නාමල් රාජපක්ෂ වන තමන්වත් හිරේ දමාවි යැයි විශ්වාස පළ කරන බවත් වර්තමානයේ තරුණයන් අලුත් රැකියාවක් ආරම්භ කොට තිබෙන බවත් එය වෙළෙඳ පොළේ පොල් විකුණන ස්ථානයට යාබදව හිරමන විකිණීමේ ව්‍යාපාරය බවද සඳහන් කළේය.", "URL": "https://sinhala.adaderana.lk/news.php?nid=84014", "Category": null, "Parent URL": null}