{"Source": "Adaderana", "Timestamp": "March 14, 2012 12:45 pm", "Headline": "ඩිපෝ සේවකයින්ගේ ගැටලු විසඳීමට වහා පියවර ගතයුතුයි", "News Content": "ඉල්ලීම් කිහිපයක් මුල් කරගනිමින් අම්බලන්තොට ශ්‍රී ලංකා ගමනා ගමන මණ්ඩලයේ සේවකයින් ආරම්භ කර ඇති වැඩ වර්ජනය තෙවැනි දිනටත් අද ක්‍රියාත්මක වේ. වැටුප් ලබාදීමේ දී සිදුව ඇති ප්‍රමාදය, වැටුප් විෂමතා ඇතුළු ඉල්ලීම් කිහිපයක් මුල් කරගනිමින් ආරම්භ කර ඇති මෙම වෘත්තීය ක්‍රියාමාර්ගය විසඳුම් ලැබෙන තෙක් අඛණ්ඩව සිදුකරන බව අම්බලන්තොට ඩිපෝ සේවකයින් පවසයි. මේ අතර ප්‍රදේශ කිහිපයක ලංගම සේවකයින් ආරම්භ කර ඇති වෘත්තීය ක්‍රියාමාර්ගය විසඳීමට කඩිනමින් මැදිහත් වන ලෙසට සමස්ත ‍ලංකා ප්‍රවාහන සේවක සංගමය ද රජයෙන් ඉල්ලා සිටියි. නිවේදනයක් නිකුත් කරමින් එම සංගමයේ ප්‍රධාන ලේකම් සේපාල ලියනගේ මහතා පවසන්නේ ශ්‍රී ලංකා ගමනා ගමන මණ්ඩලයට අයත් ගම්පහ, මහනුවර ප්‍රදේශවල හා සබරගමුව දකුණ යන පළාත්වල ඩිපෝ රැසක සේවකයින්ට සිය මාසික වේතනය නියමිත දිනට ලැබී නොමැති බවයි. ශ්‍රී ලංකා ගමනා ගමන මණ්ඩලයට සෑම මසකම රුපියල් මිලියන 589 ක් මහා භාණ්ඩාගාරයෙන් වෙන් කළ යුතු වුවත් මේ වන විට ලබාදෙන්නේ රුපියල් මිලියන 223 කට ආසන්න මුදලක් බව ඔහු පෙන්වාදෙයි. පවත්නා තත්ත්වය හමුවේ ඩිපෝ සේවකයින්ගේ ගැටලු විසඳීමට ප්‍රවාහන බලධාරීන් වහා පියවර ගත යුතු බව සේපාල ලියනගේ මහතා අවධාරණය කරයි. මේ සම්බන්ධයෙන් ලංකා ගමනා ගමන මණ්ඩලයේ සභාපති ශෂී වෙල්ගම මහතාගෙන් අද දෙරණ කළ විමසීමකදී ඔහු කියා සිටියේ ඩිපෝ සේවකයින්ගේ හිඟ වැටුප් ගෙවීමට අවශ්‍ය මුදල් මහා භාණ්ඩාගාරය මගින් ලංකා ගමනා ගමන මණ්ඩලයට ලබාදීමට අද පියවර ගත් බවයි. ඒ අනුව අද පස්වරුව වන විට ලංකා ගමනා ගමන මණ්ඩලය මගින් අදාළ ඩිපෝ වලට හිඟ මුදල් ලබාදෙනු ඇති බව ශෂී වෙල්ගම මහතා කියා සිටියේය.", "URL": "https://sinhala.adaderana.lk/news.php?nid=22793", "Category": null, "Parent URL": null}