{"Source": "Adaderana", "Timestamp": "October 9, 2011 01:03 pm", "Headline": "ඩෙංගු වැළඳී කැලණියේ දෙදරු මවක් හා සිසුවියක් මියයයි", "News Content": "කැලණිය, හිඹුටුවැල්ගොඩ ප්‍රදේශයේ දෙදරු මවක් සහ පාසල් ශිෂ්‍යාවක් ඩෙංගු රෝගය වැළඳීමෙන් මියගොස් තිබේ. වයස අවුරුදු 26 ක් වන මියගිය කාන්තාවගේ දරුවන් දෙදෙනා ද මේ වන විට ඩෙංගු රෝගය වැළඳී‍ රෝහල්ගතව ප්‍රතිකාර ලබන බව සඳහන්ය. එක් දරුවෙක් වයස අවුරුදු 7 ක් වන අතර අනෙක් දරුවා වයස අවුරුදු දෙකහමාරක වියෙහි පසුවෙයි. හිඹුටුවැල්ගොඩ ප්‍රදේශයේම පදිංචිව සිටි 16 හැවිරිදි පාසල් ශිෂ්‍යාවක් ද ඩෙංගු රෝගයෙන් මියගොස් ඇති බව සඳහන්ය. මියයන විට ඇය කැලණිය ධර්මාලෝක විදුහලේ 10 වන වසරේ ඉගෙනුම ලබමින් සිටියාය. කැලණිය ප්‍රාදේශීය සභාවට ආසන්නයේ මොවුන් පදිංචිව සිටි ප්‍රදේශය ද පිහිටා තිබෙන ඩෙංගු මර්දනය කිරීම සඳහා ප්‍රාදේශීය සභාවෙන් සැලකිය යුතු කාර්යයක් ඉ‍ටුනොවන බව අතර ප්‍රදේශවාසීන් පවසයි. කෙසේ වෙතත් සෞඛ්‍ය අමාත්‍යාංශයේ මූලිකත්වයෙන් පසුගිය සතිය පුරා ඩෙංගු මර්දන වැඩපිළිවෙළක් ක්‍රියාත්මක කෙරුණි. පසුගිය තුන්වැනිදා ආරම්භ කෙරුණු සෞඛ්‍ය සතිය ලෙසින් හැඳින්වුණු මෙම සතිය අදින්(09) අවසන් වේ. සතියේ පළමු දිනය මහජන සේවක සබදතා දිනය ලෙසින් හැඳින්වුණු අතර ඩෙංගු මර්දන ක්‍රියාවලිය සඳහා සතියේ දින පහක් වෙන්කර තිබුණි.", "URL": "https://sinhala.adaderana.lk/news.php?nid=19242", "Category": null, "Parent URL": null}