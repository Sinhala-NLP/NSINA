{"Source": "Adaderana", "Timestamp": "March 4, 2012 09:19 pm", "Headline": "පොලිස් පිස්තෝලය පත්තුවී සූදුකරුවකුට බරපතළයි-තිදෙනෙක් අත්අඩංගුවේ", "News Content": "දංකොටුව පොලිස් බල ප්‍රදේශයට අයත් තඹරවිල,පොල්වත්තක සූදු පිටියක් වැටලීමට ගිය පොලිස් පරීක්ෂකවරයකුගේ පිස්තෝලයෙන් එල්ල වූ උණ්ඩයක් හේතුවෙන් එක් සූදුකරුවකු බරපතළ තුවාල ලබා තිබේ. අද පස්වරුවේ පොලීසියට ලැබුණු තොරතුරක් අනුව මෙම සූදු පොළ වැටලීම සඳහා දංකොටුව පොලීසියට අනුයුක්තව සේවය කරන පොලිස් පරීක්ෂකවරයකු ප්‍රමුඛ කණ්ඩායමක් පිටත්ව ගොස් ඇති බව අද දෙරණ වාර්තාකරු පවසයි. ප.ව 7.00 ට පමණ මෙම වැටලීම සිදුකරන අවස්ථාවේදී සූදුකරුවන් හිස් ලූ ලූ අත පැනගොස් ඇතැයි සඳහන් වේ. මෙම අවස්ථාවේදී පොලිස් පරීක්ෂකවරයාගේ ඉණ රැඳි පිස්තෝලය අත්වැරදීමකින් ක්‍රියාත්මකවීම නිසා එක් සූදුකරුවකු බරපතළ තුවාල ලැබූ බව පොලීසිය පවසයි. මෙසේ තුවාල ලැබා ඇත්තේ මුරුක්කුලිය ප්‍රදේශයේ පදිංචි 32 හැවිරිදි පුද්ගලයකු බවත්,තවත් තිදෙනකු අත්අඩංගුවට ගැනීමට හැකිවූ බවත් පොලීසිය සඳහන් කරයි. තුවාල ලැබූ පුද්ගලයා මේවන විට මීගමුව මහ රෝහලේ දැඩි සත්කාර ඒකකයේ ප්‍රතිකාර ලබන අතර දංකොටුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=22579", "Category": null, "Parent URL": null}