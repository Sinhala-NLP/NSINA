{"Source": "Adaderana", "Timestamp": "July 10, 2010 11:07 am", "Headline": "එක්සත් ජාතීන් එපා නම් ශ්‍රී ලංකාවත් එපා", "News Content": "ශ්‍රී ලංකාවේ පිහිටි එක්සත් ජාතීන්ගේ සංවිධානයේ කාර්යාලය ඉවත්කරන්නේනම් ඉන්දියාවේ පිහිටි ශ්‍රී ලංකා තානාපති කාර්යාලයද ඉවත් කළයුතු බව\"විඩුදලෙයි සිරුත්තෛයිකල්\"සභාපති තොල් තිරුමාවලවන් මහතා සඳහන් කරයි. ශ්‍රී ලංකාවේ පිහිටි එක්සත් ජාතීන්ගේ සංවර්ධන වැඩසටහනේ කාර්යාලයක් වසා දමන්නට ක්‍රියා කිරීමත් එක්සත් ජාතීන්ට එරෙහි ශ්‍රී ලංකාවේ විරෝධයන් දැක්වීමත් පිළිබඳ හෙතෙම මේ බව කියා සිටියි. එක්සත් ජාතීන්ගේ මහ ලේකම්වරයා විසින් ශ්‍රී ලංකාවේ සිදුවීයයි කියනු ලබන මානව හිමිකම් කඩවීම් හා යුද අපරාධ චෝදනා පිළිබඳ තමන්ට උපදෙස් ලබා ගැනීම සඳහා පත් කළ ත්‍රිපුද්ගල කමිටුවට ශ්‍රී ලංකාවට ඇතුළු වීමට හෝ අවසර ලබානොදීම පිළිබඳ සිය බලවත් විරෝධය පළ කරන බව \"විඩුදලෙයි සිරුත්තෛයිකල්\"වෙනුවෙන් තිරුමාවලවන් නිකුත් කළ නිවේදනයක දැක්වේ. අවම වශයෙන් එක්සත් ජාතීන්ගේ ත්‍රිපුද්ගල කමිටුව කියන්නේ මොනවැදැයි යන්න දැනගැනීමේ වුවමනාවක්වත් නැතිවීම ශ්‍රී ලංකාවේ රාජ්‍ය තාන්ත්‍රිකභාවයේ බෙලහීනත්වය ප්‍රකාශ කරන්නක් බවට හෙතෙම චෝදනා කරයි. යුදමය වාතාවරණය පැවති සමයේ ද්‍රවිඩ ජනයාට එරෙහිව ශ්‍රී ලංකාවේ සිදුව ඇති මානව හිමිකම් කඩවීම් සම්බන්ධයෙන් සොයා බැලීම සඳහා පත්කළ කමිටුවට ශ්‍රී ලංකාවට ඇතුළු වීම සඳහා වීසා නිකුත් නොකිරීමට හා එක්සත් ජාතීන්ට එරෙහි රාජ්‍ය අනුග්‍රහය යටතේ ශ්‍රී ලංකාවේ පවත්වන ලබන වි‍රෝධතා ව්‍යාපාරයන්ට එරෙහිව ද්‍රවිඩ මුන්නේත්‍ර කලහම් පක්ෂය විසින් ලබන 12 වන දින ඉන්දියාවේ ශ්‍රී ලංකා තානාපති කාර්යාලය ඉදිරිපිට දැවන්ත උද්ඝෝෂණයක් සංවිධානය කර ඇති බව ඉන්දීය මාධ්‍යය උපුටා දක්වයි. තම සංවිධානයද මෙම දැවැන්ත උද්ඝෝෂණය ට සහය දක්වන්නට තීරණය කළ බව \"විඩුදලෙයි සිරුත්තෛයිකල්\"සභාපති තොල් තිරුමාවලවන් මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=9512", "Category": null, "Parent URL": null}