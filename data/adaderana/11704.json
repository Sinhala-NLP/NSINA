{"Source": "Adaderana", "Timestamp": "October 24, 2010 02:03 pm", "Headline": "සියඹලා ගසේ හැපුණු මෝටර් රථය අයෙකුට මරුකැඳවයි-තිදෙනෙකුට තුවාලයි", "News Content": "අද දින(24) අලුයම අනුරාධපුර පොලිස් වසමේ සිදුවූ රිය අනතුරෙන් තුවාල ලබා අනුරාධපුර රෝහලට ඇතුළත් කළ සිව් දෙනාගෙන් එක් අයෙකු ජීවිතක්ෂයට පත්ව ඇතැයි රෝහල් ආරංචි මාර්ග සඳහන් කරයි. අනුරාධපුර-උයද මාවතේ ජයන්ති මාවතට හැරෙන හන්දියේදී කාර් රථයක් පාරෙන් ඉවතට පැන සියඹලා ගසක ගැටීමෙන් මෙම රිය අනතුරක් සිදුවී තිබිණි. අනතුරින් කාර් රථයේ ගමන් කල හතර දෙනෙකු තුවාල ලබා ඇති බවත් එක් අයකු අනුරාධපුර රෝහලට ඇතුලත් කිරීමේදී මිය ගොස් ඇති බවත් අනෙක් තිදෙනා අනුරාධපුර රෝහලේ නේවාසිකව ප‍්‍රතිකාර ලබන බවත් පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පවසයි. මෙසේ මිය ගොස් ඇත්තේ අවුරුදු 29 ක් වූ තෙන්නකෝන් මුදියන්සේලාගේ මහේන්ද්‍ර නදීත් තෙන්නකෝන් නැමැති උදය මාවත- අනුරාධපුර ලිපිනයේ පදිංචිකරුවෙකි. රිය අනතුර සිදුවීමෙන් පසුව කාර් රථයේ රියදුරු අනතුර වාර්තා නොකර පලාගොස් ඇතැයිද ඔහු මෙතෙක් අත්අඩංගුවට ගෙන නැතැයිද පොලිස් මාධ්‍ය ප්‍රකාශකවරයා සඳහන් කරයි. අනුරාධපුර පොලීසිය වැඩිදුර විමර්ශන පවත්යි.", "URL": "https://sinhala.adaderana.lk/news.php?nid=11704", "Category": null, "Parent URL": null}