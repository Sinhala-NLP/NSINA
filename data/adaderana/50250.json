{"Source": "Adaderana", "Timestamp": "March 26, 2015 06:11 pm", "Headline": "බැසිල්ගෙන් ප්‍රකාශයක් ගැනීමට  අධිකරණ නියෝගය ගෙන ගිය නිලධාරියාට විරෝධතාවයක් එල්ලවෙලා", "News Content": "බැසිල් රාජපක්ෂ මහතාගෙන් ප්‍රකාශයක් සටහන් කර ගන්නා ලෙස ලබාදුන් අධිකරණ නියෝගය මැදමුලන ප්‍රදේශයේ පිහිටි නිවසකට ලබාදීමට යාමේදී නොසන්සුන්තාවක් හටගෙන තිබේ.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පවසන්නේ බැසිල් රාජපක්ෂ හිටපු අමාත්‍යවරයාගේ හැඳුනුම්පතෙහි ඇති ලිපිනයට අදාළ අධිකරණ නියෝගය ලබාදීමට පියවර ගත් බවයි.කඩුවෙල මහේස්ත්‍රාත් අධිකරණය විසින් ඊයේ ලබාදුන් නියෝගයක් අනූව ඔහුට මූල්‍ය අපරාධ කොට්ඨාසයට පැමිණෙන ලෙස දැනුම්දී ඇති බව හෙතෙම කියයි.ඒ අනූව ඔහුගේ විදේශ ගමන් බලපත්‍රයේ ලිපිනය ලෙස සඳහන් මැදමුලන නිවසට අද පොලිස් නිලධාරියෙක් ගොස් ඇති බවත්, එහි දොර ජනෙල් වසා තිබූ බවත්, ඒ මහතා පවසයි.මේ නිසා අධිකරණ නියෝගය දොරෙහි ඇලවීමට අදාළ නිලධාරියා උත්සාහ කළ අවස්ථාවේදී එම නිවස වෙනත් පාර්ශවයකට අයත් නිවසක් බවට එහිදී විරෝධතාවයක් එල්ල වී ඇති බවත්, ඒ ගැන කඩුවෙල මහේස්ත්‍රාත් අධිකරණයට යළි දන්වන බවත් හෙතෙම කියයි.", "URL": "https://sinhala.adaderana.lk/news.php?nid=50250", "Category": null, "Parent URL": null}