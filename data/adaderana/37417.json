{"Source": "Adaderana", "Timestamp": "September 15, 2013 11:02 am", "Headline": "බාල ඖෂධ දුන් ඉන්දීය සමාගම් 4ක් සුව ඇමති ගෙදර යවයි", "News Content": "වහාම ක්‍රියාත්මක වන පරිදි ඉන්දියානු සමාගම් 04ක සියලූම ඖෂධ මිලදී ගැනීම් තහනම් කිරීමට සෞඛ්‍ය අමාත්‍ය මෛත්‍රීපාල සිරිසේන මහතා නියෝග කර තිබේ. ලැබොරේට් ෆාමා, විවේක් ෆාමා, බෆ්නා සහ එල්සිඕම් යන ඖෂධ සමාගම් මෙලෙස තහනම් කර ඇති බව සෞඛ්‍ය අමාත්‍යංශය සඳහන් කළේය. මෙම සමාගම් පසුගිය වසර 04ක කාලය තුළ තත්ත්වයෙන් බාල ඖෂධ ලබා ඇති බැවින් මෙම පියවර ගෙන තිබේ. මින් ඉදිරියට අදාළ සමාගම් වලින් කිසිදු ඖෂධ මිලදී ගැනීමක් සිදුනොකරන ලෙසත් එම සමාගම්වලට ලබා දී ඇති මුදල් වහාම අය කරගන්නා ලෙසත් සෞඛ්‍ය අමාත්‍ය මෛත්‍රීපාල සිරිසේන මහතා බලධාරීන්ට උපදෙස් ලබා දී ඇත. මේ හේතුවෙන් කිසිදු ඖෂධ හිඟයක් රට තුළ ඇති නොවීමට අවශ්‍ය පියවර ගන්නා ලෙස ද අමාත්‍යවරයා උපදෙස් ලබා දී ඇති බව සෞඛ්‍ය අමාත්‍යංශය සඳහන් කළේය. ඒ අනුව අවශ්‍ය ඖෂධ බංග්ලාදේශයෙන් ආනයනය කිරීමට මේ වන විටත් සැලසුම් කර ඇති අතර බංග්ලාදේශ රජයේ මැදිහත්වීම මත එම ඖෂධ මිලදී ගැනීමට නියමිතය.", "URL": "https://sinhala.adaderana.lk/news.php?nid=37417", "Category": null, "Parent URL": null}