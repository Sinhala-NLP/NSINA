{"Source": "Adaderana", "Timestamp": "May 23, 2011 06:56 am", "Headline": "විදුලිබල මණ්ඩලයේ සිදුවූයේ කුමක්ද..?සභාපතිවරයා කරුණු දක්වයි", "News Content": "කුමන්ත්‍රණකරුවන්ගේ අසත්‍ය ප්‍රචාරවලට නොරැවටී විදුලිබල මණ්ඩලය රැකගැනීමට සහය දෙන්නැයි විදුලිබල මණ්ඩලයේ සභාපති විද්‍යා අමරපාල මහතා පවසයි. සභාපතිවරයාගේ අත්සනින් යුතුව නිකුත් කළ නිවේදනයකින් ඒ බව සඳහන් කර ඇති අතර එකී නිවේදනය පහත පරිදිය. අතිගරු ජනාධිපති මහින්ද රාජපක්ෂ මැතිතුමාගේ මගපෙන්වීම මත ගරු පාඨලී චම්පික රණවක විදුලිබල හා බලශක්ති අමාත්‍යතුමා විසින් හඳුන්වාදුන් නව වැඩපිළිවෙලට අනුව එතෙක් වසර දහයක් එක දිගට පාඩු ලැබූ ලංකා විදුලිබල මණ්ඩලය 2010 වර්ෂයේ දී මූල්‍ය ලාභයක් අත්පත් කර ගත් බව ඔබ සැම ඉතා හොඳින් දන්නා කරුණකි. එමෙන්ම ලංවිම අනුබද්ධ ආයතනයක් වූ වසර ගණනාවක් තිස්සේ පාඩු ලබමින් තිබූ ලංකා විදුලි පුද්ගලික සමාගම (ලෙකෝ)ද පසුගිය වසරේ දී මූල්‍ය ලාභයක් ලබාගෙන ඇත. ඊට අමතරව ලංවිම සේවකයන්ගේ සුභසාධන පහසුකම් වැඩිදියුණු කරමින් හා ඔවුනගේ සැඟවුණු කුසලතා ඔපමට්ටම් කරලීම උදෙසා ක‍්‍රීඩා සහ කලා උළෙල ආදිය පවත්වමින් ලංවිමට නව ජීවයක් ලබාදිමට ද පසුගිය වසර තුළ දී අපට හැකිවිය. ඒ අනුව වසර ගණනාවක් තිස්සේ පාඩු ලබමින් සිටි ලංකා විදුලි බල මණ්ඩලයට රටේ ජනතාවට සුබ අනාගතයක් උදාකරලීමේ දැවැන්ත ව්‍යාපාරයේ පෙරටු බලඇණියක් බවට පත්වීමට හැකිවිය. මෙම ජයග‍්‍රහණයන්ට පාදක වූයේ ඔබ සැමගේ අප‍්‍රතිහත ධෛර්ය සහ කැපවීම බව නොරහසකි. එබැවින් එම ජයග‍්‍රහණයන් දී ප‍්‍රතිලාභ ලංවිම සේවක ප‍්‍රජාව වෙත ලබාදීම උදෙසා වැටුප් සමාලෝචනයක් සිදුකිරීමේ වැඩකටයුතු අප විසින් දැනටමත් අරඹා ඇත. ඒ අනුව ඊට අදාළ යෝජනා අප වෙත ඉදිරිපත් කරන ලෙස ලංවිම සියලු වෘත්තීය සමිති වෙත පසුගිය මාර්තු මාසයේ දැනුම් දී ඇත. මෙම තාවකාලික ජයග‍්‍රහණය ස්ථිර ජයග‍්‍රහණයක් බවට පත් කරගැනීමට නම් අප විසින් අප ආයතන තුළ පවතින තවත් අඩුපාඩු රාශියක් හදාගතයුතුව ඇත. එම දුර්වලකම් අතර තිබෙන එක් ප‍්‍රධාන ගැටලුවක් නම් ආයතන වල පවතින දූෂණ අක‍්‍රමිකතා වේ. අප අතර සිටින ඉතා සුළුපිරිසකගේ අනු දැනුම මත සිදුවන එම කටයුතු වලට වැට බැඳීම අද වනවිට අත්‍යාවශ්‍ය කටයුත්තක් බවට පත්වී ඇත. ඊට අදාල විමර්ශන කටයුතු ගණනාවක් ගරු ඇමතිතුමාගේ උපදෙස් මත මේ වනවිට සිදුකරමින් තිබේ. එම ක‍්‍රියාමාර්ග අසාර්ථක කරලීම උදෙසා මෙම දූෂණ සහ වංචා වලින් ප‍්‍රතිලාභ ලැබූ සියලු බලවේග කුමන්ත‍්‍රණකාරී ලෙස ඒකරාශීවෙමින් පවතින බව ඉතා කනගාටුවෙන් වුවද ඔබ සැමවෙත දැනුම්දීමට සිදුවී ඇත. එම කුමන්ත‍්‍රණකරුවන්ගේ පළමු උපක‍්‍රමය වී ඇත්තේ ලංවිම ඉදිරිගමනේ ජීවනාලිය වූ ඔබ සැම නොමඟ යවමින් විවිධ බොරු ප‍්‍රචාර පතුරුවා හැර අපගේ සමඟිය බිඳ දමා ආයතනයට අහිතකර වන කඩාකප්පල්කාරී ක‍්‍රියාවන් කරා ලංවිම සේවකයන් යොමුකිරීමයි. මෙලෙස ලිපියක් මඟින් ඔබ සැම ආමන්ත‍්‍රණය කිරීමට මා අදහස් කළේ එම බොරු ප‍්‍රචාරවල සැබෑ තත්වය ඔබ හමුවේ හෙළිදරව් කරලීම උදෙසාය. ලංකා විදුලිබල මණ්ඩලයේ ඉදිරි වැඩකටයුතු අඩාල කිරීම උදෙසා මේ වනවිට ඉදිරිපත් වී ඇති ආරවුල වන්නේ ලෙකෝ සහ ලංවිම සාමාන්‍යාධිකාරීවරුන් පිළිබඳ ප‍්‍රශ්නයයි. ඒ පිළිබඳ යථා තත්ත්වය පැහැදිලි කිරීම අපේ වගකීමක් වන බැවින් ඊට අදාළ පහත සඳහන් කරුණු ඔබගේ අවධානයට යොමු කිරීමට කැමැත්තෙමු. ලෙකෝ සාමාන්‍යාධිකාරීවරයා සම්බන්ධයෙන් මතුවී ඇති තත්ත්වය ආචාර්ය සුසන්ත පෙරේරා මහතාගේ සේවය අත්හිටුවීමට පාදක වී ඇත්තේ ඒ මහතා ලෙකෝ ආයතනයේ අධ්‍යක්ෂ මණ්ඩල සාමාජිකයෙකු සහ එහි සාමාන්‍යාධිකාරීවරයෙකු ලෙස සේවය කරන කාලයේ එම ආයතනයේ සිදුවී ඇති දූෂණ සිදුවීම්ය. ආචාර්ය සුසන්ත පෙරේරා මහතා ලංවිම සේවයේ යෙදී සිටි අවදියේ දී ලංවිම විසින් එහි අනුබද්ධ ආයතනයක් වූ ලෙකෝ ආයතනයේ අධ්‍යක්ෂ මණ්ඩල සාමාජිකයෙකු ලෙස ඔහුව පත් කර තිබූණි. ඒ මහතා ලෙකෝ සාමාන්‍යාධිකාරීවරයා ලෙස කටයුතු කිරීම පිණිස නිදහස් කරන අවස්ථාවේ දී ලෙකෝ අධ්‍යක්ෂ මණ්ඩල සාමාජිකත්වයෙන් ඉවත් වියයුතු බවට එවකට සිටි ලංවිම අධ්‍යක්ෂ මණ්ඩලය විසින් කොන්දේසියක් පනවා තිබිණි. ඒ මහතා එම කොන්දේසිය උල්ලංඝනය කරමින් එම තනතුරු දෙකේම එක විට කටයුතු කර ඇත. එය වැරදි ක‍්‍රියාමාර්ගයක් බව පැහැදිලිය. එපමණක් නොව එම නිසා ඔහුට එම ආයතනයේ සිදුවී ඇති දූෂණ සම්බන්ධයෙන් විශේෂ වගකීමක් ද පැවරී ඇත. ලෙකෝ ආයතනයේ දූෂණ සම්බන්ධයෙන් පුවත් පත් වල වාර්තා පළවීමෙන් පසු අතිගරු ජනාධිපතිතුමාගේ උපදෙස් පරිදි එම දූෂණ චෝදනා විභාග කිරීම පිණිස විදුලිබල හා බලශක්ති අමාත්‍යාංශයේ ලේකම්තුමා විසින් පංච පුද්ගල කමිටුවක් 2009 අගෝස්තු මස දී පත්කරනු ලැබිය. එම කමිටුවේ වාර්තාව 2009 ඔක්තෝබර් මස දී එළි දැක්වූ අතර එහිදී ලෙකෝ ආයතනය තුළ රු කෝටි 60කට අධික මූල්‍ය අක‍්‍රමිකතා සිදුවී ඇති බව තහවුරු වී ඇත. ඒ අනුව ගත යුතු කි‍්‍රයාමාර්ග නිර්දේශ කිරීම සඳහා ගරු විදුලිබල හා බලශක්ති අමාත්‍යතුමාගේ උපදෙස් මත ලේකම්තුමා විසින් 2010 ජුලි මස දී ඒක පුද්ගල කමිටුවක් පත් කර ඇත. එහි නිර්දේශ මත විධිමත් පරීක්ෂණයක් පවත්වා සැබෑ දුෂකයන් හඳුනාගැනීම අපරාධ විමර්ශන අංශයට (සීඅයිඩි) පැවරිණි. උසාවි අවසරයක් මත සීඅයිඩිය විසින් දැනට එම පරීක්ෂණ පවත්වනු ලැබේ. ඒ අනුව ලෙකෝ ආයතනයෙහි වැඩකටයුතු සාමාන්‍ය තත්ත්වයෙන් පවත්වාගෙනයාම අපහසු වූ බැවින් ආචාර්ය සුසන්ත පෙරේරා මහතාට ලෙකෝ ආයතනයෙන් ඉවත්ව යළිත් ලංවිම සේවයට යන ලෙස එහි අධ්‍යක්ෂ මණ්ඩලය විසින් දැනුම් දෙනු ලැබීය. එම අවස්ථාවේ දී ආචාර්ය සුසන්ත පෙරේරා තමන් තවදුරටත් ලෙකෝ ආයතනයේ සේවකයෙකු ලෙස සලකන මෙන් අධිකරණය වෙත ගොස් ඉල්ලා සිටියේය. අධිකරණය එම ඉල්ලීම සලකා බලා ආචාර්ය සුසන්ත පෙරේරා තවදුරටත් ලෙකෝ ආයතනයේ සේවකයකු බවත් අවශ්‍ය විනය ක‍්‍රියාමාර්ග ලෙකෝ ආයතනයේ අධ්‍යක්ෂ මණ්ඩලය විසින් ගතයුතු බවත් දැනුම් දෙන ලදී. ඒ අනුව ලෙකෝ ආයතනයේ අධ්‍යක්ෂ මණ්ඩලය විසින් සාමාන්‍යාධිකාරී ඇතුළු සේවකයන් සිවු දෙනෙකුගෙන් නිදහසට කරුණු විමසා ඇත. තවද අභ්‍යන්තර පරීක්ෂණ කටයුතු සාධාරණ ලෙස පවත්වාගෙන යාම පිණිස පරීක්ෂණ අවසන් වන තෙක් සාමාන්‍යාධිකාරීවරයාගේ වැඩ තහනම් කිරීමට ද ලෙකෝ අධ්‍යක්ෂ මණ්ඩලය තීරණය කර ඇත. එලෙස ලංවිම අනුබද්ධ ආයතනයක් වූ ලෙකෝ ආයතනයේ දී වැඩතහනම් කර සිටිය දී ආචාර්ය සුසන්ත පෙරේරා ලංවිම හි සේවය කිරීම සඳහා පැමිණ ඇත. එය නීතියට මෙන්ම සදාචාරයට පටහැනි බව ඔබ සැම ද පිළිගන්නා බව පැහැදිලිය. එම තත්වය නිවැරදි කිරීම පිණිස ලෙකෝ ආයතනයේ විනය කටයුතු අවසන් වනතෙක් ආචාර්ය සුසන්ත පෙරේරා මහතා ලංවිම සේවය කිරීම වැළැක්වීමට ලංවිම අධ්‍යක්ෂ මණ්ඩලය කටයුතු කර ඇත. එමනිසා දූෂණ චෝදනාවන්ට ලක්ව අධිකරණ ක‍්‍රියාමාර්ග රැගෙන ඇති අවස්ථාවක ආචාර්ය සුසන්ත පෙරේරා මහතා ආරක්ෂා කිරීම සඳහා ඔබ සැම ඉදිරිපත් නොවනු ඇතැයි අපි උදක්ම බලාපොරොත්තු වෙමු. ලංවිම සාමාන්‍යාධිකාරීවරිය සම්බන්ධයෙන් මතුවී ඇති තත්ත්වය ලංවිම සාමාන්‍යාධිකාරීවරිය මෙම සිද්ධියට සම්බන්ධ වන්නේ කරුණු දෙකක් නිසාය. පළමුව ඇය ලෙකෝහී දූෂණ පැවති සමයේ දී මෙන්ම ඉන්පසුව ද නිල බලයෙන් ලෙකෝ අධ්‍යක්ෂ මණ්ඩලයට පත්ව කටයුතු කළ නිසාය. එම නිසා ඇයගේ ද විදේශ ගමන් බලපත‍්‍රය අත්හිටවීමට ද අධිකරණය කටයුතු කර ඇත. එමෙන්ම ආචාර්ය සුසන්ත පෙරේරා මහතාගේ වැඩ තහනම් කළ සහ විනය ක‍්‍රියාමාර්ග ගත් ලෙකෝ අධ්‍යකෂ මණ්ඩලයේ සාමාජිකාවක ලෙස ද ඇය කටයුතු කළාය. දෙවනුව ඇය ලෙකෝ ආයතනයේ වැඩතහනමට ලක්ව සිටි සුසන්ත පෙරේරා ලංවිම අධ්‍යක්ෂ මණ්ඩලයේ සහ ඉහළ කළමනාකාරිත්වයේ අනුමැතියකින් තොරව සේවයට ගැනීමට කටයුතු කළාය. මෙලෙස කටයුතු කිරීම නීතියට සහ සදාචාරයට පටහැනි වන බැවින් ලංවිම අධ්‍යක්ෂ මණ්ඩලය විසින් ඊට පාදක වූ හේතු සාමාන්‍යාධිකාරීවරියගෙන් විමසා ඇත. ඇය ඊට පිළිතුරු ලෙස පහත දැක්වෙන කරුණු දක්වා ඇත. ආචාර්ය සුසන්ත පෙරේරා මහතා ලංවිම විසින් ලෙකෝ සාමාන්‍යාධිකාරිවරයා ලෙස මුදා හරින අවස්ථාවේ දී ඔහු යළි පැමිණෙන විට සේවයට ගන්නා බව සඳහන් කර තිබීම, ඔහු යළි සේවයට ගන්නා අවස්ථාව වනවිට ලෙකෝ ආයතනයේ වැඩතහනමකට ලක්ව තිබුණ ද චෝදනා පත‍්‍රයක් ඉදිරිපත් කර නොතිබීම, ආචාර්ය සුසන්ත පෙරේරා ලෙකෝ ආයතනයේ වැඩතහනමකට ලක්ව ඇති බව සඳහන් කරමින් එහි සභාපති විසින් ලංවිම සභාපතිට එවා තිබූ ලිපිය .අවශ්‍ය කටයුතු සඳහා සාමාන්‍යාධිකාරීවරිය වෙත යොමුකර තිබීම සහ ඇය විසින් විදුලිබල හා බලශක්ති අමාත්‍යාංශයේ සහ රාජ්‍ය පරිපාලන අමාත්‍යාංශයේ ලේකම්වරුන්ගෙන් උපදෙස් ලබාගැනීම යන කාරණා එහිදී සාමාන්‍යාධිකාරීවරිය විසින් ඉදිරිපත් කර තිබිණි. මෙම කරුණු ප‍්‍රතික්ෂේප කරමින් ලංවිම අධ්‍යක්ෂ මණ්ඩලය විසින් සාමාන්‍යාධිකාරීවරිය වෙත මැයි මස 13 වන දා ලිපියක් යවනු ලැබීය. අප විසින් යවනු ලැබූ එම ලිපිය පිළිබඳ විවිධ සාවද්‍ය ප‍්‍රචාර යැවීමට සුළු පිරිසක් විසින් කටයුතු කර ඇත. එම ලිපියේ අන්තර්ගත කරණු ඔබගේ දැනගැනීම සඳහා පහත දැක්වීමට කැමැත්තෙමු. 1.ආචාර්ය සුසන්ත පෙරේරා තවමත් වැඩතහනමකට ලක්ව ඇති ලෙකෝ සාමාන්‍යාධිකාරීවරයා වන බැවින් ඔහුව ලංවිම සේවයට යළි බඳවා ගැනීම අධිකරණ තීන්දුවට, ලංවිම විනය පටිපාටියට සහ සදාචාරයට පටහැනිය. 2.වැඩතහනම් කිරීමට අදාල චෝදනාවල බරපතලකම ලෙකෝ අධ්‍යක්ෂ මණ්ඩලයේ සාමාජිකාවක්වූ භද්‍රා ජයවීර මහත්මිය දැනගෙන සිටි බැවින් ආචාර්ය සුසන්ත පෙරේරා විනය පරීක්ෂණ අවසන් වනතෙක් යළි ලංවිම සේවයට ගැනීමට ඇයට සාධාරණ හේතුවක් නැත. 3.ලංවිම\"සභාපතිවරයා විසින් .අවශ්‍ය කටයුතු සඳහා\"යනුවෙන් සඳහන් කර සාමාන්‍යාධිකාරීවරිය වෙත යොමුකළ ලෙකෝ සභාපතිවරයාගේ ලිපිය මඟින් ඇයට පැවරී ඇති බලතල ඉක්මවා කටයුතු කිරීමට අවස්ථාවක් ලබාදී නැත. 4.සාමාන්‍යාධිකාරීවරිය විසින් අමාත්‍යාංශ ලේකම්වරුන්ගෙන් උපදෙස් ලබාගත් බවට සඳහන් කර ඇතත් ලැබී ඇති උපදෙස් තහවුරු කිරීමට අවශ්‍ය ලේඛන ඇය විසින් ඉදිරිපත් කර නැත. 5.වැඩතහනමකට ලක්ව ඇති ආචාර්ය සුසන්ත පෙරේරා යලි ලංවිම සේවයට බඳවා ගැනිම පිළිබඳව අමාත්‍යාංශ ලේකම්වරුන්ගෙන් විමසීමට ප‍්‍රථම සාමාන්‍යධිකාරීවරිය විසින් තමන් මූලික වශයෙන් වගකියන සහ ආචාර්ය සුසන්ත පෙරේරා ලෙකෝ ආයතනය සඳහා නිදහස් කළ ලංවිම අධ්‍යක්ෂ මණ්ඩලයෙන් විමසා අනුමැතිය ලබාගත යුතුය. ඉහත දැක්වූ කරුණු අනුව මෙම ලිපිය ලංවිම අධ්‍යක්ෂ මණ්ඩලය විසින් සාමාන්‍යධිකාරීතුමිය වෙත යැවීම යුක්ති සහගත බව ඔබ සැම හට පෙනී යනු ඇත. එමෙන්ම ඉන් අනතුරුව ලංවිම සාමාන්‍යාධිකාරී භද්‍රා ජයවීර මහත්මිය විසින් 2011 මැයි මස 16 වන දින, ඇයට මැයි මස 19 වන දා සිට විශ‍්‍රාම පූර්ව නිවාඩු ලබාදෙන ලෙසත්, 2011 මැයි මස 19 වන දින, ඇයට ජුනි මස 8 වන දින සිට තමන්ට විශ‍්‍රාම යාමට අනුමැතිය ලබාදෙන ලෙසත් ඉල්ලා ලිපි බාර දී ඇත. ඒ අනුව මැයි මස 19 වන දින පැවැත්වූ හදිසි ලංවිම අධ්‍යක්ෂ මණ්ඩල රැස්වීමක දී ඇයට අදාළ විශ‍්‍රාම පූර්ව නිවාඩු සහ විශ‍්‍රාම අනුමත කර ඇත. ඒ හැර ඇයට එරෙහිව කිසිදු විනය ක‍්‍රියාමාර්ගයක් ගැනීමට අධ්‍යක්ෂ මණ්ඩලය කිසිදු තීරණයක් ගෙන නොමැති බව අවධාරණය කිරීමට කැමැත්තෙමි. කුමණ්ත‍්‍රණකරුවන් විසින් ප‍්‍රශ්න වලට අදාළ සත්‍ය තොරතුරු සියල්ල ඔබ වෙත ඉදිරිපත් නොකොට අර්ධ වශයෙන් තොරතුරු සැපයීම නිසා ඔබ සැම හට නිවැරදි තීරණ වලට එළඹීමට අපහසු බව පැහැදිලිය. එම නිසා සැබෑ තත්වය තේරුම් ගෙන ලංවිම සහ ලංවිම අනුබද්ධ ආයතන වල සුභසිද්ධිය සඳහා එම ආයතනවල දූෂණය පිටුදැකීමට අප හා අත්වැල් බැඳගන්නා මෙන් ඔබ සැමහට අපි ආරාධනා කර සිටිමු.", "URL": "https://sinhala.adaderana.lk/news.php?nid=16260", "Category": null, "Parent URL": null}