{"Source": "Adaderana", "Timestamp": "July 29, 2018 11:25 am", "Headline": "ලැව්ගින්නෙන් අක්කර මිලියන 4.3ක් විනාශයි", "News Content": "ලැව්ගිනි වලින් අමෙරිකාවේ උතුරු කැලිෆෝනියා ප්‍රාන්තයට දැඩි බලපෑමක් එල්ල වී ඇති බව විදෙස් මාධ්‍ය වාර්තා කරයි. ලැව්ගිනි හේතුවෙන් පුද්ගලයින් 38 000කට අධික පිරිසකට සිය නිවෙස් වලින් ඉවත් වන ලෙසට අමෙරිකානු බලධාරීන් නියෝග කර ඇති බව සඳහන් වේ. කිහිප දෙනෙකුට මරු කැඳවමින් අමෙරිකාවේ උතුරු කැලිෆෝනියා ප්‍රාන්තය තුළ සිඝ්‍රයෙන් පැතිර යන ලැව්ගින්නට හසුව පුද්ගලයින් 17 දෙනෙකු අතුරුදන්ව සිටින බව විදෙස් මාධ්‍ය වාර්තා කරනවා. ගින්නට හසුව මියගිය පිරිස අතරට ගිනි නිවන භටයින් දෙදෙනෙක් , ළමුන් දෙදෙනෙක් සහ ඔවුන්ගේ මිත්තණිය අයත් වේ. පුද්ගලයින් 38 000කට අධික පිරිසක් නිවෙස් වලින් බැහැර කිරීමේ උවදුරක් බවට පත් වූ ගින්නෙන් ගොඩනැගිලි සිය ගණනක් විනාශ වුණා. ගින්න පැතිර යන ප්‍රදේශවලින් ඉදිරියේදී තවදුරත් ජනතාව ඉවත් කිරීමට සිදුවිය හැකි බවට බලධාරීන් අනතුරු අඟවනවා ඇත. අක්කර 48 000ක පමණ භූමි ප්‍රදේශයක් විනාශ කළ ගින්නෙන් දවා අළු කළ නිවාස සහ ව්‍යාපාර සංඛ්‍යාව 500ක් පමණ වන බවයි වාර්තා වන්නේය. මේ අතර ගින්න ගොඩනැගිලි 5000කට පමණ තර්ජනයක් වී ඇති බවද සඳහන් වේ. ගින්න පාලනය කිරීම සඳහා අඛණ්ඩව මෙහෙයුම් ක්‍රියාත්මක නමුත් තවමත් එය පාලනය කිරීමට අසීරු තත්ත්වයක පවතිනවා වාර්තා විය. මේ අතර අමෙරිකාවේ ප්‍රාන්ත 14 කින් මේ වනවිට ලැව්ගිනි 89 ක් වාර්තා වී ඇති බව එරට ගිනි නිවීමේ ජාතික මධ්‍යස්ථානය පවසයි. මේ වසරේදී ලැව්ගිනි වලින් විනාශ වූ අමෙරිකාවේ සමස්ත භූමි ප්‍රදේශය අක්කර මිලියන 4.3ක් බවට ඔවුන් ඇස්තමේන්තු කර තිබේ. ආපදාවන්ට ලක්වූවන්ට සහන සැළසීමේ කාර්යයන් පහසු කිරීම සඳහා ලැව්ගිනි පවතින ප්‍රදේශ තුළ හදිසි තත්ත්වයක් ප්‍රකාශ කිරීමට ඩොනල්ඩ් ට්‍රම්ප් ජනාධිපතිවරයා පියවර ගෙන ඇති බව විදෙස් වාර්තා වල සඳහන් විය.", "URL": "https://sinhala.adaderana.lk/news.php?nid=93388", "Category": null, "Parent URL": null}