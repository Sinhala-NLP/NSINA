{"Source": "Adaderana", "Timestamp": "July 20, 2019 09:33 am", "Headline": "කාබුල් අගනුවර සරසවියක් අසළ සිදුවූ පිපිරීමකින් 8ක් මරුට", "News Content": "ඇෆ්ගනිස්තානයේ කාබුල් විශ්වවිද්‍යාලය අසළ සිදුවූ පිපිරීමකින් අටදෙනෙක් මියගොස් තවත් විශාල පිරිසක් තුවාල ලබා තිබේ. ප්‍රහාරය සිදුවූ ස්ථානය අසළ සිදුකළ පරීක්ෂාවකදී තවත් බෝම්බයක් සොයාගැනීමට බලධාරීන් සමත්වුණි. කාබුල් විශ්වවිද්‍යාලයේ ප්‍රධාන පිවිසුම අසල මෙම පිපිරීම සිදුවුණි. ප්‍රහාරයෙන් මියගොස් ඇත්තේ එම විශ්වවිද්‍යාලයේ දී පැවැත්වීමට නියමිත විභාගයක් සදහා සහභාගිවීමට සිටි සිසුන් පිරිසකි. පිපිරීමත් සමඟ අසල තිබූ රථවාහන ගිනිගත් බව සිදුවීම ඇසින් දුටුවන් පවසයි. මේ හේතුවෙන් ප්‍රහාරය සඳහා ඇලෙන සුලු බෝම්බයක් භාවිත කරන්නට ඇතැයි බලධාරීන් විශ්වාසය පළකරයි. කාබුල් අගනගර වෙත ඇතුළුවන රථවාහනවල මෙවන් ඇලෙන සුලු බෝම්බ අලවා ඒවා පුපුරුවාහැරීම් එරටින් නිරන්තරයෙන් වාර්තා වන බවද විදෙස් මාධ්‍ය සඳහන් කළේය. මෙම ප්‍රහාරයට පැය කිහිපයකට පෙරාතුව බෝම්බ පිරවූ මෝටර් රථ දෙකක් යොදාගෙන කන්දහාර් හි පොලිස් මූලස්ථානය වෙත ප්‍රහාරයක් එල්ල කිරීමට ත්‍රස්තයන් කටයුතු කළේය. ඉන් පුද්ගලයින් 12දෙනෙක් මියගොස් තවත් සියයකට ආසන්න පිරිසක්ද තුවාල ලැබූ බව වාර්තා වුණි. කාබුල් ප්‍රහාරයේ වගකීම මෙතෙක් කිසිවෙකුත් භාරගෙන නොමැති අතර සිදුවීම සම්බන්ධයෙන් විමර්ශන ක්‍රියාත්මකයි. මේ අතර බෝම්බය පිපුරුණු ස්ථානය ආසන්නයේ කළ පරික්ෂාවකදී තවත් බෝම්බයක් සොයාගැනීමට හැකිවූ බව ද පොලිස් ආරංචි මාර්ගවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=114551", "Category": null, "Parent URL": null}