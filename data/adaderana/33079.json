{"Source": "Adaderana", "Timestamp": "April 7, 2013 02:14 pm", "Headline": "මතට තිත අතරේ කැබිනට් ඇමතිවරයෙක් ස්කාගාර 4ක් පාලනය කරනවා ", "News Content": "පසළොස්වක පෝයදාට අරලියගහ මන්දිරයේ බණ කියද්දි සියලුදෙනා වැඳගෙන “සුරාමේරය මජ්ජපමා දට්ඨානා” කියා මහා හයියෙන් කියන නමුත් මතට තිත ව්‍යාපාරය යන අතරේ තිතට මත දෙන්න ආණ්ඩුවේ කැබිනට් ඇමතිවරයෙක් ස්කාගාර 4ක් පාලනය කරන බවත් මව්බිම ජනතා පක්ෂයේ නායක හේමකුමාර නානායක්කාර මහතා පවසයි. කොළඹදී අද (07) පෙරවරුවේ ඒකාබද්ධ විපක්ෂය විසින් පැවැත්වූ මාධ්‍ය හමුවකදී ඔහු මේ බව පැවසීය. තහනමක් නැතිවම ලංකාවට එතනෝල් ගෙන්වීම සඳහා අලුත් ගැසට් එකක් එළිදක්වන්න හදන බවට අපට කනින් කොනින් ආරංචි ලැබෙන බවද හේමකුමාර නානායක්කාර මහතා එහිදී කියා සිටියේය. පාලනයක් නැතිව එතනෝල් ගෙන්වා “කසිප්පු” හදා රට පුරා බෙදාහැරීමට මගක් ඉන් පෑදෙන බව ඔහු පෙන්වාදෙයි. ජවිපෙ විසින් ලැජ්ජාවක් නැතිව තමන්ට අයත්ව තිබූ ගුවන් විදුලි නාලිකාව කුරුණෑගල ප්‍රදේශයේ කැබිනට් ඇමතිවරයෙකුට විකිණු බවද හෙතෙම එහිදී පැවසුවේය. “රට නගන නිල් රැල්ල” නොව දැන් ක්‍රියාත්මක වන්නේ රට නසන හෙළුවැල්ල බවද හේමකුමාර නානායක්කාර මහතා පෙන්වාදුන්නේය. ඇතැම් සංඝයා වහන්සේලා අද වන විට කතා කරන්නේ “මරදානේ චොප්පේ මල්ලි” වගේ යැයිද සංඝයා වහන්සේ යනු කෝටියක් සංවර ශීලය රැකිය යුතු භික්ෂුවක් බවද ඔහු වැඩිදුරටත් සඳහන් කළේය. ඒකාබද්ධ විපක්ෂය පැවැත්වූ එම මාධ්‍ය හමුවට ජොෂප් මයිකල් පෙරේරා, වික්‍රමබාහු කරුණාරත්න, අසාද් සාලි, සරත් මනමේන්ද්‍ර, සිරිමසිරි හපුආරච්චි සහභාගි සිටියහ.", "URL": "https://sinhala.adaderana.lk/news.php?nid=33079", "Category": null, "Parent URL": null}