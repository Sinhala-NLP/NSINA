{"Source": "Adaderana", "Timestamp": "June 9, 2014 06:55 am", "Headline": " පකිස්ථානය වෙඩි පිටියක් වෙයි - 28ක් මරුට - ගුවන් ගමන් අවලංගුයි", "News Content": "අද (09) අලුයම පකිස්ථානයේ කරච්චි ගුවන් තොටුපළට එල්ල වූ ත්‍රස්ත ප්‍රහාරයෙන් පසු පකිස්ථානු හමුදා සහ ත්‍රස්තවාදීන් අතර ගැටුමේදී මියගිය සංඛ්‍යාව 28 දක්වා ඉහළ ගොස් තිබේ. මෙම ප්‍රහාරයෙන් මියගිය අයගෙන් වැඩිදෙනා ගුවන් තොටුපළ ආරක්ෂක නිලධාරීන් වන අතර සටන්කාමීන් 10 දෙනෙකු ද පකිස්ථානු හමුදා ප්‍රතිප්‍රහාර හමුවේ මියගොස් ඇතැයි විදෙස් වාර්තා අනාවරණය කරයි. කරච්චි අන්තර්ජාතික ගුවන් තොටුපළ ‍කාර්යබහුල ගුවන් තොටුපළක් ලෙස සැලකෙන අතර ප්‍රහාරයෙන් පැය කිහිපයකට පසු එහි වගකීම තලෙයිබාන් සංවිධානය විසින් බාරගෙන තිබේ. ඉස්ලාමීය සටන්කාමීන් හා පකිස්ථානු රජය අතර වසර දහයකට වැඩි කාලයක සිට ගැටුම් පවතින අතර එරට ත්‍රස්තවාදී සංවිධාන අතරින් තලෙයිබාන් සටන්කාමීන් ප්‍රධාන තැනක් ගනී. ප්‍රහාරයෙන් පසු වගකීම බාරගනිමින් තලෙයිබාන් සංවිධානයේ ප්‍රකාශක සයිදුල්ලා ෂහීඩ් පවසා ඇත්තේ පකිස්ථානු හමුදාව මෑතකදී එල්ල කළ බෝම්බ ප්‍රහාර වලින් සිය ගම්මානවල අහිංසක ජනයා මියයාම ගැන නිශ්ශබ්දව සිටිය නොහැකි බවයි. තලෙයිබාන් සටන්කාමීන් හා සාමකාමී පියවරකට යාමට මුලපුරන බව මේ අතර පකිස්ථානු අග්‍රාමාත්‍ය නවාස් ෂරීෆ් මෑතකදී විදෙස් මාධ්‍ය වෙත පවසා තිබුණි. කෙසේ හෝ අද අලුයම එල්ල වූ මෙම ප්‍රහාරයත් සමග පකිස්ථානු, කරච්චි ගුවන් තොටුපළේ ගුවන් ගමන්වාර ද අත්හිටුවන ලදී. ප්‍රහාරයෙන් කිසිදු ගුවන් යානයකට හානියක් සිදුව නැති බවත් සටන්කාමින් එහි ආරක්ෂක අංශ නිලධාරීන්ට වෙඩි තැබීමත් සමග හමුදා ප්‍රතිප්‍රහාර හමුවේ ඔවුන් මියගොස් ඇති බවත් විදෙස් වාර්තාවල දැක්වෙයි. රොකට් ලොන්චර්ස් සහ මැෂින් තුවක්කු උපයෝගි කරගෙන ගුවන්තොටුපළට සන්නද්ධ පිරිස් විසින් ප්‍රහාරය එල්ල කරඇති බවත්, පැය 5ක් තිස්සේ වෙඩි හුවමාරුව පැවති බවත් AP පුවත් සේයා කියා සිටියි. විදෙස් මාධ්‍ය වාර්තා කරන ආකාරයට ගුවන් තොටුපළ තුළ පිපුරුම් හඬ කිහිපයක් ඇසුණ බවත් පසුව ආරක්ෂක අංශ කළ සෝදිසි මෙහෙයුමේදී එහි තිබී පුපුරණ ද්‍රව්‍ය සොයාගත් බවත් පැවසේ. එළඹෙන සති කිහිපය තුළ තලෙයිබාන් සංවිධානය මෙන්ම පකිස්ථානයේ වෙනත් සන්නද්ධ සංවිධාන සමග සාම සාකච්ඡා ආරම්භ කිරීමට පකිස්ථාන රජය සූදානම් වෙමින් සිටින අවස්ථාවකදී මෙම ප්‍රහාරය එල්ලවී ඇති බව විදෙස් වාර්තාවල දැක්වෙයි. එසේම නිරිත දිග පකිස්ථානයේ තවත් තැනක මරාගෙන මැරෙන බෝම්බ ප්‍රහාරයක් එල්ලවීමෙන් වන්දනා ගමනක නිරතවූ 23 දෙනෙකු ජීවිතක්ෂයට පත්ව ඇත. මේ අතර මෙම සිද්ධියත් සමග අද(09) දිනයේ කටුනායක සිට පකිස්ථානයේ කරච්චි නුවර දක්වා ගුවන් ගමන් වාර අවලංගු කර ඇති බව ශ්‍රී ලංකන් ගුවන් සේවය පැවසීය. ඒ අනුව අද පස්වරු 1.00ට පකිස්ථානය බලා පිටත්වීමට නියමිතව තිබු ගුවන් ගමන අවලංගු කර ඇති බව ශ්‍රී ලංකන් ගුවන් සේවය සඳහන් කළේය. කරච්චි ගුවන් තොටුපළෙහි ආරක්ෂාව යළි යථා තත්ත්වය පත් කළ බවට පකිස්ථානය දැනුම් දුන් පසු නියමිත පරිදි කටුනායක සිට කරච්චි දක්වා ගුවන්ගමන් වාර ආරම්භ කරන බවද ශ්‍රී ලංකන් ගුවන් සේවය වැඩිදුරටත් පැවසුවේය.", "URL": "https://sinhala.adaderana.lk/news.php?nid=43829", "Category": null, "Parent URL": null}