{"Source": "Adaderana", "Timestamp": "August 20, 2011 01:35 pm", "Headline": "බදුල්ලේ වෙළෙඳුන් සිමෙන්ති අලෙවිය නවතයි", "News Content": "පවතින පාලන මිලට සිමෙන්ති අලෙවි කළ නොහැකි වීම හේතුවෙන් බදුල්ල ගොඩනැගිලි ද්‍රව්‍ය වෙළෙඳුන් සිමෙන්ති අලෙවි කිරීම නවතා තිබේ. බදුල්ල ප්‍රදේශයට සිමෙන්ති ප්‍රවාහනය කිරීමේ දී විශාල මුදලක් වැය වන බැවින් පවත්නා මිල ගණන් යටතේ සිමෙන්ති අළෙවි කිරීම දුෂ්කර බව බදුල්ල ගොඩනැගිලි ද්‍රව්‍ය අලෙවිකරුවන්ගේ සංගමයේ සභාපති ඩබ්ලිව්.ඩබ්ලිව්. ලාල් ගාමිණි මහතා පවසයි. ත්‍රිකුණාමලය, ගාල්ල සහ කොළඹ යන ප්‍රදේශවලින් බදුල්ල වෙත සිමෙන්ති ගෙන්වන බව ඒ පිළිබඳ වැඩිදුරටත් පැහැදිලි කළ ඩබ්ලිව්.ඩබ්ලිව්.ලාල් ගාමිණි මහතා සඳහන් කළේය. එමනිසා අලෙවිකරුවන්ට මහත් අපහසුතාවයන්ට පත්වීමට සිදුව ඇති නිසා තාවකාලිකව සිමෙන්ති අලෙවිය අත්හිටුවීමට ගොඩනැගිලි ද්‍රව්‍ය අලෙවිකරුවන්ගේ සංගමය තීරණය කළ බව ඔහු කියා සිටියේය. සිමෙන්ති මිල වැඩිකිරීමක් සිදුකරන ලෙස ඉල්ලීමක් නොකරන බවත්, රුපියල් 750 ක මිලකට සිමෙන්ති කොට්ටයක් අලෙවි කිරීමට නම් අවම වශයෙන් රුපියල් 720 ක් හෝ රුපියල් 710 ක මිලකට සිමෙන්ති කොට්ටයක් ලබාදිය යුතු බව හෙතෙම ප්‍රකාශ කළේය. එවැනි මිලකට සිමෙන්ති ලැබේ නම් නැවත සිමෙන්ති අලෙවි කිරීම ආරම්භ කරන බව ගාමිණි මහතා පෙන්වා දුන්නේය.", "URL": "https://sinhala.adaderana.lk/news.php?nid=18191", "Category": null, "Parent URL": null}