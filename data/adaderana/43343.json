{"Source": "Adaderana", "Timestamp": "May 21, 2014 08:32 am", "Headline": "විශ්වාසභංගය ගැන ඡන්ද විමසීම අදයි", "News Content": "එක්සත් ජාතික පක්ෂය විසින් ආණ්ඩුවට එරෙහිව ඉදිරිපත් කරන ලද විශ්වාසභංග යෝජනාවට අදාළ ජන්ද විමසීම අද සිදුකෙරෙයි. රට තුළ මත් ද්‍රව්‍ය ඇතුළු අන්තරායකාරී ඖෂධ ගලා ඒම නැවැත්වීමට රජය අපොහොසත් වී ඇති බව පවසමින් එක්සත් ජාතික පක්ෂයේ මන්ත්‍රීවරුන් 30 දෙනෙකුගේ අත්සනින් යුතුව මෙම විශ්වාස භංගය ඊයේ පාර්ලිමේන්තුවට ඉදිරිපත් කෙරුණි. මෙම යෝජනාවට පක්ෂව එක්සත් ජාතික පක්ෂය, ජනතා විමුක්ති පෙරමුණ, ද්‍රවිඩ ජාතික සන්ධානය, ස්වාධීන මන්ත්‍රී අජිත් කුමාර මහතා ඡන්දය ප්‍රකාශ කරන බව පවසා තිබේ. එහෙත් ජාතික නිදහස් පෙරමුණ ඡන්දය භාවිතා කිරීමෙන් වැළකී සිටීමට තීරණය කර ඇති අතර ජාතික හෙළ උරුමයේ නියෝජිතයින් අද පස්වරුවේ ප්‍රවෘත්ති සාකච්ඡාවක් පවත්වා තීරණය දැනුම්දීමට නියමිතය. මෙම විශ්වාසභංග යෝජනාවට අදාළ විවාදය ඊයේ ආරම්භ වූ අතර එය අදත් පැවැත්වීමට නියමිතය.", "URL": "https://sinhala.adaderana.lk/news.php?nid=43343", "Category": null, "Parent URL": null}