{"Source": "Adaderana", "Timestamp": "February 15, 2018 08:19 am", "Headline": "නිදහස් පක්ෂයේ ආසන සංවිධායකයින් අද කොළඹට කැඳවයි", "News Content": "ශ්‍රී ලංකා නිදහස් පක්ෂයේ සියලු ආසන සංවිධායකවරුන් ජනාධිපති මෛත්‍රීපාල සිරිසේන මහතා විසින් අද (15) දිනයේ කොළඹට කැඳවා තිබේ. ජනාධිපති මන්දිරයේ අද පස්වරුවේ පැවැත්වෙන විශේෂ සාකච්ඡාවක් සඳහා මෙම කැඳවීම සිදුකර ඇති බව වාර්තා වේ. පසුගිය පළාත් පාලන ආයතන ඡන්ද විමසීමේ ප්‍රතිඵල පිළිබඳ සහ ඉදිරි දේශපාල කටයුතු පිළිබඳව මෙහිදී සාකච්ඡා කිරීමට නියමිත බව වාර්තා වේ. මේ අතර ජනාධිපති මෛත්‍රීපාල සිරිසේන මහතා නායකත්වය ලබාදුන් පක්ෂ හා සන්ධාන නියෝජනය කරමින් පළාත් පාලන ආයතන ඡන්දයට ඉදිරිපත් වී ජයග්‍රහණය කළ අපේක්ෂකයින් ද අද දිනයේ විශේෂ සාකච්ඡාවක් සඳහා කොළඹට කැඳවා තිබේ. ශ්‍රී ලංකා නිදහස් පක්ෂය, එක්සත් ජනතා නිදහස් සන්ධානය, ලංකා කම්කරු කොංග්‍රසය, ජාතික කොංග්‍රසය හා ඊ.පී.ඩී.පී පක්ෂය නියෝජනය කරමින් පළාත් පාලන මැතිවරණයට ඉදිරිපත්ව ජයග්‍රහණය ලැබූ සියලු අපේක්ෂක අපේක්ෂිකාවන්ට මෙම කැඳවීම සිදුකර ඇති බව ජනාධිපති මාධ්‍ය අංශය සඳහන් කළේය. මේ අතර ජනාධිපතිවරයා ගන්නා ඕනෑම තීරණයකට සහය පළකරන බව ලංකා කම්කරු කොංග්‍රසය පවසයි. ලංකා කම්කරු කොංග්‍රසයේ නායක ආරුමුගන් තොන්ඩමන් මහතා ඇතුළු එම පක්ෂයේ සාමාජිකයින් පිරිසක් ඊයේ (14) පස්වරුවේ ජනාධිපති මෛත්‍රීපාල සිරිසේන මහතා හමුවූ අවස්ථාවේ මේ බව ප්‍රකාශ කර තිබේ. එහිදී පවතින දේශපාලන තත්වය සහ ඉදිරි කටයුතු පිළිබඳව දීර්ඝ වශයෙන් සාක්ච්ඡා වී ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=84340", "Category": null, "Parent URL": null}