{"Source": "Adaderana", "Timestamp": "October 16, 2010 11:59 am", "Headline": "අරගල නැවැත්වීම එස්. බී ගේ සිහිනයක් පමණයි", "News Content": "ශිෂ්‍ය අරගල මර්දනය කිරීමේ අරමුණින් විශ්ව විද්‍යාලවල පිරිමි සිසුන් අභ්‍යන්තර නේවාසිකා‍රවලින් ඉවත් කිරීමේ සැලසුමකට රජය අවතීර්ණ වී ඇති බවට අන්තර් විශ්ව විද්‍යාල ශිෂ්‍ය බල මණ්ඩලය චෝදනා කරයි. මෙවැනි ක්‍රියාමාර්ගයකට අවතීර්ණ වීමට මෙරට ශිෂ්‍ය ව්‍යාපාරය රජයට කිසිදු අවස්ථාවක් ලබානොදෙන බව එහි කැඳවුම්කරු උඳුල් ප්‍රේමරත්න මහතා සඳහන් කළේය. මීට පෙර පැවති කිසිම රජයකට වඩා වැඩි වේගයකින් වත්මන් රජය අධ්‍යාපනය විකිණීමට කටයුතු කරමින් සිටි බවට ඔහු චෝදනා කරයි. ඊට එරෙහි වන ශිෂ්‍ය බලවේග මර්දනය කිරීමට ද රජය කිසිසේත්ම පසුබට නොවන බව ද හෙතෙම පෙන්වාදෙයි. ‍දැන් එම ශිෂ්‍ය අරගලය දුර්වල කිරීම සඳහා විශ්ව විද්‍යාල පිරිමි සිසුන් විශ්ව විද්‍යාල වලින් එළවා දැමීමට කටයුතු කරන බව ද ප්‍රේමරත්න මහතා සඳහන් කරයි. විශ්ව විද්‍යාල සිසුන් විසින් ගෙනයන අරගලය වත්මන් රජයට ගැටලුවක් වී ඇති බව ද අද දෙරණ වෙත අදහස් දක්වමින් හෙතෙම කියා සිටියේය. විශ්ව විද්‍යාල වලින් සිසුන් එළියට ඇද දමා අරගල නැවැත්විය හැකි යැයි සිතනවා නම් එය සිහිනයක් පමණක් බව ඔහු උසස් අධ්‍යාපන අමාත්‍ය එස්. බී. දිසානායක මහතාට වෙත දන්වන බව ද උදුල් ප්‍රේමරත්න පැවසීය. එමෙන්ම හැකිනම් එක් විශ්ව විද්‍යාලයක හෝ එම තීරණය ක්‍රියාත්මක කිරීමට උත්සාහ කරන ලෙස අමාත්‍යාවරයාට අභියෝග කරන බව ද ඔහු සඳහන් කළේය. එසේ වුවහොත් ඔවුන් එක්ව අමාත්‍යවරයා අමාත්‍යාංශයෙන් එළියට ඇද දැමීමට පියවර ගන්නා බව ද ප්‍රේමරත්න මහතා අවධාරණය කරයි.", "URL": "https://sinhala.adaderana.lk/news.php?nid=11532", "Category": null, "Parent URL": null}