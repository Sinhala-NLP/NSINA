{"Source": "Adaderana", "Timestamp": "May 31, 2013 02:20 pm", "Headline": "එස්.ටී.එෆ්. අලුත් බඩුවක් හොයාගනියි", "News Content": "මෙරට භාවිත කිරීම සඳහා නීතිමය අවසරයක් නොමැති පොළොව යට නිරීක්ෂණය කළ හැකි ස්කෑනර් යන්ත්‍රයක් පොලිස් විශේෂ කාර්ය බලකාය විසින් සොයාගෙන තිබේ. කොටුව දුම්රියපළ ඉදිරිපිට ප්‍රදේශයේ සිදුකරන ලද සෝදිසි මෙහෙයුමකදී අමෙරිකාවේ නිෂ්පාදිත මෙම ස්කෑනර් යන්ත්‍රය සොයාගත් බව විශේෂ කාර්ය බලකාය සඳහන් කළේය. මෙම යන්ත්‍රය මගින් අඩි 100ක් පමණ පොළොව යට ප්‍රදේශය නිරීක්ෂණය කළ හැකි බව සඳහන්ය. එහිදී එම යන්ත්‍රය භාවිත කළ පුද්ගලයින් දෙදෙනෙකු ද තවත් උපකරණ කිහිපයක් සමඟ අත්අඩංගුවට ගෙන ඇත. අත්අඩංගුවට ගත් සැකකරුවන් සහ භාණ්ඩ වැඩිදුර විමර්ශන සඳහා අපරාධ විමර්ශන කොට්ඨාසයට භාරදුන් බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=34518", "Category": null, "Parent URL": null}