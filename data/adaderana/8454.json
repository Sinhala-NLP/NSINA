{"Source": "Adaderana", "Timestamp": "May 17, 2010 02:18 pm", "Headline": "ජනපති හා අයතුල්ලා අතර හමුවක්", "News Content": "ජනාධිපති මහින්ද රාජපක්ෂ මහතා සහ ඉරාන උත්තරීතර නායක අයතුල්ලා අල්කමේනි අතර හමුවක් සිදුව තිබේ. ඉරාන උත්තරීතර නායකයාගේ මන්දිරයේ දී ඊයේ පස්වරුවේ මෙම හමුව සිදුවූ බව ජනාධිපති මාධ්‍ය අංශය නිවේදනය කළේය. ජනාධිපතිවරයාගේ නායකත්වයෙන් ශ්‍රී ලංකාවේ සිදුවන වේගවත් සංවර්ධන වැඩපිළිවෙළ සහ සමාජ සංවර්ධන වැඩපිළිවෙළ අඛණ්ඩව ඉදිරියට ගෙනයාම සඳහා තම සහ‍ය ලබාදෙන බව එහිදී ඉරාන නායකයා සඳහන් කර ඇත. මෙම හමුව තුළින් දිගු කලක සිට දෙරට අතර පවතින මිත්‍රත්වය තවදුරටත් වර්ධනය වන බව ද ඉරාන අධ්‍යාත්මික නායකයා ප්‍රකාශ කර ඇත. ජී 15 සමුළුවට සහභාගී වීම සඳහා ඉරානයට ගොස් සිටින ජනාධිපති මහින්ද රාජපක්ෂ මහතා ඊයේ එරට ජනාධිපති මහමුද් අහමදිනෙජාඩ් ද හමුවී සාකච්ඡා පැවැත්වීය.", "URL": "https://sinhala.adaderana.lk/news.php?nid=8454", "Category": null, "Parent URL": null}