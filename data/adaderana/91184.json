{"Source": "Adaderana", "Timestamp": "June 20, 2018 11:22 am", "Headline": "සම්භාහන ආයතනයක් ලෙස තිබූ ගණිකා නිවාසයක් වටලයි-සැකකරුවෙකු හා සැකකාරියන් 8ක් කොටුවෙයි", "News Content": "සම්භාහන ආයතනයක් මුවාවෙන් පවත්වා ගෙන යනු ලැබූ ගණිකා නිවාසයක් අද(20) අළුයම වලාන දූෂණ මර්දන ඒකකයේ නිලධාරීන් විසින් වටලා ඇති බව පොලීසිය පවසයි. වත්තල මහේස්ත්‍රාත් අධිකරණයෙන් ලබා ගන්නා ලද සෝදිසි වරෙන්තුවක් මත කඳාන පොලිස් වසමේ අංක 96, මීගමු පාර, කඳාන යන ලිපිනයේ මෙම සම්භාහන ආයතනය සෝදිසි කර තිබේ. වලාන දූෂණ මර්දන ප්‍රහාරක ඒකකයේ වැඩ බලන අධ්‍යක්ෂ සහකාර පොලිස් අධිකාරී බි.ජී.එච්.ප්‍රශාන්ත මහතාගේ නියෝග හා උපදෙස් මත වලාන දූෂණ මර්දන ඒකකයේ නිලධාරීන් විසින් මෙම අධිකරණ නියෝගය ලබා ගෙන ඇත. කෙසේ වෙතත් මෙහිදී ගණිකා නිවාසයක් පවත්වා ගෙන යාම හා කළමනාකරණය කිරීම සම්බන්ධයෙන් එහි කළමනාකරු ලෙස පෙනී සිටි වයස 26 ක් වු තරුණයෙකු පොලීසිය විසින් අත්අඩංගුවට ගනු ලැබීය. මේ අතර ගණිකා නිවාසයක් පවත්වා ගෙන යාමට රැඳී සිටිමින් සහය වීම සම්බන්ධයෙන් කාන්තාවන් 8 දෙනෙකු ද අත්අඩංගුවට ගෙන තිබේ. අත්අඩංගුවට පත් කාන්තාවන් කොටුගොඩ, සීදූව, නුවරඑළිය, කොළඹගේආර සහ කිඹුලාපිටිය යන ප්‍රදේශවල පදිංචි අවුරුදු 32-36 ත් අතර බව පොලීසිය පවසයි. සැකකරු හා සැකකරියන් 8 දෙනා අද දින වත්තල මහේස්ත්‍රාත් අධිකරණයට ඉදිරිපත් කිරීමට නියමිත අතර කඳාන පොලීසිය වැඩිදුර විමර්ශන පවත්වනු ලබයි.", "URL": "https://sinhala.adaderana.lk/news.php?nid=91184", "Category": null, "Parent URL": null}