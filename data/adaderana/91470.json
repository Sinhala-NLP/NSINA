{"Source": "Adaderana", "Timestamp": "June 25, 2018 01:43 pm", "Headline": "රිය ධාවනයට ලැබුණු හිමිකම සැමරීමට බහරේන් කාන්තාවන් සෞදි යයි", "News Content": "කාන්තාවන්ට රිය ධාවනය සඳහා පැවති තහනම ඉවත් කිරීමේ අවස්ථාව සැමරීම සඳහා බහරේන් කාන්තාවන් පිරිසක් සෞදි අරාබියට පැමිණ තිබේ. දශක ගණනාවක් පැවති තහනම ඉවත් කරමින් කාන්තාවන්ට රිය ධාවනය සඳහා අවසර හිමිවීමේ අවස්ථාව සැමරීමට බහරේන් කාන්තාවන් පිරිසක් සෞදි අරාබියේ කොබාර් නගරයට මෙලෙස පැමිණ ඇත. කාන්තාවන්ට රිය ධාවනය තහනම් වූ ලොව එකම රට වූයේ ද සෞදි අරාබියයි. කෙසේ වෙතත් තහනම ඉවත් වීමත් සමඟ විදෙස් ජාතික කාන්තාවන්ටද සෞදි අරාබිය තුළ රිය ධාවනය සඳහා අවසර හිමිවීම බහරේන් කාන්තාවන්ට එම අවස්ථාව මෙලෙස සැමරීමට එක් හේතුවක්. සෞදි අරාබියේ පුරුෂාධිපත්‍ය සමාජ ක්‍රමය තුළ රටින් පිටවීමටත් පුරුෂයෙකුගේ අවසර පැතීමට සිදුවීම හේතුවෙන් බොහෝ කාන්තාවන් එහි පුරවැසිභාවය සඳහා අයදුම් කිරීම ප්‍රතික්ෂේප කරයි. මේ අතර සෞදි අරාබිය තුළ කාන්තවන් 120,000 කට අධික සංඛ්‍යාවක් රියදුරු බලපත්‍ර ලබාගැනීම සඳහා අයදුම්පත් යොමුකර තිබේ. එමෙන්ම මෝටර් රථ ප්‍රදර්ශන සහ රියදුරු පාසල් ස්ථාපනය කිරීමෙහිලා සෞදි අරාබි රජයද කාර්යබහුල වී ඇති බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=91470", "Category": null, "Parent URL": null}