{"Source": "Adaderana", "Timestamp": "February 4, 2019 04:54 pm", "Headline": "මාලි රාජ්‍යයේදි මියගිය හමුදා නිලධාරීන් දෙදෙනාගේ දේහයන් දිවයිනට", "News Content": "මාලි රාජ්‍යයේ එක්සත් ජාතීන්ගේ සාම සාධක හමුදා සේවයේ නිරතව සිටියදී ප්‍රහාරයකින් මියගිය හමුදා නිළධාරීන් දෙදෙනාගේ දේහ දිවයිනට රැගෙන විත් තිබේ. එක්සත් ජාතීන්ගේ සාම සාධක මෙහෙයුම් මූලස්ථානයේ ආඥාපතිවරයා ඇතුළු නිළධාරීන් පිරිසක් විසින් එක්සත් ජාතීන්ගේ ධජයෙන් ආවරණය කරන ලද මෘත දේහ දිවයිනට රැගෙන ආ බව අද දෙරණ වාර්තාකරු පැවසුවේය. කොළඹ බණ්ඩාරනායක ජාත්‍යන්තර ගුවන් තොටුපලේ දී හමුදා සම්ප්‍රදායානුකූල පෙළපාලියකින් එම දේහ යුධ හමුදාව වෙත බාරගෙන ඇත. අනතුරුව දේහ වෙනුවෙන් අචාර වෙඩිමුර පැවැත්වීමටද යුධ හමුදාව කටයුතු කළේය. එම අවස්ථාවට යුධ හමුදාපති ලුතිනන් ජනරාල් මහේෂ් සේනානායක මහතා ඇතුළු යුධ හමුදා ජේෂ්ඨ නිළධාරීන් එක්ව සිටි බව අද දෙරණ ගුවන් තොටුපල වාර්තාකරු පැවසුවේය. මියගිය රණවිරුවන්ගේ දේහ යුධ හමුදාව වෙත භාරදෙන අවස්ථාවට ඔවුන්ගේ බිරින්ඳෑවරුන් සහ ඥාතීන් ද සහභාගී වී තිබේ.", "URL": "https://sinhala.adaderana.lk/news.php?nid=103675", "Category": null, "Parent URL": null}