{"Source": "Adaderana", "Timestamp": "September 23, 2011 09:03 am", "Headline": "ජනපති අද එක්සත් ජාතීන් අමතයි", "News Content": "ජනාධිපති මහින්ද රාජපක්ෂ මහතා එක්සත් ජාතීන්ගේ සංවිධානයේ 66 වන සැසිවාරය අද(23) අමතයි. සැසිවාරයේ තෙවැනි දිනය වන අද නිව්යෝර්ක් වේලාවෙන් ‍පෙරවරු 10.30 ට සැසිවාරය ආරම්භ වීමට නියමිතය. එක්සත් ජාතීන්ගේ මහ ලේකම් බැංකි මූන් මහතා විසින් පත්කළ ත්‍රිපුද්ගල කමිටු වාර්තාව එළිදැක්වීමෙන් අනතුරුව පවත්වන එක්සත් ජාතීන්ගේ සැසි වාරය තුළ ජනාධිපතිවරයා පවත්වනු ලබන මුල්ම දේශනය මෙය වේ. මේ අතර ජනාධිපති මහින්ද රාජපක්ෂ මහතා රාජ්‍ය නායකයන් කිහිපදෙනෙකු සමග ‍ඊයේ(22) දිනයේ ද සුහද සාකච්ඡා පවත්වා තිබේ. කටාර් දේශයේ එමීර්වරයා, උගන්ඩාවේ උප ජනාධිපතිවරයා සහ පලස්තීන නායකයා සමග මෙසේ සාකච්ඡා පවත්වා ඇත. එමෙන්ම ඊයේ පස්වරුවේ ජපාන අග්‍රාමාත්‍යවරයා විසින් සංවිධානය කරන ලද සුහද හමුවක් සඳහා ද ජනාධිපති මහින්ද රාජපක්ෂ මහතා සහභාගි වී තිබේ.", "URL": "https://sinhala.adaderana.lk/news.php?nid=18908", "Category": null, "Parent URL": null}