{"Source": "Adaderana", "Timestamp": "May 2, 2019 05:20 pm", "Headline": "ගිනි අවි සමඟ තරුණයන් දෙදෙනෙක් පොලිස් දැලේ", "News Content": "මෙරට නිෂ්පාදිත ගිනි අවි 2ක් සමඟ තරුණයන් දෙදෙනෙක් හික්කඩුව පටුවත ප්‍රදේශයේදී හික්කඩුව පොලීසිය විසින් අත්අඩංගුවට ගෙන ඇත. මොවුන් කිසියම් අපරාධයක් කිරීම සඳහා සූදානම්ව සිට ඇති බව හික්කඩුව පොලීසිය සැක පල කරයි. හික්කඩුව පටුවත ප්‍රදේශයේ සැකකටයුතු ලෙස තරුණයින් දෙදෙනකු රැඳී සිටින බවට පොලීසියට ලැබුන තොරතුරකට අනුව අදාළ ස්ථානයට ගොස් ඇති පොලීසිය දුටු එක් තරුණයෙකු පැනගොස් ඇති අතර එහි සිටි අනික් තරුණයා අත්අඩංගුවට ගෙන ඇත. පසුව පොලීසිය සැකකරු සිටි ස්ථානයේ ලේ වැගිරී තිබෙනු දැක ඒ පිළිබඳව ප්‍රශ්න කර තිබේ. එහිදී පළමුව අත්අඩංගුවට ගනු ලැබූ සැකකරු පලා ගිය සැකකරුට වෙඩි වැදුන බව පොලීසියට ප්‍රකාශ කොට ඇත. අනතුරුව පොලීසිය අසළ පිහිටි නිවසක සිටියදී තුවාල ලත් තරුණයා අත්අඩංගුවට ගෙන ඇති අතර ඔහුගේ පාදයේ විශාල තුවාලයක් තිබෙන බවද හඳුනාගෙන ඇත. පසුව තුවාලකරු ගාල්ල කරාපිටිය රෝහල වෙත ඇතුළත් කරනු ඇත. සැකකරුවන් සන්තකයේ තිබී මෙරට නිෂ්පාදිත රිවොල්වරයක්, මෙරට නිෂ්පාදිත ගිනි අවියක් යතුරු පැදියක් සොයාගෙන ඇති අතර මෙම පුද්ගලයින් දෙදෙනා බන්ධනාගාර ගතව සිට පැමිණි පුද්ගලයින් දෙදෙනෙකු බවද මූලික පොලීස් පරීක්ෂණ වලදී අනාවරණය වී තිබේ. සැකකරුවන් දෙදෙනාගෙන තුවාල ලැබූ අය හික්කඩුවේ පදිංචි විසිපස් හැවිරිදි තරුණයෙකු වන අතර අනෙක් පුද්ගලයා තිස් හැවිරිදි බද්දේගම පදිංචි කරුවෙකු වන බව අද දෙරණ වාර්තාකරු සඳහන් කරයි. සිද්ධිය සම්බන්ධයෙන් හික්කඩුව පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=109125", "Category": null, "Parent URL": null}