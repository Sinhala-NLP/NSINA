{"Source": "Adaderana", "Timestamp": "December 17, 2012 12:43 pm", "Headline": "විනිසුරුවන් නෑ -නඩු 30ක් කල් දැමේ ", "News Content": "ශ්‍රේෂ්ඨාධිකරණයේ 502 අධිකරණ ශාලාවේ අද (17) දිනයේ විභාගයට නියමිතව පැවති නඩු 30 ක් කල්දමා තිබේ. එම නඩු විභාග සඳහා පත්කරන ලද විනිසුරුවරුන් තිදෙනාගෙන් දෙදෙනෙකුම ඒ සඳහා නොපැමිණී‍ම හේතුවෙන් මෙම පියවර ගෙන ඇති බව අද දෙරණ අධිකරණ වාර්තාකරු සඳහන් කළේය. විනිසුරු ශිරාණි තිලකවර්ධන මහත්මිය විසින් එම නඩු කල් දමන ලදී. මේ අතර සරත් ෆොන්සේකා මහතාගේ පාර්ලිමේන්තු මන්ත්‍රී ආසනය අහිමි කිරීම සම්බන්ධ නඩුව ලබන වසරේ මාර්තු 19 සහ 21 යන දිනවල විභාගයට ගැනීමට අභියාචනාධිකරණය අද නියම කර තිබේ. ඒ පිළිබඳ නඩුව කැඳවූ අවස්ථාවේදී ෆොන්සේකා මහතා වෙනුවෙන් පෙනී සිටි නීතීඥවරුන්ගේ ඉල්ලීම අනුව මෙම තීරණය ලබා දී ඇත. තවද මාධ්‍යවේදී ප්‍රගීත් එක්නැලිගොඩ මහතාගේ අතුරුදන් වීම සම්බන්ධයෙන් ඔහුගේ බිරිද විසින් ඉදිරිපත් කර ඇති නඩුව ද අභියාචනාධිකරණයේ දී අද කැඳවනු ලැබීය. හෝමාගම ම‍හේස්ත්‍රාත් අධිකරණයේ ඒ පිළිබඳ පැවැත්වෙන සාක්ෂි විභාගයේ වාර්තාව ලැබුණු පසු අභියාචනාධිකරණයට දැනුම් දෙන ලෙස විනිසුරු මඩුල්ල අභියාචනාධිකරණයේ ලේඛකාධිකාරීවරයාට දැනුම්දෙන ලදී.", "URL": "https://sinhala.adaderana.lk/news.php?nid=30031", "Category": null, "Parent URL": null}