{"Source": "Adaderana", "Timestamp": "March 12, 2012 10:43 am", "Headline": "ශ්‍රී ලාංකිකයෙකුට ඩුබායිහිදී මාස 03 ක සිර දඬුවමක්", "News Content": "ඩුබායිහිදී හෝටල් සේවාදායකයෙකුට අයත් අත් ඔරලෝසුවක් සොරකම් කිරීමේ චෝදනාව මත ශ්‍රී ලාංකිකයෙකු ඇතුළු තිදෙනෙකු වෙත සිර දඬුවම් නියම කර තිබේ. පසුගිය වසරේ දෙසැම්බර් 10 වන දින ඩිරාම් 15, 000 ක වටිනාකමින් යුත් අත් ඔරලෝසුවක් සොරකම් කිරීමේ චෝදනාව මත පිරිසිදු කිරීමේ සේවකයින් තිදෙනෙකු වෙත මෙසේ මාස 03 ක සිර දඬුවම් නියමව ඇති බව අරාබි මාධ්‍ය වාර්තා කරයි. 34 හැවිරිදි බංග්ලාදේශ ජාතිකයෙකු, 31 හැවිරිදි ශ්‍රී ලාංකිකයකු හා 21 හැවිරිදි ඉන්දීය ජාතිකයෙකු වෙත එල්ල වූ අදාළ චෝදනාව එම සැකකරුවන් විසින් ප්‍රතික්ෂේප කර ඇති බව එම මාධ්‍ය වාර්තා සඳහන් කරයි. කෙසේවෙතත් සැකකරුවන්ට එරෙහිව ප්‍රමාණවත් තරම් සාක්ෂි පැවැතීම නිසා ඩුබායි අපරාධ අධිකරණය මගින් එක් අයෙකුට මාස 03 බැගින් වූ සිර දඬුවම් නියම කර තිබේ. සැකකරුවන් තිදෙනා ඩුබායිහි ප්‍රසිද්ධ හෝටලයක පිරිසිදු කිරීමේ සේවකයින් ලෙස සේවය කර ඇති බව සඳහන්ය. මෙම සිදුවීම සිදුවූ දින දහවල් තමන් හෝටලයෙන් පිටව ගිය බවත්, සිය කබාය අමතක පැමිණ ඇති බව දැනගත් පසු එය ලබාගැනීම සඳහා නැවත හෝටලයට ගිය බවත් පැමිණිලිකරු ප්‍රකාශ කර තිබේ. එමෙන්ම එම කබාය තුළ සිය අත් ඔරලෝසුව තිබූ බවත් 50 හැවිරිදි පකිස්ථාන ජාතික පැමිණිලිකරු පෙන්වා දී ඇත. නැවත හෝටලය පැමිණ නිරීක්ෂණය කළ ද හෝටල් සේවකයින්ට ඔහු‍ගේ අත් ඔරලෝසුව හමුවී නැති අතර පසුව පකිස්ථාන ජාතිකයා විසින් සිද්ධිය සම්බන්ධව පොලිසියට පැමිණිල්ලක් ඉදිරිපත් කර ඇත. සිද්ධිය සම්බන්ධව ප්‍රශ්න කිරීම් සඳහා අදාළ පිරිසිදු කිරීමේ සේවකයින් හමුවී අවස්ථාවේ පැමිණිලිකරුට අයත් කබාය රැගෙන ගිය බව ඔවුන් පිළිගෙන ඇති බවත්, ඒ අනුව ඔවුන් අත්අඩංගුවට ගෙන ඇති බවත් මාධ්‍ය වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=22739", "Category": null, "Parent URL": null}