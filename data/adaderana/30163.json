{"Source": "Adaderana", "Timestamp": "December 22, 2012 03:23 pm", "Headline": "තර්ජන හිරිහැර ගැන බලධාරීන් මැදිහත්විය යුතුයි", "News Content": "සිය සාමාජිකයින්ට දිගින් දිගටම එල්ල වන තර්ජන සහ හිරිහැර සම්බන්ධයෙන් බලධාරීන් වහාම මැදිහත් විය යුතු බව ශ්‍රී ලංකා නීතිඥ සංගමය පවසයි. ශ‍්‍රී ලංකා නීතීඥ සංගමය විසින් නිකුත් කළ නිවේදනයක මේ බව සඳහන්ය. පසුගිය කාලවකවානුව තුළ තම සංගමයේ නිලධාරීන් විවිධ ප‍්‍රහාරයන්ට ගොදුරු වී ඇති බව එම සංගමය සඳහන් කරයි. විශේෂයෙන්ම නීතිඥ සංගමයේ සභාපතිවරයාට මෙන්ම ජ්‍යේෂ්ඨ සාමාජිකයෙකු වන නීතිඥ ගුණරත්න වන්නිනායක මහතාට ද පසුගිය සතිය තුළ නාඳුනන පුද්ගලයින්ගෙන් විවිධ තර්ජන එල්ල වූ බව එම සංගමය පෙන්වාදෙයි. මේ හේතුව නිසා තම සංගමයේ නිලධාරින්ට අවශ්‍ය ආරක්ෂාව සැපයීමට කටයුතු කළ යුතු බව එම සංගමය සඳහන් කරයි. එමෙන්ම අදාළ සිද්ධීන් සම්බන්ධයෙන් අපක්ෂපාතී සාධාරණ පරීක්ෂණයක් සිදුකරන ලෙසට එම සංගමය බලධාරීන්ගෙන් ඉල්ලීමක් කරන බවද එකී නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=30163", "Category": null, "Parent URL": null}