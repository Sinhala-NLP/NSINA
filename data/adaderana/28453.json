{"Source": "Adaderana", "Timestamp": "October 20, 2012 10:52 am", "Headline": " අක්‍රමවත් ලෙස සිසුන් ප්‍රවාහනය කළ වාහන 10ට තහනම් නියෝග", "News Content": "බුත්තල ප‍්‍රදේශයේ සිදුකළ හදිසි වැටලීමක දී ලංගම බස්රථයක් ඇතුළු පාසල් ළමුන් ප‍්‍රවාහනය කරන වාහන 10 ට තවදුරටත් පාසල් ළමුන් ප්‍රවාහනය තහනම් කරමින් නියෝග නිකුත් කර තිබේ. මොණරාගල සහ බුත්තල ප‍්‍රදේශවල පාසල් ළමුන් ප‍්‍රවාහනය කරන රථ වාහන පරීක්ෂා කිරීමේ වැඩසටහනක් ඊයේ (19) දිනයේදී ක‍්‍රියාත්මක විය. ඒ සඳහා මොණරාගල මෝටර් රථ පරීක්ෂක කාර්යාලයේ නිලධාරීන් සහ මොණරාගල පොලීසියේ නිලධාරීන් සහභාගී වී සිටියහ. එහිදී වැල්ලවාය ඩිපෝවට අයත් බස් රථයකට හා තවත් වාහන 9ට එරෙහිව තහනම් නියෝග නිකුත් කර ඇත. මෙම වාහන අතර පෞද්ගලික බස් රථ 3 ක්, වෑන් රථයක් සහ ත‍්‍රීරෝද රථ 5 ක්ද වන බව සඳහන්ය.", "URL": "https://sinhala.adaderana.lk/news.php?nid=28453", "Category": null, "Parent URL": null}