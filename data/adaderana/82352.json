{"Source": "Adaderana", "Timestamp": "January 1, 2018 04:06 pm", "Headline": "රත්තරං කුට්ටියක් හොරෙන් අරන් පනින්න ගිය චීන ජාතිකයා මාට්ටු", "News Content": "රුපියල් ලක්ෂ 65 ක් පමණ වටිනා රත්තරන් කුට්ටියක් නීතිවිරෝධී ලෙස හොංකොං බලා රැගෙන යෑමට තැත් කළ චීන ජාතිකයෙකු අද (01) දින උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන තිබේ. 30 හැවිරිදි චීන ජාතිකයෙක් වන මෙම සැකකරු අද උදෑසන 6.30 ට පමණ හොංකොං බලා පිටත්ව යන ශ්‍රී ලන්කන් ගුවන් සේවයේ යූ.එල්. - 892 දරන ගුවන් යානයට කටුනායක ගුවන් තොටුපොළ වෙත පැමිණ ඇත. ඔහු විසින් රැගෙන ආ ගමන් මල්ල තුළ වූ දත් බුරුසු , දන්තාලේප , රැවුල බාන උපකරණ ඇතුළත් කුඩා මල්ලක , මෙම කැරට් 25 ගුණාත්මක අගයෙන් යුතු කිලෝ ග්‍රෑම් 1 ක් බර රත්තරන් කුට්ටිය සඟවා ගෙන පැමිණ ඇති අතර රේගු නිලධාරීන් විසින් මෙය සොයාගෙන අත් අඩංගුවට ගෙන තිබුණි. එහි වටිනාකම රුපියල් 65 ලක්ෂ අට දහසක් බව රේගුව ප්‍රකාශ කරයි. මෙම අත්අඩංගුවට ගැනීම රේගු අධිකාරී ඩී.බෝපගේ , සහකාර රේගු අධිකාරීවරුන් වන එච්.සී.එම්.පෙරේරා , ගයාන් රාජරත්න, අයි.එම්. බණ්ඩාර ,ඒ.එස්.අමරසිංහ , එච්.එම්.ඩී. සී.හේරත් සහ එස්.එම්.ඇන්ටනි යන මහත්වරුන් විසින් සිදු කර තිබුණි . මෙම චීන ජාතිකයා පිළිබඳව වැඩිදුර රේගු පරීක්ෂණ කටයුතු නියෝජ්‍ය රේගු අධ්‍යක්ෂ සී.පෙරීපනායගම් මහතා විසින් පවත්වනු ලබන අතර , භාෂා ගැටලුව මතු වීම නිසා භාෂා පරිවර්තකයෙකු යොදා ගනිමින් එය සිදු කරමින් පවතීයි.", "URL": "https://sinhala.adaderana.lk/news.php?nid=82352", "Category": null, "Parent URL": null}