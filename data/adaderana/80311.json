{"Source": "Adaderana", "Timestamp": "November 21, 2017 03:51 pm", "Headline": "බන්දුලගේ සසර ගමනේ අත්දුටු පළමු අත්දැකීම හෙළි කරයි", "News Content": "බැඳුම්කර වංචාව සම්බන්ධයෙන් බොරු කී බවට අධිකරණය විසින් අවවාද කිරීම තමාගේ සසර ගමනේ ප්‍රථමවරට සිදුවු දෙයක් බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද(21) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවකට එක් වෙමින් මන්ත්‍රීවරයා මෙම අදහස් පළ කළේය. ඊයේ(20) දිනයේ දී අග්‍රාමාත්‍යවරයා විසින් කොමිසම හමුවේ සාක්ෂි ලබා දීමෙන් අනතුරුව බැඳුම්කර කොමිසමේ කටයුතු අවසන් වී ඇති බවත් එහි වාර්තාව ජනාධිපතිවරයාට භාර දීමට නියමිත බවත් ගුණවර්ධන මහතා පැවසීය. 2015 පෙබරවාරී මාසයේ 17 වන දා සිට ඒකාබද්ධය ප්‍රමුඛ තමා මහින්ද රාජපක්ෂ මහතාගේ උපදෙස් මත අඛණ්ඩව බැඳුම්කර වංචාව සම්බන්ධයෙන් හෙළි කළ බවත්, එල්.ටී.ටී.ඊ ය විසින් එල්ල කරන ලද බෝම්බයකට වඩා බැඳුම්කර වංචාව ප්‍රබලත්වයෙන් ඉතා ඉහළ බවත් මන්ත්‍රීවරයා කියා සිටියේය. බැඳුම්කර වාර්තාව ජනාධිපතිවරයාට බාර දුන් වහාම කතානායකවරයාට එය බාර දී පාර්ලිමේන්තුවට ඉදිරිපත් කරන ලෙසත්, නීතිපතිවරයාට එම වාර්තාව ඉදිරිපත් කළ වහාම ඉතා ඉක්මනින් එය විභාග කර අවසන් කර අධිකරණ ක්‍රියාමාර්ග ගෙන නඩු පැවරීම යන කරුණු දෙක සම්බන්ධයෙන් ක්‍රියාත්මක වෙන ලෙසත් ජනාධිපතිවරයාගෙන් ඉල්ලා සිටින බව බන්දුල ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=80311", "Category": null, "Parent URL": null}