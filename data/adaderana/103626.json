{"Source": "Adaderana", "Timestamp": "February 3, 2019 03:09 pm", "Headline": "අමාත්‍ය මණ්ඩලය වැඩි කරන්නේ රට ගොඩනැගීමේ අරමුණෙන්", "News Content": "ජාතික ආණ්ඩුවක් පිහිටුවා අමාත්‍ය මණ්ඩලය වැඩි කරලීමට පාර්ලිමේන්තුවට යෝජනාවක් ඉදිරිපත් කරනු ලැබුවේ රට ගොඩනැගීමේ ව්‍යායාමයට අවංකවම එකඟ දේශපාලන පක්ෂ ,ආණ්ඩුවේ කාර්යභාරය සදහා සහභාගී කර ගැනීමේ අරමුණින් බව සභානායක අමාත්‍ය ලක්ෂ්මන් කිරිඇල්ල මහතා පවසයි. නිවේදනයක් නිකුත් කරමින් සභානායකවරයා පෙන්වාදෙන්නේ සංවර්ධන ක්‍රියාවලිය වේගවත් කරලීම, ප්‍රජාතන්ත්‍රවාදය තහවුරු කරලීම, ජනතා පරමාධිපත්‍යය සුරැකීම හා අන්තවාදය පිටුදැකීම පිලිගන්නා සියළු පාර්ශවයන්ට ජාතික ආණ්ඩුව සමඟ එක්විය හැකි බවයි. ජාතික ආණ්ඩුව පිහිටුවා අමාත්‍ය ධුර සංඛ්‍යාව වැඩි කරලීමේ යෝජනාව පාර්ලිමේන්තුව වෙත ඉදිරිපත් කර ඇත්තේ ව්‍යවස්ථාවට අනුකූලව බව සභානායකවරයා පෙන්වා දෙයි. එහෙත් හිටපු ජනාධිපති මහින්ද රාජපක්ෂ මහතා තම ඇමති මණ්ඩලය 60 දක්වා වැඩි කර ගැනීමට කටයුතු කරනු ලැබුවේ ව්‍යවස්ථාව හෝ පාර්ලිමේන්තුව නොසලකා හරිමින් බව සභානායකවරයා නිකුත් කළ නිවේදනයේ සදහන් වන්නේය. එම අත්තනෝමතික ක්‍රමවේදය ආණ්ඩුක්‍රම ව්‍යවස්ථාවේ 19 වන සංශෝධනය මගින් වෙනස් කල බවත් අමාත්‍ය මණ්ඩලය වැඩි කර ගන්නේ නම් ඒ සඳහා පාර්ලිමේන්තුවේ අනුමැතිය ලබාගත යුතු බවත් ලක්ෂ්මන් කිරිඇල්ල අමාත්‍යවරයා පවසයි. අමාත්‍යවරයා වැඩිදුරටත් පෙන්වාදෙන්නේ ව්‍යවස්ථානුකූලව අමාත්‍ය මණ්ඩලය වැඩි කර ගැනීමට පියවර ගෙන තිබෙන මේ අවස්ථාවේ කලබල වී විවේචනාත්මක ප්‍රකාශ පල කරන පිරිස් වෙතින් ඉල්ලා සිටින්නේ මහින්ද රාජපක්ෂ මහතා ව්‍යවස්ථා විරෝධී ලෙස ඇමති මණ්ඩලය අසීමිත ලෙස වැඩි කර ගත් අවස්ථාවේ තමා කල කී දෑ යලි සිහිපත් කර බලන ලෙසයි.", "URL": "https://sinhala.adaderana.lk/news.php?nid=103626", "Category": null, "Parent URL": null}