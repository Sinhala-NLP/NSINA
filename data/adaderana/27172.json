{"Source": "Adaderana", "Timestamp": "September 6, 2012 08:44 am", "Headline": "බෝ නොවන රෝග කාන්තාවන්ට වැඩියි", "News Content": "මෙරට පිරිමින්ට වඩා කාන්තාවන් බෝ නොවන රෝගවලට ගොදුරුවීමේ අවධානම වැඩිවී ඇති බව සෞඛ්‍ය අමාත්‍යංශය පවසයි. බෝනොවන රෝග වැඩිවීමට අවධානම් සාධක 5 ක් බලපාන බව සෞඛ්‍ය අමාත්‍යංශය පෙන්වාදෙයි. මධ්‍යසාර භාවිතය, දුම් පානය, සෞඛ්‍ය සම්පන්න නොවන ආහාර භාවිතය, ශාරීරික ව්‍යායාමවල නිරත නොවීම සහ අධිබර ස්ථූලතාවය එම සාධක වේ. මෙම සාධක පහෙන් මධ්‍යසාර භාවිතය සහ දුම්පානය හැර අනෙක් සාධකවලින් කාන්තාවන් ඉදිරියෙන් සිටින බව සෞඛ්‍ය අමාත්‍යංශය පවසයි. මෙරට පිරිමින්ගෙන් 83.3% ක් සෞඛ්‍ය සම්පන්න ආහාර භාවිතා නොකරන අතර එය කාන්තා‍වන්ගෙන් 93% ක් සිදුකරන බව වාර්තා වේ. පිරිමින්ගෙන් 20% ශාරීරික ව්‍යායාමවල නිරත නොවන අතර කාන්තාවන්ගෙන් 31% ශාරීරික ව්‍යායාම්වල නිරත නොවන බව සඳහන්ය. ඊට අමතරව පිරිමින්ගෙන් 24% ක් අධිබර ස්ථූලතාවයෙන් පෙළෙන අතර කාන්තාවන්ගෙන් 36% ක් අධිබර ස්ථූලතාවයෙන් යුක්ත බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=27172", "Category": null, "Parent URL": null}