{"Source": "Adaderana", "Timestamp": "March 3, 2016 02:22 pm", "Headline": "ජීප් රථය හා යතුරුපැදි අනතුර ගැන කිසිවක් සඟවා නැහැ", "News Content": "පසුගිය ඉරිදා පාර්ලිමේන්තු පාරේ සිදුවූ අනතුර සම්බන්ධයෙන් ජනමාධ්‍ය විකෘති තොරතුරු වාර්තා කරන බවත්, ඒ සම්බන්ධ කිසිදු ‍‍තොරතුරක් සඟවා නැති බවත්, මහනගර හා බස්නාහිර සංවර්ධන අමාත්‍ය පාඨලි චම්පික රණවක මහතා පවසයි.අද (03) උදෑසන කළුතර දිස්ත‍්‍රික් ලේකම් කාර්යාලයේ පැවති අමාත්‍යාංශ රැස්වීමක් අවසානයේ අමාත්‍යවරයා මේ බව ප්‍රකාශ කළ බව එම අමාත්‍යංශයේ මාධ්‍ය ඒකකය නිකුත් කළ නිවේදනයක සඳහන් වෙයි.එම නිවේදනය වැඩිදුරටත් පහත පරිදිය.“පසුගිය ඉරිදා අප අමාත්‍යාංශයට අයත් ජීප් රථයක්, අප අමාත්‍යාංශයට අනුයුක්ත වෙලා ඉන්න රියදුරු මහත්මයෙක් රාත‍්‍රී කාලයේ පදවාගෙන යන අවස්ථාවේ සිදුවෙච්ච අනතුරක් පිළිබඳව ඉතාම විකෘති තොරතුරු ජනමාධ්‍යවලින් පලකරමින් ඉන්නවා. සිද්ධිය ගත්තොත් අපි කවුරුත් දන්නවා පසුගියදා බණ්ඩාරනායක සම්මන්ත‍්‍රණශාලාවේ පැවැත්වුණු මෝටර් රථ ප‍්‍රදර්ශනය. එය අවසානයේ තරුණ කණ්ඩායමක් මේ පාර්ලිමේන්තු පාරේ ඔවුන්ට අයත් යතුරුපැදි ධාවනය කර තිබෙනවා. මේ අනතුරට ලක්වෙච්ච යතුරුපැදියෙ සිලින්ඩර ධාරිතාවය 1000ක්. ඒ යතුරුපැදිය මාවත්වල ධාවනය කරන්න අවසර නැහැ. කෙසේ වෙතත් එදා දස දෙනෙක්ට අධික පිරිසක් සහ යතුරුපැදි ඉතා අධික වේගයෙන් එහාට මෙහාට ධාවනය කරලා තියෙනවා. ඒ ගැන පොලීසිය හොඳටම දන්නවා. ඒ යතුරුපැදිකරුවන් තරුණ ළමයි. ඒ අය තමයි මේ අපේ වාහනයේ පිටිපස්සේ ගට්ටලා මේ අනතුර සිද්ධ වුණේ. අපි මේ පිළිබඳ සියළුම පරීක්ෂණ කිරීමේ බලය පොලීසියට ලබා දීලා තිබෙනවා. කිසිවක් සඟවලා නෑ. අපි හිතනවා පොලීසිය ඒ පිළිබඳව විධිමත් පරීක්ෂණයක් කරයි කියලා. ඒ වගේම මෙවැනි මෝටර් සයිකල් කණ්ඩායම්, ඒ වගේම බාල වයස් දරුවන්, අධිවේගී යතුරුපැදි අරගෙන ප‍්‍රධාන මහා මාර්ගවල මේ වගේ නරක පුරුදුවල යෙදෙනවා පසුගිය වසර කිහිපය තුළම අපි දැක්කා. ඒවා නතර වෙලා තිබුණේ. දැන් ආයෙත් යහපාලනය යටතේත් ආරම්භ වෙලා තිබෙනවා. ඉතින් ඒ නිසා මේ පිළිබඳව දැඩිව නීතිය ක‍්‍රියාත්මක කරන්න කියලා අපි කියනවා. අපි කිසිම දෙයක් සඟවලා නෑ. අපි වාහනය, රියදුරු ඇතුළු ඒ සියලූ දේ භාර දීලා තිබෙනවා. ඒ වගේම ඒ වරදකරුවෝ කවුද කියන එක සම්බන්ධයෙන් උසාවියේ නඩුවක් තිබෙනවා. පත්තරවල දේශපාලන අවලාද, මාධ්‍යවල දේශපාලන අවලාද කරන්නේ නැතිව ඕනේ කෙනෙකුට උසාවියට ඉදිරිපත් වෙලා කටයුතු කරන්න පුළුවන්. අපි පොලීසියේ කටයුතුවලටත්, උසාවියේ කටයුතුවලටත් නීතිගරුක පුරවැසියෝ විදිහට සහය දෙනවා. මම දෙමාපියන්ගෙන් විශේෂයෙන්ම ඉල්ලා සිටිනවා තමන්ගේ දරුවන් ගැන සැලකිලිමත් වෙන්න. අධිවේගී යතුරුපැදිවල ගමන් කිරීමේදී සිදුවන අනතුරු වළක්වාගන්න කටයුතු කරන්න. පසුගියදා පිළියන්දල ප‍්‍රදේශයේදීත් මෙවැනි අනතුරක් සිදුවුණා. මේවා වැළැක්වීම සඳහා දැඩිව නීතිය ක‍්‍රියාත්මක කරන්න කියලත් මම ඉල්ලා සිටිනවා.”", "URL": "https://sinhala.adaderana.lk/news.php?nid=57845", "Category": null, "Parent URL": null}