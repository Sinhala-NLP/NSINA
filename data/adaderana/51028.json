{"Source": "Adaderana", "Timestamp": "May 1, 2015 07:38 am", "Headline": "ජනපති-අගමැති-කම්කරු ඇමති මැයි දින පණිවිඩ එවයි", "News Content": "සඟ,වෙද, ගුරු,ගොවි ,කම්කරු යන පංච මහා බලවේගයන් එකමුතුවෙන් දිනාගත් ජනතා ජයග්‍රහණයක උණුසුමද අත්විඳිමින් මෙවර මැයි දිනය සමරන බව ජනාධිපති මෛත්‍රීපාල සිරිසේන මහතා පවසයි.කම්කරු හිතෛෂි පාලනයක් තුළින් වඩාත් නිදහස් හා ප්‍රජාතන්ත්‍රවාදී ලෙස මෙවර මැයි දින රැළිය පැවැත්වීමට කම්කරු පන්තියට අවස්ථාවක් උරුම කර දීමටහැකිවීම සතුටක් බව ජනාධිපතිවරයා සිය මැයි දින පණිවිඩයෙන් පෙන්වාදී ඇත.පරිත්‍යාග තුළින් ලබාගත් ජයග්‍රහණ රැක ගැනීමට නම් සාමුහික බැඳීම නිරුපද්‍රිතව රැකගත යුතු බවද ජනාධිපති මෛත්‍රීපාල සිරිසේන මහතා කියා සිටියි.ශ්‍රමයට හිමි ගෞරවය හා ඇගයීම ලබාදෙමින් කම්කරු ජනතාවගේ ජීවන අපේක්ෂාවන් ඉටුකර ගැනිමට අවශ්‍ය පසුබිම සකස් කිරිම වත්මන් රජයේ අභිලාෂය බව අග්‍රාමාත්‍ය රනිල් වික්‍රමසිංහ මහතා මැයි දින පණිවිඩයක් නිකුත් කරමින් පවසයි.ශ්‍රමය වැයකොට ලෝකයේ පැවැත්ම තහවුරු කරන ධෛර්වන්ත මිනිසුන්ගේ දිනය අද සමරන බවද අග්‍රාමාත්‍යවරයා සඳහන් කරයි.විපක්ෂ නායක නිමල් සිරිපාලද සිල්වා මහතා සිය මැයි දින පණිවිඩයෙන් දක්වා ඇත්තේ කම්කරු දිනය සැමරීමට මෙරට කිසිදු දේශපාලන පක්ෂයකට නැති පරිපූර්ණ නිරවුල් අයිතියක් ශ්‍රී ලංකා නිදහස් පක්ෂයට ඇති බවයි.එකිනෙකාගේ අයිතිය වෙනුවෙන් අවංක වියයුතු බව මැයි දින පණිවිඩයක් නිකුත් කරමින් කම්කරු අමාත්‍ය එස්.පී. නාවින්න මහතා පවසයි.කම්කරු රාජ්‍ය අමාත්‍ය ජීවන් කුමරතුංග මහතා පෙන්වා දෙන්නේ යහපත් කාර්මික සාමයක් නිර්මාණය කරන යුගයට ප්‍රවිශ්ඨ විමට සියළුදෙනා අද දිනයේ අදිටන් කරගත යුතු බවයි.", "URL": "https://sinhala.adaderana.lk/news.php?nid=51028", "Category": null, "Parent URL": null}