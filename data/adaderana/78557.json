{"Source": "Adaderana", "Timestamp": "October 10, 2017 02:26 pm", "Headline": "පුරහල අවට ට්‍රැෆික්", "News Content": "මාලඹේ සයිටම් පෞද්ගලික වෛද්‍ය විද්‍යාලයට එරෙහිව අන්තර් විශ්වවිද්‍යාලයීය ශිෂ්‍ය බල මණ්ඩලය විසින් සංවිධානය කර ඇති විරෝධතා ව්‍යාපාරයක් හේතුවෙන් කොළඹ-පුරහල අවට මාර්ගයේ දැඩි රථවාහන තදබදයක් නිර්මාණය වී ඇති බව අද දෙරණ වාර්තාකරු පවසයි. මාලඹේ සයිටම් පෞද්ගලික වෛද්‍ය විද්‍යාලයට එරෙහිව මෙම විරෝධතා ව්‍යාපාරයක් සංවිධානය කර ඇති බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසයි. සයිටම් විරෝධී සිසු ජන ව්‍යාපාරය සංවිධානය කරන මෙම විරෝධතාව සඳහා තවත් පාර්ශව රැසක් සහභාගී වන බව අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර පැවසුවේය. මේ අතර අද දිනයේ පැවැත්වීමට නියමිත මෙම විරෝධතාවට අදාළව කොටුව මහේස්ත්‍රාත් අධිකරණය තහනම් නියෝගයක්ද නිකුත් කර තිබේ. කොටුව පොලීසිය සිදුකරන ලද කරුණු දැක්වීමක් සැලකිල්ලට ගනිමින් ජනාධිපති ලේකම් කාර්යාලය ඇතුළු කොටුව සහ කොල්ලුපිටිය යන ප්‍රදේශවල පිහිටි රාජ්‍ය ආයතන වෙත විරෝධතාකරුවන් ඇතුළු වීම වළක්වාලමින් කොටුව මහේස්ත්‍රාත් ලංකා ජයරත්න මෙනවිය විසින් මෙම නියෝගය නිකුත් කර ඇති බව සඳහන්ය. අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර, වෛද්‍ය පීඨ ශිෂ්‍ය ක්‍රියාකාරී කමිටුවේ වැඩබලන කැඳවුම්කරු සුසිත ප්‍රියංකර, අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු පූජ්‍ය ටැම්පිටියේ සුගතානන්ද හිමි යන පාර්ශව වෙත මෙම නියෝගය නිකුත් කර තිබේ. කෙසේවෙතත් මහජන පීඩාවක් සිදුනොවන ආකාරයෙන් විරෝධතා ව්‍යාපාරය පැවැත්වීමේ හැකියාව පවතින බව ද ලංකා ජයරත්න මෙනවිය ප්‍රකාශ කළ බව අද දෙරණ වාර්තාකරු සඳහන් කළේය. විරෝධතා ව්‍යාපාරය පැවැත්වෙන අතරතුර මොනයම් හෝ ආකාරයකින් මහජන පීඩාවක් සිදුවන්නේ නම් ඔවුන් අත්අඩංගුවට ගැනීමේ හැකියාව පවතින බව ද මහේස්ත්‍රාත්වරිය දැනුම් දී තිබේ.", "URL": "https://sinhala.adaderana.lk/news.php?nid=78557", "Category": null, "Parent URL": null}