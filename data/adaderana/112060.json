{"Source": "Adaderana", "Timestamp": "June 16, 2019 07:23 am", "Headline": "තුවාල වුණු වන අලියෙක් ප්‍රතිකාර නැතුව දින හයක් වැව් ඉස්මත්තේ", "News Content": "වවුනියාව, පාලමොටෙයිකුලම වැව් ඉස්මත්තේ තුවාල ලත් වන අලියෙකු දින ගණනාවක් සිටින නමුත් පශු වෛද්‍යවරයෙකු ප්‍රතිකාර වෙනුවෙන් මෙතෙක් නොපැමිණි බව ප්‍රදේශවාසීන් පවසා ඇත. දින හයක පමණ කාලයක් අදාළ වල් අලියා තුවාල ලබා පාලමොටෙයිකුලම වැව ඉස්මත්ත වෙත පැමිණ ඇත. අලියා වැව් ඉස්මත්ත වෙත පැමිණීමෙන් අනතුරුව වවුනියාව වනජීවි කාර්යාල නිලධාරීන් දැනුවත් කළ බවද ප්‍රදේශවාසීන් ප්‍රකාශ කර ඇත. වනජීවි නිලධාරීන් පැමිණ අලියා පරීක්ෂා කළද අලියාට ප්‍රතිකාර කිරීම වෙනුවෙන් උතුරු පළාත භාර පශු වෛද්‍ය නිළධාරිවරයා මෙතෙක් පැමිණ නැත. තුවාල ලත් අලියා මේ වනවිට දැඩි රෝගී තත්වයෙන් පසුවන බවත්, වනජීවි නිලධාරීන් පශු වෛද්‍ය නිලධාරිවරයාගේ නොපැමිණීමෙන් අපහසුතාවයට පත්ව සිටින බවත් අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=112060", "Category": null, "Parent URL": null}