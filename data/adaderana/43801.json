{"Source": "Adaderana", "Timestamp": "June 7, 2014 12:24 pm", "Headline": "විමර්ශන කමිටුව පිළිබඳව තීරණයේ වෙනසක් නෑ", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිල විමර්ශන කමිටුවට ශ්‍රි ලංකාවට ඇතුළුවීමට අවසර ලබා නොදීමට ගෙන ඇති තීරණයේ කිසිදු වෙනසක් නොමැති බව විදේශ කටයුතු අමාත්‍යංශය පවසයි. එක්සත් ජාතීන්ගේ සංවිධානයේ මානව හිමිකම් පිළිබඳ 26 වන සාමාන්‍ය සැසිවාරය ලබන 10 වැනිදා ආරම්භ වීමට නියමිතය. එය ලබන 27 වැනිදා දක්වා ජිනිවා හිදි පැවැත්වීමට නියමිත අතර එහිදි ශ්‍රි ලංකාව සම්බන්ධයෙන් විශේෂ සාකච්ඡා කිහිපයක් පැවැත්වීමට නියමිතව ඇත. මෙහිදි පසුගිය මාර්තු මාසයේ පැවති එක්සත් ජාතින්ගේ සංවිධානයේ මානව හිමිකම් කවුන්සිල සැසිවාරයේ දි ශ්‍රි ලංකාවට එරෙහිව සම්මත වූ යෝජනාවට අනුව පරීක්ෂණ මණ්ඩලයක් පත් කිරිමට නියමිතව තිබේ. එම මණ්ඩලය ලබන 10 වැනි දිනට පෙර පත් කරනු ඇති බව වාර්තා වෙයි. මානව හිමිකම් පිළිබඳ මහ කොමසාරිස් නවනිදන් පිල්ලෙයි මහත්මිය විසින් තිදෙනෙකුගෙන් සමන්විත පරීක්ෂණ මණ්ඩලයක් පත් කිරිමට නියමිතය. එම මණ්ඩලය ශ්‍රි ලංකාවට පැමීණ පරික්ෂණ පැවැත්වීම සඳහා සූදානමින් සිටින අතර මේ සම්බන්ධයෙන් ශ්‍රි ලංකා රජය ප්‍රකාශ කළේ එම කමිටුවට කිසිසේත්මක ශ්‍රි ලංකාවට ඇතුළු වීමට ඉඩ නොදෙන බවයි. විශේෂයෙන්ම එම කණ්ඩායමට වීසා ලබා නොදෙන බව ද විදේශ කටයුතු අමාත්‍යංශය පවසයි. මෙම කමිටුව ඒක පාර්ශවීය කමිටුවක් බවත්, එම කමිටුව පත් කිරිම සහ පරීක්ෂණ පැවැත්වීම තමන් ප්‍රතික්ෂේප කරන බවත් විදේශ කටයුතු අමාත්‍යංශය පවසයි.", "URL": "https://sinhala.adaderana.lk/news.php?nid=43801", "Category": null, "Parent URL": null}