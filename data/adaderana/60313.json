{"Source": "Adaderana", "Timestamp": "May 20, 2016 01:26 pm", "Headline": " අරනායක සිරුරු සෙවීමේ මෙහෙයුම් තවදුරටත් ", "News Content": "අරනායක සහ බුලත්කොහුපිටිය ප්‍රදේශවල නායයාම් වලින් අතුරුදන් වූ පුද්ගලයන්ගේ සිරුරු සෙවීමේ මෙහෙයුම් තවදුරටත් ක්‍රියාත්මක කරන බව යුධ හමුදාව පවසයි. යුධ හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර මහතා ප්‍රකාශ කළේ අරනායක නායයාමෙන් අතුරුදන්ව සිටි තවත් පුද්ගලයෙකුගේ මළ සිරුරක් අද දිනයේ සොයාගත් බවයි. මේ අතර කෑගල්ල ප්‍රදේශයට අද දිනයේ ද වර්ෂාව ඇද හැලුනද සහන සේවා කටයුතු තවදුරටත් ක්‍රියාත්මක කරන බව කෑගල්ල දිස්ත්‍රික් ලේකම් අබේවික්‍රම වනසූරිය මහතා සඳහන් කළේය.නාය යෑමේ අවධානම් තත්වයක් හේතුවෙන් ඇහැලියගොඩ ප්‍රාදේශීය ලේකම් කොට්ඨාශයේ පුද්ගලයින් 500කට අධික පිරිසක් පදිංචි ස්ථාන වලින් ඉවත් කර තිබේ.උඩහගම, කලටුවාව ඇතුළු ප්‍රදේශ කිහිපයක පුද්ගලයින් පිරිසක් මෙලෙස පීඩාවට පත්ව ඇති බව සඳහන්ය. ඔවුන් තාවකාලික ස්ථාන 05ක රැදවීමට පියවර ගත් බව ඇහැලියගොඩ ප්‍රාදේශීය ලේකම් කාර්යාලය සඳහන් කළේය.පවතින අයහපත් කාලගුණ තත්ත්වය හේතුවෙන් ඇහැලියගොඩ ප්‍රදේශයේ පුද්ගලයින් 1070ක පිරිසක් පීඩාවට පත්ව ඇති බව වාර්තා වෙයි.අයහපත් කාලගුණික තත්ත්වය හේතුවෙන් දිවයිනේ ප්‍රදේශ රැසක පවුල් 62,000කට පමණ අයත් ලක්ෂ 03ක පමණ පිරිසක් පීඩාවට පත්ව සිටියි.ආපදා කළමණාකරණ මධ්‍යස්ථානය සඳහන් කළේ ආරක්ෂිත ස්ථාන 611ක එම පිරිස් රඳවා ඇති බවයි.නිවාස 3500ක් පමණ ජල ගැලීම් හේතුවෙන් විනාශ වී තිබේ.", "URL": "https://sinhala.adaderana.lk/news.php?nid=60313", "Category": null, "Parent URL": null}