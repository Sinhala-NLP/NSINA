{"Source": "Adaderana", "Timestamp": "June 23, 2016 02:01 pm", "Headline": "  පිරිසක් මහින්ද මුලට දාගෙන ශ්‍රීලනිපය කඩන්න කුමන්ත්‍රණ කරනවා", "News Content": "හිටපු ජනපති මහින්ද රාජපක්ෂ කොටුකර ගත් දේශපාලන කණ්ඩායමක් ශ්‍රීලනිපය කඩා භේද භින්න කිරී‍මේ කුමන්ත්‍රණකාරි දේශපාලන ව්‍යාපාරයක නිරත වන බව වාරිමාර්ග හා ජලසම්පත් කළමනාකරණ ඇමති විජිත් විජයමුණි සොයිසා මහතා කියයි.ශ්‍රීලනිප මුලස්ථානයේ අද පැවැති මාධ්‍ය හමුවකදී හෙතෙම මේ බව කීවේය.මහින්ද රාජපක්ෂ මහතා මෛත්‍රිපාල සිරිසේන මහතාට පක්ෂයේ නායකත්වය දුන් බවත්, එය මධ්‍යම කාරක සභාවද අනුමත කළ බවත්, එසේ තිබියදී පිරිසක් ශ්‍රීලනිපය කැඩීමට මහින්ද රාජපක්ෂ සමග එක්ව ක්‍රියාකරන බව එහිදී ඔහු පෙන්වාදුන්නේය.ඉදිරි පළාත් පාලන මැතිවරණයට මෛත්‍රිපාල සිරිසේන ජනාධිපතිවරයා ශ්‍රීලනිප නායකත්වය දෙන බවත්, සියලූම අපේක්ෂකයින්ට නාමයෝජනා දෙන බවත්, ඇමතිවරයා කීවේය.බැසිල් රාජපක්ෂ මහතා පක්ෂය කැඩුවොත් ශ්‍රීලනිපය දෙකඩ විය හැකි බවත්, එසේම ශ්‍රී ලංකා නිදහස් පක්ෂය කඩාගෙන ගිය තෙවැනි බලවේගයකට යහපත් වී නැති බවත්, හෙතෙම කියා සිටියේය.මහින්ද රාජපක්‍ෂ මහතා ලැබූ මැතිවරණ පරාජයන්හි වගකීම භාරගෙන විදේශගතව සිටි ඔහු නැවත පැමිණ පක්‍ෂයට තුන්වැනි පරාජයත් ලබාදෙන්නට උත්සාහ කරමින් සිටින බවද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=61393", "Category": null, "Parent URL": null}