{"Source": "Adaderana", "Timestamp": "December 1, 2013 02:26 pm", "Headline": "කාන්තාවක් ගුද මාර්ගයේ රන් සඟවාගෙන රටින් පිටවෙන්න හදලා", "News Content": "ගුද මාර්ගයේ රත්‍රං සඟවාගෙන විදෙස් ගතවීමට සුදානම් වූ කාන්තාවක් ශ්‍රී ලංකා රේගුව විසින් පළමු වතාවට අත්අඩංගුවට ගෙන තිබේ. රේගු දෙපාර්තමේන්තුවේ නීති අංශයේ අධ්‍යක්ෂ ලෙස්ලි ගාමිණි මහතා සඳහන් කළේ ඊයේ පස්වරුවේ මෙම කාන්තාව ඉන්දියාවේ චෙන්නායි නුවර බලා පිටත්ව යාමට සුදානම්ව සිටි බවයි. අත්අඩංගුවට ගත් කාන්තාව ගුද මාර්ගයේ සඟවාගෙන ග්‍රෑම් 116ක බරින් යුත් රත්‍රං කැබලි 02ක් ගෙන යාමට උත්සාහ දරා තිබේ. ඊට අමතරව සාදා නිම නොකළ රන් වළලු 03ක් සහ රන් මාලයක් ද ඇය සතුව තිබී සොයාගත් බව ලෙස්ලි ගාමිණි මහතා සඳහන් කළේය. සැකකාරිය සතුව තිබු රත්‍රං වල සම්පුර්ණ වටිනාකම දාහත් ලක්ෂ 30,000ක් පමණ වන බව සඳහන්ය. ගුදමාර්ගයේ සඟවාගෙන රත්‍රං ගෙනයාම සම්බන්ධයෙන් කාන්තාවක් අත්අඩංගුවට ගත් ප්‍රථම අවස්ථාව මෙය බව රේගු දෙපාර්තමේන්තුවේ නීති අංශයේ අධ්‍යක්ෂ ලෙස්ලි ගාමිණි මහතා පැවසීය. මිට පෙර මෙවැනි සිද්ධීන් බොහෝමයක් වාර්තා වුවද ඒ සියල්ලටම සම්බන්ධව තිබුණේ පිරිමි අය වන අතර කාන්තාවක් මෙවැනි ක්‍රියාවකට සම්බන්ධ වූ පළමු වතාව ලෙස මෙය සැලකෙයි. මීට අමතරව රත්‍රං රැගෙන චෙන්නායි බලා යාමට පැමිණි තවත් පුද්ගලයින් දෙදෙනෙකු ගුවන් තොටුපළ රේගුව විසින් අත්අඩංගුවට ගෙන ඇත. එක් සැකකරුවෙකු සතුව තිබී රත්‍රං කම්බි 04ක් සොයාගෙන ඇති අතර අනෙක් සැකකරුගේ ජංගම දුරකථනයේ බැටරියට අලවා තිබිය දී රත්‍රං කැබැල්ලක් සොයාගත් බව ලෙස්ලි ගාමිණි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39246", "Category": null, "Parent URL": null}