{"Source": "Adaderana", "Timestamp": "April 9, 2012 12:43 pm", "Headline": "දකුණු කළුතර දක්වා දුම්රිය ගමන මාතරට දිගුවෙයි", "News Content": "අලුත් අවුරුදු උත්සවය නිමිත්තෙන් මුහුදුබඩ දුම්රිය මාර්ගයේ විශේෂ දුම්රිය සේවාවක් ක්‍රියාත්මක කිරීමට දුම්රිය දෙපාර්තමේන්තුව තීරණය කර තිබේ. ඒ අනුව මෙතෙක් මරදාන සිට දකුණු කළුතර දක්වා පමණක් සීමා වී තිබූ දුම්රිය ධාවනය ලබන 11 වැනි දින සිට මාතර දක්වා ධාවනය වන බව දුම්රිය වාණිජ අධිකාරී පී.ඩබ්ලිව්.එස්. සිසිර කුමාර මහතා සඳහන් කළේය. අදාළ විශේෂ දුම්රිය ධාවනය අප්‍රේල් මස 18 වැනි දින දක්වා සිදුකෙරෙන බව සිසිර කුමාර මහතා ප්‍රකාශ කළේය. එමෙන්ම මරදාන සිට මාතර දක්වා දුම්රිය 07 ක්, දකුණු කළුතර දක්වා දුම්රිය 02 ක්, ගාල්ල දක්වා එක් දුම්රියක් ද ලෙස විශේෂ දුම්රිය ධාවනය සිදුවන බව ඒ මහතා පෙන්වාදුන්නේය. ගාල්ල සහ මාතර අතර විශේෂ දුම්රියක් හා කොළඹ කොටුවේ සිට හැටන් දක්වා විශේෂ දුම්රියක් ධාවනය කෙරෙන බව අද දෙරණ වෙත අදහස් දක්වමින් සිසිර කුමාර මහතා සඳහන් කළේය. කොළඹ කොටුවේ සිට රඹුක්කන දක්වාත්, මහව දක්වාත් විශේෂ දුම්රිය සේවා යෙදවීමට මේ වනවිට ද කටයුතු යොදා ඇති බව ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23388", "Category": null, "Parent URL": null}