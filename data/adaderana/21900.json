{"Source": "Adaderana", "Timestamp": "February 6, 2012 08:32 am", "Headline": "අදත් බොහෝ ප්‍රදේශවලට වැසි - අකුණුවලින් ප්‍රවේශම්වන්න", "News Content": "දිවයිනේ බොහෝ ප්‍රදේශවලට අද(06) දිනයේත් වැසි සහිත කාලගුණ තත්ත්වයක් අපේක්ෂා කරන බව කාලගුණ විද්‍යා දෙපාර්තමේන්තුව පවසයි. ගිගුරුම් සහිත වැසි සමඟ ඇතිවන අකුණු අනතුරු අවම කර ගැනීමට ජනතාව අවධානය යොමු කළ යුතු බව කාර්යයේ නියුතු කාලගුණ විද්‍යාඥ චමින්ද ද සිල්වා මහතා සඳහන් කළේය. උතුර, නැගෙනහිර, උතුරු මැද, මධ්‍යම සහ ඌව පළාත්වලට තරමක අධික වැසි තත්ත්වයක් අපේක්ෂා කළ හැකි බව ද ඒ මහතා ප්‍රකාශ කළේය. අපර භාගයේ දී හෝ සන්ධ්‍යා කා‍ලයේ දී දිවයිනේ අනෙකුත් ප්‍රදේශවලත් තැනින් තැන ගිගිරුම් සහිත වැසි වර්ධනයවීමක් සිදුවන බව චමින්ද ද සිල්වා මහතා පෙන්වාදුන්නේය. දිවයිනට නැගෙනහිර, ගිනිකොණ දිග සහ දකුණු මුහුදු ප්‍රදේශවල විටින් විට වැසි ඇතිවන බවත් හෙතෙම වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=21900", "Category": null, "Parent URL": null}