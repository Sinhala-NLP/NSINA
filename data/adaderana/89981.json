{"Source": "Adaderana", "Timestamp": "May 28, 2018 09:53 pm", "Headline": " හෙඳ සේවාවට බඳවා ගන්නා පුරුෂ ප්‍රතිශතය සංශෝධනයට සුව ඇමැතිගෙන් යෝජනාවක්", "News Content": "හෙද සේවාව සඳහා පුරුෂ පක්ෂය බඳවා ගැනීමේ ප්‍රතිශතය වැඩි කිරීමට අවධානය යොමුව ඇති බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. රජයේ හෙද නිලධාරීන්ගේ සංගමය සමඟ සෞඛ්‍ය අමාත්‍යාංශයේ දී පසුගියදා පැවැති සාකච්ඡාවක දී සෞඛ්‍ය අමාත්‍යවරයා මේ බව පැවැසීය. හෙද සේවාව තුළ මේ වන විට හෙද හෙදියන් 31,000 ක් පමණ සේවය කරන අතර, 7,000 ක පමණ පුරප්පාඩු ඇත. වෙනත් රටවල පුරුෂ පක්ෂයෙන් හෙද සේවාවට බඳවා ගැනීමේ දී සළකා බලන ප්‍රතිශත පිළිබඳව ද අවධානය යොමු කර වාර්තාවක් සකස් කරන ලෙස සෞඛ්‍ය අමාත්‍යවරයා නියෝජ්‍ය සෞඛ්‍ය සේවා අධ්‍යක්ෂ ඩොනල්ඩ් මුරගේ මහතාට දැනුම් දෙන ලදී. මේ වන විට හෙද සේවාව සඳහා බඳවා ගැනීමට අයදුම්පත් ලබා දී ඇති පුරුෂ අයදුම්කරුවන් වැඩි වශයෙන් බඳවා ගැනීමට ඇති හැකියාව පිළිබඳව ද මෙහිදී සාකච්ඡා කෙරුණි. හෙද විද්‍යාලවල සේවය කරන හෙද ආචාර්යවරුන්ගේ දීමනාව රුපියල් 10,000 සිට 20,000 දක්වා වැඩි කිරීමට ද පියවර ගන්නා ලෙස සෞඛ්‍ය අමාත්‍යවරයා දැනුම් දෙන ලදී. හෙද හෙදියන්ගේ නිල නිවාස ගැටළුව පිළිබඳව ද මෙහිදී සාකච්ඡා කරන ලදී. එහිදී සෞඛ්‍ය අමාත්‍යවරයා ප්‍රකාශ කළේ වෛද්‍යවරුන් සඳහා නිල නිවාස ඉදිකිරීමෙන් පසු හෙද හෙදියන් සඳහා ද නිල නිවාස ඉදිකරන බවයි. මෙම සාකච්ඡාවට සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා, නියෝජ්‍ය අධ්‍යක්ෂ ජනරාල්වරුන් වන සුනිල් ද අල්විස් සහ ඩොනල්ඩ් මුරගේ යන මහත්වරුන්, රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා ඇතුළු පිරිසක් එක්ව සිටිහ.", "URL": "https://sinhala.adaderana.lk/news.php?nid=89981", "Category": null, "Parent URL": null}