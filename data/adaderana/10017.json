{"Source": "Adaderana", "Timestamp": "August 4, 2010 08:31 am", "Headline": "රුවන් වීරකෝන් ගැන නීතිපති අධ්‍යයනය කරනවාලු", "News Content": "මාධ්‍යවේදී රුවන් වීරකෝන් සම්බන්ධයෙන් ගත යුතු නීතීමය ක්‍රියාමාර්ග පිළිබඳ අධ්‍යයනය කරමින් සිටින බව නීතීපතිවරයා ශ්‍රේෂ්ඨාධිකරණයට දැනුම් දී තිබේ. ජෙනරාල් සරත් ෆොන්සේකා සමඟ එක්ව රජය පෙරළීමට කුමන්ත්‍රණය කළ බවට එල්ල වී ඇති චෝදනා වලින් තමා නිදහස් කරන්නැයි ඉල්ලා රුවන් වීරකෝන් මහතා විසින් ඉදිරිපත් කළ මූලික අයිතාවාසිකම් පෙත්සමට කරුණු ඉදිරිපත් කරමින් නීතීපතිවරයා මේ බව දැනුම් දී ඇති බව සඳහන් වේ. නීතීපතිවරයා දැනුම් දී ඇත්තේ අදාළ මාධ්‍යවේදීයා සම්බන්ධයෙන් රහස් පොලිසිය සිදු කළ සියලුම පරීක්ෂණ වාර්තා අධ්‍යයනය කරමින් සිටින බවයි. අදාළ කරුණු සලකා බැලූ ශ්‍රේෂ්ඨාධිකරණය ලබන සැප්තැම්බර් 3 වනදා පෙත්සම යළි කැඳවීමට නියෝග කරන ලදී. එදිනට රුවන් වීරකෝන් මහතා සම්බන්ධයෙන් ගන්නා පියවර පිළිබඳ අධිකරණයට දැනුම් දෙන ලෙස නීතීපතිවරයාට වැඩිදුරටත් නියෝග කර තිබේ.", "URL": "https://sinhala.adaderana.lk/news.php?nid=10017", "Category": null, "Parent URL": null}