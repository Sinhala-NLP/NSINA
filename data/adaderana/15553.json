{"Source": "Adaderana", "Timestamp": "April 19, 2011 08:25 am", "Headline": "ශ්‍රී ලංකා -බංග්ලාදේශ ද්වීපාර්ශ්වික ගිවිසුම් 05 ක්", "News Content": "ශ්‍රී ලංකාව හා බංග්ලාදේශය අතර ද්වීපාර්ශ්වික ගිවිසුම් පහකට අත්සන් තබා තිබේ. කෘෂිකර්ම, අධ්‍යාපන, පශු සම්පත්, ‍තොරතුරු සහ වෙළඳ සහයෝගීතාව යන ක්ෂේත්‍ර යටතේ මෙම ගිවිසුම්වලට එළඹ ඇති බව වාර්තා වේ. බංග්ලාදේශයේ තෙදින නිල සංචාරයක නිරතව සිටින ජනාධිපති මහින්ද රාජපක්ෂ මහතා සහ බංග්ලාදේශ අග්‍රාමාත්‍ය ෂෙයික් හසීනා ඉදිරියේ දෙරටේ නියෝජිතයින් මෙම ගිවිසුම්වලට අත්සන් තබා ඇත. ඊයේ(18) පස්වරුවේ ජනාධිපති මහින්ද රාජපක්ෂ මහතා සහ බංග්ලාදේශ අග්‍රාමාත්‍යවරිය අතර ද්වීපාර්ශවික සාකච්ඡා ද පැවති බව ජනාධිපති මාධ්‍ය අංශය ප්‍රකාශ කරනු ලැබීය. තෙදින නිල සංචාරය ආරම්භ කරමින් ඊ‍යේ දිනයේ ජනාධිපතිවරයා බංග්ලාදේශ නිදහස් ස‍ටනේ විරුවන් සිහිවීම පිණිස ඉදිකර ඇති ජාතික විරු ස්මාරකය වෙත පුෂ්පෝපහාර දක්වා තිබේ. එහිදී ජනාධිපති මහින්ද රාජපක්ෂ මහතා එම භූමියේ අඹ පැළයක් ද රෝපණය කළ බව ජනාධිපති මාධ්‍ය අංශය නිවේදනය කරනු ලැබීය. ජනාධිපතිවරයාගේ මෙම සංචාරය සඳහා ජනාධිපති ආර්යා ශිරන්ති රාජපක්ෂ මහත්මිය සමග විදේශ කටයුතු අමාත්‍ය ජී.එල්. පීරිස්, පාර්ලිමේන්තු මන්ත්‍රී සජින් වාස් ගුණවර්ධන, නියෝජ්‍ය අමාත්‍ය එම්.එච්.එම්. අස්වර් සහ ජනාධිපති ලේකම් ලලිත් වීරතුංග යන මහත්වරුන් ද එක්ව සිටියි.", "URL": "https://sinhala.adaderana.lk/news.php?nid=15553", "Category": null, "Parent URL": null}