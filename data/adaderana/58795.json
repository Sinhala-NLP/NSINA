{"Source": "Adaderana", "Timestamp": "March 31, 2016 04:32 pm", "Headline": "සිසිලි කොතලාවලට ඇප!", "News Content": "ගෝල්ඩන් කී මූල්‍ය වංචාව සම්බන්ධයෙන් රක්ෂිත බන්ධනාගාර ගතව සිටි සිසිලි කොතලාවල මහත්මිය අභියාචනාධිකරණයේ නියෝගයක් අනුව ඇප මත මුදාහැරීමට කොළඹ මහාධිකරණය අද නියෝග කර තිබේ. ඒ අනුව ඇය රුපියල් ලක්ෂයක මුදල් ඇප සහ රුපියල් ලක්ෂ 10 බැගින් වූ ශරීර ඇප දෙකක් මත මුදාහැරීමට කොළඹ මහාධිකරණ විනිසුරු මනිලාල් වෛද්‍යතිලක මහතා නියෝග කර ඇත. ඇපකරුවන් දෙදෙනාගෙන් එක් අයෙකු රජයේ විධායක ශ්‍රේණියේ පුද්ගලයෙකු විය යුතු බව සඳහන් කළ මහාධිකරණ විනිසුරුවරයා අනෙක් තැනැත්තා ළඟම ඥාතියෙකු විය යුතු බව දැනුම්දුන්නේය.එමෙන්ම සැකකාරියගේ විදේශ ගමන් බලපත්‍රය අධිකරණය වෙත භාරදිය යුතු බව ද විනිසුරුවරයා නියෝග කර ඇත.වැඩිදුර නඩු විභාගය අප්‍රේල් මස 27 වැනිදාට කල් තබන බව අද දෙරණ අධිකරණ වාර්තාකරු සඳහන් කළේය.අභියාචනාධිකරණය විසින් සිසිලි කොතලාවල මහත්මිය ඇප මත මුදාහරින ලෙස පසුගියදා නියෝගයක් නිකුත් කර තිබු අතර එම නියෝගයට අනුව මෙලෙස මහාධිකරණය විසින් ඇය ඇප මත මුදාහැරුණි.", "URL": "https://sinhala.adaderana.lk/news.php?nid=58795", "Category": null, "Parent URL": null}