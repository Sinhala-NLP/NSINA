{"Source": "Adaderana", "Timestamp": "December 27, 2012 12:00 pm", "Headline": "බුෂ්ට බරපතළයි!", "News Content": "රෝහල්ගතව ප්‍රතිකාර ලබන අමෙරිකානු හිටපු ජනාධිපති ජෝර්ජ් එච්.ඩබ්ලිව්.බුෂ්ගේ තත්ත්වය බරපතළ බව වාර්තා වේ. විදෙස් මාධ්‍ය වාර්තා කළේ පසුගිය ඉරිදා දින සිට දරුණු උණ රෝගයක් හේතුවෙන් හිටපු ජනාධිපතිවරයා පීඩා විඳින බවයි. මීට පෙර බ්‍රොන්කයිටීස් රෝගයෙන් පීඩාවිදි ජෝර්ජ් එච්.ඩබ්ලිව්.බුෂ් පසුගිය නොවැම්බර් මස 07 වන දින රෝහල් ගත කරනු ලැබීය. සතියක පමණ කාලයකින් පසු සුවය ලැබූ ඔහු යළිත් වරක් නොවැම්බර් මස 23 වන දින රෝහල් ගත කළ බව සඳහන්ය. කෙසේ වෙතත් ඔහුගේ තත්ත්වය සුව අතට හැරෙමින් පවතින බැවින් නත්තල් උත්සවය සැමරීමට රෝහලෙන් පිටව යා හැකි බවට වෛද්‍යවරුන් මීට පෙර ප්‍රකාශ කර තිබුණි. නමුත් පසුගිය ඉරිදා දින සිට ඔහුගේ තත්ත්වය බරපතළ වී ඇති බව වෛද්‍යවරුන් සඳහන් කර ඇත. මේවන විට 88 වැනි වියේ පසුවන හිටපු ජනාධිපති ජෝර්ජ්.එච්.ඩබ්ලිව්.බුෂ් 1989 වසරේ දී අමෙරිකාවේ 41 වන ජනාධිපතිවරයා වශයෙන් තේරී පත්විය.", "URL": "https://sinhala.adaderana.lk/news.php?nid=30288", "Category": null, "Parent URL": null}