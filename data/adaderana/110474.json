{"Source": "Adaderana", "Timestamp": "May 22, 2019 08:42 pm", "Headline": "අකුරැස්සේ වැටලීමක් අතරතුර වෙඩි වැදීමකින් පොලිස් නිලධාරියෙක් මරුට", "News Content": "අකුරැස්ස පොලිස් වසමේ ඌරුමුත්ත ප්‍රදේශයේ දී වැටලීමක් අතර තුර දී වෙඩි තැබීමකින් පොලිස් නිලධාරියෙක් ජීවිතක්ෂයට පත්ව තිබේ. නීති විරෝධී මත්පැන් වැටලීමකට ගිය පොලිස් නිලධාරීන් කණ්ඩායමකට සැකකරුවෙකු විසින් මෙම ප්‍රහාරය එල්ල කර ඇතැයි පොලිස් මාධ්‍ය ප්‍රකාශක කාර්යාලය පවසයි. අද(22) සවස 5 ට පමණ මෙය සිදුව තිබේ. මියගිය නිලධාරියා වයස අවුරුදු 30 ක් වු කොළඹගේවත්ත, දිද්දෙණිය, කනංකේ ලිපිනයේ පදිංචිකරුවෙක් වන අකුරැස්ස පොලිස් ස්ථානයට අනුයුක්ත කල‍හගේ ලොකුගේ කසුන් සම්පත් නැමති පොලිස් කොස්තාපල් (77290) වරයෙකි. මෙම වෙඩි තැබීම සිදු කල පුද්ගලයා එම ප්‍රදේශයේ පදිංචි ලොකුගේ ධර්මසිරි නැමැත්තෙක් බව පොලීසිය හඳුනාගෙන තිබේ. ඔහු මේ වන විට ප්‍රදේශයෙන් පළා ගොස් ඇත. සැකකරු අත්අඩංගුවට ගැනීම සඳහා අකුරැස්ස පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=110474", "Category": null, "Parent URL": null}