{"Source": "Adaderana", "Timestamp": "September 1, 2019 06:47 pm", "Headline": "අගමැති සහ ඉන්දීය විදේශ අමාත්‍යවරයා අතර සාකච්ඡාවක්", "News Content": "අග්‍රාමාත්‍ය රනිල් වික්‍රමසිංහ මහතාගේ මාලදිවයින් නිල සංචාරය අතර තුර ඉන්දීය විදේශ කටයුතු අමාත්‍ය එස්.ජයශංකර් මහතා ඇතුළු රටවල් කිහිපයක නියෝජිතයින් සමඟ සාකච්ඡා පැවැත්වීමට නියමිතව තිබේ. ඉන්දීය සාගර සමුළුව අතර තුර මෙම සාකච්ඡා පැවැත්වීමට සැලසුම් කර ඇති බව ඉන්දීය මාධ්‍ය වාර්තා කළේය. අග්‍රාමාත්‍ය රනිල් වික්‍රමසිංහ මහතා සභාපතීත්වය දරණ ඉන්දීය සාගර සමුළුව ලබන 03 සහ 04 යන දෙදින තුළ මාලදිවයිනේ දී පැවැත් වේ. සිව්වන වරට සංවිධානය කරන මෙවර සමුළුවේදී රනිල් වික්‍රමසිංහ මහතාට අමතරව මාලදිවයින් ජනාධිපතිවරයා, ඉන්දීය විදේශ කටයුතු අමාත්‍යවරයා ඇතුළු රටවල් 35ක නියෝජිතයින් විසින් දේශන සිදුකිරීමට නියමිතයි. අග්‍රාමාත්‍ය රනිල් වික්‍රමසිංහ මහතා සිය මාලදිවයින් නිල සංචාරය ආරම්භ කරමින් හෙට (02) දිවයිනෙන් පිටත්ව යන අතර දෙරට අතර ද්වීපාර්ශවික සබදතා ශක්තිමත් කරගැනීම සම්බන්ධයෙන් සාකච්ඡා පැවැත්වීමට ද සැලසුම් කර තිබේ.", "URL": "https://sinhala.adaderana.lk/news.php?nid=118016", "Category": null, "Parent URL": null}