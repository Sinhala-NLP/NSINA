{"Source": "Adaderana", "Timestamp": "December 22, 2016 01:44 pm", "Headline": " මහින්ද යැව්වෙත් facebook - ආණ්ඩුවට එකේ වටිනාකම අමතකවෙලා", "News Content": "ඉදිරියේදී හඳුන්වාදීමට නියමිත සුපිරි ඇමති භූමිකාව අසත්‍යයක් බවට රජය විසින් නාට්‍ය රඟ දැක්වුවද එය සත්‍යයක් බව ජී.එල් පීරිස් මහතා පවසයි.“ ශ්‍රී ලංකා පොදුජන පෙරමුණ “ නව දේශපාලන පක්ෂයේ facebook පිටුව අද දිනයේ ආරම්භ කළ බවද මහාචාර්ය ජී.එල් පීරිස් මහතා කියයි.ඒ මහතා මේ බව ප්‍රකාශ කළේ අද(22) කොළඹදී පැවති මාධ්‍ය හමුවකට එක්වෙමිනි.මේ මගින් රට තුළ සිදුවන වංචා - දූෂණ හා අක්‍රමිකතාවන් සියල්ලක්ම ජනතාවට දැන ගැනීමට හා ඔවුන් දැනුම්වත් කිරීමට හැකියාවක් ලැබෙන බවද ඒ මහතා පවසයි.එමෙන්ම රජයේ අවශ්‍යතාවය වන්නේ මෙවැනි facebook පිටු මර්දනය කිරීම මගින් සත්‍ය ජනතාව අතරට යන අවස්ථාවන් මඟ හැරීම බවත් ඒ මහතා පෙන්වාදුනි.නමුත් හිටපු ජනාධිපති මහින්ද රාජපක්ෂ මහතා බලයෙන් පහ කිරීමට මෙන්ම මෛත්‍රීපාල සිරිසේන මහතා බලයට ගෙන ඒමට කටයුතු කළ ප්‍රධාන බලවේගය බවට facebook සමාජ ජාලයේ වැදගත්කම ඔවුන්ට අමතක වී ඇති බවද ඒ මහතා ප්‍රකාශ කර තිබේ.මේ මගින් සමාජය සමග විශාල ගමනක් යාමට බලාපොරොත්තු වන බවත්, එයට ජනතාවටද දායකවීමට හැකියාවක් ඇති බවත් ඔහු පෙන්වාදුනි.එමෙන්ම සෙලාන් බැංකුවේ කොටස් 7%ක් ලංකා බැංකුවේ තැන්පත් කිරීම හා පුද්ගලයෙකු විසින් එම කොටස් මිලදී ගත් පසු අගමැතිවරයා විසින් එය අත්හිටුවීමට කටයුතු කළ සිද්ධිය සම්බන්ධයෙන් අදහස් දැක්වූ ඒ මහතා කියා සිටියේ මෙවැනි තත්ත්වයන්ට අගමැතිවරයා ක්‍රියාකළද මහ බැංකු බැඳුම්කර සිද්ධිය වැනි විශාල සිදුවීමකදී ඔහු මුනිවත රකින බවයි.එවැනි සිදුවීමකදී කිසිඳු පිළිවෙතක් අනුගමනය නොකළ අගමැතිවරයා විසින් වර්තමානයේදී ජනතාවගේ අවධානය වෙනතක යොමු කිරීමට යත්න දරණ බවද ඒ මහතා පවසයි.ඉදිරියේදී හඳුන්වාදීමට නියමිත සුපිරි ඇමති භූමිකාවට විශාල වශයෙන් බලතල රාශියක් පැවරෙන බවත්, ජනාධිපතිට හා සමාන බලතල තුළින් රට දෙකඩ කිරීමට පවා ඔහුට බලයක් ඇති බව ඔහු ප්‍රකාශ කර තිබේ.එමෙන්ම රට තුළ විවිධ කර්මාන්ත ඇති කිරීමට මෙන්ම පවතින කර්මාන්ත අත්හිටුවීමට හා ඕනෑම ආයෝජකයෙකුට අවස්ථාව දීමට වුවද හැකියාවක් ඇති බව ඔහු පෙන්වාදුනි.හම්බන්තොට වරායේ සිදුවීම තුළ අගමැතිවරයා විසින් සිද්ධියට අදාළ පුද්ගලයාගෙන්ම වාර්තාවක් ඉල්ලා ඇති බව පෙන්වාදෙන ඒ මහතා කියා සිටියේ, අග්‍රමාත්‍යවරයා විසින්ම මාධ්‍යවේදීන්ගේ නම් පාර්ලිමේන්තුව තුළ ප්‍රකාශයට පත් කරමින් තර්ජනය කරන කාලයක හමුදාපතිවරයාගේ මෙම ක්‍රියාව අරුමයක් නොවන බවයි.අගමැතිගේ ආදර්ශය හමුදාපතිවරයා විසින් ගෙන ඇති බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=67252", "Category": null, "Parent URL": null}