{"Source": "Adaderana", "Timestamp": "December 27, 2011 01:32 pm", "Headline": " වළං කඩේට පැන්න හරක් වෙන්න එපා-ප්‍රතිඵල අහෝසි කරන්න හේතුවක් නෑ", "News Content": "උසස් පෙළ ප්‍රතිඵල කිසිසේත්ම අහෝසි නොකරන බවත්,ඊට කිසිදු හේතුවක් නොමැති බවත් විභාග කොමසාරිස් ජනරාල් අනුර එදිරිසිංහ මහතා පවසයි. දිස්ත්‍රීක් කුසලතාවය ගණනය කිරීමේදී පැවති තාක්ෂණික දුර්වලතාවය මේවන විට සම්පූර්ණයෙන් යථා තත්ත්වයට පත්කර ඇති බවත්,දිවයින් කුසලතාව මෙන්ම ශ්‍රේණිගත කිරීම්වල කිසිදු වැරදීමක් සිදුනොවුණු බවත් හෙතෙම අද දෙරණට කියා සිටියේය. සාමාන්‍යයෙන් විභාග අංක සකස් කිරීමේදී සාමාන්‍ය පෙළනම් අංක 8 ක් වන සේත්,උසස් පෙළනම් අංක 7 ක් වනසේත් නිර්මාණය කරනු ලබන බවත්,එහිදී ඇතැම්විට වෙනත් විභාගයකට සකස් කළ අංකයක් පවා යළි ලැබිය හැකි බවත් ඔහු පෙන්වා දුන්නේය. එසේ වුවද අදාළ විභාගයට අදාළ අංකය නිවරදිව ඇතුළත් කිරීමෙන් නිවරදි ප්‍රතිඵල දැකගත හැකිවෙනු ඇති බවත්,තමා වෙනත් විභාග වලට පෙනී සිටි අංකයක් වරදවා යෙදීමෙන් දෝෂ සහගත ප්‍රතිඵල දැකියහැකිවීම අහම්බයක් නොවන බවත් කොමසාරිස්වරයා සඳහන් කළේය. විභාග ප්‍රතිඵල වැරදි බවට නගන චෝදනා තරයේ ප්‍රතික්ෂේප කරන බවත්,වැරදි අංක යොදා වැරදි ලැබෙන වැරදි ප්‍රතිඵල පිළිබඳ තමන්ට වගකීමක් නොමැති බවත් ඔහු කියා සිටියේය. අනෙක් අතට දිස්ත්‍රීක් කුසලතාවය විශ්ව විද්‍යාලයට ඇතුළත්වීමට කිසිදු අදාළත්වයක් නොමැති බවත්,අදාළ වන්නේ ඉෂෙඩ් අගය පමණක් බවත් විභාග දෙපාර්තමේන්තුව මගින් පැහැදිලිව පෙන්වාදී ඇති බවත් කොමසාරිස්වරයා අවධාරණය කළේය. එහෙත් වළං කඩේ‍ට පැන්න හරක් මෙන් ඇතැම් මාධ්‍ය වැරදි ප්‍රචාරයන් ගෙනයමින් සමාජය තුළ අස්ථාවරත්වයක් නිර්මාණය කිරීම සඳහා කටයුතු කරමින් සිටීම ඉතා කනගාටුදායක බව කොමසාරිස්වරයා කියා සිටියේය. අධ්‍යාපන අමාත්‍යවරයා විදේශගතව සිටින බැවින් ඔහු ලංකාවට පැමිණි වහාම මාධ්‍ය හමුවක් පවත්වා දිවයිනේ වැඩිම ලකුණු ලබාගත් සිසු සිසුවියන් පිළිබඳ තොරතුරු ප්‍රකාශයට පත් කරන බව කොමසාරිස්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20976", "Category": null, "Parent URL": null}