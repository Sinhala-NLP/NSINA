{"Source": "Adaderana", "Timestamp": "February 15, 2018 11:15 am", "Headline": "මාස තුනකට පෙර මිය ගිය සිව්දරු මවගේ ඇටසැකිල්ල නිවසේ තිබී සොයා ගනියි", "News Content": "සිව්දරු මවගේ ඇට සැකිල්ල පාලු නිවසේ තිබි සොයා ගෙන ඇති බව අද දෙරණ වාර්තාකරු පවසයි. මළ සිරුර මියගොස් මාස තුනක් පමණ ඉක්ම ගොස් ඇති බවට සැක කෙරේ. නෝටන් බ්‍රිජ් පොලිස් වසමට අයත් කිරිවන්එළිය ග්‍රාමයේ නිවසක තිබී කාන්තා මළ සිරුරක ඇට කොටස් හා හිස හමුවී ඇති බව නෝටන් බ්‍රිජ් පොලීසිය පවසයි. මෙසේ සොයාගෙන ඇත්තේ, එම ගෙහිමි කාන්තාව වන හැත්තෑ නම හැවිරිදි රාජපක්ෂ මුදියන්සේලාගේ කුසුමාවතී නැමති සිව් දරු මවකි. මෙම කාන්තාව හුදෙකලා නිවසක තනිවම පදිංචිව සිට ඇති අතර මාස තුනක පමණ කාලයකින් වැඩිහිට දීමනාව ලබා ගැනීම සඳහා නොපැමිණි නිසා අසල්වාසී ඥාතීන් පිරිසක් විසින් පෙරේදා (14) පස්වරුවේ ඇය පදිංචිව සිටි නිවසට ගොස් සොයා බැලීමේදී නිවස තුළ ඇඳ අසල තිබී ඇගේ ශරීරයේ ඇටකටු හා හිස දක්නට ලැබුණ බවට නෝටන් බ්‍රිජ් පොලීසියට පැමිණිළි කර ඇත. මෙම කාන්තාවගේ දරුවන් සිව් දෙනාගෙන් වැඩිහිටි පුත්‍රයා හා ස්වාමියා වසර කීපයකට පෙර මිය ගොස් ඇති අතර අනෙක් දරුවන් ඈත ප්‍රදේශවල පදිංචිව සිටිති. ඇය වැඩිහිටි දීමණාව ලබා ගනිමින් තනිවම නිවසේ ජීවත් වෙමින් සිටි බව අසල්වාසීහූ පවසති. මෙම මරණය සම්බන්ධව මහේස්ත්‍රාත් පරීක්ෂණය ඊයේ (15) හැටන් මහෙස්ත්‍රාත්වරයා විසින් පැවැත්වීමට නියමිතව තිබුණි. නෝටන්බ්රීසජ් පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=84359", "Category": null, "Parent URL": null}