{"Source": "Adaderana", "Timestamp": "August 24, 2017 12:56 pm", "Headline": "මත්ද්‍රව්‍ය ව්‍යාප්තිය වැළැක්වීමට ආරක්ෂ අංශ ප්‍රධානීන්ට උපදෙස්", "News Content": "මත්පෙති හා මත්ද්‍රව්‍ය රට තුළ ව්‍යාප්ත වීම වැළැක්වීම සඳහා පොලීසියේ සහ ත්‍රිවිධ හමුදා බුද්ධි අංශවල මෙහෙය වීමෙන් විශේෂ වැඩපිළිවෙලක් ක්‍රියාවට නංවන ලෙස ජනාධිපති මෛත්‍රීපාල සිරිසේන මහතා ආරක්ෂක අංශ ප්‍රධානීන්ට උපදෙස් ලබා දී තිබේ. මත්ද්‍රව්‍ය නිවාරණය පිළිබඳ ජනාධිපති කාර්යාලයේ පැවති විශේෂ රැස්වීමකදී ජනාධිපතිවරයා මෙම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. එම සාකච්ඡාව සඳහා නීතිය, සාමය හා දක්ෂිණ සංවර්ධන අමාත්‍ය සාගල රත්නායක, නීතිපති ජයන්ත ජයසූරිය, නාවික හමුදාපති රියර් අද්මිරාල් ට්‍රැවිස් සින්නයියා, පොලිස්පති පුජිත ජයසුන්දර යන මහත්වරුන් ඇතුළු ආරක්ෂක අංශ ප්‍රධානීන් සහභාගී වී තිබේ. නීති විරෝධී මත්ද්‍රව්‍ය අලෙවි කිරීම සහ මෙරටට රැගෙන ඒම පිළිබඳ නීති කෙතරම් ශක්තිමත් කර තිබුණ ද දිවයිනේ ඇතැම් ප්‍රදේශවල මත්කුඩු සහ මත්පෙති ව්‍යාපෘතිය ඉහළ ගොස් ඇති බව ජනාධිපතිවරයා මෙහිදි නිලධාරීන්ට පෙන්වා දී ඇත. මේ වන විට බරපතළ සමාජ අභියෝගයක් බවට පත්ව ඇති මෙම ව්‍යවසනයෙන් තරුණ පරපුර නිදහස් කරගැනීම සඳහා සමාජයේ වගකිව යුතු සියලු පිරිස්වල කඩිනම් අවධානය යොමුවිය යුතු බව ජනාධිපතිවරයා අවධාරණය කර තිබේ. රට තුළට මත්ද්‍රව්‍ය ගෙන ඒම වැළැක්වී සඳහා දැනට ක්‍රියාත්මක වැඩපිළිවෙල දැඩිව ක්‍රියාත්මක කරන ලෙස සහ එම කටයුතුවල දී විදෙස් රටවල සහයෝගය ලබාගන්නා ලෙස ජනාධිපතිවරයා මෙහිදි ආරක්ෂක අංශ ප්‍රධානීන්ට උපදෙස් ලබා දී ඇති බව සඳහන් වෙයි. මීට අමතරව පාසල් දරුවන් ඉලක්ක කරගනිමින් සිදුකෙරෙන මත්ද්‍රව්‍ය ජාවාරම මැඩලීමට පුළුල් වැඩපිළිවෙලක් ඔස්සේ කටයුතු කරන ලෙස ද ජනාධිපති මෛත්‍රීපාල සිරිසේන මහතා නිලධාරීන්ට දැනුම්දුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=76632", "Category": null, "Parent URL": null}