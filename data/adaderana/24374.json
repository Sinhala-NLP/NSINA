{"Source": "Adaderana", "Timestamp": "May 19, 2012 04:11 pm", "Headline": "ඉතාලියේ පාසලක් ඉදිරිපිට බෝම්බ පිපිරීමක්", "News Content": "ඉතාලියේ බ්‍රින්දිසි නුවර පාසලක් ඉදිරිපිට බෝම්බ පිපිරීමක් සිදුව තිබේ. පිපිරීමෙන් එක් පාසල් සිසුවියක් ජීවිතක්ෂයට පත්ව ඇති අතර තවත් සිසුන් 7 දෙනෙකු තුවාල ලබා ඇති බව විදෙස් මාධ්‍ය වාර්තා කරයි. සිසුන් උදෑසන පාසල වෙත පැමිණෙමින් සිටින අවස්ථාවේ දී මෙම පිපිරුම සිදුව ඇති බව සඳහන්ය. පාසල අසල තිබූ කසල බඳුනක මෙම පිපිරීම සිදුව ඇති බව එරට මාධ්‍ය වාර්තා කරයි. මෙහිදී පිපිරීම් කිහිපයක් සිදුව ඇති අතර එරට තුළ ක්‍රියාත්මක වන මාෆියා සංවිධානයක් විසින් මෙම පිපිරීම සිදුකරන්න‍ට ඇති බව බ්‍රින්දිසි නුවර නගරාධිපතිවරයා පවසයි. කෙසේවෙතත් සිද්ධිය සම්බන්ධයෙන් ‍මේ වන විට එරට පොලිසිය විසින් විමර්ශන කටයුතු ආරම්භ කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=24374", "Category": null, "Parent URL": null}