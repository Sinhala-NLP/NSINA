{"Source": "Adaderana", "Timestamp": "August 12, 2014 01:28 pm", "Headline": "අතුරුදන් වූවන් සොයන ජනපති කොමිසමට බැ‍ඳෙන්නැයි ඉන්දියානුවෙකුටත් ආරාධනා", "News Content": "අතුරුදන්වූවන් පිළිබඳ විමර්ශනය කිරීමේ ජනාධිපති කොමිසමට උපදෙස් ලබාදීම සඳහා පත් කළ උපදේශන මණ්ඩලයට ඉන්දියානු ජාතික මානව හිමිකම් පිළිබඳ ක්‍රියාකාරිකයෙකුට ද ආරාධනයක් කර තිබේ. “ද හින්දු“ පුවත් පත වාර්තා කර තිබුණේ ඒ සඳහා රාජ්‍ය නොවන සංවිධානයක ප්‍රධානියෙකු වන අව්දාස් කෞෂාල් හට ආරාධනා කර ඇති බවයි. ජනාධිපති මහින්ද රාජපක්ෂ මහතා තමාට දුරකථනයෙන් අමතා අදාළ ආරාධනය සිදුකළ බවට අව්දාස් කෞෂාල් “ද හින්දු“ පුවත්පතට ප්‍රකාශ කර ඇත. එම ආරාධනය තමා පිළිගන්නා අතර අදාළ උපදේශක කමිටුවට තමා නම් කරන්නේ නම් ඒ පිළිබඳ සතුටට පත් වන බව ද ඔහු ප්‍රකාශ කළ බව “ද හින්දු “ පුවත්පත වාර්තා කරයි. උපදේශක මණ්ඩලය සඳහා ඉන්දීය ජාතික අව්දාස් කෞෂාල් හට ආරාධනා කර ඇත්ද යන්න පිළිබඳ අද දෙරණ ජනාධිපති ප්‍රකාශක මොහාන් සමරනායක මහතාගෙන් විමසීමක් කළේය. එහිදී ඔහු සඳහන් කළේ උපදේශන මණ්ඩලය සඳහා මේ වන විට නම් කිහිපයක් යෝජනා වී ඇති බවයි. අදාළ පත්කිරීම් පිළිබඳ මේ වන විට අධ්‍යයනය කරමින් සිටින බව මොහාන් සමරනායක මහතා වැඩිදුරටත් පැවසුවේය. අතුරුදන්වූවන් පිළිබඳ විමර්ශනය කිරීමේ ජනාධිපති කොමිසම සඳහා නීති උපදෙස් ලබාදීමට ජනාධිපති මහින්ද රාජපක්ෂ මහතා විසින් මීට පෙර ජාත්‍යන්තර විශේෂඥයින් තිදෙනෙකුගෙන් යුත් මණ්ඩලයක් පත්කරනු ලැබීය. අදාළ මණ්ඩලයට තවත් විශේෂඥයින් තිදෙනෙකු පත්කරන බව ජනාධිපති මහින්ද රාජපක්ෂ මහතා පසුගියදා මාධ්‍ය ආයතන ප්‍රවෘත්තී ප්‍රධානීන් සමඟ පැවති සාකච්ඡාවේ දී සඳහන් කළේය.", "URL": "https://sinhala.adaderana.lk/news.php?nid=45298", "Category": null, "Parent URL": null}