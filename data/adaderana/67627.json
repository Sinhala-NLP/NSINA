{"Source": "Adaderana", "Timestamp": "January 2, 2017 02:22 pm", "Headline": "කුමන රජයක් ආවත් රාජ්‍ය සේවකයින් වගකීම් ඉටුකළ යුතුයි", "News Content": "රාජ්‍ය සේවයට එක්වූ රාජ්‍ය සේවකයන් කුමන රජයක් බලයට පත් වුවද රාජ්‍ය සේවයේ වගකීම් නොපිරිහෙලා ඉටු කළයුතු බවත් ඔවුන් දේශපාලඥයන් හා රජය විසින් ගනු ලබන ආර්ථික හා දේශපාලන තීන්දු ක්‍රියාත්මක කළ යුතු බවත් අමාත්‍ය නිමල් සිරිපාල ද සිල්වා මහතා පවසයි. එසේම ආණ්ඩුව කොතෙක් කල් පවතීද, තිබෙන්නේ කුමන ආණ්ඩුවද යන්න රාජ්‍ය සේවකයන් ප්‍රශ්නයක් කර ගත යුතු නැති බවත් ඒ මහතා ප්‍රකාශ කර සිටියි. ප්‍රවාහන හා සිවිල් ගුවන් සේවා අමාත්‍යාංශයේ නව වසර සඳහා වැඩ ආරම්භ කිරීම වෙනුවෙන් අද(02) එම අමාත්‍යාංශයේ පැවති සේවක හමුවකදී ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා මේ බව පැවසුවේය.මෙරටේ රාජ්‍ය සේවයට වඩා බලවත් වී ඇත්තේ රාජ්‍ය නොවන සංවිධාන බවත් රාජ්‍ය සේවයේ හා දේශපාලනයේ යෙදී සිටින්නන්ගේ කාර්ය හා ක්‍රියාවලිය පිළිබඳව අධීක්ෂණය කිරීම සිදු කරනු ලබන්නේ පසෙක සිටින රාජ්‍ය නොවන සංවිධාන හා මාධ්‍ය විසින් බවත් අමාත්‍යවරයා මෙහිදී ප්‍රකාශ කළේය. එබැවින් රාජ්‍ය සේවකයන් අලුත් සංස්කෘතියට මුහුණ දිය යුතු බවද ඒ මහතා පැවසීය.තමන් දේශපාලනයට පිවිසෙන අවධියේ වෙබ් සයිට් හෝ ෆේස්බුක් නොතිබුණු නමුත් අද රට පාලනය කරන්නේ කොහේ හෝ ඈත රටක සිටින වෙබ් සයිට් එකක් ඇති ෆේස්බුක් හැක් කළ හැකි නරුමයින් පිරිසක් විසින් බවත් අමාත්‍යවරයා සඳහන් කළේය. එසේම ඔවුන් විසින් තීන්දු තීරණ ගැනීමත් මඩ ප්‍රචාර දියත් කිරීමත් සිදු කරන බැවින් දේශපාලඥයන් හා රාජ්‍ය සේවකයන් එයට එයට නතු වන බවත් එතුමා පවසා සිටියේය.", "URL": "https://sinhala.adaderana.lk/news.php?nid=67627", "Category": null, "Parent URL": null}