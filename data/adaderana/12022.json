{"Source": "Adaderana", "Timestamp": "November 8, 2010 08:07 pm", "Headline": "ඇඳුම් සොරකමේ ගිය ටෙලි නාට්‍ය ශිල්පිණියට අත්හිටවූ සිර දඬුවම්", "News Content": "ප්‍රසිද්ධ පුද්ගලික වෙළඳ ආයතනයකින් ඇඳුම් සොරකම් කිරීමේ චෝදනාවට වරද පිළිගත් ජනප්‍රිය ටෙලි නාට්‍ය ශිල්පිණී උදාරි වර්ණකුලසූරියට අත් හිටවූ සිරදඬුවම් හිමි වී තිබේ. අද කොළඹ මහේස්ත්‍රාත් අධිකරණය විසින් අදාළ චෝදනාව විභාගයට ගත් අවස්ථාවේදී මෙම තීන්දුව ලබා දුන් බව අද දෙරණ අධිකරණ වාර්තාකරු සඳහන් කරයි. මෙම සැකකාරිය කලා කටයුතු වල නිරතවන බැවින් ඇයට දඬුවම් ලබානොදී රජයේ ගාස්තුවක් නියම කරන ලෙස උදාරි වර්ණකුලසූරිය වෙනුවෙන් පෙනී සිටි නීතිඥවරු අධිකරණයෙන් ඉල්ලා සිටියහ. එහෙත් එම ඉල්ලීම ප්‍රතික්ෂේප කළ කොළඹ මහේස්ත්‍රාත් රශ්මි සිංගප්පුලි මහතා එම සැකකාරියට වසරකට අත්හිටවූ මාස 06 ක සිරදඬුවමක් නියම කළේය. මෙම සැකකාරිය පුද්ගලික වෙළඳ ආයතනයකින් රු.12,000 ට අධික වටිනාකමකින් යුතු ඇඳුම් සොරකම් කරන ලදැයි කුරුඳුවත්ත පොලීසිය විසින් අත්අඩංගුවට ගෙන අධිකරණයට ඉදිරිපත් කර තිබුණි.", "URL": "https://sinhala.adaderana.lk/news.php?nid=12022", "Category": null, "Parent URL": null}