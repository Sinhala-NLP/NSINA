{"Source": "Adaderana", "Timestamp": "September 4, 2012 08:46 am", "Headline": "බ්‍රහස්පතින්දා නොරොච්චෝලේට නැවත පණ ලැබෙයි", "News Content": "නොරොච්චෝලේ ලක්විජය බලාගාරයේ අලුත්වැඩියා කටයුතු අවසන් කර ඇතත් එය බල ගැන්වීම තවත් දින කිහිපයක් ප්‍රමාද වන බව ලංකා විදුලිබල මණ්ඩලය පවසයි. චීනයේ සිට පැමිණි ඉංජිනේරුවන්ගේ ඉල්ලීම පරිදි බලාගාරය බලගැන්වීම ප්‍රමාද කර ඇති බව ලංකා විදුලිබල මණ්ඩලයේ උප සභාපති අනුර විජේපාල මහතා සඳහන් කළේය. තවත් දින තුනහමාරක කාලයක් බලගාරය පරීක්ෂා කිරීමේ කටයුතු සඳහා මෙය සිදුවන බව චීන ඉංජිනේරුවරුන් දැනුම් දී තිබේ. ඒ අනුව ලබන බ්‍රහස්පතින්දා පස්වරුවේ ලක්විජය බලාගාරය බල ගැන්වීමේ කටයුතු ආරම්භ කිරීමට බලාපොරොත්තු වන බව ලංකා විදුලිබල මණ්ඩලය සඳහන් කළේය. කෙසේ වෙතත් ලබන සෙනසුරාදා වන තුරු දිවයින පුරා විදුලිය විසන්ධි කිරීම පසුගිය දිනවල සිදුවු ආකාරයට සිදුවන බව අනුර විජේපාල මහතා පවසයි.", "URL": "https://sinhala.adaderana.lk/news.php?nid=27112", "Category": null, "Parent URL": null}