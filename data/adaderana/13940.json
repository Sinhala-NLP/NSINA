{"Source": "Adaderana", "Timestamp": "February 3, 2011 08:38 am", "Headline": "මධ්‍යම පළාතේ අවදානම් සහිත පාසල් වසා දැමීමට අවසර ලැබෙයි", "News Content": "අයහපත් කාලගුණික තත්ත්වය හේතුවෙන් මධ්‍යම පළාතේ අවදානම් සහිත පාසල් වසා දැමීමට විදුහල්පතිවරුන්ට අවසර ලබාදී තිබේ. දැනටමත් පාසල් කිහිපයක් වසා දැමීමට පියවර ගෙන ඇති බව පළාත් ප්‍රධාන අමාත්‍ය සරත් ඒකනායක මහතා සඳහන් කළේය. මධ්‍යම පළාතේ අධික වර්ෂාපතනය නිසා පස් කඳු කඩාවැටීම්, ඉවුරු කඩාවැටීම්, ගස් පෙරළීමේ සිද්ධි කිහිපයක් වාර්තා වී ඇති බව ද මේ පිළිබඳ පැහැදිලි කළ අමාත්‍යවරයා කියා සිටියේය. එමනිසා ගමනාගමනයට පවතින දුෂ්කරතා නිසා ඇතැම් පාසල් වල කටයුතු අඩාල වීමට ඉඩකඩ පවතින බවත්, සෘජුවම පාසල් කිහිපයකට අලාභ හානි සිදුව ඇති නිසා එම පාසල් වසාදැමීමට කටයුතු කළ බවත් ඔහු සඳහන් කළේය. පාසල් වසා දැමෙන කාලය වෙනුවෙන් හිලව් සැසි පැවැත්වීමට පියවර ගන්නා බව ද අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=13940", "Category": null, "Parent URL": null}