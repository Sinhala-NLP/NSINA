{"Source": "Adaderana", "Timestamp": "April 27, 2010 11:35 am", "Headline": "ඒ.එච්.වන්.එන්.වන් සම්පූර්ණයෙන්ම පාලනය කරයි", "News Content": "ඉන්ෆ්ලුවෙන්සා ඒ. එච්. වන්. එන්. වන් වසංගත රෝග තත්ත්වය මේ වන විට සම්පූර්ණයෙන් පාලනය කිරීමට හැකි වී ඇති බව සෞඛ්‍ය අමාත්‍යාංශයේ වසංගත රෝග විද්‍යා අංශය පවසයි. මාර්තු මාසයේ සිට මේ දක්වා මෙරටින් නව ඉන්ෆ්ලුවෙන්සා රෝගීන් කිසිවෙකුත් වාර්තා වී නොමැති බව එහි අධ්‍යක්ෂ වෛද්‍ය පබා පළිහවඩන මහත්මිය සඳහන් කරයි. පෙබරවාරි මාසයේ දී රෝගීන් දෙදෙනෙකු පමණක් වාර්තා වූ බව පළිහවඩන මහත්මිය පෙන්වා දෙයි. ඔක්තෝබර් මාසයේ දී මෙරටින් පළමු නව ඉන්ෆ්ලුවෙන්සා රෝගීයා වාර්තා වීමත් සමඟ සෞඛ්‍ය අංශ ඒ පිළිබඳ වැඩි අවධානයක් යොමු කරමින් රජයේ රෝහල් ආශ්‍රිතව විශේෂ වැඩසටහන් ක්‍රියාත්මක කළේය. ඒ අනුව මේ වන විට කෙටි කාලයක් තුළ එම වසංගත රෝග තත්ත්වය පාලනය කිරීමට හැකි වී ඇති බව වසංගත රෝග විද්‍යා අංශය පෙන්වා දෙයි. කෙසේ වෙතත් අදාළ කාලය තුළ නව ඉන්ෆ්ලුවෙන්සා රෝගීන් 642 දෙනෙකු වාර්තා වී ඇති අතර ඒ ආශ්‍රිත මරණ 48 ක් ද වාර්තා වී තිබේ.", "URL": "https://sinhala.adaderana.lk/news.php?nid=8035", "Category": null, "Parent URL": null}