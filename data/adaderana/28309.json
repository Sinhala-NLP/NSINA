{"Source": "Adaderana", "Timestamp": "October 15, 2012 04:22 pm", "Headline": " බෝ පැළයේ ආරක්ෂාව සම්බන්ධයෙන් ගැටලු මතුවෙලා", "News Content": "ජනාධිපති මහින්ද රාජපක්ෂ මහතා විසින් ඉන්දියාවේ සාංචි ප්‍රදේශයේ රෝපණය කරනු ලැබූ බෝ පැළයේ ආරක්ෂාව සම්බන්ධයෙන් ගැටලු මතුව ඇතැයි එරට මාධ්‍ය වාර්තා අනාවරණය කරයි. සාංචි හී අලුතින් ඉදිකෙරෙන ජාත්‍යන්තර බෞද්ධ විශ්ව විද්‍යාලයට ජනාධිපති මහින්ද රාජපක්ෂ මහතා විසින් පසුගිය සැප්තැම්බර් මස 21 වැනිදා මුල්ගල තැබූ අතර ඊට සමගාමීව මහබෝධී විහාරයේ සිට වැඩම කරනු ලැබු බෝ පැළයක් එහි පරිශ්‍රයේ රෝපණය කරන ලදී. අදාළ විශ්ව විද්‍යාලයේ පරිපාලන කටයුතු අධික්ෂණයේ නිරත රයිසන් නැමැති පාලනාධිකාරිය විසින් බෝ පැළයේ ආරක්ෂාව සම්බන්ධයෙන් ගැටලු පවතින බව ඉන්දීය සංස්කෘතික කටයුතු දෙපාර්තමේන්තුවට දන්වා තිබේ. එහි අධ්‍යක්ෂ ශ්‍රීරාම් රාජේෂ් ගුප්තා ද මේ සම්බන්ධයෙන් අදහස් දක්වා ඇති අතර දැනට පවතින නිලධාරින්ගේ හිඟය මත බෝ පැළය ආරක්ෂා කර ගැනීමට ඇති ඉඩකඩ අඩු බැවින් එම පැළය වෙනත් ස්ථානයක රෝපණය කිරීමට සිදුවන බව පවසා ඇත. දැනට එම බෝ පැළය ඉදිවෙමින් පවතින සරසවි පරිශ්‍රයේ යකඩ වැටකින් කොටු කර ආරක්ෂාව සපයා ඇති අතර සරසවි භූමියේ ආරක්ෂාව සඳහා පොලිස් නිලධාරීන් 5 දෙනෙකු ඇතුළු තවත් ආරක්ෂක භටයින් දෙදෙනෙකු අනුයුක්තව සිටින බව ද ඉන්දීය මාධ්‍ය වාර්තා අනාවරණය කරයි.", "URL": "https://sinhala.adaderana.lk/news.php?nid=28309", "Category": null, "Parent URL": null}