{"Source": "Adaderana", "Timestamp": "May 18, 2010 01:57 pm", "Headline": "සහන සලසන්න රුපියල් සීයක්වත් නෑ", "News Content": "අධික වර්ෂාවෙන් මේ වන විට රට පුරා ලක්ෂයකට වැඩිය ජනතාවක් අවතැන් වී සිටියත් ඒ අයගේ සුබ සාධනය වෙනුවෙන් මේ වනතුරුත් රුපියල් සීයක්වත් වෙන් කරන්න‍ට ආණ්ඩුව කටයුතු කර නැතැයි එ.ජා.ප පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. ආණ්ඩුවේ දේශපාලන ප්‍රචාරක ව්‍යාපාර වෙනුවෙන් කෝටි ගණන් මහජන මුදල් වියදම් කළ ආණ්ඩුවක් ජනතාව පොදු ව්‍යසනයකට පත්ව සිටියදී ඒ වෙනුවෙන් වගකීමකින් තොරව කටයුතු කිරිම කනගාටුවට කරුණක් බවද හෙතෙම සඳහන් කළේය. රටේ බොහෝ ප්‍රදේශ ජලයෙන් යටවී ජනයා පීඩාවට පත්ව සිටියත් ඒ වෙනුවෙන් මැදිහත් වියයුතු ආපදා කළමනාකරණ අමාත්‍යවරයා ‍රටේවත් නොමැති බවත්,ඔහු මේ වන විට විදෙස්ගතව ඇති බවත් ජයවර්ධන මහතා සිහිපත් කළේය. නිදහස් සෞඛ්‍ය සේවය විනාශ කිරීම සම්බන්ධයෙන් නිමල් සිරිපාල ද සිල්වා මහතා ජනතාවගෙන් සමාව ගත යුතු බව ද එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසා සිටියේ අද කොළඹ පැවති මාධ්‍ය හමුවකට සහභාගී වෙමිනි. කෙසේවෙතත් ‍‍ඖෂධ හිඟය මඟහැරවීම සඳහා වත්මන් සෞඛ්‍ය අමාත්‍යවරයා ගනු ලැබූ පියවර සම්බන්ධයෙන් තමන් සතුටට පත්වන බව ද ජයලත් ජයවර්ධන මන්ත්‍රීවරයා සඳහන් කළේය. ලෝක සෞඛ්‍ය සම්මේලනය ඇමතීම සඳහා නිමල් සිරිපාල ද සිල්වා මහතා විදේශ ගතව ඇත්තේ ජනාධිපතිවරයාගේ ද අනුදැනුමකින් තොරව බවත් ජයවර්ධන මහතා මෙම මාධ්‍ය හමුවේ දී කියා සිටියේය.", "URL": "https://sinhala.adaderana.lk/news.php?nid=8476", "Category": null, "Parent URL": null}