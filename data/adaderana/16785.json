{"Source": "Adaderana", "Timestamp": "June 16, 2011 09:27 am", "Headline": "අපිරිසිදු ආහාර දුන් දන්සැල් 642 ක් හඳුනාගනියි ", "News Content": "පොසොන් පොහොයට සමගාමීව ඊයේ(15) සිදුකළ දන්සැල් පරීක්ෂාවෙන් මිනිස් පරිභෝජනයට නුසුදුසු ආහාර ලබාදුන් දන්සැල් 642 ක් හඳුනාගත් බව මහජන සෞඛ්‍ය පරීක්ෂකවරුන්ගේ සංගමය පවසයි. මහජන පරීක්ෂකවරුන් දිවයින පුරා දන්සැල් පරීක්ෂා කිරීමේ වැඩසටහනක් ක්‍රියාත්මක කළ බවත්, ආහාර දන්සැල් 2183 ක් හා බීම දන්සැල් 3643 ක් මෙහිදී පරීක්ෂාවට ලක් කළ බව එම සංගමයේ සභාපති උපුල් රෝහණ මහතා සඳහන් කළේය. ඉදිරි දින කිහිපය තුළ ද මෙසේ දන්සැල් පරීක්ෂා කිරීමේ වැඩසටහන් ක්‍රියාත්මක කරන බව ඒ සම්බන්ධයෙන් වැඩිදුරටත් පැහැදිලි කළ රෝහණ මහතා කියා සිටියේය. මෙහි අරමුණු දන්සැල් පවත්වන බැතිමතුන් අපහසුතාවයට පත්කිරීම නොවන බවත්, දිවයින පුරා ජනතාවට සුරක්ෂිත ආහාර ලබාදීම පමණක් බවත් වැඩිදුරටත් අදහස් දක්වමින් ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=16785", "Category": null, "Parent URL": null}