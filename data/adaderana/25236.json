{"Source": "Adaderana", "Timestamp": "June 22, 2012 12:11 pm", "Headline": "හිට්ලර්ලාටත් වඩා හොඳින් වත්මන් හිට්ලර්ලා කටයුතු කරනවා", "News Content": "වත්මන් ආණ්ඩුවේ ඒකාධිපති ගමන්මග සම්බන්ධයෙන් ඕනාවටත් වඩා උදාහරණ හැටහුටාමාරක් දී ඇති බව විශ්ව විද්‍යාල ආචාර්යවරුන්ගේ සමිත් සම්මේලනයේ උප සභාපති පූජ්‍ය දඹර අමිල හිමියන් පවසයි. හිට්ලර්ලාටත් වඩා හොඳින් මෙම වත්මන් හිට්ලර්ලා කටයුතු කරමින් සිටින බව ද එම හිමියන් සඳහන් කරයි. අද(22) කොළඹ ජාතික පුස්තකාලයේ පැවති මාධ්‍ය හමුවකට එක්වෙමින් පූජ්‍ය දඹර අමිල හිමියන් මෙම කරුණු සඳහන් කළේය. විශ්ව විද්‍යාල ආචාර්යවරුන්ගේ සමිති සම්මේලනයේ සභාපති, ආචාර්ය නිර්මාල් රංජිත් දේවසිරි මහතාට එල්ල වී ඇති බව කියන තර්ජන පිළිබඳව මාධ්‍ය දැනුවත් කිරීම සඳහා මෙම මාධ්‍ය හමුව කැඳවා තිබිණි. මෙම සිදුවීම හුදෙක් විශ්ව විද්‍යාලයීය ආචාර්යවරයෙකුට හෝ පුද්ගලිකව කිසියම් කෙනෙකුට හෝ කළ බියවැද්දීමක් ලෙස නොව සමාජයක් ලෙස අප මුහුණ දී තිබෙන ප්‍රජාතන්ත්‍රවාදී නිදහස පිළිබඳ ගැටලුවක් බව ද දඹර අමිල හිමියන් මෙහි දී ප්‍රකාශ කළේය. තවදුරටත් මිනීවලට කරගසාගෙන යාමට හෝ සුදු කොඩි දමන්නට පමණක් මග බලා නොසිට මෙම ක්‍රියාදාමය නැවැත්වීම සඳහා කටයුතු කළ යුතු බව ද එම හිමියන් පෙන්වාදුන්නේය. විශ්ව විද්‍යාල ආචාර්යවරුන් විසින් ආරම්භ කිරීමට නියමිත අඛණ්ඩ වෘත්තීය සමිති ක්‍රියාමාර්ගය කඩාකප්පල් කිරීමට හා එහි ක්‍රියාකාරීකයින් බියවැද්දීමට බලධාරීන් ක්‍රියා කරමින් සිටින බව ද අමිල හිමියන් කියා සිටියේය. සිය වෘත්තීය සමිති ක්‍රියා මාර්ගය හුදු වැටුප් වැඩි කිරීම සඳහා ගෙනයන ක්‍රියා මාර්ගයක් නොව අධ්‍යාපන නිදහස හා රටේ ප්‍රජාතන්ත්‍රවාදය දිනවීම සඳහා වූ දැවැන්ත අරගලයක කොටසක් පමණක් බවත් එම හිමියන් අවධාරණය කර සිටියේය. එබැවින් සුදු වෑන් රථ එවීමෙන් හෝ චරිත ඝාතනය කිරීමෙන් හෝ බියවැද්දීම් තුළින් රටේ ජාතික අවශ්‍යතාවය වෙනුවෙන් ගෙනයන අරගලය කිසිසේත්ම නැවැත්විය නොහැකි බව ද එම මාධ්‍ය හමුවේ දී අදහස් දැක්වූ පූජ්‍ය දඹර අමිල හිමියන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25236", "Category": null, "Parent URL": null}