{"Source": "Adaderana", "Timestamp": "September 19, 2011 08:59 am", "Headline": "නිල ඡන්ද දැන්වීම් පත්‍රිකා හෙට තැපෑලට", "News Content": "ඉදිරි පළාත් පාලන ඡන්ද විමසීමට අදාළව නිල ඡන්ද දැන්වීම් පත්‍රිකා හෙට(20) දිනයේ දී තැපෑලට බාරදීමට කටයුතු කරන බව මැතිවරණ මහලේකම් කාර්යාලය පවසයි. ඒ අනුව හෙට දිනයේ සිට නිල ඡන්ද දැන්වීම් පත්‍රිකා බෙදා හැරීමේ කටයුතු සිදු කළ හැකි බව අතිරේක මැතිවරණ කොමසාරිස් ඩබ්ලිව්.පී සුමනසිරි මහතා සඳහන් කළේය. ලබන ඉරිදා දිනය නිල ඡන්ද දැන්වීම් පත්‍රිකා බෙදා හැරීමේ දිනයක් බවට පත්කිරීමට ද නියමිතව තිබේ. ලබන මස 1 වැනිදා වන විට සියලු නිල ඡන්ද දැන්වීම් පත්‍රිකා බෙදා හැර අවසන් කළ යුතු බව ද ඩබ්ලිව්.පී සුමනසිරි මහතා පවසයි. එම කාලය තුළ ඡන්ද පත්‍රිකා නොලැබුණු ඡන්ද දායකයින්ට සිය අන්‍යනතාවය තහවුරු කර ඒවා ලබා ගැනීමට ද කටයුතු යොදා ඇති බව ඔහු පෙන්වා දෙයි. පළාත් පාලන මැතිවරණයේ තෙවන අදියරේ ඡන්ද විමසීම ලබන මස 8 වැනිදා පැවැත්වීමට නියමිතය.", "URL": "https://sinhala.adaderana.lk/news.php?nid=18814", "Category": null, "Parent URL": null}