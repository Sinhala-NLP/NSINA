{"Source": "Adaderana", "Timestamp": "September 3, 2010 06:34 pm", "Headline": "තීරණයට පිටින් ගිය අයට විනය ක්‍රියා මාර්ග ගන්නවා-තිස්ස", "News Content": "යෝජිත ව්‍යවස්ථා සංශෝධනය ජනතා පරමාධිපත්‍යයට අභියෝගයක් ලෙස එක්සත් ජාතික පක්ෂය සලකන බව එ.ජා.ප මහ ලේකම් තිස්ස අත්තනායක මහතා පවසයි. ජනතාව වෙනුවෙන් ඉටු කළ යුතු කාර්යයන් බොහොමයක් තිබියදී පවුල් පාලනය දීර්ඝ කරගැනීමට කටයුතු කිරීමට එරෙහිව කටයුතු කරන බව ඔහු අද දෙරණට කියා සිටියේය. එබැවින් එ.ජා.ප යේ සියලුම මන්ත්‍රීවරුන්ට ආණ්ඩුවේ ව්‍යවස්ථා සංශෝධන පනත් කෙටුම්පතට එරෙහිව පාර්ලිමේන්තුවේදී ඡන්දය ප්‍රකාශ කරන ලෙස උපදෙස් දී ඇති බව අත්තනායක මහතා පෙන්වාදෙයි. ව්‍යවස්ථා සංශෝධනයට එරෙහිව ඡන්දය ප්‍රකාශ කළ යුතු බවට කෘත්‍යාධිකාරී මණ්ඩලය තීරණයක් ගෙන තිබියදී කෘත්‍යාධිකාරී මණ්ඩල තීරණයට පටහැණිව ක්‍රියා කරන අයට එරෙහිව විනය පරීක්ෂණයක් සිදුකිරීමට බලාපොරොත්තු වන බවද මහ ලේකම්වරයා සඳහන් කරයි. කෙසේ වුවද අද දිනය(03) තුළ ලක්ෂ්මන් සෙනෙවිරත්න,අර්ල් ගුණසේකර මෙන්ම මනූෂ නානයක්කාර යන එ.ජා.ප මන්ත්‍රීවරුන් ව්‍යවස්ථා සංශෝධනයට පක්ෂව ආණ්ඩුවට සහය දෙන බව කියා සිටියහ.", "URL": "https://sinhala.adaderana.lk/news.php?nid=10627", "Category": null, "Parent URL": null}