{"Source": "Adaderana", "Timestamp": "September 1, 2018 03:28 pm", "Headline": "මානව හිමිකම් උල්ලංඝනය වී ඇති බවට වාර්තාවක්", "News Content": "නිකරගුවා රාජ්‍යය තුළ මානව හිමිකම් උල්ලංඝනය වී ඇති බවට එක්සත් ජාතීන්ගේ සංවිධානය චෝදනා කරයි. වත්මන් ජනාධිපති ඩැනියෙල් ඔටේගාගේ පාලනය යටතේ වර්තමානයේ රට තුළ පවතින මර්දනකාරී පිළිවෙත අනාවරණය කරමින් ඔවුන් වාර්තාවක්ද නිකුත් කර ඇති බව සඳහන් වේ. එක්සත් ජාතීන්ගේ සංවිධානයේ මානව හිමිකම් නියෝජිතයෙකුට රටින් පිටවන ලෙස නිකරගුවා රජය නියෝග කර තිබේ. එම සංවිධානය ජනාධිපති ඩැනියෙල් ඔටේගාගේ පාලනය යටතේ රටේ සිදුවන මර්දනය සහ අපචාර හෙළා දකිමින් වාර්තාවක් නිකුත් කිරීම ඊට හේතුවයි. මේ සතිය මුලදී එක්සත් ජාතීන්ගේ වාර්තාවක් මඟින් ප්‍රචණ්ඩකාරී වාතාවරණයක් පවතින නිකරගුවාවේ මානව හිමිකම් උල්ලංඝනය පිළිබඳව අනාවරණය කරනු ලැබුවාය. බලය අයුතු ලෙස පරිහරණය කරමින් සිදුකරන මනුෂ්‍ය ඝාතන ,අතුරුදන්කිරීම්, අත්තනෝමතික රඳවා ගැනීම් එම මධ්‍යස්ථාන වල සිදුකෙරෙන වධ හිංසා සහ ලිංගික ප්‍රචණ්ඩත්වය පිළිබඳව තොරතුරු රැසක් එම වාර්තාවේ අන්තර්ගතයි. හිටපු මාක්ස්වාදී ගරිල්ලා නායකයෙකු වන ඔටේගා ගේ පාලනයට එරෙහිව රට තුළ පැවති විරෝධතා මර්දනය කිරීමට එරට රජය අනුගමනය කළ මර්දනකාරී පිළිවෙත ජාත්‍යන්තරය තුළ නිකරගුවා රාජ්‍යයට අපකීර්තියක් අත්කර දුන්නාය. එම විරෝධතා අතරතුර පුද්ගලයින් 300ක් පමණ මියගොස් ඇති බවත් 2000 ක් පමණ තුවාල ලබා ඇති බවත් එක්සත් ජාතීන්ගේ සංවිධානය නිකුත් කළ වාර්තාවේ දැක්වේ.", "URL": "https://sinhala.adaderana.lk/news.php?nid=95369", "Category": null, "Parent URL": null}