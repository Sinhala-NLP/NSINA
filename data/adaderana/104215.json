{"Source": "Adaderana", "Timestamp": "February 13, 2019 11:35 am", "Headline": "පොලිස් නිලධාරියෙකුට පහර දීමට චෝදනා ලැබූ එජාප මන්ත්‍රී අධිකරණයට බාර වෙයි ", "News Content": "පොලිස් මත්ද්‍රව්‍ය නාශක කාර්යංශයේ පොලිස් නිළධාරියෙකුට පහර දුන් බවට චෝදනා එල්ල වූ එක්සත් ජාතික පක්ෂ පාර්ලිමේන්තු මන්ත්‍රී චමින්ද විජේසිරි මහතා බණ්ඩාරවෙල මහේස්ත්‍රාත් අධිකරණයට බාර වී තිබේ. අද (13) පෙරවරුවේ සිය නීතිඥවරුන් සමඟ මන්ත්‍රීවරයා අධිකරණයට පැමිණ භාරවු බවයි බණ්ඩාරවෙල පොලිසිය පැවසුවේය. පසුගිය 10 වනදා රාත්‍රියේ බණ්ඩාරවෙල නගරයේදී පොලිස් මත්ද්‍රව්‍ය නාශක කාර්යංශයට අයත් මෝටර් රථයක් චමින්ද විජේසිරි මන්ත්‍රීවරයා රැගත් මෝටර් රථය පසුකර යාමේ සිද්ධියක් හේතුවෙන් මන්ත්‍රීවරයාගේ ආරක්ෂක නිලධාරින් අදාල මෝටර් රථයේ රියදුරා ලෙස කටයුතු කල පොලිස් කොස්තාපල්වරයාට පහරදී තිබුණි. ඒ අනුව ඔහු ප්‍රතිකාර සඳහා බණ්ඩාරවෙල රෝහලට ඇතුලත් කෙරුණු අතර එම නිලධාරියා තමාට පහරදුන් බවට පවසමින් මන්ත්‍රීවරයාගේ රියදුරු ද පසුව රෝහල්ගත විය. කෙසේවෙතත් මේ සම්බන්ධයෙන් පරීක්ෂණ සිදුකළ බණ්ඩාරවෙල පොලිසිය අධිකරණයට කරුණු ඉදිරිපත් කිරීමෙන් අනතුරුව මන්ත්‍රීවරයාගේ රියදුරා ලබන 18 වනදා දක්වා රක්ෂිත බන්ධනාගාර ගත කෙරුණි. පසුව සිද්ධියට අදාලව චමින්ද විජේසිරි මන්ත්‍රීවරයා අත්අඩංගුවට ගත යුතු බව බණ්ඩාරවෙල පොලීසිය අධිකරණයට කරුණු වාර්තා කල අතර මන්ත්‍රීවරයා අත්අඩංගුවට ගැනීමට විමර්ශන ආරම්භ කළේය. එම විමර්ශන අතරතුර මන්ත්‍රීවරයා අද පෙරවරුවේ බණ්ඩාරවෙල මහේස්ත්‍රාත් අධිකරණයට බාරවුණා.", "URL": "https://sinhala.adaderana.lk/news.php?nid=104215", "Category": null, "Parent URL": null}