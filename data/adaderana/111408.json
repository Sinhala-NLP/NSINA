{"Source": "Adaderana", "Timestamp": "June 5, 2019 07:30 pm", "Headline": "තුරුලිය වෙනුවෙන් අපි දෙවන අදියර අද", "News Content": "විල්පත්තුව රක්ෂිතය තුළ නැවත වන වගා කිරීමේ ව්‍යාපෘතියේ මනුසත් දෙරණ '' තුරුලිය වෙනුවෙන් අපි '' වැඩසටහනේ දෙවන අදියර අද (05) ක්‍රියාත්මක කෙරුණි. ඒ අදට යෙදී ඇති ලෝක පරිසර දිනයට සමගාමීවයි. ඒ අනුව අද දිනයේදි මනුසත් දෙරණ කණ්ඩායම ශ්‍රී ලංකා යුද හමුදාව සමඟ එක්ව විල්පත්තු රක්ෂිතයේ පැළ 500ක් රෝපණය කරනු ලැබුවේය. පැළ මිලියනයක් සිටුවීමේ ජාතික ක්‍රියාන්විතය සාර්ථකව අවසන් කළ මනුසත් දෙරණ නේචර් ෆෝර්ස් කණ්ඩායම මේ වන විටත් විනාශවීමේ අවදානමට ලක්ව ඇති විල්පත්තු රක්ෂිතය නැවත ගොඩනැගීම සඳහා '' තුරුලිය වෙනුවෙන් අපි '' වැඩසටහන, මනුසත් දෙරණ විසින් ශ්‍රී ලංකා යුද හමුදාව සමඟ එක්ව ආරම්භ කළේ පසුගිය මැයි 18 වනදායි. එහි පළමු පියවර වශයෙන් පැළ හාරදහසක් විල්පත්තු මරිච්චකඩ්ඩි ඇතුළු ස්ථාන 03ක රෝපණය කිරීම එදින සිදුකෙරුණි. ඒ අනුව '' තුරුලිය වෙනුවෙන් අපි '' වැඩසටහනේ දෙවන අදියර අද වන්නි ආරක්ෂක සේනා මූලස්ථානයේ මේජර් ජෙනරාල් කුමුදු පෙරේරා මහතාගේ ප්‍රධානත්වයෙන් ආරම්භ කෙරුණි. මෙහිදී 54 වන සේනාංකයේ සේනාංකාධිපති මේජර් ජෙනරල් සෙනරත් බණ්ඩාර මහතාගේ මෙහෙයවීම යටතේ විල්පත්තුව ශ්‍රීනාත් නගර් ප්‍රදේශයේ පැළ 500ක් රෝපණය කිරීම එම ප්‍රදේශවාසීන්ගේද සහයෝගය ඇතිව සිදු කෙරුණි. ලාෆ්ස් ඉකෝ ඒකකයෙන් මෙහි ඉදිරි අදියර ඔස්සේ රෝපණය කිරීම සඳහා පැළ 4000ක් ප්‍රදානය කිරීමද සිදුකෙරුණි. මේ අතර '' තුරුලිය වෙනුවෙන් අපි '' වැඩසටහනට මහජනතාවද සම්බන්ධ කරගනිමින් අඛණ්ඩව ක්‍රියාත්මක කිරීම සඳහා මන්නාරම් දිස්ත්‍රික් ලේකම්, ප්‍රාදේශිය ලේකම්වරුන්, වන සංරක්ෂණ අධිකාරියේ නිලධාරීන් සහ යුධහමුදා ප්‍රධානීන්ගේ සහභාගීත්වයෙන් යුධ හමුදාවේ 54 වන සේනාංක මූලස්ථානයේදී විශේෂ රැස්වීමක් පැවති අතර එහිදී '' තුරුලිය වෙනුවෙන් අපි '' වැඩසටහන සඳහා වෙබ් අඩවියක් එළි දැක්වීම සිදුකරනු ලැබුවේය. ඒ අනුව අද සිට www.derana.lk ස්ලෑෂ් සේව් විල්පත්තු යන වෙබ් අඩවියට පිවිසීමෙන් ඔබටත් මෙම ව්‍යාපෘතියට සම්බන්ධවීමට මෙන්ම එයට අධාර ලබාදීමටද අවස්ථාව උදා වෙයි.", "URL": "https://sinhala.adaderana.lk/news.php?nid=111408", "Category": null, "Parent URL": null}