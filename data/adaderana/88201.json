{"Source": "Adaderana", "Timestamp": "April 28, 2018 03:48 pm", "Headline": "   දැඩි සුළඟින් නිවාස 11කට හානි-කතුන් 2ට තුවාල", "News Content": "අනුරාධපුර - තලාව ප්‍රාදේශිය ලේකම් කොට්ඨාශයේ එප්පාවල ප්‍රදේශයේ ගම්මාන තුනක් හරහා ඊයේ (27) රාත්‍රියේ පැවති අධික වර්ෂාව සමඟින් හමා ගිය දැඩි සුළගින් නිවාස 11 කට පමණ දැඩි අලාභ හානී සිදුවී කාන්තාවන් දෙදෙනකු සුළු තුවාල ලබා ඇත. අනුරාධපුර තලාව ප්‍රාදේශීය ලේකම් කොට්ඨාසයේ රොටවැව, රත්මල්වැටිය හා සියඹලාගස්වැව යන ගම්මානයන් තුනට ඊයේ (27) රාත්‍රියේ පැවති වර්ෂා සහිත සුළං තත්වයෙන් මෙලෙස නිවාසයන්ට හානී සිදුව තිබේ. තවද ගෙවතු වල හා මාර්ග අසල තිබූ විශාල ගස් කිහිපයක්ද සුලගින් බිමට පතිත වී ඇත. වැසි සහිත කාළගුණයත් සමගින් හමා ආ දැඩි සුළගින් නිවාස 11 ක පමණ සෙවිළි කර තිබූ ඇස්බැස්ටෝ සෙවිලි සීට් ගැලවී ගොස් ඇති අතර, නිවාස තුළ වූ ගෘහ භාණ්ඩ විශාල ප්‍රමාණයකටද හානි සිදුව තිබිණි. ගස් කඩා වැටීමෙන් ප්‍රදේශයේ විදුලිය ඇණහිට තිබී ඇති අතර, ගමනා ගමන කටයුතු වලටද බාධා සිදුව තිබිණි. හමා ගිය සුළං තත්වයත් සමඟින් ඇස්බැස්ටෝ ෂීට් ගැලවී යාමේදී නිවාස දෙකක කාන්තාවන් දෙදෙනකු මතට කඩා වැටීමෙන් සුළු තුවාලද සිදුව ඇත. සිදුව ඇති ආපදාවන් සම්බන්ධයෙන් ග්‍රාම නිලධාරීන් හා තලාව ප්‍රාදේශීය ලේකම් කාර්යාල ආපදා කළමණාකරණ නිලධාරීන් සිද්ධීය සම්බන්ධයෙන් තොරතුරු ලබා ගන්නා අයුරු දැක ගත හැකි වූ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=88201", "Category": null, "Parent URL": null}