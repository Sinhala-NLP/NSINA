{"Source": "Adaderana", "Timestamp": "November 17, 2011 02:59 pm", "Headline": "මුත්තූර් බැංකු කොල්ලය -ප්‍රධාන සැකකරුවෙකු රඳවා ගෙන ප්‍රශ්න කිරීමට අවසර ලැබෙයි", "News Content": "මඩකළපුව, මුත්තූර් බැංකු කොල්ලයේ ප්‍රධාන පෙළේ සැකකරුවෙකු අත්අඩංගුවට ගත් බව රහස් පොලිසිය අධිකරණයට දැනුම් දී තිබේ. මොහොමඩ් අයිසාර් නැමැති මෙම සැකකරු පසුගිය 15 වැනිදා කටුනායක ජාත්‍යන්තර ගුවන්තොටුපළේ දී අත්අඩංගුවට ගත් බව රහස් පොලිසිය කොළඹ මහේස්ත්‍රාත් අධිකරණයට දැනුම් දී ඇත. සැකකරු ළඟ මංකොල්ල කන ලද රන්භාණ්ඩවලින් කොටසක් තිබෙන බවට ලද තොරතුරක් අනුව මොහු අත්අඩංගුවට ගත් බව රහස් පොලිසිය දැනුම් දී තිබේ. අදාළ සැකකරු විදේශගතව සිටින එල්.ටී.ටී.ඊ සාමාජිකයින් සමග සබඳතා පවත්වමින් ඔවුන්ට මූල්‍යාධාර සපයා ඇති බවට ද තොරතුරු අනාවරණය වී ඇතැයි ද රහස් පොලිසිය අධිකරණයට දැනුම් දී ඇති බව සඳහන්ය. ඉදිරිපත් වූ කරුණු සලකා බැලූ මහේස්ත්‍රාත් අධිකරණය ඔහු ත්‍රස්තවාදය වැළැක්වීමේ පනත යටතේ තවදුරටත් රඳවා ගෙන ප්‍රශ්න කිරීමට රහස් පොලිසියට අවසර ලබාදී තිබේ.", "URL": "https://sinhala.adaderana.lk/news.php?nid=20064", "Category": null, "Parent URL": null}