{"Source": "Adaderana", "Timestamp": "December 21, 2017 09:41 am", "Headline": "6 වතාවටත් ජනපති වෙන්න උගන්ඩා ජනපති සැරසෙයි ", "News Content": "උගන්ඩා ජනාධිපතිවරයාට 06 වන වරටත් ජනාධිපතිවරණය සඳහා ඉදිරිපත්වීමට එරට පාර්ලිමේන්තුව අනුමැතිය ලබාදී තිබේ. ඒ වෙනුවෙන් අවශ්‍ය වන ව්‍යවස්ථා සංශෝධනය සඳහා පැවති දින තුනක පරේලිමේන්තු විවාදයකින් අනතුරුව මන්ත්‍රීවරුන් බහුතරයකගේ කැමැත්ත මෙම සඳහා හිමිව ඇති බව විදෙස් මාධ්‍ය සඳහන් කළේය. උගන්ඩාවේ ව්‍යවස්ථාවට අනුව වයස අවුරුදු 75 ඉක්මවූ පසුව ජනාධිපතිවරයෙකු ලෙස බලයේ සිටීමට නොහැකි බවට තිබූ නීතිය ද මෙහිදී වෙනස් කර තිබේ. ඒ අනුව වර්තමාන උගන්ඩා ජනාධිපති යොවේරි මුසෙවේනි හට 2021 වර්ෂයේ ජනාධිපතිවරණය සඳහා ඉදිරිපත්වීමේ හැකියාව පවතින බව විදෙස් මාධ්‍ය වාර්තා කළේය. කෙසේවෙතත් විපක්ෂ කණ්ඩායම් ඒ සඳහා විරෝධය එල්ල කර ඇති අතර විරෝධය පෑ විපක්ෂ මන්ත්‍රීවරුන් 06 දෙනෙකු විවාදය පැවති අවස්ථාවේ පාර්ලිමේන්තුවෙන් ඉවත් කර තිබේ. 73 හැවිරිදි මුසෙවේනි මේ වන විට වසර 30කට වැඩි කාලයක් උගන්ඩාවේ ජනාධිපති ලෙස බලයේ රැදී සිටියි.", "URL": "https://sinhala.adaderana.lk/news.php?nid=81882", "Category": null, "Parent URL": null}