{"Source": "Adaderana", "Timestamp": "January 5, 2016 05:02 pm", "Headline": "සිද්ධික් බන්ධනාගාර අධිකරණයට ඉදිරිපත් කරන්නැයි නියෝග", "News Content": "ජාත්‍යන්තර මත්ද්‍රව්‍ය ජාවාරම්කරුවෙකු බවට සැලකෙන මොහොමඩ් සිද්ධික් නැමැත්තා මින් ඉදිරියට බන්ධනාගාර අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය නියෝග කර තිබේ.අදාළ පැමිණිල්ල අද කැඳවු අවස්ථාවේ කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කර ඇත්තේ සැකකරු මින් ඉදිරියට රිමාන්ඩ් දීර්ඝ කිරීම සඳහා බන්ධනාගාර අධිකරණයට ඉදිරිපත් කරන ලෙසයි.එහිදී අධිකරණයට වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුව දැනුම්දී ඇත්තේ එම සිද්ධියට අදාළ තවදුරටත් පරීක්ෂණ සිදුකරන බවයි.ඊට අදාළව දේශීය ආදායම් දෙපාර්තමේන්තුවේ අදාළ සැකකරු සම්බන්ධයෙන් වාර්තා කිහිපයක් ලබාගැනීමට ද අවශ්‍ය බව අපරාධ පරීක්ෂණ දෙපාර්තමේන්තුව අධිකරණය හමුවේ සඳහන් කර ඇත.එම ඉල්ලීම පිළිගත් කොළඹ ප්‍රධාන මහේස්ත්‍රාත්වරයා පරීක්ෂණවලට අදාළ වාර්තා ලබාදෙන මෙන් දේශීය ආදායම් දෙපාර්තමේන්තුවට දැනුම් දී ඇති බව සඳහන්ය.නඩු විභාගය අප්‍රේල් මස 19 වැනිදා දක්වා කල් දැමු මහේස්ත්‍රාත්වරයා එදිනට අදාළ සිද්ධිය සම්බන්ධයෙන් සිදුකෙරෙන පරීක්ෂණ වාර්තා වල ප්‍රගතිය දැක්වෙන වාර්තාවක් ඉදිරිපත් කරන ලෙස ද අපරාධ පරීක්ෂණ දෙපාර්තමේන්තුවට දැනුම් දී ඇත.", "URL": "https://sinhala.adaderana.lk/news.php?nid=56168", "Category": null, "Parent URL": null}