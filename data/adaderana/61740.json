{"Source": "Adaderana", "Timestamp": "July 4, 2016 09:48 am", "Headline": "   ශ්‍රී ලාංකිකයින්ගේ ආරක්ෂාව තහවුරුයි!", "News Content": "බංග්ලාදේශයේ වෙසෙන සියලුම විදේශිකයින්ට අවශ්‍ය ආරක්ෂාව ලබාදීමට බංග්ලාදේශ රජය පියවර ගෙන ඇති බව බංග්ලාදේශයේ ශ්‍රී ලංකා නියෝජ්‍ය මහ කොමසාරිස් එස්.තාබුගල මහත්මිය පවසයි.බංග්ලාදේශය තුළ ශ්‍රී ලාංකිකයින් 6000ක් පමණ රැකියා කටයුතුවල සහ අධ්‍යාපන කටයුතුවල නිරත වන බව සඳහන් කළ තාබුගල මහත්මිය පැවසුවේ එම සියලුම ශ්‍රී ලාංකිකයින්ගේ ආරක්ෂාව මේ වන විට තහවුරු කර ඇති බවයි.බංග්ලාදේශයේ ඩකා අගනුවර ආපන ශාලාවකට එල්ල වූ ප්‍රහාරයෙන් අනතුරුව එහි පවතින තත්ත්වය සම්බන්ධයෙන් අද දෙරණ කළ විමසීමකට පිළිතුරු දෙමින් බංග්ලාදේශයේ ශ්‍රී ලංකා නියෝජ්‍ය මහ කොමසාරිස් එස්.තාබුගල මහත්මිය මෙම අදහස් පළ කළේය.මේ අතර හදිසි අවස්ථාවකදී සහ දැනට පවතින තත්ත්වය තුළ ශ්‍රී ලාංකිකයින් ක්‍රියාත්මක විය යුතු ආකාරය සම්බන්ධයෙන් ඔවුන් දැනුවත් කර ඇති බව එස්. තාබුගල මහත්මිය සඳහන් කළේය.", "URL": "https://sinhala.adaderana.lk/news.php?nid=61740", "Category": null, "Parent URL": null}