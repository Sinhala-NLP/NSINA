{"Source": "Adaderana", "Timestamp": "July 27, 2017 08:42 am", "Headline": "මුලතිව් සාමාන්‍ය වැසියන්ට අයත් ඉඩම් තවමත් ආරක්ෂක අංශ සතුයි", "News Content": "මුලතිව්, කේපාපිලව් ප්‍රදේශයේ සාමාන්‍ය වැසියන්ට අයත් ඉඩම් අක්කර 180ක් පමණ තවමත් ආරක්ෂක අංශයේ පවතින බව විපක්ෂ නායක ආර්. සම්බන්ධන් මහතා පවසයි. අදාල ඉඩම් ප්‍රමාණය හැකි ඉක්මනින් ජනතාව වෙත ලබා දෙන ලෙස ආර්. සම්බන්ධන් මහතා ආරක්ෂක අංශවලින් ඉල්ලීමක් කර ඇති බව වාර්තා වෙයි. යළි පදිංචි කරවිමේ කටයුතු භාර අමාත්‍ය ඩි.එම් ස්වාමිනාදන් මහතාගේ කාර්යාලයේ පැවැති විශේෂ සාකච්ඡාවකදී මෙම ඉල්ලීම කර තිබේ. අදාළ සාකච්ඡාවට ඉඩම් අහිමි වූ මුලතිව් කේපාපිලව් ගම්මානයේ වැසියන් පිරිසක් ද සහභාගීවී ඇති බව සඳහන් වෙයි. එම සාකච්ඡාවේදී ස්වාමිනාදන් අමාත්‍යවරයා විසින් කේපාපිලව් ප්‍රදේශයේ යළි පදිංචි කරමිමේ කටයුතු සිදු වන ආකාරය පිළිබඳව විස්තර කර තිබේ. ඉඩම්වලින් ආරක්ෂක අංශ ඉවත්විම පියවරින් පියවර සිදු වන බව එම සාකච්ඡාවට සහභාගී වූ ආරක්ෂක අංශ ප්‍රධානීන් පවසා ඇත. කෙසේවෙතත් සිය ඉඩම්වල අයිතිය ලබා දෙන ලෙස ඉල්ලමින් මුලතිව් කේපාපිලව් ගම්මානයේ වැසියන් පිරිසක් ආරම්භ කර ඇති උපවාසය තවදුරටත් ක්‍රියාත්මක වෙයි.", "URL": "https://sinhala.adaderana.lk/news.php?nid=75674", "Category": null, "Parent URL": null}