{"Source": "Adaderana", "Timestamp": "January 28, 2010 03:10 pm", "Headline": "ආණ්ඩුව මහ මැතිවරණයකට සූදානම්", "News Content": "අද සිට මහ මැතිවරණයකට කටයුතු සූදානම් බවත්,නුදුරු දිනයක පාර්ලිමේන්තුව විසුරුවා හරිනු ඇති බවත් ශ්‍රීලංකා නිදහස් පක්ෂයේ මහ ලේකම් අමාත්‍ය මෛත්‍රීපාල සිරිසේන මහතා පවසයි. කොහොමත් අප්‍රේල් මස 22 වන විට පාර්ලිමේන්තුවේ නිල කාලය අවසන් වන බවද එබැවින් අද සිටම මහ මැතිවරණයකට සූදානම් වන ලෙස සංවිධායකවරුන්ට දැනුම් දුන් බව ද ඇමතිවරයා කියා සිටියේ අද පැවති මාධ්‍ය හමුවකට සහභාගී වෙමිනි. 2005 දී රනිල් වික්‍රමසිංහ මහතා ලැබූ පමණින් හෝ ඡන්ද ප්‍රමාණයක් ලබා ගැනීමට ජෙනරාල් සරත් ෆොන්සේකා ට නොහැකි වූ බවත්,ඒ පිළිබඳ වඩාත් සතුටු වන්නේ රනිල් වික්‍රමසිංහ මහතා බව ද හෙතෙම කියා සිටියේය. මැතිවරණය සාධාරණ බව මැතිවරණ කොමසාරිස් මෙන්ම විපක්ෂ නායක රනිල් වික්‍රමසිංහ මහතාද පිළිගෙන තිබියදී ‍සරත් ෆොන්සේකා මහතා තමන්ගේ රැස්වීම් වලට පැමිණි ජනකාය දෙස බැලීමේදී ජනාධිපතිවරයාගේ මෙම ජයග්‍රහණය පිළිගත නොහැකි බව පැවසීම විහිළු සහගත බවද ඇමතිවරයා කියා සිටියේය. මැතිවරණ රැස්වීම් වලට එන ජනයා සියලුදෙනා ඡන්දයේදී ඡන්දය ප්‍රකාශ නොකරන බවත්,ඒ පිළිබඳ නොදැනීමෙන් පෙනී යන්නේ දේශපාලනය පිළිබඳ ෆොන්සේකා මහතාට කිසිදු දැනීමක් නැති බව යයි ද හෙතෙම කියා සිටියේය.", "URL": "https://sinhala.adaderana.lk/news.php?nid=6309", "Category": null, "Parent URL": null}