{"Source": "Adaderana", "Timestamp": "April 21, 2012 08:14 am", "Headline": "එජාපයේ ආසන සංවිධායකවරුන් කොළඹට කැඳවයි", "News Content": "පක්ෂයේ සියලුම ආසන සංවිධායකවරුන් ඉදිරි සතිය තුළ කොළඹට කැඳවීමට එක්සත් ජාතික පක්ෂය තීරණය කර තිබේ. ලබන 24, 25 සහ 26 යන තෙදින තුළ ඔවුන් සිරිකොත පක්ෂ මූලස්ථානයට කැඳවා ඇති බව එක්සත් ජාතික පක්ෂයේ ජ්‍යෙෂ්ඨ මන්ත්‍රීවරයෙකු සඳහන් කළේය. පක්ෂ නායක රනිල් වික්‍රම‍සිංහ මහතා විසින් පක්ෂයේ ඉදිරි වැඩපිළිවෙළ සම්බන්ධයෙන් ආසන සංවිධායකවරුන් දැනුවත් කිරීම මෙහි අරමුණ වී ඇත. ප්‍රාදේශීය මට්ටමින් සිදුවන පක්ෂයේ ඉදිරි වැඩකටයුතු පිළිබඳව මෙහිදී ආසන සංවිධායකවරුන් දැනුවත් කිරීමට නියමිතය. ඊට අමතරව යාපනයේ පැවැත්වෙන මැයි දින රැළිය සම්බන්ධයෙන් ද ආසන සංවිධායකවරුන් දැනුවත් කරනු ඇත.", "URL": "https://sinhala.adaderana.lk/news.php?nid=23680", "Category": null, "Parent URL": null}