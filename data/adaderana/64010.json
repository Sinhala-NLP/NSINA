{"Source": "Adaderana", "Timestamp": "September 12, 2016 08:48 am", "Headline": "ශ්‍රීලනිප එරෙහිවන්නන්ට එරෙහිවන්නට වැඩි ඉඩක්", "News Content": "මධ්‍යම කාරක සභාවේ තීන්දු තීරණවලට එරෙහිව ක්‍රියාකරන පුද්ගලයින් සම්බන්ධයෙන් නිසි ක්‍රියාමාර්ග ගත යුතු බවට ශ්‍රී ලංකා නිදහස් පක්ෂයේ බහුතරයකගේ මතය වී ඇති බව දේශපාලන ආරංචි මාර්ග පවසයි.විශේෂයෙන් ශ්‍රී ලංකා නිදහස් පක්ෂයේ 65 වන සංවත්සරයට සහභාගී නොවුණු දේශපාලනඥයින්ට එරෙහිව නිසි විනය ක්‍රියාමාර්ග ගත යුතු බව ඔවුන් පවසා ඇත.කෙසේ වෙතත් කුරුණෑගල ප්‍රදේශයේ පැවැති සමුළුවට සහභාගී නොවුණු පුද්ගලයින් සම්බන්ධයෙන් ක්‍රියාමාර්ග නොගන්නා බවට මේ වන විට ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය තීරණයකට එළඹ තිබේ.එහෙත් පසුගියදා පැවැති පක්ෂ ක්‍රියාකාරින්ගේ හමුවකදී ඔවුන් පවසා ඇත්තේ සමුළුවට සහභාගී නොවුණු පුද්ගලයින් සම්බන්ධයෙන් කිසියම් ක්‍රියාමාර්ගයක් ගත යුතු බවයි.ඇතැම් පුද්ගලයින් සමුළුව කඩාකප්පල්කාරී කිරීමට කටයුතු කළ බව පෙන්වා දී ඇති එම ක්‍රියාකාරීන් එය වැරදි පූර්වාදර්ශයක් බව පවසයි.ඉදිරියේදී ද මෙවැනි තත්ත්වයක් ඇති වුවහොත් විනය ක්‍රියාමාර්ග ගැනිමේදී ගැටළු මතුවිය හැකි බව ද නිදහස් පක්ෂයේ බහුතරයකගේ මතය වී තිබේ.එම නිසා ඉදිරියේදී මධ්‍යම කාරක සභාව රැස්කර අවශ්‍ය ක්‍රියාමාර්ග ගත යුතු බව ද ඔවුන් පෙන්වා දී ඇති බව සඳහන්ය.", "URL": "https://sinhala.adaderana.lk/news.php?nid=64010", "Category": null, "Parent URL": null}