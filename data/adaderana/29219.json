{"Source": "Adaderana", "Timestamp": "November 15, 2012 10:43 pm", "Headline": "රජයේ සේවකයින් 2 ගේ වසර 7 ට ප්‍රජා අයිතිය නෑ", "News Content": "රජයේ සේවකයින් දෙදෙනෙකුගේ ප්‍රජා අයිතිවාසිකම් වසර 7 ට අත්හිටුවීමට කොළඹ මහඅධිකරණය අද (15) තීරණය කළේය. මහජනතාවට සේවය කිරීමේ සිද්ධීන්වල දී අල්ලස් ලබාගැනීමේ චෝදනා මත අදාළ පුද්ගලයින්ට මෙම දඬුවම නියම වී ඇත. මෙලෙස චෝදනා ලැබූවන්ගෙන් එක් අයෙකු කොළඹ, වේල්ලවේදියේ ප්‍රාදේශීය ලේකම් කර්යාලයේ සේවයේ නිරතව සිටිය දී සුනාමියෙන් විනාශ වූ නිවසක් සාදා ගැනීමට කාන්තාවකට ආධාර ලබාදීම වෙනුවෙන් රුපියල් 4000/- ක අල්ලස් මුදලක් ලබාගෙන තිබේ. අදාළ පුද්ගලයා සඳහා වසර 7 ට අත්හිටවූ වසර 2 ක සිර දඬුවම් සහ රුපියල් 20,000 ක දඩ මුදලක් ද නියම කෙරිණි. අනුරාධපුරය ප්‍රාදේශීය ලේකම් කර්යාලයට අනුබද්ධව පාරිභෝගික අධිකාරියේ නිලධාරියෙකු ලෙස සේවය කරමින් සිටි අයෙකුද මෙලෙස චෝදනාවට ලක්වී තිබිණි. හෙතෙම වෙළෙන්දෙකුට එරෙහිව නඩු පවරා නොසිටීමට රුපියල් 15,000/- අල්ලසක් ලබාගෙන ඇති අතර ඔහුට වසර 10 ට අත්හිටවූ වසර 2 ක සිරදඬුවම් සහ රුපියල් 20,000 ක දඩ මුදලක් ද නියම කර ඇත.", "URL": "https://sinhala.adaderana.lk/news.php?nid=29219", "Category": null, "Parent URL": null}