{"Source": "Adaderana", "Timestamp": "May 16, 2019 07:15 pm", "Headline": "බදියුර්දීන්ට එරෙහි වුණ චෝදනා 10", "News Content": "අමාත්‍ය රිෂාඩ් බදියුදීන්ට එරෙහි ඒකාබද්ධ විපක්ෂයේ මන්ත්‍රීවරුන් 66 දෙනෙකුගේ අත්සන් සහිත විශ්වාසභංග යෝජනාවක් අද(16) කථානායකවරයාට භාරදෙනු ලැබීය. අමාත්‍ය රිෂාඩ් බදියුර්දීන් මහතාට එරෙහිව විශ්වාසභංග යෝජනාවක් ඒකාබද්ධ විපක්ෂ පාර්ලිමේන්තු මන්ත්‍රීවරුන් විසින් අද පෙරවරුවේ කථානායක කාර්යාලයේදී කථානායකවරයාට භාරදෙනු ලැබීය. ඒ හරහා බදියුර්දීන් අමාත්‍යවරයාට එරෙහිව චෝදනා 10ක් ඉදිරිපත් කර ඇති අතර එම යෝජනාවට පාර්ලිමේන්තු මන්ත්‍රීවරු 64 දෙනෙක් අත්සන් තබා තිබේ. ශ්‍රී ලංකා නිදහස් පක්ෂය නියෝජනය කරන එස්.බී දිසානායක, ඩිලාන් පෙරේරා,තිලංග සුමතිපාල,නිශාන්ත මුතුහෙට්ටිගම යන මන්ත්‍රීවරුද ඊට අස්සන් තබා ඇති අතර එක්සත් ජාතික පක්ෂයෙන් පාර්ලිමේන්තුවට තේරි පත්වූ අතුරලියේ රතන හිමියන්, ආනන්ද අලුත්ගමගේ සහ අශෝක ප්‍රියන්ත යන මන්ත්‍රීවරුන්ද ඊට අත්සන් තබා තිබේ. දෙමළ ජාතික සන්ධානය නියෝජනය කරමින් පාර්ලිමේන්තුවට පැමිණි එස්.විලයාන්දරන් මන්ත්‍රීවරයාද රිෂාඩ් බදියුර්දීන් අමාත්‍යවරයාට එරෙහි විශ්වාසභංගයට අත්සන් තබා තිබුණි. මේ දිනවල විදේශගතව සිටින සනත් නිහාන්ත සහ ප්‍රසන්න රණතුංග යන මන්ත්‍රීවරු තමන්ද මෙම විශ්වාසභංග යෝජනාවට සහයෝගය දෙන බවට ඔවුන්ගේ අත්සන් තබා කථානායක කාර්යාලයට FAX පණිවිඩ නිකුත් කර තිබුණි. 1. පාස්කු ඉරිදා ප්‍රහාරය සම්බන්ධයෙන් අත්අඩංගුවට ගත් සැකකරුවන් නිදහස් කරන මෙන් යුද හමුදාපතිට බලපෑම් කළ බවට හමුදාපතිවරයා 2019 මැයි 05 සිළුමිණ පුවත්පතට ප්‍රකාශ කර ඇති හෙයින්ද 2. සිනමන් ග්‍රෑන්ඩ් හෝටලයට ත්‍රස්ත ප්‍රහාරය එල්ල කළ ඉන්සාම් අහමඩ් ඊබ්‍රහිම්ට අයත් තඹ කර්මාන්ත ශාලාවකට සම්මතයට පටහැනිව කර්මාන්ත සහ වාණිජ කටයුතු අමාත්‍යාංශය හරහා හිස් පතුරම් කොපු සපයා ඇති හෙයින්ද, 3. බෝම්බ නිෂ්පාදනය කළ බවට සැකකරන එකී කම්හලේ සේවකයින් ත්‍රස්තවාදය වැළැක්වීමේ පනත යටතේ අධිකරණයට ඉදිරිපත් නොකර 2019.05.06 දින ඔවුන්ට ඇප ගැනීමට ඉඩ සැලසීමෙන් පොලීසියට දේශපාලන බලපෑමක් ඇති බවට සාධාරණ සැකයක් මතුවන හෙයින්ද , 4. රිෂාඩ් බදියුර්දීන් අමාත්‍යවරයා නායකත්වය දරන සමස්ත ලංකා මහජන කොංග්‍රසයේ භාණ්ඩාගාරික වන එස්.කේ.පී අලහුඩීන් ත්‍රස්ථවාදීන්ගේ සැලසුම් සම්බන්ධයෙන් යථා තොරතුරු දැන සිට එය බලධාරීන්ට හෙළි නොකළ හෙයින් ත්‍රස්තවාදය වැළැක්වීමේ පනත යටතේ නීතිමය කටයුතු කිරීමට හැකියාව තිබියදී එසේ නොකළ නිසාද, 5. අමාත්‍යවරයාගේ ප්‍රබල හිතවතෙක් වන අල්හාජ් මොහොමඩ් ඊබ්‍රහිම් යූසුෆ් ඊබ්‍රහිම්ගේ පුත්‍රයින් දෙදෙනෙකු මරාගෙන මැරෙන බෝම්බකරුවන් ලෙස කටයතු කළ හෙයින්ද , 6. සමස්ත ලංකා මහජන කොංග්‍රසයේ ප්‍රාදේශිය සභා මන්ත්‍රීවරයෙකු වූ සහ අමාත්‍යවරයාගේ සම්බන්ධීකරණ ලේකම්වරයෙකු ලෙස පෙනී සිටි අබ්දුල් හනුත් ත්‍රස්තවාදියෙක් බවට සැකපිට අත්අඩංගුවට ගෙන ඇති හෙයින්ද , 7.ඇමතිවරයාගේ උපදේශකවරයෙක් ලෙස පෙනී සිටි මවුලවීවරයෙකු ත්‍රස්තවාදී සැකකරුවෙක් ලෙස අත්අඩංගුවට පත්ව ඇති හෙයින්ද , 8. ඇමතිවරයාගේ සහෝදරයෙක් වන රිෆ්කාන් බදියුදීන් යුද හමුදාව විසින් අත්අඩංගුවට ගෙන මන්නාරම පොලීසියට ඉදිරිපත් කිරීමෙන් අනතුරුව උසාවියට ඉදිරිපත් කිරීමෙන් තොරව බලපෑම් මත නිදහස් කළ හෙයින්ද , 9. පාස්කු ඉරුදින ප්‍රහාරය සම්බන්ධ විමර්ශනවලට අනිසි බලපෑම් සිදුකරන බවට ආරක්ෂක හමුදා සහ පොලිසීයේ නිලධාරීන් පවසන තොරතුරු මත සමාජයේ ප්‍රබල මතයක් මතු වී ඇති හෙයින්ද , 10.ත්‍රස්තවාදීන් සහ ඇමතිවරයා අතර ප්‍රබල සම්බන්ධයෙන් ඇති බවට වන මතය පැහැදිළිව තහවුරු වී තිබියදී ඇමතිවරයාගෙන් ප්‍රශ්න කිරීමට පොලීසිය අපොහොසත් වී තිබීම නිසා , ඔහු විසින් ඇමතිධුරය දැරීම විමර්ශනවලට බාධාවක් සේ පෙනෙන හෙයින්ද , අමාත්‍යවරයා කෙරෙහි විශ්වාසය බිඳවැටී ඇති බව විශ්වාසභංග යෝජනාවේ දැක්වෙයි. මේ අතර රිෂාඩ් බදියුර්දීන් අමාත්‍යවරයාට එරෙහිව භාරදුන් විශ්වාසභංග යෝජනාව සම්බන්ධයෙන් පක්ෂ විපක්ෂ නියෝජිතයින් ද අදහස් පළකළේය.", "URL": "https://sinhala.adaderana.lk/news.php?nid=110105", "Category": null, "Parent URL": null}