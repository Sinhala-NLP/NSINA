{"Source": "Adaderana", "Timestamp": "July 10, 2018 06:48 am", "Headline": "පණුවන් සහිත කරවල වික්ක තැන් කීපයක් කොටුවෙයි", "News Content": "දඹුල්ල නගර මධ්‍යයයේ මිනිස් පරිභෝජනයට නුසුදුසු පණුවන් සහිත උම්මලකඩ, කරවල වර්ග තොග සහ සිල්ලරට අලෙවි කරන වෙළෙඳ සැලක් පිළිබඳව දඹුල්ල නගර සභාවට ලැබුණු තොරතුරක් මත නගරාධිපති ජාලිය ඕපාත මහතා ඇතුළු මන්ත්‍රී කණ්ඩායම සහ නාගරික සෞඛ්‍ය ඒකකය විසින් වටලා සෝදිසි කර තිබේ. එහිදී කරවල අලෙවි කරමින් තිබූ වෙළඳසැලකට සීල් තබා ඒවා රැගෙන ආ බව කියන දඹුල්ල ආර්ථික මධ්‍යස්ථානය ආසන්නයේ වෙළඳසැල් දෙකකට නඩු දැමීමට ඊයේ(09) පස්වරුවේ පියවර ගැනිණි. ලැබුණු තොරතුරක් මත මුලින්ම දඹුල්ල ගර මධ්‍යයේ කරවල තොග සහ සිල්ලර වෙළඳසැල නාගරික සෞඛ්‍ය ඒකකය විසින් පරික්ෂා කරන අවස්ථාවේදී උම්බලකඩ හාල්මැස්සන් සහ තවත් කරවල වර්ග කිසිදු ආකාරයකින් මිනිස් පරිභෝජනයට ගැනීමට නොහැකිව තත්ත්වයේ පවතින ඒවා බවත් ඇතැම් උම්බලකඩ බහලුම්වල පණුවන් විශාල වශයෙන් දැක ගැනීමට හැකි විය. එමෙන්ම හාල්මැස්සන්වල කැරපොත්තන් පවා වියළි පැකට් කර කර තිබූ ආකාරය ද මහ නගර සභා සෞඛ්‍ය ඒකකය නිලධාරීන්ට නිරීක්ෂණය වීම විශේෂත්වයකි. එම කරවල අලෙවි කරමින් සිටි ව්‍යාපාරිකයන්ගෙන් ප්‍රශ්න කිරීමේ දී කියා ඇත්තේ මෙම කරවල තොග දඹුල්ල ආර්ථික මධ්‍යස්ථානය ඉදිරිපිට පිහිටි වෙළඳසැලක තිබී රැගෙන ආ බවය. නැවතත් එම පුද්ගලයා පවසා ඇත්තේ ආර්ථික මධ්‍යස්ථානය අසල වෙළඳසැලකට තමන් මන්නාරමෙන් ගෙන්වූ එම මිනිස් පරිභෝජනයට නුසුදුසු කරවල පෙට්ටි පහලවක් අලෙවි කළ බවයි. ඒ අනුව දඹුල්ල නගර සභාවේ සෞඛ්‍ය ඒකකයේ ප්‍රධානී වෛද්‍ය ඩයන්ත වීරසේකර මහතා ඇතුළු කණ්ඩායමක් මුලින්ම දඹුල්ල ආර්ථික මධ්‍යස්ථානය ආසන්නයේ පිහිටි එම කරවල තොග වෙළඳසැල පරීක්ෂාකිරීමේදී වෙළඳසැලේ කළමනාකාරවරයා ඇතුළු කිහිප දෙනෙකු වෛද්‍යවරයා සමඟ ආවේගශිලී ලෙස ක්‍රියා කළේය. එම ස්ථානය පරික්ෂා කිරීමේදී ද මිනිස් පරිභෝජනයට නුසුදුසු උම්මලකඩ සොයා ගැනීමට හැකි විය. එමෙන්ම එම ස්ථානයේ තිබූ තවත් ධාන්‍ය වර්ගවල ගුල්ලන් සහිතව අලෙවි කිරීම සඳහා සූදානම් කර තිබූ අයුරුද වැටලීම් කණ්ඩායමට අනාවරණය කරගැනීමට හැකි විය. එම වෙළඳසැල ආසන්නයේම කරවල තොග කඩයක් පරික්ෂා කිරීමට නාගරික සෞඛ්‍ය ඒකකය පියවර ගනිද්දී එහි දී දැඩි අපිරිසිදු තත්ත්වයේ පැවති කරවල තොග රැසක් සොයාගැනීමට හැකිවූ අතර ඇතැම් කරවල පෙට්ටිවල අපිරිසිදු පණුවන් රැසක් දැක ගැනීමට හැකි වූ බව නගරාධිපති ජාලිය ඕපාත මහතා පැවසීය. මෙහිදී නගරාධිපති ජාලිය ඕපාත මහතා කියා සිටියේ, දඹුල්ල නගරයේ කරවල තොග සහ සිල්ලර වෙළඳසැල සීල් තැබූ බවත් අනෙකුත් ස්ථානවලට නඩු දැමීමට අවශ්‍ය පියවර ගත් බවත්ය. මෙම වැටලීම සඳහා දඹුල්ල මහ නගර සභාවේ නගරාධිපති ජාලිය ඕපාත නියෝජ්‍ය නගරාධිපති සමීර ජයසේකර මහතා ඇතුළු තවත් මන්ත්‍රීවරු කිහිප දෙනෙකු ම සහභාගි වීම විශේෂත්වයකි.", "URL": "https://sinhala.adaderana.lk/news.php?nid=92273", "Category": null, "Parent URL": null}