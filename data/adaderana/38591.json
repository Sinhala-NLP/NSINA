{"Source": "Adaderana", "Timestamp": "November 4, 2013 07:00 am", "Headline": "මනුසත් දෙරණට රට වටින් අතහිත", "News Content": "දුෂ්කර ගම්මානවල සිටින වකුගඩු රෝගීන් හඳුනා ගැනීම සහ ඔවුන්ගේ සුභ සාධනය අරමුණු කර ගනිමින් ආරම්භ කළ ‘මනුසත් දෙරණ‘ අරමුදලට විශාල පිරිසකගේ දායකත්වය හිමිව තිබේ. ඒ සම්බන්ධයෙන් ඊයේ උදෑසන 10සිට රාත්‍රී 7 දක්වා ක්‍රියාත්මක වු ටී.වි.දෙරණ සජීව විකාශය අතරතුර පළමු පැය 9 තුළ දී පමණක් රුපියල් හතළිස් තුන් ලක්ෂයක පමණ මුදල් ප්‍රදාන හිමිවිය. මුදල් පරිත්‍යාග කළ දහස් සංඛ්‍යා පිරිස් අතරින් 20 දෙනෙකු රුපියල් පනස් දහසකට වැඩි මුදලක් පෞද්ගලිකව ප්‍රදානය කොට තිබීම විශේෂත්වයකි. පැරිසියේ මීගමුව සංවිධානය විසින් රුපියල් ලක්ෂ පහක මුදලක් ‘මනුසත් දෙරණ‘ අරමුදලට ඊයේ පරිත්‍යාග කරනු ලැබිණි. විනිල් මැණික් අධිපති දේශමාන්‍ය ඩබ්ලිව්.විනිල් මහතා, මෙරටට ෆෙන්ෂුයි හඳුන්වා දුන් ආසිරි වනිගරත්න මහතා, ප්‍රවීණ කලාකරු ජැක්සන් ඇන්තනී මහතා, හිමාෂි ප්‍රකාශන සමාගම, ප්‍රවීණ නිලි සබීතා පෙරේරා මහත්මිය, පාර්ලිමේන්තු මන්ත්‍රී විජේදාස රාජපක්ෂ මහතා සහ මැග්නි හෝල්ඩින්ග්ස් ආයතනයේ මිස්සක නදුන් මහතා රුපියල් ලක්ෂය බැගින් පරිත්‍යාග කර තිබේ. මීට අමතරව බොදු බල සේනා සංවිධානයේ ප්‍රධාන ලේකම් පූජ්‍ය ගලගොඩ අත්තේ ඥාණසාර හිමියන් රුපියල් හැටදහසක් ද, රත්නපුර පොහොරබාව තරුණ හා ගැමි ජන සහජීවන එකමුතුවේ සභාපති එච්.ඩී.චන්ද්‍රසිරි මහතා සහ එම මහත්මිය රුපියල් පනස් පන් දහසක මුදලක් ද ඊයේ දිනයේදි පරිත්‍යාග කරනු ලැබිණි. එමෙන්ම ස්පෙක්ට්‍රා ඉංජිනියරින් ආයතනය, හෙට්ටිවිදීය අලව්දීන් ජුවලර්ස් ආයතනය, තිස්ස නාගොඩ විතාන මහතා, මාලබේ සන්ධ්‍යා කුමාරි මහත්මිය, රාජගිරිය අයරින් රණසිංහ මහත්මිය, හැදල ලිලානි පෙරේරා මහත්මිය රුපියල් පනස් දහස බැගින් ප්‍රදානය කර තිබේ. තවද පී.එස් ඉංජිනියරින් ආයතනයේ ප්‍රියන්ත පෙරේරා මහතා, විල්සන් ස්ටෝර්ස් ආයතනය, මොහොමඩ් සර්ෆින් මහතා සහ අමාත්‍ය සී.බි.රත්නායක මහතා ද රුපියල් පනස් දහස බැගින් පරිත්‍යාග කර තිබේ. වකුගඩු රෝගින් සඳහා පවත්වන විශේෂ සෞඛ්‍ය සායන ජෝර්ජ් ස්ටුවට් හෙල්ත් සමාගම විසින් සිදු කිරීමට එකඟතාවය පල කෙරුණි. වකුගඩු රෝගී තත්ත්වයෙන් පීඩා විඳින ජනතාවට සහනයක් සැලසීම සඳහා ඔවුන් වෙනුවෙන් පිහිටුවන ලද “මනුසත් දෙරණ“ අරමුදලට ඔබටත් දායක විය හැකියි. සම්පත් බැංකුවේ තිඹිරිගස්යාය ශාඛාවේ “දෙරණේ අපි“ නමින් ආරම්භ කර ඇති අංක 0034 6000 0423 ගිණුම් අංකයට මුදල් යොමු කිරිමේ අවස්ථාව තිබේ. ඊට අමතරව http://derana.lk/donation යන වෙබ් අඩවියට පිවිසීමෙන්ද අරමුදලට දායක විය හැකියි. 0770 70 10 10 යන දුරකථන අංකයට ඇමතීමෙන් ඒ පිළිබඳ වැඩිදුර තොරතුරු ලබාගත හැකිය.", "URL": "https://sinhala.adaderana.lk/news.php?nid=38591", "Category": null, "Parent URL": null}