{"Source": "Adaderana", "Timestamp": "October 24, 2017 12:34 pm", "Headline": "වෛද්‍ය සභාවේ හදිසි රැස්වීමක් ", "News Content": "ශ්‍රී ලංකා වෛද්‍ය සභාවේ හදිසි රැස්වීමක් හෙට (25) කැඳවා තිබේ. වෛද්‍ය සභාවේ සියලු සාමාජිකයන්ට හෙට පස්වරු 01.00 ට වෛද්‍ය සභාවේදී පැවැත්වෙන එම සාකච්ඡාව සඳහා සහභාගී වන ලෙසට දැනුම් දී ඇති බව වාර්තා වෙයි. ශ්‍රී ලංකා වෛද්‍ය සභාව විසින් ඉදිරිපත් කර ඇති වෛද්‍ය විද්‍යාල සඳහා අවශ්‍ය අවම ප්‍රමිතිය සංශෝධනය කිරීම සම්බන්ධයෙන් සාකච්ඡා කිරීම සඳහා මෙම රැස්වීම කැඳවා ඇති බව සඳහන්ය. ඊයේ ජනාධිපති කාර්යාලයේදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවති සාකච්ඡාවෙන් අනතුරුව වෛද්‍ය සභාවේ හදිසි රැස්වීමක් කැඳවා ඇත. සෞඛ්‍ය අමාත්‍යවරයා, උසස් අධ්‍යාපන අමාත්‍යවරයා, නියෝජ්‍ය අමාත්‍ය හර්ෂ ද සිල්වා මහතා, සෞඛ්‍ය අමාත්‍යංශ ලේකම්වරයා, උසස් අධ්‍යාපන අමාත්‍යංශ ලේකම්වරයා, විශ්වවිද්‍යාල ප්‍රතිපාදන කොමිසන් සභාවේ සභාපතිවරයා මෙන්ම වෛද්‍ය සභාවේ නව සභාපති මහාචාර්ය කොල්වින් ගුණරත්න මහතා ඇතුළු පිරිසක් එම සාකච්ඡාවට සහභාගී වී තිබුණි. එම සාකච්ඡාවේදී වෛද්‍ය විද්‍යාල සඳහා වන අවම ප්‍රමිතිය සම්බන්ධයෙන් දීර්ඝ වශයෙන් සාකච්ඡා කර ඇති අතර වෛද්‍ය සභාව මඟින් ඉදිරිපත් කර ඇති අවම ප්‍රමිතීන් සංශෝධනය කර ගැසට් කිරීමට තීරණය කර ඇති බව වාර්තා වෙයි.", "URL": "https://sinhala.adaderana.lk/news.php?nid=79077", "Category": null, "Parent URL": null}