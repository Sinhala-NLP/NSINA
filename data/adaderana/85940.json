{"Source": "Adaderana", "Timestamp": "March 19, 2018 03:33 pm", "Headline": "ළමා ආරක්ෂාව ගැන විස්තර ඇතුළත් පළමු බස් නැවතුම්පොළ ජනතා අයිතියට", "News Content": "ළමා ආරක්ෂාව පිළිබඳ තොරතුරු ඇතුළත් කර නිර්මාණය කරන ලද දිවයිනේ පළමු බස් නැවතුම්පොළ ජනතා අයිතියට පත් කර තිබේ. ජාතික ළමා ආරක්ෂක අධිකාරියේ ප්‍රධාන කාර්යාලය ඉදිරිපිට එම බස් නැවතුම්පොළ ඉදිකර ඇති බව එම අධිකාරිය සඳහන් කර ඇත. ළමා අයිතිවාසිකම්, ළමා විවාහ වලක්වා ගැනීම හා 1929 ළමා දුරකතන සේවය පිළිබඳ තොරතුරු රැසක් එහි ඉදිරිපත් කොට තිබේ. ළමා හිංසන පිටු දැකීම, අපයෝජනයන්ගෙන් ළමුන් ආරක්ෂා කර ගැනීම සඳහා ප්‍රජාව විසින් සිදුකළ යුතු කාර්යභාරය පිළිබඳව දැනුවත් කිරීම හා ඒ පිළිබඳ සමාජ කතිකාවක් නිර්මාණය කිරීම මෙම නව ව්‍යාපෘතියේ අරමුණ බව ජාතික ළමා ආරක්ෂක අධිකාරිය පවසයි. ළමා ආරක්ෂාව පිළිබඳව තොරතුරු ඇතුළත් කරමින් ඉදිරියේදීද දිවයිනේ ප්‍රධාන නගර ආශ්‍රිතව මෙවැනි බස් නැවතුම්පොලවල් ජනතා අයිතියට පත් කිරීමට අවශ්‍ය කටයුතු මේ වන විට සම්පාදනය කෙරෙමින් පවතින බව එම අධිකාරිය වැඩිදුරටත් පැවසීය.", "URL": "https://sinhala.adaderana.lk/news.php?nid=85940", "Category": null, "Parent URL": null}