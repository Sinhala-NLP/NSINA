{"Source": "Adaderana", "Timestamp": "September 22, 2013 01:57 pm", "Headline": "එජාපයත් ජවිපෙත් ඉතිහාසයේ කුණු බක්කියට ජනතාව තල්ලු කරලා", "News Content": "එක්සත් ජාතික පක්ෂය සහ ජනතා විමුක්ති පෙරමුණ නැවත කිසි දිනෙක නැගී සිටිය නොහැකි අන්දමට ඉතිහාසයේ කුණු බක්කිය වෙතට තල්ලුකර හැරීමට උතුරු මධ්‍යම හා වයඹ පළාත්වල ජනතාව කටයුතු කර ඇති බව ශ්‍රී ලංකා නිදහස් පක්ෂය පවසයි. එම පක්ෂයේ මහලේකම් මෛත්‍රීපාල සිරිසේන මහතා නිවේදනයක් නිකුත් කරමින් පෙන්වාදෙන්නේ වත්මන් රජය විසින් ජනතාවගේ අයිතිවාසිකම් සුරක්ෂිත කිරීම සඳහා ගෙනයන වැඩපිළිවෙළ නැවත වරක් ඔවුන් විසින් අනුමත කර ඇති බවයි. රජයේ එම ජනතාවාදී වැඩපිළිවෙළට එරෙහිව විපක්ෂයේ පක්ෂ විසින් එල්ල කරන ලද අසත්‍ය සහ අභූත චෝදනා සියල්ල ජනතාව විසින් ප්‍රතික්ෂේප කර ඇති බව මෛත්‍රීපාල සිරිසේන මහතා පවසයි. එමෙන්ම උතුරු පළාතේ මැතිවරණ ප්‍රතිඵලය තුළින් රජය විසින් ප්‍රජාතන්ත්‍රවාදය ස්ථාපිත කිරීම සඳහා ගෙන ඇති පියවර සම්බන්ධයෙන් රජයට එරෙහිව චෝදනා එල්ල කරන පාර්ශව වලට සැබෑ අවබෝධයක් ලබා ගත හැකි බව මහලේකම්වරයා කියයි.", "URL": "https://sinhala.adaderana.lk/news.php?nid=37600", "Category": null, "Parent URL": null}