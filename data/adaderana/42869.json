{"Source": "Adaderana", "Timestamp": "April 29, 2014 04:29 pm", "Headline": "ජාතික ප්‍රතිශක්තීකරණ ප්‍රතිපත්ති කෙටුම්පතට අදහස් හා යෝජනා ගන්නවා", "News Content": "ජාතික ප්‍රතිශක්තීකරණ ප්‍රතිපත්ති කෙටුම්පත සඳහා අදහස් හා යෝජනා ඉදිරිපත් කිරීමේ හැකියාව පවතින බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. අමාත්‍යවරයා පෙන්වා දෙන්නේ මේ සඳහා උනන්දුවක් දක්වන පුද්ගලයින්ට අදාළ යෝජනා හා අදහස් ඉදිරිපත් කළ හැකි බවයි. ජාතික ප්‍රතිශක්තීකරණ ජාතික කෙටුම්පත සෞඛ්‍ය අමාත්‍ය මෛත්‍රිපාල සිරිසේන මහතා වෙත අද පෙරවරුවේ බාරදෙනු ලැබීය. ඉන් අනතුරුව පැවති උත්සවය අමතමින් සෞඛ්‍ය අමාත්‍යවරයා මෙම අදහස් පළ කර තිබේ. ලංකාවේ ප්‍රධාන ක්ෂේත්‍රයන්ට අදාළව මේ වන විට ජාතික ප්‍රතිපත්තීන් සකස් වී ඇති බව සෞඛ්‍ය අමාත්‍ය මෛත්‍රීපාල සිරිසේන මහතා එහිදී පවසා ඇත. කෙසේ වෙතත් ජාතික ප්‍රතිශක්තීකරණ ප්‍රතිපත්ති කෙටුම්පත ඉදිරි කාලය තුළ අමාත්‍ය මණ්ඩලයටත් ඉන් අනතුරුව පාර්ලිමේන්තුවටත් ඉදිරිපත් කිරීමෙන් අනතුරුව එය ක්‍රියාත්මක කිරීමට පියවර ගන්නා බව ද අමාත්‍යවරයා පවසා තිබේ. ශ්‍රී ලංකාවේ බෝවන රෝග ගණනාවකට අදාළව ඒවා වළක්වා ගැනීම සඳහා සකස් කළ මෙම ප්‍රතිපත්තිය මෙරට ඓතිහාසික අවස්ථාවක් වශයෙන් සැලකිය හැකි බව සෞඛ්‍ය අමාත්‍යවරයා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=42869", "Category": null, "Parent URL": null}