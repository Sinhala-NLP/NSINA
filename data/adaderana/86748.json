{"Source": "Adaderana", "Timestamp": "April 2, 2018 11:56 am", "Headline": "වායුගෝලයට ඇතුළු වු අභ්‍යවකාශ යානය ලංකාවට කඩා වැටීමේ අවධානමක් නෑ", "News Content": "ටියැංගොන් – 01 චීන අභ්‍යවකාශ මධ්‍යස්ථානය ශ්‍රී ලංකා වේලාවෙන් උදෑසන 5:45 ට පමණ පෘථිවි වායුගෝලයට ඇතුළු වී ඇති බව චීන අභ්‍යවකාශ මධ්‍යස්ථානය පවසයි. යානය පෘථිවි වායු ගෝලයට ඇතුළු වත්ම එහි වැඩි කොටසක් ගිනිගෙන විනාශ වී තිබේ. ලොව විශාලතම අභ්‍යවකාශ විද්‍යාගාරවලින් එකක් වන චීනයට අයත් ටියැන්ගොන්ග් 1 පෘථිවි වායුගෝලයට ඇතුළු වී තිබේ. එය තවදුරටත් පෘථිවියේ සිට පාලනය කළ නොහැකි මට්ටමේ පැවතීම ඊට හේතුවයි. චීනය සතුව පැවති විශාලතම මෙන්ම අග්‍රගණ්‍ය අභ්‍යවකාශ ව්‍යාපෘතිවලින් එකක් ලෙස මෙය සැළකෙන අතර එය දිව්‍ය මාළිගාව ලෙසද හැඳින් වෙයි. ඒ අනුව මීටර් 10ක් දිග ටොන් 8කට වඩා බර මෙම අභ්‍යවකාශාගාරය පෘථිවියේ සිට අභ්‍යවකාශය වෙත ගොස් නැවතත් පෘථිවි වායුගෝලයට ඇතුළු වූ බොහෝ නිර්මාණයන්ට වඩා ප්‍රමාණයෙන් විශාලයි. මෙම කඩා වැටීම නිසා පෘථිවියේ ඇතැම් ප්‍රදේශ දැඩි අවදානමකට නියමිතව තිබුණද මේ වන විට එහි කොටස් දකුණු පැසිෆික් සාගරයේ මධ්‍යම ප්‍රදේශයට කඩා වැටෙනු ඇතැයි අපේක්ෂා කරයි. අභ්‍යවකාශාගාර කැබලිවලින් ඉතාම සීමිත සංඛ්‍යාවක් පොළෙවට පතිත වනු ඇතැයි අපේක්ෂිතයි. තව දුරටත් භාවිත කළ නොහැකි ලෙස අක්‍රීය වී පැවති මෙම අභ්‍යවකාශාගාරය නැවත පොළවට ඇතුළු වීමේදී ඇති වූ විශාල උණුසුම නිසා එහි වැඩි කොටස් ප්‍රමාණයක් දැවී විනාශ වී තිබේ. 2011 වසරේදී අභ්‍යවකාශ ගත කරන ලද මෙම අභ්‍යවකාශාගාරය වෙත චීන ගගනගාමීන් 6 දෙනෙක් ගොස් ඇත. මෙය යම් දිනක නැවත පෘථිවිය වෙත ළඟා වීම සැළසුම් සහගතව සිදු කරන්නට නියමිතව තිබු‍ණද 2016 වසරේදී හදිසියේම ඇතිවූ පාලනය කර ගත නොහැකි තත්ත්වය හේතුවෙන් එය පෘථිවියට කඩා වැටීම කිසිදු ලෙසකින් නවතන්නට නොහැකි වුණා. මේ අතර ආතර් සී ක්ලාර්ක් මධ්‍යස්ථානයේ තාරකා විද්‍යාඥ ආචාර්ය චන්දන ජයරත්න මහතා පැවසුවේ යානය ශ්‍රී ලංකාව ආසන්නයට කඩා වැටීමේ අවදානමක් නොමැති බවයි.", "URL": "https://sinhala.adaderana.lk/news.php?nid=86748", "Category": null, "Parent URL": null}