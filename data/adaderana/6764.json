{"Source": "Adaderana", "Timestamp": "February 17, 2010 06:54 pm", "Headline": "පාර්ලිමේන්තුව යළි කැඳවයිද..?", "News Content": "2010 පාර්ලිමේන්තු මහ මැතිවරණය සඳහා සියලු කටයුතු සූදානම්ව පවතිද්දී\"හදිසි නීතිය\"සම්බන්ධයෙන් ගැටලු සහගත තත්ත්වයක් නිර්මාණය වී ඇත්දැයි ප්‍රශ්නාර්ථයක් මතු වී තිබේ. පෙබරවාරි මස 09වන දින මධ්‍යම රාත්‍රියේ සිට ශ්‍රීලංකා ප්‍රජාතාන්ත්‍රික සමාජවාදී ජනරජයේ 06 ව පාර්ලිමේන්තුව විසුරුවා හැරුණි. මී ළඟට තෝරා පත් කර ගැනීමට නියමිතව ඇති 07 වන පාර්ලිමේන්තුව සඳහා මන්ත්‍රීවරුන් තෝරා පත් කර ගැනීම වෙනුවෙන් නාම යෝජනා කැඳවීම පෙබරවාරි මස 19-26 දක්වා සිදු කෙරෙන අතර මැතිවරණය පවත්වනු ලබන්නේ අප්‍රේල් මස 08 වන දාය. කෙසේ වෙතත් නව පාර්ලිමේන්තුවේ මංගල සැසිය අප්‍රේල් මස 22 වන දින පවත්වන්නට තීරණය කෙරුණේද ජනාධිපතිවරයා විසින් නිකුත් කළ අති විශේෂ ගැසට් නිවේදනය මගින්මය. එහෙත් දින 30 ක කාලයක් සඳහා බල පැවැත්වෙන\"හදිසි නීතිය\"මාර්තු මස 05 වන දින දක්වා පමණක් බල පැවැත්වෙන බැවින් එය දීර්ඝ කිරීමට අදාල යෝජනාවට පාර්ලිමේන්තු අනුමැතිය ලබා ගන්නේ කෙසේද යන ප්‍රශ්නය පැන නඟින්නට නියමිතය. එහෙත් ආණ්ඩුක්‍රම ව්‍යවස්ථාවේ 155 ඡේදයේ 4.1 වගන්තියට අනුව ජනාධිපතිවරයාට පාර්ලිමේන්තු අනුමැතියකින් තොරව දින දහයක කාලයකට හදිසි නීතිය යළි දීර්ඝ කළ හැකිය. යම් හෙයකින් හදිසි නීතිය දීර්ඝ කිරීමට මාර්තු මස 05 වන දින පාර්ලිමේන්තුව කැඳවනු ලැබුවහොත් හිටපු මන්ත්‍රීවරුන්ගේ මන්ත්‍රීධූර එළඹෙන මහ මැතිවරණ දිනය වන තෙක් වලංගු වන බව ශ්‍රීලංකා පාර්ලිමේන්තුවේ ව්‍යවස්ථාදායක සේවා අධ්‍යක්ෂ ජගත් ගජවීරආරච්චි මහතා අද දෙරණට කියා සිටියේය. එසේ වුවහොත් හිටපු මන්ත්‍රීවරුන්ගේ වැටුප් ඇතුළු සියලු වරප්‍රසාදයන් අප්‍රේල් මස 08 වන දින තෙක් ලබාදිය යුතුය. එසේ නම් ජනාධිපතිවරයා අති විශේෂ ගැසට් නිවේදනයක් මගින් හදිසි නීතිය දීර්ඝ කිරීම සඳහා යළි පාර්ලිමේන්තුව කැඳවනු ඇතිද..?", "URL": "https://sinhala.adaderana.lk/news.php?nid=6764", "Category": null, "Parent URL": null}