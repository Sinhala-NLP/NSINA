{"Source": "Adaderana", "Timestamp": "September 12, 2019 06:51 pm", "Headline": "සියලු දෙනාගේ සහාය මට-සජිත්", "News Content": "ජනාධිපතිවරණයේදී එක්සත් ජාතික පෙරමුණේ සුළු පක්ෂවල සහාය අනිවාර්යයෙන් තමන්ට හිමි වන බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. අමාත්‍යවරයා මේ බව සඳහන් කළේ අද පෙරවරුවේ මහනුවර පැවති උත්සවයකින් අනතුරුව මාධ්‍යෙව්දීන් නැගූ ප්‍රශ්න වලට පිළිතුරු දෙමින්. අමාත්‍ය සජිත් ප්‍රේමදාස මහතා අද පෙරවරුවේ මහනුවර අස්ගිරි මහා විහාරය වෙත පැමිණියේය. ඒ අස්ගිරි මහා විහාරයේ අභිනවයෙන් ඉදිකළ බටහිර වාහල්කඩ විවෘත කිරීම සඳහායි. ශාසනය නගා සිටුවීමට කළ සේවාව අගයමින් අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඥානරතන හිමියන් විසින් විශේෂ සමරු තිළිණයක් අමාත්‍ය සජිත් ප්‍රේමදාස මහතා වෙත පිළිගන්වනු ලැබුවේය. එහිදී අදහස් දක්වමින් ඒ මහතා කියා සිටියේ 2015 මුල් භාගය වන තෙක් මන්ත්‍රීවරුන්ගේ විමධ්‍යගත අරමුදල් යෙදවීම චක්‍රෙල්ක මඟින් තහනම් කර තිබු බවයි. අද වන විට පාර්ලිමේන්තු මන්ත්‍රීවරු සතු විමධ්‍යගත අරමුදල් විහාර ගොඩනගන්න යෙදවිය හැකි බවත් සජිත් ප්‍රේමදාස මහතා පැවසීය. අනතුරුව අමාත්‍යවරයා ඇතුළු පිරිස මල්වතු මහාවිහාරය වෙත පැමිණ මල්වතු පාර්ශ්වයේ මහානායක අතිපූජ්‍ය තිබ්බටුවාවේ ශ්‍රී සුමංගල හිමියන් බැහැදුටුවේය. ඉන් පසුව මාධ්‍ය වෙත අදහස් දක්වමින් ඒ මහතා පැවසුවේ ජනාධිපතිවරණයේදී එක්සත් ජාතික පෙරමුණේ සුළු පක්ෂවල සහාය අනිවාර්යයෙන් තමන්ට හිමි වන බවයි.", "URL": "https://sinhala.adaderana.lk/news.php?nid=118972", "Category": null, "Parent URL": null}