{"Source": "Adaderana", "Timestamp": "May 23, 2011 03:30 pm", "Headline": "පක්ෂය බූදලයක් නෙවෙයි-රෝසි,වෙස් මුහුණු ගැලෙව්වා-රවී", "News Content": "තමන් රනිල්ට,කරූට සජිත්ට හෝ ගාමිණී ජයවික්‍රම මහතාට සේවය කරන්නට දේශපාලනට නොපිවිසුණු බව කොළඹ දිස්ත්‍රීක් පාර්ලිමේන්තු මන්ත්‍රී රෝසි සේනානායක මහත්මිය පවසයි. තමා දේශපාලනයට පිවිසියේ එක්සත් ජාතික පක්ෂයටත් රටටත් රටේ ජනතාවටත් සේවය කරන්නට පමණක් බව ඇය කියා සිටියේ අද(23)ගංගොඩවිල මහේස්ත්‍රාත් අධිකරණ සංකීර්ණයේදී මාධ්‍යවේදී අමතා ප්‍රකාශයක් කරමිනි. පක්ෂ ව්‍යවස්ථාව අමු අමුවේ උල්ලංඝනය කරමින් කිසිවෙකුට හෝ කටයුතු කරන්නට තමන් ඉඩනොදෙන බවත්,තමන් අද දිනයේ උසාවියට පැමිණියේ තම පාක්ෂිකයින් වෙනුවෙන් එකී වගකීම ඉටු කරන්නට බවත් ඇය සඳහන් කළාය. මතු දිනයකදී සජිත් ප්‍රේමදාස මහතා එ.ජා.ප පක්ෂ ව්‍යවස්ථාව උල්ලංඝනය කළහොත් ඔහුට එරෙහිවද නැඟී සිටින්නට තමන් සූදානම් බවත්,එක්සත් ජාතික පක්ෂය කිසිවෙකුටත් තමන්ගේ බූදලයක් ලෙස සලකා කටයුතු කරන්නට ඉඩනොදෙන බවත් රෝසි සේනානායක මන්ත්‍රීවරිය වැඩිදුරටත් සඳහන් කළාය. මේ අතර මෙම රජය බලයේ සිටින්නේ තම පක්ෂයේ අසමගිය නිසා බව එ.ජා.ප ජාතික සංවිධායක,පාර්ලිමේන්තු මන්ත්‍රී රවී කරුණානායක මහතා පවසයි. අද ගංගොඩවිල අධිකරණ සංකීර්ණයේදී මාධ්‍යවේදීන් අමතමින් ඔහුද මේ බව කියා සිටියේය. ජනතාවගේ දැවෙන ප්‍රශ්න සම්බන්ධයෙන් ආණ්ඩුවට එරෙහිව අධිකරණය හමුවේ නඩුපවරන්නට තමන් විසින් කටයුතු කරමින් සිටියදි තම පක්ෂයේ පිරිසක් විසින් පක්ෂයේ නායකත්වයට එරෙහිව මෙසේ කටයුතු කිරීම කනගාටුවට කරුණක් බවද ඔහු පෙන්වාදුන්නේය. 1975 වසරේදී රුක්මන් සේනානායක මහතා විසින් ජේ.ආර් ජයවර්ධන මැතිතුමාට එරෙහිව උසාවි ගියේද මේ අයුරින්ම බව මන්ත්‍රීවරයා සිහිපත් කළේය. මෙතෙක් කාලයක් වෙස් මුහුණු බැඳගෙන නැටුව උදවිය මේවන විට තම වෙස් මුහුණු ගලවා දමා එළිපිට නටන තත්ත්වයක් මෙවැනි පෙත්සම් අධිකරණය හමුවේ ගොනුකිරීම තුළින් පෙනීයන බවද කරුණානායක මහතා සඳහන් කළේය. අප්‍රේල් 12 වන දින කිරිබත් කන්නට උත්සාහ දැරූ නඩය මොනතරම් නම් කුහකකමින් හා දේශපාලන ඊර්ශ්‍යාවෙන් පෙළෙන්නන්ද යන වග තහවුරුවී ඇතැයි එ.ජා.ප ජාතික සංවිධායක,පාර්ලිමේන්තු මන්ත්‍රී රවී කරුණානායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16276", "Category": null, "Parent URL": null}