{"Source": "Adaderana", "Timestamp": "January 31, 2017 02:16 pm", "Headline": " මාධ්‍යවේදියාට පහරදීම-හමුදාපතිගෙන් කරුණු විමසයි", "News Content": "හම්බන්තොට වරායේ විරෝධතාව අතර තුර මාධ්‍යවේදියෙකුට සිදුකළ පහරදීම සම්බන්ධයෙන් කරුණු දක්වන ලෙස නාවික හමුදාපති රවීන්ද්‍ර විජේගුණරත්න මහතාට ශ්‍රී ලංකා මානව හිමිකම් කොමිසම දැනුම්දී තිබේ. මේ සම්බන්ධයෙන් මානව හිමිකම් කොමිසම නාවික හමුදාපතිවරයා වෙත ලිපියක් යොමුකර ඇති බව වාර්තා වෙයි. මේ සම්බන්ධයෙන් අද දෙරණ නාවික හමුදාවෙන් විමසීමක් කළ අතර එහිදී නාවික හමුදාව සඳහන් කර සිටියේ මානව හිමිකම් කොමිසම විසින් යොමුකළ ලිපිය මේ වන විට ලැබී ඇති බවයි. කෙසේවෙතත් නාවික හමුදාපතිවරයා මේ දිනවල විදෙස්ගතව සිටින බැවින් ඔහු දිවයිනට පැමිණීමෙන් අනතුරුව ශ්‍රී ලංකා මානව හිමිකම් කොමිෂන් සභාව හමුවේ අදාළ කරුණු දැක්වීම සිදුකරන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=68890", "Category": null, "Parent URL": null}