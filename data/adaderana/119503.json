{"Source": "Adaderana", "Timestamp": "September 19, 2019 03:22 pm", "Headline": "දයාසිරි ජනපති අපේක්ෂකත්වයට සැරසෙන්නේදැයි ශෙහාන්ට සැකයක්", "News Content": "නිදහස් පක්ෂ ජ්‍යෙෂ්ඨයින් ශ‍්‍රී ලංකා පොදුජන පෙරමුණ සමඟ සාකච්ඡා සාර්ථක කර ගැනීමට උත්සාහ දැරීම අතරතුර ශ‍්‍රී ලංකා නිදහස් පක්ෂ ලේකම් දයාසිරි ජයසේකර මහතා තනි තීන්දු ගෙන කටයුතු කරන්නේ ඉදිරියේදී ජනාධිපති අපේක්ෂකත්වය ලබා ගැනීමට ද යැයි සැකයක් ඇති බව පාර්ලිමේන්තු මන්ත්‍රී ශෙහාන් සේමසිංහ මහතා පවසයි. අද පැවති මාධ්‍ය හමුවකදී අදහස් දක්වමින් ඒ මහතා මේ බව ප්‍රකාශ කළේය. එහිදී වැඩිදුරටත් අදහස් දැක්වු ඒ මහතා මෙසේද පැවසීය. \"එජාප රජයක් මෙතෙක් කල් පවත්වාගෙන යාමට සහය දුන් ඇතැම් කඳවුරු ඉදිරි එජාප ජයග‍්‍රහණය වෙනුවෙන් මේ වන විටත් මෙහෙය වෙමින් සිටිනවා. ශ‍්‍රී ලංකා නිදහස් පක්ෂයේ බිම් මට්ටමේ ජනතාව එකතු වී එජාපය පරාජය කළ යුතුයි කියලා තීරණය සිටියදී දයාසිරි ජයසේකර මහින්ද-මෛත‍්‍රී එකතු වුණොත් බිම් මට්ටම එකතු වෙන්නේ නෑ කියලා විවිධ ප‍්‍රකාශ කරනවා. ශ‍්‍රී ලංකාව නිදහස් පක්ෂය ජනාධිපති අපේක්ෂකයකු ඉදිරිපත් කරනවා කියලා දයාසිරි කියනවා. නිදහස් පක්ෂ ජේෂ්ඨයින් ශ‍්‍රී ලංකා පොදුජන පෙරමුණ සමඟ සාකච්ඡා සාර්ථක කර ගැනීමට උත්සාහ දැරීම අතරතුර ශ‍්‍රී ලංකා නිදහස් පක්ෂ ලේකම් දයාසිරි ජයසේකර තනි තීන්දු ගෙන කටයුතු කරන්නේ ඉදිරියේදී ජනාධිපති අපේක්ෂකත්වය ලබා ගැනීමට ද කියලා සැකයක් ඇති වෙමින් තිබෙනවා. ගෝඨාභය රාජපක්ෂ මහතාගේ ජයග‍්‍රහණය වැළැක්වීම සඳහා කටයුතු කරන මේ හුඟක් අය මහ බැංකු මංකොල්ලයට සම්බන්ධ බවට චෝදනා ලැබූ පුද්ගලයින් බව පැහැදිලියි. මෙම කුමන්ත‍්‍රනය මෙහෙයවන්නේ සිංගප්පූරුවෙ ඉඳලා අර්ජුන් මහේන්ද්‍රන් ද කියලා අපට සැකයක් ඇතිවෙනවා. ගෝඨාභය රාජපක්ෂ මහතා ප‍්‍රමුඛ රජයක් පිහිටවූවිට ඔවුන්ට ගැලවීමක් නැති බව දන්නා නිසා මෙවැනි කටයුතු සිදුකරනවාද යන්න පිළිබඳව අපි අවධානයෙන් ඉන්නවා.ගෝඨාභය රාජපක්ෂ මහතාට විරුද්ධව වැඩ කරන හුගක් අය මහ බැංකුවේ බැඳුම්කර වංචාව තුළින් මුදල් ලබාගත් අය කියලා පැහැදිලිව නිසා ඔවුන් එක කඳවුරකට වෙලා සටන් කරන බව දැන් පැහැදිලි වෙමින් තිබෙනවා. මේ අවස්ථාවේදී අපි අපේ ජාතික ආරක්ෂාව පිළිබඳ දෙවරක් සිතිය යුතුයි.පාස්කු ඉරිදා තේරීම් කාරක සභාව තව මාසයකින් දීර්ඝ කරලා තියන අතරතුරම අම්පාර වගේ ප‍්‍රදේශ වලින් තවදුරටත් ගිනි අවි සොයා ගනිමින් සිටිනවා. මහ බැංකු මංකොල්ලයට සම්බන්ධ පිරිසත් ත‍්‍රස්ත ක‍්‍රියා ක‍්‍රියාකාරීනුත් එකතුවෙලා වෙලා වැඩ කරන බව දැන් දැන් පැහැදිලි වෙමින් තිබෙනවා.ඒ නිසා ඉදිරියේදී ජාතික ආරක්ෂාව සහ රටේ අනාගතය පිළිබඳ සිතා තීරණ ගැනීම ජනතාවට බාර වෙනවා.\"", "URL": "https://sinhala.adaderana.lk/news.php?nid=119503", "Category": null, "Parent URL": null}