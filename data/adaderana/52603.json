{"Source": "Adaderana", "Timestamp": "July 13, 2015 09:35 am", "Headline": "නාමයෝජනා 12 න් අවසන්", "News Content": "එළඹෙන පාර්ලිමේන්තු මැතිවරණය සඳහා නාමයෝජනා කටයුතු අද මධ්‍යහ්න 12.00 න් අවසන් වේ.අද උදෑසන 08.30 සිට සියලු දිස්ත්‍රීක් ලේකම් කාර්යාලවලදී නාමයෝජනා භාරදීමේ කටයුතු සිදු කෙරෙන බව මැතිවරණ මහ ලේකම් කාර්යාලය කියා සිටියි.පසුගිය සඳුදා සිට එළඹෙන මහ මැතිවරණයට අදාළව නාමයෝජනා බාර ගැනීමේ කටයුතු ආරම්භ කෙරුණි.සෙනසුරාදා සහ ඉරිදා දිනවලදී නාමයෝජනා භාරගැනීමේ කටයුතු සිදු නොවූ අතර පසුගිය සිකුරාදා වන විටත් පිළිගත් දේශපාලන පක්ෂ සහ ස්වාධීන කණ්ඩායම් නාමයෝජනා ඉදිරිපත් කර තිබුණි.පසුගිය සිකුරාදා දිනය වන විට පිළිගත් දේශපාලන පක්ෂ 47 ක් නාමයෝජනා පත්‍ර භාරදී තිබූ අතර ස්වාධීන කණ්ඩායම 111 ක් නාමයෝජනා පත්‍ර භාරදී තිබූ බව මැතිවරණ මහලේකම් කාර්යාලය සඳහන් කරයි.මේ අතර ස්වාධීන කණ්ඩායම් සඳහා ඇප මුදල් තැන්පත් කිරිමේ කටයුතු අද දිනයේදීත් සිදු වන අතර පසුගිය සිකුරාදා වන විට ස්වාධීන කණ්ඩායම් 195 ක් ඇප මුදල් තැන්පත් කර තිබුණි.මේ අතර දේශපාලන පක්ෂ ඊයේ රාත්‍රීයවන තුරුත් සිය අවසන් නාමයෝජනා ලැයිස්තු සකස් කරමින් සිටි බව වාර්තා වේ.ඒ අනුව එක්සත් ජනතා නිදහස් සන්ධානය, යහපාලන සඳහා වූ එක්සත් ජාතික පෙරමුණ ලෙස ගිවිසුම් ගත වූ එක්සත් ජාතික පක්ෂය මෙන්ම ජනතා විමුක්ති පෙරමුණ අද දිනයේ දිවයිනේ සියලු දිස්ත්‍රීක්ක සඳහා නාමයෝජනා ලබාදීමට සැලසුම් කර තිබේ.මේ අතර නාමයෝජනා භාරදීමෙන් අනතුරුව පැය එක හමාරක කාලයක් විරෝධතා ගොනු කිරීම සඳහා අවස්ථාව හිමි වන බව නියෝජ්‍ය මැතිවරණ කොමාසාරිස් එම්.එම්. මොහොමඩ් මහතා සඳහන් කළේය.මේ අතර නාම යෝජනා භාරගැනීමෙන් අනතුරුව රථ පෙළපාලි සහ පා ගමන් සම්පූර්ණයෙන්ම තහනම් කර ඇති බව මැතිවරණ මහලේකම් කාර්යාලය පවසයි.නීති කඩකරමින් කටයුතු කරන ඕනෑම පුද්ගලයෙකුට එරෙහිව තරාතිරම නොබලා දැඩිව නීතිය ක්‍රියාත්මක කරන බව එම කාර්යාලය කියා සිටියි.එමෙන්ම පාර්ලිමේන්තු මැතිවරණය සඳහා නාමයෝජනා භාරදීමේ අවසන් දිනය වන අද දිනයේ කොළඹ දිස්ත්‍රීක් ලේකම් කාර්යාලය අවට විශේෂ රථ වාහන සැලැස්මක් ක්‍රියාත්මක කිරීමට පොලිසිය විසින් පියවර ගෙන තිබේ.අද උදෑසන 07 සිට පස්වරු 03 දක්වා කාලය තුළ මෙම රථ වාහන සැලැස්ම ක්‍රියාත්මක කරන බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා කියා සිටියේය.බේස්ලයින් පාර, හැව්ලොක් පාර විදුලි සංඥා මංසන්දියේ සිට නාරාහේන්පිට හන්දිය දක්වා, පාක් පාරේ සිට ඇල්විටිගල මාවත විදුලි සංඥා මංසන්දිය දක්වා සහ නාවල මංසන්දියේ සිට බේස්ලයින් පාර නාරාහේන්පිට මංසන්දිය දක්වා මෙම රථ වාහන සැලැස්ම ක්‍රියාත්මක කිරීමට නියමිතය.අදාළ කාලය තුළ මෙම මාර්ග භාවිතා කරන රියදුරන් විකල්ප මාර්ග භාවිතා කරන ලෙස පොලිසිය රියදුරන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=52603", "Category": null, "Parent URL": null}