{"Source": "Adaderana", "Timestamp": "April 16, 2013 08:07 am", "Headline": "ලංකාවේ මානව හිමිකම් ගැන බ්‍රිතාන්‍යයේ අවධානය", "News Content": "2012 වසරේ ශ්‍රී ලංකාවේ මානව හිමිකම් තත්ත්වය පිළිබඳව බරපතළ සැලකිල්ලක් දක්වන බව බ්‍රිතාන්‍ය පවසයි. ශ්‍රී ලංකාවේ මානව හිමිකම් සම්බන්ධයෙන් සෘණාත්මක වර්ධනයන් රැසක් පසුගිය වසර තුළ දක්නට ලැබෙන බව ඔවුන් පෙන්වාදෙයි. බ්‍රිතාන්‍ය විසින් එළිදැක්වු 2012 වසරේ මානව හිමිකම් සහ ප්‍රජාතන්ත්‍රවාදය යන වාර්තාවේ මෙම තොරතුරු ඇතුළත්ව තිබේ. බ්‍රිතාන්‍ය විදේශ සහ පොදුරාජ්‍ය මණ්ඩල කාර්යාල සකස් කරන ලද අදාළ වාර්තාව බ්‍රිතාන්‍ය විදේශ ලේකම් විලියම් හේග් විසින් ඊයේ (15) දිනයේ එළිදක්වනු ලැබීය. ලෝකයේ රටවල් සම්බන්ධයෙන් බ්‍රිතාන්‍ය රජය ගත යුතු ඉදිරි ක්‍රියාමාර්ග සහ ප්‍රමිතීන් පිළිබඳව තීරණය කිරීම මෙම වාර්ෂික වාර්තාවට අනුව සිදුවන බව විදෙස් මාධ්‍ය පෙන්වාදෙයි. ශ්‍රී ලංකාවේ ජනමාධ්‍ය සහ ප්‍රකාශන නිදහස, අධිකරණයේ ස්වාධීනත්වය පිළිබඳව මෙම වාර්තාවෙන් කරුණු ඉදිරිපත් කර තිබේ. 2012 වසර පුරාවට ශ්‍රී ලංකාව තුළ බරපතළ ලෙස මානව හිමිකම් උල්ලංඝණය වීමේ සිදුවීම් වාර්තා වන බව අදාළ වාර්තාවේ සඳහන් වේ. විශේෂයෙන් පැහැරගැනීම් සහ අතුරුදන්වීමේ සිදුවීම් 2012 වසරේ ද වාර්තා වන බවත් ඒ සම්බන්ධයෙන් පවත්වන පරීක්ෂණවල ප්‍රගතියක් දක්නට නොමැති බවත් බ්‍රිතාන්‍ය පෙන්වාදෙයි. මෙම වාර්තාවෙන් උගත් පාඩම් හා ප්‍රතිසන්ධාන කොමිසන් සභා වාර්තාවේ නිර්දේශ ක්‍රියාත්මක කිරීම පිළිබඳව ද වැඩි අවධානයක් යොමුකර තිබේ. ඊට අමතරව අධිකරණය සහ නීති රීති පිළිබඳව, ස්වාධීන මැතිවරණ පැවැත්වීම පිළිබඳව යුද්ධයෙන් පසු උතුරේ පුනරුත්තාපන කටයුතු පිළිබඳව මෙන්ම කාන්තා හා ළමා අයිතිවාසිකම් පිළිබඳව ද අදාළ වාර්තාවේ සඳහන්ය. රටවල් 27 ක මානව හිමිකම් තත්ත්වය පිළිබඳ තොරතුරු මෙම වාර්තාවට ඇතුළත් කර තිබේ.", "URL": "https://sinhala.adaderana.lk/news.php?nid=33288", "Category": null, "Parent URL": null}