{"Source": "Adaderana", "Timestamp": "March 19, 2019 06:57 pm", "Headline": "ශ්‍රී ලංකාව පිළිබඳ වාර්ෂික මානව හිමිකම් යෝජනාව හෙට ජිනීවා සැසියට", "News Content": "ශ්‍රී ලංකාවට එරෙහි ජගත් මානව හිමිකම් කොමසාරිස්වරියගේ වාර්ෂික වාර්තාව හෙට(20) ජිනිවාහි පැවැත්වෙන මානව හිමිකම් සැසියට ඉදිරිපත් කිරීමට නියමිතව තිබේ. මේ අතර ජිනිවා මානව හිමිකම් සැසිවාරයට සමගාමීව පැවැත්වෙන සමාන්තර සැසියකදී ඊයේ(18) නොසන්සුන් තත්ත්වයක් ඇති විය. ජගත් මානව හිමිකම් පිළිබඳ මහ කොමසාරිස් මිෂෙල් බැචලෙට් මහත්මිය එක්සත් ජාතීන්ගේ මානව හිමිකම් කවුන්සිලයේ 40 වැනි සැසිවාරයට සමගාමීව පසුගියදා ශ්‍රී ලංකාව පිළිබඳ සිය වාර්තාව එළිදක්වා තිබුණි. එහිදී ඇය සඳහන් කළේ, මානව හිමිකම් කවුන්සිලයට එකඟවු කරුණු රැසක් ඉටු කිරීමට ශ්‍රී ලංකා රජය අපොහොසත් වී ඇති බවයි. මේ පිළිබඳ වාර්තාව හෙට ජගත් මානව හිමිකම් පිළිබඳ මහ කොමසාරිස්වරිය විසින් මානව හිමිකම් කවුන්සිලයේ ප්‍රධාන සැසිවාරය සඳහා නිල වශයෙන් ඉදිරිපත් කිරීමට නියමිතව තිබේ. අදාල වාර්තාව හෙට ඉදිරිපත් කිරීමෙන් අනතුරුව ශ්‍රී ලංකාව නියෝජනය කරමින් මානව හිමිකම් සැසිවාරයට සහභාගී වීම සඳහා දිවයිනෙන් පිටත්ව ගිය විදේශ කටයුතු අමාත්‍ය තිලක් මාරපන මහතා ඇතුළු දූත පිරිස අදහස් දැක්වීමට නියමිතයි. මේ අතර අද්මිරාල් සරත් වීරසේකර මහතා අද රාජ්‍ය නොවන සංවිධානයක් නියෝජනය කරමින් ජීනිවාහී මානව හිමිකම් ප්‍රධාන සැසිවාරයේදී මෙම වාර්තාව සම්බන්ධයෙන් කරුණු ඉදිරිපත් කළේය. මීට සමගාමීව ඊයේ දෙමළ ජාතික සන්ධාන පාර්ලිමේන්තු මන්ත්‍රී එස් ශ්‍රීධරන් සහ හිටපු උතුරු පලාත් සභා මන්ත්‍රී එම්. කේ.සිවාජිලිංගම්ගේ සහභාගීත්වයෙන් සමාන්තර සැසිවාර කිහිපයක් පැවැත්විය. එහිදී දෙමළ සන්ධාන නියෝජිතයින් සහ ශ්‍රී ලාංකික නියෝජිතයින් අතර නොසන්සුන්කාරී තත්වයක් හටගත්තේය. මේ අතර දෙමළ ඩයස්පෝරාව වෙනුවෙන් මානව හිමිකම් කවුන්සිලය තුළ පෙනී සිටිමින් මෙරටට යුද අපරාධ චෝදනා එල්ල කරන බ්‍රිතාන්‍ය ජාතික ඩේවිඩ් බිලී අද ජිනීවා නුවරදී දෙමළ ජාතික සන්ධාන පාර්ලිමේන්තු මන්ත්‍රී එම් සුමන්තිරන් මහතා මුණ ගැසී තිබේ. මේ අතර මඩකලපුව සහ ත්‍රිකුණාමලයේ ප්‍රදේශ කිහිපයක අද හර්තාල් ව්‍යාපාරය ක්‍රියාත්මක විය. පාසැල්, කඩ සාප්පු සහ පොදු වෙලදසැල් වසා දැමූ ඔවුන්ගේ ඉල්ලීම වූයේ අතුරුදහන්වුවන් සොයා දෙන ලෙසයි. මේ අතර පුනරුත්ථාපනය වූ එල්.ටී.ටී.ඊ සාමාජිකයින් අද කොළඹදී ප්‍රවෘත්ති සාකච්ඡාවක් පවත්වනු ලැබීය. මේ අතර ජිනීවා මානව හිමිකම් සමුළුව පිළිබඳව අදත් මහජන නියෝජිතයින් මෙලෙස අදහස් පළකළේය.", "URL": "https://sinhala.adaderana.lk/news.php?nid=106376", "Category": null, "Parent URL": null}