{"Source": "Adaderana", "Timestamp": "July 12, 2012 04:32 pm", "Headline": "රඹුටන් ගැටුමට නාගරික මන්ත්‍රී ඇතුළු 8 ක් අත්අඩංගුවේ ", "News Content": "මහනුවර පොදු වෙළඳපොළ ඉදිරිපිටදී ඇති වූ ආරවුල සම්බන්ධයෙන් මහනුවර නගර සභාවේ නාගරික මන්ත්‍රීවරයෙකුද ඇතුළු අට දෙනකු අත්අඩංගුවට ගෙන තිබේ. අද(12) උදෑසන රඹුටන් වෙළඳාමකට අදාළව සිදුකර ගත් බහින්බස්වීමක් දුරදිගයාමෙන් දෙපාර්ශ්වයක් විසින් පහරදීමක් සිදු කර ගනු ලැබූ අතර එම පහර දීමෙන් බරපතළ තුවාල ලැබූ තිදෙනෙක් මහනුවර රෝහලට ඇතුළත් කරන ලදී. එයින් දෙදෙනෙකුගේ තත්ත්වය බරපතළ බව වාර්තාවන අතර අදාළ සිද්ධිය සම්බන්ධයෙන් පරීක්ෂණ පැවැත්වූ මහනුවර පොලීසිය දෙපාර්ශ්වයෙන්ම සැකකරුවන් 08 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පවසයි. රෝහල්ගතව සිටින පිරිසට පහරදීම සම්බන්ධයෙන් අත්අඩංගුවට ගත් තිදෙනා අතර මහනුවර නගර සභාවේ නාගරික මංත‍්‍රීවරයකු වන රංගනසිරි සිල්වා යන අයද සිටින බව පොලීසිය සඳහන් කරයි. පහරදීමට උපයෝගී කර ගත් කඩු 02 ක් හොකී බැට් 01 ක් සහ පිහියක්ද සොයා ගෙන ඇති බවත්,මහනුවර පොලීසිය වැඩිදුර විමර්ශන පවත්වාගෙන යනු ලබන බවත් පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=25728", "Category": null, "Parent URL": null}