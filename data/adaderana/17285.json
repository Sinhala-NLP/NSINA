{"Source": "Adaderana", "Timestamp": "July 9, 2011 01:12 pm", "Headline": "ඇතැම් ඡන්ද දායකයින්ට තවමත් පිළිගත් හැඳුනුම්පත් නෑ", "News Content": "කිලිනොච්චි, මුලතිවු ප්‍රදේශවල සැලකිය යුතු ඡන්ද දායකයින් සංඛ්‍යාවකට මේ වන තෙක් පිළිගත් හැඳුනුම්පත් නොමැති බව කැෆේ සංවිධානය පවසයි. මේ හේතුවෙන් ඉදිරි පළාත් පාලන මැතිවරණයේ දී ඡන්ද දායකයින් රැසකට සිය ඡන්ද අයිතිය අහිමි වීමේ අවදානමක් පවතින බව එම සංවිධානයේ නියෝජ්‍ය විධායක අධ්‍යක්ෂ කීර්ති තෙන්නකෝන් මහතා සඳහන් කළේය. කෙසේවෙතත් උතුරේ ඡන්දදායකයින්ට තාවකාලික හැඳුනුම්පත් සකස් කිරීම සඳහා අවශ්‍ය පහසුකම් සැලසීමට කැෆේ සංවිධානය කටයුතු යොදා ඇති බව ඔහු කියා සිටියේය. පළමු දිනය තුළ පමණක් සංවිධානය වෙත හැඳුනුම්පත් 200 ට වැඩි සංඛ්‍යාවක් නිකුත් කිරීම සඳහා පහසුකම් සැලසීමේ හැකියාව පවතින බව ඒ මහතා ප්‍රකාශ කළේය. යම් පුද්ගලයෙකුට ජාතික හැඳුනුම්පතක් හෝ පිළිගත් වෙනත් හැඳුනුම්පතක් නොමැති නම් තාවකාලික හැඳුනුම්පතක් ලබාගැනීමට කටයුතු කිරීමෙන් උතුරු පළාත තුළ වසර 30 ට පසු පැවැත්වෙන පළාත් පාලන මැතිවරණයේ ඡන්ද අයිතිය රැකගන්නා ලෙස කැෆේ සංවිධානය උතුරේ ඡන්ද දායකයින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=17285", "Category": null, "Parent URL": null}