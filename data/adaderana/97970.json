{"Source": "Adaderana", "Timestamp": "October 20, 2018 05:52 pm", "Headline": "මත්ද්‍රව්‍ය භාවිතයේ ප‍්‍රතිවිපාක පිළිබඳ දැනුමද දරුවන්ට ලබාදිය යුතුයි", "News Content": "විෂය මාලාවලට අදාළ දැනුම මෙන්ම පරිසරය සුරැකීම සහ මත්ද්‍රව්‍ය භාවිතයේ අනිටු ප‍්‍රතිවිපාක පිළිබඳ දැනුමද පාසල් අධ්‍යාපනය තුළින් දරුවන්ට ලබාදිය යුතු බව ජනාධිපති මෛත්‍රිපාල සිරිසේන මහතා පවසයි. ජනාධිපතිවරයා මේ බව සඳහන් කළේ පුලතිසිපුර ජාතික අධ්‍යාපන විද්‍යා පීඨයේ ඩිප්ලෝමා ප‍්‍රදානෝත්සවයේදීයී. “පිබිදෙමු පොළොන්නරුව“ වැඩසටහන යටතේ රුපියල් මිලියන 165 ක වියදමින් පුලතිසිපුර ජාතික අධ්‍යාපන විද්‍යා පීඨයේ ඉදිකෙරෙන තෙමහල් ශිෂ්‍ය නේවාසිකාගාරයට මුල් ගල් තැබීම ඊයේ (19) සිදුකෙරුණේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන්ය. විද්‍යාපීඨයේ කෘෂිකර්ම අධ්‍යයන අංශයේ එළිමහන් ජල විසිරණ පද්ධතිය විවෘත කිරීම ද මෙහිදී ජනාධිපතිවරයා අතින් සිදුකෙරුණේය. අනතුරුව විද්‍යා පීඨයේ ඩිප්ලෝමා ප‍්‍රදානෝත්සවයට ද ජනාධිපතිවරයා සහභාගි වූ අතර වසර තුනක පාඨමාලා හැදැරූ සිසුන් 559 දෙනෙකු වෙනුවෙන් සංකේතාත්මකව සහතික පත් ප‍්‍රදානය ජනාධිපතිවරයා විසින් සිදුකළේය.", "URL": "https://sinhala.adaderana.lk/news.php?nid=97970", "Category": null, "Parent URL": null}