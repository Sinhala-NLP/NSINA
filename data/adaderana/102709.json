{"Source": "Adaderana", "Timestamp": "January 20, 2019 02:28 pm", "Headline": "අසාද් සාලි මල්වතු-අස්ගිරි මහා නාහිමියන් බැහැදකී", "News Content": "බස්නාහිර ආණ්ඩුකාර අසාද් සාලි මහතා අද (20) අස්ගිරි මල්වතු මහා නායක හිමිවරුන් බැහැදැක ආශිර්වාද ලබා ගත්තේය. පළමුව අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඤාණරතන මහා නායක හිමියන් බැහැ දැක ආශිර්වාද ලැබ ඉන් පසුව මහනුවර මිරාමක්කමි පල්ලිය වෙත පැමිණ මුස්ලිම් ආගමික වතාවත්වල යෙදුනේය. ඉන් පසුව මල්වතු පාර්ශ්‍රවයේ මහා නායක අතිපුජ්‍ය තිබ්බටුවාවේ ශ්‍රි සුමංගල මහා නායක හිමියන් බැහැ දැක ආශිර්වාද ලබා ගත්තේය. මහා නායක හිමියන් සමඟ රටේ වර්තමාන තත්ත්වයන් පිලිබඳව සාකච්ඡා කරනු ලැබුවේය. ඉදිරියට ඒමට නියමිත මැතිවරණ පිලිබඳව මහානායක හිමිවරුන් විමසා සිටි අවස්ථාවේ නියමිත පලාත් සභා මැතිවරණ බවත් පලාත් සභා සියල්ලම සඳහා එකවර මැතිවරණය පැවත්විම සුදුසු බවද ඒ මහතා ප්‍රකාශ කළේය. මහනායකහිමිවරුන් ද එය අනුමත කර ඇත. මල්වතු මහා නායක හිමියන් මත් කුඩු වැඩිවිම් පිලිබඳව හා මත්කුඩුවලට එරෙහිව කටයුතු කරන ලෙසත් එම වසංගතය රටින් බැහැර කිරිම සඳහා කටයුතු කිරිමේ වැදගත්කම ප්‍රකාශ කළේය. පසුව මාධ්‍ය වෙත අදහස් දක්වමින් ඔහු ප්‍රකාශ කළේ තමන් මධ්‍යම පලාත් සභා මන්ත්‍රී ලෙස කටයුතු කරන සමයේ දි සිටම මහානායක හිමියන්ගේ අවවාද අනුශාසනා ලබා ගත් බවත් නව තනතුරේදී ද එම ආකාරයෙන් කටයුතු කිරිම අරමුණ බවයි.", "URL": "https://sinhala.adaderana.lk/news.php?nid=102709", "Category": null, "Parent URL": null}