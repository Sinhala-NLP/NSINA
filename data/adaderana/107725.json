{"Source": "Adaderana", "Timestamp": "April 9, 2019 07:33 pm", "Headline": "වාහනවල ශබ්දය අඩු කර ගන්න සහන කාලයක්", "News Content": "රථවාහනවල නළා ශබ්දයට අදාළ වන නීතිය එළඹෙන ජූලි පළමුවැනිදා සිට අකුරටම ක්‍රියාත්මක කිරීමට පොලීසිය තීරණය කර තිබේ. අධික නළා ශබ්ද මගින් මහජනයාට සිදුවන පීඩාව සලකා මෙම තීරණය ගෙන ඇති අතර ඒ අනුව දැනට පවතින නළාවල අඩුපාඩු සකස්කර ගැනීම සඳහා එළඹෙන ජූලි පළමුවැනිදා දක්වා පමණක් සහන කාලයක් හිමිවනු ඇති. මහාමාර්ගයේ ගමන් කරන විට ඇහෙන අධික රථවාහන නළා ශබ්ද නිසා ඔබ කොයිතරම් මානසික පීඩාවන්ට පත්ව ඇත්ද? විශේෂයෙන්ම බස්රථවල සවි කර තිබෙන මිනිස් කනට දරාගත නොහැකි තරමේ නළා ශබ්දය ඒ අතරින් එකක්. කෙසේවෙතත් පවතින නීතිය අනුව ඔබේ වාහනයේ ඉදිරිපස සිට මීටර 02ක දුරකට ශබ්දය මැනීම සිදුකළහොත් එය ඩෙසිබල් 105ට වඩා අඩු විය යුතු අතර මීටර 07 ක දුරකට නම් එම අගය ඩෙසිබල් 93ට අඩුවිය යුතුයි. මෝටර් වාහන පනතේ සඳහන් වන ආකාරයට මහාමාර්ගයේ ධාවනය කරන වාහනයක නළාවේ ශබ්දය තනි නාද රටාවකින් පැවතිය යුතු අතර විවිධ පීඩාකාරී නාද රටා සහ පක්ෂීන්ගේ ස්වරයට සමාන ශබ්දය සහිත නළා භාවිතය තහනම් වෙයි. එමෙන්ම වාහනයේ පවතින නළාව ශබ්ද කළ හැකි වන්නේ අනතුරක් වළක්වා ගැනීමේ කාර්යය සහ තවත් වාහනයකට ඉස්සර කිරීම යන අවස්ථා දෙකේදී පමණයි. කෙසේවෙතත් මෙම නීති උල්ලංඝණය කිරීම නිසා මගීන්ටත් සෙසු රියදුරන්ටත් කායික හා මානසික වශයෙන් විවිධ පීඩාවන්ට මුහුණ පෑමට සිදුවීම සුලබ කරුණක්. අධික නළා ශබ්දය පිළිබඳ නීතිය අකුරට ක්‍රියාත්මක කිරීමට පොලීසිය ගත් තීරණයට පෞද්ගලික බස් සංගම් ද එකඟතාව පළ කර තිබේ.", "URL": "https://sinhala.adaderana.lk/news.php?nid=107725", "Category": null, "Parent URL": null}