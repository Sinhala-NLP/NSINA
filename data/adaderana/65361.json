{"Source": "Adaderana", "Timestamp": "October 24, 2016 03:13 pm", "Headline": " දැව ජාවාරම වටලන්න ගිය  ග්‍රාමසේවකට ප්‍රහාරයක් ", "News Content": "දඹුල්ල - ගලේවෙල ප්‍රදේශයේ නීති විරෝධී දැව ජාවාරමක් වැටලීමට ගිය ග්‍රාම නිලධාරීවරයෙකුට පහර දීමක් සිදුකර තිබේ.මෙම පුද්ගලයින් කලක සිට නීති විරෝධී ආකාරයෙන් දැව ජාවාරම සිදු කර ඇති අතර අවස්ථා කිහිපයකදීම ඒ සම්බන්ධයෙන් නීතිය ක්‍රියාත්මක කිරීමට තමන් කටයුතු කළ බව ග්‍රාම නිලධාරීවරයා පවසයි.දැව තොගයක් නීති විරෝධී අයුරින් ප්‍රවාහනය කරන බවට ලද තොරතුරක් මත ග්‍රාම නිලධාරීවරයා අදාළ ස්ථානයට ගොස් ඇති අතර ඒ අවස්ථාවේ දී ඔහුට පහරදීම සිදු කර ඇති බවට වාර්තා වෙයි.මෙසේ පහරකෑමට ලක්ව ඇත්තේ ගලේවෙල ප්‍රාදේශීය ලේකම් කොට්ඨාශයේ- පුවක්පිටිය සහ නාබඩගහවත්ත වසම් දෙකේ සේවය කරන ග්‍රාම නිලධාරීවරයා වන බව පොලීසිය සඳහන් කළේය. පහරකෑමට ලක් වූ ග්‍රාම නිලධාරීවරයා මේ වන විට ගලේවෙල රෝහලේ ප්‍රතිකාර ලබයි.මේ සම්බන්ධයෙන් පුද්ගලයින් තිදෙනෙකු අත්අඩංගුවට ගෙන ඇති අතර ඔවුන් අද(24) දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=65361", "Category": null, "Parent URL": null}