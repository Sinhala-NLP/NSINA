{"Source": "Adaderana", "Timestamp": "June 21, 2018 03:42 pm", "Headline": "බස් රථයේ ගෙන ගිය හොරොයින් වොන්ගේ සහයෙන් පොලිසියට කොටුවෙයි", "News Content": "කොළඹ සිට මහනුවර හරහා බදුල්ලට පුද්ගලික බස්රථයකින් හෙරොයින් ප්‍රවාහනය කළ පුද්ගලයෙක් බදුල්ල පොලීසියේ නිල සුනඛ වොන් ගේ සහායෙන් අද (21) දවල් අත්අඩංගුවටගත් බව බදුල්ල පොලීසිය පවසයි. බදුල්ල පොලිසියේ කණ්ඩායමක් බදුල්ල පුවක්ගොඩමුල්ලේදි බසරථය පරික්ෂා කිරීමේ දී පොකො 74404 මහවිදාන මහතා විසින් මෙහෙයවූ නිල සුනඛ“‍වොන්“දිවගොස් සැකකරුගේ ඇඟේ දැවටුන බව පොලිසිය සඳහන් කරයි. එම සැකකරු පරික්ෂා කිරිමේදි හෙරොයින් පැකට් 24 ක් ඔහුගේ කලිසම් සාක්කුවේ තිබි සොයාගත් බවද පොලිසිය සඳහන් කරයි. මෙසේ අත්අඩංගුවට ගෙන ඇත්තේ බදුල්ල කැන්දගොල්ල පදිංචි 31 හැවිරිදි සැකකරුවෙකි. ඔහු කාලයක් ති‍ස්සේ මෙසේ හෙරොයින් රැගෙන විත් අලෙවි කර ඇතැයි විමර්ශනවලදී අනාවරණය වු බවද පොලීසිය සඳහන් කරයි. බදුල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91265", "Category": null, "Parent URL": null}