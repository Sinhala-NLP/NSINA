{"Source": "Adaderana", "Timestamp": "July 10, 2012 08:24 am", "Headline": "ඉන්දීය ග්‍රාමීය සංවර්ධන ඇමති දිවයිනට පැමිණෙයි", "News Content": "ඉන්දියාවේ ග්‍රාමීය සංවර්ධන අමාත්‍ය ජේරාම් රමේෂ් මහතා තෙදින නිල සංචාරයක් සඳහා හෙට(11) දිනයේ දිවයිනට පැමිණීමට නියමිතව තිබේ. මෙම සංචාරය අතරතුර දී රමේෂ් අමාත්‍යවරයා දේශන දෙකක් සිදුකිරීමට නියමිත බව ඉන්දීය මාධ්‍ය වාර්තා කරයි. ඊට අමතරව ජනාධිපති මහින්ද රාජපක්ෂ, ආර්ථික සංවර්ධන අමාත්‍ය බැසිල් රාජපක්ෂ, විදේශ කටයුතු අමාත්‍ය ජී.එල්.පීරිස් යන මහත්වරුන් හමුවීමට ද නියමිතව ඇත. මේ වසර තුළ ඉන්දියාවේ කැබිනට් අමාත්‍යවරයෙකු ශ්‍රී ලංකාවට පැමිණෙන දෙවන අවස්ථාව මෙය වන අතර ජනවාරි මාසයේ දී ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා මෙරටට පැමිණියේය. ජේරාම් රමේෂ් මහතා පසුගිය දින කිහිපය තුළ අයහපත් සෞඛ්‍ය තත්ත්වයෙන් පසුවීමත් සමඟ මෙම සංචාරය අවිනිශ්චිතව තිබුණ ද ඊයේ දිනයේ අමාත්‍යවරයා විසින් සිය ශ්‍රී ලංකා සංචාරය ස්ථීර බව ඉන්දීය මාධ්‍ය වෙත පවසා තිබේ.", "URL": "https://sinhala.adaderana.lk/news.php?nid=25643", "Category": null, "Parent URL": null}