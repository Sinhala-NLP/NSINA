{"Source": "Adaderana", "Timestamp": "March 14, 2011 04:46 pm", "Headline": " මං තනි තීරණයක් අරන් අම්මලා ළඟට යනවද..?", "News Content": "අපේ ගෙවල් ගාල්ලේ.. හිනිදුම.මං පවුලේ බාලයා..බහරේන් වලට ඇවිත් අවුරුදු දෙකකට කිට්ටුයි.අපේ ගම දුෂ්කර වුණත් කාටවත් අත නොපා ජීවත්වෙන්න තරම් අපේ අප්පච්චිට යමක් කමක් තිබුණා.ටිකක් ලොකු තේ වත්තකුත් අපට තිබුණා.අපි පුංචි කාලයේ ගෙවල් වල අග හිඟකම් නොතිබුණත් අපේ පවුලේ සාමාජිකයින් ටිකක් වැඩි නිසාදෝ කල් යද්දී අගහිඟකම් ටික ටික දැනෙන්නට වුණා. ඇත්තම කියනවානම් අපේ පවුලට අගහිඟකම් දැනෙන්නට පටන් ගත්තේ අයියලා දෙන්නා විවාහ ජීවිතයට ඇතුළත් වීමත් එක්කමයි කියලයි මට දැන් හිතෙන්නේ.ඒ දවස් වල ඒ බව හරිහැටි තේරුණේ නෑ.අම්මා නිතරම කීවේ\"ගිය ආත්මේ කරපු පවක් වෙන්න ඇති..නැත්නම් මේ .තරම් හොඳට කාටවත් අත නොපා කාගෙන්වත් වචනයකින් වත් දොසක් වත් අහන්නේ නැතිව හිටපු අපට මේ වගේ වෙයිද..?කියලයි.එහෙම කියපු අම්මා හැමදාම හවසට පන්සල් යන්නටත්,බෝධි පූජා තියන්නටත් තව තව වැඩියෙන් දුක හිතුණු දාට දෙවියන්ට පඬුරු ගැට ගසන්නයි පටන් ගත්තා. මං අතරමගදී ඉස්කෝලේ ගමනට ආයුබෝවන් කියලා තේ ෆැක්ටරියක වැඩට යන්න පටන් ගත්තා.. අයියලා දෙන්නා කසාද බැන්දට පස්සේ දෙන්නට ගෙවල් හැදුවේත්,දෙන්නගෙම නමට තේ වත්ත බෙදිලා ගියේත් එකම කාලයේදීමයි.\"ඒත් ගෙදර වත්තේ තියෙන තේ ගස් ටික මදැයි ජීවත් වෙන්න\"අප්පච්චි කීවේ එහෙම.අම්මා අප්පච්චිගේ වචනයට ඉහළින් කවදාවත් ගියේ නෑ.ඒ නිසා අම්මා නිහඬවුණා.ඒත් අක්කගේ කසාදෙට අයියලා දෙන්නගෙන් කවුරුවත් උදව් නොකරන කොට අප්පච්චි කීවේ\"දැන් කරන්න දෙයක් නෑ..පුංචි එකී ගැන පස්සේ බලමු..තීන්දු කරපු කටයුත්ත කොහොම හරි කරලා දාමු..ලෝකයා හිනස්සවන්න අපට බෑනේ\"කියලයි. ගෙදර වත්තෙන් බාගයකුත් විකුණලා අක්කට ලොකු දෑවැද්දක් එක්ක කසාදයක් කරලා දෙන්න අම්මයි තාත්තයි කටයුතු කළා. අයියලා ගෙදර වත්ත බෙදාගෙන වෙන්වුණා.අක්කා කසාදයක් කරගෙන පවුලෙන් ඈත්වුණා. අන්තිමට ගෙදර ඉතුරු වු‍ණේ අම්මයි, අප්පච්චියි, මමයි විතරයි.ගේ වටේ තිබුණු තේ ගස් ටිකේ අදායම ජීවත් වෙන්න ප්‍රමාණවත් වුණේ නෑ.අප්පච්චිට කුලී වැඩක් කරන්න තරම් හයි හත්තියක් හෝ පුරුද්දක් තිබුණෙත් නෑ.අම්මා, මුදලාලි කෙනෙකු යටතේ තේ කුඩු පැකට් කිරීමේ කටයුත්තක ටික කාලයක් නිරත වී හිටියා.ඊට පස්සේ හිටි අඩියේම අසනීප වුණු නිසා අම්මා ඒ වැඩේ අතෑරියා.ඒත් ඒ වෙද්දී මං ෆැක්ටේරියේ වැඩ‍ට යන්න පටන් අරන් තිබුණු නිසා යාන්තමට එදාවේල පිරිමසා ගන්නට හැකිවුණා. ඒත් මට තේ ෆැක්ටරියේ වැඩ අවුරුද්දකට වඩා වැඩි කාලයක් නිදහසේ කරගෙන යන්න ලැබුණේ නෑ.ආයතනයේ ප්‍රධානියෙකුගෙන් නිතර නිතර ආදර යෝජනාවක් ලැබුණා.මුලදී මා ඊට දැඩි සේ අකමැත්ත ප්‍රකාශ කර සිටියත් ටික කාලයක් යද්දී මට වුණත් අනාගතයක් තිබිය යුතුයි නේද කියලා මං හිතන්න පටන්ගත්තා.ඒ මනුස්සයාට මං කෙරෙහි ආදරයක් නැතිනම් මේ තරම් පස්සෙන් ඒවිද කියලා මට හිතුණා.ඒ නිසාම මං අන්තිමට ඔහුට කැමතිවුණා. ඒත් ඒ මනුස්සයා කසාද බැඳපු දරුවෝ දෙදෙනෙකුගේ තාත්තා කෙනෙක් වග මට ‍ඔප්පුවෙද්දී දැන හෝ නොදැන මං බොහෝ දුරක් ගිහින් හිටියා.ඒකේ ප්‍රතිඵලයක් හැටියම මගේ කුසට දරුගැබක් පවා ආවා.මට ජීවිතේම එපා වුණා.අන්තිමට දරුවාත් එක්කම ජීවිතය විනාශ කර ගන්න තීරණය කළත් අවසාන මොහොතේ ඒ තීරණය වෙනස් කරන්න මට සිද්ධවුණා.ඒ මොකද කියනවානම් මං අකාලයේ ජීවිතය විනාශ කරගත්තානම් අම්මටයි තාත්තයි දෙන්නට යන කල මොකක්ද කියලා හිතුණාම කොහොම හරි හිත දැඩි කරගෙන ජීවිතයට මුහුණදෙන්න මං අවසානයේ හිත ශක්තිමත් කරගත්තා. මං ඔහුට රාහුල කියලා කියන්නම්.රාහුලව කසාද බැඳලා මගේ දරුවට තාත්ත කෙනෙක් දීලා සතුටින් ජීවත්වෙන්න හීන මැව්වත් ඒ හීනය ඇස්පනා පිටම පොඩිපට්ටම් වෙලා ගියා. \"අපි දරුවා නැති කරමු\"අන්තිමට මට රාහුල්ගේ තීරණයට ඔළුව නමන්න සිද්ධවුණා.දරුවා නැති කළා.මං රස්සාවෙන් අස්වුණා.ඒත් සිදුවීම රහසක් හැටියට තියාගන්න පොරොන්දුවට රාහුල් විසින්ම සියලු වියදම් දරා මං රට රස්සාවකට බහරේන් එව්වා.මං අදත් රාහුල්ව පාවාදෙන්න සූදානම් නෑ.ඒ මං ඇත්තටම ඔහුට ආදරය කළ නිසා.ආදරේ වුණත් මට ඔහුව ළං කරගන්නත් බෑ.එත් තවත් පවුල් ජීවිතයක් කඩා ඉහිරවලා සතුටුවෙන්න හැකියාවකුත් මට නෑ.මමත් ගෑණියෙක් නිසා වෙන්න ඇති..? අම්මටයි තාත්තටයි ජීවත්වෙන්න සල්ලි යැව්වත් දැන් දැන් ඒක ප්‍රමාණවත් නෑ.එයාලගේ අන්තිම කාලයේ එයාල ළඟින්ම ඉඳලා උපස්ථාන කරන්නට මට ඕනෑ. ඒකට ලංකාවට යන්න ඕන.ඒත් රාහුල් මට කියන්නේ එයා එයාගේ බිරිඳ දික්කසාද කරන කල් ලංකාවට එන්න එපා කියලයි.එහෙම කීවට එයා ඒ දේ කරන්නට සූදානම් බවක් පේන්නට නෑ.මට ලංකාවට ආපහු යන්න කාලයත් ළඟයි.අම්මලාගේ අවසන් කාලයේ එයාලා ළඟින් ඉන්නත් අවශ්‍යයි.ඒත් මේ ගැටලුව නිසා මං කුමක් කළ යුතුදැයි දැන් හිතා ගන්න බෑ.රාහුල්ට කන්දෙනවද..?එහෙමත් නැත්නම් මං තනි තීරණයක් අරන් අම්මලා ළඟට යනවද..? -සුජානි නන්දරත්න සාර්, බහරේන්", "URL": "https://sinhala.adaderana.lk/news.php?nid=14839", "Category": null, "Parent URL": null}