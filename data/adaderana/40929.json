{"Source": "Adaderana", "Timestamp": "February 6, 2014 05:42 pm", "Headline": "මත්ද්‍රව්‍ය නිවාරණයට විශේෂ වැඩපිළිවෙළක් සකස් කළ යුතුයි ", "News Content": "මත් ද්‍රව්‍ය නිවාරණය සඳහා විශේෂ වැඩපිළිවෙළක් සකස් කරන ලෙස ජනාධිපති මහින්ද රාජපක්ෂ මහතා පොලිස්පතිවරයා ඇතුළු නිලධාරින්ට උපදෙස් ලබා දි තිබේ. මත්ද්‍රව්‍ය සම්බන්ධයෙන් නීති දැඩිව ක්‍රියාත්මක කිරිමටත් මත් ද්‍රව්‍ය සඳහා ඇබ්බැහි වූවන් විධිමත් පුනරුත්තාපන වැඩපිළිවෙළකට යොමු කිරිමටත් පියවර ගන්නා ලෙස ජනාධිපතිවරයා උපදෙස් ලබා දී ඇත. මත්ද්‍රව්‍ය සහ මත් කුඩු භාවිතය අවම කරමින් මත් ද්‍රව්‍ය නිවාරණය සඳහා විශේෂ ජාතික වැඩපිළිවෙළක් සකස් කිරිම පිළිබඳ අරලිය ගහ මන්දිරයේ පැවති විශේෂ සාකච්ඡාක දී ජනාධිපති මහින්ද රාජපක්ෂ මහතා මෙම උපදෙස් ලබා දී තිබේ. මත්ද්‍රව්‍ය රට තුළට ගෙන ඒම සහ ව්‍යාප්ත වීම, පාසල් දරු දැරියන් විවිධ මත්ද්‍රව්‍ය වලට ඇබ්බැහි වීම වැලැක්වීම සඳහා ගත යුතු පියවර සම්බන්ධයෙන් ද මෙහිදි දීර්ඝ වශයෙන් සාකච්ඡා වී ඇති බව සඳහන් වෙයි. මත්ද්‍රව්‍ය රට තුළට පැමිණිම වැලැක්වීමට අදාළ රේගු පරීක්ෂණ සඳහා නවීන තාක්ෂණ උපකරණ භාවිතයට ගැනීම කඩිනම් කරන ලෙසට ජනාධිපතිවරයා එහිදි නිලධාරින්ට උපදෙස් ලබාදුන් බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=40929", "Category": null, "Parent URL": null}