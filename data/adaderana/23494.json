{"Source": "Adaderana", "Timestamp": "April 14, 2012 09:41 am", "Headline": "නෑගම් යන ජනතාව සඳහා විශේෂ දුම්රිය සේවාවන්", "News Content": "සිංහල හා හින්දු අලුත් අවුරුද්ද නිමිත්තෙන් නෑගම් යන ජනතාව සඳහා විශේෂ දුම්රිය සේවාවන් අද(14) දිනය තුළ ක්‍රියාත්මක කර ඇති බව දුම්රිය දෙපාර්තමේන්තුව පවසයි. කොළඹ කොටුව සහ මරදානේ සිට එම විශේෂ දුම්රිය සේවාවන් ආරම්භ කරන බව දුම්රිය සැලසුම් අධ්‍යක්ෂ විජය සමරසිංහ මහතා සඳහන් කළේය. මරදාන සිට මාතර දක්වා, මරදාන සිට දකුණු කළුතර දක්වා සහ මරදානේ සිට ගාල්ල දක්වා මෙම විශේෂ දුම්රිය සේවා ක්‍රියාත්මක වන බව විජය සමරසිංහ මහතා ප්‍රකාශ කළේය. මෙම දුම්රිය සේවාවන්ට අතිරේක වශයෙන් කොළඹ සිට බදුල්ල දක්වා නගරාන්තර ශීඝ්‍රගාමී දුම්රියක් අද දිනයේ ද ක්‍රියාත්මක වන බවත්, හෙට දින බදුල්ල සිට කොළඹ කොටුව දක්වා දිනයක් හැර දිනයක් දුම්රිය සේවා ක්‍රියාත්මක වන බව ඒ මහතා පෙන්වාදුන්නේය. මෙම සේවාව සිංහල හා හින්දු අලුත් අවුරුද්දට පමණක් සීමා නොවී පාසල් නිවාඩු සමය අවසන් වන තෙක් අප්‍රේල් මස 25 වන දින වන තුරු ක්‍රියාත්මක කිරීමට කටයුතු යොදා ඇති බව ද හෙතෙම සඳහන් කළේය. මේ අතර ගම් බිම් බලා ගොස් සිටින ජනතාවට යළි සේවා ස්ථාන කරා පැමිණීමට අද සිට ලබන 18 වැනිදා දක්වා විශේෂ දුම්රිය සේවාවන් ක්‍රියාත්මක කරන බව ද විජය සමරසිංහ මහතා කියා සිටියේය. ඒ අනුව මාතර, ගාල්ල හා දකුණු කළුතර සිට විශේෂ දුම්රිය සේවා රුසක් ක්‍රියාත්මක වන බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=23494", "Category": null, "Parent URL": null}