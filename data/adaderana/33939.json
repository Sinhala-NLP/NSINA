{"Source": "Adaderana", "Timestamp": "May 9, 2013 10:36 am", "Headline": "පේරාදෙණිය සරසවි පාලනාධිකාරියෙන් නිර්මාල්ට දොස් ", "News Content": "විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා ශ්‍රී ලංකාවේ විශ්ව විද්‍යාල අගෞරවයට පත් කිරීමේ හා එහි ගුණාත්මක තත්ත්වයට හානි කරමින් සිටින බව පේරාදෙණිය විශ්ව විද්‍යාලයේ උපකුලපති මහාචාර්ය අතුල සේනාරත්න මහතා පවසයි. සභාපතිවරයා ශ්‍රී ලංකාවේ රාජ්‍ය විශ්ව විද්‍යාලවලට ගරහමින් රාජ්‍ය විශ්ව විද්‍යාල විනාශ කිරීමේ අරමුණක යෙදී සිටිනවාද යන්න තමා සැක සිතන බව මහාචාර්ය අතුල සේනාරත්න මහතා කියා සිටියේ ඊයේ (08) පේරාදෙණිය විශ්ව විද්‍යාලයේ පැවති මාධ්‍ය හමුවකදීය. පසුගියදා කොළඹදී මාධ්‍ය හමුවක් පවත්වමින් නිර්මාල් රංජිත් දේවසිරි මහතා විශ්ව විද්‍යාල පාලනාධිකාරිය දැඩි ලෙස විවේචනය කළ බවත්, එකී විවේචනය තමන් දැඩි සේ හෙළාදකින බවත් සේනාරත්න මහතා සඳහන් කළේය. වර්තමාන රජය විශ්ව විද්‍යාල සඳහා අති විශාල ලෙස මුදල් ලබාදෙමින් විශ්ව විද්‍යාල අධ්‍යාපනය උසස් මට්ටමට රැගෙන යාමට ජනාධිපතිතුමා සහ රජය කටයුතු කරමින් සිටින අවධියකදී එය විනාශ කිරීම සඳහා මෙසේ අදහස් ප්‍රකාශ කරන බවට තමන් සැක කරන බව ඔහු කියා සිටියේය. මෙම මාධ්‍ය හමුවට එක්වෙමින් පේරාදෙණිය විශ්ව විද්‍යාලයේ නියෝජ්‍ය උපකුලපති මහාචාර්ය ශාන්ත හෙන්නායක මහතා කියා සිටියේ ආචාර්ය නිර්මාල් රංජිත් දේවසිරි මහතා රාජ්‍ය විශ්ව විද්‍යාල හෑල්ලුවට ලක්කරමින් ඒවා කෙරෙහි මහ ජනතතාවගේ විශ්වාසය පළුදු කරමින් පෞද්ගලික විශ්ව විද්‍යාල වෙනුවෙන් සිසුන් හා මව්පියන් යොමුකිරීමේ වෑයමක යෙදී සිටින බවට හැඟීමක් ඇතිවන බවයි.", "URL": "https://sinhala.adaderana.lk/news.php?nid=33939", "Category": null, "Parent URL": null}