{"Source": "Adaderana", "Timestamp": "January 17, 2011 03:26 pm", "Headline": "මන්ත්‍රී ඇතුළු පිරිසක් ප්‍රාදේශීය ලේකම්ට පහරදීලා..? ආරක්ෂාව නැතිව වැඩ බෑ-ප්‍රා.ලේ කියයි", "News Content": "ජල ගැලීම් වලින් පීඩාවට පත් වූ මඩකළපු දිස්ත්‍රීක්කයේ ජනතාවට ලබාදුන් සහනාධාර වංචා කළ බව කියමින් පළාත් සභා මන්ත්‍රී ඌ බාලපිල්ලෙයි ප්‍රසාන්දන් ඇතුළු පිරිසක් අරියම්පදි ප්‍රදේශීය ලේකම් ධනපාල සුන්දරම් මහතාට පහර දී ඇතැයි අද දෙරණ වාර්තාකරු සඳහන් කරයි. අද පෙරවරුවේ නැගෙනහිර පළාත් සභා මන්ත්‍රී ප්‍රසාන්දන් ඇතුළු පිරිසක් ප්‍රාදේශීය ලේකම් කාර්යාලයට පැමිණ තමන්ගේ කාර්යාල කාමරයට කඩාවැදී එතැන කලබැගෑනියක් ඇති කළ බව අරියම්පදි ප්‍රදේශීය ලේකම් ධනපාල සුන්දරම් මහතා අද දෙරණට කියා සිටියේය. ප්‍රසාන්දන් ඇතුළු ඔහුගේ හිතවතුන් පිරිසක් පැමිණ ජල ගැලීම් වලින් පීඩාවට පත් වූ අයට ලබා දෙන සහනාධාර කඩිනම්න් ලබා දිය යුතු බවට තමන්ට තර්ජනය කළ බවත්,පසුව කාර්යාල සේවකයින් හා පැමිණි පිරිස් අතර සිදුවූ බහින්බස්වීමක් දුරදිග යාමෙන් ගැටුම්කාරී තත්ත්වයක් නිර්මාණය වූ බවද හෙතෙම සඳහන් කළේය. තම කාමරයට කඩාවැදුණු පිරිස අමතා\" පීඩාවට පත්වූ සියලුම අයට නිසි පරිදි සහනාධාර ලබාදෙන බවත්,ඒ සඳහා කටයුතු මේ වන විට සිදුකෙරෙමින් පවතින බවත්\" තමන් දැනුම්දුන් බව ප්‍රාදේශීය ලේකම්වරයා කියා සිටියේය. එහෙත් පළාත් සභා මන්ත්‍රීවරයා විසින් උසිගන්වන ලද පිරිස් දිගින් දිගටම කලහකාරී ලෙස හැසිරුණු බව ඔහු කියා සිටියේය. සිද්ධියෙන් කිහිපදෙනෙකුට තුවාල සිදුවූ බවත්,එයින් එක් අයෙකු රෝහල්ගත කොට පසුව ප්‍රතිකාර ලබා පිටත්ව ගිය බවත් අද දෙරණ වාර්තාකරු කියා සිටියි. \"මෙම පුද්ගලයා මා සමග ඇති පුද්ගලික තරහක් පිරිමසා ගැනීම සඳහා කටයුතු කළ බව පැහැදිලියි..මෙතැන මා අතින් කිසිදු වැරදීමක් සිදුවෙලා නෑ.මෙම පිරිස සලහකාරී ලෙස හැසිරී කාර්යාලයට දැඩි ලෙස හානි සිදුකළා..බඩු භාණ්ඩ පවා පො‍ළොවේ ගැසූවා..\"ධනපාල සුන්දරම් මහතා අද දෙරණට කියා සිටියේය. \"මේ විදිහට මෙතැන තවත් කටයුතු කරන්නට බෑ..මෙතැන ආරක්ෂාව පිළිබඳ ප්‍රශ්නයක් තියෙනවා..එක්කෝ අපට නිසි ආරක්ෂාවක් ඕන..එහෙමත් නැත්නම් ආරක්ෂාවක් ඇති තැනකට මෙම කාර්යාලය ගෙනියන්න ඕන..\"සුන්දරම් මහතා වැඩිදුරටත් කියා සිටියේය. අප කළ විමසුමකට පිළිතුරු දෙමින් පළාත් සභා මන්ත්‍රී බාලපිල්ලෙයි ප්‍රසාන්දන් මහතා කියා සිටියේ ප්‍රාදේශීය ලේකම් කාර්යාලයට තමන් සමග එක්සත් ජාතික පක්ෂ පළාත් සභා මන්ත්‍රී ශෂිකරන් මහතාද සහභාගී වූ බවය. ප්‍රාදේශීය ලේකම්වරයා නිසි පරිදි සහනාධාර බෙදාහැරීම් කටයුතු සිදුනොකළ බවත්,ඒවා මීට පෙරාතුව රාමක්‍රිෂ්ණන් මිෂනාරී පාසලේ මෙම සහනාධාර වංචා සහගත ලෙස සඟවා තිබුණු බවත්,පසුව පොලීසිය මැදිහත්ව මෙම සහනාධාර තොග පිටින් යළි ප්‍රාදේශීය ලේකම් කාර්යාලයට ගෙනා බවත් ප්‍රසාන්දන් මහතා කියා සිටියේය. අද පෙරවරුවේ ඇති වූ සිද්ධිය පුද්ගලික පළිගැනීමක් හෝ නොවන බවත්,එකී නොසන්සුන් වාතාවරණය මුළු මනින්ම ඇති වූයේ තමන්ට සහනාධාර ලබා නොදුන් ජනතාව ප්‍රකෝපකාරීව හැසිරීම නිසා බවත්,තමන් එතැනට ගියේ මෙම සිදුවීම පිළිබඳ දැනගත් නිසා තත්ත්වය සමනය කරන්නට බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13556", "Category": null, "Parent URL": null}