{"Source": "Adaderana", "Timestamp": "June 18, 2018 10:55 pm", "Headline": "චන්දිමාල්ට එල්ල වූ චෝදනාව ප්‍රතික්ෂේප කරයි", "News Content": "සංචාරක ශ්‍රී ලංකා කණ්ඩායම හා සත්කාරක බටහිර ඉන්දීය කොදෙව් කණ්ඩායම අතර පැවැත්වෙන දෙවන ටෙස්ට් තරඟය අතරතුර තමන්ට එල්ල වූ චෝදනාව ශ්‍රි ලංකා නායක දිනේෂ් චන්දිමාල් ප්‍රතික්ෂේප කරයි. තරඟයේ සිව්වන දිනය වූ ඊයේ දිනය ආරම්භ කරන විට සිය දෙවන ඉනිම සඳහා එක් කඩුල්ලක් දැවී ලකුණු 34ක් රැස්කරගෙන සිටි ශ්‍රී ලංකා කණ්ඩායමේ තවත් කඩුළු 3ක් ලකුණු 14ක් තුළ දැවී ගියේය. ශ්‍රි ලංකා ලකුණු පුවරුව ලකුණු 48කට කඩුළු 4ක් ලෙස සටහන් වෙද්දී පිටියට එක්වූ නායක දිනේෂ් චන්දිමාල් සහ කුසල් මෙන්ඩිස් ශ්‍රී ලංකා ඉනිම ශක්තිමත් කළේ පස්වන කඩුල්ල සඳහා ලකුණු 117ක සබඳතාවක් ගොඩනගමින්ය. නැවතත් ශ්‍රී ලංකා ඉනිමේ ගැලවුම්කාරයා බවට පත්වූ කුසල් මෙන්ඩිස් ලකුණු 87ක් රැස් කළ අතර නිරෝෂන් දික්වැල්ල ලකුණු 62 ක් සහ රොෂේන් සිල්වා ලකුණු 48 ක් රැස් කළේය. ඊයේ(17) දිනය නිමාවන විට ශ්‍රී ලංකා පිල දෙවන ඉනිම සඳහා කඩුළු 8 ක් දැවී ලකුණු 334 ක් රැස් කරගෙන තවත් කඩුළු 2ක් අතැතිව කොදෙව් පිලට වඩා ලකුණු 287 ක් ඉදිරියෙන් පසුවෙයි.", "URL": "https://sinhala.adaderana.lk/news.php?nid=91086", "Category": null, "Parent URL": null}