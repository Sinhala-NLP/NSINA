{"Source": "Adaderana", "Timestamp": "March 23, 2011 01:24 pm", "Headline": "නුවරඑළියේ සභාපති පුටුව දෙකට කැඩෙයි..!", "News Content": "පසුගිය පළාත් පාලන මැතිවර‍ණයෙන් පසු නුවරඑළිය ප්‍රාදේශීය සභාව සඳහා ප්‍රධානීයෙකු පත් කිරීම පිළිබඳ ගැටලුවක් මතු වී තිබේ. අදාළ ප්‍රාදේශීය සභාවේ බලය අත් පත් කර ගත්තේ කඳුරට ජනතා පෙරමුණ විසිනි. එහි දී වැඩිම මනාප හිමි කර ගත් රාමයියා මලර්වාසගම් මහතා චෝදනා කරන්නේ මැතිවරණයට පෙර වැඩිම මනාප ලාභියා ප්‍රාදේශීය සභාවේ සභාපතිවරයා බවට පත් කරන බවට පක්ෂය විසින් ප්‍රකාශ කර තිබූ බවයි. එහෙත් මේ වන විට එම තීරණය වෙනස් කර වෙනත් පුද්ගලයෙකුට සභාපතිධුරය ‍පිරිනැමීමට සූදානම් වන බවට රාමයියා මලර්වාසගම් මහතා චෝදනා කරයි. තමන් නුවරඑළිය ප්‍රදේශීය සභාවේ මන්ත්‍රීවරයෙකු ලෙස වසර 12 ක් තිස්සේ තේරී පත්වී ජනතාවට සේවය කරන බවද,මැතිවරණයට පෙර පොරොන්දු වූ පරිදි වැඩිම මනාප ලාභියා වන තමන්ට ප්‍රාදේශීය සභාවේ සභාපති ධූරය හිමිවිය යුතු බව ද මලර්වාසගම් මහතා වැඩිදුරටත් කියා සිටියි. මෙම චෝදනාව පිළිබඳ කඳුරට ජනතා පෙරමුණේ දේශපාලන අංශ ප්‍රධානී පාර්ලිමේන්තු මන්ත්‍රී වී.රාධක්‍රිෂ්ණන් මහතාගෙන් අද දෙරණ විමසීමක් කරන ලද අතර එහි දී රාධක්‍රිෂ්ණන් මහතා සඳහන් කර සිටියේ තනතුර සඳහා වඩාත් සුදුස්සා පත් කිරීමට කටයුතු කළ යුතු බවයි. කඳුරට ජනතා පෙරමුණේ කවුන්සිල් තීරණය මෙන්ම පී.දිගම්බරම් මන්ත්‍රීවරයාගේ නායකත්වයෙන් යුතු කඳුරට ජාතික පෙරමුණේ තීරණය වන්නේද සභාපති ධූරය සතාසිවම් මන්ත්‍රීවරයාට ලබා දිය යුතු බව යැයිද රාධක්‍රිෂ්ණන් මහතා සඳහන් කරයි. එබැවින් අවසාන වශයෙන් වසර දෙක බැගින් රාමයියා මලර්වාසගම් මහතාටත්,සතාසිවම් මහතාටත් සභාපතිධූරය පිරිනැමීමට අදහස් කරන බව කඳුරට ජනතා පෙරමුණේ දේශපාලන අංශ ප්‍රධානී පාර්ලිමේන්තු මන්ත්‍රී වී.රාධක්‍රිෂ්ණන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15023", "Category": null, "Parent URL": null}