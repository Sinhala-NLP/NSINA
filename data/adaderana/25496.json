{"Source": "Adaderana", "Timestamp": "July 3, 2012 03:43 pm", "Headline": "මෙරට සරණාගත කතක් තමිල්නාඩුවේ දී සියදිවිනසාගැනීමට තැත් කරයි", "News Content": "තමිල්නාඩුවේ පුලාල් පොලිසිය ඉදිරිපිට දී අද(03) පෙරවරුවේ ශ්‍රී ලාංකික සරණාගත කාන්තාවක් සිය දරුවන් තිදෙනා ද සමග සිරුරට ගිනි තබාගෙන සියදිවි හානිකරගැනීමට තැත්කර ඇති බව ඉන්දීය මාධ්‍ය වාර්තා කරයි. ඊයේ(02) රාත්‍රියේ තමිල්නාඩුවේ කාවාන්ගරෙයිහි පිහිටි සරණාගත කඳවුරක සිටි ශ්‍රී ලාංකික ද්‍රවිඩ සරණාගතයින් සයදෙනෙකු පුලාල් පොලිසිය විසින් රැගෙන ගොස් තිබේ. ඒ සඳහා විරෝධය පළකරමින් අදාළ කාන්තාව විසින් සියදිවි හානිකරගැනීමට තැත් කර ඇති බව ද ඉන්දීය මාධ්‍ය වාර්තා පෙන්වාදෙයි. එම කාන්තාව එසේ පොලිසිය විසින් රැගෙන ගිය එක් සරණාගත තරුණයෙකුගේ බිරිඳ වන බව ද සඳහන්ය. ඇය විසින් පොලිසියෙන් සිය සැමියා රැගෙන යාම පිළිබඳව කළ විමසීමක දී එසේ කිසිවකු හෝ රැගෙන ආ බව පොලිසිය විසින් ප්‍රතික්ෂේප කර ඇති අතර එමනිසා ඇය සියදිවි හානිකරගැනීමට තැත්කර ඇති බව ඉන්දීය මාධ්‍ය වාර්තා පවසයි. කෙසේවෙතත් අදාළ කාන්තාව විසින් එසේ සියදිවි හානිකරගැනීමට තැත්කිරීමෙන් පසුව සරණාගතයින් සයදෙනෙකු අත්අඩංගුවට ගත් බව ‍පුලාල් පොලිසිය පිළිගෙන ඇති බව ද එම මාධ්‍ය වාර්තා පෙන්වාදෙයි. පරීක්ෂණවලින් අනතුරුව එසේ අත්අඩංගුවට ගත් පුද්ගලයින් අතරින් සිව්දෙනෙකු මුදාහරින බවත්, සෙසු පුද්ගලයින් මුදාහැරිය නොහැකි බවත් පුලාල් පොලිසිය සඳහන් කර තිබේ. පසුගිය දිනවල වාර්තා වූ තමිල්නාඩුවේ කඳවුරුවල වෙසෙන සරණාගතයින් කේරළය හරහා ඕස්ට්‍රේලියාව වෙත රැගෙන යාම සඳහා එම සරණාගතයින් වෙතින් මුදල් ලබාගැනීම සම්බන්ධව එම පුද්ගලයින් දෙදෙනාට එරෙහිව චෝදනා එල්ල වී ඇති බව පුලාල් පොලිසිය පවසා ඇති බව මාධ්‍ය වාර්තා සඳහන් කරයි. එමෙන්ම ඔවුන් විසින් අදාළ චෝදනා පිළිගෙන ඇති බව ද එම පොලිසිය ප්‍රකාශ කර ඇත. එම පුද්ගලයින් දෙදෙනාට එරෙහිව නඩු පැවරීමට කටයුතු කරන බව ද පුලාල් පොලිසිය සඳහන් කර ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=25496", "Category": null, "Parent URL": null}