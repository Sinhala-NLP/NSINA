{"Source": "Adaderana", "Timestamp": "June 17, 2017 02:04 pm", "Headline": "සීනි තොග මිල රු.3න් පහලට", "News Content": "දේශීය වෙළෙඳපොලේ රුපියල් 99ට පැවති සීනි තොග මිල රුපියල් 96 දක්වා රුපියල් 3න් අඩු කළ බව සීනි ආනයනකරුවන්ගේ සංගමය පවසයි.එම තීරණය අද (17) සිට ක්‍රියාත්මක කරන බවත්, ලෝක වෙළෙඳපොලේ සීනි මිල ගණන් පහලයාම හෙතුවෙන් මෙම ක්‍රියා මාර්ගය ගත් බවත් ඔවුන් කියා සිටියි.සීනි ආනයනකරුවන්ගේ සංගමයේ ලේකම් හේමක ප්‍රනාන්දු මහතා කියා සිටියේ සීනි සඳහා වූ රේගු බදු රුපියල් 10කින් ඉහළ දැමීමට රජය පසුගියදා තීරණය කළද, මිල ඉහළ දැමීමකින් තොරව පාරිභෝගිකයන්ට සීනි ලබා දීමට හැකියාව පවතින බවයි.මේ දිනවල ජාත්‍යන්තර මිල දර්ශකයේ සීනි සඳහා වූ ස්ථාවර වෙළෙඳ අගයන් පැවතීම සහ ප්‍රමාණවත් පරිදි සීනි තොග පැවතීම නිසා මිල ඉහළ නොදැමීමට තීරණය කළ බව ඔහු සඳහන් කළේය.එම නිසා බේකරි නිෂ්පාදනවල මිල ඉහළ දැමීමෙන් වළකින ලෙස එම හේමක ප්‍රනාන්දු මහතා බේකරි නිෂ්පාදනකරුවන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=74299", "Category": null, "Parent URL": null}