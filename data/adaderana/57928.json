{"Source": "Adaderana", "Timestamp": "March 6, 2016 12:15 pm", "Headline": "ජනපති අබයාරාමයට යයි - පැමිණීම සතුටක් බව මුරුත්තෙට්ටුවේ හිමි කියයි", "News Content": "පාතාල කල්ලි මර්දනය කරන ලෙසට තමන් අදාළ අංශවෙත උපදෙස් දී ඇතැයි ජනාධිපති මෛත්‍රිපාල සිරිසේන මහතා අද (06) නාරාහේන්පිට අබයාරාමයේදී පැවසීය.ජනතාවට හිරිහැරයක් වන ලෙස කටයුතු කරන පුද්ගලයින්සම්බන්ධයෙන් නීතියට යටත්ව උපරිම ක්‍රියාමාර්ග ගන්නා ලෙස තමන් අදාළ අංශ වෙත දැනුම්දී ඇතැයි ද ජනාධිපතිවරයා එහිදී කියා සිටියේය.නාරාහෙන්පිට ශ්‍රී අබයාරාමස්ථ සුචරිතවර්ධන දහම් පාසලේ 78 වන සංවත්සරය හා ත්‍යාග ප්‍රදානොත්සවය‍ අද පැවැති අතර එහි ප්‍රධාන ආරාධිතයා ලෙස ජනාධිපතිවරයා පැමිණ තිබුණි.උත්සවය අමතමින් ජනාධිපතිවරයා පැවසුවේ තමන්ට මෙම උත්සවයට ආරාධනා කරමින් එවා තිබූ ලිපිය දැක සතුටු වූ බවයි.ඒ ගැන අබයාරාම විහාරාධිපති පූජ්‍ය මුරුත්තෙට්ටුවේ ආනන්ද හිමියන්ට ස්තූති වන බවද ඔහු කීවේය.සෞඛ්‍ය අමාත්‍යවරයාව සිටියදී මුරුත්තෙට්ටුවේ හිමියන් සමග සමීප සබඳතාවයක් පැවැති බවද මීට වසර එකහමාරකට පෙරත් තමන් මෙම පංසලට පැමිණි බවද හෙතෙම පැවසීය.දහම් පාසල් ගුරුවරයෙකු ලෙස කටයුතු කර ඇති තමන්ට දහම් පාසල සමග හොඳ සබඳතාවයක් ඇතැයි ද මෛත්‍රිපාල සිරිසේන ජනාධිපතිවරයා එහිදී කීවේය.දියුණු රටවල මිනිසුන්ගේ මුහුණේ සිනාවක් දැකීම අපහසු බවත්, එම රටවල් අද බුදුදහම අනුගමනය කිරීමට පෙළඹී සිටින බවත්, මිනිසුන්ගේ භෞතික වශයෙන් දියුණුවක් දුටුවද මානසික නොසන්සුන්කම තුළ නොදියුණුවක් දැකීමට ඇති බවත්, කියා සිටියේය.උත්සව සභාව ඇමතු අබයාරාම විහාරාධිපති පූජ්‍ය මුරුත්තෙට්ටුවේ ආනන්ද හිමියන් පැවසුවේ මෙම දහම් පාසල ආරම්භ කර ගත වූ වසර 78 තුළ මෙම ස්ථානයට පැමිණි පළමු රාජ්‍ය නායකයා ලෙස මෛත්‍රිපාල සිරිසේන ජනාධිපතිවරයා ගැන සතුටු වන බවයි.තමන් ජනාධිපතිවරයාට මෙම උත්සවයට සහභාගි වන ලෙසට ආරාධනා කළේ ලිපියකින් බවත්, ජනපති හමුවීමට නොගිය බවත්, තමන්ගේ කල්‍යාණ මිත්‍ර වජිර අබේවර්ධන මහතාද වැඩකටයුතු පසෙක දමා මෙම අවස්ථාවට සහභාගිවීම ගැන ප්‍රසාදය පළකරන බවත්, උන්වහන්සේ පැවසීය.මෙම උත්සවය සංවිධානය කිරීමේදීත්, ආරක්ෂක රැකවල් තරකිරීමේදීත් පොලිසිය වෙහෙස මහන්සි වී කටයුතු කළ බව පෙන්වාදුන් උන්වහන්සේ “මේ පොලිස් පොඩ්ඩන් ගැනත් අවධානය යොමුකරන්න“ ලෙස ජනාධිපතිවරයාගෙන් උන්වහන්සේ ඉල්ලා සිටියේය.එසේම මේ දිනවල පාතාලය යළි හිස ඔසවා ඇති බව පෙන්වාදුන් උන්වහන්සේ එය මර්දනය කිරීමට කටයුතු කරන ලෙසද ජනාධිපතිවරයාගෙන් ඉල්ලීමක් කළේය.", "URL": "https://sinhala.adaderana.lk/news.php?nid=57928", "Category": null, "Parent URL": null}