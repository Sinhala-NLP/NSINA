{"Source": "Adaderana", "Timestamp": "November 20, 2014 04:19 pm", "Headline": "ආණ්ඩු පිහිටුවීමට  අයිතිය ඇත්තේ රටේ ජනතාවටයි", "News Content": "ආණ්ඩු පිහිටුවීමට අයිතිය ඇත්තේ රටේ ජනතාවට බව ජනාධිපති මහින්ද රාජපක්ෂ මහතා පවසයි. ජනතා තීන්දුවට හිස නැමීමට වත්මන් රජය සෑම විටම සූදානම් බව ජනාධිපතිවරයා අවධාරණය කරයි. වර්තමානයේ ඇතැමුන් විදේශ රටවල් හරහා මෙරට ආණ්ඩු පිහිටුවිමට උත්සහ දරන බව සඳහන් කළ ජනාධිපතිවරයා පෙන්වා දුන්නේ ජනතාවට ඇති අයිතිය වෙනත් කිසිවෙකුට ලබාදිමට තමා සූදානම් නොමැති බවයි. කුඩා රබර් වතු හිමියන් සමග අද(20) දහවල් අරලියගහ මන්දිරයේ පැවති හමුවකට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කළේය. එහිදි තවදුරටත් අදහස් දැක්වු ජනාධිපතිවරයා සඳහන් කළේ එකමුතුව පක්ෂය තුළ නායකත්වයක් තෝරාගත නොහැකි පිරිසකට රටට ද නිවැරදි නායකත්වයක් ලබාදිය නොහැකි බවයි. රටේ ජනතාවට ද ඔවුන් පිළිබඳ විශ්වාසයක් තැබීමට නොහැකි බව සඳහන් කළ ජනාධිපතිවරයා රට සංවර්ධනය කර රටේ ප්‍රජාතන්ත්‍රවාදය ආරක්ෂා කළ වත්මන් රජය සැමදා රටේ ජනතාවගේ විශ්වාසය දිනාගත් බව කියා සිටියේය.", "URL": "https://sinhala.adaderana.lk/news.php?nid=47500", "Category": null, "Parent URL": null}