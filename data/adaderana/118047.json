{"Source": "Adaderana", "Timestamp": "September 2, 2019 09:55 am", "Headline": "ඩෝරියන් කැරිබියානු බහමාස් දිවයිනට කඩා වදියි", "News Content": "අමෙරිකාව දෙසට යොමුව ඇති ඩෝරියන් චණ්ඩ මාරුතය මේ වනවිට කැරිබියානු බහමාස් දිවයිනට ඇතුළු වී ඇත. බහමාස් පසු කරමින් මෙම චණ්ඩ මාරුතය ෆ්ලොරීඩා ප්‍රාන්තය දෙසට ගමන් කරමින් සිටින බව වාර්තා වෙයි. කැරිබියන් කලාපය හරහා හමා යන ඩෝරියන් චණ්ඩ මාරුතය සැප්තැම්බර් 1 වනදා ශ්‍රීලංකා වේලාවෙන් රාත්‍රී 10.15 ට පමණ බහමාස් හි ඇබකෝ දූපතෙන් එරට භූමියට කඩා වැදුණි. එම අවස්ථාවේ සුළඟෙහි වේගය පැයට කිලෝමීටර් 185 ක්. බහමාස් අගමැති හියුබට් මිනිස් සඳහන් කළේ මෙය බහමාස් රාජ්‍යය එතෙක් නොදැක තිබූ තරම් කුණාටුවක් බව යි. බහමාස් පසු කරමින් මෙම චණ්ඩ මාරුතය ෆ්ලොරීඩා ප්‍රාන්තය වෙත ගමන් කරමින් සිටින බව වාර්තා වෙයි. ඩෝරියන් චණ්ඩ මාරුතය මේ වනවිට මහා ඛේදවාචකයකට මුලපුරන 5 වැනි අදියරේ චණ්ඩ මාරුතයක් බවට පත්ව ඇත. චණ්ඩ මාරුතයක් සමග ඇති වූ අධික වර්ෂාව ජල ගැලීම්වලට හේතු වී ඇති බව සඳහන්. අමෙරිකාවේ ජාතික සුළි කුණාටු මධ්‍යස්ථානය පෙන්වා දෙන්නේ ඩෝරියන් අතිශය දරුණු චණ්ඩ මාරුතයක් බවයි. ඒ හේතුවෙන් බහමාස්හි වයඹදිග වෙරළ තීරය ආශ්‍රිත ප්‍රදේශයට දැඩි බලපෑම් එල්ල වී ඇති බව වාර්තා වෙයි. ඒ සමඟ ඇතැම් ස්ථාන වල මුහුදු රළ මීටර් 7ක් පමණ ඉහළ යා හැකි බවටත් එය ඉතාමත් අනතුරුදායක බවටත් බලධාරීන් අනතුරු අඟවා ඇත. ග්‍රෑන්ඩ් බහමාස්හි ජනතාව ආරක්ෂිත ස්ථාන වෙත කඩිනමින් යොමුකිරීමට බලධාරීන් පියවර ගෙන ඇති අතර, ප්‍රධාන ගුවන් තොටුපොළ හැර සෙසු ගුවන් තොටුපොළ කිහිපයක්ම වසා දැමීමටත් පියවර ගෙන තිබුණි. පැයට කිලෝමීටර් 260ක පමණ සුළං වේගයක් සමග බහමාස් වෙත කඩා වැදීමෙන් අනතුරුව මෙම සුළි කුණාටුව එක්සත් ජනපදයේ ෆ්ලොරීඩා ප්‍රාන්තය වෙත බලපෑම් එල්ල කරනු ඇති.", "URL": "https://sinhala.adaderana.lk/news.php?nid=118047", "Category": null, "Parent URL": null}