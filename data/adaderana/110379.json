{"Source": "Adaderana", "Timestamp": "May 21, 2019 04:34 pm", "Headline": "ඉබෝලා වසංගතයටත් දේශපාලනික විසඳුමක් ", "News Content": "කොංගෝ රාජ්‍යයේ පැතිර යන ඉබෝලා වසංගතය පාලනයට දේශපාලනික විසඳුමක් ලබාදෙන්නැයි ලෝක සෞඛ්‍ය සංවිධානයේ ප්‍රධානියා එරට නායකයින්ගෙන් ඉල්ලා සිටියි. ජිනිවාහිදී පැවැත්වෙන ලෝක සෞඛ්‍ය සංවිධානයේ සමුළුවකට එක්වෙමින් ඔහු මේ බව සඳහන් කළේය. ලොව දෙවන විශාලතම ඉබෝලා වසංගත තත්ත්වයට ගොදුරු වී සිටින කොංගෝ රාජ්‍යයේ පුද්ගලයන් දහසකට වැඩි පිරිසක් මේ වන විට එම රෝගය ආසාදනය වීමෙන් මියගොස් ඇති බව හෙළිවී තිබේ. වංසගතය පැතිර යාම ආරම්භ වූ 2018 අගෝස්තු මාසයේ සිට මේ දක්වා කාලය තුළදී එම මරණ සිදුව ඇති බව විදෙස් වාර්තාවල දැක්වෙයි. පසුගිය සති තුන තුළදී ඉබෝලා ආසාදිතයන් තවත් බොහෝ පිරිසක් සොයාගෙන ඇති බවද එරට සෞඛ්‍ය වාර්තා අනාවරණ කළේය. රටේ නැගෙනහිර ප්‍රදේශයේ පවතින ගැටුම්කාරී වාතාවරණය හේතුවෙන් මෙම වසංගතය පාලනය කිරීම දුෂ්කර වී ඇති අතර සෞඛ්‍ය සේවකයන් සහ ප්‍රතිකාර මධ්‍යස්ථානද අදාළ ගැටුම්වලට ගොදුරු වීම හේතුවෙන් වඩාත් ව්‍යසනකාරී තත්ත්වයක් නිර්මාණය වී ඇති බව සඳහන් වෙයි. මෙම ගැටුම්කාරී තත්ත්වය පාලනය නොකළහොත් ඉබෝලා වසංගතය රට තුළ තවදුරටත් පැතිර යා හැකි බවට ලෝක සෞඛ්‍ය සංවිධානයේ බලධාරීන් අනතුරු අඟවයි. මේ හේතුවෙන් කොංගෝ රාංජ්‍යයේ පක්ෂ විපක්ෂ සියලු දේශපාලනඥයන් එක්ව මෙම ගැටළුවට විසඳුමක් සෙවිය යුතු බවද ඔවුන් පෙන්වා දෙයි.", "URL": "https://sinhala.adaderana.lk/news.php?nid=110379", "Category": null, "Parent URL": null}