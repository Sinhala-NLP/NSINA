{"Source": "Adaderana", "Timestamp": "December 14, 2010 12:28 pm", "Headline": "දැන් බේද නෑ-විවිධ මත විතරයි", "News Content": "එක්සත් ජාතික පක්ෂයේ විවිධ මත දරන අය සිටියද පක්ෂය තුළ බේද නොමැති බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. එ.ජා.ප මහා සම්මේලනයෙන් පසුව විපක්ෂ නායක රනිල් වික්‍රමසිංහ මහතා ඇතුළු පිරිසක් ද,සජිත් ප්‍රේමදාස මහතා ඇතුළු පිරිසක් ද වෙන් වෙන් වශයෙන් මාධ්‍ය සාකච්ඡා පැවැත්වීම සම්බන්ධයෙන් මාධ්‍යවේදියෙකු ඇසූ ප්‍රශ්නයකට පිළිතුරු දෙමින් හෙතෙම සඳහන් කළේය. විවිධ මත දැරූ පමණින් පක්ෂය තුළ බේද ඇති නොවන බව අද කේම්බ්‍රිජ් ටෙරස්හි පැවති මාධ්‍ය හමුවකට එක්වෙමින් ගයන්ත කරුණාතිලක මහතා කියා සිටියේය. 1975 දී\"සමගි පෙරමුණු රජය\"යටතේ ප්‍රජාතන්ත්‍රීය අයිතිවාසිකම් උදුරා ගනිමින් රට අරාජිකත්වයට ඇදගෙන ගිය අවස්ථාවේදී එක්සත් ජාතික පක්ෂය මහා සම්මේලනයක් පවත්වා එය පාදක කර ගනිමින් අළු ගසාදමා නැඟී සිටි බවත්,මෙවර මහා සම්මේලනයෙන් පසුව උදා වි ඇත්තේද යළි රටට ප්‍රජාතන්ත්‍රවාදී පාලනයක් ගෙන ඒමේ අවස්ථාව බවත් හෙතෙම අවධාරණය කළේය. ඉදිරි දින 120 තුළ පක්ෂයේ ඉහළ තනතුරු බහුතර එකඟත්වයකින් හෝ ඡන්ද බලයෙන් තෝරාපත් කරගන්නා බවද එ.ජා.ප මාධ්‍ය ප්‍රකාශකයා කියා සිටියේය. කැස්බෑවේ ශ්‍රී ලංකා නිදහස් පක්ෂ සාමාජිකයින් පිරිසක් අද පෙරවරුවේ කොළඹ, කේම්බ්‍රිජ් ටෙරස් විපක්ෂනායක කාර්යාලයේදී එක්සත් ජාතික පක්ෂ සහ විපක්ෂ නායක ගරු රනිල් වික්‍රමසිංහ මැතිතුමා අතින් එක්සත් ජාතික පක්ෂයේ සාමාජිකත්වය ලබා ගත් බවත්,මේ වන විට බොහෝ පිරිස් එක්සත් ජාතික පක්ෂයට එක්වෙමින් සිටින බවත් එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12842", "Category": null, "Parent URL": null}