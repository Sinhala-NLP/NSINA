{"Source": "Adaderana", "Timestamp": "January 30, 2014 03:19 pm", "Headline": "ජීවිතයේ අවදානම් තීරණ මාත් අරගෙන තියෙනවා", "News Content": "ජීවිතය තියෙන්නේ විඳින්න මිසක් විඳවන්න නොවන බවත්, ජීවිතයේ අවදානම් තීරණ ගැනීමටද සිදුවන බවත් වයඹ පළාත් ප්‍රධාන අමාත්‍ය දයාසිරි ජයසේකර මහතා පවසයි. ඒ සෑම වෙලාවකදීම තමුන්ගේ ආත්මාර්ථකාමිත්වය පැත්තකින් තබා ජීවිතයේ කුමන දුක්කම්කටොළු තිබුණත් ඒවා මැඩගෙන ඉස්සරහට යන්නැයි හෙතෙම කියා සිටියේ අද(30) කුරුණෑගල තරුණසේවා සභාවේ නිස්කෝ තරුණ මධ්‍යස්ථානයේ පැවති පාඨමාලාවන් නිමවූ තරුණ තරුණියන් 828 දෙනකුට සහතිකපත් ප්‍රදානය කිරීමේ උළෙලට සහභාගී වෙමිනි. එහිදී ඔහු මෙසේද කියා සිටියේය. අපේ රටේ අනාගතය බාරගන්න ඉන්නේ මේ තරුණ තරුණියන්ට තමන්ගේ තරුණ වයස සාමාන්‍ය පෙළ උසස් පෙළ අවසන් කරලා හොඳ තැනකට යන්න අවස්ථාවක් අද උදාවෙලා තියනවා. ඉතිහාසයේ මෙහෙම තිබුනේ නෑ.ඒ කාලේ මට මතකයි අපි උසස්පෙළ සමත් වෙලා එලියට එනකොට යොවුන්පුර කියලා තරුණ සංවිධානයක් තිබුණා. ඒක උන්මාදයක් වගේ තමයි තරුණයින් අතර තිබුණේ.අද තරුණයින්ට නිදහස භුක්ති විඳින්න කාලයක් නෑ. පවුලේ තියන ප්‍රශ්න කරට අරගෙන ඉන්න තරුණ තරුණියෝ තමයි අද අපි දකින්නේ. එදාට වැඩිය අද දේශපාලනමය වශයෙන් තරුණ තරුණියෝ එළියට එනවා. අතිගරු ජනාධිපතිතුමා වගේම ඩලස් අලහප්පෙරුම ඇමතිතුමා එකතුවෙලා යොවුන් පාර්ලිමේන්තුව නිර්මාණය කළා. ඒ වගේම පාඨමාලා 18 ක පිරිසක් අනෙක් අංශවල වැඩ කරනවා.තරුණ සේවා සභාවෙන් ගන්නා සහතිකයටම දැනුම සීමා කරන්නේ නැතිව අනාගත කඩයිම් ගණනාවකට යන්න අපිට ශක්තිය තිබිය යුතුයි. මේ තියන අධ්‍යාපන ක්‍රමය අනුව ඉගෙන ගන්න තරුණයෝ එළියට එන්නේ රැකී රක්ෂා එක්ක නෙමෙයි.එදා අපි දැක්කා අපි ගාවට එන තරුණ තරුණියෝ 52% ක් කලා විෂයන් ඉගෙන ගන්නේ. එයාලා රස්සා හොයන්න ගියාම ප්‍රශ්ණ රැසකට මුහුණ දෙනවා. අතිගරු ජනාධිපතිතුමා ඒ නිසා ප්‍රාථමික සහ ද්විතියික පාසල් ඇතිකරලා වාණිජ විද්‍යා හා ගණිතය වැඩියෙන් උගන්වන්න කටයුතු කරනවා. අපි 2016 වෙනකොට කලා උපාධිධාරීන් 18% ක මට්ටමකට ගෙනල්ලා ඉතිරි අය විද්‍යාව, ගණිතය වගේ විෂයන්ට යොමු කරවන්න බලාපොරොත්තුවෙනවා. අද ලෝකයේ තිබෙන රස්සා බැලුවාම කොතෙන්ටද යන්නේ කියලා අපිට හිතන්න වෙනවා.අපි අපේ ජීවිතවලින් සැහෙන වෙලාවක් තැන් හොය හොයා කාලය ගතකරනවා.මම බලාපොරොත්තු වෙනවා වයඹට ඔබ යන මාර්ගය මොකක්ද කියලා හඳුන්වලා දෙන්න. අද තරුණ දරුවෝ කම්මැලි වෙලා ඉන්නේ. පුළුවන් තරම් බලන්නේ රාජ්‍ය අංශයේ රැකියා ගන්න සහ උසස්වීම් ගන්න. තරුණ තරුණියෝ අයදුම්පත් අරගෙන එන දේශපාලඥයෙක් වෙන්න මම කැමති නෑ. සිංහලෙන්ම කියනවනම් පොඩි කටුවක් කන්න ඕනේ. පසුගිය දවස් වල අපි ගුරු පත්වීම් 329 ක් දීලා මම ඒ අයව පුත්තලමට යවලා අවුරුදු 5 ක් එහෙ ඉන්න කිව්වා. හැබැයි පහුවදා උදේම දේශපාලකයන් හරහා මම ගාවට ආවා.සමහර අය දරු ප්‍රසූතියට සුදානම් වෙන අය. එයාලට මම මාස තුනක අනියුක්තයක් පමණයි දුන්නේ. මගේ අම්මා දරුවන් හත්දෙනෙක් හදපු කෙනෙක්. ඇය ගුරුවරියක්. ඇය හත්දෙනෙක් හදන ගමන් ගුරු වෘත්තියත් කළා. පිටරටවල් වල බලපුවාම ගිය සතියේ මම ඕස්ට්‍රේලියාවේ ගිය වෙලාවේ ගැබිණි මව්වරුන් ශරීර සුවතා මධ්‍යස්ථානයට ඇවිත් ව්‍යායාම කරනවා. ඉතින් කම්මැලි වෙන්නේ නැතිව හිත වෙනස් කරගන්න. මමත් මුලින්ම රස්සාවට ගියේ රුපියල් 1000 හේ පඩියට. ඔබ දන්නවා ඇති ස්ටීව් ජොබ්ස් . ඇපල් ෆෝන් එක සොයාගත්ත කෙනා.ඔහු කිව්වා ඔහුගේ ගමන ඔහු ආපු හැටි සහ ඉලක්ක වලට ගිය හැටි. පිළිකාවක් හැදිලා ඔහු මැරෙන බව දැනගත්තාම සියල්ල අත ඇරියා.මරණයට මුහුණ දුන්නා. මම කියන්නේ අපි ඉලක්කයක් තියාගමු, සූදානම් වෙමු. මේ පාඨමාලාව එක සහතිකයක් විතරයි. 88, 89 කාලයේ මම පෝලිමේ හිටියා විශ්ව විද්‍යාලයේ යන්න. මම ජීවිතේ බේරාගත්තෙත් බොහොම අමාරුවෙන්. ඒ බලන් හිටපු අවුරුදු දෙකේ තව මහන්සි වුණානම් අද මීට වඩා තැනක මම ඉන්නවා. අවුරුදු 45 ක් 46 ක් වෙනකොට තමන්ගේ ඉලක්කයට ගිහින් ජීවිතයේ සියළු දේ හදාගන්න. ජීවිතයේ අපිට අත් අරින්නත් දේවල් තියනවා. ආත්මාර්ථකාමිත්වය පැත්තකින් තියලා ජීවිතය විඳවන්න නෙමෙයි විඳින්න.කුමන දුක්කම්කටෝලු තිබ්බත් ඒවා මැඩගෙන ඉස්සරහට යන්න කියන එක තමයි මට සහෝදරයෙක් විදියට දෙන්න තියන උපදේශය.ජීවිතයේ අවදානම් තීරණ මාත් අරගෙන තියනවා.ඔබතුමන්ලා අපේ පළාතේ තරුණ තරුණියෝ. වයඹ අනාගතේ තියෙන්නේ ඔබේ අතේ. අපි ඔක්කොම එකතුවෙලා වැඩ කරමු.", "URL": "https://sinhala.adaderana.lk/news.php?nid=40766", "Category": null, "Parent URL": null}