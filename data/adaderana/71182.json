{"Source": "Adaderana", "Timestamp": "March 21, 2017 03:25 pm", "Headline": "වැටුප් සංශෝධන හින්දා විශ්‍රාම වැටුපේ වැය සියයට 71ක් ඉහළ ගිහින් ", "News Content": "ඉකුත් වසරේ සිදුවූ රාජ්‍ය සේවයේ වැටුප් සංශෝධනයෙන් 2016-2020 විශ්‍රාම වැටුප් ගෙවීම් වැඩිවීම ප්‍රතිශතයක් ලෙස ආසන්න වශයෙන් 71%ක් පමණවන බව විශ්‍රාම වැටුප් දෙපාර්තමේන්තු ආරංචි මාර්ග පවසයි.2016 රාජ්‍ය සේවයේ වැටුප් සංශෝධනයට අනුව එම වසරේ ජනවාරි මස 01 වන දින සිට රාජ්‍ය සේවයේ සියලුම තනතුරු සඳහා නව වැටුප් පරිමාණ හඳුන්වා දුන් අතර එය එදින සිට 2020 ජනවාරි 01 වන විට සම්පූර්ණවන පරිදි අදියර පහකින් ක්‍රියාත්මක කිරීමට මේවන විට කැබිනට් අනුමැතිය ලැබී තිබේ. 2020 විශ්‍රාම වැටුප් 2016 සිට ගෙවන්නේනම් 2016 මාසික විශ්‍රාම වැටුප් වියදම 71%න් ඉහළ යනු ඇති බවත්, ඒ අනුව 2016 වර්ෂය සඳහා දල වශයෙන් මිලියන 4081ක් පමණවන හිඟ විශ්‍රාම වැටුපක් 2017 පෙබරවාරි මස දක්වා පමණක් ගෙවීමට සිදුවනු ඇති බවත් සඳහන්ය. එමෙන්ම එක් එක් විශ්‍රාමිකයා විශ්‍රාම ගිය දිනය අනුව හිඟ මුදල් ගණනය කළ යුතුව ඇති අතර 2016 විශ්‍රාම ගිය නමුත් මෙතෙක් අයදුම්පත් ඉදිරිපත් නොවූ විශ්‍රාමිකයින්ගේ සංඛ්‍යාව ආසන්න වශයෙන් 2300ක් පමණ වන බැවින් මෙම වියදම තවදුරටත් බොහෝ ඉහළයා හැකි බව විශ්‍රාම වැටුප් දෙපාර්තමේන්තුවේ ආරංචි මාර්ග පවසයි.2017 හා 2020 අතර විශ්‍රාම වැටුප් වැඩිවීම ප්‍රතිශතයක් ලෙස 45%ට ආසන්න වන අතර ඒ අනුව 2017 විශ්‍රාම වැටුප් වියදම 45%න් ඉහළයයි. 2018 හා 2020 අතර විශ්‍රාම වැටුප් වැඩිවීම ප්‍රතිශතයක් ලෙස 26%ට ආසන්න වන බැවින් විශ්‍රාම වැටුප් වියදමද, 26%න් ඉහළයාම නියමිත අතර මේ අයුරින්ම 2019 හා 2020 අතර විශ්‍රාම වැටුප් වැඩිවීම් 12%ක් වන නිසා 2019 විශ්‍රාම වැටුප් වියදම 12% න් වැඩිවීම අපේක්ෂා කළ හැකි බව කියැවෙයි.කරුණු මෙසේ හෙයින් 2016 වර්ෂය තුළ විශ්‍රාම ගිය නිළධාරීන් සඳහා 2020 සංශෝධිත විශ්‍රාම වැටුප අනුව පාරිතෝෂික ගෙවන්නේනම් රු. මිලියන 13,948ක් පමණ අවශ්‍ය වන බවත්, 2016 වසරේ විශ්‍රාම ගිය නමුත් මෙතෙක් අයදුම්පත් ඉදිරිපත් නොවූ විශ්‍රාමිකයින්ගේ සංඛ්‍යාව 2300ක් බැවින් මෙම වියදම තවදුරටත් ඉහළයා හැකි බවත් සඳහන්ය. රාජ්‍ය පරිපාලන චක්‍රලේඛ අංක 03/2016 හා විශ්‍රාම වැටුප් චක්‍රලේඛ 03/2016 අනුව විශ්‍රාම වැටුප් ලබාගෙන 2016 වර්ෂය තුළදී මිය ගිය රාජ්‍ය නිළධාරීන් සංඛ්‍යාව 612ක් වන බවත්, ඔවුන්ගෙන් යැපෙන්නන්ට මරණ පාරිතෝෂික සහ වැන්දඹු හා අනත්දරු විශ්‍රාම වැටුප් ගෙවන බැවින් එකී ප්‍රතිලාභද 2020 වැටුප මත සංශෝධනය කර ගෙවිය යුතුව තිබීම හේතුවෙන් තවත් අතිරේක මුදලක් වැයකිරීමට සිදුව ඇති බව කියැවෙයි.විශ්‍රාම වැටුප් දෙපාර්තමේන්තුව සතුව ඉදිරි වර්ෂයන්හි විශ්‍රාම ගන්නා රජයේ සේවකයින් පිළිබඳ දත්ත නොමැති බව හා එවැනි දත්ත රැස්කිරීම සඳහා මධ්‍යම රජය, පළාත් සභා හා සියලුම රාජ්‍ය ආයතන ප්‍රධානීන්ට දන්වා තිබුණද, කිසිදු රාජ්‍ය ආයතනයක් ඒ සඳහා පියවර ගෙන තොරතුරු එවා නොමැති බවත් විශ්‍රාම වැටුප් දෙපාර්තමේන්තුවේ අධ්‍යක්ෂ ජනරාල්වරයා , රාජ්‍ය පරිපාලන කළමනාකරණ අමාත්‍යංශයේ ලේකම්වරයාට දන්වා යවා තිබේ.කෙසේ නමුත් 2015 දෙසැම්බර් 31 වන දිනට විශ්‍රාමිකයින් 560,499ක් සඳහා මූලික විශ්‍රාම වැටුප්, ජීවන වියදම් දීමනා,හා වෙනත් දීමනාවන්හි එකතුව රු.මිලියන 142,741ක් බව විශ්‍රාම වැටුප් දෙපාර්තමේන්තුවේ ආරංචි මාර්ග වැඩිදුරටත් කියා සිටියි.", "URL": "https://sinhala.adaderana.lk/news.php?nid=71182", "Category": null, "Parent URL": null}