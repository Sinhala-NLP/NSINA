{"Source": "Adaderana", "Timestamp": "May 15, 2012 02:17 pm", "Headline": "සිරගෙදරින් පැන ගිය දරුණු අපරාධකරුවෙක් කොටුවෙයි", "News Content": "අනුරාධපුර බන්ධනාගාරයෙන් පලා ගිය දරුණු ගණයේ අපරාධවලට සම්බන්ධ සිරකරුවෙකු අනුරාධපුර පොලිසිය විසින් අත්අඩංගුවට ගෙන තිබේ. පසුගිය වසරේ මල්වතු ඔය පිටාර ගලා අනුරාධපුර බන්ධනාගාරය ජලයෙන් යට වූ අවස්ථාවේ දී මෙම සැකකරු ඉන් පලා ගොස් තිබුණි. මේ සම්බන්ධයෙන් පරීක්ෂණ කළ පොලිස් බුද්ධි අංශ නිලධාරීන් අනාවරණය කර ගත් තොරතුරු අනුව අනුරාධපුර මල්වතු ඔය පටු‍මගේ දී මෙම සිරකරු අත්අඩංගුවට ගත් බව සඳහන්ය. මොහු අනුරාධපුර ශ්‍රාවස්තිපුර ප්‍රදේශයේ පදිංචි යුද හමුදාවෙන් පලා ගිය සෙබළෙකු බව අනුරාධපුර පොලිසිය සඳහන් කරයි. අත්අඩංගුවට ගත් අවස්ථාවේ දී මොහු ළඟ තිබී හෙරොයින් පැකට් 24 ක් ද සොයා ගත් බව අනුරාධපුර පොලිසිය පවසයි. සැකකරු අද(15) අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=24267", "Category": null, "Parent URL": null}