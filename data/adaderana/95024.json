{"Source": "Adaderana", "Timestamp": "August 25, 2018 09:11 pm", "Headline": "ජීවත් වීමට හුස්ම පොදක් ඉල්ලන බිළිඳුන්", "News Content": "කාසල් වීදියේ කාන්තා රෝහලේ නව ජන්ම දැඩිසත්කාර ඒකකයෙන් දෛනිකව බිළිඳුන් රැසක් ප්‍රතිකාර ලබයි. එහෙත් එලෙස ප්‍රතිකාර සඳහා යොමුවන සියලුම දරුවන්ට අවශ්‍ය ප්‍රතිකාර ලබාදීමට එහි පවතින පහසුකම් ප්‍රමාණවත් නොවන බව වාර්තාවේ. ගර්භනී මව්වරුන් සහ අලුත උපන් බිලිදුන් සඳහා ලංකාවේ ඇති වඩාත් සුරක්ෂිතම රෝහල ලෙස බොහෝදෙනා හඳුනන්නේ කාසල් විදියේ කාන්තා රෝහලයි. අලුත උපන් තම බිළිදුන් වාසනාව සමඟ නිවසට රැගෙනයාමට බලාපොරොත්තුවෙන් සිටින මව්වරුන්ට සහ පියවරුන්ට ඇතැම් විට තම බිළිදුන් පිළිබඳ අසන්නට ලැබෙන්නේ යහපත් පණිවිඩයක් නොවේ. එවන් අවස්ථාවක ජීවිතය උදෙසා තනිව සටන්කිරීමට හෝ නොහැකි මේ පුංචි බිලිදුන්ව රෝහලේ නව ජන්ම දැඩිසත්කාර ඒකකයේ කාර්යය මණ්ඩලය සිය භාරයට ගන්නේ මේ දරුවන්ගේ දෙවැනි මව්වරුන් බවට පත්වෙමින්. මේ පුංචි දරුවන්ගේ ජීවිත රැකගැනීමට සෞඛ්‍ය අමාත්‍යංශයෙන් ද අවශ්‍යය නවීන යන්ත්‍ර උපකරණ රැසක් රෝහලට ලබාදී තිබුණත් ප්‍රතිකාර සඳහා යොමුවන දරුවන් සංඛ්‍යාවට සාපේක්ෂව එය ප්‍රමාණවත් නොවේ. නව ජන්ම ළඳරු රෝග විශේෂඥ වෛද්‍ය එල්.පී.සී. සමන් කුමාර දැඩි සත්කාර ඒකකයට ඇතුළත්වන ළදරුවන්ගෙන් වැඩි ප්‍රමාණයක් ස්වසන අපහසුතා ඇති දරුවන් බවත් ඔවුන්ට හුස්ම ගැනීම සඳහා ආදාරකයක් අවශ්‍ය බවයි. එම හුස්ම ගැනීමේ ආධාරකය ලක්ෂ 25 ක මුදලක් වන බව ඒ මහතා ප්‍රකාශ කළේය. ‍හයක් හතරක් නොදන්නා මේ පුංචි දරුවන්ගේ ජීවිත ආරක්ෂා කිරීමට රුපියලකින් හෝ ඔබටත් දායක විය හැකියි.", "URL": "https://sinhala.adaderana.lk/news.php?nid=95024", "Category": null, "Parent URL": null}