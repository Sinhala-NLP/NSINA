{"Source": "Adaderana", "Timestamp": "July 21, 2010 05:53 pm", "Headline": "සහකාර අධ්‍යක්ෂවරයා තවදුරටත් රීමාන්ඩ් භාරයේ", "News Content": "රජයේ මුදල් වංචා කිරීමේ චෝදනා මත ජනාධිපති විමර්ශන ඒකකය මඟින් අත්අඩංගුවට ගත් විදුලි සංදේශ නියාමන කොමිසමේ සහකාර අධ්‍යක්ෂවරයා රීමාන්ඩ් භාරයේ තැබීමට කොළඹ මහේස්ත්‍රාත් අධිකරණය අද නියෝග කරන ලදී. සැකකරු අද අධිකරණයට ඉදිරිපත් කළ අවස්ථාවේදී පොලිසිය අධිකරණයට වාර්තාවක් ඉදිරිපත් කරමින් සඳහන් කළේ විදුලි සංදේශ නියාමන කොමිසමේ නිලධාරීන් විදේශගත වන විටදී ගුවන් ප්‍රවේශපත්‍ර මිලදී ගැනීමේ කාර්යය සැකකරුට පැවරී ඇති බවයි. එම කටයුතු වලදී ව්‍යාජ ලේඛන ඉදිරිපත් කර පසුගිය වසරේ පමණක් රුපියල් ලක්ෂ 16කට අධික මුදලක් නීති විරෝධි ලෙස උපයාගෙන ඇති බව ද පොලිසිය අධිකරණයට දැනුම් දී ඇත. සැකකරු පිළිබඳ තවදුරටත් පරීක්ෂණ සිදුකෙරෙන බව පොලිසිය මෙහිදි අධිකරණයට දැනුම් දුන් අතර ඒ අනුව සැකකරු ලබන 4 වැනිදා දක්වා රීමාන්ඩ් භාරයේ තැබීමට මහේස්ත්‍රාත්වරිය නියෝග කළාය.", "URL": "https://sinhala.adaderana.lk/news.php?nid=9757", "Category": null, "Parent URL": null}