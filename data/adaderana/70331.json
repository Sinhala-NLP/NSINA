{"Source": "Adaderana", "Timestamp": "March 2, 2017 05:38 pm", "Headline": "හම්බන්තොට ඉඩම් සඳහා වන්දි ලබා දීම ඉදිරියේ දී අවසන් ", "News Content": "හම්බන්තොට වරාය සඳහා ඉඩම් ලබාදුන් පුද්ගලයන්ට වන්දි ලබාදීම් කටයුතු ඉදිරි දින කිහිපයේදී අවසන් කරන බව වරාය හා නාවික අමාත්‍යාංශය පවසයි. වරාය සංවර්ධනයට ඉඩම් ලබාදුන් සෑම අයෙකුටම සාධාරණය ඉටු කිරීම වත්මන් රජයේ අරමුණ බව වරාය හා නාවික අමාත්‍ය අර්ජුන රණතුංග මහතා කියා සිටියේ ය. හම්බන්තොට වරාය ඉඳිකිරීමේදී ඉඩම් අහිමිවූවන්ට වන්දි ලබාදීම සඳහා සහ ඔවුන්ගේ ජීවන තත්ත්වය නඟා සිදුවීමට රජය රුපියල් බිලියන දෙකක් වෙන් කර ඇති බව අමාත්‍යවරයා වැඩි දුරටත් කියා සිටියේ ය. එම මුදල් විනිවිදභාවයෙන් යුතුව වැය කරන ලෙස නිලධාරීන්ට උපදෙස් ලබාදුන් බව ද වරාය හා නාවික අමාත්‍ය අර්ජුන රණතුංග මහතා සඳහන් කළේ ය. හම්බන්තොට වරාය ව්‍යාපෘතියේ පළමු අදියර සඳහා පවරාගත් හෙක්ටයාර 1115ක භූමි ප්‍රමාණයකට අදාළ වන්දි මුදල් ලබාදීම මේ වන විට සම්පූර්ණයෙන්ම අවසන් කර ඇති අතර ඒ සඳහා වැය කර ඇති මුදල රුපියල් මිලියන 511ක් බව සඳහන් වේ.", "URL": "https://sinhala.adaderana.lk/news.php?nid=70331", "Category": null, "Parent URL": null}