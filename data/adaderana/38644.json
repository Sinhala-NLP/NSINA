{"Source": "Adaderana", "Timestamp": "November 6, 2013 12:31 pm", "Headline": "දෙරටේ අවසරයකින් තොරව නවසීලන්ත ප්‍රභූවරයෙක් ලංකාවට ", "News Content": "ශ්‍රී ලංකාවේ ‍හෝ නවසීලන්තයේ අවසරයකින් තොරව නවසීලන්ත විපක්ෂ මන්ත්‍රීවරයෙකු මෙරට සංචාරය කිරීමට නියමිත බව වාර්තා වෙයි. මෙම සතිය තුළ අදාළ මන්ත්‍රීවරයා මෙරටට පැමිණීමට නියමිත බව විදෙස් මාධ්‍ය වාර්තා කරයි. ශ්‍රී ලංකාව සම්බන්ධයෙන් තොරතුරු එක්රැස් කිරීම සඳහා මොහු දිවයිනට පැමිණෙන බව සඳහන් වෙයි. නවසීලන්ත අග්‍රාමාත්‍යවරයා පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වීම සම්බන්ධයෙන් මේ වන විට නවසීලන්තය තුළත් විවිධ කතාබහ මතුව තිබේ. එම නිසා අග්‍රාමාත්‍යවරයා ශ්‍රී ලංකාවට යෑම සුදුසු ද නැද්ද පිළිබඳ සොයාබැලීම සඳහා තමන් ශ්‍රී ලංකාවට යෑමට තීරණය කළ බව එම විපක්ෂ මන්ත්‍රීවරයා විදෙස් මාධ්‍ය වෙත පවසා ඇත. කෙසේ වෙතත් මොහු කිසිදු අවසරයන් තොරව ශ්‍රී ලංකාවට යෑමට සුදානමින් සිටින බව ද විදෙස් මාධ්‍ය පවසා තිබේ. එහෙත් තමන්ට රාජ්‍යතාන්ත්‍රික මට්ටමෙන් ශ්‍රී ලංකාවට යෑමට අවසර පවතින බව ද එම විපක්ෂ මන්ත්‍රීවරයා පවසා තිබේ.", "URL": "https://sinhala.adaderana.lk/news.php?nid=38644", "Category": null, "Parent URL": null}