{"Source": "Adaderana", "Timestamp": "November 5, 2018 01:02 pm", "Headline": "කරූගේ නිවේදනය ආණ්ඩුවෙන් හෙළා දකී", "News Content": "කථානායකවරයා පක්ෂග්‍රාහීව සහ පක්ෂයකට වාසි වන අයුරින් ප්‍රකාශ නිකුත් කිරීම ව්‍යවස්ථා විරෝධී මෙන්ම සම්මතයට පටහැනි බව විදේශ කටයුතු අමාත්‍ය ආචාර්ය සරත් අමුණුගම මහතා පවසයි. මේ මොහොතේ කොළඹ පැවැත් වෙන ආණ්ඩු පක්ෂයේ, මාධ්‍ය හමුවකට එක්වෙමින් ඒ මහතා මෙම අදහස් පළ කළේය. අද උදෑසන කථානායක කරූ ජයසූරිය මහතා, නිවේදනයක් නිකුත් කරමින් පවසා සිටියේ නව පාර්ශවයට හිමි බහුතරය පෙන්වීමට හැකිවන තුරු පෙර පැවැති තත්ත්වය පිළිගැනීමට තමාට සිදුවන බවයි. මෙම නිවේදනය හෙළා දකින බව ද සරත් අමුණුගම මහතා මෙහිදී වැඩිදුරටත් සඳහන් කළේ, මෙය කථානායකවරයා විසින් ගන්නා ලද පෞද්ගලික හා දේශපාලනික පළිගැනීමක් වන බවත්, එය කථානායකවරයෙකුට කිසිසේත් සුදුසු නොවන බවයි. කිසිදු පක්ෂයට වාසි වන ලෙස ප්‍රකාශ කිරීම ව්‍යවස්ථා විරෝධී වන බව ද අමුණුගම මහතා කියා සිටියේය. සමහර ප්‍රශ්නවලට ව්‍යවස්ථාවේ ඇති ප්‍රතිපාදන අනුව කටයුතු කළ යුතු වන බව ද කියා සිටි සරත් අමුණුගම මහතා, ජනාධිපතිවරයා විසින් 16 වන දා දක්වා කල්දමා තිබු පාර්ලිමේන්තුව නොවැම්බර් මස 14 වන දින දක්වා නැවත ආරම්භ කිරීමට තීරණය කර ඇත්තේ, හුදෙක් අයවැය සකස් කිරීමට අවශ්‍ය කාලය සැකසා ගැනීමට බව ද පැවසීය. ඒ තුළින් මෙහි ඇති ප්‍රායෝගික තත්ත්වය වැටහෙන බවත්, කථානායකවරයාට කිසි විටෙකත් එය විවේචනය කිරීමට නෛතික හැකියාවක් නොමැති බව ද කියා සිටියේය. ව්‍යවස්ථාව අනුව ජනාධිපතිවරයාට මාස 2 දක්වා පාර්ලිමේන්තුව කල් දැමීමේ හැකියාව පවතින මොහොතක මෙවැනි තීරණයක් ගනු ලැබූවේ ද මුදල් අමාත්‍යවරයාට අයවැය සැකසීමට අවශ්‍ය ලේඛන සකසා ගැනීමට කාලය ලබා දීමට බවත්, කථානායකවරයාට අගමැති පුටුවේ අසුන් ගන්නා පුද්ගලයා තීරණය කිරීමට පවා කථානායකවරයාට හැකියාවක් නොමැති බව ද පැවසීය. දේශපාලන ඕපාදුව අනුව රටක් ගෙන යා නොහැකි බවත්, ජනාධිපතිවරයා සමඟ පැවති පෞද්ගලික සාකච්ඡාවක් ගැන පවසමින් නිවේදනයක් නිකුත් කිරීමේ කිසිදු නෛතික හැකියාවක් නොමැති බව ද සරත් අමුණුගම මහතා කියා සිටියේය. මේ අතර, දේශපාලන වශයෙන් අර්බුදකාරී තත්ත්වයක් රට තුළ ඇති කිරීමේ අරමුණින් මෙවැනි නිවේදනයක් කථානායකවරයා විසින්, නිකුත් කර ඇති බව මෙම මාධ්‍ය හමුවට එක්වු පාර්ලිමේන්තු මන්ත්‍රී තිලංග සුමතිපාල මහතා පවසයි. මෙම මාධ්‍ය හමුවට අමාත්‍ය විජේදාස රාජපක්ෂ, මහින්ද සමරසිංහ, තිලංග සුමතිපාල හා අමාත්‍ය සරත් අමුණුගම මහතා එක්ව සිටියේය.", "URL": "https://sinhala.adaderana.lk/news.php?nid=98727", "Category": null, "Parent URL": null}