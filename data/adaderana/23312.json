{"Source": "Adaderana", "Timestamp": "April 5, 2012 04:10 pm", "Headline": "පැරණි කච්චේරි ගොඩනැගිල්ල කුලියට දීමට අනුමැතිය හිමිවෙයි", "News Content": "ගාල්ල කොටුව තුළ පිහිටි පැරණි කච්චේරි ගොඩනැගිල්ල කුලියට ලබාදීමට කැබිනට් මණ්ඩලය අනුමැතිය ලබා දී තිබේ. 17 වන සියවසේ අවසාන භාගයේ ඉදිකරන ලද ගොඩනැගිල්ලක් වශයෙන් අදාළ කච්චේරි ගොඩනැගිල්ල සැලකෙයි. ලෝක උරුමයක් ලෙස ප්‍රකාශයට පත්කර ඇති ගාල්ල කොටුවේ පිහිටි මෙම ගොඩනැගිල්ලේ භාවිතයට නොගන්නා කොටස් කුලියට දීම මගින් ගාලු උරුමය පදනමට ප්‍රමාණවත් ආදායමක් උපයා ගත හැකි බව එහි කළමනාකරණ මණ්ඩලය යෝජනා කර ඇත. ඒ අනුව ඊට අදාළ කැබිනට් පත්‍රිකාව ජාතික උරුමයන් පිළිබඳ අමාත්‍ය ආචාර්ය ජගත් බාලසූරිය මහතා විසින් ඉදිරිපත් කර ඇති අතර සාධාරණ කුලී පදනමක් යටතේ එම ගොඩනැගිල්ල කුලියට ලබාදීම සඳහා අනුමැතිය හිමි ව ඇති බව සඳහන්ය.", "URL": "https://sinhala.adaderana.lk/news.php?nid=23312", "Category": null, "Parent URL": null}