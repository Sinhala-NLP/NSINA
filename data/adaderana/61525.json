{"Source": "Adaderana", "Timestamp": "June 27, 2016 07:56 am", "Headline": "හනුමා ඇතුළු තිදෙනා මුදාහරින ලෙස ඉල්ලා හලාවත-කොළඹ බස් වර්ජනයක්", "News Content": "හලාවත සිට ‍ ‍කොළඹ දක්වා ධාවනය වන පුද්ගලික බස් රථ අද(27)අලුයම සිට වර්ජනයක් ආරම්භ කර තිබේ.මන්නාරම සිට කොළඹ දක්වා ධාවනය වන බස් රථයකය රියදුරෙකුට පසුගිය 25 වැනිදා හලාවත - කාක්කපල්ලිය ප්‍රදේශයේදී පහර දීමක් සිදු කර ඇති අතර මෙම පහර දීම සිදු කර ඇත්තේ හලාවත - කොළඹ බස් රථ රියදුරෙකු වන \"හනුමා\" විසින් බව කියැවෙයි.පහර කෑමට ලක්වූ අය ප්‍රතිකාර සඳහා හලාවත මහා රෝහලට ඇතුළත් කර ඇති අතර පහර දුන් බව කියන අයව හලාවත පොලීසිය විසින් අත්අඩංගුවට ගෙන ඇත.පොලීසිය විසින් අත්අඩංගුවට ගෙන ඇති \"හනුමා\" යන අයව මුදා ගැනීම සදහා හලාවත බස් රථ හිමියන්ගේ සංගමයේ දෙදෙනෙකු පසුගිය 26 වැනිදා හලාවත පොලීසියට පැමිණ ඇති බවත්,නමුත් අත්අඩංගුවට ගෙන ඇති අයව මුදා හැරීමට පොලීසිය එකඟ වී නැති බවත් අද දෙරණ වාර්තාකරු පවසයි.එම අවස්ථාවේදී බස් රථ හිමියන්ගේ සංගමයේ සාමාජිකයින් දෙදෙනා පොලීසිය ඉදිරිපිට විරෝධතාවයක් පැවැත්වීමට උත්සහ කර ඇති බවත්,පොලිස් රාජකාරියට බාධා කිරීමේ චෝදනාව යටතේ එම සාමාජිකයින් දෙදෙනාව හලාවත පොලීසියේ නිලධාරීන් විසින් අත්අඩංගුවට ගෙන ඇති බවත් සඳහන්ය.අත්අඩංගුවට ගෙන ඇති හලාවත බස් හිමියන්ගේ සංගමයේ සාමාජිකයින් දෙදෙනා සහ බස් රථ රියදුරු මුදා හරින ලෙස ඉල්ලමින් මෙම වැඩ වර්ජනය ආරම්භ කර ඇත.අත්අඩංගුවට ගෙන ඇති තිදෙනා හලාවත අධිකරණය වෙත ඉදිරිපත් කරන බව හලාවත පොලීසිය සදහන් කරයි.වැඩිදුර විමර්ශන කටයුතු සිදු කෙරේ.මේ අතර උතුරු පළාතේ පෞද්ගලික බස් රථද වර්ජනයක් ආරම්භ කර තිබේ.කාල සටහනෙන් බැහැරව ලංගම බස් රථ ධාවනය කිරීමට විරෝධය පළ කරමින් එම වර්ජනය සිදු කරන බව ශ්‍රී ලංකා පෞද්ගලික බස් රථ හිමියන්ගේ සංගමය පවසයි.එම සංගමයේ සභාපති ගැමුණු විජේරත්න මහතා ප්‍රකාශ කළේ ගැටළුව සම්බන්ධයෙන් විසදුමක් නොලැබුණහොත් අඛණ්ඩ වෘත්තීය ක්‍රියාමාර්ගයක නියළෙන බවයි.", "URL": "https://sinhala.adaderana.lk/news.php?nid=61525", "Category": null, "Parent URL": null}