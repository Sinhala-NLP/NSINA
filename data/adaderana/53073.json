{"Source": "Adaderana", "Timestamp": "August 6, 2015 10:44 am", "Headline": "තාජුඩීන්ගේ මළසිරුර ගොඩගන්න අවසරදෙයි", "News Content": "රගර් ක්‍රීඩක වසීම් තාජුඩීන්ගේ මළසිරුර ගොඩගෙන පරීක්ෂණ කිරීම සඳහා අධිකරණය අවසර ලබාදී තිබේ.ඒ අනූව කොළඹ ප්‍රධාන අධිකරණ වෛද්‍ය නිලධාරිවරයා ඉදිරිපිටදී ලබන 10 වැනිදා එම සිරුර ගොඩගැනීමට අධිකරණය අද අවසර ලබාදුන් බව අප වාර්තාකරු පැවසීය.ඒ අනුව දෙහිවල ජුම්මා මුස්ලිම් පල්ලියේ සුසාන භූමියේ වළ දමා ඇති තාජුදීන්ගේ මළ සිරුර එදින ගොඩගැනීමට නියමිතය.මළ සිරුර ගොඩගැනීමෙන් අනතුරුව සිදුකරන පරීක්ෂණ වල වාර්තාවක් සැප්තැම්බර් මස 10 වනදා අධිකරණයට ඉදිරිපත් කරන ලෙසද කොළඹ අතිරේක මහේස්ත්‍රාත් නිෂාන්ත පීරිස් මහතා නියෝග කර ඇත.අභිරහස් ලෙස මියගිය තාජුඩීන්ගේ මරණය සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර ඇති අතර ඒ සම්බන්ධයෙන් ඔවුන් කර ඇති ඉල්ලීම පිළිබඳ තීරණය අද දැනුම්දෙන බව කොළඹ අතිරේක මහේස්ත්‍රාත් නිශාන්ත පීරිස් මහතා ඊයේ පවසා තිබුණි.එහිදි අපරාධ පරීක්ෂණ දෙපාර්තමේන්තු නිලධාරීන් අධිකරණය හමුවේ පවසා සිටියේ තාජුඩීන්ගේ අස්ථී බිඳී යාම සම්බන්ධයෙන් විශ්ලේෂණයක් සිදුකළ යුතුව පවතින බවයි.ඒ සඳහා ඔහුගේ සිරුර ගොඩගත යුතු බව ද අපරාධ පරීක්ෂණ දෙපාර්තමේන්තුව සඳහන් කර තිබිණ.ඉදිරිපත් වු කරුණු සලකා බලා කොළඹ අතිරේක මහේස්ත්‍රාත්වරයා අදාළ ඉල්ලීම පිළිබඳ තීරණය මෙලෙස දැනුම්දී ඇතැයි සඳහන්ය.", "URL": "https://sinhala.adaderana.lk/news.php?nid=53073", "Category": null, "Parent URL": null}