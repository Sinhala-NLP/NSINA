{"Source": "Adaderana", "Timestamp": "April 1, 2013 04:38 pm", "Headline": "ක්‍රීඩකයෝ 10ක් අයි.පී.එල්. ගහන්න සූදානම්", "News Content": "කුමාර් සංගක්කාර, මහේල ජයවර්ධන, තිලකරත්න ඩිල්ෂාන්, ලසිත් මාලිංග, ඇන්ජලෝ මැතිව්ස්, කුසල් ජනිත්, ජීවන් මෙන්ඩිස්, අජන්ත මෙන්ඩිස්, තිසර පෙරේරා සහ සචිත්‍ර සේනානායක යන ක්‍රීඩකයින් මෙවර අයි.පී.එල් තරඟාවලිය සඳහා සහභාගී වීමට තීරණය කර තිබේ.‍ ඔවුන් ලිඛිතව ඒ ගැන දැන්වූ බව ශ්‍රී ලංකා ක්‍රිකට් ආයතනයේ වැඩබලන ප්‍රධාන විධායක නිලධාරී ඇෂ්ලි ද සිල්වා මහතා මේ බව කියයි. ඉන්දීය ප්‍රීමියර් ලීග් තරඟාවලිය සඳහා මෙරට ක්‍රීඩකයින් 10 දෙනෙකු ඒ අනුව සහභාගී වීමට නියමිතය.‍‍‍ අයි.පී.එල් තරඟාවලිය සඳහා සහභාගී වන ශ්‍රී ලාංකික ක්‍රීඩකයින්ගේ ආරක්ෂාව සම්බන්ධයෙන් පපසුගිය දිනවල දැඩි කතා බහක් ඇතිවිය. ඊට හේතුව එම තරඟවලට ශ්‍රී ලාංකික ක්‍රීඩකයින් සහභාගී කර නොගත යුතු බවට තමිල්නාඩු මහඇමතිනී ජයලලිතා ජයරාම් පසුගියදා කර ඇති ප්‍රකාශයකි. අයි.පී.එල්. තරඟාවලියේ 6 වන අදියර ලබන 3 වනදා ආරම්භ වන අතර මෙම තරඟාවලියට සහභාගී වන ලෙසට ශ්‍රී ලාංකික ක්‍රීඩක දිනේෂ් චන්දිමාල්ට ද පසුගිය දිනෙක ලද ආරාධනයක් ඔහු ප්‍රතික්ෂේප කර තිබිණි. නුවන් කුලසේකර හා අකිල ධනංජය එම තරගාවලියට සහභාගි වනවාද නැද්ද යන්න දැනුම්දීමක් කර නැත.", "URL": "https://sinhala.adaderana.lk/news.php?nid=32917", "Category": null, "Parent URL": null}