{"Source": "Adaderana", "Timestamp": "September 20, 2019 02:21 pm", "Headline": "හදිසි කැබිනට් රැස්වීම කැඳවන්න උවමනාව තිබ්බේ ජනපතිට-කාවින්ද", "News Content": "හදිසි අමාත්‍ය මණ්ඩල රැස්වීමක් කැඳවමින් විසිවන ආණ්ඩුක්‍රම ව්‍යවස්ථා සංශෝධනය පිළිබඳව සාකච්ඡා කරනු ලැබුවේ, අග්‍රාමාත්‍ය රනිල් වික්‍රමසිංහ මහතාගේ අවශ්‍යතාවයක් මත නොවන බව එක්සත් ජාතික පක්ෂ පාර්ලිමේන්තු මන්ත්‍රී කාවින්ද ජයවර්ධන මහතා පවසයි. ඒ මහතා මේ බව සඳහන් කළේ අද(20) පෙරවරුවේ අරලියගහ මන්දිරයේ පැවති මාධ්‍ය හමුවකට එක් වෙමින්. එහිදී වැඩිදුරටත් අදහස් දක්වමින් මන්ත්‍රීවරයා පවසා සිටියේ, කැබිනට් මණ්ඩලය රැස් කිරීම හා එහි ප්‍රධානියා වන්නේ ජනාධිපතිවරයා බවයි. එහිදී ඊයේ පැවති කැබිනට් රැස්වීම ද ඔහු විසින් කැඳවා ඇතැයි පැවසු මන්ත්‍රිවරයා, අගමැතිවරයාගෙන් කළ විමසීමක දී ඔහු පවසා සිටියේ ජනාධිපතිවරයා විසින් ජනාධිපතිධූරය අහෝසි කිරීම සම්බන්ධයෙන් ඔහුට ඇති කැමැත්ත හේතුවෙන් මෙම රැස්වීම පවත්වන බව දැනුම් දී තිබු බවයි. එනිසා මෙම කැබිනට් මණ්ඩල රැස්වීම කැඳවීමේ අවශ්‍යතාවය හා උවමනාව තිබුණේ ජනාධිපතිවරයාට බවද කාවින්ද ජයවර්ධන මහතා මෙහිදී තරයේ කියා සිටියේය. ජනාධිපතිවරයා ඊයේ පස්වරුවේ විශේෂ කැබිනට් රැස්වීමක් කැඳවා තිබුණි. ඒ විධායක ජනාධිපතිධුරය අහෝසි කිරීමේ 20 වැනි ආණ්ඩුක්‍රම ව්‍යවස්ථා සංශෝධනය පිළිබඳ සාකච්ඡා කිරීම සඳහායි. එහිදී අමාත්‍යවරුන් බහුතරයක් අදාළ යෝජනාවට අකමැත්ත ප්‍රකාශ කර තිබුණි. අදාළ සාකච්ඡාවෙන් අනතුරුව මාධ්‍යයට අදහස් දැක්වූ ශ්‍රී ලංකා මුස්ලිම් කොංග්‍රස් නායක අමාත්‍ය රාවුෆ් හකීම් මහතා පැවසුවේ කිසිවෙකු හෝ විධායක ජනාධිපතිධූරය අහෝසි කිරීමට උත්සාහ කරන්නේ, ජනාධිපතිවරණය පරාජයට පත්වේය යන බියෙන් බවයි. මේ අතර එක්සත් ජාතික පක්ෂ පාර්ලිමේන්තු මන්ත්‍රී මහාචාර්ය ආශු මාරසිංහ මහතා පවසන්නේ, අමාත්‍ය රාවුෆ් හකීම් මහතාගේ එම ප්‍රකාශය සම්බන්ධයෙන් විනය පරීක්ෂණයක් පැවැත්විය යුතු බවයි. මේ අතර එක්සත් ජාතික පක්ෂ පාර්ලිමේන්තු මන්ත්‍රී කාවින්ද ජයවර්ධන මහතා ඊයේ පැවැති හදිසි කැබිනට් මණ්ඩල රැස්වීම සම්බන්ධයෙන් අද අරලියගහ මන්දිරයේ පැවැති ප්‍රවෘත්ති සාකච්ඡාවකදී මෙලෙස අදහස් පලකළේය.", "URL": "https://sinhala.adaderana.lk/news.php?nid=119586", "Category": null, "Parent URL": null}