{"Source": "Adaderana", "Timestamp": "March 29, 2017 08:44 pm", "Headline": "දිස්ත‍්‍රික්ක 2 ක මන්තී‍්‍රධූර සංඛ්‍යා වෙනස් වෙයි", "News Content": "2016 ඡන්ද හිමි නාම ලේඛනයට අනුව දිස්ත‍්‍රික් දෙකක පාර්ලිමේන්තු මන්ත‍්‍රීධූර වෙනස් වී ඇතැයි මැතිවරණ මහලේකම් කාර්යාලය පවසයි. ඒ අනුව බදුල්ල දිස්ත‍්‍රිික්කය සඳහා තිබු මන්ත‍්‍රී ආසන 9 ය 8 දක්වා පහළ වැටී ඇති අතර යාපනය දිස්ත‍්‍රික්කය සඳහා වු මන්ත‍්‍රී ආසන 6 ය 7 දක්වා ඉහළ ගොස් ඇත. කෙසේ වෙතත් 2015 ඡන්ද හිමි නාමලේඛනයට අනුව යාපනය දිස්ත්‍රික්කයේ 06ක් වූ මන්ත්‍රීධුර සංඛ්‍යාව 2016 වසරේ ඡන්ද හිමි නාමලේඛනයට අනුව 07ක් දක්වා ඉහළ ගොස් ඇති බව මැතිවරණ කොමිෂන් සභාව සඳහන් කරයි. මේ අතර පළාත් පාලන මැතිවරණය දිගින් දිගටම කල් යාම ජාත්‍යන්තර වශයෙන්ද ගැටළු මතු කරන්නක් බව මැතිවරණ කොමිසමේ සභාපති මහින්ද දේශප්‍රිය මහතා පවසා තිබේ. මැතිවරණ කොමිසමේ සභාපතිවරයා සහ දේශපාලන පක්ෂ නියෝජිතයන් අතර පැවති සාකච්ඡාවේදී මහින්ද දේශප්‍රිය මහතා මේ බව අවධාරණය කර ඇති බව වාර්තා වෙයි. මැතිවරණ මහලේකම් කාර්යාලයේ පැවති අදාළ සාකච්ඡාවේදී අවධානයට ලක්වූ කරුණු පිළිබඳව අද දෙරණ සමඟ අදහස් දක්වමින් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා තම අදහස් පළ කර සිටියේ ය. මේ අතර එම සාකච්ඡාවට එක්වූ ජනසෙත පෙරමුණේ නායක පූජ්‍ය බත්තරමුල්ලේ සීලරතන හිමියන්, ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සහ එක්සත් ජාතික පක්ෂය නියෝජනය කරමින් එම සාකච්ඡාවට එක්වූ හිටපු පාර්ලිමේන්තු මන්ත්‍රී ජෝසප් මයිකල් පෙරේරා මහතා ද අදාළ සාකච්ඡාව පිළිබඳව අදහස් පළ කර සිටියේ ය.", "URL": "https://sinhala.adaderana.lk/news.php?nid=71517", "Category": null, "Parent URL": null}