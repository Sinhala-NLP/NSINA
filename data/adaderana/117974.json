{"Source": "Adaderana", "Timestamp": "September 1, 2019 08:18 am", "Headline": "ප්‍රතිරූපයක් වෙනුවට ප්‍රතිපත්තියක් ඉහළ නැංවිය යුතුයි-පුබුදු ජාගොඩ", "News Content": "පක්ෂ අතර පවතින බල ගැටුම මධ්‍යයේ රටේ සෙසු ගැටලු පිළිබඳ අවධානය ගිලිහී ගොස් ඇතැයි පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජාගොඩ මහතා පවසයි. ගාල්ලේදී මාධ්‍ය අමතමින් ඔහු වැඩිදුරටත් ප්‍රකාශ කළේ ජනතාවගේ සැබෑ ප්‍රශ්න පිළිබඳ සාකච්ඡා කිරීම උදෙසා පෙරටුගාමී සමාජවාදී පක්ෂය ඉදිරි ජනාධිපතිවරණය සඳහා ඉදිරිපත් වන බවයි. සියලු දෙනාම ජනාධිපති අපේක්ෂකයා ගැන පමණක් කතා කරමින් සිටින බවත් අපේක්ෂකයාගේ ප්‍රතිපත්ති පිළිබඳ අවධානය යොමු නොකරන බවත් ඒ මහතා වැඩිදුරටත් පැවසීය. ප්‍රතිරූපයක් වෙනුවට ප්‍රතිපත්තියක් ඉහළ නැංවීමේ අභියෝගයක් පවතින බවත් එසේම බල අරගල වෙනුවට ජනතාවගේ සැබෑ ප්‍රශ්න වේදිකාවට ගෙන ඒමට ජනාධිපතිවරණ ව්‍යාපාරයක් අවශ්‍ය වෙමින් ඇති බවත් ජාගොඩ මහතා පවසයි.", "URL": "https://sinhala.adaderana.lk/news.php?nid=117974", "Category": null, "Parent URL": null}