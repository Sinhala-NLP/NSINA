{"Source": "Adaderana", "Timestamp": "October 19, 2011 05:04 pm", "Headline": " දේශපාලන රැකවරණ නිසා නීතිය රකින්නන් අසීරුවේ", "News Content": "රටේ නීතිය හා සාමය භයානක ලෙස බිඳවැටී ඇති බව විපක්ෂයේ ප්‍රධාන සංවිධායක,එ.ජා.ප පාර්ලිමේන්තු මන්ත්‍රී ජෝන් අමරතුංග මහතා පවසයි. අද පාර්ලිමේන්තුව කල් තබන ලද අවස්ථාවේදී පාර්ලිමේන්තුවට යෝජනාවක් ඉදිරිපත් කරමින් මන්ත්‍රීවරයා මේ බව පැවසී යයි අද දෙරණ පාර්ලිමේන්තු වාර්තාකරු කියා සිටියි. අවිගත් කණ්ඩායම් රට පුරා සැරිසරමින් ජනතාව බිය ගන්වමින් සිටින බවත්,එහි ප්‍රතිඵලයක් ලෙස අවස්ථාවන් ගණනාවකදී පුද්ගලයන් මිය ගොස් ඇති බවත් හෙතෙම පෙන්වා දී තිබේ. අන් කවරදාටත් වඩා රටේ ප්‍රජාතන්ත්‍රවාදය තර්ජනයට ලක්ව ඇති බවත්,නීති විරෝධීව කටයුතු කරන්නන්ට දේශපාලන අනුග්‍රහය ලැබෙන බවත්,ඒ නිසාම නීතිය ක්‍රියාත්මක කරන නිලධාරීන් අසරණ තත්ත්වයට පත්ව ඇති බවත් මන්ත්‍රීවරයා සඳහන් කර ඇත. මුළු රටම අරාජිකත්වයට පත්වන්නට ප්‍රථම මේ සම්බන්ධයෙන් වහා පියවර ගත යුතු බවත්,අග්‍රාමාත්‍යවරයා ඒ පිළිබඳ පාර්ලිමේන්තුව දැනුවත් කළ යුතු බවත් ජෝන් අමරතුංග මන්ත්‍රීවරයා වැඩිදුරටත් පවසා ඇත.", "URL": "https://sinhala.adaderana.lk/news.php?nid=19457", "Category": null, "Parent URL": null}