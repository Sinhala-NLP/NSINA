{"Source": "Adaderana", "Timestamp": "April 2, 2012 10:10 am", "Headline": "සිරියානු කැරලිකරුවන්ට අමෙරිකාවෙන් ඩොලර් මිලියන 12 ක්", "News Content": "අමෙරිකාව ඇතුළු හවුල්කරුවන් 70 ට වැඩි පිරිසකගෙන් සමන්විත ඒකාබද්ධ මණ්ඩලයක් මගින් සිරියානු කැරලි කණ්ඩායම් වෙත අමෙරිකානු ඩොලර් මිලියන 12 ක මුදලක් ලබාදීමට එකඟත්වය පළකර තිබේ. එම මුදල සමග සන්නිවේදන උපකරණ ද සිරියානු කැරලි කණ්ඩායම් වෙත ලබාදීමට ද අමෙරිකාව ඇතුළු ඒකාබද්ධ කණ්ඩායම පොරොන්දු වී ඇති බව විදෙස් මාධ්‍ය වාර්තා කරයි. \"සිරියානු ජනතාවගේ මිතුරන්\" ලෙස නම්කරන ලද අමෙරිකාව ඇතුළු හවුල්කරුවන් 70 ට වැඩි පිරිසකගෙන් සමන්විත ඒකාබද්ධ මණ්ඩලය මගින් පවත්වන ලද සමුළුවක දී අදාළ එකඟතාවයට පැමිණ ඇති බව සඳහන්ය. මෙම ක්‍රියා මාර්ග හරහා සිරියානු අර්බුදය සඳහා කෙරෙන බාහිර බලපෑම් තවදුරටත් ඉහළ නැංවෙනු ඇති බවට ඇතැම් අමෙරිකානු මාධ්‍ය මත පළකරයි. අමෙරිකාව හා බටහිර හා අරාබි මිත්‍ර පාර්ශවයන් එක්ව සිරියානු රජයේ හමුදා සහ කැරලිකරුවන් අතර පවතින හමුදාමය සමබරතාවය බිඳදැමීමට උත්සාහ දරන බවක් පෙනීයන බව ද එම මාධ්‍ය වාර්තා පෙන්වාදෙයි. දේශපාලනික ප්‍රතිසංස්කරණයන් ඉල්ලා සිටිමින් 2011 මාර්තු මාසයේ දී සාමකාමී උද්ඝෝෂණ ලෙස සිරියානු ජනතා නැගී සිටීම් ආරම්භ විය. සිරියානු ජනාධිපති බෂාර් අල් අසාද් විසින් යුධ ටැංකි හා ස්නයිපර් ප්‍රහාරකයින් යවමින් එම සාමකාමී උද්ඝෝෂණ මැඩපැවැත්වීමට උත්සාහ දැරීමත් සමග සිරියාවේ යුධමය ගැටුම් ආරම්භ විය. සිරියාවේ මෙම ගැටුම්වලින් මේ වනවිට පුද්ගලයින් 9000 ක් පමණ මරණයට පත්ව ඇති බව ද අමෙරිකානු මාධ්‍ය වාර්තා කරයි.", "URL": "https://sinhala.adaderana.lk/news.php?nid=23225", "Category": null, "Parent URL": null}