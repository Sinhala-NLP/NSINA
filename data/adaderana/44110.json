{"Source": "Adaderana", "Timestamp": "June 20, 2014 03:40 pm", "Headline": "කාසල්රී ජලාශයට කුණු දමන්නෙක් අතටම මාට්ටු", "News Content": "කාසල්රී ජලාශයට හැටන් සිට ගලා බසින දික් ඔයට සූක්‍ෂම ලෙස අපද්‍රව්‍ය බැහැර කරමින් සිටි පුද්ගලයෙකු හැටන් පොලීසිය මගින් අද (20) දහවල් අත්අඩංගුවට ගෙන තිබේ. හැටන් නගරයේ වෙළඳසැල් වල ඉවතලන අපද්‍රව්‍ය ලොරියට පටවාගෙන කාසල්රී ජලාශයට ගලා බසින දික් ඔය අසල ප‍්‍රධාන මාර්ගයේ ලොරිය නවතා එහි කාර්මික දෝෂයක් බව පවසමින් හොර රහසේම අදාළ පුද්ගලයා අපද්‍රව්‍ය පරිසරයට මුදා හරිමින් සිටින විටදී හැටන් පොලීසිය විසින් සැකකරු අත්අඩංගුවට ගෙන ඇත. කාසල්රී ජලාශයට ජලය ගලා බසින ප‍්‍රධාන ඇළ මාර්ග හා ගංගා වල කාලයක් තිස්සේම ඉතා රහසිගතව දිවා කාලයේදීත් රාතී‍්‍ර කාලයේදීත් මෙවැනි අපද්‍රව්‍ය හා කුකුල්මස් අපද්‍රව්‍ය මුදා හරින බවට පොලිසිය වෙත පැමිණිලි ගණනාවක් ලැබී තිබුණි. මෙසේ අපද්‍රව්‍ය බැහැර කිරීමෙන් ප‍්‍රදේශයේ පරිසරයක් හානියක්ද සිදුවන අතර, එම අපද්‍රව්‍ය කාසල්රී ජලාශයට ගසාගෙන ගොස් තැන්පත් වේ. අත්අඩංගුවට ගත් සැකකරු පොලිස් ඇප මත මුදා හැර ඇති අතර, ලබන 24 වන දින හැටන් මහේස්ත‍්‍රාත් අධිකරණයේ ඉදිරිපත් වන ලෙස දැනුම් දී ඇත. සැකකරු හැටන් ප‍්‍රදේශයේම පදිංචි කරුවෙකි. සිද්ධියට අදාළ ඉහත ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=44110", "Category": null, "Parent URL": null}