{"Source": "Adaderana", "Timestamp": "May 31, 2014 07:43 pm", "Headline": "  ගුවන ජයගත් විරුවෙක් දැයෙන් සමුගනියි", "News Content": "ශී‍්‍ර ලංකා ගුවන් හමුදාවේ 08 වන ගුවන් හමුදාධිපති (01.08.1990 - 16.02.1994) එයාර් චීෆ් මාර්ෂල් ටෙරන්ස් ගුණවර්ධන මහතා අභාවප්‍රාප්ත වී තිබේ. කොළඹ, වෙස්ලි විද්‍යාලයේ ආදී ශිෂ්‍යයකු වන ටෙරන්ස් ගුණවර්ධන මහතා 1959 දෙසැම්බර් 31 වන දින ශී‍්‍ර ලංකා ගුවන් හමුදාවට බැදුණු අතර 1961 දී තම අධිකාරීයට පත් විය. හෙතෙම ශී‍්‍ර ලංකා ගුවන් හමුදාවේ බොහෝ පියාසර බලඝනවල ගුවන් නියමුවකු ලෙස සේවය කර ඇත. මෙම ගුවන් හමුදාපතිවරයාගේ කාලය තුළ ගුවන් හමුදාව තුළ ජෙට් ගුවන් යානා කාර්යයන් සඳහා යෙදවීම ආරම්භ කිරීමට මුලිකත්වය ගෙන කටයුතු කරන ලදී. ටෙරන්ස් ගුණවර්ධන මහතා ගුවන් හමුදාව තුළ පරිපාලනය පහසුව සඳහා කලාප ක‍්‍රමය හඳුන්වා දීමටද කටයුතු කළේය. 1990 අගෝස්තු 01 වන දින ගුවන් හමුදාවේ 08 වන ගුවන් හමුදාධිපති ලෙස මාකලන්දගේ ජොනී ටෙරන්ස් ද සිල්වා ගුණවර්ධන මහතා වැඩ බාර ගත්තේය. එතුමාගේ ධුර කාලය තුළ ශී‍්‍ර ලංකා ගුවන් හමුදාවේ ගුවන් යානා ශක්තිය වැඩි කිරීමට බොහෝ සේවයක් ඔහු විසින් ඉටුකර ඇත. එයාර් චීෆ් මාර්ෂල් ටෙරන්ස් ගුණවර්ධන මහතා ඔහුගේ සේවා කාලය තුළ ගුවන් හමුදාව වෙනුවෙන් සිදු කරන ලද සේවාව වෙනුවෙන් විශිෂ්ට සේවා විභූෂණයෙන් ද පිදුම් ලැබූ අතර ඔහු 1994.02.16 ගුවන් හමුදා සේවයෙන් විශ්‍රාම යන අවස්ථාවේ එයාර් චීෆ් මාර්ෂල් නිලයට උසස් කරන ලදී. එයාර් චීෆ් මාර්ෂල් ටෙරන්ස් ගුණවර්ධන මහතාගේ දේහය කොළඹ පෞද්ගලික මල් ශාලාවක තැන්පත් කර ඇති අතර දේහය පිළිබඳ අවසන් කටයුතු 2014 ජුනි මස 01 වන දින සවස 4.00ට බොරුල්ල කනත්තේදී සිදු කෙරේ.", "URL": "https://sinhala.adaderana.lk/news.php?nid=43629", "Category": null, "Parent URL": null}