{"Source": "Adaderana", "Timestamp": "March 13, 2012 12:46 pm", "Headline": "ශ්‍රී ලංකාව ගැන ගැටලුව නිසා ඉන්දීය පාර්ලිමේන්තුව කල්තබයි", "News Content": "එක්සත් ජාතීන්ගේ මානව හිමිකම් කවුන්සිලය වෙත ශ්‍රී ලංකාව සම්බන්ධයෙන් ඉදිරිපත් ‍වන යෝජනාවට සහය දක්වන ලෙසට බලපෑම් කරමින් තමිල්නාඩු මන්ත්‍රීවරුන් පිරිසක් කලබලකාරී ලෙස හැසිරීම හේතුවෙන් ඉන්දීය පාර්ලිමේන්තුවේ උත්තර සභා සැසිවාරය කල් දමා තිබේ. රාජ්‍ය සභාව ලෙසින් හැඳින්වෙන ඉන්දීය පාර්ලිමේන්තුවේ උත්තර සභාවේ සභාපති හමීඩ් අන්සාරී විසින් මෙම තීරණය ගෙන ඇත්තේ ඩී.එම්.කේ සහ ඒ.ඩී.එම්.කේ පක්ෂ වල ප්‍රධානීන් අසුන් වලින් නැඟිට දිගින් දිගටම විරෝධතා දැක්වීම හේතුවෙනි. ශ්‍රී ලංකාව සම්බන්ධයෙන් අනුගමනය කරන ක්‍රියාමාර්ග පිළිබඳව අගමැතිවරයා විසින් ප්‍රකාශයක් ලබාදිය යුතු බවට අදාළ පක්ෂවල නියෝජිතයින් දැඩි ලෙස ප්‍රකාශ කර තිබේ. ඊයේ(12) දිනයේ ඉන්දීය අගමැතිවරයා පාර්ලිමේන්තුව අමතා තිබුණ ද ශ්‍රී ලංකාව පිළිබඳ කිසිදු සටහනක් එහි නොවූ බවට අදාළ නියෝජිතයින් චෝදනා කරයි. ඒ අනුව ශ්‍රී ලංකාවට එරෙහිව ඡන්දය ප්‍රකාශ කරන බවට ඉන්දීය රජයෙන් සහතිකයක් අවශ්‍ය බව ඩී.එම්.කේ සහ ඒ.ඩී.එම්.කේ නියෝජිතයින් අවධාරණය කර ඇත. කෙසේවෙතත් රටක් හුවා දක්වමින් ගෙන එන යෝජනා සඳහා එකඟ විය නොහැකි බව ඉන්දීය මුදල් අමාත්‍යවරයා මීට පෙර ප්‍රකාශ කර තිබුණි.", "URL": "https://sinhala.adaderana.lk/news.php?nid=22767", "Category": null, "Parent URL": null}