{"Source": "Adaderana", "Timestamp": "May 26, 2011 09:16 pm", "Headline": "ජාතික තේරීම් කමිටුවට නව සාමාජිකයින් පත්කෙරෙයි", "News Content": "ක්‍රීඩාවේ අනාගත වගකීම් ඉටුකිරීම සඳහා ජාතික තේරීම් කමිටුවට නව සාමාජිකයින් පත්කර ඇති බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. ‍ ජාතික හා ජාත්‍යන්තර ක්‍රීඩා තරග සඳහා ක්‍රීඩක ක්‍රීඩිකාවන් තෝරා පත්කරගැනීමේ අවසන් තීරණය මෙම කමිටුව සතුවන බව ද අමාත්‍යවරයා සඳහන් කළේය. ‍ ජාතික තේරීම් කමිටුව සඳහා එයාර් වයිස් මාර්ෂල් කෝලිත ගුණතිලක මහතාගේ සභාපතිත්වයෙන් යුතුව තවත් සාමාජිකයින් සිව්දෙනෙකු පත්කර ඇති බව අලුත්ගමගේ මහතා ප්‍රකාශ කළේය. ‍ විශ්‍රාමලත් ජ්‍යොෂ්ඨ නියෝජ්‍ය පොලිස්පති නිමල් මැදිවක, හිටපු ක්‍රීඩා අධ්‍යාපන අධ්‍යක්ෂවරයෙකු වන ආර්. ඒ. කරුණාරත්න, ජාතික ඔලිම්පික් කමිටු මහ ලේකම් මැක්සල් ද සිල්වා සහ එම කමිටු සභාපති හේමසිරි ප්‍රනාන්දු ජාතික තේරීම් කමිටුවේ සෙසු නව සාමාජිකයින් වේ.", "URL": "https://sinhala.adaderana.lk/news.php?nid=16354", "Category": null, "Parent URL": null}