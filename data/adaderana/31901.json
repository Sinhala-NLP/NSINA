{"Source": "Adaderana", "Timestamp": "February 25, 2013 08:54 am", "Headline": "ඇටසැකිලි ගැන ජාත්‍යන්තර ප්‍රමිතියට අනුව පරීක්ෂණ කරන්නැයි ඉල්ලීමක්", "News Content": "මාතලේ රෝහල් භුමිය තුළ සිදුකළ කැණිම්වලින් සොයා ගත් මිනිස් ඇටසැකිලි සම්බන්ධයෙන් ජාත්‍යන්තර ප්‍රමිතියට අනුව පරීක්ෂණ ක්‍රියාත්මක කරන ලෙස එක්සත් ජාතීන්ගේ සංවිධානයේ ක්‍රියාකාරී කමිටුව ඉල්ලීමක් කර තිබේ. පසුගිය නොවැම්බර් 26 වැනිදා සිට මේ මස 12 වැනිදා දක්වා එම රෝහල් පරිශ්‍රයේ සිදුකළ කැණීම්වල දී පුද්ගලයන් 153 දෙනෙකුට අයත් ඇටසැකිලි සොයා ගැනිණි. ඒ පිළිබඳ විශේෂඥ අධිකරණ වෛද්‍ය වාර්තාව ලබන මාසයේ දී නිකුත් කිරීමට නියමිත බව මාතලේ රෝහල් ප්‍රධාන වෛද්‍ය අධිකාරී අර්ජුන තිලකරත්න මහතා ප්‍රකාශ කළේය. අදාළ පරීක්ෂණ සඳහා අපරාධ පරීක්ෂණ දෙපාර්තමේන්තුව, රසපරීක්ෂක දෙපාර්තමේන්තුව ඇතුළු අංශ රැසක දායකත්වය ලැබී ඇති අතර අදාළ ඇටසැකිලි කුමන කාලයකට අයත් ද යන්න පිළිබඳ මෙතෙක් තහවුරු වී නොමැත. මේ අතර කැණීම් සිදුකළ ප්‍රදේශයට පොලිස් ආරක්ෂාව පනවා තිබේ.", "URL": "https://sinhala.adaderana.lk/news.php?nid=31901", "Category": null, "Parent URL": null}