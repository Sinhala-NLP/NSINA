{"Source": "Adaderana", "Timestamp": "June 23, 2013 09:07 am", "Headline": "සිරියාවට පහරදෙන්න කැරළිකරුවන්ට අමෙරිකාවේ සහය ", "News Content": "නීත්‍යානුකූල සිරියානු පාලක රජය පෙරළා දැමීම සඳහා යුධ වැදීමට සටන්කාමීන් මෙහෙය වන අමෙරිකාව ප්‍රමුඛ සිරියානු මිතුරෝ නැමැති රාජ්‍ය සංවිධානය කැරළිකරුවන්ට හදිසි යුධ ආධාර ලබාදීමට තීරණය කර තිබේ. කටාර්හි පැවති අදාළ සංවිධානයේ රටවල විදේශ අමාත්‍යවරුන්ගේ හමුවකින් පසුව අදාළ තීරණය ගත් බව අමෙරිකානු රාජ්‍ය ලේකම් ජෝන් කෙරී පවසයි. ප්‍රංශය, ජර්මනිය , ඊජිප්තුව, ඉතාලිය, ජෝර්දානය, කටාර්, සෞදි අරාබිය, තුර්කිය, එක්සත් අරාබි එමීර් රාජ්‍ය, බ්‍රිතාන්‍ය සහ අමෙරිකාව අදාළ සංවිධානයට අයත් රටවල් වේ. අමෙරිකාව විසින් කැරළිකරුවන්ට ආයුධ ලබාදෙන බව නිල වශයෙන් ප්‍රකාශයට පත් කර ඇති අතර සෞදි අරාබිය කැරළිකරුවන්ට ආයුධ ලබාදීම ඉහළ නංවා ඇත. එසේම අමෙරිකානු සහ ප්‍රංශ හමුදා උපදේශකයින් කැරළිකරුවන්ට පුහුණුව ලබා දෙන බව වාර්තා වේ. බටහිර රටවල අනුග්‍රහයෙන් කැරළිකරුවන් විසින් ගෙනයන සටන් හේතුවෙන් සිරියානු වැසියන් 93000ට වැඩි පිරිසක් මේ වන විට මියගොස් ඇත. ජනාධිපති බසාර් අල් අසාද්ගේ රජයට සහය පළ කිරීමට හිස්බුල්ලා සහ ඉරානයේ අනුග්‍රහය ලබන සටන්කාමීන් ඉදිරිපත්ව සිටීම හේතුවෙන් ගැටුම් උත්සන්න විය. චීනය සහ රුසියාව ගැටුම් සමථයකට පත් කිරීමට උත්සහ කළ ද එය මෙතෙක් සාර්ථකවී නැත.", "URL": "https://sinhala.adaderana.lk/news.php?nid=35167", "Category": null, "Parent URL": null}