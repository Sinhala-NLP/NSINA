{"Source": "Adaderana", "Timestamp": "November 7, 2018 05:41 pm", "Headline": "අදත් දොරටු ඇරෙයි", "News Content": "තව දුරටත් ඇද හැලෙන අධික වර්ෂාපතනය හේතුවෙන් පරාක්‍රම සමුද්‍රයේ වාන් දොරටු 10ක් අඩි 1 බැඟින් විවෘත කිරීමට පරාක්‍රම සමුද්‍රය බාර වාරි නිලධාරීන් කටයුතු කර තිබේ. ඉන් තත්පරයට ඝන අඩි 1400 ක ජල ධාරිතාවක් මහවැලි ගඟට මුදා හරිනු ලබයි ඊයේ(06) දින පරාක්‍රම සමුද්‍රයේ වාන් දොරටු 10 න් 8ක් අඩි 5 බැඟින් ද, වාන් දොරටු 2ක් අඩි 3 බැඟින් ද, විවෘත කර තිබූ අතර වැවෙහි ජල ධාරිතාවය වාන් මට්ටමෙන් පහල යාම හේතුවෙන් වාන් දොරටු විවෘත කිරීමේ ප්‍රමාණය අඩු කිරීමට කටයුතු කළ බව පරාක්‍රම සමුද්‍රය භාර, වාරි ඉංජිනේරු අසේල උදයංග මහතා පවසා සිටියේය. වර්ෂාපතනය තව දුරටත් වැඩි වුවහොත් වාන් දොරටු විවෘත කිරීමේ ප්‍රමාණය වැඩි කිරීමට සිදු වන බව ඉංජිනේරුවරයා වැඩි දුරටත් පවසා සිටියේය. මේ අතර රාජාංගනය ජලාශයේ වාන් දොරටු 08 ක් විවෘත කර ඇති බැවින් කලාඔයේ ජල මට්ටම ඉහළ යාමට ඉඩ ඇති නිසා වනාතවිල්ලුව ප්‍රාදේශීය ලේකම් කොට්ඨාශයේ අළුත් එළුවන්කුලම, පරණ එළුවන්කුලම සහ රාල්මඩුව යන ගම්මානවල පදිංචිකරුවන්ට අවදානයෙන් පසුවන ලෙස දැනුම් දී ඇති බව පුත්තලම දිස්ත්‍රික් ආපදා කළමණාකරන ඒකකය සඳහන් කරයි. 06 වැනිදා රාත්‍රිය වන විට රාජංගනය ජලාශයේ වාන් දොරටු 08 ක් විවෘත කර ඇති අතර ඒ අඩි 06 බැගින් දොරවල් 02 ක්, අඩි 04 බැගින් දොරවල් 04 ක්, සහ අඩි 02 බැඟින් දොරවල් 02 ක් ලෙසටය. එම දොරවල් වලින් තත්ත්පරයට ජලය ඝන අඩි 8500 ක් කලාඔයට මුදා හැරෙයි. මෙම තත්ත්වය නිසා කලාඔයේ ජල මට්ටම ඉහළ යමින් පවතින අතර පුත්තලම - මන්නාරම මාර්ගය හරහා එළුවන්කුලම ප්‍රාදේශයේ දී කලාඔයේ අඟල් 32 ක ජලයක් ගලා යන බැවින් එම මාර්ගයේ ගමනාගමන කටයුතු වලට තවමත් බාධා එල්ලවී තිබේ. දැදුරුඔය ජලාශයේ වාන් දොරටු 04 ක් අඩි 04 බැගින් විවෘත කර ඇති අතර ඉන් විනාඩියට ජලය ඝන අඩි 10,500 ක් දැදුරුඔයට මුදා හැරේ. තබ්බෝව ජලාශයේ වාන් දොරටු 02 ක් අඟල් 03 බැගින් විවෘත කර ඇති බව වාරි මාර්ග දෙපාර්තමේන්තුව සඳහන් කරයි. මේ අතර පවතින වැසි හේතුවෙන් පුත්තලම දිස්ත්‍රික්කය හරහා ගලා යන මා ඔය සහ කඩුපිටිඔයේ ජල මට්ටමද ඉහළ යමින් පවතින අතර මෙම තත්ත්වය නිසා පහත් ප්‍රදේශ වල පදිංචිකරුවන් අවධානයෙන් පසුවන ලෙස පුත්තලම දිස්ත්‍රික් ආපදා කළමණාකරන ඒකකය සඳහන් කරයි.", "URL": "https://sinhala.adaderana.lk/news.php?nid=98852", "Category": null, "Parent URL": null}