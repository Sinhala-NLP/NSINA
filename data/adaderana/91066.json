{"Source": "Adaderana", "Timestamp": "June 18, 2018 04:08 pm", "Headline": "මාව කවුරුත් රැවැට්ටුවේ නෑ ", "News Content": "තමන්ට නියෝජ්‍ය අමාත්‍යධූරයක් පිරිනැමීම සම්බන්ධයෙන් මේ වන තෙක් කිසිදු නිල දැනුම් දීමක් සිදු කර නොමැති බව එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා පවසයි. විදෙස් ගතව සිට ඊයේ(17) යළි දිවයිනට පැමිණි අවස්ථාවේ දී මන්ත්‍රීවරයාගෙන් මාධ්‍යවේදීන් මේ සම්බන්ධයෙන් අසන ලද පැනයකට පිළිතුරු ලබා දෙමින් ඔහු මෙම අදහස් පළ කළේය. මාධ්‍යවල විවිධ මත පළ වුවත් තමා වෙත කිසිදු දැනුම් දීමක් මේ සම්බන්ධයෙන් සිදු කර නොමැති බව බුද්ධික පතිරණ මහතා දිගින් දිගටම කියා සිටි අතර, වසර 3 ක් පුරා එවැනි දේ අසා ඇති බවත් අද වන විට කම්මලේ සිටින බල්ලාට මෙන් කොතෙක් ශබ්දයන් ඇසුනද ඒ පිළිබඳ තැකීමක් නොමැති බව ද ඔහු වැඩිදුරටත් සඳහන් කළේය. කෙසේ වෙතත් තමා ලබා ගන්නා දෙයට වඩා, පක්ෂය, රට හා ජනතාව ඒ තුළින් ලබා ගන්නා ප්‍රතිලාභය වැදගත් වන බවද බුද්ධික පතිරණ මහතා මෙහිදී වැඩිදුරටත් පැවසීය. එමෙන්ම තමාව කිසිවෙකුත් රැවැට්ටුවේ නොමැති බවත්, මාතර ජනතාවගේ හදවත්වලට කඳුළක් එක් කිරීමට කිසි විටෙකත් තමා අකමැති බව ද බුද්ධික පතිරණ මහතා මෙහිදී සඳහන් කළේය.", "URL": "https://sinhala.adaderana.lk/news.php?nid=91066", "Category": null, "Parent URL": null}