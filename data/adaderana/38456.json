{"Source": "Adaderana", "Timestamp": "October 29, 2013 08:37 am", "Headline": "අසාමාන්‍ය මදුරුවා ගැන පරීක්ෂණ අරඹයි", "News Content": "ගලේවෙල මොරගොල්ල රොටවැව ප්‍රදේශයේ නිවසකින් හමුවු බව කියන අසාමාන්‍ය මදුරුවා සම්බන්ධයෙන් පරීක්ෂණ පැවැත්වීමට වෛද්‍ය පර්යේෂණ ආයතනය තීරණය කර තිබේ. සාමාන්‍ය මදුරුවෙකුට වඩා වැඩි විශාලත්වයෙන් යුත් මදුරුවෙකු හමුවී ඇති බවට ඊයේ(28) දිනයේ වෛද්‍ය පර්යේෂණ ආයතනයට තොරතුරු ලැබුණු බව එහි අධ්‍යක්ෂ වෛද්‍ය අනිල් සමරණායක මහතා සඳහන් කරයි. එලෙස හමුවී ඇත්තේ මදුරුවෙක් ද එසේත් නැතිනම් වෙනත් කෘමි සතෙක් ද යන්න ප්‍රකාශ කළ හැක්කේ පරීක්ෂණ පැවැත්වීමෙන් අනතුරුව බව වෛද්‍ය අනිල් සමරණායක මහතා සඳහන් කරයි. ගලේවෙල රොටවැව ප්‍රදේශයේ නිවසකින් මෙම සත්ත්වයා හමුවී තිබේ. එම නිවසේ හිමිකරු වන ශාන්ත බණ්ඩාර මහතා සඳහන් කළේ තමාට හමුවු මෙම සත්ත්වයා පිළිබඳව ප්‍රදේශයේ සෞඛ්‍ය බලධාරීන් දැනුවත් කර ඇති බවයි.", "URL": "https://sinhala.adaderana.lk/news.php?nid=38456", "Category": null, "Parent URL": null}