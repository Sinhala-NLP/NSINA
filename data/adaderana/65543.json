{"Source": "Adaderana", "Timestamp": "October 30, 2016 12:16 pm", "Headline": "   දුම්රිය ගේට්ටු මුරකරුවන් අද මධ්‍යම රාත්‍රියේ සිට වැඩ වර්ජනයක", "News Content": "අනාරක්ෂිත දුම්රිය ගේට්ටු මුරකරුවන් අද(30) මධ්‍යම රාත්‍රියේ සිට වැඩ වර්ජනයක නිරත වීමට තීරණය කර තිබේ.වැටුප් වැඩි කිරීම් ඇතුළු ඉල්ලීම් කිහිපයක් මුල්කරගනිමින් මෙම වර්ජනයේ නිරත වන බව අනාරක්ෂිත දුම්රිය හරස් මාර්ග ගේට්ටු ක්‍රියාකරුවන්ගේ සංගමයේ ලේකම් නිමල් චන්ද්‍රසිරි මහතා සඳහන් කළේය.අනාරක්‍ෂිත දුම්රිය හරස් මාර්ග වල සිදුවන අනතුරු වැඩි වීම නිසා දිනෙන් දින සිදුවන මිනිස් ජීවිත හා දේපලවල හානිය වලක්වාලීම සඳහා පොලිස් දෙපාර්තමේන්තුව මගින් ඒ ඒ ප‍්‍රදේශ වලින් සේවකයින් බඳවාගෙන ඇත. මොහුන්ට දිනකට ගෙවනු ලබන්නේ රුපියල් 250/ක සොච්චම් මුදලක් බවත් ඔවුන්ට එමගින් සේවා සුරක්‍ෂිතතාවයක්ද නැති බවද ඔවුන් පෙන්වා දී තිබේ.2013 වර්ෂයේ බඳවාගෙන ඇති මෙම සේවකයින්ගේ දීමනාව වැඩිකර දෙන ලෙසත්, රැකියා සුරක්‍ෂිතභාවය ස්ථාපිතකර දෙන ලෙසත්, අනාරක්‍ෂිත දුම්රිය ගේට්ටු ක‍්‍රියාකරුවන්ගේ සංගමය ආණ්ඩුවෙන් මෙන්ම දුම්රිය හා පොලිස් බලධාරීන්ගෙන් ඉල්ලා සිටියද තවමත් ඊට නිසි විසදුම් ලබාදී නැත.දුම්රිය දෙපාර්තමේන්තුවේ අනාරක්‍ෂිත දුම්රිය හරස්මාර්ග 882ක් පවතින අතර, ඉන් 688 ක් සඳහා දෛනික සේවාවාර සහිතව දිවා රාත‍්‍රී සේවය කිරීමට සේවකයින් 2064 ක් පමණ සේවයේ යොදවා ඇත. මිනිස් ජීවිත හා දේපල ආරක්‍ෂාකර දීම වෙනුවෙන් මොහුන් ඉටුකරනු ලබන සේවාව සුළු පටු නොවන බව ඔවුන් පෙන්වාදෙන අතර, දුම්රිය ආඥාපනතේ 200 වන අධිකාරයේ 32 හා 33 වගන්ති ප‍්‍රකාරව අනාරක්‍ෂිත දුම්රිය සාමාන්‍යාධිකාරීගේ, ප‍්‍රවාහන අමාත්‍ය වරයාගෙත්, ආණ්ඩුවෙත් වගකීමක් වන බවද පෙන්වා දී තිබේ.ආණ්ඩුව වෙනුවෙන් එම වගකීම ඉටුකිරීම යොදවා ඇති සේවකයින්ට ජීවත්වීමට සුදුසු දීමනාවක් ගෙවීම හා ඔහුන්ගේ රැකියාව සුරක්‍ෂිතකර දීම බලධාරීන්ගේ අනිවාර්ය වගකීමක් බවද ඔවුන් පවසයි. දේශපාලන හිතවතුන් අවිධිමත්ව බඳවා ගැනීමට ක‍්‍රමවේදයන් සකස් කරන දේශපාලන නායකයින් අනිවාර්ය හා අත්‍යවශ්‍ය කාර්ය භාර්යන් ඉටුකරන සේවකයින් නොසලකා හැරීම බරපතළ ප‍්‍රශ්නයක් බවද ඔවුන් පෙන්වා දෙයි.ලැබෙන දීමනාවෙන් පීවත්වීමට නොහැකිකම නිසාම දෛනික දීමානාව වැඩිකරන ලෙසත්, රැකියා සුරක්‍ෂිතතාවය ඇතිකරන ලෙසත්, අනාරක්‍ෂිත ගේට්ටුකරුවන් ක‍්‍රියාමාර්ග ගනනාවක් ගෙන තිබුණද ප‍්‍රශ්නයට විසදුම් තවමත් ලබාදී නැත.මෙවැනි තත්ත්වයක් තුළ විසදුම් ලැබෙන තුරු අනාරක්ෂිත දුම්රිය ගේට්ටු මුරකරුවන් අද(30) මධ්‍යම රාත්‍රියේ සිට වැඩ වර්ජනයක නිරත වීමට තීරණය කර තිබේ.", "URL": "https://sinhala.adaderana.lk/news.php?nid=65543", "Category": null, "Parent URL": null}