{"Source": "Adaderana", "Timestamp": "June 20, 2016 01:17 pm", "Headline": " දැන් තුන්බිය නෑ!", "News Content": "චීනය,ජපානය හා යුරෝපය ශ්‍රී ලංකාවේ කර්මාන්ත ආරම්භ කිරීමට මේවන විට සුදානමින් සිටින බවත්, ඒ සඳහා ඉඩම් සොයාගැනීමේ ගැටළු ඇති බවත්, අධ්‍යාපන ඇමති අකිල විරාජ් කාරියවසම් මහතා පවසයි.රාජපක්ෂ ආණ්ඩුව සමයේ ණය බිය, මරණ බිය හා ජාත්‍යන්තර බිය ලෙස තුන්බියක් තිබූ බව ද හෙතෙම කියයි.එසේ වුවද වත්මන් යහපාලනය යටතේ එම බිය තුරන් කිරීමට හැකි බවද ඒ මහතා අද සිරිකොත පැවති මාධ්‍ය හමුවකදී කීවේය.රට මුහුණපා සිටි ආර්ථික හා ජාත්‍යන්තර චෝදනා හමුවේ ඔවුන් ඡන්දයකට ගිය බවත්, රාජපක්ෂ ආණ්ඩුවට එරෙහිව ජාත්‍යන්තරය ක්‍රියාමාර්ග ගැනීමට තිබූ බවත්,හෙතෙම පෙන්වාදුන්නේය.කෙසේ වුවද යහපාලනය යටතේ අදාළ චෝදනාවලින් රට බේරාගැනීමට හැකිවූ බවද මේවන විට රට තුළ නීතිය නිසි පරිදි ක්‍රියාත්මක වන බවද හෙතෙම පැවසීය. වැට් බදු සංශෝධනයේදී ඇතැම් පෞද්ගලික රෝහල් වැඩිපුර ජනතාවගෙන් මුදල් අය කළ බවට තොරතුරු වාර්තා වූ නිසා එය හකුළාගත් බවද අමාත්‍යවරයා කීවේය.මේවන විට චීනය,ජපානය හා යුරෝපය ශ්‍රී ලංකාවේ කර්මාන්ත ආරම්භ කිරීමට සුදානමින් සිටින බවත්, ඒ සඳහා ඉඩම් සොයාගැනීමේ ගැටළු ඇති බවත්, එම ගැටළුද කඩිනමින් නිරාකරණය කර ගැනීමට අපේක්ෂා කරන බවත්,ඔහු පැවසීය.එසේම චෝදනා ලබාසිටින මහබැංකු අධිපතිවරයා නැවත එම තනතුරට පත්කිරීම ගැන තීරණය පරීක්ෂණවලින් පසු සිදුවනු ඇතැයිද මාධ්‍යවේදීන්ගේ ප්‍රශ්නවලට පිළිතුරු ලෙස හෙතෙම කියා සිටියේය.", "URL": "https://sinhala.adaderana.lk/news.php?nid=61268", "Category": null, "Parent URL": null}