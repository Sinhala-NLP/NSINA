{"Source": "Adaderana", "Timestamp": "February 11, 2011 10:25 am", "Headline": "සැකකරුවෙකුගෙන් ලද තොරතුරු මත යුද උපකරණ රැසක්‍ සොයාගනියි", "News Content": "අත්අඩංගුවේ පසුවන එල්.ටී.ටී.ඊ. සැකකරුවෙකු හෙළි කළ තොරතුරු මත යුද උපකරණ රැසක්‍ සොයාගෙන ඇති බව පොලිසිය කොළඹ මහේස්ත්‍රාත් අධිකරණයට දැනුම් දී තිබේ. එල්.ටී.ටී.ඊ සංවිධානයේ රාධන් බලකායේ කටයුතු කර ඇති අදාළ සැකකරු අත්අඩංගුවට ගෙන තිබුණේ කොළඹ අපරාධ කොට්ඨාශයේ නිලධාරි කණ්ඩායමක් විසිනි. එම සැකකරු අනාවරණය කළ තොරතුරු මත මුලතිවු, පුදුකුඩිඉරිප්පු සහ කිලිනොච්චි ඇතුළු ප්‍රදේශවල සඟවා තිබූ යුද උපකරණ තොගයක් සොයාගත් බව පොලිසිය අධිකරණයට දැනුම් දෙනු ලැබීය. එසේම යුද ගැටුම් පැවති සමයේ දී මෙම සැකකරු එල්.ටී.ටී.ඊ සංවිධානය විසින් ලබාගත් ගිනි අවි විවිධ පුද්ගලයින්ට අලෙවි කර ඇති බවට ද කරුණු හෙළි වී ඇත. ඒ අනුව කරුණු සලකා බැලූ කොළඹ මහේස්ත්‍රාත් අධිකරණය, සැකකරු පොලිස් භාරයේ දින 90 ක කාලයක් රඳවා ගෙන ප්‍රශ්න කිරීමට අවසර ලබා දී ඇත.", "URL": "https://sinhala.adaderana.lk/news.php?nid=14142", "Category": null, "Parent URL": null}