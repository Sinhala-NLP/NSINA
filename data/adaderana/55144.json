{"Source": "Adaderana", "Timestamp": "November 17, 2015 10:36 am", "Headline": "උපවාසය අවසන්", "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන බන්ධනාගාර ගතව සිටි රැඳවියන් පිරිසක් ආරම්භ කළ උපවාසය නතර කර තිබේ.බන්ධනාගාර ප්‍රතිසංස්කරණ හා නැවත පදිංචි කිරීමේ අමාත්‍ය ඩී.එම්.ස්වාමිනාදන් මහතා සඳහන් කළේ අද පෙරවරු අටේ සිට අදාළ උපවාසය අවසන් කර ඇති බවයි.තමන් නිදහස් කරන ලෙස ඉල්ලමින් මඩකළපුව, අනුරාධපුර ‍, යාපනය සහ කොළඹ මැගසින් බන්ධනාගාරයේ රැඳවියන් පිරිසක් මෙලෙස ආහාර වර්ජනය කරමින් උපවාසයක නිරත වුණි.අදාළ රැඳවියන් හමුවී ඊයේ පස්වරුවේ අමාත්‍ය ස්වාමිනාදන් මහතා සිදුකළ සාකච්ඡාවකින් අනතුරුව මෙලෙස උපවාසය අතහැරීමට තීරණය කර ඇති බව සඳහන්ය.ත්‍රස්තවාදය වැළැක්වීමේ පනත යටතේ අත්අඩංගුවට ගෙන සිටින රැඳවියන්ගෙන් ඇප ලබාදීමට නොහැකි රැඳවියන් පුනරුත්තාපනය කිරීමේ වැඩපිළිවෙළක් ක්‍රියාත්මක කිරීමට සැලසුම් කර ඇති බව ඩී.එම්.ස්වාමිනාදන් අමාත්‍යවරයා සඳහන් කළේය.නීතිපති දෙපාර්තමේන්තුවේ උපදෙස් මත එම රැඳවියන් පුනරුත්තාපනය කිරීම සඳහා යොමුකිරීමට නියමිතය.", "URL": "https://sinhala.adaderana.lk/news.php?nid=55144", "Category": null, "Parent URL": null}