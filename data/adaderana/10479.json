{"Source": "Adaderana", "Timestamp": "August 27, 2010 05:49 pm", "Headline": "වීසා නැතිව ශ්‍රී ලංකාවට එන්න තහනම්", "News Content": "රටවල් 79 ට ශ්‍රී ලංකාවට ඇතුළුවීම සඳහා වීසා ලැබීම අනිවාර්යය කර ඇතැයි ආගමන හා විගමන දෙපාර්තමේන්තුව සඳහන් කරයි. මේ වනතුරු වීසා නැතිව ශ්‍රී ලංකාවට ඇතුළුවීමට අවසර ලබා දී තිබුණද සැප්තැම්බර් 30 වන දින සිට ඒ ඒ රටවල පිහිටි ශ්‍රී ලංකා තානාපති කාර්යාල වලින් වීසා ලබා ගත යුතුවීම අනිවාර්ය බව වීසා පාලක සරත් කුමාර මහතා පවසයි. ශ්‍රී ලංකා තානාපති කාර්යාල නොමැති රටවලින් ශ්‍රී ලංකාවට පැමිණීමට පෙර මෙරට සිටින එරට නියෝජිතයෙකුට ඒ බව දැනුම්දිය යුතු බවත්,එසේ දැනුම් දීමෙන් පසු අදාළ නියෝජිතයා මගින් ආගමන විගමන දෙපාර්තමේන්තුව දැනුවත් වී ඒ බව කටුනායක ගුවන්තොටුපළ බළධාරීන්ට දැනුම්දී නිසි පියවර ගන්නා බවද හෙතෙම සඳහන් කළේය. එසේ වුවද නව රෙගුලාසි මාලදිවයින සහ සිංගප්පූරුව යන රටවලට අදාළ නොවන බවද වීසා පාලකවරයා කියා සිටියේය. මාලදිවයින සහ සිංගප්පූරුව යන රටවලට යාමට ශ්‍රී ලාංකිකයින්ට වීසා අවශ්‍ය නොවන නිසා එකී රටවලට මෙම අවස්ථාව සලසා ඇතැයිද යම් හෙයකින් සෙසු රටවල්ද ‍මෙවැනි ඉඩකඩක් ශ්‍රී ලංකාවට ලබාදීමට කටයුතු කරනු ලැබීනම් සෙසු රටවලට ද මෙම අවස්ථාව සලසාදීම පිළිබඳ සලකා බැලිය හැකි බවද හෙතෙම අවධාරණය කළේය.", "URL": "https://sinhala.adaderana.lk/news.php?nid=10479", "Category": null, "Parent URL": null}