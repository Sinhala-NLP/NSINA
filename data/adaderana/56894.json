{"Source": "Adaderana", "Timestamp": "February 3, 2016 05:48 pm", "Headline": "ඇඹිලිපිටිය මරණය - ඒ.එස්.පී තල්ලු කළ බවට ඇසින් දුටු සාක්ෂියක්", "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබ අධිකරණයට ඉදිරිපත් කරනු ලැබූ ඇඹිලිපිටිය හිටපු සහකාර පොලිස් අධිකාරී DWC ධර්මරත්න මහතා කුරුවිට බන්ධනාගාරයට යැවීමට තීරණය කර තිබේ.මෙම සිද්ධියට අදාළව රක්ෂිත බන්ධනාගාරගත කර සිටින වෙනත් සැකකරුවන් තංගල්ල බන්ධනාගාරයට යොමුකර ඇති බැවින්, සහකාර පොලිස් අධිකාරීවරයාගේ ආරක්ෂාව පිළිබඳ අවධානය යොමුකොට ඔහු තංගල්ලට යොමු නොකොට කුරුවිටට යොමු කර ඇතැයි ආරංචි මාර්ග සඳහන් කරයි.ඇඹිලිපිටිය සිද්ධියෙන් මිය ගිය සුමිත් ප්‍රසන්න යන අයගේ මහේස්ත්‍රාත් පරීක්ෂණයේ සාක්ෂි විමසීමේ තෙවන දිනය වන අද(03) දිනයේ සහකාර පොලිස් අධිකාරීවරයා විසින් සුමිත් ප්‍රසන්න යන අය තල්ලු කරනු දුටු බව කියැවෙන ඇසින් දුටු සාක්ෂියක් අද ලැබුණු බව අදදෙරණ වාර්තාකරු පවසයි.එසේම සුමිත් ප්‍රසන්න මහතාට පොලිස් නිලධාරීන් විසින් පහරදුන් බවට වන ඇසින් දුටු සාක්ෂියක්ද මෙහිදී ලබාදුන් බව සඳහන්ය.මෙහිදී අපරාධ පරීක්ෂණ දෙපාර්තමේන්තුව විසින් සිද්ධියට අදාළ සී.සී.ටී.වී දර්ශන හා වීඩියෝපට වැඩිදුර විමර්ශන සඳහා කොළඹ විශ්වවිද්‍යාලයේ පරිගණක අංශයට යොමුකිරීමට අධිකරණයෙන් අවසර ඉල්ලා සිටින ලදී.එහිදී අදාළ සාක්ෂි විමසීම අතරතුර රජයේ නීතිපතිවරයා විසින් පෙනී සිටි ජ්‍යෙෂ්ඨ නීතිඥ දීලීප පීරිස් මහතා ඉල්ලා සිටියේ සිද්ධියට අදාළව වීඩියෝ දර්ශනවලට වඩා ඇසින් දුටු සාක්ෂිකරුවන්ගේ සජීවි ප්‍රකාශ කෙරෙහි වැඩි අවධානයක් යොමුකරන ලෙසයි. මිය ගිය සුමින් ප්‍රසන්නගේ බිරිඳ වන ශෂිකා නිෂාමනි මුණසිංහ මහත්මියට මෙම සිද්ධිය සම්බන්ධයෙන් කටයුතු නොකරන ලෙස ප්‍රදේශයේ ව්‍යාපාරික කාන්තාවකගෙන් සිදුවන බලපෑම් පිළිබඳ අධිකරණයට දිවුරුම් පෙත්සමක් ලබාදුන් අතර එය අද දිනයේ රජයේ නීතිඥවරයා විසින් විවෘත අධිකරණයේදී අපරාධ පරීක්ෂණ දෙපාර්තමේන්තුවේ නිලධා‍රීන්ට ලබාදී තිබේ.අතිරේක මහේස්ත්‍රාත් ප්‍රසන්න ප්‍රනාන්දු මහතා විසින් සිද්ධිය සම්බන්ධයෙන් සාක්ෂි විමසීම යළි පෙබරවාරි මස 10 වන දිනට කල්තබන ලදී.", "URL": "https://sinhala.adaderana.lk/news.php?nid=56894", "Category": null, "Parent URL": null}