{"Source": "Adaderana", "Timestamp": "March 19, 2018 01:54 pm", "Headline": "ලොරි රථයක් පෙරළෙයි - 7ක් රෝහලේ  2කට බරපතළයි (ඡායාරූප සහිතයි)", "News Content": "හැටන් නුවරඑළිය ප්‍ර‍ධාන මාර්ගයේ කොටගල කොමර්ශල් ප්‍රදේශයේ කුඩා ලොරි රථයක් මාර්ගය හරහා පෙරලීයාම නිසා පුද්ගලයින් හතක් තුවාල ලබා කොටගල රජයේ දිස්ත්‍රික් රෝහලට ඇතුළත් කළ බව දිඹුල පතන පොලීසිය පවසයි. පතන තේ වත්ත ප්‍රදේශයේ පදිංචි කරුවන් පිරිසක් ඉකුත් දා බගවන්තලාව ප්‍රදේශයේ ඥාති නිවසක පැවති උපන්දින සාධයක් සඳහා සහබාගි වී නැවත පතන ප්‍රදේශය දක්වා ගමන් ගනිමින් සිටියදී අද(19) පෙව 10.30 ට පමණ අනතුරට ලක්ව ඇත. එම අවස්ථාවේ ලොරි රථය තුළ කුඩා ළමුන්ද ඇතුළුව දහදෙනෙක් පමණ සිටිය බව පොලීසිය පවසයි. එම අනතුරෙන් කාන්තාවන් තිදෙනෙක්,පිරිමි දෙදෙනෙක් හා කුඩා දරුවන් දෙදෙනෙක් තුවාල ලබා ඇති අතර ඔවුන් කොටගල රජයේ දිස්ත්‍රික් රෝහලට ඇතුලත් කර තිබේ. තුවාල ලැබු කාන්තාවන් අතරින් දෙදෙනෙකුගේ තත්ත්වය බරපතල බැවින් නුවරඑළිය මූලික රෝහල වෙත මාරුකර යැවීමට පියවර ගත් බව කොටගල රෝහල පැවසීය. ලොරි රථය අධික වේගයෙන් වංගුවේ ධාවනය කිරීම නිසා රථය පාලනය කර ගැනීමට නොහැකිව මෙම අනතුර සිදුව ඇතැයි පොලිසිය පවසයි.", "URL": "https://sinhala.adaderana.lk/news.php?nid=85937", "Category": null, "Parent URL": null}