{"Source": "Adaderana", "Timestamp": "December 26, 2012 12:46 pm", "Headline": "ශ්‍රී ලංකා කණ්ඩායමට එරෙහිව ඔස්ට්‍රේලියාවේ විරෝධතා", "News Content": "ශ්‍රී ලංකාවත්, ශ්‍රී ලංකා ක්‍රිකට් කණ්ඩායමත් ක්‍රීඩා ලෝකයෙන් නෙරපිය යුතු බව පවසමින් ඔස්ට්‍රේලියාවේ මෙල්බර්න් නුවරදී අද (26) ආරම්භ වු දෙවන ටෙස්ට් තරගය අතරතුර එල්.ටී.ටී.ඊ. හිතවාදී පිරිසක් විරෝධාතාවයක නිරත වී තිබේ. යුද අපරාධ සම්බන්ධයෙන් ශ්‍රී ලංකා ජනාධිපතිවරයාගේ අපහැදිළි ප්‍රතිරූපය නත්තලට පසුදින (බොක්සිං ඩේ) අද ආරම්භ වන ටෙස්ට් තරගයේදී සෝදාගත හැකි බව විරෝධතාකරුවන් එහිදී පෙන්වාදුන් බව විදෙස් වාර්තා පවසයි. 2007 වසරේදී ඔස්ට්‍රේලියානු ක්‍රිකට් කණ්ඩායමේ සිම්බාබ්වේ සංචාරය අවලංගු කළේ එරට ආරක්ෂක තත්ත්වය සැලකිල්ලට ගෙන බවත් එහිදී සිම්බාබ්වේ ජනාධිපති රොබට් මුගාබේ ඒකාධිපති පාලකයෙකු ලෙස එවකට ඔස්ට්‍රේලියානු අග්‍රාමාත්‍ය ජොන් හොවාඩ් මහතා නම් කළ බවත් විරෝධතාකරුවන් අවධාරණය කර ඇත. ඒ අනුව සිම්බාබ්වේට සැලකු ආකාරයට ශ්‍රී ලංකාවද ක්‍රීඩාවෙන් හුදෙකලා කළ යුතු යැයි විරෝධතාකරුවන් පවසා තිබේ. ශ්‍රී ලංකා ක්‍රිකට් කණ්ඩායම දේශපාලනීකරණය වී ඇති බවත් ක්‍රීඩාවට දේශපාලනය සම්බන්ධ වී ඇතැයි යන්න කුමාර් සංගක්කාර පවා පෙන්වාදී ඇති බවත් ඔවුන් සඳහන් කර ඇත. එසේම වසර 4ක පමණ කාලයක් ක්‍රීඩා නොකර සිටි සනත් ජයසූරිය එංගලන්ත සංචාරයක් සඳහා ජනාධිපති මහින්ද රාජපක්ෂ මහතාගේ මැදිහත්වීමෙන් කණ්ඩායමට එක්වු බවද මේවන විට සනත් ජයසූරිය පාර්ලිමේන්තු මන්ත්‍රීවරයෙකු ලෙස කටයුතු කරන බවද විරෝධතාකරුවන් පෙන්වාදී තිබේ. ඔවුන් මේ පිළිබඳව අත්පත්‍රිකා ක්‍රීඩා ලෝලීන්ට බෙදා දී ඇත. තවද හම්බන්තොට ප්‍රදේශයේ ඉදිකළ ක්‍රීඩාංගණයට මහින්ද රාජපක්ෂ මහතාගේ නම යොදාගෙන ඇති බවද මෙවැනි හේතූන් මත ශ්‍රී ලංකාවේ ක්‍රීඩාවට දේශපාලනය ඇඳාගෙන ඇතැයි යන්න පැහැදිළි වන බවද ඔවුන් අවධාරණය කර ඇත. 2009 වසරේදී එක්සත් ජාතින්ගේ සංවිධානය මැදිහත්වීමෙන් ශ්‍රී ලංකාවේ යුද අපරාධ සම්බන්ධයෙන් පරීක්ෂණයක් කළ යුතු බව පවසද්දි මහින්ද රාජපක්ෂ රජය ප්‍රතික්ෂේප කළ බව ද විරෝධතාකරුවන් පවසා තිබේ. පුද්ගලයින් 150 දෙනෙකු පමණ සහභාගි වී ඇති මෙම විරෝධතාවයේදී ඔවුන් වැඩිදුරටත් ඉල්ලා ඇත්තේ ශ්‍රී ලංකාව යුද අපරාධ සම්බන්ධයෙන් විමර්ශනයකට එකඟවන තුරු ශ්‍රී ලංකාව හා ඔස්ට්‍රේලියාව අතර ඉදිරි තරග අවලංගු කරන ලෙසයි.", "URL": "https://sinhala.adaderana.lk/news.php?nid=30262", "Category": null, "Parent URL": null}