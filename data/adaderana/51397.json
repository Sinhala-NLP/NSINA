{"Source": "Adaderana", "Timestamp": "May 17, 2015 10:18 pm", "Headline": "අච්චාරු ආණ්ඩුවෙන් මල්ල පිරේව්වා", "News Content": "ඇතැම් පිරිස් පවතින ආණ්ඩුවට අච්චාරු ආණ්ඩුවක් යැයි ප්‍රකාශ කරන බවත්, එසේ නම් අච්චාරු ආණ්ඩුවෙන් ජනතාවගේ මල්ල පිරවූ බවත් අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා මේ බව සඳහන් කර සිටියේ අද වලපනේ ප්‍ර දේශයේ පැවති උත්සවයකට සහභාගී වෙමින්ය.එහිදී ඒ මහතා පහත පරිදි වැඩිදුරටත් අදහස් දැක්විය.පසුගිය ජනාධිපතිවරණයේදි වලපනේ ජනතාව මෛත්‍රිපාල සිරිසේන මැතිතුමා වෙනුවෙන් වැඩ කටයුතු කළා. එදා අපි එක්සත් ජාතික පක්‍ෂයේ සියලූම දෙනා වලපනේ ජනතාවගෙන් ඉල්ලා සිටියේ මෛත්‍රීපාල සිරිසේන මහතාගේ ජයග්‍රහණය වෙනුවෙන් කැපවන ලෙසයි. මම වලපනේට පැමිණියේ වලපනේ ජනතාව එම ජයග්‍රහණය අපිට ලබාදුන් නිසා ඔවුනට ස්තුති කිරිමටයි.පසුගිය සතියේදී දිගම්බරම් ඇමතිතුමාගේ තලවකැලේ පැවති එතුමාගේ පක්‍ෂ සම්මේලනයේදි අපට වැඩකළ එම ජනතාවට මම ස්තුති කළා. අද මෙතනට පැමිණියේ ඒ සියලූ දෙනාටම නැවත වරක් ස්තුති කිරිමටයි. පක්‍ෂ සංවිධාන රැස්වීම් සඳහා මම කල් දුන්නේ නැහැ. කොහොමටවත් සතියකට දෙකකට වැඩිය මම කල් නොදෙන බව කිව යුතුයි. පාර්ලිමේන්තු ඡන්දෙට සූදානම් නම් රැස්වීම්වලට ජනතාව ඉන්නවා. නැත්නම් ජනතාව නැහැ. එවැනි තත්වයක් උද්ගත වුනොත් කළ යුත්තේ සංවිධායකවරයා මාරු කිරීමයි. මම එදා රේණුකා හේරත් මැතිණියට කතා කරලා ඉක්මනට එනවා කියලා දැනුම් දුන් අතර අවශ්‍ය නම් ඊයේට යෙදී තිබුණ රැස්වීම කල් දමන ලෙසත් එතුමියට දැනුම් දුන්නා.කෙසේ වෙතත් එතුමිය ඊයේ රැස්වීමත් පවත්වලා අද මේ රැස්වීමත් සංවිධානය කොට තිබෙනවා. රේණුකා හේරත් මැතිනියට දුවන්න අවශ්‍ය තැනදි දුවන්න පුළුවන්. එතුමිය 1977 මාත් සමග පාර්ලිමේන්තුවට ආවා. එදා මෙදා තුරු ඇතැම් අවස්ථාවල එතුමිය පාර්ලිමේන්තුවේ සිටියේ නැහැ. කෙසේ වුවත් වර්තමානයේ මේ ප්‍රදේශයේ මේ කටයුතුවලට නායකත්වය දෙමින් ජයග්‍රහණය කොට එතුමියට පාර්ලිමේන්තුවට ඒමට දැන් දොරටු විවර වී තිබෙනවා. පාර්ලිමේන්තු මැතිවරණයේදී විශේෂයෙන්ම අපේ කණ්ඩායම් සෑම ගමකටම සෑම ගෙයකටම යා යුතුයි. ඒ කටයුතු භාර ගමේ තිබෙන ශාඛාවට සහ එහි තනතුරු දරණ පුද්ගලයන්ට බව කිව යුතුයි. ඒ සඳහා දැන් වෙනම පුද්ගලයින් පත්කොට තිබෙනවා. එසේ පත් කළ අයගේ ජංගම දුරකථන අංක ඇතුළු අනෙකුත් විස්තර සිරිකොතෙන් ලබාගෙන තිබෙනවා. ඒ ක්‍රමය අනුව අපේ සම්බන්ධය විධිමත්ව තබාගත යුතුයි. ඒ වැඩකටයුතු නිසියාකාරව කරගෙන යාම සඳහා සෑම ඡන්ද පොළකින්ම තරුණ තරුණියන් පස්දෙනෙකුගේ නම් ඉල්ලා තියෙනවා. දැන් අපේ මේ ගමන සිරිකොතත් සම්බන්ධ කරගනිමින් කිසිම භයක් නැතිව ඉදිරියට යන්න පුළුවන්. ඒ වැඩකටයුතු දිගටම ඉදිරියට කරගෙන යන්න. මුලින් සඳහන් කළ ඡන්ද ලබාගැනීමේ සම්පූර්ණ වගකීම ඔබ වෙත පැවරී තිබෙනවා. ඡන්ද ව්‍යාපාරයේදි තමන්ගේ සංවිධායකවරියටත් එක මනාපයක් ලබාදෙන ලෙස ඉල්ලා සිටින හැටියට මම මතක් කරනවා. මෙවර ජනාධිපතිවරණයේදි රේණුකා හේරත් මැතිතුමියට මුළු ප්‍රදේශයේම දුවන්න පනින්න සිදුවුණා. මනාප ක්‍රමය මේ මැතිවරණයේදීත් ක්‍රියාත්මක වන නිසා රේණුකා හේරත් මැතිතුමියට වලපනේ පමණක් නොවෙයි දිස්ත්‍රික්කය පුරාම දිව යා යුතුව තිබෙනවා. දේවරාජ් සහ රණවීර මහත්වරුන්ගේ කණ්ඩායමත් සමග වටේම යා යුතුව තිබෙනවා. ඒගොල්ලෝ ගමේ සිට කළ යුත්තේ එජාපයට ඡන්දය ඉල්ලා දීමයි. පාර්ලිමේන්තුවේ බහුතරයක් ලබාගැනීම සඳහා අපි විසින් කළ යුත්තේ එයයි. බහුතරය එක්සත් ජාතික පක්‍ෂයට තිබිය යුතුයි. ප්‍රතිපත්ති හරියාකාරව සකස් කොට ආණ්ඩුවක් ගෙන යා හැක්කේ එවිටයි. මේ මැතිවරණයේදී මෛත්‍රිපාල සිරිසේන මැතිතුමා ජයග්‍රහණය කොට මම අගමැති වූ බව රේණුකා හේරත් මැතිනිය කියනවා. මේක අච්චාරු ආණ්ඩුවක් කියා ජනතාව ප්‍රකාශ කරන බව එතුමිය කියනවා. රාජපක්‍ෂ ආණ්ඩුව වසර 05කින් නොකරපු දේවල් මේ අච්චාරු ආණ්ඩුව දින සියයකින් සිදු කොට ඇති බව මා මෙහිදි කිව යුතුයි. අපි දින 100ට කොතරම් වැඩ කොටසක් සිදු කොට තිබෙනවාද කියා මා එම ජනතාවගෙන් අහන්න කැමතියි. වර්තමානයේ හොඳට ජීවත් වෙන්න පුළුවන් දැන් ජනතාවගේ ජීවන බර අඩුකර තිබෙනවා. පසුගිය රජයට අවුරුදු 05න් කරන්නට බැරිවුණ දේ අපේ ආණ්ඩුව දින 100න් කරලා තියෙනවා. මෛත්‍රිපාල සිරිසේන ජනාධිපතිතුමා සිදුකළේ මේ රටේ වෙනසක් ඇති කිරිමයි. එතුමා විශාල කැප කිරීමක් කළා. පක්‍ෂයේ මහලේකම් තනතුරත් අත්හැරියා. එතුමා තමාගේ ජීවිතයට ඇති තර්ජන කිසිවක් සැලකුවේ නැහැ. එතුමා අද ජනාධිපති පදවියට පත්ව අප සමග අත්වැල් බැඳගනිමින් රටේත් ජනතාවගේත් සංවර්ධනයට කළයුතු දේ කුමක්දැයි පෙන්වා දී තිබෙනවා. දැන් ඇත්තේ ඊළඟ පියවර සදහා යෑමයි. හිටපු ජනාධිපති මහින්ද රාජපක්‍ෂ මහතා මේ සංවර්ධනය කුමක්දැයි ප්‍රශ්න කරනවා. පාරවල් හදලා නැහැ. ඒවා දියුණු කරලා නැහැ කියලා එතුමා කියනවා. මම කීප දෙනෙකුගෙන් මේ ගැන ප්‍රශ්න කළා. ඒ අය කියනවා අනේ සර් රාජපක්‍ෂ ජනාධිපතිතුමා පාරවල් හැදුවත් තෙල් මිළ වැඩි නිසා මගේ මොටර් සයිකලය පාවිච්චි කළේ නැහැ කියා. එදා මෝටර් සයිකලය ගෙදර නවතා තබා පයින් ගියත් අද මට ටැංකිය පුරවාගෙන ඕනෑම තැනක යන්න පුළුවන් බව ඔහු කියා සිටියා. දැන් ඔබතුමන්ලා නිවැරදි සංවර්ධනයක් සිදුකොට තිබෙන නිසා මම භාර්යාවයි දරුවයි අරගෙන ඕනෑ තැනකට යන්න පුළුවන්. පාරක් හදන එක මාස දෙක තුනක් ප්‍රමාද වුණා කියලා ප්‍රශ්නයක් නැහැ. ඒක හැදෙයි අපි කොහොමද ජීවත් වෙන්නේ කියලා රාජපක්‍ෂ ජනාධිපතිතුමාට තේරෙන්නේ නැහැ කියලා ඇතැම් අය ප්‍රශ්න කරනවා. මම මේ සම්බන්ධයෙන් ගොවි මහතෙකුගෙන් ප්‍රශ්න කළ අවස්ථාවේදි ඔහු කීවේ පාරවල් හදලා දුන්නයි කියලා අපේ වී වලට හොඳ මිලක් නොලැබුණු බවයි. පාරේ අන්තිම කොනට ගෙනිච්චත් හොඳ මිලක් ලැබුණේ නැති බවයි. අගමැතිතුමනිල දැන් පාරේ එච්චර දුර යන්න ඕනේ නැහැ. ටික දුරක් යනකොට අපේ වී මිලදි ගන්න ගැණුම්කරුවෝ ඉන්නවා කියලා ඒ ගොවි මහතා ප්‍රකාශ කළාග ඔබතුමාලා රුපියල් 50ට වී කිලෝ එකක මිළ නියම කර තිබියදී. මම කමතේදී ම රුපියල් 40ට දීලා ලාභයක් ලබාගත්තා. සමහර අය රු 45ට දීලාත් ලාභයක් ලබාගත්තා. නියම සංවර්ධනය ඒකයිග පාරවල් හදන ගමන් ඔබතුමා අපේ අතට සල්ලිත් ලබාදුන් බව ඒ ගොවි මහතා ප්‍රකාශ කළා. මම කාන්තාවකගෙන් මේ ගැන ප්‍රශ්න කළ අවස්ථාවේදී ඇය කියා සිටියේ රාජපක්‍ෂ ජනාධිපතිතුමාගේ කාලේ හදාපු පාරේ අපි වේගයෙන් ඇවිදගෙන ගියත් අපේ මල්ල හිස් වෙලා තිබුණ බවයි. දැන් අපේ මල්ල පිරිලා නිසා මේ අවුරුදු කාලේ අපි ඇවිදගෙන ගියේ ටිකක් අමාරුවෙන්. අපි දන්නවා කොහොම හරි පාරේ ඉතුරු කොටසත් හදනවා කියලා. අපේ මල්ල පිරෙව්වේ ඔබතුමන්ලා කියලා ඇය කිව්වා. ඒ කාලේ ඒ ගොල්ලන්ගේ මල්ල පුරවා ගත්තා. ඔබතුමාලා අපේ මල්ල පිරෙව්වා. ඒකයි මේ වෙනස කියලා ඇය කිව්වා. මේ අච්චාරු ආණ්ඩුවෙන් ඔබේ මල්ල පිරෙව්වා කියලා මම කියන්න කැමතියි. ඔබේ බඩගින්න නැතිකළා කියලා මම කියන්න කැමතියි. රාජපක්‍ෂ රෙජිමය ඒ ගොල්ලන්ගේ මල්ල පුරවා ගෙන ජනතාව බඩගින්නේ තැබුවා. මේ දෙකෙන් සංවර්ධනය කුමක්ද කියා මම අහන්න කැමතියි. අද ජනතාවගේ අතේ සල්ලි තිබෙනවා. අපේ රජය මුලින්ම කටයුතු කළේ ජනතාවට සහනයක් ලබා දීමටයිග අපි රජයේ සේවකයන්ගේපඩි වැඩි කළා. ඉන්ධන මිල අඩු කළා. එම නිසා රජයේ ආදායමේ අඩුවීමක් වුණත් අපි ඒ සදහා මුදල් යොදවන අතරම මාර්ග ඉදිකිරිමටත් මුදල් වෙන් කළා. අපි වී, තේ, රබර් මිළදී ගැනීම සඳහා පමණක් රුපියල් මිලියන දෙලොස්දාහක් වෙන් කළා. පාරවල් හදන එක ටිකක් ප්‍රමාද වුණත්, තේ, රබර් , වී වගා කරන කුඩා වතු හිමියන්ට සහන ලබානොදී කොන්ත්‍රාත්කරුවන්ගේ මල්ල තර කරන එකද වඩා සුදුසු කියලා මම ප්‍රශ්න කරන්න කැමතියි. අප කළ යුත්තේ ගැබිණි මව්වරුන්ට පෝෂණ මල්ලක් දීමද? රජයේ සේවකයන්ගේ පඩි වැඩි කිරීමද? නැත්නම් කොමිස් එක වැඩි කිරීමද කියා මා අහන්න කැමතියි. දැන් අපි අලූත් මුදල් ඉපයීම් මාර්ග සොයා ගත යුතුයි. උතුරු අධිවේගි මාර්ගය ඇතුළු පාරවල් ගණනාවකට හදන්නත් පෙර සල්ලි දීලා කොමිස් අරගෙන තියෙනවා. ජනාධිපතිවරණයට කලින් ඒ සියලූ කොමිස් මුදල් එකතු කර ගෙන තියෙනවා. මේවා ජාතික අපරාධ. දැන් අපි ජපානයෙන්, කොරියාවෙන්, ආසියානු සංවර්ධන බැංකුවෙන් ලෝක බැංකුවෙන් සල්ලි ලබාගන්න හැදුවම ඒ අය කියන්නේ ඒ විදියට වංචාකාරී කොන්ත්‍රාත්කරුවන්ට මුදල් දෙන්න බැහැ කියලයි. නීත්‍යානුකූල ලෙස ටෙන්ඩර් කැඳවලා සුදුසු පුද්ගලයන්ට ඒ කොන්ත්‍රාත් ලබා දෙන ලෙසයි. ඉතින් දැන් අර වංචාකාරී කොන්ත්‍රාත් කරුවන්ට කොන්ත්‍රාත් එක නැහැ. ඉතිං ඔවුන් රාජපක්‍ෂ රෙජිමයට බනිනවා. ඒ අය අපිට බනිනවා.", "URL": "https://sinhala.adaderana.lk/news.php?nid=51397", "Category": null, "Parent URL": null}