{"Source": "Adaderana", "Timestamp": "June 1, 2012 03:02 pm", "Headline": "කඳුරට කුඩ නවතම කර්මාන්ත ශාලාව නාවලපිටියේදී විවෘත වෙයි", "News Content": "කඳුරට කුඩ පෞද්ගලික සමගම සිය නවතම කර්මාන්ත ශාලාව ජුනි මස පළමුවෙනි දින නාවලපිටියේදී ගරු අමාත්‍ය මහින්දානන්ද අලුත්ගමගේ මහතාගේ ප්‍රධානත්වයෙන් විවෘත කෙරිණි. දිනෙන් දින ඉහළ යන ඉල්ලුමට සරිලනසේ සිය නිෂ්පාදන ධාරිතාව ඉහල නැංවීම නව කර්මාන්ත ශාලාව විවෘත කිරීමේ අරමුන බව කඳුරට නිෂ්පාදන දැනටමත් මැලේසියානු ,මාල දිවයින් හා මැදපෙරදිග වෙළෙඳපොළ ජයගෙන ඇති අතර එංගලන්තය ඇතුළු රටවල් කිහිපයක ලොව ඉහළ පෙලේ වෙළෙඳ නාම සදහා සිය නිෂ්පාදන සපයනු ලබන බව මෙහිදී අදහස් දැක්වූ කඳුරට කුඩ සමාගමේ සභාපති, M.T.M. නව්ෂාඩ් මහතා ප්‍රකාශකර ඇත. සිය ඉදිරි අපනයන ඉලක්ක සඵල වුවහොත් අමුද්‍රව්‍ය චීනයෙන් හා තායිවානයෙන් ආනයනය කරනු වෙනුවට ඒවා මෙරට තුලම නිෂ්පාදනය කිරීම තම අරමුණ බවත්, වෙළෙඳපොළේ ඇති අනෙකුත් බොහෝ නිෂ්පාදනවලට තරගකාරී ආනයනික භාණ්ඩ සුලභ වුවත් කුඩ නිෂ්පාදනයේ දැවැන්තයා වීමට හැකිවූ බවත්, එලෙසින්ම අනෙකුත් දේශීය නිෂ්පාදකයන්ටද ආනයනික භාණ්ඩ හා තරග කොට ජයගත හැකි බවත් වැඩිදුරටත් අදහස් දක්වමින් නව්ෂාඩ් මහතා ප්‍රකාශ කළේය. 1978 වසරේ දී M.H.M තාජුඩීන් මහතා විසින් ආරම්භ කල කඳුරට ආයතනය අද වන විට M.H.M නව්ෂාඩ් මහතාගේ සභාපතිත්වයෙන් හා M.H.M නව්ෆාල් මහතාගේ කළමනාකාර අධ්‍යක්ෂණයෙන් යුතුව දිවයිනේ ප්‍රමුඛතම දේශීය නිෂ්පාදන ආයතනයක් බවට පත්ව ඇත. දේශීය කුඩ නිෂ්පාදනයේ මෙරට පුරෝගාමී ප්‍රමුඛයා ලෙස කඩුගන්නාව ප්‍රදේශයෙන් ආරම්භ වූ කඳුරට ආයතනය මේ දක්වා ගම්පොල,ගෙලිඔය, වැලිගල්ල කර්මාන්ත ශාලා ඔස්සේ මෙරට තරුණ තරුණියන්ට දහසකට අධික පිරිසකට රැකියා අවස්ථා ලබාදී ඇත. නාවලපිටිය නව කර්මාන්ත ශාලාව මගින් තවත් රැකියා අවස්ථා 200 ක් පමණ සැලසීමට නියමිතය. ඉහලම තාක්ෂණය යොදාගනිමින් ජාත්‍යන්තර ප්‍රමිතියට අනුකුලව නිපදවනු ලබන කඳුරට නිෂ්පාදන ISO 9001/2008 ජාත්‍යන්තර ප්‍රමිති සහතිකයෙන් හා උසස් දේශීය නිෂ්පාදන සදහා වන සූර්ය සිංහ සමමානයෙන්ද පිදුම් ලබා ඇත. පාරිභෝගික ජීවන විලාසිතාවට ගැලපෙන පරිදි නිෂ්පාදනය කල පෙන්ගුයින් ලාංඡනයෙන් එන කඳුරට කුඩ මාදිලි ගණනාවකින් වෙළෙඳපොළට පැමිණ ඇත. එපමණක් නොව කඳුරට මදුරු දැල්, මේස්ල බැනියම් ආදී නිෂ්පාදන පෙළ මේ වනවිටත් වෙළෙඳපොළ විජයග්‍රහණය කොට ඇති බවත් සිය නිෂ්පාදනපෙළ තවදුරටත් පුළුල් කිරීම ආයතනයේ අරමුණ බවත් එම සමාගම නිවේදනයක් නිකුත් කරමින් සදහන් කරයි.", "URL": "https://sinhala.adaderana.lk/news.php?nid=24683", "Category": null, "Parent URL": null}