{"Source": "Adaderana", "Timestamp": "August 11, 2017 12:24 pm", "Headline": " සමෘද්ධි කප්පාදුවක් නෑ", "News Content": "සමෘද්ධි සහනාධාරය කිසිසේත් කප්පාදු කිරීමක් නොකරන බව ජනාධිපති මෛත්‍රීපාල සිරිසේන මහතා පවසයි. ඉඩම් ඔප්පු ලක්ෂයක් ලබාදීමේ වැඩපිළිවෙළ යටතේ ඇඹිලිපිටියේදී අද(11) පැවති උත්සවයකට එක්වෙමින් ඒ මහතා මේ බව කියා සිටියේය.එමෙන්ම වත්මන් රජය තීන්දු ගනු ලබන්නේ ජනතාවගේ ආර්ථිකය පිළිබඳව සිතමින් බව ජනාධිපතිවරයා කියා සිටියේය.සමෘද්ධි සහනාධාර හිමිවිය යුතු පවුල් සොයා ඒවා ලබාදීමට කටයුතු කරන බවත්, සහනාධාර කප්පාදු කිරීමක් හෝ අඩු කිරීමක් සිදුනොකරන බවත් ජනාධිපතිවරයා කියා සිටියේය.එමෙන්ම ජනාධිපතිවරයා කියා සිටියේ මේ සම්බන්ධයෙන් දේශපාලන උසිගැන්වීම් මෙන්ම නොමඟ යැවීම් රැසක්ද දක්නට ලැබෙන බවයි. මේ අතර ආණ්ඩුව ජනතාවගේ සහනාධාර කප්පාදු කරමින් දිළිඳුකම පිටු දැකීමේ වර්ෂය සැමරීමට සූදානම් වන බව සමස්ත ලංකා සමෘද්ධි නිලධාරීන්ගේ සංගමය පවසයි.එම සංගමයේ ප්‍රධාන ලේකම් ජගත් කුමාර මහතා පෙන්වා දෙන්නේ ජනතාවට ලැබුණු සහනාධාර කපාහරිමින් ආණ්ඩුව තම ප්‍රතිරූපය ගොඩනගා ගැනීමේ උත්සහයක නිරතව සිටින බවයි.කොළඹ ඊයේ (10) පැවැති මාධ්‍ය හමුවකට එක්වෙමින් සමෘද්ධි නිලධාරීන්ගේ සංගමයේ ප්‍රධාන ලේකම් ජගත් කුමාර මහතා මේ බව ප්‍රකාශ කළේය.එහිදී වැඩිදුරටත් අදහස් දක්වමින් ජගත් කුමාර මහතා ප්‍රකාශ කළේ රජය ගෙන යන මෙම වැඩපිළිවෙළට විරුද්ධව ඉදිරි සතිය තුළ රට පුරා විරෝධතා රැල්ලක් සූදානම් කරන බවයි.", "URL": "https://sinhala.adaderana.lk/news.php?nid=76190", "Category": null, "Parent URL": null}