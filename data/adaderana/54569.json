{"Source": "Adaderana", "Timestamp": "October 20, 2015 04:49 pm", "Headline": "ආබාධිත විරුවන් අස්ගිරි හිමියන්ට දුක කියයි", "News Content": "තමන්ට හිමි හිඟ වැටුප් මුදල ලබාදීම සඳහා මැදිහත් වන ලෙස ඉල්ලමින් ආබාධිත යුධ හමුදා රණවිරුවන්ගේ සංගමය අස්ගිරි මහනාහිමියන් වෙත සංදේශයක් භාර දී තිබේ. අද දහවල් අස්ගිරි විහාරයට පැමිණි අදාළ සංගමයේ සාමාජිකයින් පිරිසක් අස්ගිරි පාර්ශවයේ මහනායක අති පුජ්‍ය ගලගම ශ්‍රී අත්තදස්සී නාහිමිපාණන් වහන්සේ වෙත එම සංදේශය භාරදුන් බව අද දෙරණ වාර්තාකරු පැවසුවේය.අදාළ ගැටලුව සම්බන්ධයෙන් ජනාධිපතිවරයා ඇතුළු වගකිව යුතු නිලධාරීන් දැනුම්වත් කළ ද මේ වන තෙක් තමන්ට සාධාරණයක් වී නොමැති බව එම සංගමයේ මාධ්‍ය ප්‍රකාශක ඩබ්ලිව්.එම්.එස්.එන්.වික්‍රමසිංහ මහතා එහිදි සඳහන් කර ඇත.6000කට ආසන්න යුධ හමුදා රණවිරුවන් පිරිසක් මෙලෙස අසාධාරණයට ලක්ව සිටින බවත්, 1998 වසරේ සිට අදාළ වැටුප ලබාදී නොමැති බවත් වික්‍රමසිංහ මහතා එහිදි අස්ගිරි මහනාහිමි දැනුම්වත් කර ඇති බව සඳහන්ය.ඒ අනුව අදාළ ගැටලුව සම්බන්ධයෙන් සොයාබලා නිසි පියවර ගන්නා ලෙසට ජනාධිපතිවරයා, අග්‍රාමාත්‍යවරයා, යුධ හමුදාපතිවරයා ආරක්ෂක ලේකම් ඇතුළු අදාළ නිලධාරීන්ගෙන් ඉල්ලා සිටින බව අස්ගිරි මහනාහිමියන් එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=54569", "Category": null, "Parent URL": null}