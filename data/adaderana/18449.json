{"Source": "Adaderana", "Timestamp": "September 1, 2011 12:14 pm", "Headline": "අනවසර ලාංකික ඇතුළුවන්නන්ගෙන් වෙබ් අඩවිවලට තර්ජන ", "News Content": "පසුගිය දින කිහිපය තුළ දී Anonymous Sri Lanka නම් ශ්‍රී ලාංකික අනවසර අන්තර්ජාල ඇතුලුවන්නන්ගේ (hacker) කණ්ඩායමක් Symantec, Apple, Facebook, Microsoft හා තවත් ප්‍රධාන ආයතන කිහිපයක DNS servers වෙත අනවසරයෙන් ඇතුළුවීමට සමත් වී ඇත. Pastebin නම් අනවසර ඇතුලුවන්නන්ගේ වෙබ් අඩවියේ මෙම කණ්ඩායම පළ කොට ඇති වාර්තා පරිදි ඔවුන් මෙලෙස අනවසරයෙන් ඇතුළුවීමට යොදාගෙන ඇත්තේ “DNS Cache Snoop Poisoning” නම් ක්‍රමයක් මගිනි. මෙම ක්‍රමයේ දී DNS servers cache වෙත ව්‍යාජ තොරතුරු ඇතුළත් කිරීම සිදු කෙරේ. මේ අනුව නියම වෙබ් අඩවිය වෙනුවට ව්‍යාජ වෙබ් අඩවියක් වෙත අන්තරජාල පරිහරණය කරන්නන් යොමු කිරීමට අනවසරයෙන් ඇතුළුවන්නන්ට හැකියාව ලැබේ. Anonymous Sri Lanka හි Pastebin තොරතුරු පෙන්වා දෙන පරිදි මෙම කණ්ඩායම සිය ඉලක්කගත වෙබ් අඩවිවල DNS තොරතුරු පිරික්සා බලා එම තොරතුරු මුදා හැර ඇත. නමුත් එම තොරතුරු වෙනස් කර ඇති බවක් කිසිදු වාර්තාවක සඳහන් නොවේ. අගෝස්තු මස 22 දින DNS servers cache වෙත ඇතුළුවීමෙන් සිය අනවසර ඇතුළුවීමේ කාර්යය ආරම්භ කළ Anonymous Sri Lanka කණ්ඩායම පසුගියදා Skype වෙත ද තර්ජන එල්ල කිරීම දක්වා ප්‍රබල ආයතන විශාල සංඛ්‍යාවකට තර්ජන එල්ල කිරීමට සමත් වී ඇත.", "URL": "https://sinhala.adaderana.lk/news.php?nid=18449", "Category": null, "Parent URL": null}