{"Source": "Adaderana", "Timestamp": "July 20, 2010 09:52 am", "Headline": "ප්‍රතිවිරෝධතා ගොනු කිරීමට ෆොන්සේකාට කල්දෙයි", "News Content": "පළමුවන යුද අධිකරණය අහෝසි කරන්නැයි ඉල්ලා ගොනු කර ඇති පෙත්සමට ප්‍රතිවිරෝධතා ගොනු කිරීම සඳහා අධිකරණය ජෙනරාල් සරත් ෆොන්සේකා මහතාට තවදුරටත් කල් ලබා දී තිබේ. එම පෙත්සමට අදාළ ප්‍රතිවිරෝධතා ගොනු කිරීම සඳහා අභියාචනාධිකරණය මඟින් ඊයේ දිනය දක්වා කල් ලබා දී තිබුණි. එහෙත් ප්‍රතිවිරෝධතා අඩංගු දිවුරුම් ප්‍රකාශ වලට ඔහුගේ අත්සන් ලබා ගැනීමට නොහැකි වූ බව ෆොන්සේකා මහතා වෙනුවෙන් පෙනී සිටි නීතිඥවරයා කරුණු දක්වමින් කියා සිටියේය. එම නිසා ප්‍රතිවිරෝධතා ගොනු කිරීමට වෙනත් දිනයක් ලබා දෙන මෙන් නීතීඥවරයා අධිකර‍ණයෙන් ඉල්ලා සිටියේය. ඒ අනුව පෙත්සම 26 වනදා කැඳවීමට නියම කළ අධිකරණය එදිනට ප්‍රතිවිරෝධතා ගොනු කිරීමට පියවර ගන්න‍ා ලෙස සරත් ෆොන්සේකා මහතාගේ නීතීඥවරයාට කල් ලබා දෙනු ලැබීය. මේ අතර ෆොන‍්සේකා මහතා ඉදිරිපත් කර ඇති මෙම පෙත්සම ප්‍රතික්ෂේප කරන මෙන් වර්තමාන යුද හමුදාපතිවරයා අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=9725", "Category": null, "Parent URL": null}