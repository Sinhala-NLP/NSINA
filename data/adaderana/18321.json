{"Source": "Adaderana", "Timestamp": "August 26, 2011 03:02 pm", "Headline": "රජය හදිසි නීතිය දීර්ඝ කළේ පාර්ලිමේන්තුවට බොරු කියලද? ", "News Content": "හදිසි නීතිය ඉවත්කිරීම ප්‍රජාතන්ත්‍රවාදී වන්නේ නීතියක් පවතින රටක බව ජනතා විමුක්ති පෙරමුණු පාර්ලිමේන්තු මන්ත්‍රී අනුර කුමාර දිසානායක මහතා පවසයි. මෙරට තුළ නීතියක් නොපවතින බවත්, නීතියක් නොමැති රටක ප්‍රජාතන්ත්‍රවාදයක් නොපවතින බවත් අද(26) කොළඹ පැවති මාධ්‍ය හමුවකදී අදහස් දක්වමින් ඒ මහතා සඳහන් කළේය. හදිසි නීතිය මෙන්ම ත්‍රස්තවාදය වැළැක්වීමේ පනත ද ඉවත් කළ යුතු බව එහිදී අදහස් දක්වමින් දිසානායක මහතා පෙන්වාදුන්නේය. පසුගිය 09 වන දින අග්‍රාමාත්‍යවරයා හදිසි නීතිය තවත් මසකින් දීර්ඝ කිරීම සඳහා කරුණු දැක්වූ බවත්, එම කරුණු දින 16 ක් තුළ අවලංගු වූයේ කෙසේදැයි මන්ත්‍රීවරයා ප්‍රශ්න කර සිටියේය. ඒ අනුව හදිසි නීතිය දීර්ඝ කිරීම සඳහා ආණ්ඩුව ඉදිරිපත් කරන කරුණුවල සත්‍ය අසත්‍යතාවය පිළිබඳව ගැටලුවක් මතුවන බව ද අනුර කුමාර දිසානායක මහතා පෙන්වාදුන්නේය. එම කරුණු අසත්‍ය වේ නම් රජය විසින් මේ දක්වා හදිසි නීතිය දීර්ඝ කිරීමට කටයුතු කර ඇත්තේ පාර්ලිමේන්තුවට අසත්‍ය කරුණු දැක්වීමෙන් බව හෙතෙම සඳහන් කළේය. රට තුළ සත්‍ය වශයෙන්ම ප්‍රජාතන්ත්‍රවාදය ගොඩනැංවීමට රජයට අවශ්‍ය නම් ඉටුකළ යුතු තවත් කරුණු පවතින බව ද ඔහු කියා සිටියේය. එමෙන්ම ග්‍රීස් යකා සංකල්පය උපයෝගී කරගනිමින් ග්‍රාමීය මට්ටමින් ආරක්ෂක දැලක් එලීමට රජය උත්සාහ දරන බව ද මාධ්‍ය හමුවේදී වැඩිදුරටත් අදහස් දැක්වූ අනුර කුමාර දිසානායක මහතා අවධාරණය කළේය.", "URL": "https://sinhala.adaderana.lk/news.php?nid=18321", "Category": null, "Parent URL": null}