{"Source": "Adaderana", "Timestamp": "September 22, 2010 08:47 am", "Headline": "අන්තර් ජාලයෙන් විදෙස් බැංකු ගසාකාලා", "News Content": "අන්තර්ජාලය හරහා විදේශීය බැංකු වලින් මහා පරිමාණ මුදල් වංචාවක් සිදු කළ ශ්‍රී ලාංකික සැකකරුවන් පිරිසකගේ බැංකු ගිණුම් පරීක්ෂා කිරීමට පියවර ගෙන තිබේ. ඒ සඳහා ජාත්‍යන්තර පොලිසියේ සහය ලබා ගෙන ඇති බව ද රහස් පොලිසිය කොළඹ මහේස්ත්‍රාත් අධිකරණයට දැනුම් දෙනු ලැබිණි. විදේශීය සමාගමක් විසින් කරන ලද පැමිණිල්ලකට අනුව රහස් පොලිසිය මෙම පරීක්ෂණ ආරම්භ කර තිබේ. මෙම වංචාව සිදු කළ සැකකාර ශ්‍රී ලාංකිකයින් විදේශ ගතව සිටින බවට තොරතරු වාර්තා වී ඇති බව රහස් පොලිසිය අධිකරණයට දැනුම් දී ඇත. ඉදිරි පරීක්ෂණ සඳහා ඔවුන් පවත්ගෙන යන බැංකු ගිණුම් පිළිබදව තොරතුරු අනාවරණය කර ගැනීම ඉතා වැදගත් බව රහස් පොලිසිය පෙන්වා දෙයි. මෙම සිද්ධිය සම්බන්ධයෙන් අත්අඩංගුවට ගත් තවත් ශ්‍රී ලාංකික සැකකරුවන් තිදෙනෙකු දැඩි කොන්දේසි සහිතව ඇප මත මුදා හැර ඇතැයි ද රහස් පොලිසිය අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=11010", "Category": null, "Parent URL": null}