{"Source": "Adaderana", "Timestamp": "August 12, 2013 05:07 pm", "Headline": "ඒක ඒ මිනිසුන්ගේ අයිතියක්නේ", "News Content": "ශ්‍රී ලංකාවේ පැවැත්වෙන පොදු රාජ්‍යය මණ්ඩලයීය රාජ්‍ය නායක සමුළුව සඳහා සහභාගී නොවන ලෙස සිය නායකත්වයෙන් ඉල්ලා සිටීමට ඉන්දීය ජනතාවට ප්‍රජාතන්ත්‍රවාදී අයිතියක් ඇති බව දෙමළ ජාතික සන්ධානය පවසයි. දැනටමත් එම ජනතාව අදාළ ඉල්ලීම සිදුකර තිබුණ ද ඉන්දීය රජය මේ සම්බන්ධයෙන් මෙතෙක් අවසන් තීරණයක් ගෙන නොමැති බව එම සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියයි. ශ්‍රී ලංකා රජය පොරොන්දු වී ඇති පරිදි 13 වන ආණ්ඩුක්‍රම ව්‍යවස්ථා සංශෝධනය සම්පූර්ණයෙන්ම ක්‍රියාත්මක කිරීමේ අවශ්‍යතාවක් ශ්‍රී ලාංකික දෙමළ ජනතාවට මෙන්ම ඉන්දීය ජනතාවට ද පවතින බව සුරේෂ් ප්‍රේමචන්ද්‍රන් මහතා පවසයි. මේ අතර කරුණා නිධි ඇතුළු තමිල්නාඩු දේශපාලඥයින් රැසක් මේ සම්බන්ධයෙන් ඉන්දීය මධ්‍යම රජයට එරෙහිව ක්‍රියාත්මක වෙමින් සිටින බව වාර්තාවේ. පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වන්නේ ද නැද්ද යන්න පිළිබඳ ඉන්දීය රජය සිය ස්ථාවරයද මෙතෙක් ප්‍රකාශයට පත්කර නැත. කෙසේ වුව ද පොදු රාජ්‍ය මණ්ඩලයීය සමුළුවට ඉන්දීය නායකයින්ට ආරාධනා කිරීම සඳහා ඉදිරි දින කිහිපයේදී මෙරට නියෝජිතයෙකු ඉන්දියාවේ සංචාරය කිරීමට නියමිතය.", "URL": "https://sinhala.adaderana.lk/news.php?nid=36579", "Category": null, "Parent URL": null}