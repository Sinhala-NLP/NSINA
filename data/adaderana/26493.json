{"Source": "Adaderana", "Timestamp": "August 11, 2012 02:00 pm", "Headline": "විභාග ශාලාවල මුල්‍ය වංචාවක්", "News Content": "විභාග ශාලා සහායක රාජකාරී සඳහා සේවකයින් යොදා නොගෙන ව්‍යාජ නම් යොදා මුදල් ලබාගැනීමේ ජාවාරමක් ක්‍රියාත්මක වන බවට අධ්‍යාපන අනධ්‍යයන සේවක සංගමය චෝදනා කරයි. විභාග මධ්‍යස්ථානවල පිහිටි විභාග ශාලා සඳහා එක් ශාලාවකට එක් කාර්ය සහාය‍කයෙකු ලබාගත යුතුය. එහෙත් දිවයින පුරා පිහිටි බොහෝ විභාග ශාලාවලට කාර්යය සහායකයින් සේවයට ගෙන නොමැති බව අධ්‍යාපන අනධ්‍යයන සේවක සංගමය පවසන්නේය. මෙලෙස කාර්යය සහායකයින් යොදා නොගෙන ඔවුන්ට හිමි මුදල් ව්‍යාජ නම් යොදා විභාග නිරීක්ෂණ කටයුතු කරන පුද්ගලයින් විසින් ලබාගන්නා බවට එම සංගමය චෝදනා කරයි. මේ සම්බන්ධයෙන් වසර ගණනාවක සිට විභාග කොමසාරිස්වරු ඇතුළු අදාළ බලධාරීන්ට දැනුම් දුන්න ද මේ වන‍ තෙක් ඒ සඳහා කිසිදු ක්‍රියාමාර්ගයක් ගෙන නොමැති බව ද එම සංගමය සඳහන් කළේය.", "URL": "https://sinhala.adaderana.lk/news.php?nid=26493", "Category": null, "Parent URL": null}