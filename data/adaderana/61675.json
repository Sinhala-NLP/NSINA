{"Source": "Adaderana", "Timestamp": "July 2, 2016 08:59 am", "Headline": "ප්‍රාණ ඇපකරුවන් බේරාගන්න බංග්ලාදේශ හමුදාවෙන් මෙහෙයුමක් - 12ක් බේරා ගැනේ", "News Content": "බංග්ලාදේශයේ ඩකා අගනුවර අවන්හල තුළ අයි.එස් සටන්කාමින් විසින් ප්‍රාණ ඇපකරුවන් වශයෙන් රඳවාගෙන සිටින 20ක් පමණ වන පුද්ගලයින් බේරාගැනීමේ මෙහෙයුමක් එරට ආරක්ෂක අංශ විසින් මේවන විට ආරම්භ කර තිබේ.ඒ සඳහා පොලිසිය මෙන්ම යුද හමුදාව එක්ව සිටින අතර ප්‍රාණ ඇපකරුවන් බේරා ගැනීම ඔවුන්ගේ එකම අරමුණ බව බංග්‍ලාදේශ හමුදා ප්‍රධානින් පවසයි.ප්‍රාණ ඇපකරුවන් අතර ඉතාලි ජාතිකයින් 7ක්, ලාංකිකයින් 2ක්, ජපන් ජාතිකයින් මෙන්ම බංග්ලාදේශ ජාතිකයින්ද වන බව පැවසේ.ඩකා හි සුප්‍රසිද්ධ අවන්හලකට ඇතුළුවු ත්‍රස්ත කණ්ඩායමක් ඊයේ රාත්‍රී වෙඩි තබමින් සිදුකළ ඛේදවාචකයෙන් බංග්ලාදේශ පොලීසියේ නිලධාරින් දෙදෙනෙකු ඇතුළු තවත් 30ට අධික පිරිසක් තුවාල ලැබීය.අනතුරුව එම ප්‍රහාරයේ වගකීම අයි.එස්.අයි.එස් ත්‍රස්තවාදී සංවිධානය විසින් බාරගන්නා ලදී.මේ අතර මෙම සිද්ධිය ගැන බංග්ලාදේශයෙන් ලැබෙන නවතම වාර්තාවලට අනූව වාර්තා වන්නේ සන්නද්ධ කණ්ඩායම් විසින් ප්‍රාණ ඇපයට ගත් 12 දෙනෙකු පමණ බේරාගෙන ඇති බවයි.මෙසේ බේරාගෙන ඇත්තේ කවර රටක පිරිස්දැයි අනාවරණය වී නැති අතර බංග්ලාදේශ තානාපති කාර්යාල ආරංචි මාර්ගවලට අනූව බේරාගත් අය අතර ලාංකිකයින් සිටීද යන්න තවදුරටත් සොයාබලමින් සිටින බව වාර්තා වේ.", "URL": "https://sinhala.adaderana.lk/news.php?nid=61675", "Category": null, "Parent URL": null}