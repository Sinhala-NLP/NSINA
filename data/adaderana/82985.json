{"Source": "Adaderana", "Timestamp": "January 15, 2018 09:29 am", "Headline": "මාර්ගය කාපට් කරන ලෙස ඉල්ලා උද්ඝෝෂණයක්", "News Content": "ගිනිගත්හේන කළුගල හරහා ලක්‍ෂපාන නෝටන්බි‍්‍රජ් දක්වා මාර්ගය කාපට් අතුරා ප‍්‍රතිසංස්කරණය දෙන ලෙස ඉල්ලා ලක්‍ෂපාන අවට ගම්මාන රැසක පිරිසක් ගිනිගත්හේන කළුගල පොලිස් මුරපොළ අභියස අද (15) උදෑසන සිට උද්ඝෝෂණයක් ආරම්භ කර තිබේ. හැටන් කොළඹ ප‍්‍රධාන මාර්ගයේ ගිනිගත්හේන කළුගල සිට ලක්‍ෂපාන හරහා නෝටන්බි‍්‍රජ් නගරය දක්වා කිලෝ මිටර් විසිදෙකක් ඇති අතර එම මාර්ගයේ ලක්‍ෂපාන පොල්පිටිය, විමලසුරේන්ද්‍ර ජල විදුලි බලාගාරද පිහිටා ඇති බව උද්ඝෝෂණයේ නියලි පිරිස් පවසා සිටියි. කොළඹ මාර්ගයෙන් ශ්‍රී පාද නල්ලතන්නියට පිවිසිමට ඇති කෙටිම මාර්ගය මෙය බවත් මෙම මාර්ගය කාපට් අතුරා ප‍්‍රතිසංස්කරණය කර දෙන ලෙස ඉල්ලා අතිගරු ජනාධිපති මෛති‍්‍රපාල සිරිසේන අග‍්‍රාමාත්‍ය රනිල් වික‍්‍රමසිංහ සහ මහා මාර්ග අමාත්‍යවරයාට ගම්වාසින් රැසකගේ අත්සන් සහිත ලිපියක් ඉදිපත් කළත් එයටද මෙතෙක් ප‍්‍රතිචාරයක් ලැබි නොමැති බව උද්ඝෝෂණයේ නියලි පිරිස් අවධාරණය කර සිටියි. මෙම මාර්ගය කාපට් අතුරා ප‍්‍රතිසංස්කරණය කරන්නේ නම් ජල විදුලි බලාගාර රැසකටම අවශ්‍ය උපකරණ ප‍්‍රවහානය කිරිමටද පහසුවන අතර ඇබර්ඩින් දියඇල්ල නැරඹිමට එන සංචාරකයන්ටද එය පහසුවක් වන බව උද්ඝෝෂණයේ නියලි පිරිස් කියා සිටියි. අඹගමුව ප‍්‍රාදේශිය ලේකම් කොටිඨාශය තුල ජල විදුලි බලාගාර ගණනාක් පිහිටියද එම ජල විදුලි බලාගාර වලට පිවිසෙන මාර්ග එදා මෙදා තුළ කිසිඳු සංවර්ධනයක් සිදු නොවී ඇති බව උද්ඝෝෂකයන් ප්‍රකාශ කළේය. මෙම උද්ඝෝෂණය මාර්ගය අවහිර නොකර ඉතා සාමකාමිව පවත්වන ලෙස හැටන් මහෙස්ත‍්‍රාත් අධිකරණයෙන් ලබාගත් නියෝගයක් හැටන් සහකාර පොලිස් අධීකාරි දසනායක මහතා විසින් උද්ඝෝෂකයන්ට බාර දෙනු ලැබීය.", "URL": "https://sinhala.adaderana.lk/news.php?nid=82985", "Category": null, "Parent URL": null}