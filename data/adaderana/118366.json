{"Source": "Adaderana", "Timestamp": "September 5, 2019 03:54 pm", "Headline": "සෞඛ්‍ය සේවිකාවක් නිසා යාපනයේ විරෝධතාවය උණුසුම්", "News Content": "වසර ගණනක් ස්වෙච්ඡා සේවයේ සිටින උතුරු පළාතේ සෞඛ්‍ය සුළු සේවකයින් සඳහා ස්ථීර පත්වීම් ලබාදෙන ලෙසට ඉල්ලා යාපනය චාවකච්චේරි නගර සභාව ඉදිරිපිට පැවැත්වෙන විරෝධතාව අතරතුර අද (05) එක් සේවිකාවක විසින් භූමිතෙල් හලා සියදිවි නසාගැනීමට උත්සහ කිරීම හේතුවෙන් එම ස්ථානයේ නොසන්සුන් තත්වයක්ද හට ගෙන ඇත. යාපනය දිස්ත්‍රික් දෙමළ ජාතික සන්ධාන මන්ත්‍රී මාවෙයි සේනාධිරාජා මහතා පැමිණ විරෝධතාවයේ නිරත සේවකයින් සමඟ සාකච්ඡා කරමින් සිටියදී එක් සෞඛ්‍ය සුළු සේවිකාවක විසින් භූමිතෙල් ශරීරයට හලා ගනිමින් ගිනි තබාගෙන සියදිවි නසා ගැනීමට උත්සහා දරා ඇත. සියදිවි නසා ගැනීමට ගිය අදාළ සේවිකාව මන්ත්‍රීවරයාගේ ආරක්ෂක නිලධාරීන් විසින් හා ස්ථානයේ සිටි අනෙක් පිරිස විසින් වළක්වනු ලැබූ අතර පසුව ඇය එම ස්ථානයෙන් ඉවත් කරගැනීමට සෙසු ස්වෙච්ඡා සේවකයින් කටයුතු කර ඇත. වවුනියාව, මන්නාරම, මුලතිව්, කිලිනොච්චිය හා යාපනය දිස්ත්‍රික්කයන්හි සෞඛ්‍ය සුළු සේවකයින් මෙලෙස විරෝධතාවයේ නිරතව සිටින අතර ඔවුන් ප්‍රකාශ කර ඇත්තේ තමන්ට ස්ථීර පත්වීම් ලබා දීමට නියමිතව තිබියදී වෙනත් පිරිසකට ස්ථීර පත්වීම් ලබා දී ඇති බවයි. විරෝධතාව තවදුරටත් චාවකච්චේරි නගර සභාව ඉදිරිපිට පැවැත්වෙන බවත් අද දෙරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=118366", "Category": null, "Parent URL": null}