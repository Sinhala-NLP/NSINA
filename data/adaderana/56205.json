{"Source": "Adaderana", "Timestamp": "January 7, 2016 09:13 am", "Headline": "අයි.එස් ගැන ඇහ ගහගෙනයි ඉන්නේ", "News Content": "ඉස්ලාමීය රාජ්‍ය ත්‍රස්තවාදීන් හෙවත් අයි.එස් ත්‍රස්තවාදීන් පිළිබඳව ආරක්ෂක අමාත්‍යංශයේ අවධානය යොමුව තිබේ.නිවේදනයක් නිකුත් කරමින් එම අමාත්‍යංශය පෙන්වාදෙන්නේ අයි.එස් ත්‍රස්තවාදී ක්‍රියාවන් පිළිබඳව ආරක්ෂක හමුදාවන් සහ බුද්ධි අංශ පූර්ණ අවධානයෙන් පසුවන බවයි.ඉස්ලාමීය රාජ්‍ය ත්‍රස්තවාදීන් විසින් මෙරට තුළ පවත්වාගෙන යනු ඇතැයි සැක කෙරෙන ඔවුන්ගේ සබඳතා සම්බන්ධයෙන් මෑතකදී පළ කර තිබූ මාධ්‍ය වාර්තා පිළිබඳවද ආරක්ෂක අමාත්‍යංශයේ අවධානය යොමු වී ඇත.එම සංවිධානයේ ක්‍රියාවන් පිළිබඳව පැය 24 පුරාම ආරක්ෂක හමුදා සහ බුද්ධි අංශ දැඩි විමසිල්ලෙන් පසුවන බව ආරක්ෂක අමාත්‍යංශය කියයි. ඇතැම් මාධ්‍ය වාර්තා සංවේදී සහ අත්‍යවශ්‍ය බුද්ධි තොරතුරු හෙළිදරවු කරමින් කටයුතු කිරීම හේතුවෙන් සැකකටයුතු පුද්ගලයින් හඳුනාගැනීමට ගන්නා උත්සාහයන් අඩපණ වියහැකි බවද ආරක්ෂක අමාත්‍යංශය නිකුත් කළ නිවේදනයේ සඳහන්ය.කෙසේවුවද දැනට පවතින ආරක්ෂක තත්ත්වය පිළිබඳව කිසියම් අනියත සැකයක් ඇතිකර නොගතයුතු බවත් ආරක්ෂක හමුදාවන්ට ලැබෙන බුද්ධි තොරතුරු නිසි ලෙස විශ්ලේෂණය කරමින් නිවැරදිව එම කරුණු තහවුරු කරගැනීම සඳහා කටයුතු කරමින් සිටින බව ආරක්ෂක අමාත්‍යංශය කියයි.", "URL": "https://sinhala.adaderana.lk/news.php?nid=56205", "Category": null, "Parent URL": null}