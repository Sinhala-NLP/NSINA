{"Source": "Adaderana", "Timestamp": "July 5, 2017 12:27 pm", "Headline": "මුතුරාජවෙලට කසළ තහනම් -‍ශ්‍රේෂ්ඨාධිකරණයෙන් තීන්දුවක්", "News Content": "මුතුරාජවෙල පාරිසරික සංරක්ෂිත කලාපයට කැලි කසළ බැහැර කිරීම තහනම් කරමින් ශ්‍රේෂ්ඨාධිකරණය විසින් තහනම් නියෝගයක් නිකුත් කර තිබේ.ඒ අනුව ලබන 20 වන දින තෙක් එම ප්‍රදේශයට කසළ බැහැර ‍නොකළ යුතු බවට අගවිනිසුරු ප්‍රියසාද් ඩෙප් හා උපාලි අබේරත්න යන විනිසුරු මඩුල්ල විසින් නියෝග කළ බව අද දෙරණ අධිකරණ වාර්තාකරු පවසයි.මුතුරාජවෙල ප්‍රදේශයේ අදාළ බිම් කොටස පාරිසරික සංරක්ෂිත කලාපයක් ලෙස නම් කර තිබියදී එම ප්‍රදේශයට කොළඹ මහ නගර සභාවේ කසළ බැහැර කිරීම තුළින් පාරිසරික හා සෞඛ්‍ය ගැටළු රැසක් පැනනැඟී ඇති බවත්, මේ හේතුවන නිසා එම ප්‍රදේශයට කසළ බැහැර කිරීම වළක්වාලීමේ නියෝගයක් නිකුත් කරන ලෙසත් ඉල්ලා ප්‍ර දේශවාසීන් කිහිපදෙනෙකු විසින් ඉදිරිපත් කර තිබුණු පෙත්සමක් සැලකිල්ලට ගනිමින් අධිකරණය විසින් මෙම නියෝගය කර තිබේ.කොළඹ මහ නගර සභාවේ නාගරික කොමසාරිස්වරයා වෙනුවෙන් අධිකරණයේ පෙනී සිටි නීතිඥයා අධිකරණය හමුවේ කරුණු දක්වමින් පවසා සිටියේ ඊයේ සවස සිට මෙම ප්‍රදේශයට කසළ බැහැර කිරීම නවත්වා ඇති බවයි.අනෙක් අතට කොළඹ මහ නගර සභාව විසින් කසළ බැහැර කරන ලද ප්‍රදේශය, “පාරිසරික සංරක්ෂිත කලාපය“ට අයත් ප්‍රදේශයක් නොවන බව නාගරික කොමසාරිස්වරයා වෙනුවෙන් අධිකරණයේ පෙනී සිටි නීතිඥයා මෙහිදී පෙන්වා දී තිබේ.කොළඹ කසළ බැහැර කිරීමේ ගැටළුව දීර්ඝ කාලයක් තිස්සේ පවතිද්දී ඒ සඳහා ස්ථීරසාර වැඩපිළිවෙළක් සකස් නොකරන්නේ මන්දැයි මෙහිදී විනිසුරුවරුන් විමසා ඇති අතර නීතිඥවරයාගේ පිළිතුරවී ඇත්තේ ඒ සඳහා විධිමත් හා විද්‍යාත්මක ලෙස කටයුතු කිරීමේ උත්සාහයන් පවතින බවයි.කසළ විධිමත් ලෙස බැහැර කිරීමේ ඇතැම් වැඩසටහන් ජනතා විරෝධය නිසා ඉවත්කරගැනීමට සිදුවූ බවත් මෙහිදී නීතිඥවරයා විසින් සිහිපත් කර තිබේ.", "URL": "https://sinhala.adaderana.lk/news.php?nid=74900", "Category": null, "Parent URL": null}