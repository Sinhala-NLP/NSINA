{"Source": "Adaderana", "Timestamp": "January 19, 2013 08:12 am", "Headline": "විදුලිබිල වැඩිවේද? නැද්ද?", "News Content": "ලංකා විදුලිබල මණ්ඩලයට ඛනිජ තෙල් සංස්ථාවෙන් ලබාදෙන ඉන්ධනවල මිල මේවන තෙක් ඉහළ දමා නොමැති බව විදුලි බල හා බලශක්ති අමාත්‍යංශය පවසයි. ඛනිජ තෙල් අමාත්‍යංශය විසින් අදාළ මිල ගණන් ඉහළ දමන බවට නිවේදන නිකුත් කල ද මේ වන තෙක් විදුලිබල මණ්ඩලයට ලබා දෙන ඉන්ධන මිල ඉහළ දමා නොමැති බව එම අමාත්‍යංශය කියයි. ඛනිජ තෙල් අමාත්‍යංශය පසුගිය දා නිවේදනයක් නිකුත් කරමින් කියා සිටියේ විදුලි උත්පාදනය සඳහා විදුලිබල මණ්ඩලයට ලබාදෙන දැවි තෙල් ඇතුළු ඉන්ධන ලීටරයක මිල රුපියල් 25 බැගින් ඉහළ නංවන බවයි. එය 2013 වසරේ ජනවාරි පළමු වැනිදා සිට ක්‍රියාත්මක වන බව ද එම නිවේදනයේ සඳහන් විය. ඛනිජ තෙල් අමාත්‍යංශයෙන් අද දෙරණ කළ විමසීමකදී එහි ප්‍රකාශකයෙකු පැවසුවේ කළින් නිවේදනය කළ පරිදි විදුලිබල මණ්ඩලයට ලබා දෙන ඉන්ධන මිල ජනවාරි පළමු වැනිදා සිට ඉහළ දමා ඇති බවයි. මේ හේතුවෙන් විදුලි බිලෙහි සංශෝධනයක් සිදු වන්නේදැයි අද දෙරණ මහජන උපයෝගීතා කොමිසමෙන් විමසන ලදී. එම කොමිසමේ සභාපති ආචාර්ය ජයතිස්ස ද කොස්තා මහතා පැවසුවේ එවැනි තත්ත්වයක් පිළිබද මේ වන විටත් මහජන උපයෝගිතා කොමිසම දැනුවත්ව නොමැති බවයි.", "URL": "https://sinhala.adaderana.lk/news.php?nid=30877", "Category": null, "Parent URL": null}