{"Source": "Adaderana", "Timestamp": "June 3, 2010 02:22 pm", "Headline": "ජංගම දුරකථන අන්තර්ගතයන් ඉහළ නැංවීමට පියවර ", "News Content": "ජනතාවගේ දෛනික ජීවිතයට ඵලදායී අන්තර්ගතයන් ජංගම දුරකථන තුළට ගෙන ඒමේ අරමුණින් ජංගම දුරකථන අන්තර්ගතයන් පුළුල් ලෙස සංවර්ධනය කිරීම කෙරේ අවධානය යොමුකරන කලාපීය සමුළුව හා වැඩමුළුව ලබන මස 10 වනදා සහ 11 වනදා කොළඹදී පැවැත්වේ. ඊට සමගාමීව mBillion 2010 කලාපීය විශිෂ්ට ජංගම දුරකථන අන්තර්ගතයන් තෝරාගැනීමේ ක්‍රියාවලිය ද කොළඹදී ආරම්භ වන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි. ලබන මස 10 වන දින පැවැත්වෙන සමුළුවේදී විවිධ මාතෘකා රැසක් ඔස්සේ කලාපීය තොරතුරු තාක්ෂණ විදවතුන් රැසක් සිය අත්දැකීම් බෙදාගැනීමට නියමිතය. මෙරට ප්‍රමුඛතම ජංගම දුරකථන සමාගමක් වන එටිසලාට්(Etisalat) සමාගම සහ ලෝ ප්‍රකට ශ්‍රී ලාංකික මෘදුකාංග සමාගමක් වන ෂෙනිඩ්(hSenid) මොබයිල් සමාගම මෙම සමාගමේ මූලෝපායික හවුල්කරුවන් වේ. මෙම සමුළුවට හා වැඩමුළුවට සහභාගිවීමට කැමැත්ත දක්වන අයට ඒ සඳහා www.icta.lk වෙඩ් අඩවියට පිවිසීමෙන් ලියාපදිංචි විය හැකිය. මේ අතර කලාපයේ විශිෂ්ටතම ජංගම දුරකථන අන්තර්ගතයන් සඳහා සම්මාන පිරිනැමෙන mBillion 2010 විනිසුරු මඬුල්ල ද ලබන මස 10 වනදා සිට 12 දා තෙක් කොළඹදී සිය විනිශ්චයන් විශ්ලේෂණය කිරීමට නියමිතය.", "URL": "https://sinhala.adaderana.lk/news.php?nid=8785", "Category": null, "Parent URL": null}