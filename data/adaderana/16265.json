{"Source": "Adaderana", "Timestamp": "May 23, 2011 09:47 am", "Headline": "රනිල් හා එජාප කෘත්‍යාධිකාරී මණ්ඩලය අද අධිකරණයට ", "News Content": "එක්සත් ජාතික පක්ෂ නායක රනිල් වික්‍රමසිංහ මහතා ඇතුළු පක්ෂයේ කෘත්‍යාධිකාරී මණ්ඩලයේ සාමාජිකයින් අද(23) නුගේගොඩ දිසා අධිකරණයෙහි පෙනීසිටීමට නියමිතව ඇත. එම පක්ෂයේ මන්ත්‍රීවරයෙකු වන මෛත්‍රී ගුණරත්න මහතා විසින් කෘත්‍යාධිකාරී මණ්ඩලයට නිලධාරීන් පත්කිරීමේ දී පක්ෂ ව්‍යවස්ථාව උල්ලංඝණය වී ඇති බවට චෝදනා කරමින් පෙත්සම ගොනු කර තිබුණි. පසුගිය 11 වැනිදා ඉදිරිපත් කළ අදාළ පෙත්සම සලකා බැලූ අධිකරණය අද දිනයේ අධිකරණයේ පෙනී සිටින ලෙස රනිල් වික්‍රමසිංහ මහතා ඇතුළු පිරිසකට නොතීසි නිකුත් කරනු ලැබීය. නීත්‍යානුකූල නොවන අන්දමින්, ව්‍යවස්ථා විරෝධීව එක්සත් ජාතික පක්ෂ සංවිධායක ධුරය පත්කිරීම සම්බන්ධ අධිකරණය මගින් තීන්දුවක් ලබාගැනීමට කටයුතු කර ඇති බව පෙත්සම ඉදිරිපත් කිරීම පිළිබඳ අද දෙරණ වෙත අදහස් දැක්වූ මෛත්‍රී ගුණරත්න මහතා කියා සිටියේය.", "URL": "https://sinhala.adaderana.lk/news.php?nid=16265", "Category": null, "Parent URL": null}