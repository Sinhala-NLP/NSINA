{"Source": "Adaderana", "Timestamp": "January 24, 2012 09:49 am", "Headline": "ග්‍රැහැම් ෆෝඩ් ක්‍රිකට් බලධාරීන් හමුවෙයි", "News Content": "දකුණු අප්‍රිකානු ජාතික ග්‍රැහැම් ෆෝඩ් අද(24) පෙරවරුවේ ශ්‍රී ලංකා ක්‍රිකට් ආයතනයේ නිලධාරීන් සමඟ විශේෂ සාකච්ඡාවකට එක්වෙයි. දිවයිනට පැමිණ සිටින ෆෝඩ් ශ්‍රී ලංකා ක්‍රිකට් කණ්ඩායමේ පුහුණුකාර ධුරය භාරගැනීම සම්බන්ධයෙන් අදාළ සාකච්ඡා පවත්වනු ඇත. ඕස්ට්‍රේලියානු ජාතික ජෙෆ් මාෂ් පසුගිය වසරේ සැප්තැම්බර් මාසයේ දී දෙවසරක කාලයක් සඳහා ශ්‍රී ලංකා කණ්ඩායමේ පුහුණුකාර ධුරයට පත් කෙරුණි. දිගින් දිගටම ශ්‍රී ලංකා කණ්ඩායම තරගාවලි පරාජයට පත්වීම ‍හේතුවෙන් ‍ජෙෆ් මාෂ්ගේ පුහුණුකාර ධුරය සම්බන්ධයෙන් ද විවේචන එල්ල විය. මේ අතර 51 වැනි වියේ පසුවන ග්‍රැහැම් ‍ෆෝඩ් දකුණු අප්‍රිකාව වෙනුවෙන් ජාත්‍යන්තර තරගවලට සහභාගී වී නොමැති අතර පළමු පෙළ තරග 07 ට පමණක් සහභාගී වී තිබේ. ඔහු දකුණු අප්‍රිකාවේ නටාල් ක්‍රීඩා සමාජයේ පුහුණුකරු ලෙස ද දකුණු අප්‍රිකානු \"ඒ \" කණ්ඩායමේ පුහුණුකරු ලෙස ද කටයුතු කර ඇති අතර එංගලන්තයේ කෙන්ට් ප්‍රාන්තයේ අධ්‍යක්ෂවරයා ලෙස ද කටයුතු කර ඇත.", "URL": "https://sinhala.adaderana.lk/news.php?nid=21599", "Category": null, "Parent URL": null}