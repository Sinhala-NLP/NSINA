{"Source": "Adaderana", "Timestamp": "May 31, 2012 10:54 am", "Headline": "මහීපාල යළි මහ ඇමති කරන්නැයි ඉල්ලීමක්", "News Content": "සබරගමුව පළාත් ප්‍රධාන අමාත්‍ය අපේක්ෂකත්වය වත්මන් ප්‍රධාන අමාත්‍ය මහීපාල හේරත් මහතාට යළි ලබාදිය යුතු බව රත්නපුර දිස්ත්‍රික්ක‍යේ පළාත් පාලන ආයතන ප්‍රධානීන් ප්‍රකාශ කර තිබේ. සබරගමුව පළාතේ රත්නපුර දිස්ත්‍රික්කයේ සියලුම පළාත් පාලන ආයතනවල නගරාධිපතිවරු, ප්‍රාදේශීය සභා සභාපතිවරුන්ගේ ප්‍රධානත්වයෙන් පැවති රැස්වීමක දී ඔවුන් මේ බව ප්‍රකාශ කර ඇති බව සඳහන්ය. පසුගිය කාලය තුළ පළාත් ප්‍රධාන අමාත්‍යවරයා වශයෙන් මහීපාල හේරත් මහතා රත්නපුර දිස්ත්‍රික්කයට ඉටු කළ සේවය ආයතන ප්‍රධානීන් මෙහිදී අගය කර ඇත. ඒ අනුව ඉදිරියේ දී පැවැත්වෙන පළාත් සභා මැතිවරණයේ දී සබරගමුව ප්‍රධාන අමාත්‍යධූර අපේක්ෂකත්වය වත්මන් ප්‍රධාන අමාත්‍ය මහීපාල හේරත් මහතාට ලබාදිය යුතු බවට ගොඩකවෙල ප්‍රාදේශීය සභාවේ සභාපති වී.ජී. මංගල මහතා යෝජනා කොට තිබේ. එම යෝජනාව බලංගොඩ නගරාධිපති නිමල් ගාමිණී මහතා විසින් ස්ථිර කර ඇති බව සඳහන්ය.", "URL": "https://sinhala.adaderana.lk/news.php?nid=24642", "Category": null, "Parent URL": null}