{"Source": "Adaderana", "Timestamp": "August 13, 2011 08:27 am", "Headline": "මිහින්තලය විහාරාධිපති අත්අඩංගුවට ගන්නැයි නියෝගයක්", "News Content": "මිහින්තලය රජමහා විහාරාධිපති හිමිනම වහාම අත්අඩංගුවට ගෙන අධිකරණය හමුවට ඉදිරිපත් කර‍න ලෙස අනුරාධපුර ප්‍රධාන මහේස්ත්‍රාත් හා අතිරේක දිසාවිනිසුරු දර්ශිකා විමලසිරි මෙනවිය නියෝග කර තිබේ. 13 හැවිරිදි බාලවයස්කාර පාසල් දැරියක් වරින් වර ලිංගික අපයෝජනයට ලක්කිරීමේ චෝදනා මත මෙම නියෝගය කර ඇති බව වාර්තා වේ. අදාළ සිදුවීම සම්බන්ධයෙන් ලැබුණු පැමිණිල්ලකට අනුව මිහින්තලය පොලිසිය විසින් ඊයේ(12) අධිකරණයට කරුණු වාර්තා කර ඇත. එය සැලකිල්ලට ගනිමින් අදාළ දැරිය වෛද්‍ය පරීක්ෂණයකට ලක්කර අධිකරණයට වාර්තාවක් ඉදිරිපත් ක‍ර‍න ලෙස ද මහේස්ත්‍රාත්වරිය නියම කර තිබේ. එම දැරිය පරිවාස භාරයට පත්කිරීමට ද නියෝග කෙරුණි. කෙසේවෙතත් සැකකාර හිමිනම මේ වන විට ප්‍රදේශයෙන් පලාගොස් ඇති බව අද දෙරණ කළ විමසීමකදී මිහින්තලය පොලිසිය සඳහන් කළේය.", "URL": "https://sinhala.adaderana.lk/news.php?nid=18026", "Category": null, "Parent URL": null}