{"Source": "Adaderana", "Timestamp": "September 21, 2017 11:54 am", "Headline": "  සාපෙ අසමත් ද? උපෙට වරම් දෙන නව විෂය නිර්දේශයක් එයි", "News Content": "සාමාන්‍ය පෙළ විභාගය අසමත් සිසුන් සඳහා අධ්‍යයන පොදු සහතික පත්‍ර උසස් පෙළ හැදෑරීමට අවශ්‍ය නව විෂය නිර්දේශයක් ලබන ඔක්තෝබර් මාසයේ සිට ක්‍රියාත්මක බව අධ්‍යාපන අමාත්‍යංශය පවසයි.අධ්‍යාපන අමාත්‍ය අකිල විරාජ් කාරියවසම් මහතා සඳහන් ක‍ළේ දහතුන් වසරක අඛණ්ඩ අධ්‍යාපන වැඩසටහන යටතේ මෙම නව විෂය නිර්දේශය හඳුන්වාදෙන බවයි.ඒ අනුව දැනට පවතින උසස් පෙළ විෂය නිර්දේශයට අමතරව සාමාන්‍ය පෙළ අසමත් සිසුන්ට උසස් පෙළ හැදෑරීමට පොදු විෂය මාලාව සහ ව්‍යවහාරික විෂයමාලාව ලෙස ප්‍රධාන කොටස් දෙකකින් සමන්විත විෂය නිර්දේශයක් හඳුන්වාදීමට නියමිත බව සඳහන්ය.උසස් පෙළ වෘත්තීය විෂය ධාරවට ඇතුළත්වන සියලු සිසුන් අධ්‍යයන වසර දෙකට අයත් පළමු මාස 06 තුළ පොදු විෂය මාලාව යටතේ වන විෂය ක්ෂේත්‍ර 09 හැදෑරීම අනිවාර්ය බව අධ්‍යාපන අමාත්‍යවරයා පැවසුවේය.ඉදිරි අධ්‍යයන මාස 18 තුළ ව්‍යවහාරික විෂයන් 26 අතුරින් එක් විෂයක් තෝරාගැනීමට සිසුන්ට අවස්ථාව හිමිවෙයි.ව්‍යවහාරික විෂයන් යටතේ ළමා මනෝ විද්‍යාව සහ ආරක්ෂණය, සෞඛ්‍ය හා සමාජ ආරක්ෂණය, ශාරීරික අධ්‍යාපනය හා ක්‍රීඩා, විලාසිතා නිර්මාණකරණය, ග්‍රැෆික් නිර්මාණකරණය, භූදර්ශන නිර්මාණකරණය, ජලජ සම්පත් තාක්ෂණ අධ්‍යයනය, ඉදිකිරීම් තාක්ෂණ අධ්‍යයනය ආදී වෘත්තීය සංවර්ධන කුසලතා ඉලක්ක කරගත් විෂයන් 26ක් හදුන්වා දී තිබේ.", "URL": "https://sinhala.adaderana.lk/news.php?nid=77840", "Category": null, "Parent URL": null}