{"Source": "Adaderana", "Timestamp": "June 28, 2011 05:45 pm", "Headline": "අත යටින් ගාණ ඉල්ලූ පොලිස් ස්ථානාධිපතිට ඇප නෑ", "News Content": "අල්ලස් චෝදනා මත රිමාන්ඩ් භාරයේ පසුවන පිළියන්දල පොලීසියේ දූෂණ මර්දන අංශයේ ස්ථානාධිපතිවරයාට ඇප ලබාදීම ප්‍රතික්ෂේප වී තිබේ. ගංජා ජාවාරමක නිරත වූ පුද්ගලයෙකු සිය ව්‍යාපාරය බාධාවකින් තොරව කරගෙන යාම සඳහා අවස්ථාව ලබාදීමට රුපියල් 10,000 ක මුදලක් අල්ලස් ලෙස මෙම පොලිස් පරීක්ෂකවරයා විසින් ඉල්ලා ඇතැයි කියැවේ. අදාළ මුදල අල්ලසක් ලෙස ලබා ගන්නා අවස්ථාවේදී සැකකාර පොලිස් පරීක්ෂකවරයා අල්ලස් කොමිසමේ නිලධාරීන් විසින් අත්අඩංගුවට ගෙන තිබේ. සැකකාර පොලිස් පරීක්ෂකවරයා වෙනුවෙන් පෙනී සිටි නීතිඥවරයා අද කොළඹ මහේස්ත්‍රාත් අධිකරණයේ කරුණු දක්වමින් ඕනෑම කොන්දේසියක් සහිතව සැකකරු ඇප මත මුදා හරින ලෙස ඉල්ලා ඇත. ඊට විරෝධය පාමින් අල්ලස් කොමිසම සඳහන් කර ඇත්තේ සැකකරුට අදාළ විමර්ශන කටයුතු තවමත් අවසන් කර නොමැති බවයි. ඒ අනුව ඇප ඉල්ලීම ප්‍රතික්ෂේප කළ කොළඹ මහේස්ත්‍රාත්රශ්මි සිංගප්පුලි මහතා විසින් සැකකරු ලබන 12 වන දින දක්වා යළි රිමාන්ඩ් භාරයේ තබන ලෙස නියෝග කරන ලදී.", "URL": "https://sinhala.adaderana.lk/news.php?nid=17065", "Category": null, "Parent URL": null}