{"Source": "Adaderana", "Timestamp": "September 7, 2012 08:11 am", "Headline": "ඡන්ද පෙට්ටි ප්‍රවාහනය අද", "News Content": "උතුරුමැද, සබරගමුව සහ නැගෙනහිර පළාත් සභාවලට අදාළ ඡන්ද විමසීම හෙට (08) පැවැත්වේ. අද දින තුළ ඡන්ද පෙට්ටි ප්‍රවාහනය කිරීමේ කට‍යුතු සිදුකරන බව මැතිවරණ මහලේකම් කාර්යාලය සඳහන් කළේය. ඒ සඳහා විශේෂ ආරක්ෂක ක්‍රියාමාර්ග අනුගමනය කරන බව මැතිවරණ මහලේකම් කාර්යාලය පවසයි. පෙරවරු 7.00 ට පමණ ඡන්ද පෙට්ටි බෙදාහැරීම ආරම්භ වන අතර ජ්‍යේෂ්ඨ ඡන්ද ස්ථානාධිපතිවරුන් ඡන්ද මධ්‍යස්ථාන වෙත පිටත්කර හැරීම ද අද දින සිදුවේ. ඡන්ද පෙට්ටි බෙදාහැරීම මඩකලපුව වින්සන් බාලිකා විද්‍යාලය, මඩකලපුව මධ්‍ය මහා විද්‍යාලය, අම්පාර හාඩි උසස් තාක්ෂණ විද්‍යාලය, ත්‍රිකුණාමළය විපුලානන්ද විද්‍යාලය, ත්‍රිකුණාමළය දිස්ත්‍රික් ලේකම් කාර්යාලය, අනුරාධපුර මධ්‍යමහා විද්‍යාලය, පුලතිසි විද්‍යාපීඨය, රත්නපුර කාර්මික විද්‍යාලය, එම දිස්ත්‍රික් ලේකම් කාර්යාලය, සුමන බාලිකා විද්‍යාලය, කෑගල්ල ස්වර්ණ ජයන්ති විද්‍යාලය, කෑගල්ල බාලිකා විද්‍යාලය සහ කෑගල්ල මහා විද්‍යාලය යන මධ්‍යස්ථානවලදී සිදු කෙරෙයි. ඡන්ද විමසීමට අදාළ නිලධාරීන් 35,000 ක් පමණ යොදවා තිබේ. කොළඹ සිට නිලධාරීන් පිටත්කර යැවීම ඊයේ (08) දිනයේ සිදුවූ බව මැතිවරණ මහ ලේකම් කාර්යාලය සඳහන් කළේය. මැතිවරණයේ ආරක්ෂක කටයුතු සඳහා පොලිස් නිලධාරීන් 21,000 ක් පමණ යෙදවීමට ද පියවර ගෙන ඇත. මේ අතර අද දිනය තුළ උතුරුමැද, සබරගමුව සහ නැගෙනහිර පළාත්වල සියළු පාසල් වසා තැබෙන බව මැතිවරණ මහ කොමසාරිස් කාර්යාලය පවසයි. මැතිවරණ නීති උල්ලංඝණය කිරීමේ සිදුවීම් 417 ක් සම්බන්ධයෙන් පැමිණිලි ලැබී ඇති බව මැතිවරණ මහ ලේකම් කාර්යාලය සඳහන් කළේය. ඊයේ දිනයේ වාර්තා වූ පැමිණිලි 13 ක් සමඟින් පූර්ව මැතිවරණ නීති උල්ලංඝණය කිරීම් 276 ක් වාර්තා වී ඇති බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා‍ පැවසීය.", "URL": "https://sinhala.adaderana.lk/news.php?nid=27197", "Category": null, "Parent URL": null}