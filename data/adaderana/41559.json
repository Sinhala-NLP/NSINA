{"Source": "Adaderana", "Timestamp": "March 5, 2014 02:25 pm", "Headline": "දඹුලු පුදබිමෙන් ඉවත් කෙරෙන පවුල් වෙත විහාරයෙන්ම ඉඩම්", "News Content": "දඹුල්ල පුජා භූමියෙන් ඉවත් කරන පවුල් සඳහා දඹුල්ල විහාරයට අයත් ඉඩම් ලබා දීමට තීරණය කර තිබේ. එම පවුල්වලට රජයෙන් විකල්ප ඉඩම් ලබානොදීම හේතුවෙන් මෙම තීරණය ගත් බව සියම් මහානිකායේ රංගිරි දඹුලු පාර්ශවයේ මහනායක පූජ්‍ය ඉනාමළුවේ ශ්‍රී සුමංගල හිමියන් සඳහන් කළේය. අද (05) දඹුල්ල මහා විහාරයේ පැවති මාධ්‍ය හමුවක් අමතමින් උන්වහන්සේ මේ බව කියා සිටියේය. දඹුල්ල පුජා භූමිය සංවර්ධනය කිරීමේ වැඩසටහන වසර 30 ක කාලයක් ඇණහිට තිබු අතර නැවතත් කඩිනම් යෝජනාවලියක් ලෙස නාගරික සංවර්ධන අධිකාරියට පැවරීමට කටයුතු කර තිබේ. කෙසේ වෙතත් පුජා භූමියෙන් ඉවත් කරන පවුල් වලට විකල්ප ඉඩම් නොදීම හේතුවෙන් සංවර්ධන කටයුතු මන්දගාමී ස්වභාවයක් ගෙන ඇති බව වාර්තා වේ. මේ හේතුවෙන් අදාළ පවුල් වලට ජාති භේදයකින් තොරව දඹුල්ල නගරයෙන්ම පහසුකම් සහිතව ඉඩම් කට්ටි ලබා දීමට කටයුතු කරන බව සියම් මහානිකායේ රංගිරි දඹුලු පාර්ශවයේ මහනායක පූජ්‍ය ඉනාමළුවේ ශ්‍රී සුමංගල හිමියන් ප්‍රකාශ කර තිබේ.", "URL": "https://sinhala.adaderana.lk/news.php?nid=41559", "Category": null, "Parent URL": null}