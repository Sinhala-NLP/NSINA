{"Source": "Adaderana", "Timestamp": "October 24, 2017 02:03 pm", "Headline": " ළඟම පාසල හොඳම පාසල- හුදු ප‍්‍රචාරක් පමණයි", "News Content": "දුෂ්කර ප‍්‍රදේශවල බරපතළ ගුරු හිඟයක් පවතිද්දී විද්‍යාපීඨ පත්වීම් ප‍්‍රධාන පෙළේ ජාතික පාසල්වලට ලබාදීම ගුරු හිඟයක් පවතින පාසල්වල දරුවන්ට සිදු කරන බරපතළ අසාධාරණයක් බව ලංකා ගුරු සංගමය පවසයි. නිවේදනයක් නිකුත් කරමින් එම සංගමය මේ බව පෙන්වා දී තිබේ. එම නිවේදනය, දුෂ්කර ප‍්‍රදේශවල බරපතළ ගුරු හිඟයක් පවතිද්දී විද්‍යාපීඨ පත්වීම් ප‍්‍රධාන පෙළේ ජාතික පාසල්වලට 2014/2016 අධ්‍යයන වර්ෂවල ජාතික අධ්‍යාපන විද්‍යාපීඨ ඩිප්ලෝමාව අවසන් කළ ගුරු සිසුන් 3736 කට 2017.10.20 දින අධ්‍යාපන අමාත්‍යාංශය විසින් අරලියගහ මන්දිරයේදී ගුරු පත්වීම් ප‍්‍රදානය සිදු කරන ලදී. මෙම ගුරුවරු ස්ථානගත කිරීමේදී ගුරු හිඟයක් පවතින පාසල් නොසලකා හැර ගුරු අතිරික්තයක් ඇති ප‍්‍රධාන පෙළේ ජාතික පාසල්වල විශාල ගුරුවරු සංඛ්‍යාවක් ස්ථානගත කිරීමට කටයුතු කර ඇත. මෙය අධ්‍යාපන අමාත්‍යාංශය ගුරුවරු ස්ථානගත කිරීමේදී දක්වන අවිධිමත් භාවය මනාව ප‍්‍රදර්ශනය කිරීමකි. කොළඹ ප‍්‍රධාන පෙළේ ජාතික පාසල් වන රාජකීය, විශාකා, දේවිබාලිකා, නාලන්ද, මහනාම වැනි පාසල්වලට නව පත්වීම්ධාරී විද්‍යාපීඨ ගුරුවරු විශාල පිරිසක් ස්ථානගත කර ඇත්තේ ජාතික පාසල්වල පවතින ගුරු අතිරික්තය තුලනය කිරීමට වසර 10 කට වැඩි සේවා කාලයක් ඇති ගුරුවරු ස්ථාන මාරු කරමින් තිබියදීය. දිවයිනේ බොහෝ දුෂ්කර පාසල්වල බරපතල ගුරු හිඟයක් පවතිද්දී ගුරු අතිරික්තයක් පවතින කොළඹ ප‍්‍රධාන පෙළේ ජාතික පාසල්වලම මෙම නවක පත්වීම්ධාරී ගුරුවරු ස්ථානගත කිරීමෙන් ගුරු හිඟයක් පවතින පාසල්වල දරුවන්ට බරපතළ අසාධාරණයක් සිදුකර ඇත. ‘ළඟම පාසල හොඳම පාසල’ යනුවෙන් හුදු ප‍්‍රචාරක ව්‍යාපෘතියක නිරත වන අධ්‍යාපන අමාත්‍යාංශය දුෂ්කර ප‍්‍රදේශවල ළඟම පාසලට ගුරුවරු ස්ථානගත කිරීම වෙනුවට කර ඇත්තේ අවිධමත් ලෙස කොළඹ ප‍්‍රධාන පෙළේ ජාතික පාසල්වලට ගුරුවරු ස්ථානගත කිරීමයි. එසේම දුෂ්කර පාසල්වල සහ පළාත් පාසල්වල වසර ගණනක් සේවය කළ ගුරුවරු ජාතික පාසල්වලට පැමිණීමට බලාපොරොත්තුවෙන් සිටියදී මෙසේ නවක ගුරුවරු මෙම පාසල්වල ස්ථානගත කිරීමෙන් එම ගුරුවරුන්ට ද බරපතල අසාධාරණයක් සිදු කොට ඇත. මේ වන විට ගුරු සිසු අනුපාතය 1:20 ක් වුවද ගුරු හිඟයක් පවතින්නේ මේ ආකාරයෙන් ගුරුවරු ස්ථානගත කිරීමේදී අවිධිමත්ව කටයුතු කිරීම නිසාය. ගුරුමාරු මණ්ඩලය හරහා ගුරු තුලනය සිදුවෙමින් තිබියදී එම මණ්ඩලවලට ද මෙම ගුරුවරු ස්ථානගත කිරීම දැනුම් දී නැත. මේ තුළින් සිදුවන්නේ ගුරු අතිරික්තය වර්ධනය වීමත් අවශ්‍යතාවය ඇති පාසල්වලට ගුරුවරු නොලැබී යාමත්ය. මේ තත්වය පිළිබඳව අවධානය යොමු කොට නව විද්‍යාපීඨ පත්වීම්ධාරී ගුරුවරු විධිමත්ව ස්ථානගත කරන ලෙස ඉල්ලා සිටිමු. මෙයට ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=79084", "Category": null, "Parent URL": null}