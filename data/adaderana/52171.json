{"Source": "Adaderana", "Timestamp": "June 22, 2015 04:39 pm", "Headline": "ලුණුවල අයඩින් ප්‍රතිශතය පරික්ෂා කිරීමට යයි", "News Content": "දිවයින පුරා අලෙවි කෙරෙන ලුණුවල අයඩීන් ප්‍රතිශතය පරික්ෂා කිරීමට පියවර ගන්නා බව පාරිභෝගික කටයුතු පිළිබද අධිකාරිය පවසයි.නිවේදනයක් නිකුත් කරමින් එම අධිකාරිය සඳහන් කළේ ලුණුවල ගුණාත්මක භාවය පිළිබඳ පාරිභෝගික ජනතාවගෙන් ලද පැමිණිලි මත මෙම පරීක්ෂණ සිදු කිරීමට පියවර ගෙන ඇති බවයි.ඒ අනුව වෙළදපළේ ඇති ලුණු සාම්පල ලබා ගෙන එහි අයඩීන් ප්‍රතිශතය පරික්ෂා කිරීම සඳහා රජයේ රස පරීක්ෂක දෙපාර්තමේන්තුව වෙත යොමු කරන බව සඳහන්ය.වෙළදපළේ අලෙවි කිරීමට ඇති ලුණු පැකට්ටුවක වියළි බරෙන් සියයට 97ක් අඩු නොවන පරිදි සෝඩියම් ක්ලෝරයිඩ් අන්තර්ගත විය යුතු බව පාරිභෝගික කටයුතු පිළිබද අධිකාරිය සඳහන් කළේය.මේ අතර පිටකොටුව ප්‍රදේශයේ වෙළදසැලක අලෙවිකරමින් තිබීයදී අත්අඩංගුවටගත් මිනිස් පරිභෝජනයට නුසුදුසු රටඉදි කිලෝග්‍රෑම් 4,200ක ප්‍රමාණයක් සත්ව ආහාර මුදාහරින ලෙසට මාළිගාකන්ද මහේස්ත්‍රාත් අධිකරණය නියෝග කර ඇත.පාරිභෝගික අධිකාරියේ විමර්ශන අංශයේ නිලධාරින් කණ්ඩායමක් විසින් සිදු කළ වැටලීමකදී සොයාගත් එම රටඉදි තොඟයේ වටිනාකම රුපියල් ලක්ෂ 16ක් පමණ වන බව සඳහන්ය.", "URL": "https://sinhala.adaderana.lk/news.php?nid=52171", "Category": null, "Parent URL": null}