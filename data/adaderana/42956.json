{"Source": "Adaderana", "Timestamp": "May 3, 2014 04:57 pm", "Headline": "පාප් වහන්සේගෙන් ඉල්ලීමක්", "News Content": "ශ්‍රී ලංකාව තුළ සමගි සන්ධාන ක්‍රියාවලිය සඳහා කැපවන ලෙස ශුද්ධොත්තම ෆ්‍රැන්සිස් පාප් වහන්සේ ඉල්ලීමක් කර තිබේ. ශ්‍රී ලාංකික බිෂොප්වරුන් පිරිසක් රෝමයේදී මුණගැසුණු අවස්ථාවේදී ශුද්ධොත්තම ෆ්‍රැන්සිස් පාප් වහන්සේ මෙම ඉල්ලීම කර ඇති බව විදෙස් මාධ්‍ය වාර්තා කරයි. ශ්‍රී ලංකාව තුළ කල්පවත්නා සාමයක් වෙනුවෙන් බිෂොප්වරුන්ට කළ හැකි කැපවීම ගැන පාප් වහන්සේ මෙහිදී පෙන්වාදී තිබේ. ලංකාව තුළ ආගමික සංවිධාන අතර ගැටුමක් ඇති නොවන ආකාරයෙන් කටයුතු කිරීම පිළිබඳව මෙහිදී සාකච්ඡාවට ලක්ව ඇතැයි පැවසේ. මෑතක සිට ශ්‍රී ලංකාව තුළ ආගමික සංවිධාන අතර මතුව ඇති මතබේදකාරී තත්ත්වය ‍ජාතික සමගියට බාධාවක්වී තිබේ. මෙම තත්ත්වය හමුවේ බිෂොප්වරුන්‍ සන්සුන්ව ක්‍රියා කරමින් ආගමික සමගිය ඇතිකරලීම සඳහා යහපත් සංවාදයක් ගොඩනැගීමේ අවශ්‍යතාවය ශුද්ධොත්තම ෆ්‍රැන්සිස් පාප් වහන්සේ පෙන්වාදී ඇතැයි විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=42956", "Category": null, "Parent URL": null}