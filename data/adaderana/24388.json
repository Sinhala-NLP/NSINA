{"Source": "Adaderana", "Timestamp": "May 20, 2012 02:00 pm", "Headline": "මත්ද්‍රව්‍ය නාශක නිලධාරීන් ලෙස පෙනී සිටි දෙදෙනෙකු කොටුවෙයි", "News Content": "පොලිස් මත්ද්‍රව්‍ය නාශක කාර්යාංශයේ නිලධාරීන් ලෙස පෙනී සිටි පුද්ගලයින් දෙදෙනෙකු කොහුවල පොලිසිය විසින් අත්අඩංගුවට ගෙන තිබේ. ඊයේ(19) රාත්‍රී සිදුකළ වැටලීමක දී මොවුන් අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. මත්ද්‍රව්‍ය නාශක කාර්යාංශයේ නිලධාරීන් ලෙස පෙනී සිට යම් යම් පුද්ගලයින් පරීක්ෂා කරමින් ඔවුන් සතුව පැවති වටිනා භාණ්ඩ ‍සොරාගෙන ඇති බව අජිත් රෝහණ මහතා ප්‍රකාශ කළේය. මෙවැනි සිද්ධීන් පිළියන්දල, දෙහිවල සහ කොහුවල ප්‍රදේශවලින් වාර්තා වී ඇති බවත් ඔහු පෙන්වාදුන්නේය. යම්කිසි පුද්ගලයෙකු පොලිස් මත්ද්‍රව්‍ය නාශක කාර්යාංශයේ හෝ අපරාධ පරීක්ෂණ දෙපාර්තමේන්තුවේ යැයි පවසමින් යම් වැටලීමකට හෝ පරීක්ෂා කිරීමකට ලක්කරයි නම් ඔහුගේ හැඳුනුම්පත පරීක්ෂා කරන ලෙසත්, කිසියම් සැකයක් ඇතිවුවහොත් ළඟම පිහිටි පොලිස් ස්ථානයට හෝ 119 අංකයට දැනුම් දෙන ලෙස පොලිස් මාධ්‍ය ප්‍රකාශකවරයා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=24388", "Category": null, "Parent URL": null}