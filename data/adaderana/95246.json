{"Source": "Adaderana", "Timestamp": "August 30, 2018 03:21 pm", "Headline": "හිටපු ධීවර නියෝජ්‍ය ඇමතිට රට යන්න අවසර", "News Content": "මිගමුව කලපුව සංවර්ධන ව්‍යාපෘතිය සඳහා වෙන් කර තිබූ රුපියල් මිලියන දාහතරකට ආසන්න මුදලක් ඉකුත් ජනාධිපතිවරණය සමයේ එවකට ජනාධිපති අපේක්ෂක මහින්ද රාජපක්ෂ මහතාගේ දේශපාලන කටයුතු සඳහා වැය කළේ යැයි චෝදනා ලබා සිටින හිටපු ධීවර නියෝජ්‍ය අමාත්‍ය සරත් කුමාර ගුණරත්න මහතාට විදේශ ගත වීම සඳහා කොළඹ මහාධිකරණය අවසර ලබා දුන්නේය. මෝසමක් මාර්ගයෙන් කොළඹ මහාධිකරණ විනිසුරු ශ්‍රි ශෂී මහෙන්ද්‍රන් මහතා ඉදිරියෙන් කරුණු දැක්වූ විත්තිකාර සරත් කුමාර ගුණරත්න මහතා වෙනුවෙන් පෙනී සිටි නීතිඥවරු තම සේවාදායකයාට ඔක්තෝබර් මස පළ වන දා සිට ඔක්තෝම්බර් මස 16 වන දා දක්වා කාල සීමාව තුළ ඉන්දියාවේ සංචාරය කිරීමට අවශ්‍යව ඇති බව කියා සිටියේය. ඒ සඳහා දැනට පණවා තිබෙන විදෙස් ගමන් තහනම අදාල කාල සීමාව සඳහා ලිහිල් කරන්නැයි එම නීතිඥවරු ඉල්ලීම් කළේය. එම ඉල්ලීමට නීතිපතිවරයා වෙනුවෙන් පෙනී සිටි රජයේ නීතිඥවරයා විරෝධය පළ කළේ නැහැ. ඒ අනුව විත්තිකාර සරත් ගුණරත්න මහතාට ඉල්ලා සිටින කාල සීමාව සඳහා විදේශගත වීමට අනුමැතිය දුන් මහධිකරණ විනිසුරු ශෂී මහෙන්ද්‍රන් මහතා එම කාල සීමාව සඳහා දැනට පණවා තිබෙන විදෙස් ගමන් තහනම ඉවත් කරන්නැයි ආගමන සහ විගමන පාලකවරයාට නියම කළේය.", "URL": "https://sinhala.adaderana.lk/news.php?nid=95246", "Category": null, "Parent URL": null}