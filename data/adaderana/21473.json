{"Source": "Adaderana", "Timestamp": "January 18, 2012 02:09 pm", "Headline": "විනිසුරුවරයකු නිවාඩු නිසා ෆොන්සේකාගේ පෙත්සම් විභාගය කල්යයි", "News Content": "පළමුවන යුදාධිකරණ විනිසුරුවරුන්ගේ පත්වීම් අභියෝගයට ලක් කරමින් හිටපු යුද හමුදාපති සරත් ෆොන්සේකා මහතා විසින් ඉදිරිපත් කළ පෙත්සම විභාග කිරීම අභියාචනාධිකරණය තවදුරටත් කල් තබනු ලැබිණි. රංජිත් ද සිල්වා සහ අනිල් ගුණරත්න යන විනිසුරු මඩුල්ල හමුවේ අදාළ පෙත්සම අද විභාග කිරීමට නියමිතව තිබුණු බව අද දෙරණ අධිකරණ වාර්තාකරු පවසයි. එහෙත් රංජිත් ද සිල්වා විනිසුරුවරයා නිවාඩු ලබා සිටීම නිසා එම පෙත්සම පෙබරවාරි මස පළමු වැනිදා දක්වා කල් තැබීමට අභියාචනාධිකරණය තීරණය කරන ලදී. එදිනට සිරගතව සිටින සරත් ෆොන්සේකා මහතා අධිකරණයට ඉදිරිපත් කරන ලෙස ද අභියාචනාධිකරණ නියෝගයේ සඳහන්වේ. පළමු වන යුදාධිකරණය සඳහා විනිසුරුවරු පක්ෂග්‍රාහී අයුරින් කටයුතු කිරීම නිසා තමන්ට සාධාරණ නඩු විභාගයක් නොලැබුණු බව ෆොන්සේකා මහතා සිය පෙත්සමෙන් පෙන්වා දී ඇත.", "URL": "https://sinhala.adaderana.lk/news.php?nid=21473", "Category": null, "Parent URL": null}