{"Source": "Adaderana", "Timestamp": "June 5, 2015 05:20 pm", "Headline": "වෙලේසුදාගේ සොහොයුරා ඇතුළු දෙන්නෙක් යළි රිමාන්ඩ්", "News Content": "මහාපරිමාණ හෙරොයින් ජාවාරම්කරුවෙකු වන වෙලේසුදා නොහොත් සමන්ත කුමාර නැමැති සැකකරුගේ සොහොයුරා ඇතුළු විත්තිකරුවන් දෙදෙනෙකු යළිත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. ඔවුන් ලබන 19 වනදා දක්වා රක්ෂිත බන්ධනාගාර ගත කිරිමට කොළඹ ප්‍රධාන මහේස්ත්‍රාත් නියෝග කර ඇත. අදාළ නඩුව අද විභාගයට ගත් අවස්ථාවේ අපරාධ පරික්ෂණ දෙපාර්තමේන්තුව අධිකරණය හමුවේ ප්‍රකාශ කර ඇත්තේ මෙම සැකකරුවන් මත්ද්‍රව්‍ය ජාවාරම් වලින් උපයාගත් රුපියල් කෝටි 2 හමාරකට අධික මුදල් වලින් ඉඩම් දෙකක් සහ දේපළ ලබාගෙන ඇති බවයි.ඔවුන්ට එරෙහිව මුදල් විශුද්ධිකරණ පනත යටතේ පරීක්ෂණ සිදුකරන බව අපරාධ පරික්ෂණ දෙපාර්තමේන්තුව ප්‍රකාශ කර තිබේ.", "URL": "https://sinhala.adaderana.lk/news.php?nid=51807", "Category": null, "Parent URL": null}