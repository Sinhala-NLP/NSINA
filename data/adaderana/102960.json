{"Source": "Adaderana", "Timestamp": "January 24, 2019 09:43 am", "Headline": "ඉන්දීය-නවසීලන්ත එක්දින තරගයේ පළමු ජය ඉන්දියාවට", "News Content": "සංචාරක ඉන්දීය කණ්ඩායම සහ නවසීලන්ත කණ්ඩායම අතර පැවැත්වෙන එක්දින තරගාවලියේ පළමු තරගය ඩක්වත් ලුවිස් න්‍යායට අනුව කඩුලු 8කින් ජය ගැනීමට ඉන්දීය කණ්ඩායම සමත් වුණි. තරගයේ කාසිය වාසිය දිනූ නවසීලන්ත කණ්ඩායම ප්‍රථමයෙන් පන්දුවට පහරදීමට තීරණය කළේය. ඒ අනුව පිටියට පිවිසි නවසීලන්ත කණ්ඩායම පන්දුවාර 38ක් අවසානයේදී සියලු දෙනා දැවී රැස් කළ ලකුණූ සංඛ්‍යාව 157කි. නවසීලන්ත ඉනිමේ මුල් පෙල පිතිකරුවන් ආසාර්ථක වන විටදී නායක කේන් විලියම්සන් හුදකලා සටනක නිරත වෙමින් අර්ධ ශතකයක් ලබා ගත්තේ නවසීලන්ත ඉනිමට ගොඩනගමිනි. පන්දු 81කට මුහුණදුන් විලියම්සන්ගේ ඉනිම ලකුනු 64කට සීමා කරමින් නවසීලන්ත ඉනිමේ 7වන කඩුල්ල ලෙස දවා දැවීමට කුල්දීප් යාදෙව් සමත් වුණි. පන්දු යැවීමේදී කුල්දීප් යාදෙව් ලකුණු 39කට කඩුලු 4ක් දවා ගත් අතර මොහොමඩ් ෂාමි ලකුණු 19කට කඩුලු 3ක් දවා ගත්තේය. ලකුණු 158ක ජයග්‍රාහී ඉලක්කය හඹායාමට පිටියට පිවිසි ඉන්දීය කණ්ඩායමට පන්දුවාර 10ක් අවසානයේදී අයහපත් ආලෝකය හේතුවෙන් තරගය නතර කිරීමට සිදු වුණි. නැවතත් ස්වල්ප වේලාවකට පසු ඉන්දීය ඉනිම ආරම්භ කළ අතර ඔවුන්ට පන්දුවාර 49ක් අවසානයේදී ලකුණූ 156ක ඉලක්කයක් හිමි වු අතර එම ඉලක්කය හඹාගිය ඉන්දීය කණ්ඩායම පන්දුවාර 34යි පන්දු 5කදී කඩුලු 2ක් පමණක් දැවී එම ඉලක්කය පසුකර ගියේය. ඉන්දියාව වෙනුවෙන් ශිකර් ධවාන් නොදැවී ලකුණූ 75ක් රැස් කළ අතර නායක විරාත් කෝලි ලකුණූ 45ක් රැස් කළේය. ඒ අනුව තරග 5කින් සමන්විත එක්දින තරගාවලිය මේ වන විට 1ට 0ක් ලෙස පෙරමුණ ගෙන සිටින්නේ ඉන්දීය කණ්ඩායමයි.", "URL": "https://sinhala.adaderana.lk/news.php?nid=102960", "Category": null, "Parent URL": null}