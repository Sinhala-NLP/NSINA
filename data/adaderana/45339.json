{"Source": "Adaderana", "Timestamp": "August 14, 2014 07:01 am", "Headline": "ලාංකික ධීවරයින් 16ට නිදහස ලැබෙයි", "News Content": "ඉන්දීය අත්අඩංගුවේ සිටි ශ්‍රී ලාංකීය ධීවරයින් 16 දෙනෙකු නිදහස් කර තිබේ. ධීවර අමාත්‍යංශය කියා සිටියේ ඉන්දියාවේ කර්ණාඨක ප්‍රාන්තයේ අත්අඩංගුවේ සිටි ධීවරයින් පිරිසක් මෙලෙස නිදහස් කර ඇති බවයි. නිදහස ලැබු ධීවරයින් ඉදිරි සතිය තුළ මෙරටට ගෙන්වා ගැනීමට කටයුතු කරන බව ධීවර අමාත්‍යංශය පවසයි. මේ අතර මෙරට අත්අඩංගුවේ සිටින සියළු ඉන්දීය ධීවරයින් නිදහස් කරන ලෙස ජනාධිපති මහින්ද රාජපක්ෂ මහතා උපදෙස් ලබාදී තිබේ. හෙටට යෙදී ඇති ඉන්දීය නිදහස් දිනය වෙනුවෙන් මෙම ධීවරයින් නිදහස් කරන ලෙස ජනාධිපතිවරයා නියෝග කර ඇත. මේ වනවිට ඉන්දීය ධීවරයින් 95 දෙනෙකු මෙරට අත්අඩංගුවේ සිටියි. ඔවුන් යාපනය සහ මන්නාරම බන්ධනාගාරවල රඳවා සිටින අතර අද දිනයේ අධිකරණ වෙත ඉදිරිපත් කිරීමට නියමිත බව ධීවර අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=45339", "Category": null, "Parent URL": null}