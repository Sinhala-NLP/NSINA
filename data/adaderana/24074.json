{"Source": "Adaderana", "Timestamp": "May 7, 2012 01:15 pm", "Headline": "තොරතුරු ලබාගැනීමේ නිදහස පිළිබඳ පනත යළි ගෙනඒම ගැන සාකච්ඡාවක්", "News Content": "තොරතුරු ලබාගැනීමේ නිදහස පිළිබඳ පනත් කෙටුම්පත යළි පාර්ලිමේන්තුවට ඉදිරිපත් කිරීම පිළිබඳ හෙට(08) දිනයේ කතානායකවරයා සමඟ සාකච්ඡා කරන බව විපක්ෂයේ ප්‍රධාන සංවිධායක ජෝන් අමරතුංග මහතා පවසයි. අදාළ කෙටුම්පත සම්මත කරගැනීමේ දැඩි අවශ්‍යතාවක් පවතින බව අද දෙරණ කළ විමසීමක දී මන්ත්‍රීවරයා කියා සිටියේය. රජය විසින් ඒ සම්බන්ධ යෝජනාවක් ගෙනඑන බව ප්‍රකාශ වුවද පනත පාර්ලිමේන්තුවට ඉදිරිපත් කෙරෙන බවක් පෙනී නොයන බව ද ඒ මහතා සඳහන් කළේය. තොරතුරු ලබාගැනීමේ නිදහසේ වැදගත්කම පිළිබඳ උගත් පාඩම් හා ප්‍රතිසන්ධාන කොමිසන් සභා වාර්තාවේ නිර්දේශ මගින් ද තහවුරු කර ඇති බව ජෝන් අමරතුංග මහතා පෙන්වාදුන්නේය. විපක්ෂ නායක රනිල් වික්‍රමසිංහ මහතාගේ උපදෙස් මත කරු ජයසුරිය මන්ත්‍රීවරයා විසින් \"තොරතුරු දැන ගැනීමේ නිදහස\" නමින් පෞද්ගලික යෝජනාවක් ලෙස අදාළ පනත අවස්ථා දෙකක දී පාර්ලිමේන්තුවට ඉදිරිපත් කෙරුණි. දෙවන අවස්ථාවේ දී ඒ පිළිබඳ පැවති ඡන්ද විමසීමෙන් අදාළ යෝජනාව ප්‍රතික්ෂේප වූ අතර ඒ පිළිබඳ රජය විසින් යෝජනාවක් ගෙන එන බව ප්‍රකාශ විය. මේ අතර අදාළ යෝජනාව සම්බන්ධයෙන් කටයුතු කිරීම සඳහා ජෝන් අමරතුංග මන්ත්‍රීවරයා වෙත විපක්ෂනායකවරයා විසින් උපදෙස් ලබා දී ඇති බව අද එක්සත් ජාතික පක්ෂය නිකුත් කර ඇති නිවේදනයක් මඟින් පෙන්වා දී ඇත. මීට පෙර ප්‍රතික්ෂේප වූ යෝජනාවේ වෙනස්කම් සිදුකර නොමැති බව ද ඒ සම්බන්ධව අද දෙරණ ජෝන් අමරතුංග මහතාගෙන් කළ විමසීමක දී ඒ මහතා ප්‍රකාශ කළේය. අදාළ යෝජනාව ගෙන ඒම සම්බන්ධයෙන් මේ මොහොතේ අදහස් පළ කළ නොහැකි බව මේ සම්බන්ධයෙන් ජනමාධ්‍ය අමාත්‍ය ලක්ෂ්මන් යාපා අබේවර්ධන මහතාගෙන් අද දෙරණ කළ විමසීමක දී ඔහු කියා සිටියේය.", "URL": "https://sinhala.adaderana.lk/news.php?nid=24074", "Category": null, "Parent URL": null}