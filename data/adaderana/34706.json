{"Source": "Adaderana", "Timestamp": "June 7, 2013 09:53 am", "Headline": " කටුනායක අපුරු සිද්ධියක් ජෝන් ලෙජන්ඩ් හෙළිකරයි", "News Content": "ජනප්‍රිය අමෙරිකානු ගායකයෙකු මෙන්ම ගීත රචකයෙකු වන ‍ජෝන් ලෙජන්ඩ් 2011 වසරේදී කටුනායක ගුවන් තොටුපළේදී මුහුණ පෑ සිදුවීමක් හෙළි කර තිබේ. නිවාඩුවක් ගත කිරීම සඳහා සිය පෙම්වතිය සමග මාලදිවයිනට යන අතරමගදී කටුනායක ගුවන් තොටුපළට ගොඩබට අවස්ථාවේ වූ සිදුවීමක් එසේ ඔහු හෙළි කර ඇත. සිය පෙම්වතිය සමග විවාහ ගිවිස ගැනීමෙන් පසු ඇයට පැළඳීම සඳහා මිලදී ගත් මුදුව තම බෑගයේ පෙට්ටියක තිබියදී කටුනායක ගුවන් තොටුපළේ ආරක්ෂක නිලධාරියෙකු තමාගෙන් එහි ඇත්තේ කුමක්දැයි විමසූ බව ජෝන් ලෙජන්ඩ් කියයි. කෙසේ වෙතත් සිය පෙම්වතිය අදාළ මුදුව ගැන කිසිවක් නොදන්නා බවත් ඇය පුදුම කිරීම සඳහා තමන් විසින් මිලදී ගෙන තිබූ එම මුදුව ගැන තොරතුරු හෙළි කිරීමට සිදුවෙතැයි තමන් වික්ෂිප්ත වූ බව ලෙජන්ඩ් පවසා තිබේ. ආරක්ෂක නිලධාරීයා තමාගෙන් එම ප්‍රශ්නය අසද්දි පෙම්වතිය ද අසල සිටීම නිසා තමන් එසේ වික්ෂිප්ත වූ බව හෙතෙම සඳහන් කර ඇත. කෙසේ වෙතත් අවසානයේ කටුනායක ගුවන් තොටුපළේ ආරක්ෂක නිලධාරීයා ඒ ගැන තවදුරටත් නෑසු බැවින් තමන්ට ඉන් සහනයක් සිදුවු බවද හෙතෙම බ්‍රිතාන්‍යයේ \"ග්ලැමර්\" සඟරාවට පවසා තිබේ. මුද්ද ගැන තොරතුරු කීමට සිදුවුවා නම් සිය පෙම්වතිය වික්ෂිප්ත කිරීමට තිබූ අවස්ථාව නොලැබී යන බවද ඔහු සඳහන් කර ඇත.", "URL": "https://sinhala.adaderana.lk/news.php?nid=34706", "Category": null, "Parent URL": null}