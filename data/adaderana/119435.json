{"Source": "Adaderana", "Timestamp": "September 18, 2019 09:48 pm", "Headline": "දක්ෂිණ අධිවේගී මාර්ගයේ කොටසක් නාය යයි", "News Content": "ඉදි කෙරෙමින් පවතින දක්ෂිණ අධිවේගී මාර්ගයට අයත් කිරින්ද වලකන්ද ප්‍රදේශයේ විශාල කොටසක් ඊයේ (17) රාත්‍රී නාය ගොස් ඇති බව වාර්තා වේ. මාතර සහ හම්බන්තොට දිස්ත්‍රික්ක මායිමේ පිහිටා ඇති කිරින්ද වලකන්ද ප්‍රදේශයේදී දක්ෂිණ අධිවේගී මාර්ගය මෙලෙස නායයෑමට ලක්ව තිබේ. ප්‍රදේශයට ඇද හැලුණු අධික වර්ෂාවත් සමඟ ඊයේ (17) රාත්‍රී කාලයේදී නායයාම සිදුව ඇතැයි ප්‍රදේශවාසීහු කියති. දක්ෂිණ අධිවේගී මාර්ගයේ මාතර ගොඩගම සිට මත්තල දක්වා කොටසෙහි ඉදිකිරීම් අවසන් අදියරේ පවතින අතර එහි ඉදිකිරීම් සිදුකෙරෙන වලකන්ද ප්‍රදේශයේ අඩි තුන්සීයක් පමණ දිගින් සහ අඩි හැත්තෑපහක පමණ උසින් යුතු ප්‍රදේශයක් මෙලෙස නාය ගොස් ඇත. වලකන්ද ප්‍රදේශයේදී අඩි දෙසීයක් පමණ උසින් යුතු කන්ද කපා මාර්ගය ඉදිකර ඇතැයි ප්‍රදේශවාසීහු කියති. නාය ගොස් ඇති ස්ථානය පරීක්ෂා කිරීමට දක්ෂිණ අධිවේගී මාර්ග ව්‍යපෘතියේ නිලධාරීන් අද (18) දිනයේදී පැමිණ සිටි ආකාරය දක්නට හැකි වු බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=119435", "Category": null, "Parent URL": null}