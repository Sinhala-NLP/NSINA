{"Source": "Adaderana", "Timestamp": "September 13, 2010 11:26 am", "Headline": "ඉරාන වාණිජ ඇමති ශ්‍රී ලංකාවට එයි ", "News Content": "ඉරාන වාණිජ කටයුතු පිළිබඳ අමාත්‍යවරයා ඇතුළු නියෝජිත පිරිසක් ශ්‍රී ලංකාවට පැමිණීමට නියමිතය. ශ්‍රී ලංකාව හා ඉරානය අතර කොළඹදී පැවැත්වෙන ආර්ථික හා වෙළඳ සහයෝගීතා කමිටු රැස්වීමට සහභාගි වීම මෙම සංචාරයේ අරමුණ බව ද සඳහන්ය. 09 වන වරට පැවැත්වෙන මෙම කමිටුව සැප්තැම්බර් 13 වන දින සිට 15 වන දින දක්වා පැවැත්වේ. මෙහිදී දෙරට අතර අවබෝධතා ගිවිසුම් කිහිපයක් හා තීරු බදු ලිහිල් කිරීම හා වරාය කටයුතු සම්බන්ධ සහයෝගිතා ගිවිසුමක් ද අත්සන් තැබීමට නියමිතව ඇත. එමෙන්ම මෙම රැස්වීමේදී ශ්‍රී ලංකාව හා ඉරානය අතර විද්‍යා, සංස්කෘතික, කලා කටයුතු හා ප්‍රමිතිකරණය යන ක්ෂේත්‍ර පිළිබඳ ගිවිසුම් කිහිපයක් ද අත්සන් කිරීමට නියමිතව තිබේ. වෙළඳ සේවා කටයුතු වැඩි දියුණු කිරීම, ජාත්‍යන්තර ප්‍රදර්ශන පැවැත්වීම, නාවික සබඳතා වර්ධනය කිරීම, ඉංජිනේරු හා තාක්ෂණික ව්‍යාපෘති ක්‍රියාවට නැංවීම ද මෙම කමිටුවේ න්‍යායය පත්‍රයට ඇතුළත්ය.", "URL": "https://sinhala.adaderana.lk/news.php?nid=10829", "Category": null, "Parent URL": null}