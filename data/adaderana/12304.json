{"Source": "Adaderana", "Timestamp": "November 21, 2010 04:10 pm", "Headline": "රතු කුරුස වසාදාන්නට නියෝග කර නෑ", "News Content": "ජාත්‍යන්තර රතුකුරුස සංවිධානයේ මෙරට කාර්යාල වසා දැමීමට රජය කිසිදු ‍නියෝගයක් නිකුත් කර නැතැයි ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පවසයි. අදාළ සංවිධානය මේ වන තෙක් ශ්‍රි ලංකාවේ සිය කටයුතු නිසි පරිදි පවත්වාගෙන යන බව අද දෙරණ කළ විමසීමකදී ඔහු සඳහන් කළේය. කෙසේ වුව ද මෙරට යුධමය වාතාවරණය අවසන් වී ඇති බැවින් ඔවුන් උතුරු ප්‍රදේශයේ රැඳී සිටීමේ අවශ්‍යතාව මෙතෙක් තක්සේරු කර නැතැයි ද ලක්ෂ්මන් හුළුගල්ල මහතා පැවසීය. එසේ වුවද යාපනය සහ වව්නියාව ප්‍රදේශවල පවත්වාගෙන යන ජාත්‍යන්තර රතුකුරුස සංවිධානයේ කාර්යාල වසා දමා එහි කටයුතු කොළඹ සිට ක්‍රියාත්මක කිරීමට ශ්‍රි ලංකා රජය උපදෙස් දී ඇතැයි එම සංවිධානය විදෙස් මාධ්‍ය වෙත ප්‍රකාශ කර තිබුණි.", "URL": "https://sinhala.adaderana.lk/news.php?nid=12304", "Category": null, "Parent URL": null}