{"Source": "Adaderana", "Timestamp": "November 19, 2013 06:28 am", "Headline": " දෙවන පදවි ප්‍රාප්තියේ තෙවෙනි සංවත්සරය අදයි", "News Content": "ජනාධිපති මහින්ද රාජපක්ෂ මහතාගේ දෙවන පදවි ප්‍රාප්තියේ තෙවන වර්ෂ සංවත්සරය අදට යෙදී තිබේ. ප්‍රථම වරට 2005 වසරේ නොවැම්බර් මස 19 වන දින මහින්ද රාජපක්ෂ මහතා ජනාධිපති ධුරයේ වැඩ භාරගනු ලැබුවේය. 2010 වසරේ ජනවාරි මස 26 වන දින පැවති ජනාධිපතිවරණයෙන් ද විශිෂ්ට ජයග්‍රහණයක් අත්කරගත් මහින්ද රාජපක්ෂ මහතා එම වසරේ නොවැම්බර් මස 19 වන දින දෙවන වරට ජනාධිපති ධුරයේ වැඩ භාරගැනීම සිදුකළේය. 1970 වසරේ පැවති මහ මැතිවරණයෙන් ලාභාලතම මන්ත්‍රීවරයා ලෙස බෙලිඅත්ත ආසනය නියෝජනය කරමින් මහින්ද රාජපක්ෂ මහතා පාර්ලිමේන්තුවට තේරී පත්විය. එතැන් පටන් පාර්ලිමේන්තු මන්ත්‍රීවරයෙකු, ඇමතිවරයෙකු, විපක්ෂ නායකවරයෙකු සහ අගමැතිවරයෙකු ලෙස කටයුතු කළ මහින්ද රාජපක්ෂ මහතා ජනාධිපති ධුරයේ මේ වන විට වසර 8ක කාලයක් කටයුතු කර තිබේ. වසර 30ක් පැවති කුරිරු ත්‍රස්තවාදය නිමාකරමින් රට එක්සේසත් කළ රාජ්‍ය නායකයා වශයෙන් මහින්ද රාජපක්ෂ මහතා ඉතිහාස පොතට ඇතුළත්ව සිටියි. මේ අතර රජයට විවිධ විවේචන කරන උදවියට පවා ශ්‍රී ලංකාව ලබා ඇති දියුණුව පිළිගන්නට සිදුවී ඇති බව ජනාධිපති මහින්ද රාජපක්ෂ මහතා පවසයි. ඔහු පෙන්වා දෙන්නේ සංවර්ධනය සහ ජනතාවගේ දියුණුව ඉවසිය නොහැකි පිරිස් විවිධ අවස්ථා වල රජයට අපරාධ චෝදනා ගෙන එන බවයි. අඩු ආදායම් ලාභීන් වෙනුවෙන් ඉදිකෙරුණු “මිහිදු සෙන්පුර“ නිවාස සංකීර්ණය විවෘත කිරීමේ අවස්ථාවට එක්වෙමින් ජනාධිපති මහින්ද රාජපක්ෂ මහතා මෙම අදහස් පල කළේය.", "URL": "https://sinhala.adaderana.lk/news.php?nid=38948", "Category": null, "Parent URL": null}