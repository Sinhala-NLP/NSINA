{"Source": "Adaderana", "Timestamp": "June 1, 2015 01:07 pm", "Headline": "ඇමති අර්ජුනට මහරජ ගැමුණු හා සිරිපැරකුම් බලා ඉගෙනගත හැකියි", "News Content": "ජූනි 05 සිට 08 දක්වා පැවැත්වීමට නියමිතව පැවති දැවැන්ත පාගමන දකුණේ ජනතාවගෙන් එල්ලවුණු විරෝධය හේතුවෙන් කල්දමන්නට සිදුවුණු බව පිවිතුරු හෙළ උරුමයේ නායක,බස්නාහිර පළාත් සභා මන්ත්‍රී උදය ගම්මන්පිල මහතා පවසයි.හිටපු ජනාධිපති මහින්ද රාජපක්ෂ මහතාට යළි රටේ නායකත්වය බාරදෙනු වස් සංවිධානය කෙරෙන රැළි මාලාවේ මාතර රැළිය ජූනි මස 12 වන දින පැවැත්වෙන බැවින් ඒ ආසන්නයේ දිනයක් යොදාගැනීමට තමන් අකමැති බව දකුණේ ජනයා පවසන වග ගම්මන්පිල මහතා සඳහන් කළේය.ඒ නිසාම මාතර රැළියට සහභාගිවීමට හා ඒ වෙනුවෙන් කටයුතු සංවිධානය කිරීමට ඇති බැවින් 12 වන දින පසුවී වෙනත් දිනයක් ඒ සඳහා යොදාගන්නා ලෙස දකුණේ ජනයා කළ ඉල්ලීමට කන්දී 12 වනදායින් පසුව මෙම පාගමන සංවිධානය කරන බව හෙතෙම කියා සිටියේ අද(01) නාරාහේන්පිට අභයාරාමයේ පැවති මාධ්‍ය හමුවකදීය.පන්සල්වල දේශපාලනය කිරීම හිරිකිත දෙයක් ලෙස අමාත්‍ය අර්ජුන රණතුංග මහතා පවසා ඇත්තේ එතුමාගේ නොදැනුවත්කම නිසා බවත්, මේ රටේ අතීත රජ කාලයේ පවා පන්සල් කේන්ද්‍ර කරගනිමින් දේශපාලන කටයුතු සිදුකෙරෙනු බව ඔහු සිහිපත් කළේය.අතීතය නොදැනුවත්කම නිසා අමාත්‍යවරයා එලෙස සඳහන් කළද ඔහුට සිරිපැරකුම් හෝ මහරජ ගැමුණු වැනි චිත්‍රපටයක් නරඹා හෝ ඉතිහාසය ගැන ඉගෙනගත හැකි බව ගම්මන්පිල මහතා මෙහිදී අවධාරණය කළේය.ව්‍යවස්ථාදායක සභාවට ජනාධිපතිවරයා විසින් චම්පික රණවක මහතා යෝජනා කර ඇති බවත්,අගමැතිවරයා විසින් විජයදාස රාජපක්ෂ මහතා යෝජනා කර ඇති බවත් දැනගන්නට ඇතැයි පෙන්වා දුන් ගම්මන්පිල මහතා ඒ දෙදෙනා සමගම පුද්ගලික අමනාපයක් නොමැති බව කියා සිටියේය.එසේ වුවද ව්‍යවස්ථාදායක සභාව විසින් රාජ්‍ය සේවා කොමිෂන් සභාව පත්කරන බැවින් රාජ්‍ය සේවා කොමිසම සියලුම රාජ්‍ය සේවකයින්ගේ පත්කිරීම්,මාරු කිරීම් හා විනය ක්‍රියාමාර්ග සම්බන්ධයෙන් තීන්දු තීරණ ගන්නා බැවින් අමාත්‍යවරුන් ඊට පත්වීමෙන් එහි 'සබැඳියාව'ගැටළු ඇති කරන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=51713", "Category": null, "Parent URL": null}