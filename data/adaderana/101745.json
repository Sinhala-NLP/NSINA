{"Source": "Adaderana", "Timestamp": "January 3, 2019 02:07 pm", "Headline": "බේරුවල දී හෙරොයින් සමඟ අත්අඩංගුවට ගත් සැකකරුවන් යළි රිමාන්ඩ්", "News Content": "ඉකුත්දා බේරුවල ප්‍රදේශයේදී හෙරොයින් මත්කුඩු කිලෝ ග්‍රෑම් 231ක් සොයා ගැනීමේ සිද්ධියට අදාළව අත් අඩංගුවට ගන්නා ලද එම මත්ද්‍රව්‍ය තොගය ප්‍රවාහනය කළ ට්‍රෝලර් යාත්‍රාවෙ හිමිකරු ඇතුළු සැකකරුවන් තිදෙනෙකු ලබන 11 වනදා දක්වා තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියම කළේය. පොලිස් මත්ද්‍රව්‍ය නාශක කාර්යාංශය මගින් අත්අඩංගුවට ගත් මෙම සැකකරුවන් කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියට පමුණුවනු ලැබීය. පොලිස් මත්ද්‍රව්‍ය නාශක කාර්යාංශය අධිකරණයට දන්වා සිටියේ මෙම සිද්ධිය සම්බන්ධයෙන් තවදුරටත් පරීක්ෂණ සිදුකරන බවයි. මෙම සැකකරුවන් තුන් දෙනාට එරෙහිව චෝදනා ගොනු කරන ආකාරය. පිළිබඳව මීළඟ දින අධිකරණය දැනුවත් කරන්නැයි මහෙස්ත්‍රාත්වරිය පොලීසියට නියම කළේය. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත්වරිය සැකකරුවන් ලබන 11 වනදා දක්වා තවදුරට රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් ද පොලිසියට නියම කළේය.", "URL": "https://sinhala.adaderana.lk/news.php?nid=101745", "Category": null, "Parent URL": null}