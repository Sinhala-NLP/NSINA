{"Source": "Adaderana", "Timestamp": "March 26, 2012 04:34 pm", "Headline": "ෆොන්සේකාගේ පෙත්සම මැයි 07 විභාගයට ගැනෙයි", "News Content": "පළමුවන යුද අධිකරණ තීන්දුව අහෝසි කරන ලෙස ඉල්ලා හිටපු යුද හමුදාපති සරත් ෆොන්සේකා මහතා ඉදිරිපත් කළ පෙත්සම විභාග කිරීම අභියාචනාධිකරණය විසින් කල්දමා තිබේ. අදාළ පෙත්සම අද(26) කැඳවූ අවස්ථාවේ දී සිර දඬුවම් විඳින සරත් ෆොන්සේකා මහතා ද අධිකරණය වෙත ඉදිරිපත් කර තිබිණි. පෙත්සම මැයි මස 07 වන දින විභාග කරන බව මෙහිදී අධිකරණය සඳහන් කරනු ලැබීය. එදිනට මේ සම්බන්ධව කරුණු දක්වන ලෙස ද අධිකරණය දෙපාර්ශවයේ නීතිඥවරුන් වෙත නියෝග කර තිබේ. සක්‍රීය හමුදා සේවයේ යෙදී සිටියදී ක්‍රියාකාරී දේශපාලනයේ නිරත වූ බවට චෝදනා කරමින් සරත් ෆොන්සේකා මහතාට එරෙහිව පළමුවන යුද අධිකරණය පත්කරනු ලැබීය. සරත් ෆොන්සේකා මහතාගේ සියලු යුද හමුදා නිලතල ඉවත් කළ යුතු බව එම අධිකරණය සිය තීන්දුව දෙමින් සඳහන් කරනු ලැබීය. එම නිලතල ඉවත් කිරීම නීතිවිරෝධී බව පවසන සරත් ෆොන්සේකා මහතා එම යුද අධිකරණ තීන්දුව අහෝසි කරන ලෙස ඉල්ලමින් මෙම පෙත්සම ඉදිකර තිබේ.", "URL": "https://sinhala.adaderana.lk/news.php?nid=23080", "Category": null, "Parent URL": null}