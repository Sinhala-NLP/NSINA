{"Source": "Adaderana", "Timestamp": "November 22, 2016 03:23 pm", "Headline": " වෙල්ගමගේ පෙත්සමට විරෝධතා ඉදිරිපත් කරන්න කල් දෙයි", "News Content": "හිටපු අමාත්‍ය කුමාර වෙල්ගම මහතා විසින් අල්ලස් කොමිසමට එරෙහිව ඉදිරිපත් කර ඇති ප්‍රතිශෝධන පෙත්සමකට අදාළ විරෝධතා ඉදිරිපත් කිරීම සඳහා කොළඹ මහාධිකරණය කල් ලබා දී තිබේ.ලංකා ගමනාගමන මණ්ඩලයට නියෝජ්‍ය සභාපතිවරයෙකු පත්කිරීම තුළින් රුපියල් මිලියන 03කට ආසන්න පාඩුවක් රජයට සිදුකළ බවට චෝදනා කරමින් අල්ලස් කොමිසම කුමාර වෙල්ගම මහතාට එරෙහිව කොළඹ මහේස්ත්‍රාත් අධිකරණය හමුවේ නඩුවක් පවරා ඇත.එම නඩුවට අදාළ චෝදනා පත්‍ර සංශෝධනය කිරීම සඳහා අවසර ලබාදෙන ලෙස අල්ලස් කොමිසම මහේස්ත්‍රාත්වරයාගෙන් ඉල්ලීමක් කර තිබු බව සඳහන්ය.කෙසේවෙතත් එවැනි ඉල්ලීමක් සිදුකිරීමට නීතියෙන් ඉඩක් නොමැති බව සඳහන් කරන කුමාර වෙල්ගම මහතාගේ පාර්ශවයේ නීතිඥවරුන් ඒ සඳහා අනුමැතිය ලබාදීමට අධිකරණය කටයුතු කිරීම නීතියට පටහැනි බව කියා සිටියේය.එබැවින් එම මහේස්ත්‍රාත් අධිකරණ තීන්දුව නීති විරෝධී බවට ප්‍රකාශ කරන මෙන් ඉල්ලා කුමාර වෙල්ගම හිටපු අමාත්‍යවරයා විසින් කොළඹ මහාධිකරණය වෙත අදාළ ප්‍රතිශෝධන පෙත්සම ඉදිරිපත් කර තිබේ.පෙත්සම අද(22) කැඳවු අවස්ථාවේ ඊට අදාළ විරෝධතා ඇත්නම් ලබන ජනවාරි මස 20 වැනිදා ඉදිරිපත් කිරීමට පියවර ගන්නා මෙන් කොළඹ මහාධිකරණය අල්ලස් කොමිසමට දැනුම්දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=66303", "Category": null, "Parent URL": null}