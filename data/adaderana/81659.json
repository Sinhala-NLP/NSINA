{"Source": "Adaderana", "Timestamp": "December 17, 2017 02:31 pm", "Headline": " කඩු කිණිසි කල්ලියේ තවත් යතුරුපැදියක් සොයා ගනී", "News Content": "යාපනයේදී සාමාන්‍ය වැසියන්ව කපා කොටා දමන කඩු රැගත් කල්ලියට අයත් යතුරු පැදියක් 16 දා රාත්‍රී යාපනයේ කෝපායි පොලීසිය විසින් අත් අඩංගුවට ගෙන තිබේ. මෙම යතුරු පැදිය අත් අඩංගුවට ගැනීමට හැකිවී ඇත්තේ යාපනයේ කෝපායි ප්‍රදේශයේ වැසියන් පිරිසක් විසින් පොලීසියට ලබා දෙන ලද තොරතුරකින් පසුවය. කඩු හා කිණිසි රැගත් තරුණ පිරිස් මුහුණු ආවරණය කරගෙන රාත්‍රී කාලයට යතුරු පැදිවලින් ඉතා වේගයෙන් ගමන් කිරීම පසුගිය කාලය තුළ යාපනයේ නිතර නිතර දක්නට ලැබෙන සිද්ධියක් බව යාපනයේ වැසියෝ කියා සිටිති. ඔවුන් එසේ කරණු ලබන්නේ ජනතාව බියට පත් කිරීම සඳහා බව පවසන යාපනයේ වැසියෝ ඒ යන අතර තුර ඔවුන්ට එරෙහි පුද්ගලයින් දුටු විට ඔවුන්ව කපා තුවාල සිදු කරණ බවද යාපනයේ වැසියෝ කියා සිටිති. පොලීසිය යාපනයේ ජනතාවට ශබ්ද වාහිනී යන්ත්‍රවල ආධාරයෙන් මෙම කල්ලි පිළිබඳව කිසිඳු බියක් ඇති නොකරගන්නා ලෙසත් එවැනි කණ්ඩායම් දුටු විට පොලීසියට දැණුම් දෙන ලෙසත් නිවේදනය කොට ඇත. යාපනයේ කෝපායි ප්‍රදේශයේදී යතුරු පැදියක් අත් අඩංගුවාට් ගැනීමට හැකි වී ඇත්තේද මහජනතාව ඔවුන්ට බිය නොවී කටයුතු කිරීමේ ප්‍රතිපලයක් වශයෙනි. කෝපායි ප්‍රදේශයේ පිරිසක් මොවුන්ව නතර කළ අවස්ථාවේදී ඔවුන් යතුරු පැදිය දමා පලා ගොස් ඇත. පොලීසිය විසින් අත් අඩංගුවට ගත් යතුරු පැදියේ අයිතිකරු සෙවීම පිණිස කෝපායි පොලීසිය පරීක්ෂණයක් ආරම්භ කොට තිබේ.", "URL": "https://sinhala.adaderana.lk/news.php?nid=81659", "Category": null, "Parent URL": null}