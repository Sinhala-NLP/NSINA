{"Source": "Adaderana", "Timestamp": "October 9, 2015 02:42 pm", "Headline": "දේශපාලන සිරකරුවන් සියලුදෙනාට පොදු සමාව දිය යුතුයි", "News Content": "දේශපාලන සිරකරුවන් සියලුදෙනාටම පොදු සමාවක් දී නිදහස් කළ යුතුව ඇති බව ද්‍රවිඩ එක්සත් විමුක්ති පෙරමුණේ ප්‍රධාන ලේකම් වී.ආනන්ද සංගරී මහතා පවසයි.බොහෝ කාලයක සිට සිරගත කර සිටින මොවුන්ගේ පවුලේ අයට බොහෝ දුක් පීඩා විඳින්නට සිදුව ඇති බවත්, පොදු සමාව ලංකාවට අලුත් දෙයක් නොවන බැවින් ඒ යටතේ ඔවුන් නිදහස් කිරීමේ හැකියාව පවතින බවත් හෙතෙම නිවේදනයක් නිකුත් කරමින් කියා සිටියි.ඉන්දු-ලංකා ගිවිසුම අත්සන් කරපු කාලයේ පොදු සමාව දී පිරිසක් නිදහස් කර ඇති බවත්, හිටපු ඉන්දීය රජිව් ගාන්ධිට පහරදුන් තැනැත්තාටත් පොදු සමාව දී නිදහස් කර ඇති බවත් සංගරී මහතා සිහිපත් කරයි.සමහර අයට පරීක්ෂණයක් පවත්වා වැරදිකරු ලෙස හඳුනාගෙන ඇති බවත්, ඒ අයට දඬුවම් ලැබී ඇති බවත්, කෙනෙකුට වැරදිකරු ලෙස තීරණය වීමෙන් ලැබෙන සිරදඬුවම් වලට වඩා වැඩි කාලයක් දේශපාලන සිරකරුවන් ලෙස මොවුන්ට ජීවත්වීමට සිදුව ඇති බවත් සංගරී මහතා පෙන්වාදෙයි.මේ කරුණු සලකා බලා දැනට රටේ පවතින යහපාලනය යයි ජනතාව පිළිගත යුතුව ඇතිනම් ඒ සියලුදෙනා නිදහස් කළ යුතුව ඇති බව ඔහු කියා සිටියි.මීට ප්‍රථම මෙවැනි යහපාලනයක් තිබුණිනම් ජනතාවට සටන් කරන්නට සිදුනොවන බවත්, තරුණ තරුණියන් ආයුධ අතට නොගන්නා බවත්, එබැවින් ඒ අය සිරගතව සිටිය යුතු නැති බවත් සංගරී මහතා තම නිවේදනයෙන් වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=54350", "Category": null, "Parent URL": null}