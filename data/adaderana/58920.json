{"Source": "Adaderana", "Timestamp": "April 4, 2016 11:09 am", "Headline": " කුණුවෙච්චි සමාජ ක්‍රමයක පරමාදර්ශි මාධ්‍යවේදීන් නෑ", "News Content": "පිරිහුණු,කුණුවුණු,හා දේශපාලන වශයෙන් ජරාජීර්ණ වු සමාජ ක්‍රමයක් තුළ පරමාදර්ශි මාධ්‍ය හිමිකාරිත්වයක් අපේක්ෂා කළ නොහැකි බව ජවිපෙ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා පවසයි.මෙවන් සමාජ ක්‍රමයක පරමාදර්ශි නායකයන්,ආගමික පූජකවරුන් හෝ මාධ්‍යවේදීන්ද නොසිටින බව හෙතෙම කියා සිටියේ අද(04)\"දැලි පිහියෙන් කිරි කෑම - 02 වන අදියර\"විශේෂ ජනමාධ්‍ය කතිකාවට එක්වෙමින් කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදීය.මේ යුගය පරමාදර්ශි මාධ්‍යවේදීන්ගේ සේවය වඩාත් දැනෙන යුගයක් වුවද එවන් ජනමාධ්‍යවේදීන් බිහිකිරීම දැලි පිහියනේ කිරි කෑමටත් වඩා අසීරු බව මන්ත්‍රීවරයා පෙන්වා දුන්නේය.ජනමාධ්‍ය කර්මාන්තයක් බැවින් කර්මාන්තය ලාභ උපයන්නක් බවත්,එය සමාගම්වල හිමිකාරිත්‍වයේ අපේක්ෂාවක් මිස ජනතාවගේ කැමැත්ත නිෂ්පාදනය නොකරන බවත් මන්ත්‍රීවරයා අවධාරණය කළේය.මේ හේතුව නිසා විශේෂයෙන්ම සමාගම්වල අපේක්ෂාවන් මුදුන්පමුණුවා ගැනීමට මැතිවරණ කාලයන්හිදී ජනමතය නිෂ්පාදනය කිරීමට මැදිහත්වන බවත්,එදාවේල පිරිමසා ගැනීමට මාධ්‍යවේදීන්ටද තමන්ගේ හෘද සාක්ෂියට එරෙහිව වුවද කටයුතු කිරීමට සිදුවන බව ඔහු පෙන්වා දුන්නේය.මේ අනුව මාධ්‍ය හිමිකාරිත්වය සමග මාධ්‍යවේදීන් නිරන්තරයෙන් ගැටුම් ඇති වන බවත්,වෘත්තීය ගරුත්වය ආරක්ෂා කරගනිමින් සමාගම්වල කැමැත්ත නොව ජනතාවගේ කැමැත්ත ගොඩනැංවීමට කටයුතු කිරීම යුගයේ අභියෝගය බව විජිත හේරත් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=58920", "Category": null, "Parent URL": null}