{"Source": "Adaderana", "Timestamp": "February 18, 2017 04:22 pm", "Headline": " පලනිස්වාමි විශ්වාසය තහවුරු කර ගනී ", "News Content": "ශෂිකලා නටරාජන් හෙවත් චින්නම්මා, සිරගතවීමට පෙර පත් කර ගන්නා ලද ඒ.අයි.ඒ.ඩී.එම්.කේ. පක්ෂ නායකයා වන ඊ. පලනිස්වාමි මහතාගේ විශ්වාසය පළ කිරීමේ යෝජනාව අද(18) පස්වරුවේ තමිල්නාඩු ප්‍රාන්ත සභාවේදී වැඩි ඡන්දයෙන් සම්මත වී තිබේ. එහිදී ඔහුට ඡන්ද 122 ක් හිමිවූ අතර, විපක්ෂව ලැබී තිබුණේ ඡන්ද 11 ක් පමණි. කෙසේ වෙතත්, මෙම ඡන්ද විමසීමට මන්ත්‍රීවරුන් 80 කට වැඩි පිරිසක් නියෝජනය කරන ඩී.එම්.කේ. පක්ෂ නියෝජිතයන් මෙන්ම, කොංග්‍රස් පක්ෂයේ නියෝජිතයින් ද සහභාගී නොමැති බව වාර්තා වෙයි.වී.කේ. ශෂිකලා විසින් සිරගතවීමට පෙර පත් කර ගන්නා ලද ඒ.අයි.ඒ.ඩී.එම්.කේ. පක්ෂ නායකයා වන ඊ. පලනිස්වාමිට විශ්වාසය පළ කිරීමේ යෝජනාවක් තමිල්නාඩු ප්‍රාන්ත සභාවට අද උදෑසන ඉදිරිපත් කෙරුණි.හිටපු මහඇමති ඕ. පන්නීර් සෙල්වම් ඇතුළු කණ්ඩායමක් ඔවුන්ට විරුද්ධව අදහස් පළ කළ අතර, විපක්ෂ ඩී.එම්.කේ. නියෝජිතයන් ද කියා සිටියේ මෙම ඡන්ද විමසීම කල් තැබිය යුතු බවයි.එමෙන්ම රහසිගත ඡන්දයක් ඔවුන් ඉල්ලා සිටි අතර කථානායකවරයා එම ඉල්ලීම ප්‍රතික්ෂේප කර තිබේ. එම අවස්ථාවේදී ප්‍රචණ්ඩකාරී ලෙස හැසිරුණු මන්ත්‍රීවරුන් කථානායකවරයාගේ ඉදිරිපස මේසය සහ මයික්‍රෆෝනය ද බිද දමා ඇති බව වාර්තා වෙයි.ප්‍රාන්ත සභාවේ මෙම ගාලගෝට්ටිය හමුවේ කථානායකවරයා ඉවත්ව ගොස් ඇති බවද විදෙස් වාර්තා පවසයි.", "URL": "https://sinhala.adaderana.lk/news.php?nid=69791", "Category": null, "Parent URL": null}