{"Source": "Adaderana", "Timestamp": "September 18, 2019 02:23 pm", "Headline": "පස ස්පර්ශ නොකළ මිනිසා අහස ස්පර්ශ නොකරනු ඇත-රාඝවන්", "News Content": "උතුරු පළාත් ආණ්ඩුකාර ආචාර්ය සුරේන් රාඝවන් මහතාගේ අනුග්‍රහය යටතේ යාපනයේ DATC පරිශ්‍රයේදී ඊයේ (17) ආරම්භ කළ \"කෘෂිකාර්මික ප්‍රදර්ශනය - 2019\" සදහා සහභාගී වෙමින් ආණ්ඩුකාරවරයා ප්‍රකාශ කළේ පස ස්පර්ශ නොකළ මිනිසා කිසි විටෙකත් අහස ස්පර්ශ නොකරන බවයි. එහිද ඒ මහතා පැවසුවේ සහල් ලැබෙන්නේ ගොවීන් මඩට බැස්සොත් පමණක් බවයි. ගොවීන්ගේ දහඩිය බින්දු නොමැති නම් ආහාර ලැබෙන්නේද නැති බවද ආණ්ඩුකාරවරයා පවසයි. එහිද වැඩිදුරටත් අදහස් දැක්වු රාඝවන් මහතා, \"ගොවීන්ට ජලය පිළිබඳ ප්‍රශ්නය සහ සහනාධාර වැනි විවිධ ගැටලු තියෙනවා. අප එය බැරෑරුම් ලෙස සලකා බැලිය යුතුයි. දේශපාලන නිදහස, ආර්ථික නිදහස වගේම ආහාර නිදහස ද අපට තිබිය යුතුය. ආහාර නිදහස ඇති සමාජයකට අනෙකුත් ගැටලු සහගත කාරණා ගැන සිතීමට හා ක්‍රියා කිරීමට ශක්තිය ලැබෙනවා.\" “දේශගුණික විපර්යාසයන්ට මුහුණ දීම සහ විෂ නොවන ආහාර නිෂ්පාදනයෙන් ස්වයංපෝෂිතභාවය කරා” යන තේමාව යටතේ පළාත් කෘෂිකර්ම දෙපාර්තමේන්තුව විසින් මෙම ප්‍රදර්ශනය සංවිධානය කරන ලද අතර උතුරු පළාතේ හොඳම ගොවීන්ට ආණ්ඩුකාරවරයා විසින් සහතික පත් ප්‍රදානය කරන ලදී. මෙම ප්‍රදර්ශනය සැප්තැම්බර් මස 20 වන දින දක්වා උදේ 9 සිට පස්වරු 5 දක්වා පැවැත්වේ.", "URL": "https://sinhala.adaderana.lk/news.php?nid=119402", "Category": null, "Parent URL": null}