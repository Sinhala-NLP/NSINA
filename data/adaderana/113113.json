{"Source": "Adaderana", "Timestamp": "July 1, 2019 10:20 am", "Headline": "බදුල්ලේ රක්ෂිත වන බිම් අක්කර 2000ක් ගින්නෙන් වැනසෙයි", "News Content": "බදුල්ල නගරයට ඉහලින් දිස්වන බදුල්ල අලුගොල්ල කන්දේ රක්ෂිත වනයේ ඊයේ (30) රාත්‍රී ඇතිවූ ගින්නකින් අක්කර 70 පමණ කැලෑබිම විනාශ වී ඇති බව අද දෙරණ වාර්තාකරු සඳහන් කළේය. බදුල්ල පොලිසිය බදුල්ල මහ නගර සභාවේ ගිනිනිවන ඒකකය යුද හමුදාව හා බදුල්ල ආපදා කළමණාකරන ඒකකය එක්ව පැය 4ක පමණ මෙහෙයුමකින් පසු ගින්න පාලනය කර නිවාදැමූ බව බදුල්ල මූලස්ථාන ප්‍රධාන පොලිස් රෝහණ වනිගසේකර මහතා පැවසීය. වියලි කාලගුණය හමුවේ ගින්න සීඝ්‍රයෙන් පැතිර ගොස් ඇති බවද වාර්තා විය. බදුල්ල දිස්ත්‍රික් ලේකම් කාර්යාලයේ භූගත වෙඩි බෙහෙත් ගබඩාව ද මෙම රක්ෂිත භූමිය තුලස්ථාපිත කර ඇති නමුත් ගින්න එම ස්ථානයට පැතිරයාමට ඉඩ නොදී පාලනය කල බව බදුල්ල පොලිසිය පවසා ඇත. ඉකුත් සතිය කාලය තුල බදුල්ල ආශ්‍රතිව පිහිටි බදුල්ලේ පුංචි සිරිපාද කන්ද ආශ්‍රිත ගල්කන්ද රක්ෂිතය , එලදළුව කන්දේ රක්ෂිතය, සොරණාතොට මැඩිතලේ රක්ෂිතය යන කදු ප්‍රදේශවල රක්ෂිත වනාන්තර ද ගිනි තැබීමෙන් විනාශ වූ අතර මෙසේ විනාශවූ කැලෑබිම් ප්‍රමාණය අක්කර 500 කට වැඩි බව ආපදා කළමනාකරණ බදුල්ල දිස්ත්‍රික් සහකාර අධ්‍යක්ෂ ඊ.එල්.එම් .උදය කුමාර මහතා පැවසීය. ඉකුත් මාසයක පමණ කාලය තුල බදුල්ල ,හපුතලේ, පස්සර , ඌවපරණගම , කන්දකැටිය ,ඇල්ල , බණ්ඩාරවෙල , ලුනුගල ,වැලිමඩ , සොරණාතොට, හල්දුම්මුල්ල ,රිදීමාලියද්ද මීගහකිවුල හා මහියංගණය යන ප්‍රාදේශීය ලේකම් කොට්ඨාශවල අයත් කැලෑබිම් අක්කර දෙදහසකට අධික ප්‍රමාණයක් ගිනි තැබීම් නිසා විනාශ කර ඇති බව අද දෙරණ වාර්තාකරු පවසයි. බදුල්ල දිස්ත්‍රික්කයේ රක්ෂිතයන් ගිනි තබා විනාශ කිරීම නිසා බදුල්ල දිස්ත්‍රික්කයෙන් ආරම්භ වන ප්‍රධානතම ගංගා හා ඔය මාර්ග රැසක ජලමූලාශ්‍ර සිදී යාමේ තර්ජනයක්ද උද්ගතව ඇති බවත් මේ වන විට දිස්ත්‍රික්කයේ බොහෝ ප්‍රදේශවලට බරපතල ජල ප්‍රශ්නයක් උද්ගතව ඇති බවත් බදුල්ල දිස්ත්‍රිත් සහකාර අධ්‍යක්ෂ ඊ.එල්.එම්. උදයකුමාර මහතා සදහන් කළේය. මෙසේ කැලෑවිනාශයන් සිදුවන්නේ දියඋල්පත් හා වන සතුන් බහුල රක්ෂිතයන්හි බව පරසරවේදිහු අවධාරණය කරති. විනෝදයට , වන සතුන් දඩයමට , හෙන් වගාවට මෙන්ම අසාමාන්‍ය මානසික හැසිරීම් මත මෙම කැලෑ ගිනි තැබීම් සිදුකරන බව විමර්ශන වලදී අනාවරණය වී ඇතත් මේ විනාශයන් සිදුකරන අය පිළිබදව තොරතුරු ලබාදිමට කිසිවෙක් ඉදිරිපත් නොවීම නිසා සැකකරුවන් අත්අඩංගුවට ගැනීමට නොහැකි වි ඇතැයි පොලිසිය සදහන් කළේය.", "URL": "https://sinhala.adaderana.lk/news.php?nid=113113", "Category": null, "Parent URL": null}