{"Source": "Adaderana", "Timestamp": "August 9, 2011 11:55 am", "Headline": "ආණ්ඩුව වංචා සහගතව මුදල් උපයන්න හදනවා", "News Content": "2011 පළාත් පාලන මැතිවරණයේ ඉතිරි පළාත් පාලන ආයතන සඳහා පැවැත්වීමට නියමිත මැතිවරණය සඳහා නාම යෝජනා සකස්කිරීම එළඹෙන බදාදා සිදුකිරීමට බලපොරොත්තු වන බව එක්සත් ජාතික පක්ෂය පවසයි. අගෝස්තු 24, 25 දෙදින තුළ අදාළ නාම යෝජනා බාරදීමට කටයුතු කරන බව අද(09) පැවති මාධ්‍ය හමුවකදී අදහස් දැක්වූ එම පක්ෂයේ මහ ලේකම් තිස්ස අත්තනායක මහතා සඳහන් කළේය. ආණ්ඩුව සලාක ක්‍රමයට පවත්වන මැතිවරණයට මුහුණදීමට එක්සත් ජාතික පක්ෂය සූදානම් බව ද ඒ මහතා එම මාධ්‍ය හමුවේදී අදහස් දක්වමින් ප්‍රකාශ කළේය. කොළඹ ඇතුළු නගරසභා සඳහා තරග කිරීමට එක්සත් ජාතික පක්ෂය බලාපොරොත්තු වන බව ද ඔහු කියා සිටියේය. මේ දිනවල ගැටලුවක් බවට පත්ව තිබෙන බාල සිමෙන්ති ගෙන්වීම පසුපස විශාල කුමන්ත්‍රණයක් ක්‍රියාත්මක වන බව ද මාධ්‍ය හමුවේදී වැඩිදුරටත් අදහස් දක්වමින් අත්තනායක මහතා පෙන්වාදුන්නේය. මෙම අවස්ථාවේ කටයුතු කරන ආකාරය පිළිබඳව ශ්‍රී ලංකා ප්‍රමිති ආයතනය වෙත ස්තූතිය පළකරන බවද හෙතෙම සඳහන් කළේය. බාල පෙට්‍රල් සහ බාල සිමෙන්ති ගෙන්වීමේ මෙම සිද්ධි මගින් ආණ්ඩුව වංචා සහගතව මුදල් ඉපයීමට උත්සාහ දරන බවක් පෙනීයන බව ද එක්සත් ජාතික පක්ෂ මහ ලේකම්වරයා ප්‍රකාශ කළේය. ප්‍රමිති ආයතනයේ කාර්යයභාරය පිළිබඳව ඔවුන්ට තර්ජන වෙනුවට ප්‍රශංසාව හිමිවිය යුතු බව ද වැඩිදුරටත් අදහස් දැක්වූ තිස්ස අත්තනායක මහතා අවධාරණය කර සිටියේය.", "URL": "https://sinhala.adaderana.lk/news.php?nid=17947", "Category": null, "Parent URL": null}