{"Source": "Adaderana", "Timestamp": "June 8, 2012 08:28 am", "Headline": "වෑවලදෙනිය පෙරහැර නිසා විශේෂ රථ වාහන සැලැස්මක්", "News Content": "කෑගල්ල, වෑවලදෙනිය විහාරස්ථානයේ වාර්ෂික පොසොන් මහා පෙරහැර හෙට(09) වීදි සංචාරය කිරීමට නියමිතව තිබේ. මේ හේතුවෙන් ‍‍කොළඹ - නුවර ප්‍රධාන මාර්ගයේ කිලෝමීටර් 77 සිට 79 කණුව දක්වා ප්‍රදේශයේ රථවාහන අවහිරයක් ඇතිවිය හැකි බව පොලිසිය පවසයි. ඒ අනුව හෙට රාත්‍රී 9 සිට රාත්‍රී 12 පමණ දක්වා කාලය තුළ අදාළ මාර්ගය භාවිත කරන්නන් විකල්ප මාර්ගවල ගමන් කරවීමට සැලසුම් කර ඇත. මහනුවර සිට කොළඹ බලා ගමන් ගන්නා වාහන කරඩුපන හන්දියෙන් දකුණට හැරී හිරිවඩුන්න දක්වා ගමන් කර එතැනින් ඉඹුල්ගස්දෙනිය පොල්ගහවෙල මාර්ගය ඔස්සේ ගමන් කළ හැකිය. කොළඹ සිට මහනුවර දෙසට ගමන් ගන්නා වාහන රන්වල හන්දියෙන් වමට හැරී ගමන් කර කරඩුපන හන්දියට පැමිණ ධාවනය කළ හැකි බව පොලිසිය සඳහන් කරයි.", "URL": "https://sinhala.adaderana.lk/news.php?nid=24850", "Category": null, "Parent URL": null}