{"Source": "Adaderana", "Timestamp": "August 5, 2011 01:54 pm", "Headline": "වෙළඳ දැන්වීම්වල මිල නැත්නම් නීතිය ඉදිරියට ", "News Content": "පාරිභෝගික ද්‍රව්‍ය ප්‍රචාරණයේදී වෙළඳ දැන්වීම්වල මිල සඳහන් නොකරන ආයතනවලට එරෙහිව නීතිය දැඩිව ක්‍රියාත්මක කිරීමට සමූපකාර හා අභ්‍යන්තර වෙළඳ කටයුතු අමාත්‍යාංශය තීරණය කර තිබේ. ඇතැම් වෙළෙඳ දැන්වීම්වල මිල ප්‍රදර්ශනය සිදුවුව ද එසේ නොවන අවස්ථා තවදුරටත් දැකිය හැකි බව අමාත්‍ය ජොන්ස්ටන් ප්‍රනාන්දු මහතා සඳහන් කළේය. ඒ අනුව එම පුද්ගලයින් සහ ආයතනවලට එරෙහිව නීතිය දැඩිව ක්‍රියාත්මක කරන ලෙස අදාල බලධාරීන්ට උපදෙස් ලබාදුන් බව අමාත්‍යවරයා ප්‍රකාශ කළේය. කොළඹ අද(05) පැවති මාධ්‍ය හමුවකට එක්වෙමින් අමාත්‍යවරයා මෙම අදහස් පළ කළේය. එමෙන්ම සිමෙන්තිවල ප්‍රමිතිය පිළිබඳව ගැටලු පවතින බවට තොරතුරු වාර්තා වී ඇති බවත්, ඒ පිළිබඳව පරීක්ෂණ කටයුතු සිදුකෙරෙන බවත් ඔහු ප්‍රකාශ කළේය. සති එකහමාරක කාලයක් තුළ සිමෙන්ති හිඟය පියවීමට කටයුතු කරන බව ද ඒ මහතා කියා සිටියේය.", "URL": "https://sinhala.adaderana.lk/news.php?nid=17867", "Category": null, "Parent URL": null}