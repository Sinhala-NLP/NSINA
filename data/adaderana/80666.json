{"Source": "Adaderana", "Timestamp": "November 28, 2017 11:30 am", "Headline": "  රුපියල් 23,20,000ක් රේගුවේ හිර වෙයි", "News Content": "ශ්‍රී ලංකා රුපියල් 23,20,000 ක මුදල් තොගයක් නීති විරෝධී ලෙස ඩුබායි වෙත රැගෙන යෑමට තැත් කළ 46 හැවිරිදි කොළඹ ප්‍රදේශයේ පදිංචි ව්‍යාපාරිකයෙකු අද(28) දින අළුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. ශ්‍රී ලංකා රුපියල් 20,000 ක මුදලක් පමණක් ගුවන් තොටුපොළ ඔස්සේ රටින් බැහැරට ගෙන යා හැකි බවත් , ඊට වඩා වැඩි මුදල් ප්‍රමාණයක් රැගෙන යන්නේ නම් ඒ පිළිබඳව රේගුවට ප්‍රකාශ කළ යුතු බවත් රේගු මාධ්‍ය ප්‍රකාශක, රේගු අධිකාරී සුනිල් ජයරත්න මහතා පැවසීය. මෙම ව්‍යාපාරිකයා අද දින අළුයම 2.14 ට ඩුබායි වෙත යෑමට නියමිතව තිබූ ෆ්ලයි ඩුබායි ගුවන් සේවයේ එෆ්.ඉසෙඩ් - 558 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි . ඔහු රැගෙන ආ ගමන් මල්ලේ රුපියල් 1,000 නෝට්ටුවලින්ම මෙම මුදල් තොගය සකස් කර ගෙන , සඟවා ගෙන තිබුණි. මෙසේ ශ්‍රී ලංකා රුපියල් ඩුබායි වෙත රැගෙන ගොස් , එහි සේවය කරන ශ්‍රී ලාංකික ශ්‍රමිකයන්ට ලබා දෙන වැටුප් මුදල් වලට මාරු කර , විදේශ මුදල් බවට පරිවර්තනය කර ගන්නා මොවුන් , පසුව ඒවා ලබා දී රත්තරන් , හෙරොයින් වැනි නොයෙකුත් දෑ මිලදී ගෙන යළි ශ්‍රී ලංකාවට නීති විරෝධීව රැගෙන ඒමට කටයුතු කරන ජාවාරමක් සඳහා මෙම මුදල් රැගෙන යන්නට ඇතැයි රේගුව සැක කරන බව රේගු මාධ්‍ය ප්‍රකාශකවරයා වැඩිදුරටත් පැවසීය. මෙම අත්අඩංගුවට ගැනීම රේගු නිලධාරීන් වෙත ලැබී තිබූ තොරතුරක් මත සිදු කර තිබූ අතර, මෙම අත්අඩංගුවට ගැනීම රේගු මත්ද්‍රව්‍ය පාලන අංශයේ සහකාර රේගු අධිකාරී ඩී.එම්.ආර්.සිරිල් මහතා විසින් සිදු කර තිබේ. මේ පිළිබඳව විමර්ශන කටයුතු සහකාර රේගු අධිකාරීවරුන් වන කේ .ඒ.ආර්.එල්.ආරියසේන , ඒ.ඩී.නිලංග සහ කේ .බී.බණ්ඩාර යන මහත්වරුන් විසින් සිදු කර ඇත. මේ පිළිබඳ වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ජගත් ඔබේසේකර මහතා විසින් පැවැත්වූ අතර , එහිදී මෙම ශ්‍රී ලංකා රුපියල් තොගය රාජසන්තක කළ අතර, මෙම ව්‍යාපාරිකයාට රුපියල් ලක්ෂයක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=80666", "Category": null, "Parent URL": null}