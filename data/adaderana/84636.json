{"Source": "Adaderana", "Timestamp": "February 21, 2018 04:42 pm", "Headline": "  මහවැලි අධිකාරියේ භාවිතයට නොගන්නා ගොඩනැගිලි සුව අධ්‍යාපන ක්ෂේත්‍රයට දෙයි", "News Content": "මහවැලි අධිකාරිය යටතේ පවතින දැනට භාවිතයට නොගන්නා ගොඩනැගිලි නිසි ක්‍රමවේදයක් යටතේ ප්‍රමුඛතාවය අනුව සෞඛ්‍ය හා අධ්‍යාපන ක්ෂේත්‍රය සඳහා ලබාදීමේ වැඩපිළිවෙළක් සකස් කරන ලෙස ජනාධිපතිවරයා විසින් නිලධාරීන් වෙත උපදෙස් ලබාදී තිබේ. මහවැලි සංවර්ධන හා පරිසර අමාත්‍යංශයේ ප්‍රගති සමාලෝචන රැස්වීමේදී ජනාධිපති මෛත්‍රීපාල සිරිසේන මහතා විසින් මෙම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. මහවැලි සංවර්ධන හා පරිසර අමාත්‍යංශය යටතේ මෙතෙක් ක්‍රියාත්මක වැඩසටහන්වල ප්‍රගතිය සහ ඉදිරි සංවර්ධන සැලසුම් පිළිබඳව ද මෙහිදී දීර්ඝ වශයෙන් සාකච්ඡා වී තිබේ. එහිදී ජනාධිපතිවරයා විසින් මහවැලි ගොවි ජනතාවට කඩිනම් ප්‍රතිලාභ සැලසෙන අයුරින් එම ව්‍යාපෘති විධිමත් හා කාර්යක්ෂම කිරීමේ අවශ්‍යතාවය පිළිබඳ අවධාරණය කර ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=84636", "Category": null, "Parent URL": null}