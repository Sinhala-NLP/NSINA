{"Source": "Adaderana", "Timestamp": "May 27, 2012 09:49 pm", "Headline": "උතුරේ ජනතාවගේ අවශ්‍යතාව බලය බෙදාගැනීම නෙවෙයි", "News Content": "උතුරේ ජනතාවට අවශ්‍යවී තිබෙන්නේ බලය බෙදීම හෝ එල්.එල්.ආර්.සී නිර්දේශ කි‍්‍රයාත්මක කර ගැනීම නොවන බව ජනතා විමුක්ති පෙරමුණ පවසයි. ඉන්දීය පාර්ලිමේන්තු මන්ත‍්‍රීවරුන් උතුරේ සංචාරය කළ අස්ථාවේදී ඒ ජනතාව 13 ප්ලස් ඉල්ලූවේ නැති බව ජ.වි.පෙ ප්‍රධාන ලේකම් ටිල්වින් සිල්වා මහතා සඳහන් කරයි. ඒ වෙනුවට තමන්ගේ සිවිල් පරිපාලන කටයුතු සහ මූලික මානව හිමිකම් ආරක්ෂා කර දෙන ලෙසත් මුල් ගම්බිම්වල පදිංචි කරන ලෙසත් ඉල්ලා සිටි බව හෙ‍තෙම කියා සිටියේ අද කොළඹ පදනම් ආයතනයේ පැවති\"අධිරාජ්‍ය විරෝධී ජනතා ව්‍යාපාරයේ\"මාධ්‍ය හමුවකට සහභාගී වෙමිනි. එහිදී ඔහු මෙසේද කියා සිටියේය. අධිරාජ්‍යවාදීන් තම පැවැත්ම තහවුරු කර ගැනීමට අපේ වගේ පරිධියේ රටවලට එල්ල කර තිබෙන සූරාකෑම වැඩිකරමින් සිටිනවා. ඒ වගේම තමන්ගේ පැවැත්මට එරෙහිව සටන් කරන සැබෑ අධිරාජ්‍ය විරෝධී සංවිධානවලින් ජනතාව ඈත් කිරීමට බොරු අධිරාජ්‍ය විරෝධී සටන්පාඨ යොදාගන්නා කි‍්‍රයාකාරිත්වයකුත් තිබෙනවා. මීට එරෙහිව අධිරාජ්‍යවිරෝධී ජනතා ව්‍යාපාරය පිහිටුවා ගැනීම කාලීන වශයෙන් දිනාගත් වැදගත් ජයග‍්‍රහණයක්. ලෝකයේ ධනවාදය මේ වනවිට අවුරුදු 500ක් සම්පූර්ණ කර ඉවරයි. විසිවන සියවස ආරම්භයේදී ධනවාදය අධිරාජ්‍යවාදය කරා ගමන් කළා. අධිරාජ්‍යවාදය ධනවාදයේ ඉහළම අවධිය බව අපි කවුරුත් අවබෝධකරගෙන සිටිනවා. මේ වනවිට ලෝක යුද්ධ දෙකක් ජනතාව මත පීඩනයට මුල්වුණ බව අපි දන්නවා. මේ යුද්ධ දෙකම ඇතිවුණේ ලෝකයේ බෙදා ගැනීමේ අධිරාජ්‍යවාදී උවමනාව නිසයි. හිටපු කියුබානු නායක පිදෙස් කස්ත්‍රෝ වරක් කියා තිබුණේ ලෝක යුද්ධය සාම්ප‍්‍රදායික අවිවලින් ආරම්භ කර න්‍යෂ්ටික ආයුධවලින් අවසන් කළ බවයි. නමුත් තුන්වන ලෝක යුද්ධයක් ඇතිවුවහොත් එය ආරම්භවන්නේම න්‍යෂ්ඨික අවිවලින් බවත් එවැනි යුද්ධයක් අවසානයෙදී ලෝකයේ කිසිවක් ඉතිරි නොවන බවත් කස්ත්‍රොත් කියා තිබුණා. මේ නිසාම අධිරාජ්‍යවාදීන් තුන්වන ලෝක යුද්ධයකට සූදානම් බව පෙනෙන්නට නැහැ. නමුත් 21 වෙනි සියවස ආරම්භයේදී ඇමරිකාව ප‍්‍රකාශ කළේ මේ සියවස ඇමරිකාවේ සියවස වන බවයි. ඒ වගේම 21 වෙනි සියවස ආරම්භයේදී ඇමරිකාව කීවේ බැක් ටු ඒෂියා යනුවෙනුයි. ආසියාවට ආපසු යනු යන්න ඔවුන්ගේ අදහස වුණා. ආසියාව සතුව තිබෙන සම්පත් කොල්ල කා ගැනීම එහි අරමුණයි. එක්සත් ජාතීන්ගේ සංවිධානය, ආරක්ෂක මණ්ඩලය මානව හිමිකම් කොමිසම ආදී සංවිධාන සියල්ල අධිරාජ්‍යවාදීන් වෙනුවෙන් කි‍්‍රයාකරන ආයතන බවට පත්කරගෙන තිබෙනවා. ඒ නිසා වර්තමාන අධිරාජ්‍යවාදය කි‍්‍රයාත්මක වෙන්නේ සංකීර්ණ පසුබිමක් යටතේ. මේ බව නිවැරදිව තේරුම් ගැනීමෙන් අධිරාජ්‍යවාදී බලවේග වලට විරුද්ධ සංවිධානවලට ජයගත හැකියි. වියට්නාම් යුද්ධයේදී මහජනතාවගේ බලවේගය ජයග‍්‍රහණය කළේ ඒ නිවැරදි දැක්මක් තිබුණ නිසයි. කියුබාවට එරෙහිව අධිරාජ්‍යවාදීන් දිගින් දිගටම ගෙන යන මර්දනය අභිබවා නැගී සිටීමට හැකිව ඇත්තේ මේ නිවැරදි දැක්ම සහ වැඩපිළිවෙලක් සහිතවීම නිසයි. මහජන බලවේගය නිවැරදි දැක්මක් සහිතවය හැසිරවීමෙන් ඕනෑම බලවේගයක් පරාජයට පත්කළ හැකි බව ඔප්පු කර තිබෙනවා. අධිරාජ්‍යවාදයේ උපාය උපක‍්‍රම හාම එකක්ම දැවැන්ත ජනතා කි‍්‍රයාකාරිත්වයට යටපත් කළ හැකියි. අධිරාජ්‍යවාදය පරාජය කිරීම අවි ආයුධ සමග බැඳුණු කටයුත්තක් යැයි වරදවා තේරුම්ගත යුතු නැහැ. නූතන අධිරාජ්‍යවාදීන් ආර්ථික සහ සංස්කෘතික ක්ෂේත්‍රයේ කර තිබෙන විනාශයන් පරාජයට පත්කිරීම විශාල වශයෙන් ජනතා ජයග‍්‍රහණ ලබාගැනීමට හේතුවක්.ශී‍්‍ර ලංකාව බි‍්‍රතාන්‍ය අධිරාජ්‍යවාදයෙන් නිදහස් වුණු බව පැවසුවද 1948 දී සිදුවුණේ සැබෑ නිදහසක් නොවේ. 20 වන සියවස ආරම්භයේදී ධනවාදය අධිරාජ්‍යවාදය කරා ගමන් කළ ආකාරය ලාකික අත්දැකීම්වලින් පැහැදිලිව හදුනාගත හැකියි. අපේ රටේ ආර්ථිකය සම්බන්ධයෙන් ප‍්‍රතිපත්ති තීන්දු කරන්නේ මුදල් ඇමතිවරයා හෝ මුදල් අමාත්‍යාංශ ලේකම්වරයා නොවේ. මුදල් ඇමතිවරයා වශයෙන් මහින්ද රාජපක්ෂ මහතාත් මුදල් අමාත්‍යාංශ ලේකම්වරයා වශයෙන් පී.බී. ජයසුන්දර මහතාත් කි‍්‍රයාත්මක කරන්නේ ජාත්‍යන්තර මූල්‍ය අරමුදල වැනි අධිරාජ්‍යවාදී ආයතන ලබාදෙන නියෝග පිළිපැදීම විතරයි. රුපියල පාලනය කරගෙන ඉඳිමෙන් ඉවත්වන ලෙස මූල්‍ය අරමුදල නියෝග කරා. ආණ්ඩුව නියෝගය කි‍්‍රයාත්මක කළා. රුපියලේ අගය පහත වැටුණා. මේ ආකාරයේ අධිරාජ්‍යවාදී තීන්දු පරිධියේ රටවල් මත පටවන කි‍්‍රයාමාර්ගවලට අපේ රට ගොදුරු වී ඇත්තේ වට ගණනාවකින්. උග‍්‍ර ඇමරිකන් විරෝධී සටන්පාඨ ඔසවන ඇමතිවරුන් සිටින ආණ්ඩුවක්. ඇමරිකානු ඩෝල් සමාගමට පොළොන්නරුවෙන් අක්කර 5000ක් ලබාදුන්නා. පැලවත්තෙන් අක්කර 2500ක් ලබාදුන්නා. ඇමරිකානු සමාගම් වලට අක්කර දහස් ගණන් ලබාදෙන්නේ මේ රටේ ජනතාවට දැඩි ඉඩම් හිගයක් පවතිද්දී. ඒ වගේම කෘෂිකර්මාන්තයේදී අපේ ගොවියා මෙහෙයවන්නේ මොන්සැන්ටෝ සමාගම, බවර් සමාගම නැත්නම් සීඅයිසී සමාගම වැනි බහුජාතික සමාගම් විසින් අපේ රටේ නිෂ්පාන ආර්ථිකය කෘෂිකර්ම ක්ෂේත්‍රයේදීත් අධරාජ්‍යවාදීන්ගේ ග‍්‍රහණයට හසුකර තිබෙන්නේ මේ බහුජාතික සමාගම් හරහා. වී අස්වැන්න නෙළන කාලයේදී විකුණාගත නොහැකිව අම්පාරේ ගොවීන් වී වලට ගිණිතබා විරෝධතාව දැක්වූවා. දඹුල්ලේ එළවලූ ගොවීන් එළවළු විකුණාගත නොහැකිව පාරේ හලා ගියා. නුවරඑළියේ කිරි ගොවීන් තමන්ගේ කිරිටික මහපාරේ හලා විරෝධය පළකලා. ඇඹිලිපිටියේ කෙසෙල් නිෂ්පාදන ගොවීන් වගේම බිත්තර නිෂ්පාදකයන් පවා මේ තත්වයට පත්වී තිබෙනවා. ඉතාම දුෂ්කර තත්ත්වයන් යටතේ කරන නිෂ්පාදන විකුණාගත නොහැකි තත්වයට පත්වී තිබෙනවා. නමුත් ආණ්ඩුව කතා කරන්නේ ජාතික ආර්ථිකයක් ගැන. මේ කියන ජාතික ආර්ථිකය මිත්‍යාවක්. නව ලිබරල්වාදී උපාය උපක‍්‍රම මත ජාතික ආර්ථිකයක් ගොඩනගන්න බැහැ. අපේ රටේ අද පවතින්නේ ණය සහ බදු මත ගෙනියන ආර්ථිකයක් බව ඉතාම පැහැදිලියි. විදේශ ණය මත ආර්ථිකය පදනම්වන විට දේශපාලන වශයෙන් රටකට බලපෑම් එල්ල වෙනවා. පවතින ආණ්ඩුව තම බලය රැකගැනීමට අධිරාජ්‍යවාදීන්ගේ බලපෑම් ඉදිරියේ ධන නමනවා හැර වෙන කිසිවක් කරන්නේ නැහැ. ඒ නිසා අද අධිරාජ්‍යවාදය කි‍්‍රයාත්මක වන්නේ පවතින ආණ්ඩු සමග එකතු වෙලයි. ඉන්දු ලංකා ගිවිසුම මගින් අසල්වැසි ඉන්දියාවට රටේ අධභ්‍යන්තර ප‍්‍රශ්නවලට මැදිහත්වීමට පාර කැපුවා. අද ඊටත් එහා ගිය නීත්‍යනුකූල තත්ත්වයක් යටතේ අධිරාජ්‍යාවාදී මැදිහත්වීම්වලට පාර කපා තියෙනවා. ඒ එක්සත් ජාතීන්ගේ සංවිධානය හරහායි. මානව හිමිකම් ලේබලයට මුවා වී මේ යෝජනා කි‍්‍රයාත්මක වෙනවා. එක්සත් ජාතීන්ගේ සංවිධානය ඉදිරියේ ශී‍්‍ර ලංකාවට එරෙහි යෝජනාව පරාජය කළ නොහැකි පාලකයන් අධිරාජ්‍යවාදය පරාජය නොකරන බව අමුතුවෙන් කිව යුතු නැහැ. මේ වනවිටත් අධිරාජ්‍යාවාදීන් හමුවේ ධන ගසා අවසන් බව ජී.එල්.පීරිස් කිලින්ටන් හමුවේදී තහවුරු වී තිබෙනවා. නමුත් උතුරේ ජනතාවට අවශ්‍යවී තිබෙන්නේ බලය බෙදීම හෝ එල්.එල්.ආර්.සී නිර්දේශ කි‍්‍රයාත්මක කර ගැනීම නොවේ. ඉන්දීය පාර්ලිමේන්තු මන්ත‍්‍රීවරුන් උතුරේ සංචාරය කළ අස්ථාවේදී ඒ ජනතාව 13ප්ලස් ඉල්ලූවේ නැහැ. ඒ වෙනුවට තමන්ගේ සිවිල් පරිපාලන කටයුතු සහ මූලික මානව හිමිකම් ආරක්ෂා කර දෙන ලෙසත් මුල් ගම්බිම්වල පදිංචි කරන ලෙසත් ඉල්ලා තිබුණා. අද පීඩාවට පත්වී සිටින්නේ උතුරේ ජනතාව පමණක් නොවේ. ඒ වගේම නිර්ධන පංතිය පමණක්ද නොවේ. හැම පැත්තකින්ම අතිශය බරපතළ ප‍්‍රශ්න ගණනාවකින් ජනතාව පීඩා විඳිනවා.වර්තමාන අධිරාජ්‍යාවදී බලවේග සංකීර්ණ තල කීපයකින් කි‍්‍රයාත්මක වීමේ ප‍්‍රතිඵලයක් ලෙස මේ පීඩනයන් ඇතිවී තිබෙනවා. එය පරාජයට පත්කළ හැක්කේ පක්ෂ 4ක් 5ක් එක්වී ගොඩ නගාගන්නා ව්‍යාපාරයකින් නොවේ. පළල් මහජන ව්‍යාපාරයකින් එය පරාජයට පත්කළ හැකියි. කම්කරුවන් ගොවියන් ශිෂ්‍යයන් ධීවර කුඩා තේවතු හිමියන් වගේම රටේ උගතුන් බුද්ධිමතුන් නියෝජනය කරන පළල් අධිරාජ්‍ය විරෝධී ජනතා වි්‍යාපාරයක් එයට අවශ්‍යයි. එය ව්‍යාපාරයක් ධනවාදයට එරෙහිවීමක් වළක්වන්න බැහැ. සියලූම බාධා අභියෝග පරාජය කරමින් ජයග‍්‍රහණය කළ හැක්කේ සියලූ බලවේගවල සංයුක්ත ව්‍යාපාරයකට පමණයි. අධිරාජ්‍ය විරෝධී ජනතා ව්‍යාපාරය එවැනි සැබෑ අධිරාජ්‍ය විරෝධීන් සියලූ දෙනාටම විවෘතයි. ඒ තුළ උපරිම කැපවීමෙන් ගෙනයන අරගලයක් අවසාන ජයග‍්‍රහණය දක්වා පරාජය කළ නොහැකියි. එවැනි ජනතා බලවේගයකට ඕනෑම ආකාරයක අධිරාජ්‍යවාදී උපාය උපක‍්‍රම පරදා ජයග‍්‍රහණ ලබාගත හැකි බව ඉතිහාසය ඔප්පු කර තිබෙනවා.", "URL": "https://sinhala.adaderana.lk/news.php?nid=24557", "Category": null, "Parent URL": null}