{"Source": "Adaderana", "Timestamp": "September 26, 2018 01:14 pm", "Headline": "ලෝකාන්තයට යන කෙටිම මඟ", "News Content": "ලෝකාන්තය නැරඹීම සඳහා යාමට ඇති කෙටිම මාර්ගයක් නීත්‍යානූකල ලෙස පවත්වා ගෙන යාමට අදාළ කටයුතු කඩිනමින් සිදුකරන බව සබරගමු පළාත් ආණ්ඩුකාර නිලූකා ඒකනායක මහත්මිය පවසයි. අදාළ මාර්ගයේ නිරීක්ෂණ චාරිකාවකට එක්වීමෙන් අනතුරුව ආණ්ඩුකාරවරිය මේබව ප්‍රකාශ කළා නුවරඑළිය හෝර්ටන් තැන්න ජාතික වනෝද්‍යානය භූමිය තුළ පිහිටා ඇති අඩි 4000ක පමණ ප්‍රපාත බෑවුමකින් සමන්විත ලෝකාන්තය දෙස් විදෙස් සංචාරකයින්ගේ දැඩි ආකර්ශණයට ලක් වු නැරඹුම් ස්ථානයක්. මෙම ස්ථානයට ඔහිය හරහා ළඟාවීමට සංචාරකයින්ට පැය 3කට ආසන්න කාලයක් ගත වෙයි. එහෙත් මෙම සුන්දර පරිසර පද්ධතිය නැරඹීම සඳහා යාමට හැකි කෙටි මාර්ගයක් බලංගොඩ සිට නම්පෙරියල් වතුයාය හරහා වැටී ඇති බවට පසුගියදා අද දෙරණ අනාවරණ කළේය. එම මාර්ගය හරහා ලෝකාන්තය නැරඹීමට යන ඕනෑම සංචාරකයෙකුට ඇවිද යාමට ඇත්තේ කිලෝ මීටර් දෙක හමාරක් වැනි කෙටි දුරක් පමණයි. ඒ අනුව සබරගමු පළාත් ආණ්ඩුකාර නිලූකා ඒකනායක මහත්මිය ඇතුලු කණ්ඩායමක් ඊයේ(25) එම මාර්ගයේ නිරීක්ෂන චාරිකාවකට එක්විය. සුදු අධිරාජ්‍යවාදීන් මෙරට වතු පාලන කරන සමයේ ස්ථාපිත කරන ලද බලංගොඩ සිට නම්පෙරියල් වතුයාය හරහා ලෝකාන්තය දක්වා දිවෙන මෙම මාර්ගය අදටත් භාවිත කළ හැකි තත්ත්වයේ පවතියි. නම්පෙරියල් වතුයාය හරහා වැටී ඇති මෙම මාර්ගයේ වතු බලධාරීන් විසින් ගේට්ටුවක් සවිකර වසා දමා තිබූ අතර එය විවෘත කිරීමටද ආණ්ඩුකාරවරිය ක්‍රියා කළේය. අදාළ මාර්ගය නීත්‍යානූකුල ලෙස පවත්වාගෙන ගොස් මෙරට සංචාරක කර්මාන්තය නගා සිටුවීමට අවශ්‍ය පියවර කඩිනමින් ගන්නා ලෙස ආණ්ඩුකාරවරිය මෙහිදී ප්‍රකාශ කළේය.", "URL": "https://sinhala.adaderana.lk/news.php?nid=96744", "Category": null, "Parent URL": null}