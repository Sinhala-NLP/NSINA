{"Source": "Adaderana", "Timestamp": "January 3, 2014 05:36 pm", "Headline": "ආහාර සැපයුම්කරුට ඇප", "News Content": "ඇඟලුම් සේවක සේවිකාවන් 350ට අධික පිරිසකට ආහාර විෂවීමේ සිද්ධියට අදාළව අත්අඩංගුවට ගත් ආහාර සැපයුම් ආයතනයේ හිමිකරු ඇප මත මුදාහැර තිබේ. ඊයේ පස්වරුවේ අත්අඩංගුවට ගත් සැකකරු අද හෝමාගම මහේස්ත්‍රාත් අධිකරණය හමුවට ඉදිරිපත් කළ අවස්ථාවේ රුපියල් ලක්ෂයක ශරීර ඇප මත මුදාහැරීමට නියෝග කර ඇති බව සඳහන්ය. ආහාර විෂ වීමක් හේතුවෙන් හොරණ ප්‍රදේශයේ ඇගළුම් කර්මාන්ත ශාලාවකට අයත් ශාඛා තුනක සේවක සේවිකාවන් 350ට වැඩි පිරිසක් ඊයේ දිනයේ රෝහල් ගත කර තිබුණි. ඇඟලුම් සේවක සේවිකාවන් වෙනුවෙන් පසුගිය පළමු වැනිදා පවත්වනු ලැබු උත්සවයකදී ලබාදුන් ආහාර විෂ වීම හේතුවෙන් ඔවුන් මෙලෙස රෝගාතුර වු අතර අදාළ ආහාර සැපයු ආයතනයට මුද්‍රා තැබීමට ද සෞඛ්‍ය අමාත්‍යාංශය පියවර ගත්තේය. මේ අතර ආහාර විෂ වීමෙන් රෝහල් ගත කර සිටි පිරිස අතරින් තවත් 40ක පමණ පිරිසක් නේවාසිකව ප්‍රතිකාර ලබන බව රෝහල් ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=40063", "Category": null, "Parent URL": null}