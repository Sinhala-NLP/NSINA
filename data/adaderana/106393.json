{"Source": "Adaderana", "Timestamp": "March 20, 2019 08:31 am", "Headline": "ආණ්ඩුවේ දූෂණ පිළිබඳ පැමිණිලි සහ පෙත්සම් 1142ක්", "News Content": "රජයේ ආයතනවල සිදුව ඇතැයි සැලකෙන දූෂණ වංචා සම්බන්ධයෙන් පැමිණිලි සහ පෙත්සම් 1142ක් ලැබී ඇති බව ජනාධිපති කොමිෂන් සභාව පවසයි. 2015 ජනවාරි මස 15 වන දින සිට 2018 දෙසැම්බර් මස 31 වන දින දක්වා කාලය තුළ රජයේ ආයතනවල සිදුව ඇතැයි සැලෙකෙන දුෂණ වංචා සම්බන්ධයෙන් සොයා බැලීම සදහා ජනාධිපති මෛත්‍රිපාල සිරිසේන මහතා විසින් පසුගියදා ජනාධිපති කොමිෂමක් පත් කරනු ලැබුවේය. ඒ සඳහා පැමිණිලි භාරගැනිමේ කාලය ඊයේ(19) පස්වරු 05.00න් අවසන් වූ අතර ඒ වන විට මෙම පැමිණිලි ප්‍රමාණය ලැබී ඇති බව කොමිසම සඳහන් කළේය. එම පැමිණිලි සහ පෙත්සම් අතරින් කොමිෂන් සභාව පරික්ෂා කළ පැමිණිලි 48ක් මූලික විමර්ශන කටයුතු සදහා පොලිස් ඒකකයට ලබාදී ඇති බව එම කොමිෂම පැවසීය. ලැබී ඇති පැමිණිලි සහ පෙත්සම් වලට අනුව සෞඛ්‍ය අමාත්‍යාංශය යටතේ පවතින ආයතන, ඛණිජ තෙල් සංස්ථාව, කෘෂිකර්ම අමාත්‍යාංශය යටතේ පවතින ආයතන, රජයේ මුද්‍රණ දෙපාර්තමේන්තුව, ජාතික ලොතරැයි මණ්ඩලය, විදේශ සේවා නියුක්ති කාර්යාංශය යන ආයතනවල සිදුව ඇතැයි කියන මහා පාරිමාණ දුෂණ වංචා ප්‍රධාන තැනක් ගන්නා බව ජනාධිපති පරික්ෂණ කොමිෂන් සභාවේ ප්‍රකාශකයෙකු පැවසුවේය.", "URL": "https://sinhala.adaderana.lk/news.php?nid=106393", "Category": null, "Parent URL": null}