{"Source": "Adaderana", "Timestamp": "August 21, 2011 08:37 am", "Headline": " මතට තිත නොවැටුණොත් දහම් පාසලට තිත", "News Content": "ආණ්ඩුව මතට තිත ප්‍රතිපත්තිය උල්ලංඝණය කරමින් සිටින බව දේශහිතෛෂී ජාතික ව්‍යාපාරය පවසයි. ඇතැම් ප්‍රදේශවල කිසිදු වග විභාගයකින් තොරව සුරාසැල් සඳහා බලපත්‍ර ලබාදීමට පියවර ගෙන ඇති බව එම ව්‍යාපාරය සඳහන් කරයි. හෝකන්දර , විද්‍යාල හන්දිය ආශ්‍රිත ප්‍රදේශයේ ද වසර කිහිපයක පටන් මෙවැනි ගැටලුවක් පවතින බව ලංකා ජාතික සංඝ සභාවේ ලේඛකාධිකාරි ආචාර්ය මාදුරුඔයේ ධම්මිස්සර හිමි පවසයි. මීට පෙර කිහිප අවස්ථාවක අදාළ ස්ථානයේ තැබෑරුම පවත්වාගෙන යාමට එරෙහිව නීතිමය ක්‍රියාමාර්ග ගැනීමට ද සිදුවු බව උන්වහන්සේ පෙන්වා දෙයි. මෙම වර්ෂයේ ද එම ස්ථානයේ තැබෑරුමක් විවෘත කිරීම සඳහා ඇතැම් පාර්ශව පිඹුරුපත් සකසමින් සිටින බව මාදුරුඔයේ ධම්මිස්සර හිමි කියා සිටියි. ආණ්ඩුව මතට තිත ප්‍රතිපත්තිය උල්ලංඝණය කිරීමට එරෙහිව රටේ සියලුම දහම් පාසල් වර්ජනයක් දියත් කිරීමට කටයුතු කරන බව දේශහිතෛෂි ජාතික ව්‍යාපාරය නිවේදනයක් නිකුත් කරමින් සඳහන් කරයි. දැනටමත් කළුතර පාසල් දෙකක් සහ පන්සල් තුනක් අසල සුරාසැල් විවෘත කිරීමට එරෙහිව එම ප්‍රදේශවල දහම් පාසල් තාවකාලිකව වසා දමා ඇති බව දේශහිතෛෂී ජාතික ව්‍යාපාරය වැඩිදුරටත් කියා සිටියි.", "URL": "https://sinhala.adaderana.lk/news.php?nid=18202", "Category": null, "Parent URL": null}