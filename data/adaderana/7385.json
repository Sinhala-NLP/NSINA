{"Source": "Adaderana", "Timestamp": "March 19, 2010 02:02 pm", "Headline": "රජය නීතිවිරෝධී ණය අරන් නෑ", "News Content": "ශ්‍රි ලංකා රජය කිසිදු අවස්ථාවක නීතිවිරෝධී ණය ලබා ගැනීම් සිදුකර නොමැති බව මහ බැංකු අධිපති අජිත් නිවාඩ් කබ්රාල් මහතා පවසයි. අද දෙරණ වෙත විශේෂ ප්‍රකාශයක් සිදුකරමින් කබ්රාල් මහතා පැවසුවේ ශ්‍රි ලංකා රජය ලබාගෙන ඇති සියලු ණය මුදල්, මුදල් අමාත්‍යවරයාගේ සහ පාර්ලිමේන්තුවේ අනුමැතියට යටත්ව ලබාගෙන ඇති බවය. වත්මන් රජය ලබාගෙන ඇති නීති විරෝධි ණය එක්සත් ජාතික පෙරමුණු ආණ්ඩුවක් යටතේ යළි නොගෙවන බව රනිල් වික්‍රමසිංහ මහතා පසුගියදා ප්‍රකාශ කර තිබුණි. ජාත්‍යන්තර මුල්‍ය අරමුදලෙන් ලබාගත් ණය සම්බන්ධයෙන් යළි එකඟතාවක් ඇති කර ගැනීමට බලාපොරොත්තු වන බව එහිදි වික්‍රමසිංහ මහතා වැඩිදුරටත් සඳහන් කර තිබුණේය. පෞද්ගලීකරණය සහ රාජ්‍ය අංශයේ කප්පාදු කිරීම් යන කරුණු ද එක්සත් ජාතික පෙරමුණු රජයක් යටතේ යළි සළකා බලන්නේදැයි මේ සම්බන්ධයෙන් අදහස් දක්වමින් කබ්රාල් මහතා ප්‍රශ්න කර සිටියේය.", "URL": "https://sinhala.adaderana.lk/news.php?nid=7385", "Category": null, "Parent URL": null}