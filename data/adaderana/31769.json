{"Source": "Adaderana", "Timestamp": "February 19, 2013 03:50 pm", "Headline": "එජාපයට අධිකරණ නියෝගයක්", "News Content": "මුස්ලිම් කොංග්‍රස් නායක රවුෆ් හකීම් මහතා ඇතුළු එම පක්ෂයේ පාර්ලිමේන්තු මන්ත්‍රීවරුන් 6 දෙනෙකුට එක්සත් ජාතික පක්ෂයෙන් ලබාදී ඇති දැනුම්දීමේ ලිපි අනුව කටයුතු කිරීම වළක්වාලමින් කොළඹ දිසා අධිකරණය නියෝගයක් නිකුත් කර තිබේ. හිටපු අගවිනිසුරුවරියට එරෙහිව ඉදිරිපත් වු දෝෂාභියෝගයට විරුද්ධව කටයුතු නොකිරීම පිළිබඳ හේතු දක්වන ලෙස එක්සත් ජාතික පක්ෂ නායක රනිල් වික්‍රමසිංහ මහතා අදාළ මන්ත්‍රීවරුන්ට ලිපි මගින් දැනුම් දී තිබිණ. අදාළ ලිපි අනුව කටයුතු කිරීමට එරෙහිව මුස්ලිම් කොංග්‍රස් නායක රවුෆ් හකීම් මහතා ඇතුළු මන්ත්‍රීවරුන් පිරිසක් ඉදිරිපත් කරන ලද පෙත්සම් 6ක් අද (19) සලකා බැලීමෙන් අනතුරුව අධිකරණය මෙම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. පසුගිය මැතිවරණයේ දී එක්සත් ජාතික පක්ෂය සමඟ සන්ධානයකට පැමිණිය ද එක්සත් ජාතික පක්ෂයට මුස්ලිම් කොංග්‍රසය සම්බන්ධ නොමැති බව එම පෙත්සම්වලින් පෙන්වා දී තිබුණි. මේ හේතුවෙන් එක්සත් ජාතික පක්ෂයට මුස්ලිම් කොංග්‍රසයේ මන්ත්‍රීවරුන් සම්බන්ධයෙන් කිසිදු පරිපාලනයක් නොමැති බව ද එම පෙත්සම්වල සඳහන්ය. ඒ අනුව මෙම කරුණු සලකා බැලු අධිකරණය ලබන මස 5 වැනිදා දක්වා බලපැවැත්වෙන පරිදි අදාළ නියෝගය නිකුත් කර තිබේ.", "URL": "https://sinhala.adaderana.lk/news.php?nid=31769", "Category": null, "Parent URL": null}