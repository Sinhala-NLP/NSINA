{"Source": "Adaderana", "Timestamp": "September 13, 2016 12:45 pm", "Headline": " යල අස්වනු ගබඩාවලට ප්‍රමාදලු", "News Content": "දිවයින පුරා මෙවර යල කන්නයේ බලාපොරොත්තු අස්වැන්න නොලැබීමත්, පෞද්ගලික අංශය විසින් සම්මත මිලට අස්වනු මිලදී ගැනීමත් හේතුවෙන් මෙවර යල කන්නයේ වී අස්වැන්න රජයේ ගබඩාවලට යොමු කිරීම ගොවීන් විසින් අවම මට්ටමක පවතින බව වී අලෙවි මණ්ඩලය පවසයි.මේ වන විට දිවයින පුරා අස්වැන්න නෙලන දිස්ත්‍රික්ක නවයක වී මිලදී ගැනීම ආරම්භ කර ඇති අතර මේවන විට වී මෙට්‍රික්ටොන් 11,069 ක් (නාඩු මෙ.ටො. 6088ක්, සම්බා මෙ.ටො. 3411ක්, කිරී සම්බා මෙ.ටො.1570) වී අලෙවි මණ්ඩලය මඟින් ඒ ඒ දිස්ත්‍රික්ක තුළ මිලදී ගෙන ඇත. ඒ සඳහා ගොවීන් වෙත රුපියල් මිලියන 449.72ක මුදලක් බැංකු මඟින් ගෙවා අවසන් කර ඇති බවත්, මෙවර ගොවියන්ගෙන් වී මෙට්‍රික්ටොන් 120,000ක් මිලදී ගැනීමට වී අලෙවි මණ්ඩලය තීරණය කර ඇති බව වී අලෙවි මණ්ඩලය පවසයි. අස්වැන්න නෙළන දින අනුව අනිකුත් දිස්ත්‍රික්ක තුළද වී මිලදී ගැනීම ආරම්භ කරන බව වී අලෙවි මණ්ඩලයේ සාමාන්‍යාධිකාරී සමන් පාලිත මහතා පැවසීය.මෙම මිලදී ගැනීම් නොකඩවා සියළු දිස්ත්‍රික්ක තුළ ඉතාමත් සාර්ථක අයුරින් වී අලෙවි මණ්ඩල ප්‍රාදේශීය කළමනාකරුවන් මඟින් සිදු කරන බවත්, ග්‍රාමීය ආර්ථිකය පිළිබඳ අමාත්‍ය පී. හැරිසන් මහතා ඒ පිළිබඳව නොකඩවා අධීක්ෂණය සඳහා අමාත්‍යංශ නිලධාරීන් කණ්ඩායමක් මේ සඳහා යොදා ඇති බවත්, හෙතෙම පැවසීය.", "URL": "https://sinhala.adaderana.lk/news.php?nid=64055", "Category": null, "Parent URL": null}