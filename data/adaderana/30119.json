{"Source": "Adaderana", "Timestamp": "December 21, 2012 08:43 am", "Headline": "අයහපත් කාලගුණික තත්ත්වය ඉවතට යන ලකුණු", "News Content": "දිවයින පුරා පැවති ආපදා තත්ත්වය ක්‍රමයෙන් පහව යමින් පවතින බව ආපදා කළමනාකරණ මධ්‍යස්ථානය පවසයි. ආපදා තත්ත්වය හේතුවෙන් මේ වන විට පුද්ගලයන් 27 දෙනෙකු මියගොස් ලක්ෂ 3 ට අධික පිරිසක් පීඩාවට පත්ව ඇති බව එහි සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ අතර දිවයිනේ උතුරු නැගෙනහිර, උතුරුමැද හා ඌව පළාත්වලත් මධ්‍යම කඳුකරයේ නැගෙනහිර බෑවුම්වල සහ හම්බන්තොට දිස්ත්‍රික්කයේත් අද (21) දිනයේ වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. මේ අතර ආපදා හේතුවෙන් සම්පූර්ණයෙන් විනාශ වූ නිවාසයක් වෙනුවෙන් රුපියල් ලක්ෂයක මුදලක් සහ අර්ධ වශයෙන් හානි වූ නිවාසයක් වෙනුවෙන් රුපියල් 50000 මුදලක් ලබාදීමට රජය තීරණය කර තිබේ. වගා හානි සඳහා ද වන්දි ලබාදීමට අපේක්ෂිතයි. ඊට අමතරව ආපදා තත්ත්වය හේතුවෙන් මිය ගිය පුද්ගලයන්ගේ අවමංගල්‍ය කටයුතු සඳහා රුපියල් 15000 මුදලක් ලබාදීමට තීරණය කර ඇත.", "URL": "https://sinhala.adaderana.lk/news.php?nid=30119", "Category": null, "Parent URL": null}