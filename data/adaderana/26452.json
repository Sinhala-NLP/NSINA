{"Source": "Adaderana", "Timestamp": "August 9, 2012 09:06 pm", "Headline": " බන්ධනාගාර ඝාතනවල වගකීම ආණ්ඩුවටයි", "News Content": "තම අත්අඩංගුවේ සිටි දේශපාලන සිරකරුවෙකු ඝාතනයවීමේ වගකීම ආණ්ඩුව විසින් භාරගත යුතු බව ජනතා විමුක්ති පෙරමුණ පවසයි. එහි දේශපාලන මණ්ඩලය විසින් නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. පසුගිය ජුනි 29දා වවුනියා රිමාන්ඞ් බන්ධනාගරයේ ඇතිවූ සිදුවීමෙන් පසු දැඩි ලෙස පහරකෑමට ලක්ව සිහිසුන්ව රාගම රෝහලේ ප‍්‍රතිකාර ලබමින් සිටි 34 හැවිරිදි යාපනයේ පදිංචිකරුවෙකු වූ මරියදාස් දිල්රුක්ෂන් නැමැත්තා ඊයේ (08)දින මිය ගොස් තිබේ. අත්අඩංගුවේ පසුවූවෙකුට සිදුකරන ලද මෙම අමානුෂික පහරදීම හා ඝාතනය ජනතා විමුක්ති පෙරමුණ ලෙස දැඩිව හෙළා දකින අපි, තම අත්අඩංගුවේ සිටි දේශපාලන සිරකරුවෙකු ඝාතනය වීමේ වගකීම රාජපක්ෂ ආණ්ඩුව විසින් භාර ගත යුතු බව අවධාරණය කරමු. මෙම සිදුවීමේදී පහරකෑමට ලක්ව රෝහලේදී මියගිය පළමුවැන්නා මොහු නොවේ. පසුගිය ජුලි 04වැනි දින වව්නියාවේ පදිංචිකරුවෙකු වූ නිමලරූබන් නම් දේශපාලන සිරකරුවාද මෙලෙසම පහර කෑමට ලක්ව මිය ගියේය. ඔහුගේ මරණයේදී බලධාරීන් පුන පුනා ප‍්‍රකාශ කරනු ලැබුවේ, හෘදයාබාධයක් නිසා එම මරණය සිදු වූ බවය. බන්ධනාගාර අමාත්‍යවරයා මේ බව පාර්ලිමේන්තුවේදී කියා සිටියේ, පශ්චාත් මරණ පරීක්ෂණයක් පැවැත්වීමටත් පෙරය. මෙම ප‍්‍රකාශයෙන්ම මෙම පහරදීම් හා ඝාතනය පිටුපස වන ආණ්ඩුවේ හස්තය රටට හෙළි වී තිබිණි.දැන් දෙවැනි ඝාතනයද සිදුව තිබේ. හෘදයාබාදයක් වැළඳීම පිළිබඳ තවත් නිදහසට කරුණු කීමක් පිටුපස සැඟවීමට ආණ්ඩුවට නොහැකිය. වව්නියාව බන්ධනාගාරයේ සිටි මෙම සිරකරුවන් පළමුව අනුරාධපුර බන්ධනාගාරයටද දෙවනුව මහර බන්ධනාගාරයටද මාරු කරන ලද බව ප‍්‍රකාශ වේ. මේ කොතැනකදී හෝ ඔවුනට දරුණු ලෙස පහර දෙනු ලැබ ඇති බව තවදුරටත් සැඟවිය හැක්කක් නොවේ. දැනගන්නට ඇති අන්දමට මිය ගිය දෙදෙනාට අමතරව තවත් පිරිසක් බරපතළ තුවාල ලබා සිටියි. දේශපාලන හේතු මත අත්අඩංගුවට ගනු ලැබ තමන්ගේ භාරයේ සිටි පිරිසකට පහරදීමේ හා ඉන් දෙදෙනෙකු ඝාතනය වීමේ වගකීමෙන් ආණ්ඩුවට නිදහස් වීමට නොහැකිය. ආණ්ඩුව සාමය හා සංහිදියාව පිළිබඳ වැදි බණ රටටත් ජාත්‍යන්තරයටත් ඉදිරිපත් කරමින් සිටින අතරතුර සැබැවින්ම ඊට පරස්පර භාවිතයක නියැලී සිටින බවට මෙයටත් වඩා සාක්ෂි අවශ්‍ය නැත. යුද්ධය අවසන්වී වසර තුනක් ගතවී තිබියෙදීත් දේශපාලන සිරකරුවන් නිදහස් කිරීමට පියවර නොගත් ආණ්ඩුව ඒ වෙනුවට ඔවුන් තවදුරටත් රඳවා ගනිමින් සිටින අතර ඔවුනට අදාළ නීතිමය ක‍්‍රියාමාර්ග ගැනීමට පමණක් නොව ඔවුන්ගේ ජීවිතාරක්ෂාව සැලසීමට පවා අසමත්ව සිටී. මේ තත්වය තුළ මෙම පහරදීම හා ඝාතන පිළිබඳ වහා සාධාරණ පරීක්ෂණයක් පවත්වන ලෙසත් වගකිව යුත්තන්ට එරෙහිව නීතිය ක‍්‍රියාත්මක කරන ලෙසත් දැඩිව ආණ්ඩුවට අවධාරණය කරන අපි, ඝාතනයට ලක් වූවන්ගේ හා තුවාල ලබා සිටින්නන්ගේ පවුල්වලට වන්දියක් ලබා දෙන ලෙසටද ආණ්ඩුවට බලකර සිටිමු. එසේම ආණ්ඩුවේ ජාතිවාදී හා මිනීමරු පිළිවෙතට එරෙහිව පෙළගැසෙන මෙන් සියලූ ජාතිකත්වයන්ට අයත් ලාංකේය ජනතාවගෙන් අපි දැඩි සහෝදරත්වයෙන් ඉල්ලා සිටිමු. දේශපාලන මණ්ඩලය ජනතා විමුක්ති පෙරමුණ.", "URL": "https://sinhala.adaderana.lk/news.php?nid=26452", "Category": null, "Parent URL": null}