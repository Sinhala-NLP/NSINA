{"Source": "Adaderana", "Timestamp": "November 21, 2016 11:45 am", "Headline": " දිගම්බරම්-තොන්ඩමන් සමතයකට එන්න සූදානම්! ", "News Content": "හිටපු රාජ්‍ය භාෂා නියෝජ්‍ය අමාත්‍ය පලනි දිගම්බරම් මහතා සහ අමාත්‍ය සෙන්දිල් තොන්ඩමන් යන අයගේ නඩුව අද (21) හැටන් මහේස්ත්‍රාත් අධිකරණය හමුවේ කැඳවා තිබේ.ඒ රාජ්‍ය භාෂා අමාත්‍යවරයා වශයෙන් කටයුතු කළ පලනි දිගම්බරම් මහතා, 2013 වසරේ දී පැවති මධ්‍යම පළාත් සභා මැතිවරණයේදී ඔහු ගමන් ගත් වාහනය අවහිර කරමින් ඔහුගේ ආධාරකරුවන් පිරිසකට ඌව පළාත් සභා අමාත්‍ය සෙන්දිල් තොන්ඩමන් මහතා ඇතුළු ලංකා කම්කරු කොංග්‍රසයේ ආධාරකරුවන් පිරිසක් පහරදුන් බවට එල්ල වූ චෝදනාවන්ට එරෙහිවය. ‍එසේම දිගම්බරම් අමාත්‍යවරයා කොළඹ දක්වා ගමන් ගත් වාහනය හැටන් කොළඹ ප්‍රධාන මාර්ගයේ ගිනිගත්හේන ප්‍රදේශයේදී අවහිර කරමින් ඔහුගේ ගමනට ලංකා කම්කරු කොංග්‍රසයේ පළාත් සභා මන්ත්‍රීවරුන් හා ආධාරකරුවන් බාධා කළේ යැයි කියන සිද්ධියක් සම්බන්ධයෙන් විභාග වන තවත් නඩුවක් ද අද දින කැඳවන ලදී. මෙම නඩු විභාගයන් ද්විත්වයම දෙපාර්ශවයේම එකඟතාවය මත සමථයකට පත් කර ගැනීමට කැමති බව නඩුවලට අදාළව පෙනී සිටි දෙපාර්ශවයේ නීතීඥයින් ඉල්ලා සිටියේය. කෙසේ වෙතත් මෙම නඩු ද්විත්වය සම්බන්ධයෙන් ගොනු කර ඇති ඇතැම් චෝදනාවලට නීතිපතිවරයාගෙන් උපදෙස් මෙතෙක් අධිකරණය වෙත ලැබී නොමැති හේතුවෙන් නඩුව සමථයකට පත්කර ගැනීම සම්බන්ධයෙන් සලකා බැලීමට තීරණය කර තිබේඅනතුරුව අදාළ නඩු ද්විත්වය 2017.04.03 වන දිනට යළි කැඳවීමට හැටන් දිසා විනිසුරු සහ මහේස්ත්‍රාත් ප්‍රසාද් ලියනගේ මහතා නියෝග කළේය.", "URL": "https://sinhala.adaderana.lk/news.php?nid=66248", "Category": null, "Parent URL": null}