{"Source": "Adaderana", "Timestamp": "April 27, 2011 09:19 am", "Headline": "වර්ජනය සම්බන්ධයෙන් තාම නිශ්චිත තීරණයක් නෑ", "News Content": "පොළොන්නරුව මහරෝහලේ වෛද්‍යවරුන් විසින් ආරම්භ කර තිබූ වෘත්තීය සමිති ක්‍රියාමාර්ගය අත්හිටුවීමට වෛද්‍යවරු විසින් තීරණය කර ඇති බව සෞඛ්‍ය අමාත්‍යාංශය පවසයි. ඊයේ පස්වරුවේ අමාත්‍යාංශ බලධාරීන් සමඟ පැවති සාකච්ඡාවක දී මෙම තීරණයට එළඹි බව සෞඛ්‍ය අමාත්‍යාංශය පවසයි. එම සාකච්ඡාව සඳහා පොළොන්නරුව මහරෝහලේ වෛද්‍යවරුන් මෙන්ම රජයේ වෛද්‍ය නිලධාරීන්ගේ සංගමයේ නියෝජිතයින් පිරිසක් ද සහභාගි විය. සෞඛ්‍ය ලේකම් වෛද්‍ය රවීන්ද්‍ර රුබේරු මහතා ප්‍රමුඛ පිරිසක් පොළොන්නරුව රෝහලට ගොස් අදාළ පාර්ශවයන්ට සාධාරණ වන තීරණයක් ලබා දෙන බව අමාත්‍යාංශය නිකුත් කළ නිවේදනයේ සදහන් වේ. රෝහලේ අලුතින් ඉදිකළ ගොඩනැගිල්ලේ නිල කාමර පොරොන්දු වූ පරිදි ලබා නොදීමට එරෙහිව වෛද්‍යවරුන් විසින් මෙම වර්ජනය ක්‍රියාත්මක කර තිබේ. අද දෙරණ කළ විමසීමක දී රජයේ වෛද්‍ය නිලධාරීන්ගේ සංගමයේ වෛද්‍ය චන්දන අතපත්තු මහතා කියා සිටියේ රෝහල් වෛද්‍යවරුන්ගේ වර්ජනය සම්බන්ධයෙන් මෙතෙක් නිශ්චිත තීරණයක් ගෙන නොමැති බවයි. අද පෙරවරුවේ රෝහල් වෛද්‍ය කාර්ය මණ්ඩලය සමඟ පැවැත්වෙන සාකච්ඡාවෙක් අනතුරුව අවසන් තීරණයකට එළ‍ඹෙන බව වෛද්‍ය චන්දන අතපත්තු මහතා පැවසුවේය.", "URL": "https://sinhala.adaderana.lk/news.php?nid=15727", "Category": null, "Parent URL": null}