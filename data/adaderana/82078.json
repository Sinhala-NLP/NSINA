{"Source": "Adaderana", "Timestamp": "December 25, 2017 09:52 pm", "Headline": "ආදරේ කරන අය ඉන්න තැන ගැන දුමින්ද කියයි", "News Content": "ශ‍්‍රී ලංකා නිදහස් පක්ෂය තුළ සිටිමින් වෙනත් පක්ෂ නිර්මාණය කිරීම තුළින් ශ‍්‍රී ලංකා නිදහස් පක්ෂයට දැන හෝ නොදැන විනාශයක් සිදු වන බව අමාත්‍ය දුමින්ද දිසානායක මහතා පවසයි. අද කැකිරාව ආසනයේ ශ‍්‍රී ලංකා නිදහස් පක්ෂ කාර්යාලය විවෘත කිරීමේ අවස්ථාවට එක්වෙමින් අමාත්‍යවරයා මේ බව කියා සිටියේය. එහිදී වැඩිදුරටත් අදහස් දැක්වූ අමාත්‍යයවරයා මෙසේ ද පැවසීය. ශ්‍රී ලංකා නිදහස් පක්ෂයේ මත දෙක තුනක්ම තියනවා. 2015 ජනවාරී මාසේ 08 වැනිදා මහින්ද රාජපක්ෂ මහත්තයා පරාජය වුණාට, ශ්‍රී ලංකා නිදහස් පක්ෂය හෝ පාක්ෂිකයා පරාජයට පත් වුණේ නෑ. 2015-ජනවාරී 08 වැනිදා ශ්‍රී ලංකා නිදහස් පක්ෂයේ සභාපතිතුමා හා ලේකම්තුමා ජනාධිපතිවරණයට තරග කරලා ලේකම්තුමා ජයග්‍රහණය කළා. පැරදුන සභාපතිතුමා පක්ෂයේ සභාපතිකම භාර දුන්නා ජයග්‍රහණය කරපු ලේකම්තුමාට. හිටපු සභාපති මහින්ද රාජපක්ෂ මැතිතුමා ජයග්‍රහණය කරපු මෛත්‍රීපාල සිරිසේන මැතිතුමාට පක්ෂයේ සභාපතිකම භාර දීමත් එක්ක ශ්‍රී ලංකා නිදහස් පක්ෂය හෝ පාක්ෂිකයා පරාජය වීමක් සිදු වෙලා නෑ. ඕනෑම මැතිවරණයකින් දිනන්න වගේම පරදින්නත් පුලුවන්. දේශපාලනය කරනවා නම් ජයග්‍රහණයේදී ජයග්‍රහණය ගැන සතුටු වෙනවා වගේම, ජරාජයේදී නිහතමානීව පරාජය භාර ගත යුතුයි. මේ බෙදිලා ඉදීමේ ප්‍රථිඵලයක් නෑ. 2015 ජනවාරී මාසේ 08 වැනිදා මෛත්‍රීපාල සිරිසේන මැතිතුමාට, මහින්ද රාජපක්ෂ මහත්තයා මේ පක්ෂය භාර දුන්නාට පස්සේ එතුමලා සියලු දෙනාම ඇවිත් මෛත්‍රීපාල සිරිසේන මහත්තයා එක්ක හිට ගත්තා නම් එතුමන්ලා ජනාධිපතිතුමාගේ නියෝජිතයෝල ආණ්ඩුවේ-පළාත් සභාවේ නියෝජිතයෝල එහෙම එකට හිටගත්තා නම් මේ ශ්‍රී ලංකා නිදහස් පක්ෂයේ අයට ආණ්ඩුවක් නෑ වගේ දුක්විදින්න ඕන නෑ. අද මේ රටේ විධායක ජනාධිපති ශ්‍රී ලංකා නිදහස් පක්ෂයේ, රටේ ප්‍රධාන පක්ෂ දෙක එකට එකතු වෙලා ආණ්ඩුවක් හදලා තියෙන මොහොතක ශ්‍රී ලංකා නිදහස් පක්ෂයේ යම් පිරිසකට ඉන්න වෙලා තියෙනවා අද විපක්ෂයේ වගේ. මේක තේරුමක් නැති දෙයක්. පහුගිය අවුරුදු 2දී පාඩම ඉගෙන ගත්තා, දැන් ඒ ගොල්ලන්ට තේරෙනවා දැන් බෙදිලා ඉදලා තේරුමක් නෑ කියලා. අපි කොච්චර කැමති වුණත් මහින්ද රාජපක්ෂ මහත්තයාට ආයේ ජනාධිපතිවරණයට තරඟ කරන්න බෑ. එතුමාට විතරක් නෙමෙයි චන්ද්‍රිකා මැතිණියටත් බෑ. එතකොට ආණ්ඩුවක් හදන්නත් එතුමලාට බෑ.එහෙම නම් දේශපාලන වශයෙන් අපි සම්බන්ධ වෙන්න ඕන, දේශපාලන වශයෙන් අපි ගමන් කරන්න ඕන අපිට යම් අනාගතයක් තියෙන, අනාගතයක් පේන පැත්තක් එක්කයි. මහින්ද රාජපක්ෂ මහත්තයායි- මෛත්‍රිපාල සිරිසේන මහත්තයායි ගත්තාම ශ්‍රී ලංකා නිදහස් පක්ෂයේ වර්ථමාන නායකයා විදිහට මෛත්‍රීපාල සිරිසේන මැතිතුමා 2021 වන තුරු මේ රටේ ජනාධිපති. මේක හොලවන්න වෙනස් කරන්න කාටවත් පුලුවන්කමක් නෑ.ශ්‍රී ලංකා නිදහස් පක්ෂයේ දැනට ඉන්න නායකයන්ගෙන් ඊළග වතාවෙත් ජනාධිපතිකමට ඉල්ලන්න පුලුවන්කම තියෙන්නේ මෛත්‍රීපාල සිරිසේන මහත්තයාට පමණයි. අපි ශ්‍රී ලංකා නිදහස් පක්ෂය විදිහටල පක්ෂයට ආදරයක් තියෙන අය විදිහට අපිට දේශපාලන අනාගතයක් තියෙන්නේ මෛත්‍රීපාල සිරිසේන මැතිතුමා සමගයි. මේ ශ්‍රී ලංකා නිදහස් පක්ෂය බණ්ඩාරනායක මහත්තයා ආරම්භ කරලා එතුමා ඝාතනය වුණාට පස්සේ, සිරිමාවෝ බණ්ඩාරනායක මැතිණිය මේ පක්ෂය භාර ගන්නවා. අපේ මුතුන්මිත්තෝ සිරිමාවෝ බණ්ඩාරනායක මැතිනිය එක්ක ඒ ගමන යන්න පටන් ගන්නවා.ඊට පස්සේ අපි අවුරුදු 17 ක් විපක්ෂයේ ඉදලා 1994 වර්ෂයේ චන්ද්‍රිකා මැතිණියත් එක්ක අපි ගමන ආරම්භ කරනවා. දෙවතාවක් චන්ද්‍රිකා මැතිණිය ජනාධිපති කරලා, ව්‍යවස්ථාවේ හැටියට තුන්වැනි වතාවේ ජනාධිපතිවරණයට ඉල්ලන්න බැරි නිසා චන්ද්‍රිකා මැතිණිය අපිට හදුන්වලා දෙනවා මහින්ද රාජපක්ෂ මහත්තයාව ඊළඟ නායකයා කියලා. අපි මහින්ද රාජපක්ෂ මහත්තයා එක්ක ගමන යන්න ආරම්භ කරනවා. එතුමාවත් අපි දෙවතාවක් ජනාධිපති කරනවාගඑතුමා ව්‍යවස්ථාව වෙනස් කර ගෙන තුන්වැනි වතාවටත් ජනාධිපතිවරණයට තරග කරලා පැරදුනාට පස්සේ කියනවා මම මෛත්‍රීපාල සිරිසේන මැතිතුමාට පක්ෂය භාර දෙනවාල මෛත්‍රී මහත්තයා එක්ක මේ ගමන යන්න කියලා. අපි පක්ෂයක් විදිහට අපි නායකයොත් එක්ක ඉදලා තියෙනවා.ඒ නායකයින්ගේ කාළසීමාවල් අවසන් වන විටල හිටපු නායකයා විසින් අලුත් නායකයෝ හදුන්වලා දෙන විට, අපි අලුත් නායකයත් එක්ක ගමන ගිහින් තියෙනවා. ශ්‍රී ලංකා නිදහස් පක්ෂය විදිහට අපිට මෛත්‍රීපාල සිරිසේන මහත්තයා එක්ක තමයි ඒ ගමන යන්න පුලුවන්කම තියෙන්නේ. සමහරුන්ට මේක තේරුණත් - තේරුණේ නෑ වගේ ඉන්නවා. දැන් අපේ ජනාධිපති කෙනෙක් තියාගෙන, අපේ ආණ්ඩුවක් තියාගෙන, ඇයි අපි දුක් විදින්නේ. ඇයි අපේ පාක්ෂිකයාට ගන්න තියෙන උදව් නොදී ඉන්නේ, ඇයි අපේ පාක්ෂිකයාට දෙන්න තියන සහයෝගය අපි නොදී ඉන්නේ, ඇයි අපේ ශ්‍රී ලංකා නිදහස් පාක්ෂිකයෝ ඒ සහයෝගය මේ පක්ෂයෙන් ගන්නේ නැත්තේ,අපි පුද්ගලයෝ එක්ක ගමන් ගිහින්, ඒ පුද්ගලයින්ගේ කාළය අවසන් වන විට අපේ ගමන ඉවර කර ගන්න බෑ. මගේ පියා අනුරාධපුරයට නොමැකෙන මතක සටහන් එකතු කරපු කෙනෙක්, බර්ටි දිසානායක රජරට ජනතාවගේ හදවත්වල ඉන්න මනුස්සයෙක්, හැබැයි හදිස්සියේම මගේ තාත්තා මිය ගියා කියලා පාක්ෂිකයෝ ශ්‍රී ලංකා නිදහස් පක්ෂය අතහැරියේ නෑ. බර්ටි දිසානායක නැති දුක, අඩුව තියෙනවා. හැබැයි එතුමා ගොඩනගපු පක්ෂය රජරට ජනතාව අතහැරියේ නෑ. පුද්ගලයෝ ඉන්න ඕන හදවත්වල, අපිට උදව් කරපු, අපිව ශක්තිමත් කරපු, අපිට මග පෙන්වපු මේ හැමෝම ඉන්න ඕන හදවත් තුළ, හැබැයි පුද්ගලයෝ නැති වුණා කියලා අපිට ඒ ගමන නොයා ඉන්න පුලුවන්කමක් නෑ. ඒ නිසා අපි සියලුම ශ්‍රී ලංකා නිදහස් පාක්ෂිකයින්ට ඉල්ලීමක් කරනවා පක්ෂය තුළ වෙනත් කදවුරු, කල්ලී, කණ්ඩායම් හදලා තේරුමක් නෑ. මේ පක්ෂයේ හයිය ශක්තිය අඩු කරන එක පක්ෂයට ආදරයෙන් කරන වැඩක් නෙමෙයි. ඒක පක්ෂයට හිතාමතා හෝ නොහිතා කරන විනාශයක්.", "URL": "https://sinhala.adaderana.lk/news.php?nid=82078", "Category": null, "Parent URL": null}