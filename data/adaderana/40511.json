{"Source": "Adaderana", "Timestamp": "January 21, 2014 07:33 am", "Headline": " අතුරුදහන් වූවන් පිළිබඳ විමර්ශන පළමු අදියර අදින් අහවරයි", "News Content": "අතුරුදන්වූවන් පිළිබඳ ජනාධිපති කොමිෂන් සභාවේ පළමු අදියරේ විමර්ශන කටයුතු අද දිනයෙන් අවසන් වේ. එම කොමිෂන් සභාවේ ලේකම් එච්.ඩබ්ලිව්.ගුණදාස මහතා කියා සිටියේ අද දිනයේත් විමර්ශන කටයුතු පුද්ගලයින් 35 දෙනෙකු කිලිනොච්චි දිස්ත්‍රීක් ලේකම් කාර්යාලයට කැඳවා ඇති බවයි. පසුගිය වසරේ අගෝස්තු මස පත් කළ මෙම කොමිෂන් සභාවට අතුරුදන්වූවන් පිළිබඳ ලැබුණු පැමිණිලිවලට අනුව පසුගිය සෙනසුරාදා දිනයේ සිට අදාළ පැමිණිලි විමර්ශනය කිරීම කිලිනොච්චියේ දී ආරම්භවිය. ඒ අනුව ඊයේ දිනයේත් පුද්ගලයින් 41 දෙනෙකු සාක්ෂි ලබාදීම සඳහා කැඳවා තිබු අතර ඉන් 27 දෙනෙකු සාක්ෂි ලබාදුන් බව එච්.ඩබ්ලිව්.ගුණදාස මහතා සඳහන් කළේය. දෙමළ ජාතික සන්ධානයේ උතුරු පළාත් සභා මන්ත්‍රීනි ආනන්දි ශෂිදරන් මහත්මිය ද සිය සැමියා අතුරුදන්වීම සම්බන්ධයෙන් ඊයේ දිනයේ සාක්ෂි ලබාදී තිබේ. ඊට අමතරව ඊයේ දිනයේ තුළ නව පැමිණිලි 106ක් අතුරුදන්වූවන් පිළිබඳ ජනාධිපති කොමිෂන් සභාව වෙත ලැබුණු බව එච්.ඩබ්ලිව්.ගුණදාස මහතා සඳහන් කළේය. අද දිනයේ සාක්ෂි ලබාගැනීමෙන් අනතුරුව මෙතෙක් ලැබුණු සාක්ෂි පිළිබඳ විශ්ලේෂණයක් සිදුකරන බවත් අනතුරුව මුලතිව් දිස්ත්‍රීක්කයේ අතුරුදන්වූවන් පිළිබඳ විමර්ශන කටයුතු ආරම්භ කිරීමට බලාපොරොත්තු වන බවත් එච්.ඩබ්ලිව්.ගුණදාස මහතා වැඩිදුරටත් කියා සිටියේය. මේ අතර මානූෂීය මෙහෙයුම් සමයේ අතුරුදන් වී ඇති පුද්ගලයින්ගේ පවුල්වල සාමාජිකයින් සඳහා සහන සැලසීමේ වැඩසටහනක් කිලිනොච්චි සහයෝගීතා කේන්ද්‍රයේදී ඊයේ සිදුවිය.", "URL": "https://sinhala.adaderana.lk/news.php?nid=40511", "Category": null, "Parent URL": null}