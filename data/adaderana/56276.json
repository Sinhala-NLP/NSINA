{"Source": "Adaderana", "Timestamp": "January 11, 2016 07:54 am", "Headline": " බාලවයස්කාර දැරිය දූෂණය කළ තරුණයා අත්අඩංගුවට", "News Content": "වයස අවුරුදු 14 යි මාස 06ක දැරියක මව්පිය බාරකාරත්වයෙන් පැහැරගෙන ගොස් ඇයව දුෂණය කළ බව කියන 22 හැවිරිදි තරුණයෙකු අත්අඩංගුවට ගෙන ඇති බව හලාවත පොලීසිය කියයි.දුෂණයට ලක්ව ඇත්තේ මුගුණුවටවන - පුලියන්කඩවර ප්‍රදේශයේ පදිංචිව සිටි දැරියකි.සිද්ධිය සම්බන්ධයෙන් අත්අඩංගුවට ගෙන ඇත්තේද එම ප්‍රදේශයේම පදිංචිකරුවෙකි.පාසල් ගමන අවසන් කර ඇති තම දියණිය පසුගිය වසරේ ඔක්තොම්බර් මස 26 වැනිදා කිසියම් අයෙකු විසින් පැහැරගෙන ගොස් ඇති බව ඇයගේ මව්පියන් විසින් හලාවත පොලීසියට පැමිණිලි කරමින් පවසා ඇත.පසුව දැරිය සොයාගෙන ඇති අතර, තමන් ගමේම පදිංචි තරුණයෙකු සමග ප්‍රේම සම්බන්ධතාවයක් පැවැත්වූ බවත්, ඔහුගේ ආරාධනයෙන් මව්පියන්ට රහසේ ඔහු සමග පලාගිය බවත් දැරිය පොලීසිය හමුවේ පවසා තිබේ.පසුව දැරිය වෛද්‍ය පරීක්ෂණයක් සඳහා හලාවත මහා රෝහලේ අධිකරණ වෛද්‍ය නිලධාරීවරයා වෙත යොමු කිරීමට හලාවත පොලීසිය කටයුතු කර ඇත.ඇයව පරික්ෂා කර ඇති අධිකරණ වෛද්‍ය නිලධාරීවරයා නිකුත් කර ඇති වාර්තාවේ සඳහන් වන්නේ දැරිය දුෂණයට ලක්ව ඇති බවය. ඒ අනුව සැකකරු හලාවත පොලීසිය විසින් අත්අඩංගුවට ගෙන තිබේ.සැකකරු හලාවත දිසා අධිකරණයට ඉදිරිපත් කිරීමට නියමිතව ඇත.වැඩිදුර විමර්ශණ කටයුතු සිදු කෙරේ.", "URL": "https://sinhala.adaderana.lk/news.php?nid=56276", "Category": null, "Parent URL": null}