{"Source": "Adaderana", "Timestamp": "June 10, 2014 11:28 am", "Headline": "රාමේෂ්වරම් ධීවරයෝ වීදි බසිති ", "News Content": "තම ධීවරයින් අත්අඩංගුවට ගැනීම වැළැක්වීම සඳහා නිසි පියවර ගන්නා ලෙස ඉල්ලමින් ඉන්දියාවේ රාමේෂ්වරම්හි ධීවරයින් පිරිසක් උද්ඝෝෂණයක නිරත වී තිබේ. ධීවරයින් 3,700 ක් පමණ පිරිසක් එක්ව මෙම උද්ඝෝෂණය පවත්වා ඇති බව ඉන්දීය මාධ්‍ය වාර්තා කළේය. රාමේෂ්වරම්හි ධීවර සංගම් 11ක නියෝජිතයින් පසුගිය ඉරිදා සිදුකළ සාකච්ඡාවක ප්‍රතිඵලයක් ලෙස ඔවුන් මෙම උද්ඝෝෂණයේ නිරත වී තිබේ. ශ්‍රී ලංකා නාවික හමුදාව විසින් තම ධීවරයින් දිගින් දිගටම අත්අඩංගුවට ගැනීම සිදුකරන බව උද්ඝෝෂකයින් එහිදී පවසා ඇත. පෝක් සමුද්‍ර සන්ධිය ආශ්‍රිත මුහුදේ ධීවර කටයුතු සාමකාමී අයුරින් පවත්වාගෙන යාම සඳහා අවධානය යොමු කරන ලෙස ද උද්ඝෝෂකයින් ප්‍රාන්ත රජයෙන් සහ මධ්‍යම රජයෙන් ඉල්ලා ඇති බව සඳහන් වෙයි.", "URL": "https://sinhala.adaderana.lk/news.php?nid=43862", "Category": null, "Parent URL": null}