{"Source": "Adaderana", "Timestamp": "August 8, 2013 08:54 am", "Headline": "ව්‍යාජ මුදල් නෝට්ටු ජාවාරමක් හෙළිවෙයි", "News Content": "කිලිනොච්චිය ප්‍රදේශයේ පවත්වාගෙන ගිය ව්‍යාජ මුදල් නෝට්ටු ජාවාරමක තොරතුරු අනාවරණය කරගෙන තිබේ. කිලිනොච්චිය පොලීසියට ලැබුණු තොරතුරකට අනුව සිදුකළ වැටලීමකදී රුපියල් 1000 ව්‍යාජ මුදල් නෝට්ටු 28 ක් සමඟ පුද්ගලයෙකු අත්අඩංගුවට ගන්නා ලදී. ඔවුගෙන් හෙළිවූ තොරතුරු මත වවුනියාව ප්‍රදේශයේදී ද රුපියල් දහසේ ව්‍යාජ මුදල් නෝට්ටු 20 ක් සමඟ පුද්ගලයෙකු අත්අඩංගුවට ගෙන තිබේ. ඔවුන් දෙදෙනාගෙන් සිදුකළ දීර්ඝ ප්‍රශ්න කිරීම්වලදී අනාවරණය වූ තොරුතුරු මත මෙම ව්‍යාජ මුදල් නෝට්ටු ජාවාරමට සම්බන්ධ තවත් පුද්ගලයින් දෙදෙනෙකු අත්අඩංගුවට ගෙන ඇති බව සඳහන් වෙයි. ඉන් එක් පුද්ගලයෙකු ව්‍යාජ මුදල් නෝට්ටු මුද්‍රණය කළ පුද්ගලයා බවට පොලීසිය සිදුකළ පරීක්ෂණවලින් අනාවරණය වී තිබේ. අදාළ මුදල් නෝට්ටු මුද්‍රණය කිරීම සඳහා යොදාගත් උපකරණ ද සොයාගත් බව කිලිනොච්චිය පොලීසිය සඳහන් කළේය. අත්අඩංගුවට ගත් සැකකරුවන් සිව්දෙනා අද(08) දින කිලිනොච්චි මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=36468", "Category": null, "Parent URL": null}