{"Source": "Adaderana", "Timestamp": "January 4, 2011 09:03 am", "Headline": "එකතුව තරග කිරීම ගැන සාකච්ඡා අරඹා තිබෙනවා", "News Content": "ඉදිරි පළාත් පාලන මැතිවරණයේ දී පක්ෂ කිහිපයක් සමග ඒකාබද්ධව තරග කිරීම සම්බන්ධයෙන් මේ වන විට සාකච්ඡා ආරම්භ කර ඇති බව ප්‍රජාත්‍රන්තවාදී ජනතා පෙරමුණේ නායක මනෝගනේෂන් මහතා පවසයි. ලබන 7 වැනි දින පක්ෂයේ කෘත්‍යාධිකාරි මණ්ඩලය රැස් වී ඒ සම්බන්ධයෙන් අවසන් තීරණයක් ගැනීමට බලාපොරොත්තු වන බව ඔහු සඳහන් කරයි. මෙවර මැතිවරණයේදී තමන් ප්‍රධාන අපේක්ෂකයා ලෙස තරගවැදිය යුතු බවට පක්ෂයේ ඉල්ලීමක් පවතින බව ද ඒ පිළිබඳව අද දෙරණට අදහස් දැක් වූ ප්‍රජාත්‍රන්තවාදී ජනතා පෙරමුණේ නායක මනෝගනේෂන් මහතා ප්‍රකාශ කළේය. තවමත් ඒ පිළිබඳව නිගමනයකට එළඹ නොමැති බව ද, අනෙකුත් පක්ෂ සමග සාකච්ඡා කිරීමට තීරණය කර ඇති බව ද හෙතෙම පෙන්වාදුන්නේය. දෙමළ ජාතික් සන්ධානය සමග සාකච්ඡා කිරීම සම්බන්ධව අවධානය යොමුකර ඇති බවත්, නව සම සමාජ පක්ෂ නායක ආචාර්ය වික්‍රමබාහු කරුණාරත්න මහතා සහ එක්සත් සමාජවාදී පක්ෂයේ නායක සිරිතුංග ජයසිරි මහතා සමගත් මේ සම්බන්ධව මූලික අදහස් හුවමාරුවක් සිදුකළ බවත් මනෝගනේෂන් මහතා සඳහන් කළේය.", "URL": "https://sinhala.adaderana.lk/news.php?nid=13254", "Category": null, "Parent URL": null}