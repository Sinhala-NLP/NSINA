{"Source": "Adaderana", "Timestamp": "May 25, 2012 12:32 pm", "Headline": "පෞද්ගලික රසායනාගාර නියාමනය සඳහා නව පනතක්", "News Content": "පෞද්ගලික රසායනාගාර නියාමනය සඳහා නව පනතක් ගෙන ඒමට සෞඛ්‍ය අමාත්‍යාංශ්‍ය තීරණය කර තිබේ. ජාතික රසායනාගාර නියාමන පනත නමින් මෙම පනත් කෙටුම්පත මේ වන විටත් සකස් කර ඇති බව සෞඛ්‍ය අමාත්‍යාංශය සඳහන් කරයි. අදාළ පනත වැඩිදුර අධ්‍යයන කටයුතු සඳහා නීති කෙටුම්පත් දෙපාර්තමේන්තුවට භාරදී ඇත. පෞද්ගලික රසායනාගාරවල ‍සිදුවන සේවාවන්වල ගුණාත්මකභාවය ඉහළ නැංවීම මෙම නියාමන පනත ගෙන ඒමේ අරමුණ බව සෞඛ්‍ය අමාත්‍යාංශය ප්‍රකාශ කරයි. විශේෂයෙන් ඇතැම් රසායනාගාරවල සිදුවන සේවාවන් සම්බන්ධයෙන් දිගින් දිගටම මහජන පැමිණිලි ලැබුණ ද එම පැමිණිලිවලට අනුව කටයුතු කිරීමට නීතිමය අවස්ථාවක් නොමැති බව සෞඛ්‍ය අමාත්‍යාංශය පෙන්වාදෙයි. මෙම පනත ඉදිරියේ දී කැබිනට් මණ්ඩලයට ඉදිරිපත් කර පාර්ලිමේන්තුවට ඉදිරිපත් කිරීමට බලාපොරොත්තු වන බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24513", "Category": null, "Parent URL": null}