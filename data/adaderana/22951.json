{"Source": "Adaderana", "Timestamp": "March 21, 2012 01:01 pm", "Headline": "දියේ ගිලී දංකොටුවේ කතුන් දෙදෙනෙකු මියයයි", "News Content": "දංකොටුව පොලිස් වසමේ යෝගියාන, වල්වක ප්‍රදේශයේ මැටි කැපීම සඳහා භාවිත කර අතහැර දමන ලද වළක දියනෑමට ගිය කාන්තාවන් දෙදෙනෙකු දියේ ගිලී මරණයට පත්ව තිබේ. අද(21) පෙරවරුවේ මෙම අනතුර සිදුව ඇති බව අද දෙරණ වාර්තාකරු සඳහන් කළේය. 60 හැවිරිදි කාන්තාවක හා 27 හැවිරිදි ඇගේ ඥාති දියණියක මෙසේ දියේ ගිලී මරණයට පත්ව ඇති බව ද සඳහන්ය. අදාළ ස්ථානය එම ප්‍රදේශයේ ජනතාව විසින් නාන තොටුපළක් ලෙස භාවිත කර ඇති බවත්, ඊයේ(20) රාත්‍රියේ කිසියම් පිරිසක් විසින් එම ස්ථානයේ වැලි ගොඩදැමීම සිදුකර ඇති බවත් අද දෙරණ වාර්තාකරු පවසයි. දියනෑම සඳහා ගිය අදාළ කාන්තාවන් දෙදෙනා එසේ වැලි ගොඩදමන දැමීමෙන් ඇතිවූ වළට වැටීමෙන් දියේ ගිලී මරණයට පත්ව ඇති බව ද ඔහු පෙන්වාදුන්නේය. දංකොටුව පොලිසිය විසින් සිද්ධිය සම්බන්ධව වැඩිදුර විමර්ශන කටයුතු පවත්වාගෙන යයි.", "URL": "https://sinhala.adaderana.lk/news.php?nid=22951", "Category": null, "Parent URL": null}