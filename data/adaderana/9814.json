{"Source": "Adaderana", "Timestamp": "July 24, 2010 09:52 pm", "Headline": "ඊශ්‍රායල් යුද අපරාධ සොයන්න තවත් ශ්‍රී ලාංකිකයෙක්", "News Content": "එක්සත් ජාතීන්ගේ හිටපු යුද අපරාධ පිළිබඳ පැමිණිලි මෙහෙයවන්නෙකු වූ ඩෙස්මන්ද සිල්වා මහතා ගාසා තීරයේ සිදුවීයයි කියනු ලබන යුද අපරාධ පිළිබඳ සෙවීමට පත් කළ ත්‍රිපුද්ගල කමිටුවේ ප්‍රධානියා ලෙස නම් කර තිබේ. එක්සත් ජාතීන්ගේ මානව හිමිකම් කවුන්සිලය විසින් මෙම කමිටුව ඉකුත් සිකුරාදා දිනයේ ඩෙස්මන් ද සිල්වා ගේ ප්‍රධානත්වයෙන් පත් කර ඇත්තේ පසුගිය මැයි මාසයේ ගාසා තීරයට සහනාධාර රැගෙන ගිය කුඩා නෞකාවකට ඊශ්‍රායල් හමුදා විසින් ප්‍රහාර එල්ල කළ බවට නැඟුණු චෝදනා පිළිබඳ විමර්ශනයක් සිදුකිරීමට යැයි සඳහන් වේ. උපතින් ශ්‍රී ලාංකිකයෙකු වන ඩෙස්මන්ද සිල්වා මහතා බ්‍රිතාන්‍යයේ නීතිඥයෙකු වශයෙන්ද කාලයක් එක්සත් ජාතීන්ගේ යුද අපරාධ පිළිබඳ පැමිණිලි මෙහෙයවන්නෙකු වශයෙන්ද සේවය කර තිබේ. සිදුවීයයි කියනු ලබන මෙම ජාත්‍යන්තර යුද නීතිය උල්ලංඝණය කිරීමට අදාළ චෝදනා විමර්ශනය කිරීම සඳහා එක්සත් ජාතීන්ට අයත් රටවල් 47 ක එකඟත්වයෙන් තීරණය කර ඇතත් ඊශ්‍රායලය මෙම චෝදනා ප්‍රතික්ෂේප කරන බව හා මෙම ක්‍රියාදාමයට එරෙහිව සිය විරෝධය පළ කර ඇති බවද සඳහන් වේ. එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිතයා වන ආචාර්ය පාලිත කොහොන මහතා ඊශ්‍රායලයේ සිදුවීයයි කියනු ලබන යුද අපරාධ පිළිබඳ සොයා බලනු පිණිස එක්සත් ජාතීන් විසින් පත් කරන ලද කමිටුවේ ප්‍රධානියා ලෙස මේ වන විටත් කටයුතු කරනු ලබයි. ඒ අනුව ඩෙස්මන්ද සිල්වා ප්‍රමුඛ ත්‍රිපුද්ගල කමිටුවද ගාසා තීරයේ සිදුවූ සිදුවීම පිළිබඳ සොයා බලා ප්‍රධන කමිටුවට වාර්තා කරනු ඇති බව විශ්වාස කෙරේ.", "URL": "https://sinhala.adaderana.lk/news.php?nid=9814", "Category": null, "Parent URL": null}