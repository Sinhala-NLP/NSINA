{"Source": "Adaderana", "Timestamp": "December 3, 2015 08:42 am", "Headline": "සුනිල් හෙට්ටිආරච්චි රඟමඬලෙන් සමුගනියි", "News Content": "ප්‍රවීණ රංගන ශිල්පී සුනිල් හෙට්ටිආරච්චි මහතා අභාවප්‍රාප්ත වී තිබේ.අද අළුයම සිය නිවසේදී අභාවප්‍රාප්ත වූ බව පවුලේ ඥාතීන් සඳහන් කළේය.මිය යන විට 78 වන වියේ පුවූ ඒ මහතා කලක සිට රෝගාතුරව සිටියේය.ටෙලි නාට්‍ය, චිත්‍රපට මෙන්ම ගුවන් විදුලි නාට්‍ය වලටද දායකත්වය දැක්වූ සුනිල් හෙට්ටිආරච්චි මහතා විකට චරිත වලින් ප්‍රේක්ෂක ආකර්ෂණය දිනා ගැනීමට සමත් වූ ජනප්‍රිය නළුවෙකි.1982 වසරේ නිර්මාණය කෙරුණු කඩවුණු පෙරොන්දුව චිත්‍රපටයෙන් සිනමා දිවියට එක්වූ ඒ මහතා හිත හොඳ චණ්ඩියා, නැව ගිළුණත් බෑන් චූං, දෙමෝදර පාලම, චෙරියෝ කැප්ටන්, කම් ඕ ගෝ චිකාගෝ, හායි හූයි බබි ආච්චි, වැඩ බැරි ටාසන්, මචං යන චිත්‍රපට වලට රංගනයෙන් දායක විය. යශෝරාවය, පළිඟු මැණිකේ වැනි ටෙලි නාට්‍ය වලින් ප්‍රේක්ෂක ජනාදරයට පත්වූ සුනිල් හෙට්ටිආරච්චි මහතා බෝඩිම ටෙලි නාට්‍යයේ රඟපෑ චරිතය තුළින් කා අතරත් ජනප්‍රියත්වයට පත්වුණි.මෑතකාලීනව විකාශය කෙරුණු පබා ටෙලි නාට්‍යයේද රංගයෙන් දායකත්වය දැක්වූ ඒ මහතා ලංකාවේ විකට තුන්කට්ටුව වූ ඇනස්ලී, බර්ටි හා සැමුවෙල් සමඟ විනෝද සමය වැඩසටහනටද රංගනයෙන් දායකත්වය ලබාදුන්නේය. සුනිල් හෙට්ටිආරච්චි මහතාගේ දේහය පිළිබඳ අවසන් කටයුතු ලබන ඉරිදා බොරැල්ල පොදු සුසාන භූමියේදී සිදුකිරීමට නියමිතය.මේ අතර අභාවප්‍රාප්ත මහචාර්ය තිස්ස ජයවර්ධන මහතාගේ දේහය පිළිබඳ අවසන් කටයුතු අද පෙරවරුවේ කොහුවල පොදු සුසාන භූමියේදී සිදුකෙරුණි.විශ්වවිද්‍යාලක්ෂේත්‍රයේ කීර්තිමත් විද්වතෙකු, භාෂා පඬිවරයෙකු, සහ වාග් විද්‍යාඥයෙකු වූ තිස්ස ජයවර්ධන මහතා පසුගිය 30 වනදා අභාවප්‍රාප්ත වුණි.", "URL": "https://sinhala.adaderana.lk/news.php?nid=55479", "Category": null, "Parent URL": null}