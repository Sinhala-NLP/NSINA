{"Source": "Adaderana", "Timestamp": "July 29, 2018 05:58 pm", "Headline": "ආර්ථිකය නැවත ගොඩ ගන්න වත්මන් ආණ්ඩුවට දර්ශණයක් නැහැ", "News Content": "මත්තල ගුවන් තොටුපල හා හම්බන්තොට වරාය මඟින් ප්‍රතිලාභ හිමිවීමට තිබුණේ හම්බන්තොට, මොනරාගල, අම්පාර යන ප්‍රදේශවල ජනතාවට බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. අද (29) පැවති සම්මන්ත්‍රණයකට එක් වෙමින් හිටපු ආරක්ෂක ලේකම්වරයා මේ බව ප්‍රකාශ කළේය. සංවර්ධනය යනු දිළිඳුකමෙන් පීඩා විඳින ජනතාවටද සාධාරණ ජීවන තත්ත්වයක් ගත කිරීමට හැකි ජීවන තත්ත්වයක් ගොඩ නැගීම බවද හිටපු ආරක්ෂක ලේකම්වරයා පැවසීය. උතුරේ යුද්ධයෙන් බැටකාපු පුද්ගලයන්ට අවශ්‍ය වන්නේ ඔවුන්ගේ ජීවන තත්ත්වය ඉහළ නංවා ගැනීම බවත් ඒ කිසිවක් ඉටු කිරීමට රජය අපොහොසත් වී ඇති බවද හිටපු ආරක්ෂක ලේකම්වරයා ප්‍රකාශ ක‍ළේය. බොරු මත ඉදිරිපත් කරමින් ආණ්ඩුව විසින් ඡන්ද කල් දමන බවද ඒ මහතා ප්‍රකාශ කළේය. අද වන විට මත්තල ගුවන් තොටුපල විදේශිකයන්ට ලබාදීමට සූදානම් වන බවත් හම්බන්තොට වරාය විදේශිකයන්ට විකුණා ඇති බවත් ඒ මහතා පැවසීය. මත්තල ගුවන් තොටුපල හා හම්බන්තොට වරාය මඟින් ප්‍රතිලාභ හිමිවීමට තිබුණේ හම්බන්තොට, මොනරාගල, අම්පාර යන ප්‍රදේශවල ජනතාවට බවද හිටපු ආරක්ෂක ලේකම්වරයා පැවසීය. අද වන විට ආර්ථිකය කඩා වැටී ඇති බවත් එය නැවත ගොඩනැගීම සඳහා වත්මන් ආණ්ඩුවට නිසි දර්ශනයක් නොමැති බවද ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=93413", "Category": null, "Parent URL": null}