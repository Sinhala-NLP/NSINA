{"Source": "Adaderana", "Timestamp": "March 21, 2012 08:53 am", "Headline": "ඡන්දය දීම ගැන යළි සලකාබලන්නැයි ශ්‍රී ලංකාව ඉන්දියාවෙන් ඉල්ලයි", "News Content": "ශ්‍රී ලංකාව සම්බන්ධව ජිනීවා මානව හිමිකම් කවුන්සිලයේ දී ගෙනඑනු ලබන යෝජනාවට පක්ෂව ඡන්දය භාවිත කිරීම පිළිබඳව නැවත සලකා බලන ලෙස ශ්‍රී ලංකාව විසින් ඉන්දියාවෙන් ඉල්ලීමක් කර ඇති බව ඉන්දීය මාධ්‍ය වාර්තා කරයි. අදාළ තීරණය පිළිබඳව නැවත සලකා බලන ලෙස ශ්‍රී ලංකා විදේශ කටයුතු අමාත්‍යවරයා විසින් ඉන්දීය විදේශ අමාත්‍ය එස්. එම්. ක්‍රිෂ්ණා මහතාගෙන් විමසීමක් කර ඇතැයි ආරංචි මාර්ග සඳහන් කරන බව ද එම මාධ්‍ය වාර්තා පෙන්වාදෙයි. ජිනීවාහි පැවැත්වෙන එක්සත් ජාතීන්ගේ මානව හිමිකම් කවුන්සිල සැසිවාරයේ දී අමෙරිකාව ප්‍රමුඛ බටහිර රටවල් කිහිපයක් විසින් ගෙනඑනු ලබන යෝජනාවට පක්ෂව ඉන්දියාව ඡන්දය භාවිත කරන බව පසුගියදා ඉන්දීය අග්‍රාමාත්‍ය මන්මෝහන් සිං මහතා පාර්ලිමේන්තුවේ දී සඳහන් කර තිබිණි. උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාව මගින් ඉදිරිපත් කරන ලද නිර්දේශ ක්‍රියාවට නංවන ලෙස ඉල්ලමින් ශ්‍රී ලංකාව සම්බන්ධව අමෙරිකාව ප්‍රමුඛ රටවල් කිහිපයක් විසින් අදාළ යෝජනාව ජාත්‍යන්තර මානව හිමිකම් කවුන්සිලයට ඉදිරිපත් කිරීමට නියමිතව ඇත. අදාළ යෝජනාවට පක්ෂව ඡන්දය භාවිත කරන ලෙසට ඩී.එම්.කේ ඇතුළු තමිල්නාඩු පක්ෂවලින් ඉන්දීය රජයට ප්‍රබල බලපෑම් එල්ල විය. මේ අතර ශ්‍රී ලංකාව සම්බන්ධ අදාළ යෝජනාව අද මානව හිමිකම් කවුන්සිලය වෙත ඉදිරිපත් කිරීමට නියමිතව ඇති බව වාර්තා වේ. ඒ සම්බන්ධයෙන් ශ්‍රී ලංකාව වෙනුවෙන් පිළිතුරු දීම මහින්ද සමරසිංහ අමාත්‍යවරයා විසින් සිදුකරනු ඇත. අමෙරිකාව විසින් එම යෝජනාව ඉදිරිපත් කළ පසු මානව හිමිකම් කවුන්සිලයේ රටවල් 47 සෑම නියෝජිතයෙකුටම ඒ සම්බන්ධයෙන් අදහස් පළකිරීමට විනාඩි 3 ක කාලයක් ලැබේ. එම යෝජනාව සම්බන්ධයෙන් ඡන්ද විමසීම අනතුරුව සිදුකිරීමට නියමිතය.", "URL": "https://sinhala.adaderana.lk/news.php?nid=22940", "Category": null, "Parent URL": null}