{"Source": "Adaderana", "Timestamp": "August 17, 2011 12:32 pm", "Headline": "කොමිස් කුට්ටි සාක්කුවට-පාරිභෝගිකයා වළ පල්ලට", "News Content": "මෙම ආණ්ඩුව විසින් කොමිස් කුට්ටිවලට ලංකාවේ පාරිභෝගිකයා විනාශ කරමින් සිටින බව එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා පවසයි. බාල පෙට්‍රල් ගෙන්වමින්,බාල සිමෙන්ති ගෙන්වමින්,පොල් ගෙන්වා මුහුදේ ගිල්වමින්,නරක් වූ කුකුල් මස් ගෙන්වමින් පාරිභෝගිකයාගෙන් ගසාකන්නට ආණ්ඩුව කටයුතු කරමින් සිටින බව හෙතෙම කියා සිටියි. බාල පෙට්‍රල් ගෙන්වීමෙන් අක්‍රමිකතාවක් හා දූෂණ වංචාවක් සිදුව ඇති බවටත්,ඊට වගකිවයුත්තන්ට එරෙහිව නීතිමය වශයෙන් කටයුතු කරන ලෙස ඉල්ලා අද(17)අල්ලස් හෝ දූෂණ වංචා විමර්ශන කොමිෂන් සභාවට පැමිණිල්ලක් ඉදිරිපත් කිරීමෙන් පසු මාධ්‍යවෙත අදහස් දක්වමින් මන්ත්‍රීවරයා මේ බව සඳහන් කළේය. නිසි ටෙන්ඩර් පටිපාටියකින් තොරව,ප්‍රමිති පරීක්ෂාවකින් තොරව බාල පෙට්‍රල් ගෙන්වීමෙන් අක්‍රමිකතාවක්,වංචාවක් සිදුකර ඇති බව තහවුරු වී ඇති හෙයින් මේ පිළිබඳ අල්ලස් හෝ දූෂණ වංචා විමර්ශන කොමිෂන් සභාවට පැමිණිල්ලක් ඉදිරිපත් කරන්නට කටයුතු කළ බව ඔහු පෙන්වාදුන්නේය. බාල පෙට්‍රල් ගෙන්වීම හේතුවෙන් රට පුරා රථ වාහන 8000ට පමණ සම්පූර්ණයෙන් අලාභහානි සිදුවූ බවත්,තමන්ගේ නිල වාහනය පවා ඊට ගොදුරු වූ බව අල්ලස් හෝ දූෂණ වංචා විමර්ශන කොමිෂන් සභාවේ සභාපතිවරයා පවා පිළිගත් බවත් ජයසේකර මහතා අවධාරණය කළේය. ඒ නිසාම මෙම පැමිණිල්ල සම්බන්ධයෙන් විධිමත් විමර්ශනයක් සිදුකොට වගකිවයුත්තන්ට නිසි දඬුවම් පැමිණවීමට ක්‍රියාත්මකවනු ඇති බවට තමන් විශ්වාස කරන බවත්,ඉදිරියේදීත් ජනතාවට අසාධාරණයක් සිදුවන අක්‍රමිකතාවන් සම්බන්ධයෙන් මේ ආකාරයෙන් කටයුතු කරන බවත් ඔහු කියා සිටියේය. මෙම අවස්ථාවට පාර්ලිමේන්තු මන්ත්‍රීවරුන් වන හරීන් ප්‍රනාන්දු,දොස්තර ජයලත් ජයවර්ධන,සුජීව සේනසිංහ යන මහත්වරුද එක්ව සිටියහ.", "URL": "https://sinhala.adaderana.lk/news.php?nid=18131", "Category": null, "Parent URL": null}