{"Source": "Adaderana", "Timestamp": "February 29, 2016 05:18 pm", "Headline": "බෝනස් එකට තට්ටු කළාට විරෝධය දැඩිවෙයි", "News Content": "මධ්‍යම සංස්කෘතික අරමුදල යටතේ අනුරාධපුර ජේතවන, අභයගිරි සහ මහවිහාර ව්‍යාපෘතිවල සේවයේ නිරත සේවක සේවිකාවන් පිරිසක් උද්ඝෝෂණයක නිරත වී තිබේ.2015 වසර සඳහා තමන්ට ගෙවිය යුතු දීමනා මේ දක්වා නොගෙවීමට විරෝධය පළ කරමින් ඔවුන් උද්ඝෝෂණයේ නිරත වු බව අද දෙරණ වාර්තාකරු පැවසුවේය. පසුගිය රජය යටතේ රුපියල් 15000ක දීමනාවක් මධ්‍යම සංස්කෘතික අරමුදල යටතේ සේවය කරන සෑම සේවකයෙකුටම ලබාදුන්න ද වත්මන් රජය එම දීමනාව කප්පාදු කිරීම බලවත් අසාධාරණයක් බව ඔවුන් පවසයි. මේ හේතුවෙන් අදාළ කරුණ සම්බන්ධයෙන් අවධානය යොමුකර පසුගිය වසරට අදාළ එම දීමනාව ලබාදෙන ලෙස උද්ඝෝෂණයේ නිරත වූවන් අග්‍රාමාත්‍යවරයාගෙන් ඉල්ලීමක් කර තිබේ. කෙසේවෙතත් සති දෙකක් ඇතුළත ඒ සම්බන්ධයෙන් නිසි විසඳුමක් නොලදහොත් දැඩි වෘත්තීය ක්‍රියාමාර්ගයකට එළඹීමට පියවර ගන්නා බව ද ඔවුන් අවධාරණය කර තිබේ.", "URL": "https://sinhala.adaderana.lk/news.php?nid=57730", "Category": null, "Parent URL": null}