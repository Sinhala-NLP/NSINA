{"Source": "Adaderana", "Timestamp": "December 20, 2016 04:09 pm", "Headline": "අනුරපුරට පානීය ජල හිඟයක් ඇතිවීමේ අවදානමක්", "News Content": "පවතින නියං තත්ත්වය ඉදිරියට ද පැවතියහොත් අනුරාධපුර දිස්ත්‍රික්කයේ ඇතැම් ප්‍රදේශවල පානීය ජල හිඟයක් ඇති විය හැකි බව දිස්ත්‍රික් ලේකම් ආර්.එම්.වන්නිනායක මහතා පවසයි. ඉදිරි සති දෙක තුළ වර්ෂාව ලැබුණහොත් එවැනි ගැටළුවක් මතු නොවන බව ඔහු පැවසීය. ප්‍රදේශයේ වගාවන් ද මෙම නියං තත්ත්වය හේතුවෙන් විනාශ වීමේ අවදානමක් මතුවී ඇති බව සඳහන් වේ. අනුරාධපුර දිස්ත්‍රික්කයේ මහ කන්නයේ වෙනත් කාලවල වගා කෙරෙන භූමි ප්‍රමාණයෙන් මෙවර වගා කර ඇත්තේ හරි අඩක් පමණ වන අතර එම වගාවන් සඳහා අවශ්‍ය ජලය සැපයීම ද මේ වන විට ගැටළුවක් වී ඇත. මෙම ගැටළුකාරී තත්ත්වයන්ට මුහුණ දීම සඳහා අවශ්‍ය පියවර පිළිබඳ ඊයේ (19) රැස්වූ දිස්ත්‍රික් ආපදා කළමනාකරණ කමිටු රැස්වීමේදී ද දීර්ඝ වශයෙන් සාකච්ඡා කළ බව අනුරාධපුර දිස්ත්‍රික් ලේකම් ආර්.එම්.වන්නිනායක මහතා ප්‍රකාශ කළේය.", "URL": "https://sinhala.adaderana.lk/news.php?nid=67202", "Category": null, "Parent URL": null}