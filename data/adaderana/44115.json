{"Source": "Adaderana", "Timestamp": "June 20, 2014 05:50 pm", "Headline": "   නුවරඑළිය ‍වෛද්‍ය වර්ජනය නතර කරන්න ඇමති නවීන්ටත් බැරිවෙයි", "News Content": "නුවරඑළිය සෞඛ්‍ය වෛද්‍ය නිලධාරීන්ගේ ආරක්ෂාව උපරිම වශයෙන් තහවුරු කර දිස්ත්‍රික්කය තුළ සෞඛ්‍ය සේවාව පවත්වාගෙන යාම සඳහා ගත හැකි උපරිම ක්‍රියාමාර්ග ගන්නා බව රාජ්‍ය කළමනාකරණ, ප්‍රතිසංස්කරණ අමාත්‍ය නවීන් දිසානායක මහතා පවසයි. ආරුමුගම් තොණ්ඩමන් අමාත්‍යවරයා බැණවැදීමේ සිද්ධියක් මුල් කරගනිමින් නුවරඑළිය සෞඛ්‍ය වෛද්‍ය නිලධාරීහු දින කිහිපයක සිට වැඩ වර්ජනයක නිරතව සිටිති. මේ සම්බන්ධයෙන් සෞඛ්‍ය අමාත්‍යවරයාගේ උපදෙස් පරිදි අද (20) පෙරවරුවේ අමාත්‍ය නවීන් දිසානායක මහතාගේ ප්‍රධානත්වයෙන් විශේෂ සාකච්ඡාවක් පවත්වනු ලැබීය. අදාළ සාකච්ඡාව සඳහා සෞඛ්‍ය අමාත්‍යාංශයේ නිලධාරීන් සහ සෞඛ්‍ය වෛද්‍ය නිලධාරීන්ගේ සංගමයේ නිලධාරීන් ඇතුළු පිරිසක් සහභාගී වී සිටි බව සෞඛ්‍ය අමාත්‍යාංශය සඳහන් කළේය. එහිදී අදහස් දක්වමින් නවීන් දිසානායක අමාත්‍යවරයා ප්‍රකාශ කර ඇත්තේ නුවරඑළිය දිස්ත්‍රික්කයේ සෞඛ්‍ය සේවාව විධිමත්ව පවත්වාගෙන යාම සඳහා විශේෂ වැඩපිළිවෙළක් යොදන බවයි. කෙසේ වෙතත් අද පැවති සාකච්ඡාවේ දී ගනු ලැබු තීරණ සම්බන්ධයෙන් අද දෙරණ රජයේ වෛද්‍ය නිලධාරින්ගේ සංගමයේ මාධ්‍ය කමිටු සාමාජික වෛද්‍ය සිදත් විජේසේකර මහතාගෙන් විමසීමක් කළේය. එහිදී ඔහු පැවසුවේ නවීන් දිසානායක අමාත්‍යවරයා තම නිලධාරීන්ගේ ආරක්ෂාව තහවුරු කරන බව ප්‍රකාශ කළ ද ආරුමුගම් තොණ්ඩමන් අමාත්‍යවරයා අදාළ සිද්ධිය සම්බන්ධයෙන් ප්‍රකාශයක් නිකුත් කරන තුරු සෞඛ්‍ය වෛද්‍ය නිලධාරින් ආරම්භ කර ඇති වර්ජනය අඛණ්ඩව ක්‍රියාත්මක කරන බවයි.", "URL": "https://sinhala.adaderana.lk/news.php?nid=44115", "Category": null, "Parent URL": null}