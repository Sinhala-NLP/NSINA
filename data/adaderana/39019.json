{"Source": "Adaderana", "Timestamp": "November 22, 2013 07:16 am", "Headline": " රවීගේ වි.ග බලපත්‍රය අධිකරණ නියෝගයෙන් තාවකාලිකව යළි ලැබෙයි", "News Content": "එක්සත් ජාතික පක්ෂ පාර්ලිමේන්තු මන්ත්‍රී රවි කරුණානායක මහතාගේ විදේශ ගමන් බලපත්‍රය අද සිට දෙසැම්බර් මස දෙවන දින දක්වා කාලය තුළ නිදහස් කරන ලෙස කොළඹ මහාධිකරණය, අධිකරණ රෙජිස්ටාර්වරයා වෙත නියෝග කර තිබේ. විදෙස්ගත පුද්ගලයෙකු විසින් එවන ලද මුදල් මහ බැංකුවට නොදන්වා තම ගිණුමේ තබා ගැනීම සම්බන්ධයෙන් වු චෝදනා මත රවී කරුණානායක මහතාට එරෙහිව නඩු විභාගයක් සිදු කෙරෙයි. ඒ හේතුවෙන් මන්ත්‍රීවරයාගේ විදෙස් ගමන් බලපත්‍රය අධිකරණය භාරයට ගැනුණි. මාලදිවයින් ජනාධිපතිවරයාගේ දිවුරුම්දීමේ අවස්ථාවට සහභාගිවීම සඳහා අදාළ ගමන් බලපත්‍රය නිදහස් කරන ලෙස මන්ත්‍රීවරයා අධිකරණයෙන් ඉල්ලීමක් කරන ලදී. කෙසේ වෙතත් එම ඉල්ලීම සලකා බලා මන්ත්‍රීවරයාගේ විදෙස් ගමන් බලපත්‍රය තාවකාලිකව නිදහස් කිරීමට අධිකරණය විසින් නියෝග කර තිබේ.", "URL": "https://sinhala.adaderana.lk/news.php?nid=39019", "Category": null, "Parent URL": null}