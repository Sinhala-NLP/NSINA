{"Source": "Adaderana", "Timestamp": "April 16, 2014 03:33 pm", "Headline": " කොළ පාටින් සුබ ලකුණු පෙන්වනවා", "News Content": "රටේ ජිවන බර වැඩිවීම ,ආර්ථික අපහසුතා ආදිය නිසා බහුතර ජනතාවකට සිංහල හා හින්දු අළුත් අවුරුදු චාරිත්‍ර යම්තාක් දුරකට සීමා කරගැනීමට සිදුව ඇති බව එ.ජා.ප වැඩබලන නායක කරූ ජයසූරිය මහතා පවසයි. ඇඹිලිපිටිය, කොළඹගේආර සිරිනාග රජමහවිහාරයේ අද (16) පැවති හිසතෙල් ගෑමේ උත්සවයේදී හෙතෙම මේ බව කියා සිටියේය. එහිදී ඔහු මෙසේද සඳහන් කළේය. “සිංහල හින්දු අලුත් අවුරුද්දේ උත්සව අතුරෙන් හිස තෙල් ගෑම ට අතීතයේදී තිබුණු වැදගත්කම උලුප්පා දක්වමින් එහිවූ සංස්කෘතිකමය වටිනාකම් මේ රටේ අලුත් පරම්පරාවන්ට දායාද කිරීමේ වැදගත් කම මේ අවස්ථාවේදී අගය කිරීමට කැමතියි. ඒවාගේම හිසතෙල් ගෑමේ උත්සවය මේවනවිට අපේ ජනතාව කෙරෙන් යම් තාක් දුරකට ඈත්වීම ගැනත් අප තුළ ඇත්තේ කනගාටුවක්. අද වනවිට රටේ ජිවන බර වැඩිවීම ,ආර්ථික අපහසුතා ආදිය හේතුකොටගෙන බහුතර ජනතාව සිංහල හා හින්දු අලුත් අවුරුදු චාරිත්‍ර යම්තාක් දුරකට සීමා කරගැනීම මෙයට එක් ප්‍රධාන හේතුවක් ලෙස අප දකිනවා. එහෙත් හිස තෙල් ගෑමේ උත්සවය මගින් බලාපොරොත්තු වුණේ මනසට යම් පුනර්ජීවයක් ලබා දීමයි. අවුරුදු චාරිත්‍ර වලින් පසු තමන්ගේ ගමේ පන්සල් බිමේ දී මහා සංඝයා වහන්සේගේ ආශිර්වාදය පෙරදැරි කරගෙන උන්වහන්සේලාගේ සුරතින් හිස තෙල් ගාගත් විට විශාල මානසික සුවයක් වසර පුරාම ලැබෙන බවට අපතුළ විශ්වාසයක් තිබෙනවා . එහෙත් අද වනවිට මේ තත්ත්වය වෙනස්වෙලා. හිසේ තෙල් ගෑම වෙනුවට ජෙලි වර්ග ආලේපනය කරන සංස්කෘතියක් බිහිවී තිබෙනවා.පන්සලේ දී හිසතෙල් ගෑමට හදන නානු ටික පාර්සල් තැපෑලෙන් ගෙන්වා ගන්න සමාජ -ආර්ථික ප්‍රවණතාවක් ගොඩනැඟී තිබෙනවා .සිංහල අවුරුද්දේ බුලත් හුරුළු හුවමාරු කරගෙන පරණ කෝන්තර අමතක කර දමා සුහද බව වර්ධනය කරගැනීම වෙනුවට වෛරය තව තවත් පතුරුවන තැනකට මේ සමාජය ඇදවැටී එකිනෙකා නොතකන තැනකට ගමන් කරමින් සිටිනවා. අප දැඩිව විශ්වාශ කරන ආකාරයට මේ සාමාජ විපිරියාසය වෙනස් කළ යුතුයි.සුදුවට ,දුරාචාරයට ,මත්කුඩු ජාවාරමට රාජ්‍ය අනුග්‍රහය ලබා දීම මගින් මෙය කල නොහැකියි.අපගේ ප්‍රාර්ථනයත් ,අභිලාෂයත් දැනට ගොඩ නැගෙමින් ඇති මේ විපරිත සමාජය වෙනුවට සාරධර්ම අගයන ,යහපාලනයක් මේ රටේ ගොඩනැගීමයි.අද ජනාධිපතිවරයාත් කොළ පාට ඇඳගෙන හිස තෙල් ගෑමේ උත්සවයට එක්වී සිටිනවා .කොළ පට එක්සත් ජාතික පක්ෂයේ, අලි පරපුරේ ,පාටයි.ඒ නිසා රටේ අනාගතය සම්බන්ධව මේ කොළපාටින් සුබ මග සලකුණු පෙන්වන බව කියන්නට සතුටුයි.", "URL": "https://sinhala.adaderana.lk/news.php?nid=42582", "Category": null, "Parent URL": null}