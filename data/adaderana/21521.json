{"Source": "Adaderana", "Timestamp": "January 20, 2012 12:10 pm", "Headline": "26 වන දා සිට දුම්රිය තාක්ෂණික ශිල්පීන්ගේ වැඩ වර්ජනයක්", "News Content": "නියමිත තාක්ෂණික වැටුප හා ඊට අනුරූපී අධිපංතියත් සඳහා අදාළ අනුමැතිය සාධනීය හා විධිමත් අයුරින් නොලැබුණහොත් ජනවාරි මස 26 වන දින මධ්‍යම රාත්‍රියේ සිට අඛණ්ඩ වෘත්තීය ක්‍රියා මාර්ගයකට අවතීර්ණ වන බව ශ්‍රී ලංකා දුම්රිය සේවයේ තාක්ෂණික ශිල්පී සංගමය පවසයි. පසුගිය 11 වන දින රැස්වූ සිය සංගමයේ විධායක සභාව මගින් ඒකමතිකව මෙම තීරණයට එළඹි බව තාක්ෂණික ශිල්පී සංගමය නිවේදනයක් නිකුත්කරමින් සඳහන් කරයි. දුම්රිය කේන්ද්‍රකොට ක්‍රියාත්මක ඇතැම් මාෆියා කල්ලිවල බලපෑම මත දුම්රිය තාක්ෂණික ශිල්පීන්ට හිමිවිය යුතු තාක්ෂණික වැටුප හා ඊට අනුරූපී අධිපංතිය 2006. 01. 01 සිට මේ දක්වා ලබාගැනීමට නොහැකි වී ඇති බව එම සංගමය පෙන්වාදෙයි. පසුගිය කාලය පුරාම දුම්රිය මූලික තාක්ෂණ සේවාවට හා යෝජිත දුම්රිය තාක්ෂණ සේවාවට අසාධාරණයන් රැසක් සිදුවූ බවට ශ්‍රී ලංකා දුම්රිය සේවයේ තාක්ෂණික ශිල්පී සංගමය චෝදනා කරයි. ඊට එරෙහිව ජනවාරි 10 වන දින සිට පැය 24 ක විරෝධතා ක්‍රියාමාර්ගයක් ගැනීමට නියමිතව තිබුණ ද කඩිනම් සාකච්ඡාවක් කැඳවා තාක්ෂණික ශිල්පීන්ට සාධාරණය ඉටුකිරීමට ප්‍රවාහන අමාත්‍යවරයා සහ අමාත්‍යාංශ බලධාරීන් කටයුතු කළ බව ඔවුන් පවසයි. නමුත් දුම්රිය දෙපාර්තමේන්තුවේ පරිපාලන අංශවල ප්‍රධාන නිලධාරීන්, වෘත්තීය සංගම්වල ද ප්‍රධාන නිලධාරීන් බැවින් එම සංගම්වල සහ අනෙක් මාෆියා කල්ලිවල උවමනාව මත සිය නිල රාජකාරි මට්ටමින් දුම්රිය තාක්ෂණික ශිල්පීන්ගේ තාක්ෂණික වැටුපත් ඊට අනුරූපී අධිපංතියත් ලබානොදීමට, වැටුප් හා සේවක කොමිෂන් ඇතැම් නිලධාරීන්ගේ ද සහයෝගය මත ඉතා සූක්ෂමව කුමන්ත්‍රණකාරී වැඩපිළීවෙළක් ක්‍රියාත්මක කර ඇති බවට තොරතුරු ලැබී ඇතැයිද එම සංගමය පෙන්වාදෙයි.", "URL": "https://sinhala.adaderana.lk/news.php?nid=21521", "Category": null, "Parent URL": null}