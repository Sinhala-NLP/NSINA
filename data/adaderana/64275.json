{"Source": "Adaderana", "Timestamp": "September 20, 2016 02:56 pm", "Headline": "පොලීසියට බියෙන් වැටුණාද? පැන්නාද?", "News Content": "නීති විරෝධී පතල් කැණීමක් වැටලීමට ගිය පොලීස් නිලධාරීන්ට බියෙන් පළාගිය පුද්ගලයෙකු කැලණි ගඟට වැටී ජීවිතක්ෂයට පත්වී තිබේ.අවිස්සාවේල්ල ප්‍රදේශයේ නීති විරෝධී පතල් කැණීමක් වැටලීමට පොලිස් නිලධාරීන් කණ්ඩායමක් ඊයේ පස්වරුවේ ගොස් ඇති බව සඳහන්ය.එහිදී එම ස්ථානයේ සිටි පුද්ගලයින් පොලීසියට බියෙන් පලාගොස් ඇති අතර ඉන් එක් පුද්ගලයෙකු කැලණි ගඟට වැටී තිබේ.ප්‍රදේශවාසීන් විසින් එම පුද්ගලයා බේරාගෙන අවිස්සාවේල්ල රෝහලට ඇතුළත් කර ඇති බව වාර්තා වේ.ඒ අනුව රෝහලේ ප්‍රතිකාර ලබමින් සිටි එම පුද්ගලයා අද උදෑසන මියගොස් ඇත.මෙලෙස මියගොස් ඇත්තේ අවිස්සාවේල්ල ප්‍රදේශයේ පදිංචිව සිටි 30 හැවිරිදි තරුණයෙකි.සිද්ධිය සම්බන්ධයෙන් අවිස්සාවේල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=64275", "Category": null, "Parent URL": null}