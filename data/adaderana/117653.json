{"Source": "Adaderana", "Timestamp": "August 28, 2019 09:32 am", "Headline": "ඉන්දියාවේ ට්‍රක් රථ අනතුරකින් 16ක් මරුට", "News Content": "ඉන්දියාවේ උත්තර් ප්‍රාන්තයේ සිදුවූ රිය අනතුරකින් පුද්ගලයින් 16දෙනෙක් මියගොස් තිබේ. මියගිය පිරිස අතර ළමුන් තිදෙනෙක් හා කාන්තාවක්ද වන බව එරට වාර්තා සඳහන් කළේය. ඉන්දියාවේ උත්තර් ප්‍රාන්තයේ ෂාජහාන්පුර් නගරයේ මහාමර්ගයකදී මාරක රිය අනතුරක් සිදුව තිබේ. විශාල ප්‍රමාණයේ ලොරි රථයක් වෑන් රථ දෙකක් මතට පෙරළීමෙන් අනතුර සිදුව තිබුණි. ලොරි රථය රියදුරුගේ පාලනයෙන් ගිලිහීමෙන් අනතුර සිදුව ඇති බව ෂාජහාන්පූර් හි මහෙස්ත්‍රාත්වරයා පවසා ඇත. අනතුරින් තුවාල ලැබූවන් ප්‍රතිකාර සඳහා රෝහල්ගතකර ඇති බව ඉන්දීය මාධ්‍ය වාර්තා කළේය. ඔවුන් අතරින් පස් දෙනෙකු අසාධ්‍ය තත්ත්වයෙන් පසුවෙයි. ඉන්දියාව සැලකෙන්නේ මෙවන් මාරක රිය අනතුරු බහුල රාජ්‍යයක් ලෙසයි. 2017 වසරේදී පමණක් එරට සංගණනවලට අනුව රිය අනතුරු 460 000ක් සිදුව ඇති අතර ඒවායෙන් මියගිය පිරිස එක්ලක්ෂ පනස් දහසකට ආසන්නයි.", "URL": "https://sinhala.adaderana.lk/news.php?nid=117653", "Category": null, "Parent URL": null}