{"Source": "Adaderana", "Timestamp": "November 23, 2011 05:44 pm", "Headline": "විරෝධතාවයට සතුටුයි-ඒත් අපි නෑ", "News Content": "එක්සත් ජාතික පක්ෂය විසින් ජාතික විරෝධතා දිනයක් ප්‍රකාශයට පත් කරමින් විරෝධය දැක්වීමට තීරණය කිරීම පිළිබඳ තමන් සතුටට පත්වන බව ප්‍රජාතන්ත්‍රවාදී ජනතා පෙරමුණ පවසයි. එසේම එකී විරෝධතා ව්‍යාපාරයට තම පක්ෂයට ආරාධනා කිරීම පිළිබඳව තමන් සතුටට පත්වන නමුත් ඊට සහභාගීවීමට නම් කොන්දේසි කිහිපයක් ඉටුවිය යුතු බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා කියා සිටියේ අද කොළඹ පැවති මාධ්‍ය හමුවකට එක්වෙමිනි. එළඹෙන 26 වන දින කොළඹදී දැවැන්ත විරෝධතා ව්‍යාපාරයක් පැවැත්වීමට එක්සත් ජාතික පක්ෂය විසින් තීරණය කර ඇති බවත්,ඊට ප්‍රධාන වශයෙන් අරමුණු 3 ක් ඉලක්ක කරගෙන ඇති බවත් ඔහු කියා සිටියේය. පුද්ගලික ආයතන රජයට පවරාගැනීම,සරත් ෆොන්සේකා මහතා නිදහස් කරන ලෙස අණ්ඩුවට බලකිරීම,සහ අය වැයට එරෙහිවීම යන මූලික කාරණා ඉලක්ක කර ගනිමින් මෙම විරෝධතා ව්‍යාපාරය සංවිධානය කර ඇතත් පීඩාවට පත් දෙමළ ජනයා සම්බන්ධයෙන් කරුණු එහි අඩංගුව නොමැති බව මනෝ ගනේෂන් මහතා පෙන්වාදෙයි. ඒ අනුව දේශපාලන විසඳුමක් සඳහාවන සාකච්ඡා විසඳුමකින් තොරව දිගින් දිගටම ඇදී යන හෙයින් එකී විසඳුම් කඩිනම් කරන ලෙස ආණ්ඩුවට බලකිරීම,රඳවා තබා සිටින ද්‍රවිඩ දේශපාලන සිරකරුවන් නිදහස් කරන ලෙස ඉල්ලා සිටීමද මෙම විරෝධතා ව්‍යාපාරයේ සටන්පාඨ බවට පත්විය යුතු බවත් ඔහු සඳහන් කරයි. එකී සටන්පාඨද මෙම විරෝධතා ව්‍යාපාරයට එකතු කරගනු ලැබුවහොත් තමන්ද ප්‍රජාතන්ත්‍රවාදී ජනතා පෙරමුණ ලෙස මෙම විරෝධතා ව්‍යාපාරයට සහය දක්වන බව මනෝ ගනේෂන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20210", "Category": null, "Parent URL": null}