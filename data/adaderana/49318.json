{"Source": "Adaderana", "Timestamp": "February 13, 2015 08:11 am", "Headline": "ප්‍රායෝගික හා බුද්ධිගෝචර විදේශ ප්‍රතිපත්තියක් අනුගමනය කරනවා", "News Content": "සියලු ශ්‍රී ලංකික පුරවැසියන්ගේ මානව හිමිකම් ප්‍රවර්ධනය හා ආරක්ෂාව තහවුරු කරමින්, ප්‍රජාතන්ත්‍රවාදය, යහපාලනය හා නීතියේ ස්වාධිපත්‍ය ශක්තිමත් කිරීම කරා යන ගමන සාර්ථක කර ගැනීමට ශ්‍රී ලංකා ආණ්ඩුව කැපවී සිටින බව විදේශ අමාත්‍ය මංගල සංමරවිර මහතා පවසයි.මෙම අවධිය සියුම් සංක්‍රාන්ති කාලයක් බැවින් ඉවසිලිමත්ව සිටින ලෙස විදේශ අමාත්‍යවරයා සියලු ජාත්‍යන්තර ප්‍රජාවගෙන් ඉල්ලා සිටියි.අමෙරිකාවේ සංචාරයක නිරත විදේශ අමාත්‍ය මංගල සමරවීර මහතා අන්තර් ජාතික සාමය සඳහා වු කානගී පරිත්‍යාගය මගින් වොෂින්ටන්හිදී සංවිධානය කර තිබු හමුවකට එක්වෙමින් මේ බව පැවසීය.මෙම ගමන් මග වෙනස් අතකට යොමු කිරීමේ අවශ්‍යතාවක් සහිත ඇතැම් අන්තවාදී කොටස් රට තුළ මෙන්ම රටෙන් පිටත ද සිටින බව අමාත්‍යවරයා එහිදි පෙන්වා දී තිබේ.එබැවින් ජාතික ප්‍රතිසංධානය හා ප්‍රතිසංස්කරණ කටයුතු, ආයතනික සංවර්ධනය හා සැබෑ ශ්‍රී ලාංකික අනන්‍යතාවක් නැවත ගොඩනගා ගැනීමේ ගමන සඳහා සහය ලබා දෙන අතර ඒ සඳහා කාලය හා අවකාශය ලබා දෙන ලෙසද තමන් ඉල්ලා සිටින බව මංගල සමරවීර මහතා එම හමුව අමතමින් ප්‍රකාශ කර ඇත.පළමුව අපරට දැකබලා ගැනීමට පැමිණෙන ලෙස ආරාධනා කළ විදේශ අමාත්‍යවරයා දෙවනුව වෙළඳාම හා අයෝජන වර්ධනය කිරීම මඟින් ශ්‍රී ලංකාවට සහය දක්වන්නැයිද ඉල්ලීමක් කර තිබේ.වැඩිදියුණු කළ වෙළඳ හා ආයෝජන අවස්ථා ශ්‍රී ලංකාවේ තිරසාර සාමයට හා සංවර්ධනයට අතිශයින් වැදගත් වන ප්‍රතිසංධාන ක්‍රියාවලිය සඳහා උපකාරී වනවා මෙන්ම එහි සාර්ථකත්වයට වැදගත් සාධකයක් වන බව මංගල සමරවීර මහතා පෙන්වා දී ඇත.කිසිවෙකුටත් වෛර නොකරමින් සියල්ලන් සමග මිත්‍රත්වයෙන් කටයුතු කිරීම පදනම් කරගත් විදේශ ප්‍රතිපත්තියක් අනුගමනය කිරීම මගින් අභිමානයක් දිනා සිටි ශ්‍රී ලංකාව වසර කිහිපයක සිට සම්මතයෙන් බැහැර වී කටයුතු කර ඇති බව විදේශ අමාත්‍යවරයා පෙන්වා දී තිබේ.නව පාලනය තුළ ජනතා අවශ්‍යතා පදනම් කරගත් ප්‍රායෝගික හා බුද්ධිගෝචර ආකාරයෙන් ගැටලු පිළිබඳ සළකා බලන විදේශ ප්‍රතිපත්තියක් අනුගමනය කරන බවද ඔහු ප්‍රකාශ කළ බව විදේශ අමාත්‍යංශය සඳහන් කළේය.මේ අතර විදේශ අමාත්‍යවරයා ඊයේ අමෙරිකානු රාජ්‍ය ලේකම් ජොන් කෙරී හමුවී සාකච්ඡා පැවැත්වූ අතර එහිදී ඇමති මංගල සමරවීර මහතා කියා සිටියේ ශ්‍රී ලංකා රජය පසුගිය කාලයේදී පළුදු වූ ශ්‍රී ලංකා - අමෙරිකා සබඳතා යළි තර කර ගැනීමට අපේක්ෂා කරන බවයි.ඊට අදාළ වීඩියෝ පටය පහත පරිදිය.", "URL": "https://sinhala.adaderana.lk/news.php?nid=49318", "Category": null, "Parent URL": null}