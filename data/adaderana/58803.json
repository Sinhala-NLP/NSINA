{"Source": "Adaderana", "Timestamp": "April 1, 2016 07:43 am", "Headline": "ඝාතන රැසක සුලමුල සොයා 3ක් අත්අඩංගුවට", "News Content": "ඝාතන රැසකට සම්බන්ධ පුද්ගලයින් තිදෙනෙකු මිරිහාන විශේෂ අපරාධ මෙහෙයුම් ඒකකය මඟින් අත්අඩංගුවට ගෙන තිබේ. මාලඹේ, රාජගිරිය සහ බත්තරමුල්ල යන ප්‍රදේශවල දී සැකකරුවන් අත්අඩංගුවට ගත් බව පොලීසිය පැවසුවේය.වැලිකඩ පොලිස් වසමේ දී පුද්ගලයෙකුට වෙඩි තබා මනුෂ්‍ය ඝාතනයක් සිදුකිරීමට කුමන්ත්‍රණය කිරීම සහ ආධාර අනුබලදීම සම්බන්ධයෙන් සැකකරුවන් අත්අඩංගුවට ගෙන තිබේ.ඔවුන්ගෙන් සිදුකළ ප්‍රශ්න කිරීම්වල දී 1997 වසරේ අගුණුකොළපැලැස්ස දික්වැව ප්‍රදේශයේ දී පුද්ගලයින් හත් දෙනෙකු ඝාතනය කිරීම, වැල්ලවත්ත ප්‍රදේශයේ ආයතනයකින් රුපියල් කෝටි තුනහමාරක් පමණ වටිනා රන් භාණ්ඩ කොල්ලකෑම, හාලිඇල ප්‍රදේශයේ බැංකුවකින් රුපියල් කෝටි 10කට අධික රන් භාණ්ඩ තොගයක් කොල්ලකෑම් පිළිබඳ අනාවරණය වී තිබේ. සැකකරුවන් සතුව තිබූ ගිනි අවියක් පොලිස් භාරයට ගෙන ඇති අතර වැඩිදුර විමර්ශන මිරිහාන පොලීසිය විසින් සිදුකරයි.", "URL": "https://sinhala.adaderana.lk/news.php?nid=58803", "Category": null, "Parent URL": null}