{"Source": "Adaderana", "Timestamp": "March 17, 2019 12:11 pm", "Headline": "මාතලේ රථවාහන ඒකකයන්හි පොලිස් නිලධාරීන්ට හදිසි මාරුවීම්", "News Content": "මාතලේ දිස්ත්‍රික්කයේ සියලුම පොලිස් ස්ථානයන්හි රථවාහන ඒකකයන්ට අනුයුක්ත පොලිස් සැරයන්වරුන් හා පොලිස් කොස්තාපල්වරුන් සියලුම දෙනා වෙනත් ඒකකයන්ට හා වෙනත් පොලිස් ස්ථානයන් වෙත හදිසියේ මාරු කර හැරීමට ඉහළ පරිපාලනය විසින් පියවර ගෙන ඇති බව අද දෙරණ වාර්තාකරු ප්‍රකාශ කර සිටියි. පොලිස් රථවාහන නීතිය පිළිබඳව වූ අවබෝධය අලුතෙන් අනුයුක්ත නිලධාරීන්ට නොමැතිවීම, ඇතැම් නිලධාරීන්ට රියදුරු බලපත්‍රය නොමැතිවීම, රථවාහන ඒකකයන්හි තිබෙන යතුරුපැදි ධාවනය කිරීමට පළපුරුද්ද නොමැතිවීම, ආදී හේතුන් රැසක් නිසා මෙම මාරුකිරීම් සිදු කර ඇති බව වාර්තා වෙයි. මේ හේතුවෙන් එම ඒකකයන්හි ස්ථාන්ධිපතිවරුන් හා පොලිස් ස්ථාන්ධිපතිවරුන් ගැටලුකාරී තත්ත්වයකට මුහුණපා සිටින බවට පොලිස් ආරංචිමාර්ග කියා ප්‍රකාශ කර ඇත. මේ පිළිබඳව මාතලේ ජ්‍යෙෂ්ඨ පොලිස් අධිකාරී එස්.ඩි.සන්දනායක මහතාගෙන් විමසීමේදී ප්‍රකාශ කර ඇත්තේ සාමාන්‍ය ක්‍රියා පරිපාටිය අනුව එම මාරුවීම් සිදුකර ඇති බවත්, සෑම පොලිස් නිලධාරියෙක්ම පොලිස් රාජකාරී සම්බන්ධව පුහුණුවක් ලබා ඇති බවයත්ය.", "URL": "https://sinhala.adaderana.lk/news.php?nid=106211", "Category": null, "Parent URL": null}