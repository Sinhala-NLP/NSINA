{"Source": "Adaderana", "Timestamp": "December 22, 2018 10:10 am", "Headline": "කොල්ලකෑම් 5කට වගකිව යුත්තෙක් පොලීසියට", "News Content": "කොල්ලකෑම් කිහිපයකට සම්බන්ධ සැකකරුවෙකු පානදුර ප්‍රදේශයේදී අත්අඩංගුවට ගෙන තිබේ. පානදුර නීතිය බලගැන්වීමේ ඒකකයේ නිළධාරීන්ට ලද තොරතුරක් මත සිදුකල වැටලීමකදී ඔහු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරු විසින් පානදුර ප්‍රදේශයේ දී කාන්තාවකගේ ගෙල බැඳි රුපියල් 45,000ක් පමණ වටිනා රන් මාලයක් කොල්ල කා ඇති අතර කළුතර දකුණ ප්‍රදේශයේදී ද නිවසකට ඇතුළු වී එහි සිටි පිරිසට තර්ජනය කර රුපියල් එක්ලක්ෂ 50,000ක් පමණ වටිනා විදෙස් මුදල් තොගයක් සොරකම් කර ඇති බවට කරුණු අනාවරණය වී තිබේ. අත්අඩංගුවට ගෙන ඇත්තේ බේරුවල ප්‍රදේශයේ පදිංචි 41 හැවිරිදි පුද්ගලයෙකු වන අතර ඔහු අද (22) පානදුර මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=101134", "Category": null, "Parent URL": null}