{"Source": "Adaderana", "Timestamp": "November 28, 2011 02:26 pm", "Headline": "කෙටි කාලයකින් ලැබූ ප්‍රගතිය අකාෂි ප්‍රසාදය පළ කරයි ", "News Content": "ත්‍රස්තවාදය පරාජය කිරීමෙන් පසු කෙටි කාලයක් තුළ දී ශ්‍රී ලංකාව ලබා ඇති ප්‍රගතිය සම්බන්ධයෙන් ජපාන විශේෂ නියෝජිත යෂුෂි අකාෂි මහතා සිය ප්‍රසාදය පළ කර තිබේ. අද(28) පෙරවරුවේ අරලියගහ මන්දිරයේ දී ජනාධිපති මහින්ද රාජපක්ෂ මහතා හමු වූ අවස්ථාවේ දී ඔහු මේ බව කියා සිටියේ. දක්ෂිණ අධිවේගී මාර්ගය තුළින් රටේ සංවර්ධනයට මහත් පිටිවහලක් වන බව අකාෂි මහතා පෙන්වා දුන් බව ද ජනාධිපති මාධ්‍ය අංශය සඳහන් කරයි. මෙහි දී අදහස් දැක් වූ ජනාධිපති මහින්ද රාජපක්ෂ මහතා උගත් පාඩම් හා ප්‍රතිසන්ධාන කොමිසන් සභා වාර්තාව සම්බන්ධයෙන් ද අකාෂි මහතා දැනුවත් කර ඇත. යෂුෂි අකාෂි මහතා දක්ෂිණ අධිවේගී මාර්ගය විවෘත කිරීමේ අවස්ථාවට සහභාගී වීම සඳහා දිවයිනට පැමිණියේය.", "URL": "https://sinhala.adaderana.lk/news.php?nid=20318", "Category": null, "Parent URL": null}