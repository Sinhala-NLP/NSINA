{"Source": "Adaderana", "Timestamp": "April 27, 2018 07:08 am", "Headline": "කේපාපිලව් රක්ෂිත යළි ගිනි ගනියි", "News Content": "මුලතිව් කේපාපිලව් රක්ෂිත වනය යළිත් වතාවක් ගිනිගෙන ඇති අතර යුද හමුදා නිලධාරීන් වහාම ක්‍රියාත්මක වී එම ගින්න නිවා දමා තිබේ. පසුගිය 20 වෙනිදා සවස් කාලයේද මෙම කේපාපිලව් රක්ෂිත වනය ගිනිගෙන මහා විනාශයක් එම වනයට සිදු වු අතර යළිත් 25 දා සවස ද මෙලෙස ගිනි ගෙන තිබේ. මුලතිව් ප්‍රදේශයේ යුද හමුදාව කියා සිටින්නේ කිසියම් පිරිසක් විසින් මේ රක්ෂිත වනයට ගිනි තබන බවයි. වන සංරක්ෂණ නිලධාරීන් පළමුව ඇති වූ ගින්න පිළිබඳව මුලතිව් පොලීසියට පැමිණිලි කිරීමෙන් පසුව රක්ෂිත වනයට ගිනි තැබූ පිරිස සොයා පොලීසිය පරීක්ෂණයක් ආරම්භ කොට තිබියදී දෙවන වරටත් කේපාපිලව් රක්ෂිතය ගිනිගෙන තිබේ. මේ දිනවල මුලතිව් ඇතුළු උතුරු පළාතට පවතින දැඩි නියඟය නිසා ගින්නක් ගටගත් වහාම එය පැතිර යන බව පවසන යුද හමුදාව ඉවක් බවක් නොමැතිව වනයට ගිනි තබන පිරිස් අත් අඩංගුවට ගැනීමට පියවර ගන්නා ලෙස බලධාරීන්ගෙන් ඉල්ලා සිටිති.", "URL": "https://sinhala.adaderana.lk/news.php?nid=88110", "Category": null, "Parent URL": null}