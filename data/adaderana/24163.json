{"Source": "Adaderana", "Timestamp": "May 11, 2012 06:53 am", "Headline": "රජයේ වෛද්‍යවරුන් අද වැඩ නෑ", "News Content": "තමාට හිමි ප්‍රවාහන වියදම් දීමනාව ඇතුළු දීමනාවන් කිහිපයක් ලබානොදීම නිසා අද පෙ.ව 8.00 සිට දිවයින පුරා බලපැවැත්වෙන පරිදි වෘත්තීය ක්‍රියාමාර්ගයකට එළඹෙන බව රජයේ වෛද්‍යවරුන්ගේ සංගමය පවසයි. 2008 වසරේ සිට මෙම දීමනාව ලබාදෙන බවට එකඟවී ඇතත් එය ලබාදීමට බලධාරීන් විසින් මෙතෙක් කටයුතු නොකළ බව රජයේ වෛද්‍ය නිලධාරීන්ගේ සංගය කියා සිටියි. අදාළ ගැටලුව විසඳීම සඳහා බලධාරීන්ට දින ගණනාවක් කාලයක් ලබාදුන් බවත්,මේ වන විට එකී දින ගණන් ගතවී ඇතත් සිය ගැටලුව විසඳීම සඳහා මෙතෙක් කිසිදු ක්‍රියාමාර්ගයක් ගෙන නොමැති බවත් එහි ලේකම් වෛද්‍ය චන්දික එපිටකඩුව මහතා අද දෙරණට කියා සිටියේය. එසේ වුවද කොළඹ කාසල්,රිජ්වේ ආර්යා ළමා රෝහල,පේරාදෙණිය බණ්ඩාරනායක අනුස්මරණ මහ රෝහල,මහරගම පිළිකා රෝහල යන රෝහල්වල කටයුතු නිසි පරිදි සිදුකෙ‍රෙන බවත්,සෙසු රජයේ සෑම රෝහලකට හදිසි සේවා කටයුතු සිදුකෙරෙනු ඇති බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24163", "Category": null, "Parent URL": null}