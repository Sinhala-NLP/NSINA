{"Source": "Adaderana", "Timestamp": "February 10, 2014 04:53 pm", "Headline": "ගවයින් 16ක් මස් කඩයට දැක්වූ 5ක් මාට්ටු", "News Content": "ගව පට්ටි දෙකකින් රුපියල් 3,15,000 ක් වටිනා එළ සහ මී ගවයින් 16 දෙනෙකු සොරකම් කර අලෙවි කළ බව කියන පුද්ගලයින් 05 දෙනෙකු සාලියවැව පොලීසිය විසින් අත්අඩංගුවට ගෙන තිබේ. සැකකරුවන් සතුව තිබී බෝර 12 ගිනි අවියක්,පතුරම් 02 ක්,සොරකම් කරණ ලද ගවයින් ප්‍රවාහනයට යොදා ගත් ලොරියද පොලීසිය විසින් සිය භාරයට ගෙන ඇත. තමන්ට අයත් රුපියල් 1,70,000 ක් වටිනා මී ගවයින් 10 දෙනෙකු සහ රුපියල් 1,45,000 ක් වටිනා එළ ගවයින් 06 දෙනෙකු සොරකම් කර ඇති බවට සාලිය වැව පොලිස් වසමේ අළුත්ගම පදිංචිකරුවන් දෙදෙනෙකු පොලීසියට පැමිණිලි කරමින් පවසා ඇත. ඉකුත් 07වැනි දින රාත්‍රීයේ මෙම සොරකම් සිදුවී තිබුණි. මේ සම්බන්ධයෙන් පරීක්ෂණ සිදු කළ පොලීසිය එක් ස්ථානයක තිබී ආරක්ෂිත හිස් වැසුමක් සොයා ගෙන ඇත. එම ආරක්ෂිත හිස් වැසුමේ තිබූ කඩදාසියක් ඔස්සේ පරීක්ෂණ සිදු කර එම කඩදාසියේ කොටසක් එක් සැකකුරුවෙකුගේ නිවසේ තිබී පොලීසිය විසින් සොයා ගෙන තිබේ. එම සැකකරු අත්අඩංගුවට ගෙන ප්‍රශ්න කිරීමේදී ගව සොරකමේ තොරතුරු හෙළිවී ඇත. ඒ අනූව සෙසු සැකකරුවන් සිව්දෙනාද පොලීසිය විසින් අත්අඩංගුවට ගෙන තිබේ. එක් සැකකරුවෙකුගේ නිවසේ තිබී ගිනි අවිය සහ ජීව පතුරම් සොයා ගැනීමට පොලීසිය සමත්වී ඇත. තමන් විසින් සොරකම් කරන ලද ගවයින් තබ්බෝව අභය භූමිය තෙක් ගෙනවිත් එම ස්ථානයේදී ලොරියක පටවා පුත්තලම දක්වා රැගෙන විත් ගව ඝාතකාගාරයකට අලෙවි කළ බව අත්අඩංගුවට ගෙන සිටින සැකකරුවන් පවසා ඇත. මෙම ගව සොරකම සම්බන්ධයෙන් තවත් සැකකරුවන් තිදෙනෙකු අත්අඩංගුවට ගැනීමට නියමිත බව පොලීසිය කියයි. සාලියවැව පොලිස් ස්ථානාධිපති පොලිස් පරීක්ෂක රංජිත් අබේනායක,අපරාධ විමර්ශන අංශයේ ස්ථානාධිපති උප පොලිස් පරීක්ෂක සරත් ආනන්ද යන මහත්වරුන් ඇතුළු නිලධාරීන් විසින් මෙම ගව සොරකම සම්බන්ධයෙන් තොරතුරු අනවරණය කරගෙන සැකකරුවන් අත්අඩංගුවට ගැනීමට කටයුතු කර ඇත. සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41018", "Category": null, "Parent URL": null}