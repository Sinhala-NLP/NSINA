{"Source": "Adaderana", "Timestamp": "April 18, 2019 10:44 am", "Headline": "අවමඟුලකට ගිහින් යන මඟ වෑන් රථය අනතුරේ-10ක් රෝහලට", "News Content": "දිවයිනේ ප්‍රදේශ කිහිපයකින් වාර්තා වූ රිය අනතුරුවලින් පුද්ගලයින් 16දෙනෙකු තුවාල ලබා තිබේ. වටවල ,බණ්ඩාරගම සහ හාළි ඇළ යන ප්‍රදේශවලින් මෙම රිය අනතුරු වාර්තා විය. ගාල්ල සිට හැටන් බලා ධාවනය වූ වෑන් රථයක් වටවල ප්‍රදේශයේදී මාර්ගයෙන් ඉවතට පැන අඩි 10ක පමණ ප්‍රපාතයකට පෙරළී අනතුරට ලක්ව තිබේ. අද(18) පෙරවරු 5.45ට පමණ මෙම අනතුර සිදුව ඇති අතර වෑන් රථයේ ගමන්ගත් පුද්ගලයින් 10 දෙනෙකු තුවාල ලබා රෝහල් ගත කෙරුණි. අප වාර්තාකරු සදහන් කළේ වටවල ප්‍රදේශයේ පදිංචිකරුවන් වූ මෙම පිරිස ගාල්ල ප්‍රදේශයේ අවමංගල්‍ය උත්සවයකට සහභාගී වී ආපසු එමින් සිටියදී මෙලෙස අනතුරට පත්ව ඇති බවයි. වෑන් රථයේ ඇති වූ කාර්මික දෝෂයක් හෝ රියදුරුට නින්දයාම හේතුවෙන් අනතුර සිදුවන්නට ඇතැයි පොලීසිය සැක පළකරයි. බණ්ඩාරගම මාරගස්හන්දිය ප්‍රදේශයේදී ඊයේ පසුවරුවේ ත්‍රීරෝද රථයක් මාර්ගයෙන් ඉවතට පැන අසල පිහිටි මල් පෝච්චි අලෙවිසැළක තාප්පයක ගැටි තිබේ. අනතුරින් ත්‍රීරෝද රථයේ ගමන්ගත් එකම පවුලේ පුද්ගලයින් සිව්දෙනෙකු තුවාල ලබා රෝහල්ගත කර ඇති බවයි අප වාර්තාකරු සඳහන් කළේය. පිළියන්දල ප්‍රෙද්ශයේ පදිංචිකරුවන් වූ මෙම පිරිස වැලිගම ප්‍රදේශයේ සිය ඥාති නිවසකට ගොස් යලි එමින් සිටියදී මෙලෙස අනතුරට ලක්ව ඇති අතර බණ්ඩාරගම පොලීසිය පැවසුවේ රියදුරුට නින්ද යාම හේතුවෙන් අනතුර සිදුව ඇති බවයි. හාලි ඇළ බදුල්ල කොළඹ ප්‍රධාන මාර්ගයේ හාළි ඇළ ඉන්ධන පිරවුම්හල ඉදිරිපිටදී අද උදෑසන ත්‍රීරෝද රථයක් හා මෝටර් රථයක් ගැටීමෙන් පුද්ගලයින් සිව්දෙනෙකු තුවාල ලබා බදුල්ල මහ රෝහලට ඇතුළත් කර තිබේ. හාලි ඇළ සිට බදුල්ල බලා ගමන්ගත් ත්‍රීරෝද රථය ඉන්ධන පිරවුම්හල දෙසට හැරවීමේදී ඉදිරියෙන් පැමිණි මෝටර් රථයේ ගැටිමෙන් අනතුර සිදුව තිබේ. මෝටර් රථයේ රියදුරුගේ අපරික්ෂාකාරී රිය ධාවනය හේතුවෙන් අනතුර සිදුව ඇති බව හාලි ඇළ පොලීසිය සඳහන් කළේය.", "URL": "https://sinhala.adaderana.lk/news.php?nid=108148", "Category": null, "Parent URL": null}