{"Source": "Adaderana", "Timestamp": "October 31, 2018 08:13 am", "Headline": "ගලේවෙල පහර දීමකින් පොලිස් නිලධාරීන් 2ක් රෝහලට", "News Content": "ගලේවෙල-තලකිරියාගම-කිරලගොල්ල ප්‍රදේශයේ ගංජා, මත්කුඩු, ගණිකා නිවාසයක් මෙන්ම අසභ්‍ය වීඩියෝ දර්ශන පෙන්වන සහ සුදු ක්‍රීඩාවේ යොදවන නිවසක් වැටලීමට ගිය අවස්ථාවේදී ජාවාරම්කරුවන්ගේ පහරදීමකට ලක්ව ගලේවෙල පොලිසියේ පොලිස් කොස්තාපල්වරුන් දෙදෙනෙකු ඊ‍යේ (30) රාත්‍රී තුවාල ලබා තිබේ. තුවාල ලැබූ පොලිස් කොස්තාපල්වරයෙකු ගලේවෙල රෝහලේ ප්‍රතිකාර ලබන අතර අනිත් පොලිස් කොස්තාපල්වරයා දඹුල්ල මූලික රෝහලේ ප්‍රතිකාර ලබයි. මෙසේ පහරකෑමට ලක්ව ඇත්තේ ගලේවෙල පොලිසියට අනුයුක්තව රාජකාරි කළ පොලිස් කොස්තාපල් වරුන් වන 40522 බි .ජි .ක්‍රිශාන්ත 58764 ගාමිණි කුමාරසිංහ යන මහත්වරුන්ය . තුවාල ලබා දඹුල්ල රෝහලේ ප්‍රතිකාර ලබමින් සිටි පොලිස් කොස්තාපල් ගාමිණී කුමාරසිංහ මහතා කියා සිටියේ තමන් රාත්‍රී සේවා මුර සිටියදී පොලිසියට ලැබුණු තොරතුරක් මත තමන් ඇතුළු තවත් පොලිස් කණ්ඩායමක් යතුරුපැදිවලින් තලකිරියාගම කිරලගොල්ල ප්‍රදේශයේ නිවසක තරුණයන් කණ්ඩායමක් මත කුඩු පානය කරමින් සිටින බවට ලැබුණු තොරතුරු අනුව වැටලීම සිදු කළ බවයි. එම ස්ථානයට යන විටත් තරුණයන් කණ්ඩායමක් මත්කුඩු පානය කරමින් සිටි බවද හෙතෙම පැවැසීය. එම අවස්ථාවේදි එක් පුද්ගලයෙකුව අත්අඩංගුවට ගෙන මාංචු දමනවාත් සමඟම එම පුද්ගලයා කෑ ගැසු බවත් එවිට අවට සිටි පහළොස් දෙනෙකු පමණ පැමින පොලිස් නිලධාරීන් පස් දෙනාට පහර දුන් බවද ඔහු පවසයි. එම අවස්ථාවේදි \"කුඩු පොඩ්ඩා \" නමින් හඳුන්වන පුද්ගලයා මාංචු දමා සිටියදී පොලිසියෙන් පැන ගිය බව පොලිසිය පවසයි. පුද්ගලයන් දෙදෙනෙකු එම අවස්ථාවේදී සැකපිට අත්අඩංගුවට ගෙන ඇත. මෙම නිවස පොලිසිය සෝදිසියට ලක් කිරීමේදී නිවසේ සෑම ස්ථානයකම හෙරොයින් මත්කුඩු පානය කළ බවට සලකුණු රැසක් පොලිසියට හමුවී ඇති අතර ගංජා පානය කළ හා පැකට් කරපු සුන්බුන් ද දැක ගැනීමට හැකියාව ලැබුණු බව එම පොලිස් නිලධාරියා පවසා ඇත. එමෙන්ම අසභ්‍ය වීඩියෝ දර්ශන සීඩී පට රැසක් උපත් පාලන කොපු රැසක් පොලිස් භාරයට ගනෙ ඇත. එමෙන්ම එම ස්ථානයේ තැන තැන සුදු ක්‍රීඩාවේ යෙදී ඇති ආකාරය ද පොලීසියට නිරීක්ෂණය වී තිබේ. ගලේවෙල කුඩු පොඩ්ඩා නමින් හඳුන්වා ඇති හඳුනා ඇති මෙම පුද්ගලයා කාලයක සිට මෙම ස්ථානයේ මත්කුඩු අලෙවිය සිදු කරමින් තිබේ. පොලිස් මාංචු සමඟ පැන ගිය සැකකරුවන් අත්අඩංගුවට ගැනීම සඳහා පොලීසිය මෙහෙයුමක් ක්‍රියාත්මක කර ඇත.", "URL": "https://sinhala.adaderana.lk/news.php?nid=98475", "Category": null, "Parent URL": null}