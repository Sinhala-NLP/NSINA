{"Source": "Adaderana", "Timestamp": "April 13, 2011 02:08 pm", "Headline": "මහ ලේකම්ගේ කමිටු වාර්තාවේ පිටපතක් තාම ලැබුණේ නෑ", "News Content": "එක්සත් ජාතීන්ගේ මහලේකම්වරයා පත් කළ ත්‍රිපුද්ගල කමිටු වාර්තාවේ පිටපතක් මෙතෙක් රජය වෙත ලැබී නැතැයි අමාත්‍ය කෙහෙළිය රඹුක්වැල්ල මහතා පවසයි. අද දෙරණ කළ විමසීමකදී අමාත්‍යවරයා කියා සිටියේ අදාළ වාර්තාවේ පිටපතක් මෙරටට ලබාදෙන බව ප්‍රකාශ වී තිබුණ ද මෙතෙක් එය ලැබී‍ නොමැති බවයි. අදාළ වාර්තාව ඊයේ දිනයේ එම කමිටුව විසින් එක්සත් ජාතීන්ගේ මහ ලේකම්වරයා වෙත භාරදී තිබුණි. දෛනික මාධ්‍ය හමුවේදී ඒ පිළිබඳ අදහස් දක්වමින් එක්සත් ජාතීන්ගේ මහලේකම්වරයාගේ වැඩබලන නියෝජ්‍ය ප්‍රකාශක ෆර්හාන් හක් ප්‍රකාශ කර තිබුණේ වාර්තාවේ පිටපතක් ශ්‍රී ලංකා රජය වෙත ලබාදීමට ද කටයුතු කරන බවයි. ශ්‍රී ලංකාව පිළිබඳ උපදෙස් ලබාගැනීම සඳහා එක්සත් ජාතීන්ගේ මහලේකම්වරයා විසින් අදාළ කමිටුව පත්කර තිබුණි.", "URL": "https://sinhala.adaderana.lk/news.php?nid=15453", "Category": null, "Parent URL": null}