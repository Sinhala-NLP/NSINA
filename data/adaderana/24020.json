{"Source": "Adaderana", "Timestamp": "May 4, 2012 03:33 pm", "Headline": " මේ දුෂ්ඨ කොල්ල කල්ලියක්-බඩු මිල වහා අඩු කරනු!", "News Content": "අත්‍යාවශ්‍ය පාරිභෝගික භාණ්ඩවලට බදු පිට බදු ගසමින් ජනතාවගේ අත ඇති, අමාරුවෙන් උපයාගත් තුට්ටු දෙක කොල්ලකන ආණ්ඩුව අනෙක් අතින් රට ණය කරමින් බොරු සංදර්ශන පවත්වමින් මහජන මුදල් කාබාසිනියා කරමින් සිටින බව ජනතා විමුක්ති පෙරමුණ පවසයි. දැන් සැබැවින්ම රාජපක්ෂ පාලනය කටයුතු කරන්නේ, ජනතාවට වගකියන ආණ්ඩුවක් ලෙස නොව බලහත්කාරී දුෂ්ඨ\"කොල්ල කල්ලියක්\"ලෙස බව ජනතා විමුක්ති පෙරමුණේ දේශපාලන මණ්ඩලය විසින් නිකුත් කළ නිවේදනයක දැක්වෙයි. එකී නිවේදනය පහත පරිදිය. ජාත්‍යන්තර කම්කරු දිනය අවසන් වූ වහාම ආණ්ඩුව නැවත වටයකින් බඩු මිල වැඩිකිරීම අරඹා තිබේ. එල්.පී. ගෑස් සිලින්ඩරය රු.350/=කින් හා සිමෙන්ති බෑගයක මිල රු.70/=කින් වැඩි කර ඇති ආණ්ඩුව කිරි පිටි මිලද ඉහළ දමා තිබේ. ඒ ග‍්‍රෑම් 400ක කිරිපිටි පැකට් එකක මිල රු.61/=කින්ද කිලෝග‍්‍රෑම් 1ක පැකැට් එකක මිල රු.163/=ක්ද ලෙසය. කිරි පිටි මිල මෙතරම් ප‍්‍රමාණයකින් වැඩිවූයේ ආණ්ඩුව විසින් 15%ක බද්දක් කිරිපිටි මත පැනවීම නිසාය. ලංකාවේ කිරි ගොවියන්ගේ කිරි ටික මිලදී ගැනීමට වැඩපිළිවෙලක් නොයෙදීම නිසා මහමඟට පැමිණ කිරි බවුසර් පිටින් හලා යාමට සලස්වා ලංකාවේ කිරි කර්මාන්තය විනාශ කරන ආණ්ඩුව අනෙක් අතින් ආනයනය කරනන කිරිපිටි මත අධික බදු පනවා මිල ඉහළ දමමින් සිටී. ආණ්ඩුව විසින් මෙම කිරිපිටි, ගෑස් සහ සිමෙන්ති මිල වැඩිවීම සිදු කරන්නේ, පසුගිය කාලයේ තෙල් මිල, බස් ගාස්තු, විදුලිය ගාස්තු වැඩි කොට ඊළඟට තිරිඟු පිටි මිල හා පාන් මිල වැඩි කොට ජනතාවට\"පාන්\"කියාගැනීමට නොහැකි පීඩාවකට පත්කර සිටියදීය. ඊනියා ආර්ථික සංවර්ධනයක් ගැන ඉලක්කම් විජ්ජා පෙන්වමින් පම්පෝරි ගහන ආණ්ඩුව මෙලෙස නොකඩවා බඩු මිල ඉහළ දමමින් ජනතාව මත බර පටවන්නේ, තමන් විසින් රට පත්කරනු ලැබ ඇති අර්බුදයේ බරපතළකම කියාපාමින්ය. අත්‍යාවශ්‍ය පාරිභෝගික භාණ්ඩවලට බදු පිට බදු ගසමින් ජනතාවගේ අත ඇති, අමාරුවෙන් උපයාගත් තුට්ටු දෙක කොල්ලකන ආණ්ඩුව අනෙක් අතින් රට ණය කරමින් බොරු සංදර්ශන පවත්වමින් මහජන මුදල් කාබාසිනියා කරමින් සිටී. දැන් සැබැවින්ම රාජපක්ෂ පාලනය කටයුතු කරන්නේ, ජනතාවට වගකියන ආණ්ඩුවක් ලෙස නොව බලහත්කාරී දුෂ්ට\"කොල්ල කල්ලියක්\"ලෙසය. අධිරාජ්‍යවාදයේත් ජාත්‍යන්තර මූල්‍ය අරමුදලේත් උපදෙස් මත නව ලිබරල්වාදයට අනුව කටයුතු කරමින් රුපියල බාල්දු කරමින් සහන කපා දමමින් ජනතාව මත බරපටවන වත්මන් ආණ්ඩුවෙන් මීට වඩා දෙයක් බලාපොරොත්තු විය නොහැකි බව දැන් තහවුරු වී තිබේ. මේවා සැබැවින්ම ලංකාව මුහුණ පා ඇති බරපතළ ආර්ථික අර්බුදයේ ප‍්‍රතිඵලයන්ය. එබැවින් දැන් කළ යුතුව ඇත්තේ, බඩු මිල වැඩිකරමින් ජනතාව මත බර පටවමින් ජනතාව පීඩාවට පත්කරන වත්මන් පාලනයත් එය විසින් පවත්වාගෙන යනු ලබන බංකොළොත් ධනපති ක‍්‍රමයත් වෙනස් කිරීම සඳහා වහාම පෙරමුණ ගැනීමය. ඉහළ දැමූ ගෑස්, කිරි පිටි, සිමෙන්ති ඇතුළු භාණ්ඩවල මිල වහාම පහත හෙළා ජනතාවට සහන සැලසීමට වහාම පියවර ගන්නා ලෙස ආණ්ඩුවට බලකරන අපි, ජනතාව පීඩාවට පත්කරන රට සමාජ ආර්ථික දේශපාලන වශයෙන් අගාධයක් වෙත ඇද දමා ඇති වත්මන් පාලනයත් වත්මන් බංකොළොත් ධනපති ක‍්‍රමයත් පරදා නව සමාජයක් නිර්මාණය කිරීම සඳහා වහා පෙළ ගැසෙන ලෙස සියලූ ලාංකේය ජනතාවගෙන් ඉල්ලා සිටිමු.", "URL": "https://sinhala.adaderana.lk/news.php?nid=24020", "Category": null, "Parent URL": null}