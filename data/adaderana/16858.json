{"Source": "Adaderana", "Timestamp": "June 19, 2011 12:14 pm", "Headline": "ඇමරිකානු සිතාසිය ශ්‍රී ලංකාව බාරගන්නේ නෑ", "News Content": "ජාත්‍යන්තර නීතිය යටතේ මහින්ද රාජපක්ෂ මහතාට අමෙරිකානු අධිකරණයක් මඟින් නිකුත් කර ඇති සිතාසි භාර ගැනීම ප්‍රතික්ෂේප කරන බව අධිකරණ අමාත්‍යංශය පවසයි. අධිකරණ අමාත්‍යංශ ලේකම් සුහද ගම්ලත් ‍මහතා කියා සිටියේ ඒ සඳහා අවශ්‍ය ක්‍රියා මාර්ග මේවන විටත් ගෙන ඇති බවයි. අ‍මෙරිකානු අධිකරණයක් මඟින් ජනාධිපති මහින්ද රාජපක්ෂ මහතාට සිතාසි නිකුත් කර ඇති බවට විදෙස් මාධ්‍ය විසින් වාර්තා කරනු ලැබිණි. යුද සමයේ දී සිදු වූ ඝාතන තුනක් සම්බන්ධයෙන් ගොනු කළ පෙත්සම් සලකා බැලීමෙන් අනතුරුව අමෙරිකානු අධිකරණයක් විසින් මෙම සිතාසි නිකුත් කර තිබේ. මෙම සිදුවීම් වලට අලාභය වශයෙන් අමෙරිකානු ඩොලර් මිලියන 30ක වන්දි මුදලක් ගෙවිය යුතු බව අදාළ පෙත්සම්කරුවන් අධිකරණයෙන් ඉල්ලා ඇති බව සඳහන් වේ. මේ සම්බන්ධයෙන් අද දෙරණ කළ විමසීමක දී අදහස් දක්වමින් අධිකරණ ලේකම් සුහද ගම්ලත් මහතා කියා සිටියේ ජාත්‍යන්තර නීතියේ ප්‍රතිපාදන යටතේම එකී සිතාසිය ප්‍රතික්ෂේප කිරීමට හැකියාවක් පවතින බවයි. රටකින් රටකට බලපවත්වන මෙවැනි අධිකරණ තීන්දුවකදී අදාළ රටවල් අතර සම්බන්ධීකරණය පවත්වාගෙන යාමට නිසි බලධාරියෙකු යොමු කරවන බවත්,ඇමරිකානු බලධාරියා විසින් ඊට අදාළ දැනුම්දීම් යොමුකරවනු ලබන්නේ තමන්ට බවත්,තමන් මෙරට බලධාරියා ලෙස ක්‍රියාකරන බවත් අධිකරණ අමාත්‍යාංශ ලේකම්වරයා පෙන්වාදෙයි. අදාළ නීතිමය පනතේ 13 වන වගන්තිය යටතේ රටේ ස්වාධීනත්වයට හා පොදු යහපතට හානි සිදුවන අවස්ථාවක එය ප්‍රතික්ෂේප කිරීමට නීතිමය ප්‍රතිපාදන පවත්නා බව ද සුහද ගම්ලත් මහතා පෙන්වාදුන්නේය.", "URL": "https://sinhala.adaderana.lk/news.php?nid=16858", "Category": null, "Parent URL": null}