{"Source": "Adaderana", "Timestamp": "June 3, 2014 07:23 pm", "Headline": " නි.ඇමති පණ්ඩු බණ්ඩාරනායකගේ පියා අවසන් ගමන් යයි", "News Content": "දේශීය වෛද්‍ය නියෝජ්‍ය අමාත්‍ය පණ්ඩු බණ්ඩාරනායක මහතාගේ පියාණන් වන එස්.ඩී බණ්ඩාරනායක මහතා අභාවප්‍රාප්ත වී තිබේ. අද (03) පස්වරුවේ කොළඹ, ජාතික රෝහලේ දැඩි සත්කාර ඒකකයේදී හෙතෙම අවසන් හුස්ම හෙළූ බව පවුලේ ඥාතීන් සඳහන් කරයි. මිය යන විට වයස අවුරුදු 98 ක් වු බණ්ඩාරනායක මහතා ස්වකීය දිවියේ අවසන් භාගය තුළ තරමක අසනීප තත්ත්වයෙන් පසුවිය. 1952 වසරේ ශ්‍රී ලංකා නිදහස් පක්ෂය පිහිටුවූ මුල් අවස්ථාවේදීම ආරම්භක සාමාජිකයෙකු වූ ඔහු 1983 වන තුරුම ක්‍රියාකාරී දේශපාලනයේ නියැළිණි. දේහය පිළිබඳ අවසන් කටයුතු පසුව දැනුම්දෙනු ඇත.", "URL": "https://sinhala.adaderana.lk/news.php?nid=43711", "Category": null, "Parent URL": null}