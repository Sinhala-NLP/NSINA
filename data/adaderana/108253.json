{"Source": "Adaderana", "Timestamp": "April 19, 2019 07:04 pm", "Headline": "කුමන වනෝද්‍යානයේ ජීවිතයක් බිලි ගත් දිවියා ජංගම දුරකථනයේ සනිටුහන් වු හැටි-දර්ශන සහිතයි", "News Content": "කුමන ජාතික වනෝද්‍යානය ආසන්නයේ සේවය කළ කම්කරුවෙකු දිවියෙක් පහරදීමෙන් ජිවිතක්ෂයට පත්ව තිබේ. වනජීවී සංරක්ෂණ දෙපාර්තමේන්තුව සදහන් කළේ, මේ සිද්ධියත් සමඟ අදාළ ප්‍රදේශය සංචාරකයින්ට තාවකාලිකව තහනම් කළ බවයි. කුමන ජාතික වනෝද්‍යානය ආසන්නයේ බාබුරේ, බඹරගස්තලාව මාර්ගයේ කිරිපොකුණ නම් ස්ථානයේ සේවය කළ කම්කරුවන් පිරිසක් මෙම සිද්ධියට මුහුණ දී තිබේ. අප වාර්තාකරු පැවසුවේ, ඔවුන් ඊයේ(18) දහවල් ආහාරය රැගෙන එම ස්ථානයේ රැදී සිටියදී පස්වරු 2ට පමණ එක්වරම දිවියෙක් කඩාවැදි ඇති බවයි. සිද්ධිය ඇසින් දුටු අයෙක් අද දෙරණට කියා සිටියේ දිවියා අදාළ පුද්ගලයාගේ ගෙල ප්‍රදේශයෙන් අල්ලා ගෙන සිට ගත් බවයි. තමා උදැල්ලෙන් පහර දුන් නමුත් දිවියා කිසිවක් නොකර අනෙක් පුද්ගලයා රැගෙන ගිය බව ද ඔහු සඳහන් කළේය. පසුව කම්කරුවන් වනජීවී නිලධාරීන් සමඟ තම සගයා බේරාගැනීම සඳහා සෆාරි ජීප් රථයකින් කැළයට ගොස් තිබුණි. ඒ, දිවියා සපාකෑමෙන් තුවාලවලින් වහනය වූ ලේ පහර ඔස්සේයි. සුළු වේලාවකින් අනතුරට පත් පුද්ගලයා සොයා ගැනිමට වනජිවි නිලධාරින්ට හැකිවුවත් ඔහු ඒ වනවිට ජිවිතක්ෂයට පත්ව තිබුණා. එම අවස්ථාවේදී කැලයේ සැඟව සිටි දිවියා ඉදිරියට පැන ජිප් රථයේ රියදුරුට පහරදී තිබේ. අප වාර්තාකරු පැවසුවේ, එහිදී ඔහු තම ජංගම දුරකථනයෙන් ඡායාරූප ගනිමින් සිට ඇති බවයි. එහිදී වහා ක්‍රියාත්මක වී ඇති වනජීවී නිලධාරීන් රබර් උණ්ඩ භාවිත කරමින් දිවියා වනයට පලවා හැර තිබේ. සිද්ධියෙන් බරපතළ තුවාල ලබා පොතුවිල් රෝහලට ඇතුලත් කෙරුණු රියැදුරු වැඩිදුර ප්‍රතිකාර සඳහා අම්පාර මහ රෝහලට මාරු කර යැවුණි. රෝහල් බලධාරින් ප්‍රකාශ කළේ, ඔහුට ශල්‍යකර්ම කිහිපයක් සිදුකර ඇති බවයි. ‍ෙ දිවියා පහරදීමෙන් ජිවිතක්ෂයට පත්වුනේ පොතුවිල් , කොමාරි , සංගමන්කන්ද ප්‍රදේශයේ පදිංචිව සිටි 48 හැවිරිදි සෙල්වදොරේ රවිචන්ද්‍රන් යන අයයි. මේ අතර තමන් සිද්ධිය සම්බන්ධයෙන් පරීක්ෂන වාර්තාවක් කැදවූ බව වනජීවි සංරක්ෂණ දෙපාර්තමේන්තුවේ අධ්‍යක්ෂ ජනරාල් එම්.ජී.සී. සූරියබණ්ඩාර මහතා අද දෙරණට ඳෙහන් කළේය. එමෙන්ම සිද්ධිය වූ ප්‍රදේශය සහ දිවියන් ගැවසෙන ප්‍රදේශ සංචාරකයින්ට තාවකාලිකව තහනම් කර තිබේ.", "URL": "https://sinhala.adaderana.lk/news.php?nid=108253", "Category": null, "Parent URL": null}