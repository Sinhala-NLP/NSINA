{"Source": "Adaderana", "Timestamp": "June 24, 2012 04:52 pm", "Headline": "ශ්‍රී ලංකාවේ මානව හිමිකම් ගැන එක්සත් ජාතීන්ගෙන් විමර්ශනයක්", "News Content": "එක්සත් ජාතීන්ගේ සංවිධානය විසින් පැවැත්වීමට නියමිත මානව හිමිකම් පිළිබඳ ප්‍රධාන විමර්ශනය සඳහා ශ්‍රී ලංකාව සූදානම් වෙමින් සිටින බව බලධාරීන් සඳහන් කර තිබේ. ශ්‍රී ලංකාව ඇතුළු තවත් රටවල් කිහිපයක් පිළිබඳව පැවැත්වෙන විශ්ව වාරික විමර්ශනය(The Universal Periodic Review) මෙම වසරේ ඔක්තොම්බර් හා නොවැම්බර් මාසවලදී ජිනීවාහි පැවැත්වීමට නියමිත බව විදෙස් මාධ්‍ය වාර්තා කරයි. මේ සඳහා පූර්විකාවක් වශයෙන් 2008 වසරේ ජිනීවාහි පැවති විශ්ව වාරික විමර්ශනයෙහි නිර්දේශයන් ක්‍රියාවට නැංවීම පිළිබඳව රජයේ බලධාරීන් සමග සාකච්ඡා පවත්වා ඇති බව ශ්‍රී ලංකාවේ මානව හිමිකම් කොමිසම ප්‍රකාශ කර ඇත. එම වසරේ දී විශ්ව වාරික විමර්ශන කෘත්‍යාධිකාරී කණ්ඩායම විසින් ඉදිරිපත් කරන ලද නිර්දේශයන් 85 අතුරින් ශ්‍රී ලංකාව නිර්දේශයන් 52 ක් පිළිගෙන නිර්දේශයන් 25 ක් ප්‍රතික්ෂේප කර ඇති බවත් මානව හිමිකම් කොමිසම සඳහන් කළ බව විදෙස් මාධ්‍ය වාර්තා පවසයි. එමෙන්ම නිර්දේශයන් 08 ක් සම්බන්ධව පොදු ප්‍රතිචාර දක්වා ඇති බව එම කොමිසම පෙන්වා දී තිබේ. විශ්ව වාරික විමර්ශනය මගින් එක් එක් රටවල මානව හිමිකම් සම්බන්ධ වගකීම් ක්‍රියාවට නැංවීම පිළිබඳ විමර්ශයන් සිදුකරනු ලබයි. මාර්තු මාසයේ පැවති එක්සත් ජාතීන්ගේ මානව හිමිකම් කවුන්සිල සැසිවාරයේ දී අමෙරිකාව ප්‍රමුඛ බටහිර රටවල් විසින් උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ නිර්දේශයන් ක්‍රියාවට නැංවන ලෙස ඉල්ලා සිටින ශ්‍රී ලංකාව සම්බන්ධ යෝජනාවක් ද සම්මත කරනු ලැබීය.", "URL": "https://sinhala.adaderana.lk/news.php?nid=25288", "Category": null, "Parent URL": null}