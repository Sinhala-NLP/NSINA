{"Source": "Adaderana", "Timestamp": "May 31, 2014 04:07 pm", "Headline": "ටී.එන්.ඒ. සහ මුස්ලිම් කොංග්‍රසය  අතර සාකච්ඡාවක් ", "News Content": "දෙමළ ජාතික සන්ධානය සහ මුස්ලිම් කොංග්‍රසය අතර සාකච්ඡාවක් පවත්වා තිබේ. ඊයේ(30) දිනයේ දි මෙම සාකච්ඡා පැවති බව වාර්තා වෙයි. කල්මුණ මහ නගර සභාව තුළ දෙමළ සහ මුස්ලිම් මන්ත්‍රිවරු අතර පවතින ගැටලු කිහිපයක් නිරාකරණය කර ගැනීම සඳහා මෙම සාකච්ඡා පැවති බව ශ්‍රි ලංකා මුස්ලිම් කොංග්‍රසය සඳහන් කළේය. එමෙන්ම කල්මුණ මහ නගර සභාවේ සංවර්ධන කටයුතු සම්බන්ධයෙන්ද මෙහිදි සාකච්ඡා කර තිබේ. මෙම සාකච්ඡාව සඳහා මුස්ලිම් කොංග්‍රස් නායක අමාත්‍ය රවුෆ් හකිම් මහතා හසන් අලී මහතා සහ නිෂාම් කාරියප්පන් යන මහත්වරුන් එක්ව සිටි බව වාර්තා වෙයි. එමෙන්ම දෙමළ ජාතික සන්ධානය නියෝජනය කරමින් පාර්ලිමේන්තු මන්ත්‍රි පි.අරියනේත්‍රන් මහතා සහ දෙමළ ජාතික සන්ධානයේ කල්මුණ මහ නගර සභාව නියෝජනය කරන පිරිසක් මේ සඳහා එක්ව සිට තිබේ. කෙසේ වෙතත් මෙහිදි දේශපාලනික කාරණා සම්බන්ධයෙන් සාකච්ඡා කළේ ද යන්න පිළිබඳව අද දෙරණ මුස්ලිම් කොංග්‍රසයෙන් විමසා සිටියේය. එහිදි එම පක්ෂයේ ජ්‍යෙෂ්ඨ ප්‍රකාශකයෙකු සඳහන් කළේ කල්මුණ මහනගර සභාව සම්බන්ධයෙන් පමණක් සාකච්ඡා වූ බවයි.", "URL": "https://sinhala.adaderana.lk/news.php?nid=43625", "Category": null, "Parent URL": null}