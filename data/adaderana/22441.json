{"Source": "Adaderana", "Timestamp": "February 27, 2012 10:43 pm", "Headline": "මුලතිව් පුංචි ඡන්දයට 51% ට ජාතික හැඳුනුම්පත් නෑ", "News Content": "මුලතීව් දිස්ත‍්‍රික්කයේ මුහුදුබඩපත්තු සහ පුදුකඩිඉරිප්පු ප‍්‍රාදේශීය සභා මැතිවරණයේ දී ඡන්දය ප‍්‍රකාශ කිරීම සඳහා සුදුසුකම් ලබා ඇති ඡන්දදායකයින්ගෙන් 51% කට ජාතික හැඳුනුම්පත් නොමැති බව කැෆේ සංවිධානය පවසයි. අද(27)කොළඹ පැවති මැතිවරණ නිරීක්‍ෂකයින්ගේ පුහුණු වැඩසටහනක් අමතමින් කැෆේ සංවිධානයේ විධායක අධ්‍යක්ෂ විධායක අධ්‍යක්‍ෂ රජිත් කීර්ති තෙන්නකෝන් මහතා මේ බව කියා සිටියේය. එහිදී හෙතෙම මෙසේද සඳහන් කළේය. මුහුදුබඩපත්තු සහ පුදුකුඩුඉරිප්පු ප‍්‍රාදේශීය සභා මැතිවරණයේ දී ඡන්දය ප‍්‍රකාශ කිරීම සඳහා ඡන්දදායකයින් 44682 ක් සුදුසුකම් ලබා ඇති අතර එයින් පුද්ගලයින් 22857 කටම ජාතික හැඳුනුම්පත් නෑ.මෙයින් පුද්ගලයින් 11259 දෙනෙකු මුහුදුබඩපත්තු ප‍්‍රාදේශීය සභා බල ප‍්‍රදේශයේ පදිංචිකරුවන්. පුදුකුඩුඉරිප්පු ප‍්‍රාදේශීය සභාවට අයත් ඔඞ්ඩුසුඩාන් ප‍්‍රාදේශීය ලේකම් කොට්ඨාශයේ පදිංචිකරුවන් 2692 කට ද, පුදුකුඩුඉරිප්පු ප‍්‍රාදේශීය ලේකම් කොට්ඨාසයේ පදිංචිකරුවන් 8906 දෙනෙකු ද ජාතික හැඳුම්පත් නොමැති පිරිස අතර ඉන්නවා. මෙම පුද්ගලයින් ගේ ඡන්ද අයිතිය තහවුරු සුරක්‍ෂිත කිරීම සඳහා මැතිවරණය මෙහෙයවන සියලු කණ්ඩායම් හි මැදිහත්වීම ලබාදිය යුතුයි. කැෆේ සංවිධානය විසින් ජාතික හැඳුනුම්පත් නොමැති ජනතාව වෙත තාවකාලික හැඳුනුම්පත් ලබා ගැනීම සඳහා වන වැඩපිළිවෙලක් මාර්තු මස 1 දින සිට මුලතිව් දිස්ත‍්‍රික්කයේ දී ආරම්භ කරනවා. දැනට මැතිවරණ දෙපාර්තමේන්තුව විසින් පිළිගනු ලබන හැඳුනුම්පතක් නොමැති පිරිස් සඳහා තාවකාලික හැඳුනුම්පත් ලබාදීමට මැතිවරණ දෙපාර්තමේන්තුව කටයුතු යොදා තිබෙනවා. කැෆේ සංවිධානය ඒ සඳහා අවශ්‍ය ඡායාරූප නොමිලේ ලබා ගැනීම ආදියේ සිට කාර්යයන් සඳහා ඡන්දදායකයින්ට පහසුකම් සැලසීමට කටයුතු කරනවා. ග‍්‍රාම නිලධාරිවරුන් වෙත තමන්ගේ ඡායාරූප දෙකක් ලබාදීමෙන් ඡන්දදායකියන්ට තාවකාලික හැඳුනුම්පතක් සඳහා ඉල්ලූම් කළ හැකියි.", "URL": "https://sinhala.adaderana.lk/news.php?nid=22441", "Category": null, "Parent URL": null}