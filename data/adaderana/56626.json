{"Source": "Adaderana", "Timestamp": "January 25, 2016 11:42 am", "Headline": "පෝට් සිටි ව්‍යාපෘති ගිවිසුමේ පිටපතක් උසාවිය ඉල්ලයි", "News Content": "කොළඹ වරාය නගර සංවර්ධන ව්‍යාපෘතිය අත්හිටුවීමේ නියෝගයක් නිකුත් කරන ලෙස ඉල්ලා පරිසර යුක්ති කේන්ද්‍රය ඉදිරිපත් කර ඇති පෙත්සම සලකා බැලීමට අභියාචනාධිකරණය තීරණය කර තිබේ.පෙත්සම අද කැඳවු අවස්ථාවේ දී පෙත්සම්කාර පාර්ශවයේ නීතීඥවරයා පෙන්වා දී ඇත්තේ එම ව්‍යපෘතියට අදාළ පාරිසරික ඇගයීමේ වාර්තාවේ අඩුපාඩු රැසක් පවතින බවයි.එහිදී විවෘත අධිකරණය හමුවේ ප්‍රකාශයක් කළ අභියාචනාධිකරණයේ සභාපති විනිසුරු විජිත් මලල්ගොඩ මහතා සඳහන් කළේ පෙත්සම්කාර පාර්ශවය ඉල්ලා සිටි පරිදි රජය නව පාරිසරික ඇගයීම් වාර්තාවක් ඉදිරිපත් කර ඇති බවය.සෑම දෙයකටම විරුද්ධවීම යුක්ති සහගත නොවන බව සඳහන් කළ අභියාචනාධිකරණ සභාපති විනිසුරුවරයා ප්‍රකාශ කර ඇත්තේ තම පුද්ගලික මතය අනුව එම පෙත්සම තවදුරටත් පවත්වාගෙන යාමෙන් ඵලක් නොමැති බවයි.කෙසේවුව ද මාර්තු 16 වැනිදා පෙත්සම කැඳවීමට තීරණය කර ඇති අතර එදිනට කොළඹ වරාය නගර ව්‍යාපෘතිය සම්බන්ධයෙන් අත්සන් කළ ගිවිසුමේ පිටපතක් ඉදිරිපත් කරන ලෙස අභියාචනාධිකරණය නියම කර තිබේ.", "URL": "https://sinhala.adaderana.lk/news.php?nid=56626", "Category": null, "Parent URL": null}