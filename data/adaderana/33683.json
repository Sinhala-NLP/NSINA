{"Source": "Adaderana", "Timestamp": "April 29, 2013 06:54 pm", "Headline": "මිරිහාන පොලීසියේ 4ට වැඩ තහනම්!", "News Content": "මිරිහාන පොලීසියේ උප පොලිස් පරීක්ෂකවරයෙකුගේ, කොස්තාපල්වරයෙකුගේ හා සැරයන්වරුන් දෙදෙනෙකුගේ වැඩ අද (29) සිට ක්‍රියාත්මක වන පරිදි තාවකාලිකව තහනම් කර තිබේ. මිරිහාන පොලීසියේ නඩු භාණ්ඩ ගබඩාව භාරව සිටි එම නිලධාරීන් නඩු වාර්තා පොත් මාසිකව නිසි පරිදි ඉදිරිපත් නොකිරීම, 2008 වසරට අදාළ නඩු භාණ්ඩ කුවිතාන්සි පොත් 2ක් අස්ථානගත වීම මෙන්ම පසුගිය වසර කිහිපයක නඩු භාණ්ඩ කුවිතාන්සි පත් 1608ක් නිසි පරිදි සංශෝධන නොකිරීම ඇතුළු චෝදනා කිහිපයක් යටතේ ඔවුන්ගේ වැඩ තහනම් කළ බව පොලීසිය කියයි. පසුගිය මාස 2දී මිරිහාන නඩු භාණ්ඩ ගබඩාවේ ඇති භාණ්ඩ සම්බන්ධයෙන් විධිමත් විමර්ශනයක් ද සිදුකර ඇති අතර එහි ප්‍රතිඵලයක් ලෙස මෙම වැඩ තහනම සිදුකර තිබේ.", "URL": "https://sinhala.adaderana.lk/news.php?nid=33683", "Category": null, "Parent URL": null}