{"Source": "Adaderana", "Timestamp": "October 10, 2018 01:31 pm", "Headline": "ගමනා ගමන මණ්ඩලය මහින්දගෙන් රුපියල් මිලියන 140 ක් අය කරයි ද?", "News Content": "හිටපු ජනාධිපති මහින්ද රාජපක්ෂ මහතාගේ දේශපාලන කටයුතු සඳහා සිය බස් රථ යොදා ගැනීමෙන් සිදු වූ රුපියල් මිලියන 140ක අලාභය ඒ මහතාගෙන් අය කර දෙන මෙන් ඉල්ලා ලංකා ගමනා ගමන මණ්ඩලය විසින් ගොනුකර ඇති පෙත්සමට අදාළ උත්තර පෙබරවාරි මස 06 වනදා ඉදිරිපත් කරන මෙන් කොළඹ වාණිජ මහාධිකරණය පාර්ශවකරුවන්ට නියම කළේය. මෙම නඩුව අද(10) කොළඹ වාණිජ මහාධිකරණ විනිසුරු ආර්.ගුරුසිංහ මහතා ඉදිරියේ කැඳවනු ලැබීය. එහිදී විනිසුරුවරයා දෙපාර්ශවයේ නීතිඥවරුන්ට දන්වා සිටියේ මෙම නඩුවට අදාළ උත්තර පෙබරවාරි මස 6 වනදා ඉදිරිපත් කිරීමට පියවර ගන්නා ලෙසයි. පැමිණිලිකාර ලංකා ගමනාගමන මන්ඩලය අධිකරණය හමුවේ කියා සිටින්නේ ඉකුත් ජනාධිපතිවරණය සමයේ එවකට ජනාධිපති අපේක්ෂක ලෙස තරඟ වැදුනු හිටපු ජනාධිපති මහින්ද රාජපක්ෂ මහතාගේ දේශපාලන කටයුතු සඳහා ලංගම බස් රථ යොදා ගත් බවයි. ඒ සඳහා ගෙවිය යුතු රුපියල් මිලියන 140ක පමණ මුදලක් මේ දක්වා ගෙවා නොමැති බව ලංකා ගමනාගමන මණ්ඩලය කියා සිටියේය. එම නිසා අදාළ බස් රථ භාවිතය වෙනුවෙන් තමන්ට අය විය යුතු රුපියල් මිලියන 140ක අලාභය හිටපු ජනාධිපතිවරයාගෙන් අයකරගැනීමේ නියෝගයක් නිකුත් කරන මෙන් ඉල්ලා ලංකා ගමනාගමන මණ්ඩලය මෙම නඩුව කොළඹ වාණිජ මහාධිකරණය හමුවේ කර තිබේ.", "URL": "https://sinhala.adaderana.lk/news.php?nid=97476", "Category": null, "Parent URL": null}