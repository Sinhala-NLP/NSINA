{"Source": "Adaderana", "Timestamp": "March 24, 2019 06:42 pm", "Headline": "ඔක්තෝබර් 26 නිසා ඇති වූ ඖෂධ හිඟය තවමත් තියෙනවා-රාජිත", "News Content": "පසුගිය ඔක්තෝබර් 25 වනදා වන විට මේ රටේ කිසිදු රෝහලක කිසිදු ඖෂධ හිඟයක් නොමැති තත්ත්වයට පත් කර තිබූ නමුත් ඔක්තෝබර් 26 වනදා සිදුවූ පෙරළිය හේතුවෙන් ඖෂධ වර්ග 216ක් හිඟ වූ බව සෞඛ්‍ය අමාත්‍ය රාජිත සේනාරත්න මහතා ප්‍රකාශ කර සිටියි. එමෙන්ම මේ වන විටත් අත්‍යාවශ්‍ය ඖෂධ පනස් ගණනක හිඟයක් පවතින බවත් සෞඛ්‍ය අමාත්‍ය රාජිත සේනාරත්න මහතා ප්‍රකාශ කර සිටියි. තැපැල් හා මුස්ලිම් ආගමික කටයුතු අමාත්‍ය එම්.එච්.ඒ. හලීම් මතාගේ ඉල්ලීම මත අද 24 වනදා පෙරවරුවේ අකුරණ ප්‍රාදේශීය රෝහල නිරීක්ෂණය සඳහා පැමිණි අවස්ථාවේදී අමාත්‍ය රාජිත සේනාරත්න මහතා මෙම අදහස් ප්‍රකාශ කර සිටියි. මෙහිදී තව දුරටත් අදහස් දැක්වූ අමාත්‍ය රාජිත සේනාරත්න මහතා, \"පසුගිය අවුරුද්දේ ඔක්තෝබර් මාසයේ 25 වනදා වනකම් අවුරුදු තුනට කිසිම රෝහලක ඖෂධ හිඟයක් තිබුණේ නෑ. හිඟ තිබුණානම් ඒකෙ වගකීම බාරගන්න ඕන ප්‍රධාන වෛද්‍ය නිළධාරිවරයා. ඖෂධ හිඟයක් නැතිව රෝහල් පද්ධතිය ගෙනයන්න අවශ්‍ය සියලු කටයතු මම කරලයි තිබුණේ. 2015 මම ආවහම මට තිබුණ ලොකුම හිසේ කැක්කුම තමයි ඖෂධ හිඟය. හැමදාම පත්තර උදේ බැලුවහම පේන්නේ ඖෂධ නෑ කියලා. මේවන විට තවමත් ඖෂධ හිඟයක් තියෙනවා. ජීවිත බේරා ගැනීමේ එක් ඖෂධයක් හිඟයි. අත්‍යාවශ්‍ය ඖෂධ පනස් ගණනක් තවමත් අඩුයි. මේ මාසය අවසන් වන විට ඒ සියල්ල සම්පූර්ණ කරන්න පුළුවන්.\" යනුවෙන් ප්‍රකාශ කර සිටියේය.", "URL": "https://sinhala.adaderana.lk/news.php?nid=106684", "Category": null, "Parent URL": null}