{"Source": "Adaderana", "Timestamp": "January 28, 2018 07:52 am", "Headline": "සිනමාවේ පහනක් නිමී යයි", "News Content": "ප්‍රවීණ චිත්‍රපට අධ්‍යක්ෂකවරයෙකු මෙන්ම තිර රචකයෙකු වන ආචාර්ය ධර්මසේන පතිරාජ මහතා අභාප්‍රප්ත වී තිබේ. මහනුවර පෞද්ගලික රෝහලක ප්‍රතිකාර ලබමින් සිටියදී අද උදෑසන ඒ මහතා අභාවප්‍රප්ත වු බව පවුලේ ඥාතීන් සඳහන් කළේය. 1943 වසරේ මාර්තු මස 28 වැනිදා මහනුවර දී උපත ලැබු ධර්මසේන පතිරාජ මහතා අභාවප්රාසප්ත වන විට ‍ 74 වන වියේ පසු විය. 1970 වසරේ සතුරෝ කෙටි චිත්‍රපටයෙන් සිනමා ක්ෂේත්යට පිවිසි ධර්මසේන පතිරාජයන්ගේ පළමු සිනමා නිර්මාණය වූයේ “අහස්ගව්ව” චිත්‍රපටය යි. “බඹරු ඇවිත්”, “එයා දැන් ලොකු ළමයෙක්” “වාසුලි”, පාරදිගේ, “සොල්දාදු උන්නැහේ”, “ස්වරූප”,” සක්කාරං”ඇතුළු සිනමා නිර්මාණ රැසක් බිහිකළ අග්‍රගන්‍ය සිනමාකරුවෙකු වන ධර්මසේන පතිරාජයන් ප්‍රේක්ෂක ආකර්ෂණය දිනාගත් ටෙලි නාට්‍ය රැසක් ද නිර්මාණය කර තිබේ. දේශීය මෙන්ම විදේශීය වශයෙන් ද මහත් කීර්තියට පත් වූ ඔහු දෙස් විදෙස් සම්මාන රැසකින් පිදුම් ලැබීය. පසුගිය වසරේ දෙරණ සිනමා සම්මාන උළෙලේ යාවජීව සම්මානයෙන් පිදුම් ලැබුවේ ද ආචාර්ය ධර්මසේන පතිරාජ මහතා යි. ධර්මසේන පතිරාජයන්ගේ කලා දිවියට වසර පනහක් සපිරීම නිමිත්තෙන් සංවිධානය කළ විශේෂ උපහාර උත්සවයක් “පතීට පනහයි” යන මැයෙන් පසුගිය වසරේ ජුනි මාසයේ දී පැවැත්විය. ආචාර්ය ධර්මසේන පතිරාජ මහතාගේ දේහය පිළිබඳ අවසන් කටයුතු අද පස්වරුවේ නුවර මහයියාව පොදු සුසාන භූමියේ දී සිදුකිරීමට නියමිතය.", "URL": "https://sinhala.adaderana.lk/news.php?nid=83649", "Category": null, "Parent URL": null}