{"Source": "Adaderana", "Timestamp": "August 20, 2013 06:06 pm", "Headline": " තොණ්ඩමන්ගෙන් අනතුරු ඇඟවීමක් - කකුලෙන් පාගා මරන බව කියයි", "News Content": "ලංකා කම්කරු කොංග්‍රසය කිසිවෙකුටත් බිය නැති පක්ෂයක් බවත් තමාට නොවටිනා අය කකුලෙන් පාගා මැරීමට විනාඩි 5වත් නොයන බවත් එහි ලේකම් අමාත්‍ය ආරුමුගම් තොණ්ඩමන් මහතා අවධාරණය කරයි. අමාත්‍යවරයා මේ බව සඳහන් කළේ ‍බගවන්තලාවේදී නව දේශපාලන කාර්යාල දෙකක් අද (20) විවෘත කිරීම වෙනුවෙන් පැවැති උත්සවයකදීය. පාරේ යන බල්ලන් තමන් ළඟට ගෙන හදා වඩා ගැනීමෙන් පසු උන් තමා හැර ගිය බව අමාත්‍යවරයා පැවසීය. ඒ තමන් වර්ගවාදය ගැන කතා කරමින් ඔවුන්ට දොස් කී නිසා බව පවසමින් යැයිද තොණ්ඩමන් මහතා කීවේය. තමන් සමග එකට කා බී සිටියදී ඒ බවක් නොකී අයට පරිස්සමින් සිටින්නැයි අමාත්‍යවරයා එහිදී අනතුරු අඟවා සිටියේය. කෙසේ හෝ ඔවුන් තමාගේ දේශපාලන කාර්යාලයකට ද අලාභ හානී කර ඇති බවත් මේ නිසා පරිස්සමින් සිටින්නැයි ඔවුන්ට ගොස් කියන ලෙසත් අමාත්‍යවරයා බගවන්තලාවේ ජනතාවට එහිදී කීවේය. පාර්ලිමේන්තු මන්ත්‍රී පී. රාජදොරෙයි මහතා හා හැටන් අඹගමුව ප්‍රාදේශීය සභාවේ හිටපු සභාපතිවරයා ලංකා වතු කම්කරු කොංග්‍රසයෙන් ඉවත්වී පාර්ලිමේන්තු මන්ත්‍රී පී. දිගම්බරම්ගේ නායකත්වයෙන් යුතු කම්කරු ජාතික සංගමය සමග පසුගියදා එක්විය. ඉන් පසු ඊයේ මෙම දෙපාර්ශවය අතර කොටගල කොමර්ෂල් ප්‍රදේශයේදී ගැටුමක් ද ඇති විණ. ඊයේ කොටගලදී ඇති වූ එම ගැටුම ගැන කම්කරු ජාතික සංගමය අද (20) මාධ්‍ය හමුවක්ද පවත්වමින් කරුණු දක්වා සිටියේය. එහිදී එම පක්ෂයේ නායක පාර්ලිමේන්තු මන්ත්‍රී පී. දිගම්බරම් මහතා අවධාරණය කර සිටියේ සිය අහිංසක පාක්ෂිකයින්ට පහර නොදී හැකි නම් තමා සමග ගැටෙන ලෙසයි. එසේම මෙම මැතිවරණයේදී අපට යම් අනතුරක් වුවහොත් එහි වගකීම තොණ්ඩමන් ඇමතිවරයා භාරගත යුතු බව පාර්ලිමේන්තු මන්ත්‍රී පී. රාජදොරෙයි මහතා එහිදී අවධාරණය කළේය. තම පක්ෂයට එල්ල වී ඇති බලපෑම් ගැන ජනාධිපති, ආරක්ෂක ලේකම්, පොලිස්පති යන අයට හෙට ලිපියකින් දන්වන බවද ඔහු කියා සිටියේය. කෙසේ වෙතත් අදාළ සිද්ධිය සම්බන්ධයෙන් මේ වන විට පුද්ගලයින් සිව්දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සදහන් කළේය.", "URL": "https://sinhala.adaderana.lk/news.php?nid=36781", "Category": null, "Parent URL": null}