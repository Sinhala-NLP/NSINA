{"Source": "Adaderana", "Timestamp": "August 27, 2019 11:04 am", "Headline": "ඉන්දුනීසියානු ජනාධිපතිවරයාගෙන් හෙළිදරව්වක්", "News Content": "ඉන්දුනීසියාවේ නව අගනගරය ඉදිකෙරෙන ස්ථානය සම්බන්ධයෙන් එරට ජනාධිපතිවරයා හෙළිදරව් කර තිබේ. බෝනියෝ දිවයිනට අයත් නැගෙනහිර කලිමන්තාන් පළාතේ නව අගනගරය ඉදිකෙරෙන බව එම ප්‍රකාශයේ දැක්වේ. අධික ජනගහනය හේතුවෙන් ඉන්දුනීසියාවේ වත්මන් අගනගරය වන ජකර්තා නගරය ගිලා බැසීමේ අවදානමට මුහුණ පා සිටියි. ලොව සීග්‍රයෙන්ම ගිලා බසින නගරය ලෙසින් සැලකෙන ජකර්තා හි වත්මන් ජනගහනය මිලියන 10 ඉක්මවන බව විදෙස් වාර්තා පවසයි. නව අගනගරයක් ඉදිකිරීම කෙරෙහි ඉන්දුනීසියානු බලධාරීන්ගේ අවධානය යොමුවන්නේ මේ සමගයි. බෝනියෝ දිවයිනේ නව අගනගරය ඉදිකෙරෙනු ඇතැයි මීට පෙරද වාර්තා පළවුවත් නිශ්චිත ස්ථානයක් පිළිබඳව තොරතුරු අනාවරණ කර තිබුණේ නැත. බෝනියෝ දිවයිනේ සමරින්දා නගරයට සමීපයෙන් නැගෙනහිර කලිමන්තාන් පළාතේ නව අගනගරය ඉදිකරන බව එරට ජනාධිපති ජොකෝ විඩෝඩෝ පවසන්නේය. එම කලාපය වැසි වනාන්තර සහ ගල් අඟුරු පතල් වලට දැඩි ප්‍රසිද්ධියක් උසුලයි. නව අගනුවර ස්ථාපනය කෙරෙන ප්‍රදේශය ස්වාභාවික ආපදා අවම කලාපයක් ලෙසටත් හඳුනාගෙන තිබේ. අගනගරය බෝනියෝ දිවයිනට ගෙනයාම 2024 වර්ෂයේදී ආරම්භ කරන බව ජනාධිපති විඩෝඩෝ මාධ්‍ය වෙත ප්‍රකාශ කර ඇත. ඒ සඳහා අමෙරිකානු ඩොලර් බිලියන 32කට අධික මුදලක් වෙන් කර ඇති බවත් සඳහන්.", "URL": "https://sinhala.adaderana.lk/news.php?nid=117578", "Category": null, "Parent URL": null}