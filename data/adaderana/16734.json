{"Source": "Adaderana", "Timestamp": "June 13, 2011 12:05 pm", "Headline": "මෙරට ශ්‍රමිකයින් පිරිසක් ඉරාකයේ මාරාන්තික උපවාසයක් අරඹයි", "News Content": "ශ්‍රී ලාංකික ශ්‍රමිකයින් තිස් දෙනෙකු ඉරාකයේ මේ වන විට මාරාන්තික උපවාසයක නිරතවෙමින් සිටින බව වාර්තා වේ. මාස 19ක හිඟ වැටුප් ඉල්ලා ඔවුන් මෙසේ උපවාසයේ නිරතව සිටින බව සඳහන්ය. කෙසේ වෙතත් එම සේවකයින්ගේ ගැටලුවලට සෘජුව මැදිහත්වීමට හැකියාවක් නොමැති බව විදේශ සේවා නියුක්ති කාර්යාංශය පවසයි. ඉරාක‍යේ පවතින අනාරක්ෂිත තත්ත්වය හේතුවෙන් එරටට ශ්‍රී ලාංකික ශ්‍රමිකයින් යැවීම දීර්ඝ කාලයක සිට නවතා ඇති බව එම කාර්යාංශයේ සභාපති කිංස්ලි රණවක මහතා සඳහන් කළේය. උපවාසයේ නිරත මෙම ශ්‍රී ලාංකික ශ්‍රමිකයින් නීති විරෝධී ආකාරයෙන් ඉරාකයට ඇතුළු වූවන් බවත් ඔහු කියා සිටියේය. ශ්‍රී ලංකා තානාපති කාර්යාලයක් හෝ මෙරට කිසිදු රාජ්‍ය නිලධාරියෙකු හෝ ඉරාකයේ නොමැති හෙයින් මෙම සේවකයින්ගේ ගැටලුවට සෘජුව මැදිහත් වීමට නොහැකි බව කිංස්ලි රණවක මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=16734", "Category": null, "Parent URL": null}