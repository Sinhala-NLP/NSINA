{"Source": "Adaderana", "Timestamp": "November 30, 2012 02:14 pm", "Headline": "එජාප මන්ත්‍රීන් කිහිප දෙනෙකුගේ ආරක්ෂකයින්ට හෙට ගිනි අවි තහනම්!", "News Content": "එක්සත් ජාතික පක්ෂයේ මන්ත්‍රීවරුන් කිහිපදෙනෙකුගේ ආරක්ෂකයින්ට හෙට (01) ගිනි අවි භාවිතය තහනම් කර ඇති බව අද පාර්ලිමේන්තුවේදී කතා බහට ලක්වී තිබේ. ඒ අනුව තමන්ගේ ආරක්ෂකයින්ට හෙට දවසේ ගිනි අවි භාවිතය තහනම් කළේ කවුරුන්ද යන්න පිළිබඳව දැනුවත් කරන ලෙස එක්සත් ජාතික පක්ෂයේ මන්ත්‍රීවරුන් කිහිප දෙනෙකු විසින් කතානායකවරයාගෙන් ඉල්ලා සිටි බව අද දෙරණ වාර්තාකරු පවසයි. බුද්ධික පතිරණ, සුජීව සේනසිංහ, දයාසිරි ජයසේකර, සජිත් ප්‍රේමදාස, රංජිත් මද්දුම බණ්ඩාර, රෝසි සේනානායක, රුවන් විජයවර්ධන, හරීන් ප්‍රනාන්දු හා නිරෝෂන් පෙරේරා යන අය මෙලෙස සිය වරප්‍රසාද උල්ලංඝණය වී ඇතැයි පාර්ලිමේන්තුව හමුවේ පවසා තිබේ. එහිදී නියෝජ්‍ය කතානායක චන්දිම වීරක්කොඩි මහතා කියා සිටියේ ඒ පිළිබඳ සොයා බලා සුදුසු තීරණයක් ගැනීමට හා පාර්ලිමේන්තුව දැනුවත් කිරීමට පියවර ගන්නා බවයි. එක්සත් ජාතික පක්ෂයේ 54 වැනි ජාතික සම්මේලනය හෙට සිරිකොත පක්ෂ මූලස්ථානයේදී පැවැත්වීමට නියමිතය. එහිදී පක්ෂ නායකයාට වසර 6ක් දක්වා කටයුතු කළ හැකි පරිදි ධූර කාලය දීර්ඝ කර ගැනීමට අදාළ යෝජනාවක්ද ඉදිරිපත්වීමට නියමිත බව දේශපාලන ආරංචි මාර්ග පවසයි.", "URL": "https://sinhala.adaderana.lk/news.php?nid=29611", "Category": null, "Parent URL": null}