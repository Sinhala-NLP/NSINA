{"Source": "Adaderana", "Timestamp": "December 9, 2012 03:37 pm", "Headline": " පාර්ලිමේන්තුවේ භාෂා පරිවර්තකයෙක්ට මන්ත්‍රීවරයෙක් පහරදීලා", "News Content": "වෙන්නප්පුව ප්‍රාදේශීය සභාව නියෝජනය කරන ජාතික නිදහස් පෙරමුණේ මන්ත්‍රීවරයෙකු පාර්ලිමේන්තුවේ භාෂා පරිවර්තකයෙකුට සිදුකළ පහරදීමක් හේතුවෙන් මාරවිල රෝහලට ඇතුළත් කර තිබේ. මෙලෙස ප්‍රහාරයට ලක්ව රෝහල් ගත කර ඇත්තේ පාර්ලිමේන්තුවේ භාෂා පරිවර්තකයෙකු ලෙස සේවය කරන ආනන්ද කරුණාරත්න නැමැති නිලධාරියා බව අප වාර්තාකරු පවසයි. වෙන්නප්පුව ප්‍රාදේශීය සභා බලප්‍රදේශයට අයත් දික්වෙල මාර්ගය පුළුල් කිරීම සම්බන්ධයෙන් විශේෂ සාකච්ඡාවක් අද (09) ප්‍රාදේශීය සභා ශ්‍රවණාගාරයේදී පවත්වා ඇත. එම අවස්ථාවට මෙම භාෂා පරිවර්තකයාද සහභාගි වී තිබේ. මොහුට අයත් ඉඩමකින් කොටසක් හා පහරදුන් බවට සැලකෙන ප්‍රාදේශීය සභා මන්ත්‍රීවරයා‍ගේ ඥාතිවරි‍යකට අයත් ඉඩමේ කොටසක් දික්වෙල මාර්ගය පුළුල් කිරීම සඳහා යොදා ගැනීම සම්බන්ධයෙන් මීට පෙර අවස්ථාවකදී සාකච්ඡා කර දෙපාර්ශවය එකඟතාවයට පැමිණ ඇතැයි අප වාර්තාකරු කියයි. එහෙත් අද පැවැති සාකච්ඡාවේදී භාෂා පරිවර්තකයාගේ ඉඩමේ කොටසක් පමණක් පාර පුළුල් කිරීම සඳහා යොදා ගත යුතු බවට අදාළ මන්ත්‍රීවරයා යෝජනා කර ඇති අතර තමාගේ ඉඩමෙන් කොටසක් පමණක් ඒ සඳහා වෙන් කිරීමට භාෂා පරිවර්තකයා විරෝධතාවය පළ කර තිබේ. වෙන්නප්පුව ප්‍රාදේශීය සභාවේ සභාපති සුසන්ත පෙරේරා මහතාගේ ප්‍රධානත්වයෙන් එම සාකච්ඡාව පවත්වා ඇතැයි ද අප වාර්තාකරු කියයි. එම අවස්ථාවේදී ඇති වු වචන හුවමාරුවකින් පසු මෙම පහරදීම සිදුව ඇති අතර තුවාල ලැබු භාෂා පරිවර්තකයා වෙන්නප්පුව‍ පොලීසිය විසින් මාරවිල රෝහලට ඇතුළත් කර තිබේ. සිද්ධිය සම්බන්ධයෙන් වෙන්නප්පුව පොලීසියෙන් විමසීමක් කළ අතර සිද්ධිය පිළිබඳ පැමිණිල්ලක් ලැබි ඇති බවත් සැකකාර මන්ත්‍රීවරයා මෙතෙක් අත්අඩංගුවට ගෙන නැති බවත් පරීක්ෂණ ආරම්භ කර ඇතැයිද පැවසුවේය.", "URL": "https://sinhala.adaderana.lk/news.php?nid=29827", "Category": null, "Parent URL": null}