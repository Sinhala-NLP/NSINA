{"Source": "Adaderana", "Timestamp": "March 8, 2014 02:42 pm", "Headline": "කැෆේට 600 පනී!", "News Content": "දකුණු පළාත් සභාව සඳහා මාතර දිස්ත්‍රික්කයෙන් තරඟ කරන එජනිස අපේක්ෂක චන්දිම රාසපුත්‍ර මහතාගේ මනාප අංකය සහ ඡායාරූප සහිත වාහන කිහිපයක් දෙණියාය නගරයේ නිරන්තරයෙන් සැරිසරන බවට පැමිණිල්ලක් ලැබී ඇති බව කැෆේ සංවිධානය පවසයි. එසේම දකුණු පළාත් සභාව සඳහා මාතර දිස්ත්‍රික්කයෙන් තරග කරන එජනිස අපේක්ෂක දයා පී.බැට්ටගේ මහතා වැලිගම ප්‍රාදේශිය ලේකම් කාර්යාලයේ සහ සෙසු රජයේ සේවකයින් ඊයේ දහවල් වැලිගම, කුඹල්ගම පෞද්ගලික ආයතනයකට කැඳවා රැස්වීමක් පවත්වා ඇති බවට පැමිණිල්ලක් ලැබී ඇතැයිද එම සංවිධානය කියයි. ඒ අනුව කැෆේ සංවිධානයට 2014 / 3 / 8 දිනය වන විට මැතිවරණ ආශ්‍රිත සිදුවීම් 610 ක් පිළිබඳ තොරතුරු වාර්තා වී ඇති අතර මැතිවරණ නීති උල්ලංඝණය කිරීම් 586 ක් සහ ප්‍රචණ්ඩ ක්‍රියා 24 ක්ද ඊට ඇතුළත්ය. ඉහත දැක්වෙන්නේ එම සංවිධානය විසින් මැතිවරණ පැමිණිලි ආශ්‍රිතව නිකුත් කළ නවතම වාර්තාවය.", "URL": "https://sinhala.adaderana.lk/news.php?nid=41640", "Category": null, "Parent URL": null}