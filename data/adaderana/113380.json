{"Source": "Adaderana", "Timestamp": "July 4, 2019 05:03 pm", "Headline": "භයානක මත් පෙති තොගයක් මධ්‍යම තැපැල් හුවමාරුවේ දී අල්ලයි", "News Content": "රුපියල් දෙකෝටි හැත්තෑ ලක්ෂයක් වටිනා මෙතැම්පටමයින් නැමැතික රසායනික විද්‍යාත්මක නාමයෙන් හඳුන්වන භයානක මත්ද්‍රව්‍ය පෙති තොගයක් , ඒවා රැගෙන යෑමට පැමිණි පුද්ගලයෙකු ද සමඟ කොළඹ මධ්‍යම තැපැල් හුවමාරුවේ දී රේගු නිලධාරීන් විසින් අත්අඩංගුවට ගෙන ඇති බව වැඩබලන රේගු මාධ්‍ය ප්‍රකාශක, රේගු අධිකාරී ලාල් වීරකෝන් මහතා පැවසීය. \" එක්ස්ටසි \" නමින් වෙළඳ පොළේ අලෙවි කරන මෙම මත්ද්‍රව්‍ය පෙති 5,500 ක් පාර්සල් 06 කට සකස් කර , ඒවා \" සබ්බූෆර් \" ශබ්දවාහිනී උපකරණයක් තුළ සඟවා බෙල්ජියමේ සිට මෙරටට එවා තිබුණි. කොළඹ ගල්කිස්ස ප්‍රදේශයේ පදිංචි 52 හැවිරිදි පැරණි ගොඩනැඟිලි කඩා ඉවත් කිරීමේ කොන්ත්‍රාත්කරුවෙකු විසින් , මෙම ශබ්ද වාහිනී උපකරණය රැගෙන යෑමට අද(04) දින දහවල් 11.00 ට පමණ කොළඹ මධ්‍යම තැපැල් හුවමාරුව වෙත පැමිණ සිටියදී රේගු නිලධාරීන් මෙම අත්අඩංගුවට ගැනීම සිදු කර තිබුණි. ශ්‍රී ලංකා රේගු නිලධාරීන් විසින් කටුනායක ගුවන් තොටුපළ, වරාය හෝ කොළඹ මධ්‍යම තැපැල් හුවමාරුවේ දී මෙතෙක් අත්අඩංගුවට ගෙන ඇති විශාලතම මෙතැම්පටමයින් පෙති තොගය මෙය බව වැඩබලන රේගු මාධ්‍ය ප්‍රකාශකවරයා වැඩිදුරටත් පැවසීය. මෙම අත් අඩංගුවට ගැනීම නියෝජ්‍ය රේගු අධිකාරී ලලිත රණතුංග මහතා විසින් සිදු කර තිබූ අතර, මේ පිළිබඳව වැඩිදුර විමර්ශන කටයුතු රේගු අධ්‍යක්ෂ ජනරාල් පී.එස්.එම්.චාල්ස් මහත්මියගේ උපදෙස් සහ අධීක්ෂණය මත , රේගු අධ්‍යක්ෂ එස්.පී.එස්.පී.සේනානායක , නියෝජ්‍ය රේගු අධ්‍යක්ෂ කේ.ආර්.එන්.බණ්ඩාර , රේගු අධිකාරී ඊ.ශිවඥානම් යන මහත්වරුන් විසින් සිදු කරමින් සිටිති.", "URL": "https://sinhala.adaderana.lk/news.php?nid=113380", "Category": null, "Parent URL": null}