{"Source": "Adaderana", "Timestamp": "October 18, 2011 09:09 am", "Headline": "යුද අපරාධ චෝදනාවල තිසර සමරසිංහගේ නම ඇතුළත් නෑ", "News Content": "ශ්‍රී ලංකාවේ අවසන් සිවිල් යුද ගැටුම් පැවති කාල සීමාව තුළ සිදුවූ බව කියන ශ්‍රී ලංකා රජයට එරෙහිව එල්ල වී තිබෙන යුද අපරාධ චෝදනාවලට අදාළව ඕස්ට්‍රේලියානු ෆෙඩරල් පොලිසිය වෙත සපයන ලද සාක්ෂිවල එරට ශ්‍රී ලංකා මහ කොමසාරිස් අද්මිරාල් තිසර සමරසිංහ මහතාගේ නම ඇතුළත් නොවන බව විදෙස් මාධ්‍ය වාර්තා පවසයි. පොදුරාජ්‍ය මණ්ඩලීය ජන නඩු අධ්‍යක්ෂවරයා වෙත ද අදාළ සාක්ෂි ඇතුළත් ලිපි ලේඛනවල පිටපතක් යොමුකර ඇති බව ජාත්‍යන්තර නීතිවේදීන්ගේ කොමිසමේ ඕස්ට්‍රේලියානු ශාඛාවේ සභාපති ජෝන් ඩවුඩ් ප්‍රකාශ කර ඇත. එමෙන්ම එම සාක්ෂි මගින් යුද අපරාධ චෝදනා තනි තනි පුද්ගලයින් වෙත එල්ල කර නොමැති බව ද ඩවුඩ් මහතා පෙන්වා දී ඇති බව ඕස්ට්‍රේලියානු මාධ්‍ය වාර්තා කරයි. ශ්‍රී ලංකා මහකොමසාරිස් අද්මිරාල් තිසර සමරසිංහ මහතා යුද අපරාධවලට සම්බන්ධ බවට ඕස්ට්‍රේලියානු අධිකරණයක් වෙත පැමිණිල්ලක් ලැබී ඇති බව විදෙස් මාධ්‍ය වාර්තා කර තිබිණි. යුද්ධය පැවති සමයේ නාවික හමුදාව හෝ තමා සිය රාජකාරී කටයුතු යුද නීතීයට අනුව සිදු කර ඇති බව එම පැමිණිල්ලේ අඩංගු කරුණුවලට පිළිතුරු දක්වමින් තිසර සමරසිංහ මහතා පවසා ඇත. කෙසේවෙතත් ඕස්ට්‍රේලියානු ෆෙඩරල් පොලිසිය මගින් තිසර සමරසිංහ මහතාට එරෙහිව ගොනු කර ඇති පැමිණිල්ලක් සලකා බැලීම සඳහා කටයුතු යොදා තිබෙන බව ද සඳහන් විය. එහෙත් තිසර සමරසිංහ මහතා එම සියලු චෝදනාවන් ප්‍රතික්ෂේප කර ඇති බව ද විදෙස් මාධ්‍ය වාර්තා කරනු ලැබීය.", "URL": "https://sinhala.adaderana.lk/news.php?nid=19425", "Category": null, "Parent URL": null}