{"Source": "Adaderana", "Timestamp": "December 4, 2012 08:17 am", "Headline": "සරසවි ඇදුරු සාකච්ඡා සාර්ථකයිලු", "News Content": "උසස් අධ්‍යාපන බලධාරීන් සමග පැවැත් වු සාකච්ඡා සාර්ථක බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. උසස් අධ්‍යාපන අමාත්‍යාංශ ලේකම්වරයා සමඟ ඊයේ (03) සිය ගැටලු සම්බන්ධයෙන් දීර්ඝ ලෙස සාකච්ඡා කළ බව එම සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. එහිදී ගැටලු රැසකට සාධනීය පිළිතුරු ලබාගැනීමට හැකි වු බව ටෙරන්ස් මධුජිත් මහතා පැවසීය. ඒ අනුව ඉදිරියේ දී සිය ගැටලුවලට විසඳුම් ලබාගැනීමට හැකි වෙතැයි බලාපොරොත්තු වන බව ඔහු වැඩිදුරටත් සඳහන් කළේය. මේ අතර පසුගිය තිස් වසර තුළ මෙරට උසස් අධ්‍යාපනයේ කඩා වැටීමක් ඇති බව උසස් අධ්‍යාපන අමාත්‍ය එස්.බී.දිසානායක මහතා පවසයි. හඟුරන්කෙත ප්‍රදේශයේ පැවති උත්සවයකට එක්වෙමින් එස්.බී.දිසානායක අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=29695", "Category": null, "Parent URL": null}