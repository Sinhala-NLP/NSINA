{"Source": "Adaderana", "Timestamp": "November 11, 2013 03:55 pm", "Headline": "ඉන්දියාවට වුවමනාවක් නෑ - ආණ්ඩුවට මොළයක් නෑ", "News Content": "ඉන්දියාව තම රටේ ජාතික යහපත හිතන අතරේ ශී‍්‍ර ලංකාව සභාපතිකම වෙනුවෙන් සියලූ දේ දන් දෙමින් සිටින බව ජ.වි.පෙ. මධ්‍යම කාරක සභික,පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. මේවන විට රටේ ආර්ථිකයේ විශාල පංගුවක් ඉන්දියාවට යටකර ඇති බව මන්ත්‍රීවරයා කියා සිටියේ අද (11) බත්තරමුල්ල,පක්ෂ මූලස්ථානයේ පැවති මාධ්‍ය හමුවකට එක්වෙමිනි. එහිදී ඔහු මෙසේද කියා සිටියේය. මේ වනවිට පොදුරාජ්‍ය මණ්ඩල සමුළුවට ඉන්දීය අගමැති මන්මෝහන් සිං නොපැමිණෙන බව දන්වා තිබෙනවා. ඉන්දියාව, ලංකාව ගැන වගේම අසල්වැසි රටවල් පිළිබඳවත් ආර්ථික, දේශපාලනමය, යුදමය වශයෙන් ඔවුන්ගේම න්‍යාය පත‍්‍රයක් අනුගමනය කරනවා. 1987 ඉන්දු ලංකා ගිවිසුම අත්සන් කර ගැනීමට ගුවනින් පරිප්පු දැමීමේ සිට සියලූ කටයුතුවලින් එය පැහැදිලි වෙනවා. ඒ වගේම ඉන්දියාව තමන්ගේ වුවමනාවන් ඉටුකර ගැනීමට පොදු රාජ්‍ය මණ්ඩල සමුළුව පාවිච්චි කළා. ඉන්දියාව ආණ්ඩුව දණ ගස්වලා වරින් වර තමන්ගේ ගනුදෙනු කරගත්තා. සමුළුවට ඇවිත් ඉන්දියාවට ගෙනියන්න දෙයක් ඉතිරිවෙලා නැහැ. සාම්පූර් ගිවිසුම, ති‍්‍රකුණාමලය ආර්ථික කලාපය, පලාලි හමුදා කඳවුර අලූත්වැඩියාව, උතුරේ රේල් පාරවල් ටික, සඳහා සියලූ ගිවිසුම් අත්සන් කරගත්තා. දැන් ඉන්දියාව අපිට දේශපාලනිකව බලපෑම් කරමින් තිබෙනවා. ඉන්දියාවේ න්‍යාය පත‍්‍රයට අනුව ඔවුන් අපේ රට ගැන හිතන්නේ නැහැ. ‘අප කටයුතු කරන්නේ අපේ රටේ ජාතික යහපතට අනුවයි’ කියලයි ඉන්දියාව දැන් කියන්නේ. ශී‍්‍ර ලංකාවට සභාපතිකම ලැබෙන සමුළුවට එන්න ඉන්දියාවට වුවමනාවක් නැහැ. ආණ්ඩුවේ නායකයින්ට එය තේරුම් ගැනීමට මොළයක් නැහැ. පසුගිය අගෝස්තු 09 වැනිදා ජී.එල්. පීරිස් මහත්තයා ඉන්දියාවට ගිහින් පෞද්ගලිකව මන්මෝහන් සිංට ආරාධනා පත‍්‍රයක් දුන්නා. පසුගිය සතිය වන විට උප ජනාධිපතිවත් එවන්න කියන්න ආණ්ඩුවට සිදුවුණා. ඒ වනවිටත් ඉන්දියාව අගමැති හෝ උප ජනාධිපති එවන්නේ නැහැ කියලා තීරණය කරලා ඉවරයි. ඉන්දියාවේ න්‍යාය පත‍්‍රයට අනුව ඔවුන් ගත් තීරණ පිළිබඳව ඉතිහාසය පුරාම අපට අත්දැකීම් තිබෙනවා. නමුත් රාජපක්‍ෂ පාලනය එයින් පාඩම් ඉගෙන ගන්නේ නැහැ. අවසන් ප‍්‍රතිඵලය වුණේ සමහර රටවල් විරෝධය පළකරලා, තවත් සමහර රටවල් කනගාටුව පළකරලා සමුළුවට සහභාගි වීමෙන් වැළකීමයි. එමගින් ලංකාව ලෝකය ඉස්සරහ හෑල්ලූවට ලක්කරලා තිබෙනවා. රටේ දේශපාලන ස්වෛරීත්වය, වැදගත්කම නැතිකරලා තිබෙනවා. ඉන්දියාව තමන්ගේ රටේ ජාතික යහපත ගැන හිතනවා. ලංකාව තමන්ගේ ජාතික යහපත, දේශපාලන යහපත ගැන හිතන්නේ නැහැ. සභාපති පුටුව ලැබෙන්නේ කොහොමද කියලා පමණයි හිතන්නේ. ලංකාව බෙලහීන කරන සමුළුවට සියල්ල දන් දෙමින් ඉන්නවා. රට ණය කරනවා. ආර්ථිකයේ විශාල පංගුවක් ඉන්දියාවට යට කර තිබෙනවා. මේ වනවිට ලෝකය ඉස්සරහා, අධිරාජ්‍යවාදය ඉස්සරහා, ඉන්දියාව ඉස්සරහා රට හෑල්ලූ කරලා තිබෙනවා. ඉන්දියාව ඔවුන්ගේ රටේ බලපෑම්වලට, දේශපාලන ස්වෛරීත්වයට සලකනවා. ලංකාව තමන්ට ලැබෙන පුටුවට වෙනුවෙන් සියලූ දේ හෑල්ලූ කර ගන්නවා. මේ ආණ්ඩුව රටේ ජනතාවට වගකිව යුතුයි. මෙය බි‍්‍රතාන්‍ය කිරීටයට යටත්වීම සමරන සමුළුවක් පමණයි. අපි ජනතාවට කියන්නේ මේ සැරසිලි දිහා බලලා අමන්දානන්දයට පත් නොවී ලෝකය ඉදිරියේ රට හෑල්ලූ කරන එක දිහා බලන්න කියලයි.", "URL": "https://sinhala.adaderana.lk/news.php?nid=38761", "Category": null, "Parent URL": null}