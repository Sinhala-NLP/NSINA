{"Source": "Adaderana", "Timestamp": "March 28, 2016 11:15 am", "Headline": "මුල් ගමට පැමිණි ජනතාවට පොලීසියෙන් බාධා", "News Content": "වසර හයකට පසු පානම්පත්තුව, රාගම්වෙල ජනතාව පසුගිය දා තම මුල් ගම් බිම් වෙත පැමිණ තිබේ . මෙම ජනතාව තම මුල් ගම් බිම් වෙත පැමිණි ගමනේදී ශ්‍රී ලංකා ගුවන් හමුදා නිලධාරීන් විසින් ඔවුනට බාධා එල්ල කර ඇති බව සඳහන්ය.ශ්‍රී ලංකා ගුවන් හමුදාව මුලින් බාධා කළද පසුව ඉන් ඉවත්ව පොලීසිය කැඳවීමට පියවර ගෙන ඇත.පොලීසිය අධිකරණ තීන්දුවක්ද සහිතව පැමිණ ඇති අතර මේ තීන්දුවේ නිල මුද්‍රාවක් නොතිබීම හේතුවෙන් එය පිළිගැනීම ජනතාව විසින් ප්‍රතික්ෂේප කර ඇති බවද සඳහන්ය . පසුව පොලීසිය විසින් දෙවන වතාවට නිල මුද්‍රාව සහිතව අධිකරණ තීන්දුව ගෙන එන ලදී .මේ අධිකරණ නියෝග තුළ සඳහන්ව ඇත්තේ පොතුවිල පානම ප්‍රධාන මාර්ගය අවහිර නොකරන ලෙස හා ශ්‍රී ලංකා ගුවන් හමුදාවට අයත් ඉඩමකට බලහත්කාරයෙන් ඇතුළු නොවන ලෙසයි .මෙහිදී පානම්පත්තුවේ ජනතාව පෙන්වා දුන්නේ තමන් මේ නියෝග දෙකම කඩ නොකරන බවයි . තමන් මේ වන විට පදිංචිව සිටින්නේ ජනාධිපති ලේකම් කාර්යාලයට අයත් ඉඩමක බවද ජනතාව මෙහිදී වැඩිදුරටත් පෙන්වා දී ඇත.පානම් පත්තුව සුරැකීමේ සංවිධානයේ කැදවුම්කරු පුංචි රාලගේ සෝමසිරි මහතා වැඩිදුරටත් අදහස් දක්වමින් ප්‍රකාශ කර ඇත්තේ 2010 වසරේදී අවිගත් මැරයන් පිරිසක් පැමිණ තමන්ට පහරදී එලවා දැමු බවයි .එදා මෙදා තුර ඒ සඳහා කිසිදු පරීක්ෂණයක් සිදු නොවූ බවද ඒ මහතා පවසා තිබේ.පානම් පත්තුව සුරැකීමේ සංවිධානය මීට වසර 06 කට පෙර පිහිටුවා ගනු ලැබුවේද පානම්පත්තුවේ ඉඩම් මංකොල්ලයට තිත තැබීම සඳහා බව පැවසේ . මීට වසර හයකට පෙර රාගම්වෙල ග්‍රාමයේ තිබූ ශ්‍රී වාලුකාරාමය ශ්‍රී යහපලනාරාමය ලෙස නැවත ගොඩ නැංවීම ද නැවත සිදු වී තිබේ. මේ සඳහා ගෙන එන ලද බුදු පිළිමයක් හා බෝධියක් ඇතුළු උපකරණ රැසක් ශ්‍රී ලංකා ගුවන් හමුදාවේ නිලධාරීන් හා පොලීසිය මැදිහත්ව උදුරා ගත් බව පානම ජනතාව පවසයි .තමන් අද මේ තීරණය ගත්තේ වත්මන් ප්‍රාදේශීය ලේකම්වරයා ඇතුළු රජයේ නිලධාරීන් කැබිනට් මණ්ඩලේ තීන්දු පිළිනොගන්නා නිසා යැයිද පානම ජනතාව වැඩිදුරටත් පැවසීය.මෙම ස්ථානයට මාධ්‍යවේදීන්ට යාම පොලීසිය විසින් තහනම් කරන ලදී. ඒ අතර තම පාරම්පරික ඉඩම් වල රැදී සිටින ජනතාවට අවශ්‍ය ආහාරපාන හා ජලය ලබා දීමටද පොලීසිය විසින් බාධා කර ඇත.", "URL": "https://sinhala.adaderana.lk/news.php?nid=58674", "Category": null, "Parent URL": null}