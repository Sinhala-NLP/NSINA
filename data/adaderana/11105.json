{"Source": "Adaderana", "Timestamp": "September 26, 2010 03:10 pm", "Headline": "මෙරට කිකිළියෝ දුර්වල නිසා පිටරටින් බිත්තර ගේනවා", "News Content": "මෙරටට කිකිළියන් දුර්වල නිසා රජය පිටරටින් බිත්තර ගෙන්වනු ලබන බව එක්සත් ජාතික පක්ෂ නියෝජය නායක කරූ ජයසූරිය මහතා පවසයි. එමෙන්ම රජය පිටරටින් බිත්තර ගෙන්වමින් දේශීය ආදායම ඉහළ නැංවීමට උත්සාහ දරන බවට ද ඔහු චෝදනා කරයි. එමෙන්ම පක්ෂයේ දරදිය අඳින පුද්ගලයින්ටම පක්ෂයෙන් දෝෂාරෝපණ එල්ල වන බව නියෝජ්‍ය නායකවරයා පෙන්වාදෙයි. පක්ෂය ඉදිරියට ගෙනයාමට නම් එකමුතුකම හා විනය අවශ්‍ය බව ද ඔහු අවධාරණය කරයි. දේශපාලනයේදී සියලුදෙනාම තනතුරු අපේක්ෂා කරන බවද හෙතෙම සඳහන් කරයි. පක්ෂය තුළ විනය හා ස්වාධීනත්වය ගොඩනැඟිය යුතු බව ද විහිළු තහළු නොකර පක්ෂය ගොඩ නැඟිය යුතු බවද ජයසූරිය මහතා අවධාරණය කරයි. අද(26) එක්සත් ජාතික පක්ෂයේ ආසන සංවිධායකවරුන්ගේ සහ එම පක්ෂයේ ක්‍රියාකාරීන් අතර කැළණිය නගරයේ පැවති හමුවකදී කරූ ජයසූරිය මහතා මෙම අදහස් පළ කළේය. එක්සත් ජාතික පක්ෂයෙන් ඉවත්ව ගිය පිරිස් පක්ෂයේ සිටියදී ප්‍රජාතන්ත්‍රවාදය පිළිබඳව කතාකළ බව ඒ මහතා එහිදී කියා සිටියේය. එසේ ඉවත්ව ගිය පිරිස් දැන් ආණඩුවට එක්ව ජනාධිපතිවරයා ඉදිරිපිට දණ ගසා සිටින බවටද හෙතෙම චෝදනා කරයි. එක්සත් ජාතික පක්ෂය තුළ පවතින අසමඟිය නිසා ආණ්ඩුව සමගියෙන් ක‍ටයුතු කරන බව ද කරූ ජයසූරිය මහතා අවධාරණය කරයි.", "URL": "https://sinhala.adaderana.lk/news.php?nid=11105", "Category": null, "Parent URL": null}