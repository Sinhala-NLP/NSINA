{"Source": "Adaderana", "Timestamp": "February 7, 2017 08:54 pm", "Headline": " ගැසට් නිවේදනය අවලංගු කරන්න-පෙත්සම 27දා යළි කැඳවයි", "News Content": "පිළිගත් වෛද්‍ය පීඨයකින් වෛද්‍ය උපාධිය ලබාගන්නා පිරිස් හැර සෙසු අය රජයේ වෛද්‍ය නිලධාරීන් ලෙස පත්වීම් ලැබිය නොහැකි බවට රාජ්‍ය සේවා කොමිසම මඟින් නිකුත් කර ඇති ගැසට් නිවේදනයක් අවලංගු කරන ලෙස ඉල්ලා ගොනුකළ පෙත්සමක් ශ්‍රේෂ්ඨාධිකරණය හමුවේ විභාගයට ගෙන තිබේ.මාලඹේ පෞද්ගලික වෛද්‍ය විද්‍යාලයේ සිසුන් දෙදෙනෙකු විසින් අදාළ පෙත්සම ශ්‍රේෂ්ඨාධිකරණයට ඉදිරිපත් කර තිබු බව අද දෙරණ අධිකරණ වාර්තාකරු සඳහන් කළේය.දේශීය හා විදේශීයව පිළිගත් වෛද්‍ය පීඨයකින් උපාධිය ලබාගන්නා පිරිස් හැර සෙසු අය රජයේ වෛද්‍යවරුන් ලෙස පත් කිරීමට නොහැකි බව දන්වමින් රාජ්‍ය සේවා කොමිසම මඟින් මෑතකදී ගැසට් නිවේදනයක් නිකුත් කර ඇති බව පෙත්සම්කරුවන් පෙන්වා දෙයි.එම ගැසට් නිවේදනයෙන් තමන්ට දැඩි අසාධාරණයක් සිදුව ඇති බව ඔවුන් ශ්‍රේෂ්ඨාධිකරණයට පවසා ඇත.ඒ හේතුවෙන් අදාළ ගැසට් නිවේදනය අවලංගු කිරීමේ නියෝගයක් නිකුත් කරන ලෙස පෙත්සම්කාර පාර්ශවය ශ්‍රේෂ්ඨාධිකරණයෙන් ඉල්ලීමක් කර තිබේ.මාලඹේ සයිටම් ආයතනයට වෛද්‍ය උපාධි පිරිනැමීමට නීත්‍යානුකූල බලයක් හිමි බවට පසුගියදා අභියාචනාධිකරණය මඟින් තීන්දුවක් ලබාදුන් බව පෙත්සම අද (07) කැඳවු අවස්ථාවේ පෙත්සම්කාර පාර්ශවයේ නීතීඥවරයා පෙන්වාදුන් බව අද දෙරණ වාර්තාකරු සඳහන් කළේය.පෙත්සම් විභාගය යළි ලබන 27 වැනිදා සිදුකිරීමට නියමිතය.", "URL": "https://sinhala.adaderana.lk/news.php?nid=69282", "Category": null, "Parent URL": null}