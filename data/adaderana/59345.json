{"Source": "Adaderana", "Timestamp": "April 20, 2016 11:20 am", "Headline": " හෙලිකොප්ටරෙන් යනකොට අවසන් ප්‍රතිඵල ඇවිල්ලත් නෑ - ඒ වනවිටත් ජනපති මම!", "News Content": "පසුගිය ජනාධිපතිවරණයෙන් පරාජය වූ සිය ප්‍රතිවාදියාට කැමති ආරක්ෂක භටයන් තෝරාගෙන හෙලිකොප්ටරයෙන් ගමට යාමට අවසර දුන් බවට ජනාධිපති මෛත්‍රීපාල සිරිසේන මහතා විසින් කරන ලදැයි කියන ප්‍රකාශය හිටපු ජනාධිපති මහින්ද රාජපක්ෂ මහතා ප්‍රතික්ෂේප කර තිබේ.මැතිවරණයෙන් පරාජයට පත් වී අරලියගහ මන්දිරයෙන් ඉවත්ව යන අවස්ථාවේත් ශ්‍රී ලංකාවේ ජනාධිපති පදවිය හෙබැවූයේ තමන් බව හිටපු ජනාධිපතිවරයා බී.බී.සී සංදේශයට දුන් විශේෂ සාකච්ඡාවක දැක්වෙයි.එම සාකච්ඡාවේදී සංදේශය නැඟු ප්‍රශ්නවලට හිටපු ජනාධිපතිවරයා ලබාදුන් ප්‍රතිචාරය පහත පරිදිය.ජනපතිවරණයෙන් ජය ලැබූ පොදු විපක්ෂයේ අපේක්ෂක මෛත්‍රීපාල සිරිසේන මහතා ඒ අවස්ථාවේ සොයා ගත නොහැකි වූ බැවින් විපක්ෂ නායක රනිල් වික්‍රමසිංහ හමු වී සාකච්ඡා කිරීමෙන් අනතුරුව සිය ආරක්ෂාව ඇතුළු කරුණු තීරණය කළ බවත් හිටපු ජනාධිපතිවරයා එහිදී පවසා ඇත.\"ඔයා දන්නේ නෑනේ. මම හෙලිකොප්ටරෙන් යනකොට ප්‍රතිඵල ඇවිල්ලත් නෑනේ. එතකොට මැතිවරණ කොමසාරිස්වරයා නිල ප්‍රතිඵල ප්‍රසිද්ධ කරලා නෑ. සිරිසේන එතකොටත් විපක්ෂයේ අපේක්ෂකයා. එයාව සොයා ගන්න බැරිවුණා මට. ඊට පස්සේ රනිල් වික්‍රමසිංහ විපක්ෂනායකවරයාට කතා කරලා මම උදේ හයට පිටත් වුණේ.\"එබැවින් සිය ආරක්ෂක භටයන්ද සමඟ එදා කොළඹින් පිටත්ව යන විටත් ශ්‍රී ලංකාවේ විධායක ජනාධිපතිවරයා තමන් බව හිටපු ජනාධිපතිවරයා පවසා තිබේ.ජනපතිවරණයෙන් පරාජය වී දිගටම බලයේ රැඳී සිටීමට උත්සාහ කළ බවට නැගෙන චෝදනාවත් ඔහු තරයේ ප්‍රතික්ෂේප කරයි. \"ඔයා දන්නේ නෑනේ? මම හෙලිකොප්ටරෙන් යනකොට ප්‍රතිඵල ඇවිල්ලත් නෑනේ? මංගල සමරවීර මහත්තයනේ ඕක කිවුවේ. ඉතින් ඔක්කොම හමුදාපතිවරු, පොලිස්පති ඒ ඔක්කොම සාක්කි දුන්නනේ. ඉතින් ප්‍රතිඵලය කියන්න කියන්නකෝ මොකක්ද වුණේ කියලා.\"අගමැති රනිල් වික්‍රමසිංහ මහතාගේ චීන සංචාරයට ප්‍රථම පාර්ලිමේන්තුවේදී ඔහු හමු වූ අවස්ථාවේ සිය ආරක්ෂාව පිළිබඳව දිනේෂ් ගුණවර්ධන මන්ත්‍රීවරයා අගමැතිවරයා සමඟ සාකච්ඡා කළ බවද හිටපු ජනාධිපතිවරයා පවසා තිබේ.සිය ජීවිතයට එල්ල වූ තර්ජන හේතුවෙන් තමන්ට පාර්ලිමේන්තු මන්ත්‍රී පදවියක් පවා නොතිබුණු අසූව දශකයේ අග භාගයේදී එවකට ජනාධිපති ජේ.ආර් ජයවර්ධනගේ උපදෙස් ප්‍රකාර රන්ජන් විජේරත්න අමාත්‍යවරයා විසින් මුලින්ම තමන්ට හමුදා ආරක්ෂාව ලබා දුන් බව පවසා ඇති හිටපු ජනපතිවරයා, එවක පටන් මේ දක්වා පැවති සෑම ආණ්ඩුවක්ම එය වෙනස් නොකළ බවත් සඳහන් කර ඇත.හමුදා භටයන් ඉවත් කිරීමට වත්මන් ආණ්ඩුව කටයුතු කළත්, ඒ වෙනුවට පොලිස් නිලධාරීන් අනුයුක්ත කරන බැවින් දිගටම හමුදා ආරක්ෂාව ඉල්ලා සිටින්නේ පොලිසිය අවිශ්වාස නිසා දැයි සංදේශය කළ විමසීමට පිළිතුරු වශයෙන් හිටපු ජනාධිපතිවරයා පවසා ඇත්තේ සිය ආරක්ෂාව පිණිස යොදවා තිබෙන්නේ ප්‍රභූ ආරක්ෂාව පිළිබඳ විශේෂ පුහුණුවක් ලැබූ හමුදා භටයන් බවයි.\"යාපනය අර්ධද්වීපය තුළ, උතුරේ 89% ක් ඡන්ද වැටිලා තියෙනවා කියල කියන කොට මම දන්නවා මම ඊළඟට පරාදයි කියල,\" යනුවෙන්ද ඒ මහතා පවසා ඇත.එහි අදහස තමන්ට සුළු ජාතීන්ගේ සහාය නොලැබෙන බව දැන සිටියේ දැයි සංදේශය විමසා ඇති හිටපු ජනාධිපතිවරයා පවසා ඇත්තේ එතරම් ඡන්ද ප්‍රතිශතයක් භාවිතා කෙරෙනු ඇතැයි තමන් කිසිසේත්ම විශ්වාස නොකළ බවයි.කෙසේ නමුත් ඒ පිළිබඳව වැඩිදුර කරුණු දැක්වීමෙන් ප්‍රතිඵලයක් නොමැති බවද මහින්ද රාජපක්ෂ හිටපු ජනාධිපතිවරයා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=59345", "Category": null, "Parent URL": null}