{"Source": "Adaderana", "Timestamp": "August 8, 2018 05:26 pm", "Headline": "හදිසි දුම්රිය වර්ජනය හේතුවෙන් කොටුව උණුසුම්-ප්‍රධාන මාර්ගය වසා දැමෙයි", "News Content": "දුම්රිය සේවකයින්ගේ වැඩ වර්ජන හේතුවෙන් මේ වන විට කොටුව දුම්රියපොළ ඉදිරිපිට ජනතාව කලහාරි ලෙස හැසිරෙමින් සිටියි. දුම්රිය වෘත්තිය සමිති කිහිපයක් අද(08) සවස ආරම්භ කළ වර්ජනය මේ වන විටත් ක්‍රියාත්මක වෙයි. වැටුප් ගැටලුව සම්බන්ධයෙන් අමාත්‍ය මණ්ඩලයේදී පසුගියදා අනුමත කරන ලද අමාත්‍ය මණ්ඩල පත්‍රිකාව මුදල් අමාත්‍ය මංගල සමරවීර මහතාගේ ඉල්ලීම පරිදි ජනාධිපතිවරයා විසින් අත්හිටුවා ඇති බවට ප්‍රවාහන අමාත්‍යාංශ ලේකම්වරයා විසින් දැනුම් දීමත් සමඟ වෘත්තිය සමිති මෙම වර්ජනය ක්‍රියාත්මක කිරීමට තීරණය කළේය. ඒ අනුව පස්වරු 03.00 ට ආරම්භ කල මෙම වර්ජනය සඳහා දුම්රිය ස්ථානාධිපතිවරුන්, නියමකවරුන්, පාලකවරුන් සහ රියදුරන් එක්ව සිටින බව දුම්රිය රියදුරන්ගේ සංගමයේ ලේකම් ඉන්දික දොඩංගොඩ මහතා සඳහන් කළේය. මේ අතර කාර්යාල දුම්රිය නොමැති වීම හේතුවෙන් කොටුව සහ මරදාන දුම්රිය ස්ථානවල නොසන්සුන්කාරී තත්ත්වයක් හටගෙන ඇති බව ද වාර්තා වෙයි. මේ වන විට කොළඹ කොටුව දුම්රිය ස්ථානය ඉදිරිපිට පිහිටි ඕල්කට්මාවතේ මං තීරු දෙකම දුම්රිය මගීන් විසින් අවහිර කර තිබේ. පීඩාවට පත් මගීන් කිහිපදෙනෙකු අද දෙරණ සමඟ අදහස් දක්වමින් කියා සිටියේ, දුම්රිය දෙපාර්තමේන්තුව පෞද්ගලීකරණය කළ යුතු බවයි. ජනතාව නිරන්තරයෙන් පීඩාවට පත්වන බැවින් මෙවැනි වෘත්තිය සමිති කිසිසේත් රටේ ජනතාවට අවශ්‍ය නොවන බව ද සඳහන් කර සිටින මගී ජනතාව තරයේ කියා සිටින්නේ, දෙපාර්තමේන්තුව පෞද්ගලීකරණය කර තමන්ට සහනයක් සලසා දෙන ලෙසයි. කෙසේ වෙතත් දුම්රිය වාර ප්‍රවේශ පත්‍ර මඟින් ගමනා ගමනයේ යෙදෙන මගීන් වර්ජනය හේතුවෙන් දැඩි අපහසුතාවයකට පත්ව සිටීයි. ඇතැම් පිරිස් කඳුළු සලමින් අප වෙත මේ බව කියා සිටි අතර, ඔවුන්ගේ ආවේගශීලි හැසීරීම් හේතුවෙන් කොටුව දුම්රිය පොළේ ඇතැම් පොදු දේපලවලට පවා සුළු සුළු හානි සිදුව තිබේ. දුම්රිය වාර ප්‍රවේශ පත්‍ර හිමි මගී ජනතාවට එය ඉදිරිපත් කර කිසිදු ගෙවීමක් සිදු නොකර ශ්‍රී ලංකා ගමනා ගමන මණ්ඩලයට අයත් බස් රථවලින් තම ගමනාන්තය වෙත යා හැකි බව ප්‍රවාහන අමාත්‍යාංශය දැනුම් දීමක් කර ඇත.", "URL": "https://sinhala.adaderana.lk/news.php?nid=94069", "Category": null, "Parent URL": null}