{"Source": "Adaderana", "Timestamp": "October 5, 2016 09:41 pm", "Headline": "මංතීරු හතරක ප්‍රධාන මාර්ග පද්ධතියක් හදනවා", "News Content": "යාපනයේ සිට මන්නාරමටත්, මන්නාරමේ සිට කුරුණෑගල හරහා කොළඹට සහ මන්නාරම සිට වව්නියාව හරහා ත්‍රිකුණාමලය දක්වාත් මංතීරු හතරක ප්‍රධාන මාර්ග පද්ධතියක් ඉදිකිරීමට සැලසුම් කර ඇතැයි අග්‍රාමාත්‍ය රනිල් වික්‍රමසිංහ මහතා පවසයි.අද පස්වරුවේ නවදිල්ලි නුවර තාජ් පැලස් හෝටලයේ දී ඉන්දියාවේ මාර්ග ප්‍රවාහන, අධිවේගී මාර්ග සහ නාවික අමාත්‍ය නිතින් ගද්කාරි මහතා සමග සාකච්ඡා පවත්වමින් වික්‍රමසිංහ මහතා මේ බව පැවසුවේ යැයි අගමැති කාර්යාලය නිකුත් කළ නිවේදනයක දැක්වෙන අතර එය වැඩිදුරටත් පහත පරිදිය.ප්‍රවෘත්ති නිවේදනයයාපනයේ සිට මන්නාරම දක්වාත්, මන්නාරම සිට කුරුණෑගල හරහා කොළඹ දක්වා සහ මන්නාරම සිට වව්නියාව හරහා ත්‍රිකුණාමලය දක්වාත් දිවෙන මංතීරු හතරක ප්‍රධාන මාර්ග පද්ධතියක් ඉදිකිරීමට සැලසුම් කර ඇතැයි ශ්‍රී ලංකා අග්‍රාමාත්‍ය රනිල් වික්‍රමසිංහ මහතා පැවසීය.ඔක්තෝබර් 05 වන දා පස්වරුවේ නවදිල්ලි නුවර තාජ් පැලස් හෝටලයේ දී ඉන්දියාවේ මාර්ග ප්‍රවාහන, අධිවේගී මාර්ග සහ නාවික අමාත්‍ය නිතින් ගද්කාරි මහතා සමග සාකච්ඡා පවත්වමින් වික්‍රමසිංහ මහතා පැවසූයේ එවැනි මාර්ග පද්ධතියක් ඔස්සේ උතුරු නැගෙනහිර සංවර්ධනයට හා සම්බන්ධතාවයනට අති මහත් රුකුලක් ලැබෙන බවය.ශ්‍රී ලංකාවේ එවැනි මාර්ග පද්ධති ඉදිකිරීම සම්බන්ධව ඉන්දියාවට සහය ලබා දිය හැකි බව ගද්කාරි මහතා පැවසීය. ඉතා ඉහළ තාක්‍ෂණයකින් යුතුව දීර්ඝ මාර්ග පද්ධති ශක්තිමත්ව හා කල්පවතින අයුරින් ඉදිකිරීමේ තාක්‍ෂණය තමන් සතු බව පෙන්වා දුන් ගද්කාරී මහතා සිමෙන්ති සහ කොන්ක්‍රීට් යොදා ගනිමින් ඉදි කෙරෙන මාර්ග වසර 50 ක් පුරා කිසිදු නඩත්තුවකින් තොරව භාවිත කළ හැකි බව ද පැවසීය.ලෝකයේ අනෙකුත් රටවල් හා සසඳන කළ මාර්ග ඉදිකිරීමේ ඉන්දීය තාක්‍ෂණය මිළ අධික නොවන බව ද ගද්කාරී මහතා අවධාරණය කළේය.සංවර්ධන උපාය මාර්ග හා ජාත්‍යන්තර වෙළඳ අමාත්‍ය මලික් සමරවික්‍රම, අග්‍රාමාත්‍ය ලේකම් සමන් ඒකනායක, ඉන්දියාවේ ශ්‍රී ලංකා මහකොමසාරිස් චිත්‍රාංගනී වාගීෂ්වර, අග්‍රාමාත්‍ය අතිරේක ලේකම් සමන් අතාවුදහෙට්ටි, පස් අවුරුදු සැලසුම් ප්‍රධානී අර්ජුන මහේන්ද්‍රන් සහ ශ්‍රී ලංකා මහකොමසාරිස් කාර්යාලයීය අමාත්‍ය කපිල ෆොන්සේකා යන මහත්ම මහත්මීහු ද මේ අවස්ථාවට එක් වී සිටියහ.2016.10.05", "URL": "https://sinhala.adaderana.lk/news.php?nid=64751", "Category": null, "Parent URL": null}