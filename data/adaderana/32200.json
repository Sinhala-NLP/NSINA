{"Source": "Adaderana", "Timestamp": "March 7, 2013 06:07 pm", "Headline": "නීති විද්‍යාල ප්‍රවේශය පරණ නිර්දේශයටයි", "News Content": "2013 නීති විද්‍යාල ප්‍රවේශ විභාගය පැරණි විෂය නිර්දේශයට අනුව පවත්වන බව නීති විද්‍යාලයේ විදුහල්පති ආචාර්ය ඩබ්ලිව්. ඩී රොඩ්‍රිගු මහතා පවසයි. නව විෂය නිර්දේශයක් යටතේ මෙවර විභාගය පැවැත්වීමට මීට පෙරාතුව තීරණය කර තිබුණද එකී තීරණය වෙනස්කළ බව හෙතෙම කියා සිටියි. විෂය නිර්දේශ වෙනසක් සමගින් මෙවර විභාගය පැවැත්වීමට තීරණය කිරීමත් සමග \" යහපාලනය සඳහාවූ නීතිඥ එකමුතුව\" නම් නීතිඥ සංවිධානයක් විසින් ඊට එරෙහිව කරුණු දක්වමින් නීති විද්‍යාල විදුහල්පතිවරයාට සංදේශයක් භාරදී තිබේ. හදිසියේ විෂය නිර්දේශය වෙනස් කිරීමට තීරණය කිරීම හේතුවෙන් ඒ වන විටත් අධ්‍යයන කටයුතු ආරම්භ කර සිටින සිසු සිසුවියන්ට අසාධාරණයක් වන බව \" යහපාලනය සඳහාවූ නීතිඥ එකමුතුව\" සිය සංදේශය මගින් පෙන්වා දී ඇත. කෙසේ වෙතත් විදුහල්පතිවරයා හා මෙම නීතිඥ එකමුතුව අතර අද (07) පස්වරුවේ අධිකරණ සංකීර්ණයේ පැවති සාකච්ඡාවකින් අනතුරුව 2013 නීති විද්‍යාල ප්‍රවේශ විභාගය පැරණි විෂය නිර්දේශයට අනුව පැවැත්වීමට තීරණය කළ බව ආචාර්ය ඩබ්ලිව්. ඩී රොඩ්‍රිගු මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32200", "Category": null, "Parent URL": null}