{"Source": "Adaderana", "Timestamp": "September 10, 2018 03:43 pm", "Headline": "වගා කළ හැකි ආහාර භෝග රටින් ගෙන්වීම නතර වෙයි", "News Content": "රට තුළ වගා කළ හැකි ආහාර භෝග විවිධ ජාවාරම්කරුවන්ට අවශ්‍ය ලෙස පාරිභෝගික වාර්තා ඉදිරියට දමමින් පිටරටින් ගෙන්වීම වහාම නතර කිරීමේ විධිමත් වැඩපිළිවෙළක් පිළිබඳ බලධාරින්ගේ අවධානය යොමු විය යුතු බව ජනාධිපතිවරයා පවසයි. ජනාධිපති මෛතී‍්‍රපාල සිරිසේන මහතා මේ බව ප‍්‍රකාශ කළේ අද (10) පෙරවරුවේ හම්බන්තොට මාගම්පුර රුහුණු ජාත්‍යන්තර සම්මන්ත‍්‍රණ ශාලාවේ දී හම්බන්තොට ගොවි ජනතාව සමඟ පැවති හමුවකදී ය. ජාතික සංවර්ධන ඉලක්ක සපුරා ගැනීම සඳහා අවශ්‍ය වූ පුරන් කුඹුරු අස්වැද්දීමේ ජාතික වැඩසටහන පිළිබඳ ගොවි ජනතාව දැනුවත් කිරීමට දීපව්‍යාප්තව කි‍්‍රයාවට නංවා ඇති දැනුවත් කිරීමේ වැඩසටහන් මාලාවේ සමාරම්භක වැඩසටහන මෙලෙස ජනාධිපතිවරයාගේ ප‍්‍රධානත්වයෙන් හම්බන්තොට දිස්ත‍්‍රික්කයෙන් ආරම්භ කෙරිණි. ගිං- නිල්වලා ව්‍යාපෘතිය පිළිබඳව ද මෙහිදී අදහස් දැක්වූ ජනාධිපතිවරයා සඳහන් කළේ එම ව්‍යාපෘතියේ සිදුවූවා යැයි පැවසෙන මූල්‍ය අක‍්‍රමිකතාවයන් පිළිබඳ වත්මන් රජය යටතේ ද නැවත පරික්ෂණයක් ආරම්භ කිරීමට සිදුවනු ඇති බවයි. ගිං - නිල්වලා වාරිමාර්ග ව්‍යාපෘතියේ සිදුවූ අක‍්‍රමිකතා පිළිබඳ, මේ වන විට සිදුවන පරික්ෂණවල පවතින දැඩි ප‍්‍රමාදය සහ මන්දගාමි තත්ත්වය සැලකිල්ලට ගනිමින් එම තීරණයට එළැඹීමට සිදුවනු ඇතැයි සඳහන් කළ ජනාධිපතිවරයා කෙසේ නමුත් ව්‍යාපෘතිය කි‍්‍රයාවට නැංවීමේ වගකීම පැවරී ඇති ආණ්ඩුවේ සියලූදෙනා ද සිය දේශපාලන වටිනාකම් ආරක්ෂා කරගෙන කටයුතු කළයුතු බවට තමා ප‍්‍රසිද්ධියේ ප‍්‍රකාශ කරන බව ද කියා සිටියේය. හම්බන්තොට සහ මාතර දිස්ති‍්‍රක්කයන්හි සංවර්ධනයේ නව පරිවර්තනයක් සිදුකෙරෙන සහ එම දිස්ති‍්‍රක්කයන්හි ගොවි ජනතාවගේ අපේක්ෂාවක් වූ ගිං නිල්වලා ව්‍යාපෘතිය ඉතා අවශ්‍ය බවට වූ ප‍්‍රතිපත්තිය තුළ රජය කටයුතු කරන බව ද ජනාධිපතිතුමා වැඩිදුරටත් ස`දහන් කළේය. කෘෂිකාර්මික ක්ෂේත‍්‍රයේ පිබිදීමක් ඇති කරමින් ගොවි ආර්ථිකය නගා සිටුවීම වෙනුවෙන් රජය ගෙන යන පුළුල් වැඩසටහන පිළිබඳව ද ජනාධිපතිවරයා මෙහිදී අදහස් දැක්වීය. ගොවි ජනතාවගේ ගැටළු ඇතුළත් සංදේශයක් ද ජනාධිපතිවරයා වෙත භාර කෙරිණි. අමාත්‍ය මහින්ද අමරවීර, නියෝජ්‍ය අමාත්‍ය ලසන්ත අලගියවන්න, දකුණු පළාත් කෘෂිකර්ම අමාත්‍ය යූ.ජී.බී. ආරියතිලක යන මහත්වරුන් ඇතුළු මහජන නියෝජිතයින් රැසක් ද, කෘෂිකර්ම අමාත්‍යාංශයේ ලේකම් ඇතුළු රාජ්‍ය නිලධාරින් මෙම අවස්ථාවට එක්ව සිටියහ. මේ අතර අම්බලන්තොට ප‍්‍රාදේශීය ලේකම් කාර්යාලයේ ඉදිකෙරුණු නව තෙමහල් ගොඩනැඟිල්ල අද (10) පෙරවරුවේ ජනතා අයිතියට පැවරුණේ ද ජනාධිපතිවරයා අතිනි. ප‍්‍රදේශයේ පරිපාලන කටයුතු වඩා විධිමත් සහ කාර්යක්ෂම කිරීමේ අරමුණින් ස්වදේශ කටයුතු අමාත්‍යාංශයේ මූල්‍ය ප‍්‍රතිපාදන මත රුපියල් ලක්ෂ 990 ක වියදමින් මෙම නව ගොඩනැගිල්ල ඉදිකර තිබේ.", "URL": "https://sinhala.adaderana.lk/news.php?nid=95866", "Category": null, "Parent URL": null}