{"Source": "Adaderana", "Timestamp": "June 14, 2012 04:03 pm", "Headline": "මහ කොමසාරිස් ඝාතනයට තැත්කළ හිටපු එල්.ටී.ටී.ඊ සාමාජිකයන් 3 ට නඩු", "News Content": "2006 අගෝස්තු 14 වන දින කොල්ලුපිටියේදී පකිස්ථාන මහ කොමසාරිස්වරයා වූ බසීර් අලි මොහොමඩ් මහතාගේ මරණය සිදුකිරීමට කුමන්ත්‍රණය කිරීම, මරණයට තැත් කිරීම සහ ආරක්ෂාව‍ට සිටි හමුදා සෙබළුන් 4 දෙනෙකු සහ සාමාන්‍ය වැසියන් 4 දෙනෙකු ඇතුළු පුද්ගලයන් 8 දෙනෙකුගේ මරණයන් සිදුකිරීම සම්බන්ධයෙන් එල්. ටී.ටී.ඊ සාමාජිකයන් තිදෙනෙකුට එරෙහිව නීතිපතිවරයා කොළඹ මහාධිකරණය හමුවේ අද (14) නඩු පවරා ඇත. අදාළ නඩුව නොවැම්බර් 28 දින සිට විභාග කිරීමට කොළඹ ප්‍රධාන මහාධිකරණ විනිසුරු අද තීරණය කළේය. අදාළ විත්තිකරුවන් තිදෙනා මේ වන විටත් රිමාන්ඩ් භාරයේ පසුවන අතර එම විත්තිකරුවන්ට අදාළ චෝදනා පත්‍ර අද අධිකරණයේදී භාරදෙනු ලැබීය. එමෙන්ම විත්තිකරුවන්ගේ ඇගිලි සලකුණු වාර්තා ලබාගන්නා ලෙස විනිසුරුවරයා මහාධිකරණ පොලිස් මුර‍පොළට නියෝග කර තිබේ. නඩු භාණ්ඩ 3 ක් ද සාක්ෂිකරුවන් 28 දෙනෙකුගේ නම් ලැයිස්තුවක්ද නීතිපතිවරයා විසින් අදාළ නඩුවට ඇතුළත් කර ඇත.", "URL": "https://sinhala.adaderana.lk/news.php?nid=25031", "Category": null, "Parent URL": null}