{"Source": "Adaderana", "Timestamp": "December 12, 2016 04:40 pm", "Headline": " එංගලන්ත-ඉන්දියා ‍ටෙස්ට් තරගාවලි‍‍යේ ජය ඉන්දියාවට", "News Content": "එංගලන්තය සමඟ පැවති ටෙස්ට් තරගාවලිය තුනට බිංදුවක් ලෙස ජය ගැනීමට ඉන්දීය කණ්ඩායම අද (12) සමත් විය. මුම්බායිහි වන්කඩේ ක්‍රීඩාංගණයේ පැවැති සිව්වන ටෙස්ට් තරගයෙන් එංගලන්තය පරදවා ඉන්දියාව ඉනිමක සහ ලකුණු 36ක ජයක් හිමි කර ගත්‍‍තේය. එංගලන්ත කණ්ඩායම පළමු ඉනිම සඳහා ලකුණු 400ක් ලබා ගැනීමට සමත් විය. එහිදී කීටන් ජෙනිංග්ස් ලකුණු 112ක් ලබා ගත්‍‍තේය. පිළිතුරු වශයෙන් ඉන්දීය කණ්ඩායම පළමු ඉනිම සඳහා ලකුණු 631ක් ලබා ගැනීමට සමත් විය. එහිදී විරාත් කෝලි ලකුණු 235ක් ලබා ගත් අතර මුරලි විජේ සහ ජයන්ත් යාදව් ශතක ලබා ගත්‍‍තේය. තරගයේ පස්වන දිනය වූ අද එංගලන්ත දෙවන ඉනිම ලකුණු 195කට සීමා කිරීමට ඉන්දීය පන්දු යවන්නන් සමත් වූ අතර එංගලන්ත ඉනිමේ අවසන් කඩුළු 06 ලකුණු 15ක් තුළ බිඳ වැටුණි. පන්දු යැවීමේදී අෂ්වින් පළමු සහ දෙවන ඉනිම්වලදී කඩුළු 06 බැගින් දවා ගැනීමට සමත් විය. පළමු ඉනිමේදී ලකුණු 400ක් ලබා ගත් කණ්ඩායමක් ඉනිමකින් පරාජයට පත් වූ තුන්වන අවස්ථාව ලෙස මෙය සැල‍කේ. ඉන්දීය කණ්ඩායම මෙම ජයග්‍රහණයත් සමඟ ටෙස්ට් තරග 17ක් තුළදී අපරාජිතව සිටීමට සමත්ව ති‍‍බේ.", "URL": "https://sinhala.adaderana.lk/news.php?nid=66967", "Category": null, "Parent URL": null}