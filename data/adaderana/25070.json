{"Source": "Adaderana", "Timestamp": "June 16, 2012 09:52 am", "Headline": "නැගෙනහිරට තරග කිරීම ගැන මුස්ලිම් කොංග්‍රසයේ විශේෂ සාකච්ඡාවක්", "News Content": "නැගෙනහිර පළාත් සභාවට තරග කිරීම සම්බන්ධයෙන් ශ්‍රී ලංකා මුස්ලිම් කොංග්‍රසය අද(16) දිනයේ විශේෂ සාකච්ඡාවක් පැවැත්වීමට නියමිතව තිබේ. මුස්ලිම් කොංග්‍රසයේ නායක අමාත්‍ය රවුෆ් හකීම් මහතාගේ ප්‍රධානත්වයෙන් පොතුවිල්හිදී මෙම සාකච්ඡාව පැවැත්වීමට නියමිතය. ඒ සඳහා නැගෙනහිර පළාත නියෝජනය කරන ශ්‍රී ලංකා මුස්ලිම් කොංග්‍රසයේ පළාත් සභා සහ පළාත් පාලන ආයතනවල සාමාජිකයින් සහභාගී වනු ඇත. ඉදිරියේ දී පැවැත්වීමට නියමිත නැගෙනහිර පළාත් සභා මැතිවරණයේ දී එක්සත් ජනතා නිදහස් සන්ධානය සමග එක්ව තරග කරන්නේ ද නැද්ද යන්න මෙහිදී සාකච්ඡා කිරීමට නියමිත බව ශ්‍රී ලංකා මුස්ලිම් කොංග්‍රසය ප්‍රකාශ කරයි. අදාළ සාකච්ඡාවලින් අනතුරුව ශ්‍රී ලංකා මුස්ලිම් කොංග්‍රසයේ දේශපාලන මණ්ඩලය රැස්වී ඒ පිළිබඳ අවසන් එකඟතාවකට පැමිණීමට නියමිතය. වැඩි මුස්ලිම් ජනගහණයක් සිටින නැගෙනහිර පළාත තුළ සන්ධානය යටතේ තරග කරන්නේ නම් මහ ඇමති අපේක්ෂයා තම පක්ෂයෙන් ඉදිරිපත් කිරීමට බලාපොරොත්තු වන බව ශ්‍රී ලංකා මුස්ලිම් කොංග්‍රසය පවසයි.", "URL": "https://sinhala.adaderana.lk/news.php?nid=25070", "Category": null, "Parent URL": null}