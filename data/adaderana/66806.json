{"Source": "Adaderana", "Timestamp": "December 7, 2016 10:52 am", "Headline": " සෞඛ්‍ය සේවා බදු සංශෝධනය කළ යුතුයි", "News Content": "සෞඛ්‍ය සේවාවලට පනවා ඇති බදු සංශෝධන ජනතාවට සහනයක් ලැබෙන ලෙස සංශෝධනය කළ යුතු බව සුමේධා ජී. ජයසේන නියෝජ්‍ය අමාත්‍යවරිය පවසයි.සෞඛ්‍ය හා දේශීය වෛද්‍ය අමාත්‍යංශයේ අය වැය කාරක සභා අවස්ථාවේ විවාදයට එක්වෙමින් නියෝජ්‍ය ඇමතිනී සුමේධා ජී. ජයසේන මහත්මිය මේ බව ප්‍රකාශ කර තිබේ.එතුමිය විසින් කළ සම්පූර්ණ කතාව පහත පරිදිවෙයි,මේ රටේ නිදහස් සෞඛ්‍ය සේවය ගැන කතාකරනවිට වෛද්‍ය මහාචාර්ය සේනක බිබිලේ මැතිතුමාගේ නාමය අමතක කරන්න බැහැ. ඖෂධ මෆියාවට එරෙහිව අසරණ ජනතාව වෙනුවෙන් බිබිලේ මැතිතුමා ගෙනගිය සටන ඉතා අභියෝගාත්මක එකක් වුණා. එතුමාගේ මරණයත් සැක සහිතයි. ඖෂධ ජාවාරම්කරුවන් එක්වී බිබිලේ මැතිතුමාගේ මරණය සිදුකරන්නට ඇති බවටත් සැකයක් පවතිනවා. අපේ රට වෙනුවෙන් පමණක් නොවේ මුළු ලෝකයේම නිදහස් සෞඛ්‍ය සේවය වෙනුවෙන් සේනක බිබිලේ මහතා අතිවිශාල වැඩකොටසක් සිදු කළා. සමහර රටවල ජාතික ඖෂධ ප්‍රතිපත්තිය ලෙස පිළිගන්නේ මහාචාර්ය සේනක බිබිලේ මැතිතුමා හදුන්වාදීපු ඖෂධ ප්‍රතිපත්තියයි. එය අපේ රටට කොතරම් ආඩම්බරයක්ද. නමුත් කනගාටුවට කරුණක් වූයේ සේනක බිබිලේ මැතිතුමාගේ ඖෂධ ප්‍රතිපත්තිය ඇතැම් රටවල ක්‍රියාත්මක වෙද්දි අපේ රටේ වසර ගණනාවක් තිස්සේ එය ක්‍රියාත්මක නොවීම. ඒ ගැන හුඟදෙනෙක් කතාකළත් එම ඖෂධ ප්‍රතිපත්තිය ප්‍රායෝගිකව ක්‍රියාත්මක වුණේ නැහැ.වත්මන් ආණ්ඩුව යටතේ සෞඛ්‍ය සේවය වෙනුවෙන් සිදුවූ සුවිශේෂිතම කරුණ ජාතික ඖෂධ ප්‍රතිපත්තිය ප්‍රායෝගිකව ක්‍රියාත්මක කිරීම කියලා මම කියනවා. ඒ සඳහා වෙහෙස මහන්සිවූ අතිගරු ජනාධිපති මෛත්‍රිපාල සිරිසේන මැතිතුමාටත්, සෞඛ්‍ය අමාත්‍ය දොස්තර රාජිත සේනාරත්න මැතිතුමාටත් මාගේ ස්තුතිය මේ අවස්ථාවේදී පිරිනමනවා. මෙම ජාතික ඖෂධ ප්‍රතිපත්තිය ක්‍රියාත්මක කිරීම සඳහා මෛත්‍රිපාල සිරිසේන ජනාධිපතිතුමා සෞඛ්‍ය ඇමතිවෙලා ඉන්නකොටත් විශාල උනන්දුවකින් කටයුතු කළා. මෛත්‍රිපාල සිරිසේන මැතිතුමා ජනාධිපතිතුමා වශයෙන් කටයුතු කරනවිට ජාතික ඖෂධ ප්‍රතිපත්තිය කියාත්මක කිරීමට හැකිවීම සුවිශේෂි කරුණක් වශයෙන් මං හදුන්වන්න කැමතියි.ජාතික ඖෂධ නියාමන අධිකාරී පනත හදුන්වාදීමට හැකිවීම වත්මන් ආණ්ඩුව යටතේ සිදුවූ වැදගත් දෙයක්. මේවනවිට ඖෂධ වර්ග 48ක මිල ගණන් සියයට හතලිහකින්(40%) අඩු කිරීමට හැකිවීමත් විශේෂත්වයක්.මෙම ජාතික ඖෂධ ප්‍රතිපත්තිය ක්‍රියාත්මක වීම නිසා විශාල වශයෙන් ගම්බද අහිංසක ජනතාවට සහනයක් ලැබී තිබෙනවා. මං නියෝජනය කරන මොණරාගල දිස්ත්‍රික්කයේ ජනතාවත් මෙම සහනය භුක්තිවිදිනවා. නමුත් සමහර ඖෂධ හල් මෙම වාසිය ජනතාවට ලබානොදෙන බවටත් ජනතාවගෙන් පැමිණිලි ලැබෙනවා. මේ ගැන සෞඛ්‍ය ඇමතිතුමාගේ අවධානය යොමුවේවි කියලා මං හිතනවා. මේ ගැන තවදුරටත් රටේ ජනතාව දැනුවත් කළ යුතුයි. ඒ වගේම ඔසුසල් මේ කටයුත්ත නිවැරදිව සිදුකරනවාද කියලා හොයා බලන්න විශේෂ කණ්ඩායම් කිහිපයක් දිවයිනපුරා යොදවන්න කියලත් මං යෝජනා කරනවා.ඒවගේම වැට් බදු සංශෝධනය මගින් ඇතැම් සෞඛ්‍ය සේවාවල වැට් බද්ද පැනවීම අනුමත කරන්න බැහැ. විශේෂයෙන්ම මෙහිදී ගම්බද අසරණ රෝගීන් විශාල දුෂ්කරතාවලට මුහුණ දෙනවා, ඇතැම් සැත්කම් හා ඇතැම් රසායනාගාර පරීක්ෂණ සඳහා වැට් බදු පැනවීම ගැන අවධානය යොමුකර යම් සහනයක් ජනතාවට ලබාදෙන්න කියා ඉල්ලීමක් මේ අවස්ථාවේදී කරන්න කැමතියි.ඒ වගේම වැට් බද්ද ක්‍රියාත්මක වන්නේ කුමන සෞඛ්‍ය සේවාවලටද කියා ග්‍රාමීය ප්‍රදේශවල ජනතාව තුළ නිසි අවබෝධයක් නැහැ. ඒ ගැන එම ජනතාව දැනුවත් කළයුතුයි. නැත්නම් එමගින් තවත් පිරිසක් ගසාකයි. මං යලිත් වතාවක් ඉල්ලා සිටින්නේ ඇතැම් සෞඛ්‍ය සේවාවලට පනවා තිබෙන වැට් බද්ද ජනතාවට හිතකර ලෙස සංශෝධනය කරන ලෙසයි.අපේ රටේ ප්‍රධාන රජයේ රෝහල්වල පහසුකම් වැඩිවී තිබෙනවා. කොළඹ ජාතික රෝහල, ගාල්ල කරාපිටිය රෝහල, මහනුවර මහ රෝහල ඇතුළු මහ රෝහල් කිහිපක්ම ඊට අයත්. ඊට අමතරව මොණරාගල, බිබිල, මහියංගනය ඇතුළු දුෂ්කර ප්‍රදේශවල නිදහස් සෞඛ්‍ය සේවා හොදින් පවත්වාගෙන යෑමට අවධානය යොමුවිය යුතුයි. ඊට අමතරව පොදුවේ දුෂ්කර පළාත්වල සෞඛ්‍ය පහසුකම් නැංවීම සඳහා සෞඛ්‍ය අමාත්‍යංශය පළාත්සභා සමග එක්ව ඒකාබද්ධ වැඩසටහනක් ඇතිකිරීම කෙරෙහි අවධානය යොමුවිය යුතුයි. ග්‍රාමීය ප්‍රදේශවල ඇතැම් රෝහල් දැඩි අපිරිසිදු තත්වයකින් පවතින බවට පසුගිය දිනවල ඇතැම් මාධ්‍ය වාර්ථා පළවුණා. එම රෝහල්වල අඩුපහසුකම් මොනවාද කියා අදාළ පළාත් සභා සමග සාකච්ඡාකර කඩිනම් වැඩපිළිවෙලක් ක්‍රියාත්මක කරන්න කියලා මං යෝජනා කරනවා.මේ වන විට වකුගඩු රෝගී තත්වය සෞඛ්‍ය ගැටළුවක් පමණක් නොව සමාජ ගැටළුවක් බවටද පත්ව තිබෙනවා. වකුගඩු රෝග සම්බන්ධ ගැටළු විසඳීම සඳහා රුපියල් මිලියන 2225ක ප්‍රතිපාදන වෙන්කිරීම යහපත් දෙයක් ලෙස සඳහන් කරන්න කැමතියි. ඊට අමතරව තවත් රුපියල් මිලියන 750ක ප්‍රතිපාදන 2017 වර්ෂයතුළ වෙන් කිරීමට අයවැය මගින් යෝජනා කර තිබීමත් හොඳ දෙයක්.ශ්‍රී ලංකාව තුළ ළමුන් සඳහා විශේෂිත වූ රෝහල් වන්නේ කොළඹ රිජ්වේ ආර්යා ළමා රෝහල සහ මහනුවර සිරිමාවෝ බණ්ඩාරනායක ළමා රෝහල පමණයි. සෑම වසරකම ළමුන් 1000කට ළමුන් 9.9 ක් පස්වෙනි වසර උපන්දිනය සැමරීමට පෙර මිය යනවා. සහශ්‍ර සංවර්ධන ඉල්කක අනුව වසර 5කට අඩු ළමා මරණ අනුපාතය ළමුන් 1000කට ළමුන් 4ක්. තිරසර සංවර්ධන ඉලක්ක අරමුණුවන්නේ ළමා මරණ අනුපාතය ශුන්‍ය මට්ටමට ගෙන ඒමයි. තිරසර සංවර්ධන ඉලක්ක ඉටුකර ගැනීම සඳහා අපගේ කැපවීම සහතික කරමින් ළමා රෝග වළක්වාගැනීම සඳහා කරාපිටිය, අම්පාර සහ යාපනය යන රෝහල්වල ළමා චිකිත්සක සංකීර්ණ ඇතිකිරීම සඳහා රුපියල් මිලියන 1000ක් වෙන් කිරීමට අයවැය මගින් යෝජනා කිරීම ඉතාම වැදගත් දෙයක්.ග්‍රාමීය ප්‍රදේශ වල සෞඛ්‍ය තත්වය ශක්තිමත් කිරීම සදහාත් මහජන සෞඛ්‍ය හෙද සේවාව නැවත ක්‍රියාත්මක කිරීමට අවධානය යොමුකිරීමත් වැදගත් දෙයක්.අපේ රටේ ලියාපදිංචි නොවු ඔසුසල් විශාල ප්‍රමාණයක් තිබෙනවා. ඒ වගේම සුදුසුකම් නොලැබූ ඖෂධවේදීන්ද සැළකියයුතු පිරිසක් ඉන්නවා. මෙවැනි තත්වයන් ගැන සොයා බලා නිසි පියවර ගතයුතුයි කියා මා සෞඛ්‍ය ඇමතිතුමාට යෝජනා කරනවා.ඒ වගේම අපේ දේශිය වෛද්‍ය ක්‍රමය මළු ලෝකයේම අවධානය දිනාගත්තා. බටහිර වෛද්‍ය විද්‍යාවට කරන්න බැරි දේවල් අපේ දේශිය වෙදකමෙන් සිදුකර තිබෙනවා. දේශිය වෙදකම තවදුරටත් ප්‍රචලිත කිරීම ඒ මගින් යහපත් ආහාර සංස්කෘතියක් හදුන්වාදීම කෙරෙහි අවධානය යොමුවිය යුතුයි. යහපත් ආහාර සංස්කෘතියක් නොමැතිවීම නිසා තමයි අති විශාල පිරිසක් රෝගී වී සිටින්නේ. දේශිය වෙදකම තවදුරටත් ප්‍රචලිත කිරීමෙන් අපේ රටේ සංචාරක කර්මාන්තය දියුණුකර රටට අදායමක්ද උපයාගත හැකියි.", "URL": "https://sinhala.adaderana.lk/news.php?nid=66806", "Category": null, "Parent URL": null}