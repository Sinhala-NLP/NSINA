{"Source": "Adaderana", "Timestamp": "February 25, 2013 12:50 pm", "Headline": "විදුලිබිල වැඩි කරන්න ඉල්ලුවා- ප්‍රේමලාල් කියයි - ඉල්ලීමක් ලැබුණේ නෑ - දමිත කියයි", "News Content": "විදුලි බිල ඉහළ නැවීම සඳහා මහජන උපයෝගිතා කොමිසමෙන් ඉල්ලීමක් කර ඇති බව විදුලිබල නියෝජ්‍ය අමාත්‍ය ප්‍රේමලාල් ජයසේකර මහතා පවසයි. දැනට මේ සම්බන්ධයෙන් සාකච්ඡා කරමින් පවතින බව නියෝජ්‍ය අමාත්‍යවරයා සඳහන් කළේය. තෙල් මිල ඉහළ යාමත් සමඟ විදුලි බිල ද සංශෝධනය විය යුතු බවට පසුගියදා යෝජනා ඉදිරිපත් වී ඇත. කෙසේ වෙතත් විදුලි බිල සංශෝධනය කිරීම සඳහා පූර්ණ බලතල හිමිව ඇත්තේ මහජන උපයෝගිතා කොමිසමටයි. ඒ අනුව අද දෙරණ මහජන උපයෝගීතා කොමිසමෙන් විමසීමක් කරන ලදී. එහිදී එම කොමිසමේ අධ්‍යක්ෂ ජනරාල් දමිත කුමාරසිංහ මහතා සඳහන් කළේ විදුලි බිල සංශෝධනය පිළිබඳ යෝජනාවක් තම ආයතනය වෙත මෙතෙක් ඉදිරිපත් වී නොමැති බවයි. එසේ ඉල්ලීමක් ඉදිරිපත් වුවහොත් ජනතාව ඇතුළු සියලු පාර්ශවවල අදහස් ලබාගෙන රාජ්‍ය ප්‍රතිපත්තියට අනුකූළව විදුලිබිල වැඩි කිරීමට අදාළ තීරණයක් ගත හැකි බව ඔහු පැවසීය.", "URL": "https://sinhala.adaderana.lk/news.php?nid=31909", "Category": null, "Parent URL": null}