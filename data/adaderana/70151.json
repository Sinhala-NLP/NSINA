{"Source": "Adaderana", "Timestamp": "February 26, 2017 08:34 pm", "Headline": "අධික වේගය හා අපරික්ෂාකාරී රිය ධාවනය ගුරුවරිය රෝහල් යවයි", "News Content": "අධික වේගය සහ අපරික්ෂාකාරී රිය ධාවනය හේතුවෙන් සිදු වූ අනතුරකින් බරපතළ තුවාල ලැබූ කෑගල්ල ප්‍රදේශයේ ගුරුවරියක මේවන විට කෑගල්ල මහ රෝහලේ දැඩි සත්කාර ඒකකයේ ප්‍රතිකාර ලබයි. දැඩි රථවාහන තදබදයක් පවතින කොළඹ - මහනුවර ප්‍රධාන මාර්ගය රජයේ නිවාඩු දිනයක් වූ ඊයේ පහසුවෙන් රථවාහන හැසිරවිය හැකි ලෙස පැවති බව වාර්තා වෙයි. ඊයේ(25) පස්වරු 2.30 ට පමණ ගලිගමුව නගර මධ්‍යයේ පිහිටි කහ ඉරකින් පාර මාරු වූ පිරිසක් කහ ඉරේ අඩක් පසුකරමින් සිටියදී අපරික්ෂාකාරී ලෙස අධික වේගයෙන් පැමිණි ත්‍රිරෝද රථයක් මාර්ගය හරහා යමින් සිටි සිව් දෙනාගෙන් එක් අයෙකුගේ ගැටී මඳ දුරක් ඇදී ගොස් පෙරළී යන අයුරු අසළ පිහිටි ආරක්ෂිත කැමරාවක සටහන්ව තිබුණි. අනතුරින් බරපතළ තුවාල ලැබුවේ කෑගල්ල - ඉද්දමල්පාන මහා විද්‍යාලයේ ගුරුවරියකි. කෑගල්ල රෝහලේ ප්‍රකාශකයෙකු පැවසුවේ 54 හැවිරිදි පසුවන ඇයගේ හිස, අක්මාව, කොඳු ඇට පෙළ සහ අස්ථිවලට සිදුවූ බරපතළ හානි හේතුවෙන් මේවන විට දැඩි සත්කාර ඒකකයේ ප්‍රතිකාර ලබන බවයි. අනතුර සිදුකළ ත්‍රිරෝද රථයේ රියදුරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=70151", "Category": null, "Parent URL": null}