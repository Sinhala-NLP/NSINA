{"Source": "Adaderana", "Timestamp": "May 8, 2012 11:19 am", "Headline": "පරපේ පාලමේ පළමු අර්ධය ගමනාගමනයට විවෘතයි", "News Content": "රඹුක්කන, පින්නවල පිවිසුම් මාර්ග ඇතුළු යටිතල පහසුකම් තවදුරටත් නංවාලීමට සබරගමුව පළාත් සභාව සහ රජය පියවර ගෙන ඇත. රඹුක්කන ඔය හරහා පැවති වසර සියය ඉක්මවූ පැරණි පටු පාලම ඉතා අබලන් තත්ත්වයක පැවති අතර කුරුණෑගල නගරයේ සිට රඹුක්කන නගරය හරහා මාවනැල්ල සහ කෑගල්ල දක්වා දිවෙන වාහන දැඩි තදබදයකට මුහුණදීමට සිදුවී තිබිණි. මීට විසඳුමක් වශයෙන් පැරණි පාලම වෙනුවට අඩි 200 ක දිගින් යුතු මංතීරු 2 න් සමන්විත නව පාලමක් රුපියල් ලක්ෂ 540 ක වියදමින් ඉදිකිරීම් කටයුතු ආරම්භ කළ බව සබරගමුව පළාත් සභාවේ මාධ්‍ය ඒකකය සදහන් කරයි. මංතීරු දෙකකින් සමන්විත එම නව පාලමේ එක් මංතීරුවක වැඩ අවසන් කිරීමෙන් පසු ඊයේ (07) පටන් එය වාහන ගමනාගමනය සඳහා විවෘත කළ බවද එම ඒකකය පෙන්වා දෙයි. දැනට එක් මංතීරුවක වැඩ නිමා වී ඇති පරපේ පාලමේ සියලු වැඩ අවසන් වූ පසු කුරුණෑගල අන්තයේ සිට රඹුක්කන හරහා කෑගල්ල සහ රඹුක්කන මාවනැල්ල හරහා මහනුවර ගමනාගමන කටයුතුද කාර්යක්ෂම වනු ඇති බව එම අවස්ථාවට එක් වෙමින් සබරගමුව පළාත් මහ අමාත්‍ය මහීපාල හේරත් සදහන් කර ඇත.", "URL": "https://sinhala.adaderana.lk/news.php?nid=24095", "Category": null, "Parent URL": null}