{"Source": "Adaderana", "Timestamp": "August 18, 2013 04:13 pm", "Headline": "කුරුණෑගල නීති විරෝධී පක්ෂ කර්යාල ඉවත් කරනවා", "News Content": "කුරුණෑගල දිස්ත්‍රික්කයේ පිහිටුවා ඇති සියලු නීති විරෝධී පක්ෂ කාර්යාල ඉවත් කිරීමට පියවර ගන්නා බව මැතිවරණ කොමසාරිස් මහින්ද දේශප්‍රිය මහතා පවසයි. කුරුණෑගල දිස්ත්‍රික්කයේ සියලු පොලිස් ස්ථාන වෙත ඒ පිළිබඳ දැනුම් දී ඇති බව මැතිවරණ කොමසාරිස්වරයා සඳහන් කළේය. කුරුණෑගල දිස්ත්‍රික්කය තුළ නීති විරෝධී ප්‍රචාරක කටයුතු සිදුවන බවට ලැබුණු පැමිණිලිවලට අනුව මැතිවරණ කොමසාරිස්වරයා විසින් මෙම පියවර ගෙන ඇත. මේ අතර මැතිවරණ දැන්වීම් ප්‍රදර්ශනය කළ හැක්කේ ඡන්ද අපේක්ෂකයාගේ වාහනය සහ තවත් එක් වාහනයක පමණක් බවත් මැතිවරණ කොමසාරිස් මහින්ද දේශප්‍රිය මහතා පවසයි. අනෙක් සියලුම වාහනවල ප්‍රදර්ශනය කර ඇති මැතිවරණ ප්‍රචාරක දැන්වීම් ඉවත් කිරීමට අදාළ උපදෙස් ලබාදී ඇති බව මැතිවරණ කොමසාරිස්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36724", "Category": null, "Parent URL": null}