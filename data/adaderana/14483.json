{"Source": "Adaderana", "Timestamp": "February 26, 2011 10:20 am", "Headline": "දුම්රිය මැදිරි පිරිසිදුව තබාගැනීමට ජනතා සහය පතයි", "News Content": "දුම්රිය මැදිරි පවිත්‍රව තබාගැනීමට සහය ලබාදෙන ලෙස දුම්රිය දෙපාර්තමේන්තුව මහජනතාවගෙන් ඉල්ලීමක් කරයි. ඇතැම් මගීන් ආහාර ගැනීමෙන් අනතුරුව ඉතිරි වන දෑ මැදිරි තුළ සහ දුම්රිය ස්ථාන වල දමා යන බව දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා ප්‍රකාශ කළේය. එමගින් දුම්රිය මැදිරි සහ දුම්රිය ස්ථාන දැඩි ‍අපිරිසිදු තත්ත්වයකට පත්වන බව විජය සමරසිංහ මහතා සඳහන් කළේය. මේ අතර ඇතැම් පුද්ගලයින් දුම්රිය දෙපාර්තමේන්තුවේ නඩත්තු නිලධාරීන් ලෙස පෙනී සිටිමින් දුම්රිය මැදිරි වල උපකරණ සොරාගැනීම්වල නිරත වන බව ද විජය සමරසිංහ මහතා පෙන්වාදුන්නේය. ඒ පිළිබඳව දැඩි විමසිල්ලෙන් සිට දුම්රිය දෙපාර්තමේන්තුව දැනුවත් කරන ලෙස විජය සමරසිංහ මහතා මහජනතා‍වගෙන් ඉල්ලීමක් කරයි.", "URL": "https://sinhala.adaderana.lk/news.php?nid=14483", "Category": null, "Parent URL": null}