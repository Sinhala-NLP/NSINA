{"Source": "Adaderana", "Timestamp": "April 14, 2015 02:29 pm", "Headline": "මෙරට ප්‍රථම එළිමහන් සත්වෝද්‍යානය 17දා ජනතා අයිතියට", "News Content": "දිවයිනේ ප්‍රථම එළිමහන් සත්වෝද්‍යානය ලෙස පින්නවල එළිමහන් සත්වෝද්‍යානය ලබන 17 විවෘත කිරීමට නියමිතව තිබේ. පින්නවල - අලි අනාථාගාරයට යාබදව අක්කර 44ක භූමි ප්‍රදේශයක මෙම සත්වෝද්‍යානය ඉදිකර ඇති බව සඳහන්ය.මෙරටට ආවේණික සතුන් සඳහා වෙන් කර ඇති මෙම සත්වෝද්‍යානයේ දිවියන්, වළසුන්, මුවන්, කිඹුලන් සංරක්ෂණය කර ඔවුන්ගේ චර්යාවන් නිරීක්ෂණය කිරීමට ද අවස්ථාව හිමි වනු ඇත. මෙම එළිමහන් සත්වෝද්‍යානය ඉදිකිරීම සඳහා රුපියල් මිලියන 862ක් වැය කර ඇති අතර ඉන් මිලියන 488ක් ලබාදී ඇත්තේ මහා භාණ්ඩාගාරය විසිනි.සංචාරක කටයුතු ප්‍රවර්ධනය කිරීම මෙම නව එළිමහන් සත්වෝද්‍යානය ඉදිකිරීමේ අරමුණ වී තිබේ.", "URL": "https://sinhala.adaderana.lk/news.php?nid=50652", "Category": null, "Parent URL": null}