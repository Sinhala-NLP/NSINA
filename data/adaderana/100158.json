{"Source": "Adaderana", "Timestamp": "December 2, 2018 07:57 pm", "Headline": "වල්ලපට්ටා තොගයක් රටින් පිට කරද්දි රේගුවට මාට්ටු", "News Content": "වල්ලපට්ටා තොගයක් නීතිවිරෝධී ලෙස ඩුබායි වෙත රැගෙන යමින් සිටි ශ්‍රී ලාංකික ගුවන් මගීන් දෙදෙනෙකු අද(02) දින දහවල් කටුනායක ගුවන් තොටුපොළේ දී ශ්‍රී ලංකා රේගුවේ ජෛව විවිධත්ව ආරක්ෂණ ඒකකයේ නිලධාරීන් පිරිසක් විසින් අත්අඩංගුවට ගෙන තිබේ. මොවුන් කොළඹ 10 සහ කොළඹ 12 යන ප්‍රදේශවල පදිංචි , 40 හැවිරිදි සහ 34 හැවිරිදි ව්‍යාපාරිකයෝ දෙදෙනෙකි. ඔවුන් අද දින දහවල් 12.55 ට ඩුබායි බලා පිටත්ව යන ශ්‍රී ලන්කන් ගුවන් සේවයේ යූ.එල්- 231 දරන ගුවන් යානය සඳහා කටුනායක ගුවන් තොටුපොළ වෙත පැමිණ තිබුණි. ඔවුන් දෙදෙනා විසින් රැගෙන විත් තිබූ විශාල ගමන් මලු දෙකක රුපියල් 40,08,250 (හතලිස් ලක්ෂ අට දහස් දෙසිය පනහක්) වටිනා කිලෝ ග්‍රෑම් 79 යි ග්‍රෑම් 250 ක් බර මෙම වල්ලපට්ටා තොගය සඟවා ගෙන සිටියදී රේගු නිලධාරීන් විසින් අත්අඩංගුවට ගෙන තිබේ. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , රේගු අධිකාරීවරුන් කිහිප දෙනෙක් පරීක්ෂණ පවත්වයි.", "URL": "https://sinhala.adaderana.lk/news.php?nid=100158", "Category": null, "Parent URL": null}