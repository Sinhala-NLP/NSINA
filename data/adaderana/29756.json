{"Source": "Adaderana", "Timestamp": "December 6, 2012 03:32 pm", "Headline": "ප්‍රමිතියෙන් තොර උපකරණ සැපයූවන් අසාදු ලේඛනයට", "News Content": "සබරගමුව පළාතේ රෝහල්වලට නිසි ප්‍රමිතියකින් තොරව වෛද්‍ය සහ සෙසු උපකරණ සැපයූ සැපයුම්කරුවන් අසාදු ලේඛනයට ඇතුළත් කරන ලෙස පළාත් ප්‍රධාන අමාත්‍ය මහීපාල හේරත් මහතා නියෝගකර තිබේ. කරවනැල්ල මූලික රෝහලේ කාර්යය මණ්ඩලය සමග පැවති සාකච්ඡාවකින් අනතුරුව සබරගමු පළාත් සෞඛ්‍ය සේවා අධ්‍යක්ෂවරයාට ප්‍රධාන අමාත්‍යවරයා විසින් මෙම නියෝගය ලබා දී ඇති බව සඳහන්ය. කරවනැල්ල රෝහලට ලබාදී තිබූ රුපියල් ලක්ෂ 110 ක් පමණ වටිනා ජීවානුහරණ පහසුකම් සහිත රෙදි පවිත්‍ර කිරීමේ ඒකකය සේවයට යොදවා මාස කිහිපයක් ඇතුළත අක්‍රිය වූ බව රෝහල් බලධාරීන් මහීපාල හේරත් ප්‍රධාන අමාත්‍යවරයා වෙත දැනුම් දී ඇත. මේ සම්බන්ධයෙන් අදාළ සැපයුම්කරුවන් දැනුවත් කළ ද ඔවුන් එය යථා තත්ත්වයට ගෙන ඒමට කටයුතු නොකළ බව රෝහල් බලධාරීන් පවසයි. ඒ අනුව අදාළ සැපයුම්කරු ඇතුළු සබරගමු පළාතේ රෝහල් සඳහා උපකරණ සැපයීමේ දී චෝදනා එල්ල වී ඇති සියලුම සැපයුම්කරුවන් අසාදු ලේඛනගත කරන ලෙස ප්‍රධාන අමාත්‍යවරයා උපදෙස් ලබා දී තිබේ.", "URL": "https://sinhala.adaderana.lk/news.php?nid=29756", "Category": null, "Parent URL": null}