{"Source": "Adaderana", "Timestamp": "August 18, 2019 12:23 pm", "Headline": "මහවැලි ගඟට බිළි වු තරුණ ජීවිත 2ක්", "News Content": "මහියංගන-මහනුවර ප්‍රධාන මාර්ගයේ මහවැලි ගඟේ මහ පාලම අසල දිය නෑමට ගිය තරුණයන් දෙදෙනෙකු ජීවිතක්ෂයට පත්ව ඇත. විනෝද චාරිකාවක් යන අතරතුර මිතුරන් පිරිසක් එක්ව මෙසේ දිය නෑමට ගොස් ඇති ඉන් සිව් දෙනෙකු ඊයේ (17) සවස 5.30 ට පමණ දියේ ගිලීමෙන් අනතුරට ලක්ව ඇත. ඔවුන්ගෙන් දෙදෙනෙකු ජීවිතක්ෂයට පත්ව ඇති අතර අනෙක් දෙදෙනා මහියංගණ රෝහලේ දැඩි සත්කාර ඒකකයේ ප්‍රතිකාර ලබන බව වාර්තා වෙයි. සිද්ධියෙන් ජීවිතක්ෂයට පත්ව ඇත්තේ මහනුවර වත්තේගම නුවර තැන්න පාර අංක 97 පදිංචි ආර් එම් මාධව බණ්ඩාර හේරත් (17) හා වත්තේගම නුවර තැන්න පාර අංක 69 පදිංචි එම් ඒ ශාලිත විමුක්ති (21) නැමැති තරුණයින් දෙදෙනෙකි. අසාධ්‍ය තත්වයෙන් ප්‍රතිකාර ලබමින් සිටින්නේ අවුරුදු 16,19 වයස්වල පසුවන තරුණයින් දෙදෙනෙකි. බස් රථයකින් පැමිණි මෙම පිරිස ඊයේ (17) සවස මහවැලි ගඟේ මහියංගණ මහ පාලම අසල දියනාමින් සිටියදී දියේ ගිලී ඇති අතර ඒ අවස්ථාවේ එහි සිටි ප්‍රදේශවාසීහු හා මහියංගණ පොලීසියේ නිලධාරීහු පිරිසක් එක්ව දියේ ගිලුණූ තරුණයින් සිව් දෙනා ගොඩගෙන මහියංගණ රෝහල වෙත රැගෙන ගොස් ඇත. සිද්ධිය සම්බන්ධයෙන් මහියංගන පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=116830", "Category": null, "Parent URL": null}