{"Source": "Adaderana", "Timestamp": "August 11, 2014 02:38 pm", "Headline": "අනුරපුර ලොකු දොස්තරට සිතාසි", "News Content": "සනීපාරක්ෂාවට අහිතකර අයුරින් අනුරාධපුර ශික්ෂණ රෝහලේ ආපන ශාලාව පවත්වාගෙන යාමට අවසර ලබාදුන් බවට චෝදනා ලැබ සිටින අනුරාධපුර ශික්ෂණ රෝහලේ අධ්‍යක්ෂකවරයාට අධිකරණය හමුවේ පෙනී සිටින ලෙස සිතාසි නිකුත් කර තිබේ. අනුරාධපුර අතිරේක මහේස්ත්‍රාත් නදිකා පියරත්න මහත්මිය විසින් රෝහල් අධ්‍යක්ෂවරයාට ලබන 22 වනදා අධිකරණය හමුවේ පෙනී සිටින ලෙසට එම නියෝගය නිකුත් කර ඇත. අදාළ චෝදනාව සම්බන්ධයෙන් අද (11) අධිකරණය හමුවේ පෙනී සිටි ආපනශාලා කළමනාකරු රුපියල් ලක්ෂයක ශරිර ඇප මත මුදාහැරි බව අද දෙරණ අධිකරණ වාර්තාකරු සඳහන් කළේය. අනුරාධපුර ශික්ෂණ රෝහලේ ආපන ශාලාව අනුරාධපුර මහනගර සභාවේ අවසරයකින් තොරව, පවත්වාගෙන යාමට අවසර ලබාදීම හේතුවෙන් රෝහල් අධ්‍යක්ෂවරයාට චෝදනා එල්ල වී තිබේ.", "URL": "https://sinhala.adaderana.lk/news.php?nid=45277", "Category": null, "Parent URL": null}