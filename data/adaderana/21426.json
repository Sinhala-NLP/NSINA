{"Source": "Adaderana", "Timestamp": "January 16, 2012 05:27 pm", "Headline": " කෘත්‍යාධිකාරී මණ්ඩලයට බුද්ධිකගෙන් ලියුමක්-සමාවද..?නැද්ද..?", "News Content": "සිරිකොත පක්ෂ මූලස්ථානයට පහරදී අලාභහානි සිදුකිරීමේ ක්‍රියාවට සම්බන්ධ සියලුම පුද්ගලයන්ට එරෙහිව නෛතික හා පක්ෂ අභ්‍යන්තරික ක්‍රියා මාර්ග ගන්නා බව එක්සත් ජාතික පක්ෂය පවසයි. අද පැවති කෘත්‍යාධිකාරී මණ්ඩල රැස්වීමේදී මෙම යෝජනාව සම්මත කරගත් බව එක්සත් ජාතික පක්ෂයේ මධ්‍යම කාර්යාංශය විසින් නිකුත් කළ නිවේදනයක දැක්වෙයි. මේ සම්බන්ධයෙන් පාක්ෂිකයන් දැනුවත් කොට ඔවුන්ගේ ආධාරයෙන් හා උපකාරයෙන් කඩිනමින් සිරිකොත මන්දිරයේ ප්‍රතිසංස්කරණ කටයුතු සිදුකිරිමට අපේක්ෂා කරන බව එහි දැක්වෙයි. එසේම කෘත්‍යාධිකාරී මණ්ඩල රැස්වීමෙන් අනතුරුව මාධ්‍ය වෙත අදහස් දක්වමින් එ.ජා.ප පාර්ලිමේන්තු මන්ත්‍රී රන්ජන් රාමනායක මහතා කියා සිටියේ දැනට කෘත්‍යාධිකාරී මණ්ඩලයෙන් නෙරපා සිටින බුද්ධික පතිරණ මන්ත්‍රීවරයා සමාව ඉල්ලා ලිපියක් යොමු කර ඇති බවයි. මෙසේ තමාගෙන් සිදුවූ වරදට සමාව ඉල්ලා අද කෘත්‍යාධිකාරී මණ්ඩලයට ලිපියක් යොමු කිරීමට බුද්ධික මන්ත්‍රීවරයා විසින් කටයුතු කර තිබීම අගය කරන බව හෙ‍තෙම සඳහන් කළේය. එහෙත් එ.ජා.ප පාර්ලිමේන්තු මන්ත්‍රීනි තලතා අතුකෝරල කියා සිටියේ සමාව ඉල්ලීමක් කිරීමට මන්ත්‍රීවරයා වරදක් කර නොමැති බවයි. එසේ වුවද බුද්ධික පතිරණ මහතා විසින් සිදුවූ දේට සිය කනගාටුව පළකොට ලිපියක් යොමුකර තිබුණු බව අතුකෝරාල මන්ත්‍රීවරිය පෙන්වා දුන්නාය.", "URL": "https://sinhala.adaderana.lk/news.php?nid=21426", "Category": null, "Parent URL": null}