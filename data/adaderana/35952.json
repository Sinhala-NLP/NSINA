{"Source": "Adaderana", "Timestamp": "July 20, 2013 04:45 pm", "Headline": "නිදි පෙති තොගය ගැන පරීක්ෂණයක් කරන්න", "News Content": "අවිස්සාවේල්ල කොස්ගමදී පුද්ගලයෙකු ළඟ තිබී සොයාගත් නිදි පෙති තොගය සම්බන්ධයෙන් පුළුල් පරීක්ෂණයක් සිදුකරන ලෙස සෞඛ්‍ය අමාත්‍ය මෛත්‍රිපාල සිරිසේන මහතා කොස්ගම පොලීසියට සහ ජාතික ඖෂධ අධිකාරියට උපදෙස් ලබා දී තිබේ. ජාතික විලවුන් උපකරණ හා ඖෂධ අධිකාරියට ලද තොරතුරක් අනුව එම අධිකාරියේ නිලධාරීන් පිරිසක් කොස්ගම පොලීසියේ නිලධාරීන්ගේ ද සහය ඇතිව කොස්ගම ප්‍රදේශයේ පෞද්ගලික ඔසු සැලක් වටලන ලදී. එහිදී රුපියල් ලක්ෂ 02ක් පමණ වටිනා නිදි පෙති තොගයක් නීති විරෝධී ලෙස ළඟ තබාගෙන සිටි පුද්ගලයෙකු ඊයේ රාත්‍රී අත්අඩංගුවට ගැනුණි. අත්අඩංගුවට ගත් සැකකරු ඖෂධ අලෙවි කිරීම හෝ පුද්ගලික ඔසු සැලකට ඖෂධ බෙදා හැරීම සම්බන්ධයෙන් හෝ කිසිදු සබඳතාවක් නොමැති අයෙකු බව සෞඛ්‍ය අමාත්‍යංශය සඳහන් කළේය. එමෙන්ම මෙරට පුද්ගලයෙකු සතුව තිබී සොයාගත් විශාලතම ඖෂධ තොගය ද මෙය වන බව ද සඳහන්ය. ඒ අනුව මේ තරම් විශාල ඖෂධ තොගයක් සපයන ලද්දේ කවුරුන් විසින් ද සහ එවැනි තොගයක් ළඟ තබා ගැනීමට හේතුව පිළිබඳව වහාම සොයා බලන ලෙසයිසෞඛ්‍ය අමාත්‍යවරයා අදාළ නිලධාරීන්ට උපදෙස් ලබා දී ඇත.", "URL": "https://sinhala.adaderana.lk/news.php?nid=35952", "Category": null, "Parent URL": null}