{"Source": "Adaderana", "Timestamp": "April 19, 2016 07:52 am", "Headline": "බංග්ලාදේශයේ මහබැංකු ගැහිල්ලට ශ්‍රී ලාංකිකයින් 8ක් ", "News Content": "බංග්ලාදේශ මහ බැංකුවේ මුදල් සොරාගැනීමේ සිද්ධියට සම්බන්ධ ශ්‍රී ලාංකිකයින් අට දෙනෙකු ඇතුළු පුද්ගලයින් විසි දෙනෙකු හඳුනාගෙන ඇති බව බංග්ලාදේශ පොලීසිය පවසයි. බංග්ලාදේශ මහ බැංකුවේ පරිගණක පද්ධතියට රහසිගතව ඇතුළු වී අමෙරිකානු ඩොලර් බිලියනකට අධික මුදලක් වෙනත් ගිණුම්වලට යොමුකිරීමේ සිද්ධියක් පසුගිය පෙබරවාරි මස 05 වන දින වාර්තාවිය. නිව්යෝර්ක්හි ෆෙඩරල් සංචිත ගිණුමෙන් මෙම මුදල් සොරාගෙන ඇති අතර අදාළ මුදල් පිලිපීනයේ සහ ශ්‍රී ලංකාවේ බැංකු ගිණුම් කිහිපයකට යොමුකර ඇති බවට වාර්තා වී තිබේ. ඒ අනුව සිදුකළ පරීක්ෂණවලට අනුව අදාළ සිද්ධිය සම්බන්ධයෙන් පුද්ගලයින් විසි දෙනෙකු හඳුනාගෙන ඇති බව බංග්ලාදේශ පොලීසිය ඊයේ ප්‍රකාශ කර ඇත. ඔවුන් අතර පිලිපීන ජාතිකයින් 12 දෙනෙකු සහ ශ්‍රී ලාංකිකයින් අට දෙනෙකු සිටින බව රොයිටර් පුවත් සේවය වාර්තා කරයි. අදාළ පුද්ගලයින් මෙම ජාවාරමට සම්බන්ධ වී ඇත්තේ කුමන ආකාරයෙන් ද යන්න මෙතෙක් බංග්ලාදේශ ආරක්ෂක අංශ විසින් අනාවරණය කර නොමැති බව වාර්තා වේ. කෙසේවෙතත් එම සිද්ධිය සම්බන්ධයෙන් සිදුකළ පරීක්ෂණවල වාර්තා පිලිපීනයට සහ ශ්‍රී ලංකාවට යොමුකර ඇති බව බංග්ලාදේශ ආරක්ෂක අංශ පවසයි. මෙම මුදල් ජාවාරම සම්බන්ධයෙන් අපරාධ පරීක්ෂණ දෙපාර්තමේන්තුව ද මේ වන විටත් පරීක්ෂණ ආරම්භ කර ඇති බව වාර්තා වේ.", "URL": "https://sinhala.adaderana.lk/news.php?nid=59294", "Category": null, "Parent URL": null}