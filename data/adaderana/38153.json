{"Source": "Adaderana", "Timestamp": "October 15, 2013 11:24 am", "Headline": "සියලු දෙනාගේ අදහස් සැලකිල්ලට ගෙන සමුළුව ගැන තීරණය කරනවා ", "News Content": "ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වීම තීරණය කරනු ලබන්නේ සියලු පාර්ශවවල අදහස් පිළිබඳ සැලකිලිමත් වීමෙන් අනතුරුව බව ඉන්දීය අග්‍රාමාත්‍ය ආචාර්ය මන්මෝහන් සිං මහතා පවසයි. එහිදි තමිල්නාඩු ජනතාවගේ හැඟීම් සම්බන්ධයෙන් වැඩි අවධානයක් යොමුකරන බව මන්මෝහන් සිං මහතා සඳහන් කරයි. ඉන්දීය ඩි.එම්.කේ.පක්ෂ ප්‍රධානී එම්.කරුණානිධි විසින් ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන ලෙසට යොමුකළ ලිපියක් සම්බන්ධයෙන් ප්‍රතිචාර දක්වමින් ඉන්දීය අග්‍රාමාත්‍යවරයා මේ බව සඳහන් කර තිබේ. ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය සමුළුව ඉන්දියාව වර්ජනය කළ යුතු බව පවසමින් ඉන්දීය දෙමළ ජාතික විමුක්ති සංගමයේ ප්‍රධාන ලේකම් ත්‍යාගු විසින් පසුගිය පළමු වැනිදා සිට මාරාන්තික උපවාසයක ද නිරත විය. ඒ පිළිබඳ අවධානය යොමුකර ඇති ඉන්දීය අග්‍රාමාත්‍යවරයා ඩී.එම්.කේ පක්ෂ නායකයා වෙත දැනුම් දී ඇත්තේ අදාළ උපවාසය අවසන් කිරීම සඳහා මැදිහත් වී කටයුතු කරන ලෙසයි.", "URL": "https://sinhala.adaderana.lk/news.php?nid=38153", "Category": null, "Parent URL": null}