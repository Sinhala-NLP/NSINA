{"Source": "Adaderana", "Timestamp": "December 24, 2013 06:56 am", "Headline": "දිසා වෛද්‍යවරයාගේ එන්නතින් පසු එක් දරු මව මරුට", "News Content": "කල්පිටිය දිසා වෛද්‍ය නිලධාරීවරයා තම පුද්ගලික සායනයේදී පවුල් සැලසුම් එන්නතක් ලබාදුන් කාන්තවක සිහිසුන්ව පුත්තලම මුලික රෝහලට ඇතුළත් කිරීමෙන් පසුව මිය ගොස් තිබේ. ඊයේ(23) දින රාත්‍රීයේ මෙම මරණය සිදුවී ඇති බව අද දෙරණ වාර්තාකරු පවසයි. මිය ගොස් ඇත්තේ කල්පිටිය - වන්නි මුන්දලම පදිංචිව සිටි මරිය සරෝජනී ගෝමස් (24) නම් වු එක්දරු මවකි. මිය ගොස් ඇති කාන්තාවට මාස 03 ක කුඩා දරුවෙක් සිටින අතර කල්පිටිය අක් අක්ෂා හන්දියේ පවත්වා ගෙන යන පුද්ගලික වෛද්‍ය ප්‍රතිකාර මධ්‍යස්ථානයකින් මෙම කාන්තාව ඊයේ රාත්‍රීයේ පවුල් සැලසුම් එන්නතක් ලබා ගෙන ඇත. පසුව සිහිසුන් තත්ත්වයට පත්වු ඇය කල්පිටිය දිසා රෝහලටත්,එතනින් පුත්තලම මුලික රෝහලට ඇතුළත් කළත් මිය ගොස් තිබේ. මරණයට හේතුව මෙතෙක් අනාවරණය වී නැත. පශ්චාත් මරණ පරීක්ෂණය පැවැත්වීමට නියමිතව ඇත.", "URL": "https://sinhala.adaderana.lk/news.php?nid=39814", "Category": null, "Parent URL": null}