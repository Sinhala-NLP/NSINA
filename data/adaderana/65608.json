{"Source": "Adaderana", "Timestamp": "November 1, 2016 09:00 am", "Headline": "යාපනය සරසවියේ ගැටලු ගැන අද විශේෂ සාකච්ඡාවක්", "News Content": "යාපනය විශ්වවිද්‍යාලයේ පවතින ගැටලු සම්බන්ධයෙන් ජනාධිපතිවරයාගේ ප්‍රධානත්වයෙන් විශේෂ සාකච්ඡාවක් අද දිනයේ පැවැත්වීමට සැලසුම් කර තිබේ.නැවත පදිංචි කිරීමේ පුනරුත්ථාපන සහ හින්දු ආගමික කටයුතු අමාත්‍ය ඩී.එම්.ස්වාමිනාදන් මහතා සඳහන් කළේ අද පෙරවරුවේ මෙම සාකච්ඡාව පැවැත්වෙන බවයි.යාපනය විශ්වවිද්‍යාලයේ ශිෂ්‍ය සංගම් නියෝජිතයින් සමග ජනාධිපතිවරයා, අග්‍රාමාත්‍යවරයා මෙන්ම විපක්ෂ නායකවරයා ද මෙම සාකච්ඡාව සඳහා සහභාගී වනු ඇත.යාපනය විශ්වවිද්‍යාලයේ අධ්‍යයන කටයුතු අඛණ්ඩව සිදුකරගෙන යාමට අවශ්‍ය ක්‍රියාමාර්ග ගැනීම මෙම සාකච්ඡාවේ අරමුණ බව ඩී.එම්.ස්වාමිනාදන් අමාත්‍යවරයා පවසයි.ඊයේ දිනයේ දී යාපනය විශ්වවිද්‍යාලයේ සිසුන් විසින් විශ්වවිද්‍යාලයේ ගේට්ටු වසා දමා විරෝධතාවල නිරත වූ අතර අදාළ සාකච්ඡාව අද දිනයේ ලබාදීමට එකඟවීමත් සමග එම විරෝධතා නැවැත්වීමට සිසුන් පියවර ගත්තේය.", "URL": "https://sinhala.adaderana.lk/news.php?nid=65608", "Category": null, "Parent URL": null}