{"Source": "Adaderana", "Timestamp": "December 12, 2013 01:16 pm", "Headline": "7%න් සෑහීමට පත්වෙන්න බෑ - ඇමතිට අභියෝගයක්", "News Content": "පුද්ගලික බස් ගාස්තු 7% න් වැඩිවීම ප්‍රමාණවත් නොවන බැවින් නීතිමය ක්‍රියාමාර්ග ගත් බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. ඒ අනුව අධිකරණයෙන් 10% ක් දක්වා බස් ගාස්තු වැඩි කිරීමට හැකිවන සේ සාධාරණ තීන්දුවක් ලැබෙනු ඇතැයි තමන් අපේක්ෂා කරන බව හෙතෙම කියා සිටියේ අද(12) කොළඹ පැවති මාධ්‍ය හමුවකදීය. දක්ෂිණ අධිවේගයේ බස් ගාස්තුව රු.500 ක් බැවින් එක් ගමන් වාරයකට රු.20,000 ක් පමණ ලැබෙන බවත්, දිනකට ගමන් වාර 4ක් යන බැවින් රු.80,000 ක පමණ මුදලක් ලැබෙන බවත්,එයින් ඉන්ධන ගාස්තු,රියදුරු හා කොන්දොස්තරවරුන්ට ගෙවන වැටුප් ආදිය හැරුණාම රු.10,000 ක පමණ ශුද්ධ ලාභයක් ලැබෙන බවත් ඔහු සඳහන් කළේය. එසේ වුවද සාමාන්‍ය බස් රථ ධාවනයෙන් එවැනි හෝ ලාභයක් අත් නොවන බවත්, සුඛෝප භෝගී/අධි සුඛෝප භෝගී/අර්ධ සුඛෝප භෝගී ලෙස වෙන්කිරීමත්, නිසි ඒකාබද්ධ කාලසටහනක් ක්‍රියාත්මක නොවීමත්, කප්පම් ගැනීම් නිසාත් බස් කර්මාන්තය පාඩු ලබන බව විජේරත්න මහතා අවධාරණය කළේය. තමන් 10%ක බස් ගාස්තු වැඩිවීමක් ඉල්ලා සිටිනුයේ මගී ජනතාව තලා පෙලා දැමීමට නොව බස් කර්මාන්තය නඟා සිටුවීමට බවද ඔහු කියා සිටියේය. පසුගිය වසර 5ක පමණ කාලය දෙස හැරී බැලීමේදී මගී ජනතාව 20%ක පමණ අඩුවක් දක්නට ලැබෙන බවත්, මේ ආකාරයෙන් අඛණ්ඩව පැවතුණහොත් 2020 වන විට බස් කර්මාන්තය මුළුමනින්ම නැතිවී යනු ඇති බවටත් හෙතෙම අනතුරු ඇඟවූවේය. මෙම තත්ත්වයට ආණ්ඩුව මුළුමනින්ම වග කිව යුතු බවත්, මෙවර අයවැයෙන් හෝ බස් කර්මාන්තය නඟා සිටුවීම සඳහා කිසිදු ක්‍රියා මාර්ගයක් ගෙන නැති බවත් බස් හිමියන්ගේ සංගමයේ සභාපතිවරයා චෝදනා කළේය. ජාතික ගමනා ගමන කොමිෂන් සභාවේ අනුදැනුම යටතේ පවත්නා බස් සංගම්වලින් කප්පම් ගැනීමත් පුද්ගලික බස් කර්මාන්තය කඩා වැටීමට හේතුවී ඇති බවත්, ඒ පිළිබඳ තමන් ආරක්ෂක ලේකම්වරයා දැනුවත් කර ඇති බවත්, කොළඹ-බදුල්ල බස් රථ වලින් පමණක් දිනකට රු.300 බැගින් කප්පම් ගන්නා බවත් ඔහු පෙන්වා දුන්නේය. මේ ආකාරයට රට පුරා පුද්ගලික බස් රථවලින් දිනකට ලක්ෂ 4ක් පමණද,මසකට කෝටි 1යි ලක්ෂ 20 ක් පමණද, කප්පම් ලෙස ගෙවිය යුතුව ඇති බවත්, ඒ පිළිබඳ පොලීසියට කට උත්තර පවා දී ඇති වුවත්, අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කර ඇතත් මේ වනතුරුත් කිසිදු ක්‍රියාමාර්ගයක් ගෙන නොමැති බවත් ඔහු සඳහන් කළේය. මේ ආකාරයේ කප්පම් ගෙවීමට සිදුව ඇති බැවින් 10%ක් නොව නිසියාකාරව පවසන්නේනම් 15%ක් න් පමණ පුද්ගලික බස් ගාස්තු වැඩි විය යුතුව ඇති බව ඔහු අවධාරණය කළේය. මෙම තත්ත්වයට පුද්ගලික ප්‍රවාහන අමාත්‍යංශය වගකිව යුතු බවත්, බස් රථවලට මාර්ග බල පත්‍ර ලබාදීමේ නිසි ක්‍රමවේදයක් තිබුණත් ඒවා ක්‍රියාත්මක වන්නේ නීතියට පිටින් බවත්, විනිවිද භාවයකින් යුතුව ප්‍රසිද්ධියේ ටෙන්ඩර් කැඳවූයේ කවදාද යන්න හෙළිකරන ලෙස තමන් අමාත්‍යවරයාට අභියෝග කරන බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39528", "Category": null, "Parent URL": null}