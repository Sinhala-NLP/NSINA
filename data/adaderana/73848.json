{"Source": "Adaderana", "Timestamp": "June 2, 2017 06:05 pm", "Headline": " රන් භාණ්ඩ කොල්ල කෑ  පොලිස් පරීක්ෂක 07 තෙක් රිමාන්ඩ්", "News Content": "බොරැල්ල පොලිසියේ රථ වාහන අංශය භාර ස්ථානාධිපතිවරයා ලෙස කටයුතු කළ පොලිස් පරික්ෂකවරයා ලබන 07 වනදා දක්වා රක්ෂිත බන්ධනාගාර ගත කර තිබේ. අකුණු සන්නායක තොගයක් සහ රුපියල් ලක්ෂ පහ හමාරක් වටිනා රන් භාණ්ඩ තොගයක් කොල්ලකෑමේ සිද්ධියක් සම්බන්ධයෙන් චෝදනා එල්ල වී තිබූ අදාළ පොලිස් නිළධාරියා අධිකරණයට බාරවීමෙන් අනතුරුව රක්ෂිත බන්ධනාගාර ගත කෙරුණි.බස්නාහිර පළාත් සභා මන්ත්‍රී රොයිස් ප්‍රනාන්දු මහතාට අයත් මෙම භාණ්ඩ තොගය අලෙවි කිරීම සඳහා ඔහුගේ සේවකයින් දෙදෙනෙකු කොළඹට රැගෙන එමින් සිටි අවස්ථාවේ එම කොල්ලකෑම සිදුව ඇති බව සඳහන්ය.අදාළ භාණ්ඩ රැගෙන එමින් තිබූ වාහනය පරික්ෂා කරන මුවාවෙන් පොලිස් නිළධාරින් තිදෙනෙකු ඇතුළු 08 දෙනෙකු මෙම කොල්ලකෑම සිදු කර ඇති බවට පරික්ෂණවලදී අනාවරණය වී තිබේ. පරික්ෂණ සිදු කරන කොළඹ දකුණ නීතිය බලගැන්වීම් ඒකකය සිද්ධිය සම්බන්ධයෙන් සැකකරුවන් සිව් දෙනෙකු මිට පෙර අත්අඩංගුවට ගෙන තිබූ අතර ඔවුන් ලබන 16 වනදා දක්වා රක්ෂිත බන්ධනාගාර ගත කෙරුණි. සැකකාර පොලිස් පරික්ෂකවරයා ලබන 07 වනදා හඳුනාගැනීමේ පෙරට්ටුවකට ඉදිරිපත් කරන ලෙසද කොළඹ මහේස්ත්‍රාත් අධිකරණය නියෝග කර තිබේ.", "URL": "https://sinhala.adaderana.lk/news.php?nid=73848", "Category": null, "Parent URL": null}