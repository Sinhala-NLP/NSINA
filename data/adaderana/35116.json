{"Source": "Adaderana", "Timestamp": "June 21, 2013 11:04 am", "Headline": "  ඉන්දීය ආරක්ෂක උපදේශක හා ජනපති අතර හමුවක්", "News Content": "ඉන්දීය ජාතික ආරක්ෂක උපදේශක ශිවසංකර් මෙනන් මහතා ජනාධිපති මහින්ද රාජපක්ෂ මහතා හමුවී සාකච්ඡා කිරීමට නියමිතව තිබේ. 13 වැනි ව්‍යවස්ථා සංශෝධනයෙන් ලබාදී ඇති ඉඩම් හා පොලිස් බලතල සම්බන්ධයෙන් ශ්‍රී ලංකා රජයේ හා දේශපාලන පක්ෂවල ස්ථාවරය ගැන පසුගිය දින කිහිපයේදී ඉන්දියාවේ සංචාරයක නිරත වූ 6 දෙනෙකුගෙන් සමන්වති ද්‍රවිඩ ජාතික සන්ධාන නියෝජිතයින් සාකච්ඡා කර ඇත. එහිදී මෙම ගැටලුව ගැන සාකච්ඡා කිරීමට ඉන්දීය ජාතික ආරක්ෂක උපදේශකවරයා ජනාධිපති මහින්ද රාජපක්ෂ මහතා හමුවීමට පැමිණෙන බව ප්‍රකාශ කළේ යැයි ද්‍රවිඩ ජාතික සන්ධානයේ පාර්ලිමේන්තු මන්ත්‍රී සෙල්වම් අඩෙයිකලනාදන් මහතා පවසා තිබේ. අඩෙයිකලනාදන් මහතා ඉන්දීය මාධ්‍ය ආයතනයකට මේ බව පවසා ඇති අතර ඔහුගේ ප්‍රකාශයට අනුව ශිවසංකර් මෙනන් මහතා ජූලි මස මැද භාගයේදී ශ්‍රී ලංකාවට පැමිණෙනු ඇත. මේ අතර ඉන්දීය රජයේ තොරතුරුවලට අනූව මෙනන් මහතා එම සංචාරයේදී ශ්‍රී ලංකාවේ බලධාරීන් මෙන්ම මාලදිවයිනේ බලධාරීන් ද හමුවී සාකච්ඡා කිරීමට නියමිතය. මුහුදු සීමාවේ ආරක්ෂාව ගැන රටවල් තුනේම බලධාරීන් එහිදී සාකච්ඡා කිරීමට නියමිත බව සඳහන්ය. ඉන්දීය ආරක්ෂක උපදේශකවරයා ජනපති මහින්ද රාජපක්ෂ, ආරක්ෂක ලේකම් ගෝඨාභය රාජපක්ෂ හා විපක්ෂයේ දේශපාලන පක්ෂ නායකයින් හමුවී ඒ අනුව සාකච්ඡා කරනු ඇත. ඉන්දීය ආරක්ෂක උපදේශකවරයාගේ සංචාරයෙන් පසු ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා ද මෙරට සංචාරය කරනු ඇති බව ද්‍රවිඩ ජාතික සන්ධානයේ සෙල්වම් අඩෙයිකලනාදන් මහතා පවසා තිබේ.", "URL": "https://sinhala.adaderana.lk/news.php?nid=35116", "Category": null, "Parent URL": null}