{"Source": "Adaderana", "Timestamp": "December 19, 2010 09:03 am", "Headline": "පුද්ගලික අංශයටත් සතියකට දින දෙකක නිවාඩු යෝජනාවක්", "News Content": "පෞදිගලික අංශයේ සේවකයින්ට ද සතියට දින දෙකක් නිවාඩු ලබා දීමට යෝජනාවක් ඉදිරිපත් වී ඇති බව කම්කරු හා කම්කරු සබඳතා අමාත්‍යාංශය පවසයි. කම්කරු හා කම්කරු සබඳතා අමාත්‍යාංශයේ ලේකම් උපාලී විජේවීර මහතා කියා සිටියේ ලබන 21 වැනි දින පැවැත්වෙන ජාතික කම්කරු උපදේශක සභාවේ දී මෙම යෝජනාවලිය සම්බන්ධයෙන් සාකච්ඡා කිරීමට බලාපොරොත්තු වන බවයි. සතියකට වැඩ කරන පැය 45 ක කාලය දිනකට පැය 9 බැගින් වැඩ කරමින් දින පහක් වැඩ කරන දින ලෙස නම් කිරීමට යෝජණා කරන බව කම්කරු හා කම්කරු සබඳතා අමාත්‍යාංශයේ ලේකම් උපාලී විජේවීර මහතා කියා සිටියේය. එහි අදහස ඉරිදා හා සෙනසුරාදා පමණක් නිවාඩු දින දෙක ලෙස සැලකීම නොවන බවද,සතියේ ඕනෑම දින දෙකක් නිවාඩු ගැනීමට හැකිවන පරිදි එය සැකසෙන බවද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12951", "Category": null, "Parent URL": null}