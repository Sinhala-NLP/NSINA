{"Source": "Adaderana", "Timestamp": "June 30, 2014 05:47 am", "Headline": "අලුත්ගම ගැටුමේ අගතියට පත් අයට නොමිලේ නීති ආධාර", "News Content": "අලුත්ගම සහ බේරුවල ඇති වූ සිද්ධීන් සම්බන්ධයෙන් සිදුකෙරෙන නීතිමය කටයුතු සඳහා ඍජුව මැදිහත්වීමට ශ්‍රී ලංකා නීතිඥ සංගමය තීරණය කර තිබේ. පසුගියදා අලුත්ගම සහ බේරුවල යන ප්‍රදේශවල සිදුවු සිද්ධීන් පිළිබඳ සොයා බැලීම සඳහා ශ්‍රී ලංකා නීතිඥ සංගමයේ කණ්ඩායමක් ඊයේ පස්වරුවේ එම ප්‍රදේශ වල සංචාරයක නිරතව ඇති බව සඳහන්ය. ශ්‍රී ලංකා නීතිඥ සංගමයේ සභාපති නීතිඥ උපුල් ජයසුරිය මහතාගේ ප්‍රධානත්වයෙන් යුත් නීතිඥයින් 30 දෙනෙකුගෙන් යුත් කණ්ඩායමක් මේ සඳහා එක්ව සිටි බව වාර්තා වේ. මෙම කණ්ඩායම අදාළ ප්‍රදේශ වල සංචාරය කිරිමෙන් අනතුරුව එම ජනතාව මුණගැසි ඔවුන්ගෙන් ප්‍රකාශයන් සටහන් කරගෙන තිබේ. අනතුරුව අදාළ කරුණු පිළිබඳව විශ්ලේෂණයක නිරතවීමෙන් අනතුරුව ඉදිරි නඩු විභාග සඳහා සහභාගි වීමට නීතිඥ සංගමය තීරණය කර ඇති බව වාර්තා වේ. මෙහිදි අගතියට පත් සියලුම පාර්ශවයන් වෙනුවෙන් නොමිලේ නීති ආධාර සැපයීමට ද ශ්‍රී ලංකා නීතිඥ සංගමය තීරණය කර තිබේ. මේ අතර අදාළ සිද්ධිය සම්බන්ධයෙන් සිදුකළ පරීක්ෂණ පිළිබඳව ගැටළු පවතින බව ද ශ්‍රී ලංකා නීතිඥ සංගමයේ විධායක කමිටු සාමාජිකයෙක් අද දෙරණ ට කියා සිටියේය. ඒ අනුව එම පරීක්ෂණ කටයුතු පිළිබඳවත් නැවත සොයාබැලීමට නීතිඥ සංගමය මෙහිදි තීරණය කළ බව එම සාමාජිකයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=44306", "Category": null, "Parent URL": null}