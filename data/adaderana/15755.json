{"Source": "Adaderana", "Timestamp": "April 28, 2011 10:21 am", "Headline": "ආපදා අවම කිරීමට ව්‍යාපෘති දෙකක් ", "News Content": "මෙරටට බලපාන ආපදා තත්ත්වයන් අවම කිරීම සඳහා ව්‍යාපෘති දෙකක් ක්‍රියාත්මක කිරීමට ආපදා කළමනාකරණ අමාත්‍යාංශය පියවරගෙන තිබේ. දිවයිනේ ප්‍රදේශ රැසක නිරන්තරයෙන් ඇතිවන නාය යෑම් අවම කිරීම මෙහි මූලික අරමුණ බව ආපදා කළමනාකරණ අමාත්‍ය මහින්ද අමරවීර මහතා ප්‍රකාශ කළේය. නාය යෑම් අවම කිරීමේ ව්‍යාපෘතිය සඳහා අමෙරිකානු ඩොලර් මිලියන පනහක මුදලක් ලබාදී ඇත. ඊට අමතරව කාලගුණ විද්‍යා දෙපාර්තමේන්තුව නවීකරණය කිරීම සඳහා ද විශේෂ වැඩපිළිවෙළක් ක්‍රියාත්මක කිරීමට නියමිතය. ඒ සඳහා අමෙරිකානු ඩොලර් මිලයන 12 ක් ලබාදීමට කටයුතු කරන බව මහින්ද අමරවීර අමාත්‍යවරයා ප්‍රකාශ කළේය. මීට අමතරව ස්ථාපිත කර ඇති සුනාමි අනතුරු ඇඟවීමේ පද්ධති 52 ට අමතරව නව පද්ධති 25 ක් ස්ථාපිත කිරීමට ද කටයුතු කරන බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15755", "Category": null, "Parent URL": null}