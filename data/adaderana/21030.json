{"Source": "Adaderana", "Timestamp": "December 29, 2011 03:03 pm", "Headline": "මන්නාරම -ත්‍රිකුණාමලය මුහුදේ යාත්‍රා කිරීමෙන් වළකින්න", "News Content": "මන්නාරම සිට යාපනය හරහා ත්‍රිකුණාමලය දක්වා නොගැඹුරු සහ ගැඹුරු මුහුදු ප්‍රදේශයේ තවදුරටත් යාත්‍රා කිරීමෙන් වළකින ලෙස කාලගුණ විද්‍යා දෙපාර්තමේන්තුව ධීවර හා නාවික ප්‍රජාවට දැනුම් දෙයි. බෙංගාල බොක්ක ප්‍රදේශයේ පවතින තේන් සුළි කුණාටුව අද(29) උදෑසන වන විට යාපනයේ සිට කිලෝමීටර් 350 ක් පමණ ඊසාන දෙසින් පැවතීම ඊට හේතුව බව කාලගුණ විද්‍යා දෙපාර්ත‍මේන්තුව පෙන්වාදෙයි. සුළි කුණාටුව හේතුවෙන් දිවයිනේ උතුරු සහ වයඹ වෙරළ ආශ්‍රිතව මුහුදු ජලය සුළු වශයෙන් ගොඩබිමට පැමිණීමේ තත්ත්වයක් සිදුවිය හැකි බව ද එම දෙපාර්තමේන්තුව පවසයි. කෙසේවෙතත් තේන් සුළි කුණාටුව එහි කේන්ද්‍රයේ සිට ඉන්දියාවේ නැගෙනහිර වෙරළ දෙසට ගමන් කරමින් පවතින බව කාලගුණ විද්‍යා දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=21030", "Category": null, "Parent URL": null}