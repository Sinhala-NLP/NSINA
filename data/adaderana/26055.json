{"Source": "Adaderana", "Timestamp": "July 25, 2012 01:12 pm", "Headline": "ඇමති රිෂාඩ් බදියුදීන් අත්අඩංගුවට ගන්නැයි ඉල්ලා අදත් උද්ඝෝෂණ", "News Content": "මන්නාරම මහේස්ත්‍රාත්වරයාට තර්ජනය කිරීමේ සහ අධිකරණ සංකීර්ණයට ප්‍රහාර එල්ල කිරීමේ සිදුවීම හෙළාදකිමින් අලුත්කඩේ අධිකරණ සංකීර්ණයේ නීතීඥයින් පිරිසක් විරෝධතා ව්‍යාපාරයක නිරත වී තිබේ. පසුගියදා අමාත්‍ය රිෂාඩ් බදියුදීන් මහතා විසින් මන්නාරම් මහේස්ත්‍රාත්වරයාට තර්ජනය කළ බවට හා මහේස්ත්‍රාත් අධිකරණයට කිසියම් පිරිසක් මෙහෙයවමින් ප්‍රහාරයක් එල්ල කළ බවට වාර්තා විය. මෙම සිදුවීමට විරෝධය පළ කරමින් මීට ප්‍රථමයෙන් නීතීඥ සංගමය විසින් වෘත්තීය ක්‍රියාමාර්ගයක් ද අනුගමනය කරන ලදී. කෙසේ වෙතත් මේ වනතුරුත් චෝදනා ලබා ඇති අමාත්‍යවරයාට එරෙහිව ක්‍රියාමාර්ගයක් නොගැනීම හේතුවෙන් අද (25) දින අලුත්කඩේ උසාවි සංකීර්ණය ඉදිරිපිට මෙම විරෝධතා ව්‍යාපාරය සංවිධානය කර තිබුණු බව අද දෙරණ අධිකරණ වාර්තාකරු සඳහන් කරයි. විරෝධතාකරුවන් අධිකරණ සංකීර්ණය ඉදිරිපිට ප්‍රධාන මාර්ගාය අවහිර වන‍සේ විරෝධතාවයේ නියැලීම හේතුවෙන් අධික රථවාහන තදබදයක් ද නිර්මාණය වී ඇති බව අප වාර්තාකරු වැඩිදුරටත් කියා සිටියි. මේ අතර මෙම සිද්ධිය සම්බන්ධයෙන් අභියාචනාධිකරණය හමුවේ පෙත්සම් 7ක් ඉදිරිපත් කරන බව ජ්‍යේෂ්ඨ නීතීඥ ගුණරත්න බණ්ඩාර මහතා සඳහන් කළේය. අලුත්කඩේ අධිකරණ සංකීර්ණය ඉදිරිපිට පැවති විරෝධතාවයෙන් අනතුරුව මාධ්‍යට අදහස් දක්වමින් නීතීඥවරයා මේ බව පැවසුවේය.", "URL": "https://sinhala.adaderana.lk/news.php?nid=26055", "Category": null, "Parent URL": null}