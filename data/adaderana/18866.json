{"Source": "Adaderana", "Timestamp": "September 21, 2011 11:08 am", "Headline": "දුම්රිය අනතුරෙන් මිය ගිය ප්‍රංශ ජාතිකයා වෙනුවෙන් එක් ලක්ෂ පනස් දහසක්", "News Content": "අලව්වේ සිදු වූ දුම්රිය අනතුරෙන් මිය ගිය ප්‍රංශ ජාතිකයා වෙනුවෙන් ඔවුන්ගේ ඥාතීන්‍ට රුපියල් එක්ලක්ෂ පනස් දහසක වන්දි මුදලක් ගෙවීමට දුම්රිය දෙපාර්තමේන්තුව තීරණය කර තිබේ. දුම්රිය සාමාන්‍යාධිකාරි බී.බී.පී ආරියරත්න මහතා කියා සිටියේ අදාළ වන්දි මුදල ප්‍රංශ තානාපති කාර්යාල ඔස්සේ ලබා දීමට කටයුතු යොදා ඇති බවයි. මේ අතර අනතුරෙන් තුවාල ලබා තවදුරටත් රෝහල් ගතව සිටින පුද්ගලයින් සම්බන්ධයෙන් දුම්රිය දෙපාර්තමේන්තුව මඟින් තොරතුරු ලබා ගනිමින් සිටින බව ද ඔහු කියා සිටියේය‍. දුම්රිය දෙපාර්තමේන්තුවේ නීතී රෙගුලාසි වලට අනුව තුවාල ලැබූවන්ට ද වන්දි මුදල් ලබා දීම සඳහා කටයුතු කරන බව ආරියරත්න මහතා පැවසුවේය. දුම්රිය අනතුරින් මිය ගිය දුම්රිය රියදුරාගේ අවමංගල්‍ය කටයුතු ඊයේ පස්වරුවේ සිදුකර ඇති අතර අනතුරින් මිය ගිය දුම්රිය සහයකයාගේ අවමංගල්‍ය කටයුතු අද සිදු කිරීමට නියමිතව තිබේ. ඔවුන්ගේ අවමංගල්‍ය කටයුතු වෙනුවෙන් රුපියල් විසි දහස බැගින් ලබා දීමට දුම්රිය දෙපාර්තමේන්තුව කටයුතු කළ බව දුම්රිය සාමාන්‍යාධිකාරි බී.බී.පී ආරියරත්න මහතා කියා සිටියේය. කෙසේ වුවත් මිය ගිය දුම්රිය සේවකයින් දෙදෙනා වෙනුවෙන් වන්දි මුදල් ලබා දීම පිළිබඳ තීරණය කෙරෙන්නේ මේ වන විට පැවැත්වෙන පරීක්ෂණයේ නිර්දේශ ලැබීමෙන් අනතුරුවයි. මේ අතර අනතුරට ලක් වූ දුම්රිය අධිකරණ නියෝගයක් මත වැඩිදුර පරීක්ෂණ සඳහා අනතුර සිදු වූ ස්ථානයේම තැබීමට පියවර ගෙන තිබේ.", "URL": "https://sinhala.adaderana.lk/news.php?nid=18866", "Category": null, "Parent URL": null}