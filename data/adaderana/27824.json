{"Source": "Adaderana", "Timestamp": "September 28, 2012 12:16 pm", "Headline": "මැදිහත් පාර්ශවකරුවෙක් වෙන්න සූදානම්", "News Content": "උසස් අධ්‍යාපන අමාත්‍යාංශය සහ විශ්ව විද්‍යාල ආචාර්යවරුන් අතර සම්මුතියකට එළඹීම සඳහා මැදිහත් පාර්ශවකරුවන් ලෙස සහය පළ කිරීමට සූදානම් බව මහනාහිමිවරුන් අවධාරණය කරයි. උසස් අධ්‍යාපන අමාත්‍යාංශය සහ විශ්ව විද්‍යාල ආචාර්යවරුන් අතර පවතින අර්බුදය හේතුවෙන් උසස් අධ්‍යාපනය සඳහා වරම් ලැබු දරු පිරිසකට බලවත් අසීරුතාවකට පත්වීමට සිදුව ඇති බව මල්වතු අස්ගිරි මහනාහිමිවරුන්ගේ අත්සනින් යුතුව නිකුත් කර ඇති නිවේදනයක දැක්වෙයි. උසස් පෙළ විභාගයට පෙනී සිටි සිසුන්ගේ පිළිතුරු පත් මේ දක්වා ඇගයීමට පියවර නොගැනීම හේතුවෙන් විශාල සිසු පිරිසකගේ වටිනා කාලය අපතේ යන බව ද උන්වහන්සේ පෙන්වාදෙයි. එබැවින් මාස 3 ක පමණ කාලයක් පවතින ගැටලූව විසඳා ගැනීමට පියවර ගන්නා ලෙස දෙපාර්ශවයෙන්ම කාරුණිකව ඉල්ලා සිටින බව ද මල්වතු අස්ගිරි මහනාහිමියන් පවසයි. උසස් පෙළ විභාගය සඳහා පෙනී සිටි භික්ෂූන් වහන්සේ සහ සිසු සිසුවියන් පිරිසක් මහනාහිමිවරුන් වෙත සන්දේශයක් ඉදිරිපත් කිරීමෙන් පසුව මෙම නිවේදනය නිකුත් කෙරිණි.", "URL": "https://sinhala.adaderana.lk/news.php?nid=27824", "Category": null, "Parent URL": null}