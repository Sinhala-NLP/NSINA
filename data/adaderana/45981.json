{"Source": "Adaderana", "Timestamp": "September 11, 2014 08:53 am", "Headline": "අදත් තැපැල් ඡන්දය දෙන්න පුළුවන්", "News Content": "ඌව පළාත් සභා ජන්ද විමසීමට අදාළව තැපැල් ජන්ද සලකුණු කිරීමට නොහැකි වු තැපැල් ජන්ද දායකයින් සදහා අද (11) දිනයේ ඒ සඳහා අවස්ථාව ලබා දී තිබේ. මැතිවරණ මහලේකම් කාර්යාලය සඳහන් කළේ පසුගිය 04 සහ 05 යන දින වල තැපැල් ජන්දය ප්‍රකාශ කිරීමට නොහැකිවු පුද්ගලයින්ට ඒ සඳහා අවස්ථාව හිමි වන බවයි. කාර්යාල වේලාව තුළ අදාළ දිස්ත්‍රික් මැතිවරණ කාර්යාල වල දී සහ කොළඹ මැතිවරණ මහලේකම් කාර්යාලයේ දී තැපැල් ජන්දය සලකුණු කිරීම සිදුකළ හැකිය. අද දිනය තුළ ද තැපැල් ජන්දය සලකුණු කිරීම සිදුනොකරන පුද්ගලයින් සඳහා තවත් අවස්ථාවක් ලබා නොදෙන බව මැතිවරණ මහලේකම් කාර්යාලය කියයි. මේ අතර ඌව පළාත් සභා ජන්ද විමසීමට අදාළව නිල ජන්ද දැන්වීම් පත්‍රිකා බෙදාහැරීමේ කටයුතු හෙට දිනයෙන් අවසන්වීමට නියමිතය. තැපැල් දෙපාර්තමේන්තුව සඳහන් කළේ මේ විට නිල ජන්ද දැන්වීම් පත්‍රිකා බෙදාහැරීමේ කටයුතු සියයට 85 ක් පමණ සිදුකර ඇති බවයි. නිල ජන්ද දැන්වීම් පත්‍රිකා නොලැබුණු කෙනෙක් වෙතොත් තම ප්‍රදේශයේ තැපැල් කාර්යාලයෙන් අනන්‍යතාව තහවුරු කර අදාළ පත්‍රිකා ලබාගත හැකිය. ලබන 20 වන දින දක්වා ඒ සඳහා අවස්ථාව පවතින බව තැපැල් දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=45981", "Category": null, "Parent URL": null}