{"Source": "Adaderana", "Timestamp": "May 31, 2017 03:05 pm", "Headline": "බන්ධනාගාර දෙපාර්තමේන්තුවේ ඉහළ තනතුරුවල වෙනසක්", "News Content": "බන්ධනාගාර දෙපාර්තමේන්තුවේ ඉහළ තනතුරුවල යම් වෙනසක් සිදු කිරීමට ඉදිරියේදි කටයුතු කරන බව බන්ධනාගාර ප්‍රතිසංස්කරණ අමාත්‍ය ඩී.එම්. ස්වාමිනාදන් මහතා පවසයි.අමාත්‍යවරයා පෙන්වා දෙන්නේ මෙරට සියළු බන්ධනාගාරවල තිබෙන තනතුරුවල ද යම් වෙනසක් සිදු කිරීම සිදුකළ යුතු බවය.මීගමුව බන්ධනාගාරයෙන් රැඳවියන් සිව්දෙනෙකු පැන යාමේ සිද්ධිය සම්බන්ධයෙන් කරුණු සොයා බැලීමට එම බන්ධනාගාරයේ නිරීක්ෂණයකට එක්වෙමින් අමාත්‍යවරයා මෙම අදහස් පළ කළේය.අමාත්‍යවරයා සඳහන් කළේ අදාළ රැඳවියන් බන්ධනාගාර තාප්පයේ සිදුරක් සාදා පැන යන අවස්ථාවේ රාජකාරියේ නිරතව සිටි බන්ධනාගාර නිලධාරීන් රාජකාරිය සිදුකළ ආකාරය පිළිබඳ තමා විමතියට පත්වන බවය.මෙම සිදුවීමේ සමස්ත වගකීම මීගමුව බන්ධනාගාරයේ සියළු නිලධාරීන් විසින් බාරගත යුතු බව ද අමාත්‍යවරයා එහිදී සඳහන් කළේය.රැඳවියන් පැන යාමේ සිද්ධියට බන්ධනාගාර නිලධාරීන්ගේ සම්බන්ධයක් ඇත්ද යන්න පිළිබඳ සැක සහිත බවත් ඒ පිළිබඳ කඩිනම් වාර්තාවක් ලබා ගැනීමට කටයුතු කරන බව අමාත්‍යවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=73781", "Category": null, "Parent URL": null}