{"Source": "Adaderana", "Timestamp": "March 23, 2010 05:04 pm", "Headline": "ඒකෝන් ගෙන්නන්න එපා", "News Content": "හිප් හොප් ගායන ශිල්පි ඒකෝන් ශ්‍රීලංකාවට ගෙන්වා පැවැත්වීමට නියමිත ප්‍රසංගය නොපැවැත්විය යුතු බව ජාතික සංඝ සම්මේලනය පවසයි. මෙම ගායන ශිල්පියාගේ ගීත ඇල්බම් වල අතිශය කාමුක දර්ශන නිරූපනය වන බවත්,ඔහුට ළමා අපයෝජන සිදු කළ බවට චෝදනා එල්ල වී ඇති බවත්,ඔහුගේ ඇතැම් ගීතයක බුදු දහමට නිගා දෙන අයුරින් බුදු පිළිමයක් අබියස ආලිංගනයේ යෙදෙන දර්ශන පවා ඇතුළත් බවත් ජාතික සංඝ සම්මේලනයේ උපදේශක පූජ්‍ය අතුරලියේ රතන හිමි පවසයි. මේ හේතුව නිසා මෙම ප්‍රසංගයට එරෙහිව රට තුළ දැඩ් විරෝධතාවයක් නිර්මාණය වෙමින් පවතින බවත්,මෙම ප්‍රසංගය පැවැත්වීම ශ්‍රීලංකාව වැනි ‍බෞද්ධ රටකට කිසිසේත්ම නොගැළපෙන බවත් අද පැවති මාධ්‍ය හමුවකට එක්වෙමින් උන්වහන්සේ කියා සිටියේය. එහෙත් ඒකෝන් ප්‍රසංගය නියමිත පරිදි පැවැත්වෙන බව එය සංවිධානය කරන ලද\"ප්ලැටිනම් එන්ටර්ටේට්මන්ට්\"හි අධ්‍යක්ෂ ලසන්ත සමරසිංහ මහතා පවසයි. අද දෙරණ කළ විමසීමකට පිළිතුරු දෙමින් ඔහු කියා සිටියේ ප්‍රසංගය පැවැත්වීමට සියලු කටයුතු මේ වන විටත් සූදානම් බවයි.", "URL": "https://sinhala.adaderana.lk/news.php?nid=7470", "Category": null, "Parent URL": null}