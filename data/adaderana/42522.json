{"Source": "Adaderana", "Timestamp": "April 14, 2014 05:31 am", "Headline": " පිය පුතුගේ ප්‍රහාරයෙන් විදුලි සේවකයින් රෝහලේ", "News Content": "ආණමඩුව - දළුවේගම ප්‍රදේශයේදී විදුලි බල මණ්ඩලයේ සේවකයින් දෙදෙනෙකුට පහර දුන් බව කියන පිය - පුතු දෙදෙනෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව ආණමඩුව පොලීසිය කියයි. ඊයේ (13) සවස මෙම පහර දීම සිදුවී ඇත. පහර කෑමට ලක්ව ඇත්තේ ආණමඩුව විදුලිය පාරිභෝගික සේවා මධ්‍යස්ථානයේ සේවය කරන දිසානායක මුදියන්සේලාගේ වසන්ත රත්නකුමාර සහ සුනිල් රාජපක්ෂ නම්වූ දෙදෙනෙකි. තුවාල ලබා ඇකි එක් අයෙක් ආණමඩුව දිසා රෝහලට ඇතුළත් කර ඇත. ආණමඩුව - දළුවේගම ප්‍රදේශයේ නිවාස කීපයකට විදුලිය ලබා දීම සඳහා වූ නව විදුලි යෝජනා ක්‍රමයක් මේ දිනවල ක්‍රියාත්මක වේ. පහර කෑමට ලක්ව ඇති විදුලි බල සේවකයින් දෙදෙනා එම විදුලි යෝජනා ක්‍රමයේ සේවය කරමින් සිට ඇත. ඊයේ විදුලි බල මණ්ඩලයේ සේවකයින් විදුලිය රැහැන් ගත කරමින් සිටින විට එම ස්ථානයට පැමිණ ඇති සැකකාර පිය - පුතු දෙපළ පහර දීම සිදු කර ඇති බව මූලික විමර්ශන වලදී අනාවරණය වී තිබේ. සැකකාර පිය පුතු දෙදෙනා දළුවේගම ප්‍රදේශයේ ව්‍යාපාරික ස්ථානයක් පවත්වා ගෙන යන බව පොලීසිය විසින් අනාවරණය කරගෙන ඇත. පහර දීමට හේතුව මෙතෙක් අනාවරණය වී නැත. සැකකරුවන් මෙතෙක් අත්අඩංගුවට ගෙන නැති අතර ආණමඩුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=42522", "Category": null, "Parent URL": null}