{"Source": "Adaderana", "Timestamp": "May 14, 2011 09:32 am", "Headline": "මාස 10 ක් තුළ ළමා රක්ෂණ අධිකාරියට පැමිණිලි 30,000 ක්", "News Content": "පසුගිය මාස 10 ඇතුළත ලැබුණු පැමිණිලිවලට අනුව අධිකරණ ක්‍රියාමාර්ග 4,200 ක් පමණ ගෙන ඇති බව ජාතික ළමා රක්ෂණ අධිකාරිය පවසයි. ළමුන් සම්බන්ධ පැමිණිලි 30,000 ට වැඩි ප්‍රමාණයක් එම කාලය තුළ ලැබී ඇති බව ළමා රක්ෂණ අධිකාරියේ සභාපති නීතීඥ අනෝමා දිසානායක මහත්මිය ප්‍රකාශ කළාය. ඇතැම් පැමිණිලිවල දත්ත ප්‍රමාණවත් නොවීම හේතුවෙන් අධිකරණ ක්‍රියාමාර්ග ගැනීමට නොහැකි වී ඇති බව අනෝමා දිසානායක මහත්මිය සඳහන් කළාය. එමනිසා හැකිතරම් නිවැරදි තොරතුරු ලබාදෙන්නේ නම් ළමා රක්ෂණ අධිකාරියේ වගකීම නිසිපරිදි ඉටුකිරීමට හැකිවන බව ද ඇය පෙන්වාදුන්නාය.", "URL": "https://sinhala.adaderana.lk/news.php?nid=16090", "Category": null, "Parent URL": null}