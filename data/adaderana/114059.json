{"Source": "Adaderana", "Timestamp": "July 13, 2019 03:57 pm", "Headline": "පොඩි මිනිහාටත් ඉඩම් අයිතිය ලබාදීම එජාපයේ ප්‍රතිපත්තියයි-අගමැති", "News Content": "ධනපතියන්ට සහ මුදලිවරුන්ට පමණක් මෙතෙක් කල් සීමාවී තිබූ ඉඩම් අයිතිය රටේ පොඩි මිනිසාටත් ලබා දීම එක්සත් ජාතික පක්‍ෂයේ ප්‍රතිපත්තිය බවත් අග්‍රාමාත්‍ය රනිල් වික්‍රමසිංහ මහතා පවසයි. ඒ යටතේ රටපුරා සාමාන්‍ය ජනතාවට ඉඩම් ඔප්පු දස ලක්‍ෂයක් ලබාදීමේ ජාතික වැඩසටහන ආරම්භ කර තිබෙන බවත් අග්‍රාමාත්‍යවරයා ප්‍රකාශ කරයි. නාවලපිටිය මධ්‍ය මහා විද්‍යාලයීය ක්‍රීඩා පිටියේදී අද (13) පැවැති ඉඩම් හිමිකම් ඔප්පු ප්‍රදානය කිරීමේ උත්සවයට සහභාගී වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් ප්‍රකාශ කළේය. ඉඩම් ඔප්පු ලබා දීම යටතේ රටේ සාමාන්‍ය ජනතාවට තමන්ගේම ඉඩමක් ආඩම්බරයෙන් භුක්ති විඳීමට හැකි පරිසරය එක්සත් ජාතික පක්‍ෂය විසින් සකසා තිබෙන බවත් ඉදිරියේදී රජයේ ඉඩම්වල වසර 10 ක් අඛණ්ඩව ජීවත් වූ ජනතාවට සින්නක්කර අයිතිය ලබා දීමට කටයුතු කරන බවත් අග්‍රාමාත්‍යවරයා මෙහිදී වැඩිදුරටත් පැවසීය. එහිදී වැඩිදුරටත් අදහස් දැක්වූ වික්‍රමසිංහ මහතා මෙසේ ද කීය. \"2015 වසරේ අප ආණ්ඩු බලය භාරගත් පසු ඉඩම් ඔප්පු ලබාදීමේ වැඩසටහන ආරම්භ කළා. අද අපි එම වැඩසටහන සාර්ථකව ක්‍රියාත්මක කරමින් සිටිනවා. මෙහි මීළඟ අදියර වන්නේ රටේ සාමාන්‍ය ජනතාව වන ඔබට ඔබේම ඉඩමේ සින්නක්කර අයිතිය ලබාදීමයි. වසර 10 ක් අඛණ්ඩව රජයේ ඉඩමක් භුක්තිය විදි ඔබට මෙම ඉඩම සින්නක්කරවම පවරාදීමට අපි කටයුතු කරනවා. ඒ හරහා තමන්ගේම ඉඩමක් ආඩම්බරයෙන් භුක්ති විඳීමට ඔබට හැකියාව ලැබෙනවා. අද සිට ඔබට කිසිවෙකු පිටුපස යන්නට සිදුවන්නේ නැහැ. ඉඩම් බලපත්‍රය ඉඩම් ඔප්පුවක් කර ගැනීමට කාටවත් මුදල් ලබාදෙන්නට සිදු වන්නේ නැහැ. තමන්ගේ ඉඩමට ඔප්පුවක් නොමැති වීමෙන් ඔබට අනාගතය පිළිබඳ විශාල සැකයක් තිබුණා. නමුත් අපේ රජය යටතේ ඔබට අනාගතය පිළිබඳ වූ සැකය දුරුකර තිබෙනවා. අපේ ආණ්ඩුව යටතේ රටේ පොඩි මිනිහාටත් ඉඩම් අයිතිය ලබාදීමේ ව්‍යාපාරය අපි ආරම්භ කර තිබෙනවා. ඒ යටතේ රට පුරා මෙම වැඩසටහන අපි ක්‍රියාත්මක කරනවා.\" මෙම අවස්ථාවට සහභාගී වෙමින් ඉඩම් සහ පාර්ලිමේන්තු ප්‍රතිසංස්කරණ අමාත්‍ය සහ ආණ්ඩු පාර්ශ්වයේ ප්‍රධාන සංවිධායක ගයන්ත කරුණාතිලක මහතා මෙසේ පැවසීය. \"අග්‍රාමාත්‍යතුමා දස ලක්ෂයක ඉඩම් ඔප්පු දෙන ජාතික වැඩසටහන ක්‍රියාවට නංවන බවට ඔබට පොරොන්දු වුණා. අපි සීඝ්‍රයෙන් එම වැඩකටයුත්ත සාර්ථක කරගනිමින් ඉදිරියට යනවා. ඉදිරි මාස කිහිපය තුළ මෙම කටයුත්ත සාර්ථකව අවසන් කිරීමට අපි කටයුතු කරනවා. අගමැතිතුමා ලබාදුන් තවත් පොරොන්දුවක් වන්නේ රජයේ ඉඩමක් වසර 10 ක් අඛණ්ඩව භුක්තිය විදි ඔබට සින්නක්කර අයිතිය ලබාදීමයි. අපි එම වැඩකටයුත්තත් අපි ඉදිරියේදී ඉටු කරනවා. ඔබේ ඉඩමේ නියම අයිතිය ලැබීමට නම්, පාසලට දරුවා ඇතුළත් කිරීමට නම්, බැංකුවකට යෑමට නම් ඔබට ඔප්පුවක් අවශ්‍යයි. අද අග්‍රාමාත්‍යතුමාගේ ඉඩම් ඔප්පු දස ලක්‍ෂයේ ඉලක්කය නිසා ඔබේ එම වැඩකටයුතු සාර්ථක වී තිබෙනවා. අද ඔබට අභිමානයෙන් ජීවත්වීමට අවශ්‍ය වාතාවරණය එතුමාගේ ප්‍රධානත්වයෙන් අපි සකසා දී තිබෙනවා.\"", "URL": "https://sinhala.adaderana.lk/news.php?nid=114059", "Category": null, "Parent URL": null}