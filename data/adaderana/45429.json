{"Source": "Adaderana", "Timestamp": "August 18, 2014 10:50 am", "Headline": "කුඩු ජාවාරම්කරුවන් 2යි-ඇබ්බැහි වූවන් 2යි දැලේ", "News Content": "හෙරෝයින් මත්කුඩු අලෙවි කිරීමේ ජාවාරමේ නිරත සිටි ජාවාරම්කරුවන් දෙදෙනෙකු සහ මත්කුඩු භාවිතයට ඇබ්බැහිවී සිටි පුද්ගලයින් දෙදෙනෙකු හෙරෝයින් මත් කුඩුද සමග හලාවත පොලීසියේ බුද්ධි අංශයේ නිලධාරීන් විසින් අත්අඩංගුවට ගෙන තිබේ. හලාවත - විලත්තව ප්‍රදේශයේදී එක් සැකකරුවෙකු අත්අඩංගුවට ගෙන ඇති අතර ඔහු සතුව තිබී හෙරෝයින් මත් කුඩු මිලි ග්රෑම් 550 ක් පොලිස් බාරයට ගෙන ඇති බව පොලීසිය පවසයි. 23 හැවිරිදි වියේ පසුවන සැකකරු විලත්තව ප්‍රදේශයට හෙරෝයින් මත් කුඩු ගෙනවිත් අලෙවි කරන අයෙකු බවට හඳුනා ගෙන ඇති බව සඳහන්ය. මහගම ප්‍රදේශයේ පිහිටි ඇගළුම් කර්මාන්ත ශාලාවක් ආසන්නයේදී තවත් සැකකරුවෙකු හෙරෝයින් මත් කුඩු මිලි ග්රෑම් 640 ක් සමග අත්අඩංගුවට ගැනීමට පොලිස් බුද්ධි අංශ නිලධාරීන් සමත්වී ඇත. 33 වැනි වියේ පසුවන එම සැකකරු මීට පෙර අවස්ථා දෙකකදී හෙරෝයින් මත් කුඩු ජාවාරම් කිරීමේ සිද්ධීන් සඳහා අත්අඩංගුවට පත්වීමෙන් පසුව සිරදඬුවම් ලැබූ අයෙකු බව පොලීසිය කියයි. හලාවත - කොක්කාවිල ප්‍රදේශයේදී හෙරෝයින් මත් කුඩු මිලි ග්රෑම් 40 ක් සමග තවත් සැකකරුවෙකු අත්අඩංගුවට ගෙන ඇත. 26 හැවිරිදි එම සැකකරු බිංගිරිය - ගොඩැල්ල යාය ප්‍රදේශයේ පදිංචිකරුවෙකි. මේ අතර හලාවත - කරවිටාගාරය ප්‍රදේශයේදී හෙරෝයින් මත් කුඩු මිලි ග්රෑම් 30 ක් සමග තවත් සැකකරුවෙකු පොලිස් බුද්ධි අංශ නිලධාරීන් විසින් අත්අඩංගුවට ගෙන ඇති අතර ඔහු 33 හැවිරිදි අයෙකි. මෙම සැකකරුවන් දෙදෙනා අධික ලෙස මත් කුඩු භාවිතයට හුරුවී සිට ඇති බව වැටලීම කළ නිලධාරීන් කියයි. හලාවත පොලීසියේ මුලස්ථාන පොලිස් පරීක්ෂක කුලතුංග මහතාගේ උපදෙස් මත බුද්ධි අංශයේ පොලිස් කොස්තාපල්වරුන් වන 36498 චන්දන,41417 චන්ද්ර්සිරි,45589 අධිකාරි,89888 අතපත්තු යන නිලධාරීන් විසින් මෙම වැටලීම් සිදු කර තිබේ.", "URL": "https://sinhala.adaderana.lk/news.php?nid=45429", "Category": null, "Parent URL": null}