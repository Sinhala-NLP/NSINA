{"Source": "Adaderana", "Timestamp": "June 27, 2014 11:05 am", "Headline": " බ්‍රිතාන්‍යයත් පිල්ලෙගේ විශේෂඥයින් අනුමත කරයි", "News Content": "ශ්‍රී ලංකාවේ සිදුවු බව කියන මානව හිමිකම් උල්ලංඝණයවීම් සම්බන්ධයෙන් පැවැත්වීමට නියමිත ජාත්‍යන්තර පරීක්ෂණයේ පරීක්ෂණ මණ්ඩලයට උපදෙස් ලබාදීම සඳහා පත්කළ විශේෂඥයින් තිදෙනාව බ්‍රිතාන්‍ය ද පිළිගෙන තිබේ. අදාළ විශේෂඥයින් තිදෙනා බ්‍රිතාන්‍ය පිළිගන්නා බව එරට විදේශ ලේකම් විලියම් හේග් විසින් නිවේදනයක් නිකුත් කරමින් ප්‍රකාශ කර ඇත. ශ්‍රී ලංකාවේ සිදුවු බව කියන මානව හිමිකම් උල්ලංඝණයවීම් සම්බන්ධයෙන් පැවැත්වීමට නියමිත ජාත්‍යන්තර පරීක්ෂණය සඳහා බ්‍රිතාන්‍ය සෑම අවස්ථාවකදීම සහයෝගය ලබාදුන් බව එහිදී විලියම් හේග් පවසා ඇත. ඒ හේතුවෙන් නවනීදන් පිල්ලෙයි විසින් පත් කරනු ලැබු විශේෂඥයින් තිදෙනාව පිළිගන්නා අතර ඔවුන් තිදෙනා එක්සත් ජාතීන්ගේ මානව හිමිකම් කවුන්සිලය විසින් පත් කළ ශක්තිමත් කණ්ඩායමක් බව බ්‍රිතාන්‍ය විදේශ ලේකම්වරයා පෙන්වාදී තිබේ. අමෙරිකාව ද මෙම විශේෂඥ කමිටුව අගය කර තිබුණි.", "URL": "https://sinhala.adaderana.lk/news.php?nid=44259", "Category": null, "Parent URL": null}