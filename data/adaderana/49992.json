{"Source": "Adaderana", "Timestamp": "March 16, 2015 09:07 am", "Headline": "අතුරුදන් කොමිසමේ  අතුරු වාර්තාව හෙට ජනපතිට!", "News Content": "අතුරුදන් වූවන් පිළිබඳ පැමිණිලි විමර්ශනය කිරීමේ ජනාධිපති කොමිසමේ අතුරු වාර්තාව හෙට(17) දිනයේ ජනාධිපති මෛත්‍රීපාල සිරිසේන මහතා වෙත බාරදීමට නියමිතව තිබේ.අද දෙරණ කළ විමසීමකට පිළිතුරු දෙමින් එම කොමිසමේ සභාපති මැක්ස්වෙල් පරණගම මහතා සඳහන් කළේ කොමිසමේ නිරීක්ෂණයන් සහ දැනට සිදුකළ වැඩකටයුතු පිළිබඳව වාර්තාව මෙලෙස ජනාධිපතිවරයා වෙත බාරදෙන බවයි.අතුරුදන්වූවන් පිළිබඳ පැමිණිලි විමර්ශනය කිරීමේ ජනාධිපති කොමිසම මේ වනවිට උතුරු නැගෙනහිර ප්‍රදේශවල සාක්ෂි සටහන් කර ගැනීමේ කටයුතුවල නිරතව සිටියි.ඒ අනුව මේ වනවිට පැමිණිලි 20,000 කට අධික ප්‍රමාණයක් එම කොමිසමට ලැබී ඇති අතර එම පැමිණිලි විමර්ශනය කිරීමේ කටයුතු මේ වනවිටත් සිදුකරන බව එම කොමිසම සඳහන් කළේය.කෙසේ වෙතත් පසුගිය කාලය තුළ ඉදිරිපත් වූ පැමිණිලි සහ කොමිසමේ නිරීක්ෂණයන් පිළිබඳව වාර්තාවක් ලබාදීමට එම කොමිසම මීට පෙර තීරණය කළද එම කටයුතු දින නියමයක් නොමැතිව කල් දැමුණි.එහෙත් මේ වනවිට අදාළ අතුරු වාර්තාව සම්පූර්ණයෙන්ම සකස් කර අවසන් බව අතුරුදන්වූවන් පිළිබඳ පැමිණිලි විමර්ශනය කිරීමේ ජනාධිපති කොමිසමේ සභාපති මැක්ස්වෙල් පරණගම මහතා සඳහන් කළේය.", "URL": "https://sinhala.adaderana.lk/news.php?nid=49992", "Category": null, "Parent URL": null}