{"Source": "Adaderana", "Timestamp": "August 25, 2012 03:36 pm", "Headline": "ඔබත් දුෂ්කර ප්‍රදේශයක ‍සිටින රාජ්‍ය සේවකයෙක්ද?", "News Content": "දුෂ්කර ප්‍රදේශවල සිටින රාජ්‍ය සේවකයින් පූර්ව වෛද්‍ය පරීක්ෂණයකට ලක් කිරීමට සෞඛ්‍ය අමාත්‍යංශය තීරණය කර තිබේ. රාජ්‍ය සේවකයින්ට වැළදී ඇති බෝ නොවන රෝග පිළිබදව ‍පරීක්ෂා කිරීම මෙම වැඩපිළිවලේ අරමුණ බව එම අමාත්‍යංශය සඳහන් කළේය. විශේෂයෙන් දුෂ්කර පළාත්වල ඇති ප්‍රදේශීය ලේකම් කාර්යාල සහ දිස්ත්‍රික් ලේකම් කාර්යාලවල සිටින රාජ්‍ය සේවකයින් මෙලෙස වෛද්‍ය පරීක්ෂණයකට යොමු කිරීමට නියමිතය. බොරැල්ල වෛද්‍ය පර්යේෂණ ආයතනය මූලිකත්වයෙන් මෙම වැඩසටහන ක්‍රියාත්මක කර තිබේ. මෙහිදී දියවැඩියාව, අධි රුධිර පීඩනය වැනි රෝග තත්ත්වයන් පිළිබඳව ‍පරීක්ෂා කිරීමට නියමිත අතර එවැනි රෝගී තත්ත්වයන්ට ගොදුරුවී ඇති රාජ්‍ය සේවකයින් ප්‍රතිකාර සදහා යොමු කිරීමට පියවර ගන්නා බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=26877", "Category": null, "Parent URL": null}