{"Source": "Adaderana", "Timestamp": "August 16, 2018 08:43 pm", "Headline": "මඩු වන්දනාවේ ගිය තරුණයා දැඳුරු ඔයේ ගිලී අතුරුදන්", "News Content": "මඩු වන්දනාවේ ගොස් ආපසු යමින් සිටිය දී හලාවත, දැඳුරු ඔයේ දියේ ගිලී අතුරුදහන් වූ තරුණයාගේ සිරුර සෙවීමේ මෙහෙයුම් තවදුරටත් ක්‍රියාත්මක බව හලාවත පොලීසිය සඳහන් කරයි. අද(16) වැනිදා සවස 2.30 ට පමණ මෙම අනතුර සිදුවී ඇත. අනතුරින් අතුරුදහන් වී ඇත්තේ මීගමුව - අළුත්වත්ත පදිංචිකරුවෙකු වන ත්‍යාගරාජා ජුඩ් නිශාන්ත නැමති 24 හැවිරිදි තරුණයෙකි. හෙතෙම මීගමුව නගර සභාවේ කම්කරුවෙකු ලෙස සේවය කරමින් සිට ඇත. 13 දෙනෙකුගෙන් සමන්විත කණ්ඩායමක් මීගමුවේ සිට මඩු වන්දනාවේ ගොස් ඇත. ඔවුන් ආපසු ගම් බිම් බලා යන අතර තුර හලාවත පිහිටි දැඳුරුඔය පාලම අසල නැවතී දිය නෑමට ගොස් ඇත. එම අවස්ථාවේදී මෙම තරුණයා එක් වරම අතුරුදහන්වූ බව ඔහු සමඟ සිටි සෙසු අය කියා සිටියේය. දැඳුරු ඔයේ හලාවත පාලම අසල නිරන්තර දියේ ගිලීම් සිදු වන ස්ථානයකි.එම නිසා මෙම ස්ථානයේ දිය නෑමෙන් වලකින ලෙස හලාවත පොලීසිය දැන්වීම් පුවරුද සවි කර ඇත. නමුත් මේ දිනවල වන්දනාවේ යන පිරිස් නිරන්තර දැඳුරුඔයේ පාලම අසලට පැමිණ සිට දිය නෑම සිදු කරති. දියේ ගිලී අතුරුදහන්වූ තරුණයා සොයා අද සවස වන තුරුම ප්‍රදේශවාසීන් මෙහෙයුමක් දියත් කළ නමුත් ඔහු සොයා ගැනීමට නොහැකි විය. මේ අතර මෙම සිද්ධියත් සමඟ එම ස්ථානයට පැමිණ සිටි ඇතමුන් දැඳුරුඔයේ දිය නෑමේදී ප්‍රවේශම් වන ආකාරයක්ද දක්නට ලැබුණි. මෙම ස්ථානයේ දිය නෑමට ගිය අවස්ථාවේදී මීට පෙර කීප දෙනෙකුම මිය ගොස් ඇති බවත්,ඒ නිසා පොලීසිය විසින් ඒ සම්බන්ධයෙන් පුවරු සවි කර දැණුවත් කර තිබියදී මේ ආකාරයට තරුණයින් දියේ ගිලීම අවසනාවක් බව බංගදෙනිය කොට්ඨාශයේ වැඩ බලන හදිසි මරණ පරීක්ෂක අමිත් කුමාර මහතා පැවසීය. මෙම ස්ථානයේ දියේ ගිලී මිය ගිය බහුතරයක් පිටස්තර ප්‍රදේශවලින් පැමිණි අය බැවින් තමන් නොදන්නා ස්ථානයක දිය නැමේදී කල්පනාකාරී විය යුතු බවද හෙතෙම කියා සිටියේය.", "URL": "https://sinhala.adaderana.lk/news.php?nid=94521", "Category": null, "Parent URL": null}