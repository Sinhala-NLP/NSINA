{"Source": "Adaderana", "Timestamp": "November 25, 2011 12:43 pm", "Headline": "හොරෙන් විදුලිය ගැනීමෙන් වන පාඩුව සමෘද්ධියට වැයවන මුදලටත් වැඩියි", "News Content": "කප්පාදුවකින් තොරව විදුලිය ලබාදීමට ඉදිරියේ දී කටයුතු කරන බව විදුලිබල හා බලශක්ති අමාත්‍ය පාඨලි චම්පික රණවක මහතා අද(25) පාර්ලිමේන්තුවේ දී සඳහන් කළේය. එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා ඉදිරිපත් කළ ප්‍රශ්නයකට පිළිතුරු දෙමින් අමාත්‍යවරයා ‍ඒ බව පැවසුවේය. ඉන්ධන භාවිත කර හෝ විදුලි බලය නිෂ්පාදනය කිරීමට අමාත්‍යාංශය කටයුතු කරන බව රණවක මහතා සඳහන් කළ බව ද අද දෙරණ පාර්ලිමේන්තු වාර්තාකරු ප්‍රකාශ කළේය. නිරිත දිග මෝසම නිසි පරිදි සක්‍රීය නොවූ බවත්, එමෙන්ම ඊසාන දිග මෝසම ද මෙතෙක් නිසිපරිදි සක්‍රීය වී නොමැති බව අමාත්‍යවරයා එහිදී පෙන්වාදුන්නේය. ශ්‍රී ලංකාවේ නිෂ්පාදනය කරන විදුලියෙන් 4% ක් අයථා අන්දමින් භාවිත කරන බවත්, එමගින් වාර්ෂිකව විදුලි බල මණ්ඩලයට රුපියල් කෝටි 600 ක පාඩුවක් සිදුවන බවත් පාඨලී චම්පික රණවක මහතා සඳහන් කර තිබේ. මෙසේ විදුලි මණ්ඩලය දරන පාඩුව වාර්ෂිකව සමෘද්ධි සහනාධාරය ලබාදීම සඳහා වැයකරන මුදලට ද වඩා වැඩි බව හෙතෙම ප්‍රකාශ කළේය. උතුරු, නැගෙනහිර ප්‍රදේශවලින් මෙසේ වැඩි වශයෙන් අයථා අන්දමින් විදුලිය පරිහරණය කිරීම දක්නට ලැබෙන බව ද අමාත්‍යවරයා කියා සිටියේය. එමෙන්ම විදුලිය නිෂ්පාදනයේ දී 23% ක් පමණ ප්‍රමාණයක් අපතේ යන බව ද එහිදී හෙතෙම අවධාරණය කළේය. එමෙන්ම නිෂ්පාදිත විදුලියෙන් බිල්ගතවන්නේ 77% ක ප්‍රමාණයක් පමණක් බවත්, එය 89% ක් දක්වා වර්ධනය කිරීමට කටයුතු කරන බවත් විදුලි බල හා බලශක්ති අමාත්‍යවරයා සඳහන් ක‍ළේය. අයවැය දෙවන වර කියවීමේ විවාදය අද සිව්වන දිනටත් පැවැත්වෙයි.", "URL": "https://sinhala.adaderana.lk/news.php?nid=20254", "Category": null, "Parent URL": null}