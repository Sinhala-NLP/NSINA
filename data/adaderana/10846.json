{"Source": "Adaderana", "Timestamp": "September 14, 2010 10:48 am", "Headline": "සන් සී නැවේ සිටි මවක් සහ දරු තිදෙනෙක් මුදාහරියි", "News Content": "ශ්‍රී ලාංකීය ද්‍රවිඩ සරණාගතයින් 492 ක පිරිසක් රැගත් කැනඩාවට සංක්‍රමණය වූ සන් සී නෞකාවේ සිටි ද්‍රවිඩ ජාතික මවක් සහ ඇගේ දරුවන් තිදෙනා ප්‍රශ්න කිරීමෙන් ප සු මුදා හැරීමට තීරණය කර ඇති බව විදෙස් මාධ්‍ය උපුටා දක්වයි. මෙම මවගේ අනන්‍යතාවය පරීක්ෂා කර බැලීමෙන් පසු ඇගේ නිර්දෝෂිභාවය තහවුරු වූ බැවින් ඉකුත් සඳුදා දිනයේ ඇය මුදා හරින්නට කැනේඩියානු බලධාරීන් තීරණය කර තිබේ. පසුගිය සැප්තැම්බර් 01 වන දින මෙම නෞකාවේ 36 ට වැඩි පිරිසක් සෙසු පිරිසෙන් වෙන්කොට කැනේඩියානු පොලීසිය විසින් ප්‍රශ්න කරමින් සිටින බව විදෙස් මාධ්‍ය වාර්තාකර තිබිණි. මෙම පිරිස එල්.ටී.ටී.ඊ සංවිධානය සහ වෙනත් නීති විරෝධී කණ්ඩායම් සමග සබඳතා පැවැත්වූ මෙන්ම නොයෙක් යුද අපරාධ සිදුකිරීම් සම්බන්ධයෙන් චෝදනා ලබා ඇති බවට හඳුනාගෙන ඇති බව සඳහන් විණි. මෙම පිරිස දැනට බ්‍ර්ටිෂ් කොලොම්බියාවේ කලාපීය සිරමැඳිරියක රඳවා සිටින අතර මෙම සරණාගතයින් මාස 3 ට අධික කාලයක් සිය අඹු දරුවන්වන්ගෙන් වෙන්ව ඉතා දුෂ්කර ජීවිතයක් ගත කර ඇති බව කැනේඩියානු ද්‍රවිඩ කොංග්‍රසයේ නායක ඩේවිඩ් පූපලපිල්ලෙයි මහතා මීට පෙරාතුව පෙන්වා දී තිබිණි.", "URL": "https://sinhala.adaderana.lk/news.php?nid=10846", "Category": null, "Parent URL": null}