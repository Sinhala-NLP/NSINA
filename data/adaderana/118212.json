{"Source": "Adaderana", "Timestamp": "September 4, 2019 07:50 am", "Headline": "සෞඛ්‍ය අමාත්‍යංශය GMOA සහාය අගයයි", "News Content": "රජයේ වෛද්‍ය නිළධාරින්ගේ සංගමය පසුගියදා සංවිධාන කර තිබූ මාධ්‍ය හමුවේ දී ජනහිතකාමී සේවාවක් සඳහා ඔහුන්ගේ සහයද ලබා දීමට සූදානම් බවට සිදුකළ ප්‍රකාශය දැනටමත් මෙරට මහජනතාවගේ සෞඛ්‍ය වෙනුවෙන් කැපවී කටයුතු කරන සෞඛ්‍ය, පෝෂණ හා දේශීය වෛද්‍ය අමාත්‍යංශයේ ඇගයීමට ලක්ව තිබෙන බව එම අමාත්‍යංශය නිවේදනයක් නිකුත් කර ඇත. ලෝක සෞඛ්‍ය සංවිධානය, ලෝක බැංකුව, යුනිසෙෆ් සංවිධානය, පොදුරාජ්‍ය මණ්ඩලය සහ තවත් ප්‍රමුඛ පෙලේ රටවල් වලින් මෙරට වර්තමාන සෞඛ්‍ය සේවාව ඇගයීමට ලක්කරද්දී වූවද රජයේ වෛද්‍ය නිළධාරින්ගේ සංගමය ගැටළු, අඩුපාඩු , දුර්වලතා පිළිබඳව පමණක් ජනතාව දැනුවත්ව කරන දේශපාලන න්‍යාය පත්‍රය අතරතුර මෙවන් සහයෝගයක් පලකිරීම සතුටට කරුණක් බව එම නිවේදනයේ සඳහන් වේ. මෑත කාලීනව එම සංගමය මගින් ජනගත කිරීමට උත්සහ කරන චෝදනා සියල්ල වෙනුවෙන්, ඒ සෑම අවස්ථාවකම සෞඛ්‍ය අමාත්‍යාංශය මගින් පිළිතුරු සැපයුවද, නැවත නැවතත් එකම චෝදනා පත්‍රය පදනම් විරහිතව මාධ්‍ය හමුවේ ප්‍රදර්ශනය කෙරෙමින් ඇති බවද අමාත්‍යංශය පවසයි. රජයේ වෛද්‍ය නිළධාරින්ගේ සංගමයේ සැබෑ අරමුණ එම ගැටළු විසඳාලීම නම් සංගමයේ ගැටළුව නිරාකරණය කරගැනීමට සෞඛ්‍ය අමාත්‍යාංශය වෙත පැමිණ අදාළ බලධාරින් හා සාකච්ඡා කිරීම වඩාත් පලදායී වනු ඇති බව අමාත්‍යංය පෙන්වා දෙයි. මන්දයත් රජයේ වෛද්‍ය නිළධාරින්ගේ සංගමයේ නියෝජිතයන්ගේ ගෞරවනීය වෘත්තීය සමිති කටයුතු සඳහා වෛද්‍ය සේවයෙන් නිදහස් කර පෞද්ගලික චැනලින් සේවාව පමණක් සිදුකළත්, අමාත්‍යාංශ බලධාරිහු මෙරට සමස්ත සෞඛ්‍ය සේවාවේ ම උන්නතියට කැපවී ඇති බැවිනි. රජයේ වෛද්‍ය නිළධාරින්ගේ සංගමය ගණුදෙනු කරන්නේ එක් දේශපාලන කඳවුරක් හා මාධ්‍යවේදීන් සමග පමණක් බවත්, සෞඛ්‍ය, පෝෂණ හා දේශීය වෛද්‍ය අමාත්‍යාංශය මෙරට සියළු රෝහල්, සියළු වෛද්‍යවරුන් සියළු වෛද්‍ය ශිෂ්‍යයන්, සියළු හෙද හෙදියන්, සියළු ඖෂධ ඇතුළු සමස්ත සෞඛ්‍ය සේවාවම සමඟ උත්තරීතර ගණුදෙනුවක නිරත සිටින බවටත් එම නිවේදනයේ සඳහන් වේ. එවන් ජාතික කර්තව්‍යක් උදෙසා, වගකිය යුතු වෛද්‍ය වෘත්තිය සමිතියකින් ජනතාව අපේක්ෂා කරන්නේ ගෞරවනීය සහායකි. එසේ නැතිනම් දේශපාලන රූකඩ බවට පත්වෙමින් මාධ්‍ය සන්දර්ශන පැවැත්වීම නොවන බව කරුණාවෙන් සලකනු ලෙසද සඳහන් වේ. නෙවිල් ප්‍රනාන්දු රෝහලේ සඳහා අනුයුක්ත කර ඇති හෙද නිළධාරිනියන් 39 දෙනා සම්බන්ධ ගැටළුව මේවනවිට විසඳා අවසන් ලෙසද අමාත්‍යංශය පවසයි. හෙද නිලධාරිනියන් සෞඛ්‍ය අමාත්‍යංශ පරිශ්‍රයේදී සාකච්ඡාවකට එක් වු බවත් ඔවුන්ගේ පත්වීම් අනුයුක්ත කිරීමේ ලිපි පෞද්ගලික ලිපිගොනුවෙත යොමුකර ඇති අතර, එක් දිනක් ප්‍රමාද වූ වැටුපද මේ වන විට ඔවුන් වෙත ලැබී ඇති බව සඳහන්. ඒ සඳහා සෞඛ්‍ය බලධාරින්ගෙන් මෙන්ම හෙද සංගම්වලින්ද ලැබුණු සහය අගය කරන බව නැවතත් අමාත්‍යංශය පවසයි. එම නිවේදනයේ වැඩිදුරටත් සඳහන් වු කරුණු පහත පරිදි වේ, \"මාස කිහිපයක සිට මවනු ලැබු ඖෂධ හිගය නමැති බිල්ලාගේ ආවරණයද සෞඛ්‍ය අමාත්‍යාංශය විසින් බැහැර කරන ලදි. රජයේ වෛද්‍ය නිළධාරින්ගේ සංගමය උපුටා දැක්වූ සියලූ රෝහල්වල අධ්‍යක්ෂවරුන්, අදාළ රෝහල්වල කිසිදු ඖෂධ හිඟයක් නොමැති බව සහතික කර ඇත. හිඟ ඖෂධ ලබාගැනීම සඳහා අදාළ පැමිණිලි යොමු විය යුත්තේ වෛද්‍ය සැපයුම් අංශයට මිස මාධ්‍යවේදින්ට නොවන බව රජයේ වෛද්‍ය නිළධාන්ගේ සංගමයේ වෛද්‍යවරුන්ට නැවත සිහිපත් කර දීම වටී. පසුබිම මෙසේ වෙද්දි ඖෂධ ගබඩාවේ ඖෂධ හිඟය පිළිබඳ එම සංගමයේ චෝදනාවට මාධ්‍ය වෙත අදහස් දැක්වීමක් අද දිනයේදීද වෛද්‍ය සැපයීම් අංශයේ අධ්‍යක්ෂවරයා විසින් සිදුකර ඇත. අවාසාන චෝදනාව සීමාවාසික වෛද්‍ය පත්වීම් සම්බන්ධවයි. විශ්ව විද්‍යාල ප්‍රතිපාදන කොමිෂන් සභාව මගින් අවසන් ප්‍රතිපල ලේඛණ සෞඛ්‍ය අමාත්‍යාංශය වෙත සම්පාදන කළ වහාම පත්වීම් ලබාදීම සාමාන්‍ය ක්‍රමවේදයයි. එම ක්‍රියාදාමය මේ වන විට සිදුවෙමින් පවතින අතර, රජයේ වෛද්‍ය නිළධාරින්ගේ සංගමය හැර වෙනත් වෛද්‍ය සංගම් සමග සාකච්ජාකර රෝහල්වල ප්‍රතිකාර කටයුතු සාමාන්‍ය පරිදි පවත්වාගෙන යාමට මේ වන විටත් කළමණාකරණය කර ඇත. වෛද්‍ය වෘත්තිය වූ කලී උතුම් මෙන්ම ගෞරවණීය වෘත්තියක් බව සිහි තබාගෙන වෘත්තියේ ගෞරවයත්, මහජන මුදලින් ලබාගත් අධ්‍යාපනයට කෘතවේදීත්වයත් ආරඬාකර ගන්නේ නම් මැනවි. දේශපාලන න්‍යායපත්‍ර පසෙකලා රෝගී ජීවිත කෙරෙහි අවධානය යොමු නොකරන්නේ නම්, වෛද්‍ය වෘත්තියේ ගෞරවයට එය විශාල අභියෝගයකි. සෞඛ්‍ය සේවයේ ගැටළු සඳහා සාධනීය පිලිතුරක් ලබාදීමට මාධ්‍යවේදීන්ට හැකියාවක් නොමැති අතර, ඔවුන් ඔවුන්ගේ ගෞරවණීය වෘත්තීය අකුරටම ඉටුකරමින් වාර්තාකරණයේ යෙදෙයි. රජයේ වෛද්‍ය නිළධාරින්ගේ වෘත්තිය වෛද්‍ය වෘත්තියයි. වෛද්‍යවරුන් අතරින්ම විසඳා ගත හැකි වෘත්තිය ගැටළු මාධ්‍යයට නිරාවරණය කිරීමට ඇතිි උවමනාවම සෞඛ්‍ය බලධාරින්ට දැනුම්දීමටත් ඇත්තේනම් ප්‍රතිපලය වඩාත් යහපත් වනු ඇත. සෞඛ්‍ය ක්ෂේත්‍රයේ ඉහළම වගකීමක් ඇති වෘත්තියක් වශයෙන් නියත විසඳුම් ලබාගැනීමට යෝග්‍යම ක්‍රමය සාකච්ජාව බව ඔබ වට හාගෙන ඇත. රජයේ වෛද්‍ය නිළධාරින්ගේ සංගමය මෙන්ම, තවත් වෘත්තිය සමිති විශාල ප්‍රමාණයක් සෞඛ්‍ය පෝෂුණ හා දේශීය වෛද්‍ය අමාත්‍යාංශයේ සමග සාකච්ජා කර ඇත. සෞඛ්‍ය ගැටළු මෙන්ම වෘත්තිය ගැටළු මේ වන විට එම සංගම් විසින් විසඳාගෙන ඇත. එම නිසා නිවැරදි ක්‍රමය භාවිත කර යහසෞඛ්‍ය ප්‍රවර්ධනය කර, මහජන සේවයට යෙදවෙන්නට මහ පොළවට පැමිණෙන මෙන් මාධ්‍ය සංදර්ශනයේ නියුතු රජයේ වෛද්‍ය නිළධාරින්ගේ සංගමයට ආරාධනා කරමු.\"", "URL": "https://sinhala.adaderana.lk/news.php?nid=118212", "Category": null, "Parent URL": null}