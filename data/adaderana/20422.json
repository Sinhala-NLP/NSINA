{"Source": "Adaderana", "Timestamp": "December 2, 2011 03:19 pm", "Headline": "අල්ලස් චෝදනා ලැබූ හික්කඩුව නගරාධිපති රිමාන්ඩ් ", "News Content": "අල්ලස් චෝදනා එල්ල වී ඇති හික්කඩුව නගරාධිපතිවරයා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. අල්ලස් කොමිසම මගින් කැඳවූ නඩුවක් සලකා බැලීමෙන් අනතුරුව අධිකරණය මෙම නියෝගය නිකුත් කර ඇත. 2006 වසරේ හික්කඩුව ප්‍රදේශයේ මාර්ග ආලෝක කිරීමට අදාළව විදුලි කණු මිලදීගැනීමේ ටෙන්ඩරයක් නීති විරෝධී ලෙස ලබාදුන් බවට චෝදනා කරමින් අල්ලස් කොමිසම හික්කඩුව නගරාධිපතිවරයාට එරෙහිව මෙම නඩුව පවරා තිබිණි. ඒ තුළින් රජයට රුපියල් 630, 000 ට අධික පාඩුවක් සිදුකරන ලද බවට එම පැමිණිල්ල මගින් චෝදනා කර තිබිණි. සැකකාර නගරාධිපතිවරයා සාක්ෂිකරුවන්ට බලපෑම් කරන බවට පැමිණිලි ඉදිරිපත්ව ඇති බව අදාළ නඩුව අද(02) කැඳවූ අවස්ථාවේ දී අල්ලස් කොමිසම අධිකරණයට දැනුම් දෙනු ලැබීය. මේ හේතුවෙන් ඇතැම් සාක්ෂිකරුවන් විදේශගත වී ඇති බවට කරුණු අනාවරණය වී ඇතැයි ද අල්ලස් කොමිසම අධිකරණයට දැනුම් දී තිබේ. මෙම කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකාර නගරාධිපතිවරයා ලබන 09 වන දින දක්වා රිමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=20422", "Category": null, "Parent URL": null}