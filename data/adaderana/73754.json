{"Source": "Adaderana", "Timestamp": "May 30, 2017 05:02 pm", "Headline": "විනාශයට පත් නිවාස කඩිනමින් ඉදිකරන්න ජනපතිගෙන් උපදෙස්", "News Content": "ගං වතුරෙන් සහ නාය යෑම් හේතුවෙන් විනාශයට පත් වූ සියළුම නිවාස නැවත ඉදිකිරීම සඳහා අවශ්‍ය වැඩපිළිවෙළ කඩිනමින් ක්‍රියාවට නංවන ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබා දී තිබේ.දිවයිනට බල පා ඇති අයහපත් කාලගුණය හේතුවෙන් සම්පූර්ණයෙන්ම විනාශයට පත්වූ නිවාස 5329ක් ප්‍රතිසංස්කරණය කිරීම සඳහා ත්‍රිවිධ හමුදාවේ, සිවිල් ආරක්ෂක බලකායේ සහ නිවාස සංවර්ධන අධිකාරිය මෙන්ම වෘත්තීය පුහුණු අමාත්‍යාංශයේ සහයෝගයෙන් කටයුතු කරන බවටද මෙහිදී දැනුම් දී ඇති බව සඳහන්වේ.ව්‍යසන කලමනාකරණය සඳහා වූ ජාතික සභාව සමඟ අද(30) පෙරවරුවේ ජනාධිපති කාර්යාලයේ පැවති විශේෂ සාකච්ඡාවකදී ජනාධිපතිවරයා මෙම අදහස් පළ කර තිබේ.නාය යෑම් සහ ගං වතුර හේතුවෙන් විනාශයට පත්ව ඇති සියළුම මාර්ග, පාසල්, විදුලි සැපයුම් හා සෞඛ්‍ය සේවා ආයතන පිළිබඳ පූර්ණ වාර්තාවක් තමන් වෙත කඩිනමින් ලබා දෙන ලෙසද ජනාධිපතිවරයා මෙහිදී නිලධාරීන්ට උපදෙස් ලබා දුන් බව ජනාධිපති මාධ්‍ය අංශය සඳහන් කළේය.විශේෂයෙන් නව නිවාස ඉදි කිරීමේදී නාය යෑම් තර්ජනයට ලක්ව ඇති අවදානම් කලාප වලින් පිටත ප්‍රදේශවල ඉඩම් හඳුනාගෙන එම නිවාස ඉදිකරන ලෙසත් ජනාධිපතිවරයා උපදෙස් ලබා දී තිබේ.මෙහිදී වැඩිදුරටත් අදහස් දැක්වූ ජනාධිපතිවරයා පවසා සිටියේ ප්‍රතිපත්තිමය වශයෙන් ගත යුතු තීන්දු මැතිවරණ ඉලක්ක කර ගනිමින් සහ දේශපාලන අරමුණු මත සිදු කිරීම හේතුවෙන් මෙවැනි අනතුරුදායක තත්ත්වයක රටටත් ජනතාවටත් මුහුණ දීමට සිදුව ඇති බවද ජනාධිපති මෛත්‍රීපාල සිරිසේන මහතා මෙහිදී සඳහන් කළේය.", "URL": "https://sinhala.adaderana.lk/news.php?nid=73754", "Category": null, "Parent URL": null}