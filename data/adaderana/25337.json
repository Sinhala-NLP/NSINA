{"Source": "Adaderana", "Timestamp": "June 26, 2012 05:14 pm", "Headline": "ආසියානු කනිෂ්ඨ මලල ක්‍රීඩා උළෙලේදී කුසලතා දැක් වු ක්‍රීඩක ක්‍රීඩිකාවන්ට ජනශක්ති වෙතින් උපහාර", "News Content": "15 වන ආසියානු කනිෂ්ඨ මලල ක්‍රීඩා උළෙලේදි විශේෂ කුසලතා දැක්වු ශ්‍රී ලාංකීය ක්‍රීඩක ක්‍රීඩිකාවන් 8 දෙනෙකුට උපහාර පිදීමේ උත්සවයක් ජනශක්ති ඉන්ෂුවරන්ස් සමාගම සංවිධානය කර ඇත. දිවයිනේ ප්‍රමුඛතම රක්ෂණ සමාගමක් වන ජනශක්ති ඉන්ෂුවරන්ස්, මෙරට දක්ෂාතා ඇති ග්‍රාමීය ක්‍රීඩක ක්‍රීඩිකාවන් නගාසිටුවා ඔවුන්ව ජාතික හා ජාත්‍යන්තර මට්ට්ම දක්වා ගෙන ඒමට කැපවු සමාගමකි. ජනශක්ති ඉන්ෂුවරන්ස් සමාගම වාර්ෂිකව ක්‍රියාත්මක කරනු ලබන මලල ක්‍රීඩක ක්‍රීඩිකාවන්ට අනුග්‍රහය දැක්වීමේ වැඩසටහනට ශිවන්ති කුමාරි රත්නායක, නිමේෂා සිරිවර්ධන, චාමිකා ජයමිණී, නයෝමිකා ගිමිහානි, පබසරා සේනානායක, මේධානී වික්‍රමනායක, ආර්. ක්‍රිතිහා, සහ මලින් උදය කුමාර යන ක්‍රීඩක ක්‍රීඩිකාවන් 8 දෙනා ඇතුලත්ව ඇත. පසුගියදා නිමාවට පත්වු 15 වන ආසියානු කනිෂ්ඨ මලල ක්‍රීඩා උළෙලේදි ශිවන්ති කුමාරි රත්නායක මීටර් 400 කාන්තා ධාවන තරගයේ රන් පදක්කම සහ මීටර් 400 ඞ 4 කාන්තා සහය දිවීමේ තරගයටද සහභාගීවී රිදී පදක්කම දිනාගැනීමට සමත් විය. එම සහය දිවීමේ තරගයට සහභාගිවු නිමේෂා සිරිවර්ධනද රිදි පදක්කම හිමිකර ගත්තාය. මීටර් 3000 කාන්තා බාධක දිවීමේ ධාවන තරගයෙන් චාමිකා ජයමිණිට ලෝකඩ පදක්කම හිමි විය. මීටර් 400 කඬුඵ මතින් දිවීමේ කාන්තා තරගයෙන් නයෝමිකා ගිම්හානිට සිව්වන ස්ථානය හිමිවු අතර මීටර් 200 කාන්තා ධාවන තරගයේ 6 වන ස්ථානය පබසරා සේනානායකට හිමි විය, එමෙන්ම මීටර් 1500 කාන්තා ධාවන තරගයටද ඇය සහභාගි විය. මලින් උදය කුමාරට උසපැනීමේ ඉසව්වේ 6 වන ස්ථානය හිමි විය. වයස අවුරුදු 16 වන මේධානී වික්‍රමනායක මීටර් 100 X 4 කාන්තා ධාවන තරගයට සහභාගි වු අතර ආර්. වයස අවුරුදු 15 වන ආර්. ක්‍රිතිහා උස පැනීමේ ඉසව්වට සහභාගි වෙමින් අනාගත බලාපොරොත්තු තැබිය හැකි දක්ෂතා පෙන්නුම් කළාය. අඛණ්ඩව සිව්වන වසරටත් ක්‍රියාත්මක කෙරෙන ජනශක්ති මලල ක්‍රීඩක ක්‍රීඩිකාවන්ට අනුග්‍රාහක වැඩසටහනට මෙම ග්‍රාමීය තරුණ ක්‍රීඩක ක්‍රීඩිකාවන් තොරා ගන්නේ පාසල් මට්ටමින් ඔවුන් දක්වන දක්ෂ්තා මත වයස අවුරුදු 15-16 අතර කාලයේදීය. සිය පෝෂණ තත්ත්වය වර්ධනය කරගැනීම සඳහා මාසික අනුග්‍රාහක දීමනාවකට අමතරව අත්දැකීම් බහුල ජ්‍යෙෂ්ඨ පුහුණුකරුවෙකු වන යෝගානන්ද විජයසුන්දර මහතා යටතේ මෙම ක්‍රීඩක ක්‍රීඩිකාවන්ට පුහුණුවද සපයයි. ඊට අමතරව මෙම ක්‍රීඩක ක්‍රීඩිකාවන්ගේ අධ්‍යාපන හා අනිකුත් අවශ්‍යතා පිළිබඳවද අඛණ්ඩ සොයා බැලීමක් මෙම අනුග්‍රාහක වැඩසටහනට අනුව සිදු කෙරෙයි. ඔලිම්පික් ඇතුළු ජාත්‍යන්තර මට්ටමේ ක්‍රීඩා තරගවලදී මෙන්ම ජාත්‍යතන්තර වේදිකාවල ශ්‍රී ලංකා ධජය ලෙලදිය හැකි ක්‍රීඩා හා අධ්‍යාපන යන දෙඅංශයෙන්ම සම දක්ෂතා දක්වන අංගසම්පූර්ණ පුරවැසියකු බිහි කිරීම මෙම අනුග්‍රාහය වැඩසටහන මගින් ජනශක්ති සමාගම අපේක්ෂා කරයි. සිය බලාපොරොත්තු මල්පල ගන්වමින් මෙම ක්‍රීඩක ක්‍රීඩිකාවන් දක්වු දක්ෂරතාවලට උපහාර පිදීම සඳහා මෙම උත්සවය සංවිධානය කළ අතර ඒ හරහා රට වෙනුවෙන් සිය උපරිම දක්ෂරතා දැක්වීමට මෙම දරුවන් ශක්තිමත් කෙරෙයි. ජනශක්ති ඉන්ෂුවරන්ස් සමාගම හැමවිටම මෙරට ක්‍රීඩාව නගා සිටුවීමට කැපවූ අතර ක්‍රිකට් ක්‍රිඩාව ඒ අතරින් කැපී පෙනෙයි. පසුගිය වසර කිහිපය පුරා ටෙස්ට් ක්‍රිකට් තරගාවලි ගණනාවකටම ජනශක්ති ඉන්ෂුවරන්ස් සමාගම අනුග්‍රාහය සැපයීය. හොකී, ස්කොෂ්, ඔරු පැදීම හා රුවල් ඔරු පැදීමේ ක්‍රීඩාවල ජාතික මට්ටම් නංවාලීමටද ජනශක්ති ඉන්ෂුවරන්ස් සමාගම සහය ලබාදි ඇත.", "URL": "https://sinhala.adaderana.lk/news.php?nid=25337", "Category": null, "Parent URL": null}