{"Source": "Adaderana", "Timestamp": "November 10, 2013 08:17 am", "Headline": "පොදුරද සමුළුවට සැකසු විශේෂ ආරක්ෂක වැඩපිළිවෙළ  අද සිට", "News Content": "මෙරට ඉතිහාසයේ විශාලතම ආරක්ෂක වැඩපිළිවෙළ පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව අද සිට ක්‍රියාත්මක වේ. ඒ අනූව හමුදා නිලධාරීන් 676 දෙනෙකු යටතේ භටයින් 18,000ක් පමණ සහ පොලිස් නිලධාරීන් 20,000ක් පමණ සේවයේ යොදවා ඇත. පොලිස් නිල සුනඛයින් 150 දෙනෙකු පමණ ආරක්ෂක වැඩපිළිවෙළ සඳහා එක්කර ඇති අතර අධි තාක්ෂණික උපකරණ, ස්කෑනර් යන්ත්‍ර සහ විකිරණ ආරක්ෂක වැඩපිළිවෙළක් ද ක්‍රියාත්මක වේ. මේ අතර අද දිනයේ ද විදේශ නියෝජිතයින් රැසක් දිවයිනට පැමිණිමට නියමිතය. චාල්ස් කුමරු සහ කැමිලා පාර්කර් යුවල දිවයිනට පැමිණීමට නියමිතව ඇත්තේ බ්‍රහස්පතින්දා දිනයේදී ය. ලබන 15 වන දින දක්වා රාජ්‍ය නායකයින් පැමිණීමට නියමිත අතර ඔවුන් මෙම මස 16 වන දා සිට 18 වන දින දක්වා කාලය තුළ මෙරටින් පිටව යාමට නියමිතය. මේ අතර පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව ඊයේ දිනයේ සිට ලබන 18 වන දින දක්වා විශේෂ රථවාහන සැලැස්මක් ක්‍රියාත්මක වේ. විදෙස් නියෝජිතයින් කටුනායක ගුවන්තොටුපළ පරිශ්‍රයේ සිට කොළඹ නගරය දක්වා පැමිණෙන අවස්ථාවල රථවාහන ධාවනය විශේෂ සැලැස්මක් මත සිදු කරන බව පොලිස් මුලස්ථානය සඳහන් කළේය. ඒ අනුව කටුනායක - කොළඹ අධිවේගී මාර්ගය, නව කැලණි පාලම, බණ්ඩාරනායක වටරවුම, ඔරුගොඩවත්ත හන්දිය, දෙමටගොඩ හන්දිය, බොරැල්ල හන්දිය, කනත්ත වටරවුම දක්වා බේස්ලයින් පාර, බෞද්ධාලෝක මාවත, තුන්මුල්ල හන්දිය දක්වා මාර්ග අදාළ කාලය තුළ තාවකාලිකව වසා දැමේ. මීට අමතරව බම්බලපිටිය හන්දිය, ගාලුපාර , කොල්ලුපිටිය හන්දිය, ගෝල්ෆේස් වටරවුම, පරණ පාර්ලිමේන්තු වටරවුම, ලෝටස් පාර, බැංකු මාවත, සෙරමික් හන්දිය, රීගල් හන්දිය, චිත්තම්පලම් ඒ ගාර්ඩ්නර් මාවත සහ කොම්පඤ්ඤවීදිය පොලිසිය අසළ වටරවුම යන මාර්ගයන් අදාළ කාලය තුළ වසා දැමීමට නියමිතය. එසේම රාජ්‍ය නායක සමුළුව පැවැත්වෙන කාලසිමාව තුළ කොළඹ නගරයේ ඇතැම් මාර්ග අවස්ථානුකූලව කෙටි කාලසිමාවන් සඳහා වසා තැබෙන බව පොලිස් මුලස්ථානය වැඩිදුරටත් සඳහන් කළේය. මේ අතර අලුත්වැඩියා කටයුත්තක් හේතුවෙන් හුණුපිටිය හා කැළණිය තෙළඟපාත මාර්ගය අද සිට එම කටයුතු අවසන් වන තෙක් වසා තැබෙන බව පොලිසිය පවසයි. ඒ අනුව විකල්ප මාර්ග භාවිත කරන ලෙස පොලිසිය මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=38718", "Category": null, "Parent URL": null}