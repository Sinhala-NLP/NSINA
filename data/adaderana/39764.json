{"Source": "Adaderana", "Timestamp": "December 21, 2013 09:03 pm", "Headline": " අපේ සැලසුම කැසිනෝවලින් ඩොලර් මිලියන ගණන් හොයා ගම හදන්නයි ", "News Content": "අද අපි කරන්න හදන්නේ පාසල් ඉදිරිපිට, පංසල් ඉදිරිපිට මේ හැමතැනම තියෙන කැෂිනෝ එක තැනකට ගෙනැවිත් යම්කිසි නීතියක් යටතේ විදේශිකයන් මගින් මේවායින් ඩොලර් මිලියන ගණන් හොයා ගම හැදීමට බවද එහෙත් ඊට විපක්ෂය විරුද්ධ බවද වයඹ පළාත් සභාවේ ප්‍රධාන අමාත්‍ය දයාසිරි ජයසේකර මහතා පවසයි. වයඹ පළාත් ප්‍රධාන අමාත්‍යවරයා මේ බව ප්‍රකාශ කළේ, නිවාස හා ඉදිකිරීම්,ඉංජිනේරුසේවා අමාත්‍ය විමල් වීරවංශ මැතිතුමාගේ ප්‍රධානත්වයෙන් අද (21) පඬුවස්නුවර බටහිර ප්‍රදේශීය ලේකම් කොට්ඨාසයේ පැවති පනාපිටිගමවත්ත \"ජන සෙවණ විරු ගම්මානය\" විවෘත කිරීමේ උත්සවයට සහභාගී වෙමිනි. එහිදී දයාසිරි ජයසේකර ප්‍රධාන අමාත්‍යවරයා මෙසේද පැවසීය. මමත් මෙවර පළාත් සභාවේ 2014 අය වැයෙන් මේ වගේ ගම්මානවල පෙර පාසල් හදන්න ප්‍රතිපාදන වෙන් කරල තියෙනවා. යටිතල පහසුකම් දියුණු කරන්න ව්‍යාපෘති ගණනාවක් සකස් කරලා තියෙනවා. විපක්ෂයට වෙලා කෑ ගහ ගහ ඉන්නේ නැතුව පළාත් සභාවේ ප්‍රධාන අමාත්‍යවරයා විදියට විශාල වැඩ කොටසක් කරන්න මට පුළුවන් වෙලා තියෙනවා. තමුන්නාන්සේලාගේ ගෞරවය මත පළාත් සභාවට ඇවිල්ල ඉන්නේ. \"දැයට කිරුළ\" වැඩසටහන යටතේ ග්‍රාමීය මට්ටමින් වැඩ කරන්න ප්‍රාදේශීය සභාවලට ලක්ෂ 10 බැගින් වෙන් කරල තියෙනවා. සෑම ගමකම, ග්‍රාමසේවා කොට්ඨාසයකම වැඩ සටහන් පටන් අරන් තියෙනවා. අපේ ගෝඨාභය රාජපක්ෂ ආරක්ෂක ලේකම්තුමා වයඹ පළාතේ නගර නිර්මාණය හා සංවර්ධනය පිළිබඳ වැඩ කටයුතු සඳහා ඉදිරියේදී ඩොලර් මිලියන 750 ක් ලබා දෙනවා.තව ටික දවසකින් හැම නගරයක්ම අලුතින් නිර්මාණය වෙනවා. තවත් අලුත් ව්‍යාපෘති කරන්න, සංවර්ධන කටයුතු කරන්න ලෝක බැංකුව වැනි ආයතන සමග කතා කරගෙන යනවා. කාටවත් කියන්න බෑ වැඩ වෙන් නෑ කියලා. විශාල සංවර්ධනයක් ගම තුළත් දැන් සිදු වෙනවා. දැන් තියෙන ගැටළුව තමයි පවුල තුළ තමන්ගේ ආර්ථිකය හදාගන්න එක. තමන්ගේ අතමිට සරු කරන වැඩපිළිවෙළක් අපේ ආර්ථික සංවර්ධන අමාත්‍ය බැසිල් රාජපක්ෂ මැතිතුමා යටතේ ආරම්භ කරන්න ලෑස්තිකරල තියෙනවා. තව මාස දෙක තුනකින් ඒකත් ආරම්භ කරනවා. අද විමල් වීරවංශ අමාත්‍යවරයා කියපු කතාව ඇත්ත. අද පාර්ලිමේන්තුවේ විපක්ෂයට කතා කරන්න මාතෘකා නෑ. මමත් පාර්ලිමේන්තුවේ කතා බලනවා. හැන්සාඩ් එක අරගෙන මම බලනවා. මේ අය කතා කරන්නේ කැෂිනෝ ගැන. කැෂිනෝ ගෙනාවේ 1977 විවෘත ආර්ථිකේ එක්ක.සූදුව ගමට ගියා. රේස් බයි රේස්, ජැක්පොට් පාරවල් දිගේ ගැහුවා. අද අපි කරන්න හදන්නේ පාසල් ඉදිරිපිට, පංසල් ඉදිරිපිට මේ හැමතැනම තියෙන කැෂිනෝ එක තැනකට ගේන්න. ගෙනැල්ලා යම්කිසි නීතියක් යටතේ විදේශිකයන් මගින් මේවායින් ඩොලර් මිලියන ගණන් හොයලා ගම හදන්න. මේ අපේ ගමේ මනුස්සය යන්නේ නෑ කැෂිනෝ ගහන්න. විදේශිකයින් මගින් උපයන මුදල් ගම හදන්න යොදවන්න සැලසුම් කරන එකට තමයි අද මේ විපක්ෂය විරෝධය පාන්නේ. එදා ඉහළින්ම කැෂිනෝ කරේ තියාගෙන ගිය අය තමයි අද කෑ ගහන්නේ. ගිය සතියේ රනිල් අහලා තිබුණා ලංකාවේ ධර්ම චක්‍රයද, කැෂිනෝ චක්‍රයද තියෙන්නෙ කියලා. මට මතක් වෙනවා 1988-89 කාලේ බටලන්දේ වික්‍රමසිංහ පාලන කාලේ අපේ හාමුදුරුවන්ගේ කකුල් ගැට ගහල ධර්ම චක්‍රය දාල වද දුන්න හැටි. අද එක්සත් ජාතික පක්ෂය ආඩි 7 දෙනාගේ කැඳ හැලිය වාගේ. කවුද නායකයා කියලා හොයාගන්න බෑ. අද කකුලක් පිට කකුලක් දාගෙන රනිල් වික්‍රමසිංහ මහත්තයා බලාගෙන ඉන්නවා සජිතුයි, කරුයි ගහගෙන දෙන්නම ඉවර වෙනකල්. මේ නායකත්ව මණ්ඩලය හදල තියෙන්නේ ඒ දේ කරන්නයි. ගමේ එක්සත් ජාතික පක්ෂ මනුස්සය බලාගෙන ඉන්නවා ආණ්ඩුවක් ගන්නකල්. තව අවුරුදු 15ක් 20 ක් ගියත් මේ රනිල් ඉන්නකල් බලන් ඉන්න තමයි වෙන්නේ. ඔබ දකිනවා අද ඔබේ ගම සංවර්ධනය වෙන හැටි. මාර්ග කාපට් වෙන හැටි. අලුත් අලුත් වැඩසටහන් මගින් ගමේ යටිතල පහසුකම් වැඩි දියුණු වෙන ආකාරය. සංවර්ධන ව්‍යාපෘති විශාල ප්‍රමාණයක් ක්‍රියාත්මක වෙමින් පවතිනවා. අපි ඒවා රැකගෙන අපේ රට මහින්ද චින්තනයේ ඉදිරි දැක්ම මගින් සංවර්ධනය කරා ගෙන යෑමට අවශ්‍ය ශක්තිය, ධෛර්යය, ආශිර්වාදය දෙමු.", "URL": "https://sinhala.adaderana.lk/news.php?nid=39764", "Category": null, "Parent URL": null}