{"Source": "Adaderana", "Timestamp": "March 29, 2014 11:22 am", "Headline": "ඉන්දියාව ඡන්දය ප්‍රකාශ නොකිරීම කණගාටුදායකයි ", "News Content": "ශ්‍රී ලංකාවට අදාළව අමෙරිකාව ඇතුළු රටවල් කිහිපයක් විසින් ජීනිවා මානව හිමිකම් සමුළුවේදී ගෙන එන ලද යෝජනාවලිය සඳහා ඉන්දියාව විසින් ඡන්දය ප්‍රකාශ කිරීමෙන් වැළකී සිටීම කණගාටුවට කරුණක් බව අමෙරිකානු රාජ්‍ය දෙපාර්තමේන්තුවේ නියෝජ්‍ය මාධ්‍ය ප්‍රකාශිකා මේරී හාෆ් මහත්මිය පවසයි. ඉන්දියාව විසින් මෙම යෝජනාවලිය සඳහා ඡන්දය ප්‍රකාශ කිරීමෙන් වැළකී සිටීම පිළිබඳව අමෙරිකාව කණගාටු වන බව අදාළ ඉන්දිය නිලධාරීන්ව දැනුවත් කළ බවද මේරී මහත්මිය සඳහන් කර ඇති බව විදේශ මාධ්‍ය වාර්තා කරයි‍. පසුගිය වසර 02 තුළ දී ජිනීවා මානව හිමිකම් කවුන්සිලයට ශ්‍රී ලංකාව සම්බන්ධයෙන් ඉදිරිපත් වු යෝජනාවන් වල දී ඉන්දියාව ශ්‍රී ලංකාවට එරෙහිව ජන්ද ප්‍රකාශ කළ ද මෙවර ජන්දයෙන් වැළකීසිටීමට ගත් තීරණය හේතුවෙන් මෙලෙස අමෙරිකාව අප්‍රසාදය පළ කරන බව ඇය පෙන්වා දෙයි. ශ්‍රී ලංකාවේ උගත් පාඩම් හා ප්‍රතිසන්ධාන කොමිසමෙන් එළිදැක්වු වාර්තාවන් වලට අනුව එක්සත් ජාතින්ගේ මහකොමසාරිස් කාර්යාලය විසින් මෙරට මානව හිමිකම් තත්ත්වය සම්බන්ධයෙන් පුළුල් පරීක්ෂණයක් පැවැත්වීමට ඉල්ලීමක් කළ පළමු අවස්ථාව මෙය බව ද මාරි හාෆ් ප්‍රකාශ කර තිබේ. මේ අතර, ශ්‍රී ලංකාවේ දෙමළ ජනතාවගේ සුභසාධනය සඳහා වැඩි අවධානයක් යොමුකිරීමට ඉන්දීය රජය සුදානම් බැවින් අදාළ යෝජනාවට ජන්දය ප්‍රකාශ කිරීමෙන් වැළකී සිටීමට තීරණය කළ බව ඉන්දියාව පෙන්වා දෙයි. ඉන්දියාව මෙරට දෙමළ ජනතාවට සමානාත්මතාවය, සාමය සහ සාධාරණත්වය ළඟාකර ගැනීම උදෙසා නිරන්තරයෙන් උපකාර කිරීමට සුදානමින් සිටින බව ඉන්දීය විදේශ කටයුතු අමාත්‍යංශ ලේකම් සුජාතා සිං මහත්මිය පවසයි. මේ හේතුවෙන් අදාළ යෝජනාවට ජන්දය ප්‍රකාශ කිරීමේන් වැළකී සිටීමට ඉන්දියාව පියවර ගත්බව ද ඇය පෙන්වා දෙයි. එමෙන්ම ඊයේ(28) මෙරට අත්අඩංගුවේ පසුවන සියලු ඉන්දීය ධීවරයින් නිදහස් කිරීමට ජනාධිපති මහින්ද රාජපක්ෂ මහතා ගත් තීරණය දෙරට අතර සහයෝගිතාවය වඩාත් වර්ධනය වීමට හේතුවනු ඇති බවද සුජාතා සිං මහත්මිය ප්‍රකාශ කර තිබේ.", "URL": "https://sinhala.adaderana.lk/news.php?nid=42156", "Category": null, "Parent URL": null}