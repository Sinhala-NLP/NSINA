{"Source": "Adaderana", "Timestamp": "August 11, 2011 03:17 pm", "Headline": "සජිත් එජාප පළාත් සභා මැතිවරුන් කොළඹට කැඳවයි", "News Content": "එක්සත් ජාතික පක්ෂයේ සියලු පළාත් සභා මන්ත්‍රීවරුන් හෙට(12) දිනයේ කොළඹට කැඳවීමට එම පක්ෂයේ නියෝජ්‍ය නායක සජිත් ප්‍රේමදාස මහතා තීරණය කර තිබේ. පක්ෂයේ නායකත්වය සම්බන්ධයෙන් වි‍ශේෂ සාකච්ඡාවක් සඳහා මෙම කැඳවීම සිදුකර ඇති බව සජිත් ප්‍රේමදාස මන්ත්‍රීවරයා ප්‍රකාශ ක‍‍ළේය. ඒ අනුව හෙට පස්වරු 2 ට කොළඹ ජාතික පුස්තකාල ශ්‍රවණාගාරයේ මෙම විශේෂ සාකච්ඡාව පැවැත්වීමට නියමිතය. එක්සත් ජාතික පක්ෂයේ නායකත්වය සඳහා කරූ ජයසූරිය මහතා පත්කළ යුතු බවට සජිත් ප්‍රේමදාස මන්ත්‍රිවරයා ඇතුළු පිරිසක් පසුගියදා යෝජනා කළේය. කෙසේවෙතත් නායකත්වය සම්බන්ධයෙන් මේ වසර අවසන් වන තුරු තීරණයක් නොගැනීමට රනිල් වික්‍රමසිංහ මහතාගේ ප්‍රධානත්වයෙන් ඊයේ(10) පැවති විශේෂ සාකච්ඡාවක දී එක්සත් ජාතික පක්ෂ ප්‍රධානීන් තීරණය කර තිබේ. මෙම තීරණයට විරෝධය පළ කරන අතර ඒ පිළිබඳව අදාළ පළාත් සභා මන්ත්‍රීවරුන් දැනුවත් කිරීමට බලාපොරොත්තු වන බව සජිත් ප්‍රේමදාස මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=18000", "Category": null, "Parent URL": null}