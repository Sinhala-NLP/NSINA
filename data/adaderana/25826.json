{"Source": "Adaderana", "Timestamp": "July 16, 2012 05:47 pm", "Headline": "ඔස්ට්‍රේලියාවට පනින්න ගිය තවත් 61 ක් කොටු", "News Content": "නීති විරෝධි අයුරින් ඔස්ට්‍රේලියාවට යාමට උත්සහ කළ තවත් ශ්‍රී ලාංකිකයින් 61 දෙනෙකු නාවික හමුදාව විසින් අත්අඩංගුවට ගෙන තිබේ. අද (16) පෙරවරුවේ එම කණ්ඩායම කුච්චිවේලි ප්‍රදේශයේදි අත්අඩංගුවට ගත් බව නාවික හමුදා මාධ්‍ය ප්‍රකාශක කපිතාන් කෝසල වර්ණකුලසූරිය මහතා පවසයි. කුච්චිවේලි ප්‍රදේශයේ සිට නාවික සැතපුම් 40 ක් ඈත මුහුදේදි මෙම පිරිස අත්අඩංගුවට ගෙන ඇත. අත්අඩංගුවට පත්වුවන් අතර සිංහල ජාතිකයින් දෙදෙනෙකු, මුස්ලීම් ජාතිකයෙකු හා ද්‍රවිඩ ජාතිකයින් 58 දෙනෙකු සිටි බව ඔහු පැවසුවේය. එම පිරිස මඩකලපුව, ත්‍රීකුණාමලය හා පොතුවිල් ප්‍රදේශවල පදිංචිකරුවන් බව හඳුනාගෙන ඇත. කොච්චිකඩේ ප්‍රදේශයේ පුද්ගලයෙකුට අයත් යාත්‍රාවකින් මොවුන් ඔස්ට්‍රේලියාව බලා යාමට උත්සහ කර තිබේ.", "URL": "https://sinhala.adaderana.lk/news.php?nid=25826", "Category": null, "Parent URL": null}