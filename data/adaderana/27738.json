{"Source": "Adaderana", "Timestamp": "September 25, 2012 03:22 pm", "Headline": " දිවි නැගුම වැඩි ඡන්ද 40 කින් සම්මතයි", "News Content": "දිවි නැඟුම පනත් කෙටුම්පත බස්නාහිර පළාත් සභාවේ වැඩි ඡන්ද 40 න් සම්මත කරගෙන ඇති බව පළාත් සභා ආරංචි මාර්ග පවසයි. අද (25) දින පළාත් සභා රැස්වීමට ඉදිරිපත් කළ පනත් කෙටුම්පත් යෝජනාවට පක්ෂව ඡන්ද 64 ක් ද,විපක්ෂව ඡන්ද 24 ක් ද ලැබුණු බව සඳහන්ය. දිවි නැඟුම පනත් කෙටුම්පතට එරෙහිව ශ්‍රේෂ්ඨාධිකරණයට පෙත්සමක් ගොනු කෙරුණු අතර ශ්‍රේෂ්ඨාධිකරණ තීන්දුව වූයේ එකී පනත් කෙටුම්පත පාර්ලිමේන්තුවේ අනුමැතිය ලැබීමට ප්‍රථම සියලුම පළාත් සභාවන්ට යොමුකොට සම්මත කරවා ගත යුතු බවයි. කෙසේ නමුත් මේවන විට \"දිවි නැඟුම පනත් කෙටුම්පත\" පාර්ලිමේන්තු න්‍යාය පත්‍රයෙන් ඉවත්කර ගැනීමට ආණ්ඩුව විසින් කටයුතු කර තිබේ. ශ්‍රී ලංකා සමෘද්ධී අධිකාරිය, දක්ෂිණ ලංකා සංවර්ධන අධිකාරිය හා ශ්‍රී ලංකා උඩරට සංවර්ධන අධිකාරිය යන අධිකාරි ඒකාබද්ධ කොට යෝජිත පනත මගින් \" දිවි නැඟුම සංවර්ධන දෙපාර්තමේන්තුව\" පිහිටුවීමට නියමිතව තිබිණි. ‍ දිවි නැගුම පනත් කෙටුම්පත දෙවන වර කියවීම පාර්ලිමේන්තු න්‍යාය පත්‍රයෙන් ඉවත් කර ගන්නා බව ආණ්ඩු පක්ෂයේ ප්‍රධාන සංවිධායක නිමල් සිරිපාල ද සිල්වා අමාත්‍යවරයා පසුගිය 21 වනදා පාර්ලිමේන්තුවට දැනුම් දුන්නේය.", "URL": "https://sinhala.adaderana.lk/news.php?nid=27738", "Category": null, "Parent URL": null}