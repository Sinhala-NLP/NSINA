{"Source": "Adaderana", "Timestamp": "September 17, 2018 05:02 pm", "Headline": "නීතිපතිට හා අල්ලස් කොමිසමට එරෙහිව පෙත්සමක්", "News Content": "මහ බැංකු බැඳුම්කර සිද්ධිය පිළිබඳව සොයා බැලූ ජනාධිපති කොමිසමේ නිර්දේශ ක්‍රියාත්මක නොකිරීම තුළින් නීතිපතිවරයා සහ අල්ලස් කොමිසම මූලික අයිතීන් කඩ කර ඇති බවට චෝදනා කරමින් ශ්‍රේෂ්ඨාධිකරණයට පෙත්සමක් ඉදිරිපත් විය. නීතිඥ නාගානන්ද කොඩිතුවක්කු මහතා විසින් පෙත්සම ඉදිරිපත් කළ අතර එහි වගඋත්තරකරුවන් ලෙස නීතිපතිවරයා ,අල්ලස් කොමිසමේ සාමාජිකයන් සහ බැඳුම්කර කොමිසමේ සාමාජිකයින්ද නම් කර ඇත. පෙත්සම්කාර නීතිඥ නාගානන්ද කොඩිතුවක්කු මහතා සඳහන් කර සිටින්නේ මහ බැංකු බැඳුම්කර සිද්ධිය පිළිබඳව සොයා බැලූ ජනාධිපති කොමිසම විසින් නිර්දේශ ගණනාවක් නීතිපතිවරයා අල්ලස් කොමිසම වෙත නිකුත් කර ඇති බවයි. එම නිර්දේශ නිකුත් වී වසරකට වැඩි කාලයක් ගතවී තිබුණද ඒවා ක්‍රියාත්මක කිරීමට නීතිපතිවරයා සහ අල්ලස් කොමිසම අසමත්ව සිටින බව චෝදනා කරන පෙත්සම්කාර නීතීඥවරයා මේ තුළින් ඔවුන් සිය මූලික අයිතීන් කඩ වන බවට තීන්දුවක් ලබාදෙන මෙන්ද ඉල්ලීමක් කළේය. එමෙන්ම අදාළ නිර්දේශ පිළිබඳව නොපමාව පරීක්ෂණ පවත්වා අවශ්‍ය පියවර ගන්නැයි නීතිපතිවරයාට සහ අල්ලස් කොමිසම වෙත නියෝගයක් නිකුත් කරන මෙන් ද පෙත්සම්කාර නීතීඥවරයා ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=96232", "Category": null, "Parent URL": null}