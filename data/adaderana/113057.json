{"Source": "Adaderana", "Timestamp": "June 30, 2019 01:16 pm", "Headline": "පාකිස්තානය ලෝක කුසලාන සිහිනයේ පියවරක් ඉදිරියට", "News Content": "ලෝක කුසලාන ක්‍රිකට් තරගාවලියේ ඇෆ්ගනිස්ථානය සමඟ ඊයේ (29) පැවැති තරගය කඩුලු 3කින් ජය ගත් පාකිස්තාන කණ්ඩායම ප්‍රසාද ලකුණු සටහනේ සිව්වන ස්ථානය දක්වා ඉදිරියට පැමිණීමට සමත් වුණි. ඒ අනුව ඔවුන්ට තවදුරටත් අවසන් පූර්ව වටය පිළිබඳ බලාපොරොත්තු තබාගැනීමට තවදුරටත් හැකි වෙයි. ලීඩ්ස්හි හෙඩින්ග්ලි ක්‍රීඩාංගණයේදී කාසියේ වාසිය දිනූ ඇෆ්ගනිස්තාන කණ්ඩායම ප්‍රථමයෙන් පන්දුවට පහරදීමට තීරණය කළේය. ඒ අනුව පිටියට පිවිසි ඇෆ්ගනිස්තාන කණ්ඩායමේ පළමු කඩලු 3 ලකුණු 57කදී දවා ගැනීමට පාකිස්තාන පන්දු යවන්නන් සමත් වුණි. අනතුරුව තුන්වන කඩුල්ල සඳහා ලකුණූ 64ක සබඳතාවයක් අස්ගර් ඇෆ්ගන් සහ ඉක්රම් අලිකීල් එක්ව ගොඩනැගුවේ ඇෆ්ගනිස්තාන ලකුණු පුවරු 121ක් දවා ඉහළ දමමිනි. හයවන කඩුල්ලටද මොහොමඩ් නබි සහ නජිබුල්ලා සද්ද්‍රාන් අතරද ලකුණු 42ක සබඳතාවයක් සහ 7වන කඬුල්ලටද ලකුණු 35ක සබඳතාවයක් ගොඩනැගීමට ඇෆ්ගනිස්තාන පිතිකරුවන් සමත් වුණි. ඒ අනුව ඇෆ්ගනිස්තානය නියමිත පන්දුවාර 50 අවසානයේදී කඩුලු 9ක් දැවී ලකුණු 227ක් රැස් කළ අතර එහිදී අස්ගර් ඇෆ්ගන් සහ නජිබුල්ලා සද්ද්‍රාන් ලකුණු 42ක බැගින් රැස් කළේය. පන්දු යැවීමේදී ෂහීන් ෂාහ් අෆ්‍රීඩී ලකුණු 47කට කඩලු 4ක් දවා ගැනීමට සමත් වුණි. ලකුණු 228ක ජයග්‍රාහී ඉලක්කය හඹායාම සඳහා පිටියට පිවිසි පාකිස්තාන කණ්ඩායමේ පළමු කඩුල්ල ලකුණු ලබා ගැනීමටත් පෙර දවා ගැනීමට මුජිබ් ඌ රහමන් සමත් වු අතර දෙවන කඩුල්ල සඳහා පිටියේ එක් වු බාබර් අසාම් සහ ඉමාම් උල් හක් ලකුණු 72ක සබඳතාවයක් ගෙඩනැගුවේය. තුන්වන කඩුල්ල ලෙස බාබර් අසාම් දැවි යාමෙන් පසු පිටියේ එක් වු මොහොමඩ් හෆීස් සහ හාරිස් සොහෙල් ලකුණු 40ක සබඳතාවයක් සිව්වන කඩුල්ලට ගොඩනැගූ අතර පාකිස්තාන ඉනිමට තවත් ලකුණු 25ක් එක්වෙද්දී පාකිස්තාන ඉනිමේ තවත් කඩුලු 2ක් දවා ගැනීමට ඇෆ්ගනිස්තාන පන්දු යවන්නන් සමත් වුණි. හත්වන කඩුල්ලටද ඉමාම් වසීම් සහ ෂඩාබ් ඛාන් එක්ව ලකුණු 50ක සබඳතාවයක් ගොඩනැගුවේ පාකිස්ථානයේ ජයග්‍රාහී මාවත විවර කරමින් වුවත් ෂඩාබ් ඛාන් දැවී යාම්ත් නැවතත් තරගය අෆ්ගනිස්තානය දෙසට දෝලනය වුණි. කෙසේ වෙතත් තරගයේ අවසන් පන්දුවාරයේදී පාකිස්තානයට ජයග්‍රහණය සඳහා ලකුණු 6ක් රැස් කර ගත යුතු වු අතර පාකිස්තානය අවසන් පන්දුවාරයේ සිව්වන පන්දුවේදි හතරේ පහරක් එල්ල කරමින් තරගයේ ජය වාර්තා කළේය.", "URL": "https://sinhala.adaderana.lk/news.php?nid=113057", "Category": null, "Parent URL": null}