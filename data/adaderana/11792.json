{"Source": "Adaderana", "Timestamp": "October 28, 2010 04:59 pm", "Headline": "සුනාමි නිසා ඉන්දුනීසියාවේ ජනතාව තවමත් අතුරුදන්", "News Content": "ඉන්දුනීසියාවට බලපෑ සුනාමි ව්‍යසනය හේතුවෙන් සිය ගණනක් වන ජනතාව තවදුරටත් අතුරුදන්ව සිටින බව වාර්තා වේ. ඉන්දුනීසියාවේ මෙන්ටවායි දූපතේ පමණක් පුද්ගලයින් 343 දෙ‍නෙකු මියගොස් ඇති අතර එය 400 දක්වා ඉහළ යනු ඇති බවට එරට බලධාරීන් සැක පළ කර ඇත. අතුරුදන්වූවන් රළ පහරට ගසා ‍ගෙන යන්නට ඇති බව එම බලධාරීන් පවසයි. ඉන්දුනීසියාව ආශ්‍රිතව මීට දින 3ට ඉහත දී ඇති වූ ප්‍රබල භූ කම්පනයත් සමග සුනාමි තත්ත්වය හටගෙන තිබුණි. මෙන්ටවායි දූපතේ ඇතැම් ගම්මානවලට අඩි 10 ත් වඩා වැඩි රළ පහරක් පැමිණ ඇති බවට සහන සේවා කටයුතු සඳහා එම ප්‍රදේශයට ළඟා වී සිටින කණ්ඩායම් ප්‍රකාශ කරයි. සන්නිවේදන පද්ධතියට මතුව තිබෙන හානි හේතුවෙන් සහන සේවා කටයුතු දුෂ්කර වී ඇති බව සඳහන්ය. මේ අතර ඉන්දුනීසියාවේ මෙරාපි ගිනිකන්ද දෙවන වරටත් පුපුරා ගොස් තිබේ. දෙවන පුපුරා යාමත් සමග දැඩි දුම් වලා මධ්‍යම ජාවා ප්‍රදේශය ආශ්‍රිතව පැතිර ගොස් ඇත. මෙරාපි ගිනිකන්ද පුපුරා ගිය පළමු අවස්ථාවේ එහි උණුසුමට හසුවීමෙන් සහ පිළිස්සීමෙන් මියගිය පිරිස 32 ට ආසන්න බව ඉන්දුනීසියානු බලධාරීන් සඳහන් කරයි.", "URL": "https://sinhala.adaderana.lk/news.php?nid=11792", "Category": null, "Parent URL": null}