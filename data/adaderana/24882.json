{"Source": "Adaderana", "Timestamp": "June 9, 2012 01:50 pm", "Headline": "නිල්ගල ඖෂධ වනයේ ගින්න තවදුරටත් පැතිරයයි", "News Content": "බිබිල, නිල්ගල ඖෂධ වනයේ ඇතිවූ ගින්න තවදුරටත් පවතින බව වාර්තා වේ. වනයේ යටිවගාව මේ වන විට සම්පූර්ණයෙන්ම පාහේ ගින්නෙන් විනාශයට පත්ව ඇති බව ආපදා කළමනාකරණ මධ්‍යස්ථානය සඳහන් කරයි. පවතින දැඩි සුළං තත්ත්වය හේතුවෙන් ගින්න පැතිර යන බව සඳහන්ය. දැනට සතියකට පමණ පෙර නිල්ගල ඖෂධ වනයේ මෙම ගින්න හටගත් අතර මේ වන විට අක්කර 400 ක පමණ ප්‍රමාණයක් ගින්නෙන් විනාශ වී තිබේ. ගින්න හේතුවෙන් ඖෂධ හා වටිනා දැව වාර්ග විශාල සංඛ්‍යාවක් විනාශ වී ඇති බව ආපදා කළමනාකරණ මධ්‍යස්ථානය පවසයි. ගින්න වර්ධනය වීම හේතුවෙන් බුත්තල, වැල්ලවාය හා බිබිල යුධ හමුදා කඳවුරුවල සෙබළුන් යොදවා ගින්න මැඩපැවැත්වීමට කටයුතු කර තිබේ. එහෙත් නැවත වරක් අද දිනයේදීත් මෙම ගින්න හටගෙන ඇති බව වාර්තා වේ. දඩයම් සඳහා වනයට යන පුද්ගයින් විසින් මෙම ගිනි තැබීම් සිදුකරන්නට ඇති බවට සැක පළ කෙරෙයි.", "URL": "https://sinhala.adaderana.lk/news.php?nid=24882", "Category": null, "Parent URL": null}