{"Source": "Adaderana", "Timestamp": "February 26, 2019 02:07 pm", "Headline": "ඉන්දීය කාන්තා පිලට එක්දින ජයක්", "News Content": "එංගලන්ත කාන්තා පිලට එරෙහිව එක්දින තරගාවලියේ ජය හිමි කර ගැනීමට ඉන්දීය කාන්තා පිල සමත්විය. ඒ දෙරට අතර පැවති දෙවන එක්දින තරගය කඩුළු 7කින් ජය ගනිමින්. තරගයේ ප්‍රතමයෙන් පන්දුවට පහර දුන් එංගලන්ත කාන්තා පිල එක් අවස්ථාවක දී කඩුළු 7ක් දැවි ලකුණු 95ක් රැස් කරගනිමින් දැඩි අසීරු තත්වයක පසුවිය. නමුත් අවසන් කඩුල්ල වෙනුවෙන් පිටියට එක් වු ක්‍රීඩිකාවන් ලකුණු 42ක් රැස් කරමින් එංගලන්තය යම් ගෞරවනීය ලකුණු සංඛ්‍යාවක් වෙත රැගෙන එනු ලැබීය. ඒ අනුව එංගලන්තය පන්දුවාර 43 යි පන්දු 3කදී සියලු දෙනා දැවි රැස් කළ ලකුණු සංඛ්‍යාව 161ක්. ඉන්දියවා වෙනුවෙන් විශිෂ්ට පන්දු යැවීමක නිරත වු ජූලාන් ගොස්මි සහ ශිඛා පාන්ඩ්‍යා කඩුළු 4 බැගින් දවා ගත්තේය. ලකුණු 162ක ජයග්‍රාහි ඉලක්කයක් හඹා යෑමට පිටියට පිවිසි ඉන්දීය කාන්තා පිල පන්දුවාර 41 යි එක් පන්දුවකදී කඩුළු 4ක් පමණක් දැවි ජයග්‍රාහි ඉලක්කය පසු කර ගියේය. එහිදි ස්ම්‍රිති මන්දනා ලකුණු 63ක් රැස් කළ අතර නායිකා මිතාලි රාජ් නොදැවි ලකුණු 47ක් රැස් කළා. ඒ අනුව දෙවන එක්දින තරගය ඉන්දීය කාන්තා පිල ජය ගත්තේ එක්දින තරගාවලියේ ජයද තමන් සතු කරගනිමින්.", "URL": "https://sinhala.adaderana.lk/news.php?nid=105066", "Category": null, "Parent URL": null}