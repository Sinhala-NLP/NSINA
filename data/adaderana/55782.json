{"Source": "Adaderana", "Timestamp": "December 17, 2015 02:45 pm", "Headline": "බලයට ආ දේශපාලනඥයින්ට චෝදනා කර ඔවුන් එළවා දැමීමේ  කුමන්ත්‍රණයි මෙතෙක් කලක් වුණේ", "News Content": "ආණ්ඩුවක් බලයට පැමිණි විට ඊට පසු දින සිට එම ආණ්ඩුව පෙරළා දැමීමට කටයුතු නොකර රටේ අනාගතය වෙනුවෙන් යුතුකම් ඉටු කිරීමට සියලුදෙනා කැපවිය යුතු බව ජනාධිපති මෛත්‍රීපාල සිරිසේන මහතා පවසයි.ප්‍රජාතන්ත්‍රවාදී ක්‍රමය තුළ පත්වන නව රජයකට සියලුදෙනාගේ සහයෝගය ලබාදෙමින් රට ඉදිරියට ගෙනයාමට පෙළගැසීම ලොව බොහෝ රටවල දේශපාලන වැඩපිළිවෙළ බව ජනාධිපතිවරයා කියයි.එය එසේ වුවද අප රටේ දේශපාලනය තුළ පසුගිය දශක ගණනාව පුරා දක්නට ලැබුණේ බලයට පත්වූ දේශපාලනඥයින්ට චෝදනා කරමින් ඔවුන් එළවා දැමීමට කුමන්ත්‍රණ සිදුකිරීම බව ජනාධිපති මෛත්‍රීපාල සිරිසේන මහතා පෙන්වාදෙයි.නෙළුම් පොකුණ රඟහලේ පැවති ‘සමාජ කතිකාවත සහ වැඩපොළ සහයෝගීතා දීප ව්‍යාප්ත නිර්මාණ තරගාවලියේ‘ ත්‍යාග සහ සහතිකපත් ප්‍රදානොත්සවයට එක්වෙමින් ජනාධිපතිවරයා මේ බව කියා සිටියේය.වැඩිදුරටත් අදහස් දැක්වූ ජනාධිපති මෛත්‍රීපාල සිරිසේන මහතා සඳහන් කළේ නව රජයක් ලෙස නව දැක්මකින් යුතුව රටේ ආර්ථික හා සමාජ සංවර්ධනය සඳහා ඉදිරිපත් කරන වැඩපිළිවෙළ කඩාකප්පල් කිරීමට නොව සාර්ථක කරගැනීමට අවශ්‍ය සහය ලබාදීම රට වෙනුවෙන් යුතුකම් ඉටු කරන සියලුදෙනාගේ වගකීම බවයි.", "URL": "https://sinhala.adaderana.lk/news.php?nid=55782", "Category": null, "Parent URL": null}