{"Source": "Adaderana", "Timestamp": "March 6, 2014 09:24 pm", "Headline": "ශ්‍රී ලංකාවට තවත් විශිෂ්ට ජයක්", "News Content": "ආසියානු කුසලාන එක්දින තරඟාවලියේ අපරාජිත බව තවදුරටත් රැක ගනිමින් බංග්ලාදේශයට එරෙහි පැවැති තරඟයෙන් කඩුලු 3ක ජයක් ලබා ගැනීමට ශ්‍රී ලංකා කණ්ඩායම සමත් විය. මෙම තරඟයේ පළමුවෙන් පන්දුවට පහරදුන් බංග්ලාදේශ කණ්ඩායම කඩුලු 9ට ලකුණු 204ක් ලබා ගන්නා ලදී. පිළිතුරු වශයෙන් ශ්‍රී ලංකා කණ්ඩායම පන්දුවාර 49ක් අවසානයේ කඩුලු 7ක් දැවී එම ඉලක්කය අභිබවා යමින් ජය වාර්තා කළේය. ශ්‍රී ලංකා කණ්ඩායමේ ජයග්‍රහණයේ නියමුවා වූ නායක ඇන්ජලෝ මැතිව්ස් නොදැවී ලකුණු 74ක් ලබාගත් අතර චතුරංග ද සිල්වා ලකුණු 44ක් හා ලහිරු තිරිමාන්න ලකුණු 33ක් ලබා ගන්නා ලදී. ඒ අනූව ශ්‍රී ලංකා කණ්ඩායම මෙම තරඟාවලියේ අඛණ්ඩව ලබාගත් සිව්වැනි ජයග්‍රහණය මෙය වන අතර පකිස්ථානු කණ්ඩායම සමග අවසන් මහ තරඟයට ජයග්‍රාහි මානසිකත්වයකින් යුතුව තරඟ වැදීමට නියමිතය. පකිස්ථානය, ඉන්දියාව, ඇෆ්ගනිස්ථානය මීට පෙර පැවැති තරඟවලදී ශ්‍රී ලංකාව අතින් පරාජයට පත්වූ අතර අවසන් තරඟය ලබන 8 වැනිදා පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=41603", "Category": null, "Parent URL": null}