{"Source": "Adaderana", "Timestamp": "October 7, 2010 08:12 pm", "Headline": "කොටස් අලෙවිය ගැන තවමත් සාකච්ඡා කරනවා", "News Content": "ෂෙල් ගෑස් ලංකා සමාගමේ සහ ෂෙල් ටර්මිනල් ලංකා සමාගමේ කොටස් රජයට අලෙවි කිරීම සම්බන්ධයෙන් ෂෙල් සමාගම සහ ශ්‍රී ලංකා රජය අතර සාකච්ඡා පවත්වමින් තිබෙන බව ෂෙල් ගෑස් ලංකා සමාගම පවසයි. ෂෙල් ගෑස් සමාගමට අයත් ටර්මිනල් ලංකා සමාගමේ සහ ෂෙල් ටර්මිනල් ලංකා සමාගමේ කොටස් මිලදී ගැනීමට කැබිනට් අනුමැතිය ලැබුණු බවට රජය කළ නිවේදනය පිළිබඳව නිවේදනයක් නිකුත් කරමින් ෂෙල් ගෑස් ලංකා සමාගමේ මෙරට සභාපති සහ කළමණාකාර අධ්‍යක්ෂ වෝල්ටර් සන්චෙස් මහතා මේ බව සඳහන් කර ඇත. නුදුරු අනාගතයේදී කොටස් අලෙවි කිරීම සම්බන්ධ ගිවිසුමට අත්සන් කිරීමට හැකි වනු ඇති බව ද ඒ මහතා සිය නිවේදනයෙන් දක්වයි. කෙසේ නමුත් එවැනි ගිවිසුමක් මේ වන තෙක් අත්සන් කර නොමැති අතර රජය සමග ෂෙල් සමාගම අඛණ්ඩව සාකච්ඡා සිදුකෙරෙන බව ද ඉන් අවධාරණය කරයි. අදාළ ගිවිසුම අත්සන් කර අවසන් වන තුරු ෂෙල් ගෑස් ලංකා සමාගම, සිය මෙහෙයුම් සාමාන්‍ය පරිදි සිදුකෙරෙන බව සන්චෙස් මහතා පෙන්වාදෙයි. ඒ අනුව සුරක්ෂිතව සහ වගකීමෙන් යුතුව මෙහෙයුම් කටයුතු සිදුකිරීම සමාගමේ බලාපොරොත්තුව බව ද හෙතෙම සඳහන් කරයි.", "URL": "https://sinhala.adaderana.lk/news.php?nid=11349", "Category": null, "Parent URL": null}