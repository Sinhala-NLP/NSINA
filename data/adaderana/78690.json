{"Source": "Adaderana", "Timestamp": "October 14, 2017 10:57 am", "Headline": "  තහනම නොතකා ශිවාජිලිංගම් විරෝධතාවයක", "News Content": "ජනාධිපතිවරයා යාපනය ප‍්‍රදේශයේ සංචාරය කරන අවස්ථාවේදී යාපනය ප‍්‍රදේශයේ අද(14) විරෝධතා නොපත්වන ලෙසට යාපනය මහේස්ත‍්‍රාත් අධිකරණය නියෝග කරනු ලැබීය.යාපනය පොලීසිය සිදුකළ ඉල්ලීමක් අනුව යාපනය මහේස්ත‍්‍රාත් එස්.සදීෂ්කරන් මහතා විසින් අදාළ නියෝගය ලබාදුන් බවය යාපනය පොලීසිය පැවසීය.යාපනය පොලීසිය පැවසූවේ යාපනය හින්දු විද්‍යාලය අසළ, යාපනය අධිකරණ සංකීර්ණය අවට, යාපනය ආණ්ඩුකාර කාර්යාලය අවට හා යාපනය අච්චුවේලි ප‍්‍රදේශයේ ජනාධිපතිවරයා සංචාරය කරන ස්ථාන අවට විරෝධතා නොපවත්වන ලෙසට අධිකරණ නියෝග ලබාදී ඇති බවයි.දෙමළ ජාතික සන්ධානය නියෝජනය කරන උතුරු පළාත් සභා මන්ත‍්‍රී එම්.කේ.ශිවාජිලිංගම් මහතා, ඊ.පී.ආර්.එල්.එෆ් පක්ෂ නායක සුරේෂ් පේ‍්‍රමචන්ද්‍ර මහතා හා ශ‍්‍රී ලංකා දෙමළ කොංග‍්‍රසය නියෝජනය කරන ගජේන්ද්‍රකුමාර් පොන්නම්බලම් මහතා වෙත අදාළ ජන හමු පැවැත්වෙන ස්ථාන වෙත නොපැමිණෙන ලෙසට අධිකරණය නියෝග කොට ඇති බවද පොලීසිය පැවසීය.අධිකරණය විසින් විරෝධතා නොපවත්වන ලෙසට නියෝග පනවා තිබුණද, උතුරු පළාත් සභා මන්ත‍්‍රී එම්.කේ.ශිවාජිලිංගම් මහතා ඇතුළු පිරිසක් දේශපාලන සිරකරුවන් නිදහස් කරන ලෙසට ඉල්ලා මේ වන විට යාපනය හින්දු විද්‍යාලය අවට විරෝධතාවයක නිරතවෙයි.", "URL": "https://sinhala.adaderana.lk/news.php?nid=78690", "Category": null, "Parent URL": null}