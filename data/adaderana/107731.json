{"Source": "Adaderana", "Timestamp": "April 9, 2019 10:49 pm", "Headline": "සිව් නිවුන් දරුවන් වෙනුවෙන් ජනපතිගෙන් මුදල් පරිත්‍යාගයක්", "News Content": "තම කළුඳුල් දරු උපතට සූදානමින් උන් ගුවන් හමුදා සෙබළියක වූ අයේෂා දිල්හානිට කුළුඳුලේ ම නිවුන් දරුවන් සිවි දෙනෙකු ම උරුමව තිබුණි. බිළිඳු දියණියන් දෙදෙනෙකුගේ ද, පුතුන් දෙදෙනෙකුගේ ද රැකවරණය, පෝෂණය මෙන් ම සනීපාරක්ෂාව සැලසීම මේ තරුණ මවට අභියෝගයක් වූවාට සැකයක් නැත. දෙමව්පියන්ගේ ද උදව් උපකාර ලබා ගනිමින් දරුවන් රැක බලා ගත්ත ද, රජයේ සේවකයන් වූ මේ නිවුන් දරුවන්ගේ මව් පිය දෙපළට පමණක් දරුවන් ලෙකු මහත් කර ගැනීමේ වැය බර දරනු නොහැකි විය. \"ජනපතිට කියන්න\" වැඩසටහන වෙත තමා මුහුණු දී සිටින අභියෝගය පවසා ජනාධිපතිවරයා වෙතින් උපකාරයක් ඉල්ලා සිටිමට අයේෂා තීර්ණය කළේ එබැවිනි. \"ජනපතිට කියන්න\" වැඩසටහන වෙත ලැබුණු මෙම සුවිශේෂ ඉල්ලීම වෙත කාරුණික වූ ජනාධිපතිවරයා, මෙම දරුවන් හදා වඩා ගැනීම වෙනුවෙන් එක් දරුවෙකු වෙත රුපියල් ලක්ෂ 05 බැගින් දරුවන් සිව් දෙනා වෙත රුපියල් මිලියන 02ක පරිත්‍යාගයක් ලබාදීමට කටයුතු කළේය. අදාළ මුදල් පරිත්‍යාගය ලබා ගැනීම වෙනුවෙන් අද (09) පෙරවරුවේ ජනාධිපති කාර්යාලය වෙත පැමිණි අයේෂා දිල්හානි මහත්මිය ඇගේ ස්වාමිපුරුෂයා, මව සහ නිවුන් දරුවන් සිව් දෙනා සමඟ ජනාධිපති මෛත්‍රීපාල සිරිසේන මහතා හමු විය.", "URL": "https://sinhala.adaderana.lk/news.php?nid=107731", "Category": null, "Parent URL": null}