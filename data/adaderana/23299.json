{"Source": "Adaderana", "Timestamp": "April 5, 2012 08:54 am", "Headline": "9/11 ප්‍රහාරය - පස්දෙනෙකුට එරෙහිව චෝදනා ගොනු කෙරෙයි", "News Content": "අමෙරිකාවේ ලෝක වෙළඳ මධ්‍යස්ථානයට එල්ල වූ ත්‍රස්ත ප්‍රහාරයට සම්බන්ධයෙන් පුද්ගලයින් පස්දෙනෙකුට එරෙහිව චෝදනා ගොනු කර තිබේ. 2001 වසරේ සැප්තැම්බර් මස 11 වැනි දින එල්ල වූ අදාළ ත්‍රස්ත ප්‍රහාරයට මෙම පුද්ගලයින් සම්බන්ධ වී ඇති බවට සිදුකළ පරීක්ෂණවලින් අනාවරණය වී ඇති බව විදෙස් මාධ්‍ය වාර්තා කරයි. ඒ අනුව කලීඩ් ෂේක් මොහොමඩ් ඇතුළු පුද්ගලයින් පස්දෙනෙකුට එරෙහිව අදාළ චෝදනා ගොනුකර තිබේ. අදාළ සැකකරුවන්ට එරෙහිව එල්ල වන චෝදනා විභාග කිරීමෙන් අනතුරුව ඔවුන්ට මරණ දඩුවම හිමිවනු ඇති බව අමෙරිකානු ආරක්ෂක දෙපාර්තමේන්තුව පවසයි. ත්‍රස්තවාදී ක්‍රියා, ගුවන් යානා පැහැරගැනීම, රහස් කුමන්ත්‍රණ , සිවිල් ජනතාව ඝාතනය කිරීම ඇතුළු චෝදනා රැසක් ‍මොවුන්ට එල්ල වී ඇත. අදාළ ප්‍රහාරයෙන් අමෙරිකාවේ නිව්යෝර්ක්හි පිහිටි ලෝක වෙළඳ මධ්‍යස්ථාන ගොඩනැගිල්ල සම්පූර්ණයෙන් විනාශ වූ අතර පුද්ගලයින් 2,976 දෙනෙකු ජීවිතක්ෂයට පත්විය.", "URL": "https://sinhala.adaderana.lk/news.php?nid=23299", "Category": null, "Parent URL": null}