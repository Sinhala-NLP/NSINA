{"Source": "Adaderana", "Timestamp": "September 15, 2018 02:56 pm", "Headline": "යෝජනාවක් නිසා උණුසුම් වූ ජාඇල නගර සභාව", "News Content": "ජාඇල නගර සභාවේ මාසික මහ සභා රැස්වීම අතරතුර ඊයේ (14) උණුසුම් තත්ත්වයක් ඇතිවිය. ඒ නගර සභාවේ උප සභාපතිවරයා විසින් එහි ස්ථාවර තැන්පතු වලින් රුපියල් ලක්ෂ 500ක මුදලක් සංවර්ධන කටයුතු සඳහා වෙන් කර ගැනීමට යෝජනාවක් සභාවේ යෝජනා පත්‍රයට ඇතුළත් කර තිබීමේ සිද්ධියක් මුල් කර ගනිමින්. ජාඇල නගර සභාවේ මාසික මහ සභා රැස්වීම ඊයේ පැවැත්විණි ඊට සහභාගී වීම සඳහා එක්සත් ජාතික පක්ෂය, ශ්‍රී ලංකා නිදහස් පක්ෂය,ශ්‍රී ලංකා පොදුජන පෙරමුණ, ජනතා විමුක්ති පෙරමුණ සහ ස්වාධීන කණ්ඩායම් නියෝජනය කරමින් මන්ත්‍රීවරු 8දෙනෙකු කලුපටි පැළඳ පැමිණියේය. නගර සභාවේ උප සභාපති රුවින්ද අබේගුණවර්ධන මහතා විසින් එහි ස්ථාවර තැන්පතු වලින් රුපියල් ලක්ෂ 500ක් සංවර්ධන කටයුතු සඳහා වෙන් කර ගැනීමට සභාවේ යෝජනාපත්‍රයට ඇතුළත් කිරීමට විරෝධය පළ කිරීම සඳහා පිරිස මෙලෙස කටයුතු කළ බව අද දෙරණ වාර්තාකරු සඳහන් කළේය. නගර සභාවේ සභාපතිවරයා වශයෙන් කටයුතු කරන ශ්‍රී ලංකා පොදුජන පෙරමුණේ ශම්මික ඩයස් මහතාටද සභාවේ කටයුතු ආරම්භ වූ අවස්ථාවේ එම පක්ෂයේම මන්ත්‍රීවරුන් දෙදෙනෙකුගෙන් චෝදනා එල්ල විය. සුමේධ ලක්මාල් සහ ඈන් දීපිකා යන මන්ත්‍රීවරු සහ සභාපතිවරයා අතර එහිදී ඇතිවූයේ උණුසුම් වචන හුවමාරුවකි. කෙසේ වෙතත් උපසභාපතිවරයා ගෙන ආ අදාළ යෝජනාව අවසානයේ සභාවේ සම්මත වී තිබේ.", "URL": "https://sinhala.adaderana.lk/news.php?nid=96129", "Category": null, "Parent URL": null}