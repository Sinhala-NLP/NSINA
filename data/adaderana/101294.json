{"Source": "Adaderana", "Timestamp": "December 26, 2018 08:58 am", "Headline": "අයපත් කාලගුණයෙන් අවතැන් ජීවිත ගොඩනගන්න අප සුදානම්-ඔබත් අප හා එක්වන්න", "News Content": "දිවයිනේ දිස්ත්‍රික්ක කිහිපයකට බලපා ඇති අයහපත් කාලගුණ තත්ත්වය හේතුවෙන් එක් පුද්ගලයෙකු මියගොස් පුද්ගලයින් 87,000ක් පමණ පීඩාවට පත්ව තිබේ. මුලතිව්, කිලිනොච්චි, මන්නාරම, වව්නියාව, යාපනය, මහනුවර, පුත්තලම යන දිස්ත්‍රික්ක සඳහා මෙම අයහපත් කාලගුණ තත්ත්වය හේතුවෙන් බලපෑම් එල්ල වී ඇති බව ආපදා කළමනාකරණ මධ්‍යස්ථානය සඳහන් කළේය. ඒ අනුව එම දිස්ත්‍රික්කවල පවුල් 27,836කට අයත් පුද්ගලයින් 87,473ක් පීඩාවට පත්ව තිබේ. යාපනය මරුතන්කේනි ප්‍රදේශයේ පුද්ගලයෙකු සැඩ පහරට හසුවිම හේතුවෙන් ජිවිතක්ෂයට පත්ව ඇති බව දිස්ත්‍රික් ආපදා කළමනාකරණ මධ්‍යස්ථානය පැවසුවේය. ආපදා තත්ත්වය හේතුවෙන් නිවාස 89කට පූර්ණ හානි සිදුව ඇති අතර තවත් නිවාස 1298කට අර්ධ හානි සිදුව ඇති බව ආපදා කළමනාකරණ මධ්‍යස්ථානය පවසයි. ආපදා හේතුවෙන් අවතැන් වූ පවුල් 3245කට අයත් පුද්ගලයින් 10306 දෙනෙකු මේ වන විට ආරක්ෂිත මධ්‍යස්ථාන 28කට යොමු කර ඇති බව එම මධ්‍යස්ථානය වැඩිදුරටත් සඳහන් කළේය. මේ අතර,ගංවතුරෙන් විපතට පත් ප්‍රදේශවල ජනතාවට හානි පූර්ණය කිරිමට සහ වන්දි ලබාදීමේ වැඩසටහන කඩිනමින් ක්‍රියාවට නංවන ලෙස ජනාධිපති මෛත්‍රීපාල සිරිසේන මහතා නිලධාරින්ට උපදෙස් ලබාදී තිබේ. උතුරු පළාතට බලපා ඇති ගංවතුරෙන් විපතට පත් ජනතාවට කඩිනම් සහන සලසන වැඩපිළිවෙල අඛණ්ඩව පවත්වාගෙන යන ලෙස ද ජනාධිපතිවරයා උපදෙස් ලබා දුන් බව ජනාධිපති මාධ්‍ය අංශය සඳහන් කළේය. අවතැන් වූ පුද්ගලයින් නැවත එම නිවාසවල පදිංචි කිරිමේදී මූලික අවශ්‍යතා සහ නිවාස නැවත අලුත්වැඩියා කර ගැනිමට ආධාර ලබාදීමේ මූලික පියවර වශයෙන් එක් පවුලක් සඳහා රුපියල් 10,000ක මුදලක් ලබාදීමට තීරණය වී තිබේ. අලාභ තක්සේරු කිරිමෙන් අනතුරුව රුපියල් දෙලක්ෂ පනස් දහසක් දක්වා උපරිමයකට යටත්ව මුදල් ලබා දීමට තීරිණය වී ඇති බව ජනාධිපති මාධ්‍ය අංශය සඳහන් කළේය. මේ අතර මෙලෙස ජලගැලීම්වලින් අවතැන් වූ කිලිනොච්චිය සහ මුලතිව් ප්‍රදේශවල ජනතාව වෙනුවෙන් සහන වැඩපිළිවෙළක් දියත් කිරීමට මනුසත් දෙරණ කටයුතු කර තිබේ. ඒ අනුව මනුසත් දෙරණ ආරම්භ කළ සහන ක්‍රියාන්විතයට දායකත්වය ලබාදෙමින් බොහෝ දෙනෙකු ඊයේ(25) උදෑසන සිටම සිය පරිත්‍යාග දෙරණ ප්‍රධාන කාර්යාලය වෙත ගෙනැවිත් භාරදුන්නේය. මෙම මනුසත් දෙරණ සහන ක්‍රියාන්විතය වෙනුවෙන් ඔබේ පරිත්‍යාග කොළඹ 10, ටී.බී.ජයා මාවතේ දෙරණ ප්‍රධාන කාර්යාලයට ගෙනැවිත් භාර දීමට හැකියි. එසේ නැතිනම් ඊට දායක විය හැකි ආකාරය 078 38 38 383 යන අංකය ඔස්සේ මනුසත් දෙරණට දැන්විය හැකියි.", "URL": "https://sinhala.adaderana.lk/news.php?nid=101294", "Category": null, "Parent URL": null}