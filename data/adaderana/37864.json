{"Source": "Adaderana", "Timestamp": "October 2, 2013 04:16 pm", "Headline": "බස් කර්මාන්තයට ආයෝජනය කරලා ලොකු පවක් කර ගත්තේ ", "News Content": "බස් කර්මාන්තය සඳහා ආයෝජනය කර තමන් මේ වන විට ලොකු පවක් ගෙවමින් සිටින බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. මෙම කර්මාන්තය සඳහා ආයෝජනය කළාට වඩා තේ අක්කර 5ක් දමාගත්තා නම් මීට වඩා සහනයක් ඇති වන බවද අද(02) කොළඹ පැවති මාධ්‍ය හමුවකදී ඔහු සඳහන් කර සිටියේය. බස් ගාස්තු වැඩි කිරීම සම්බන්ධයෙන් ජාතික ගමනා ගමන කොමිසන් සභාව වෙත යොමු කරන ලද ලිපිය සඳහා මේ වන විටත් කිසිදු ප්‍රතිචාරයක් නොමැති බවත්, ජාතික ප්‍රතිපත්ති නිල සූත්‍රය මත ක්‍රියාත්මක නොවීම හේතුවෙන් බස් රථ හිමියන් අසරණ තත්ත්වයට පත්වී ඇති බවත් හෙතෙම සඳහන් කර සිටියේය. බස් රථ කර්මාන්තය පසුගිය මාස 3න ඇතුළත මිලියන 2250 ක් පාඩු ලබා ඇති බවත්, මෙහි ප්‍රතිවිපාක ඉදිරියේදී ලංකා ගමනා ගමන මණ්ඩලයටත් විදින්නට සිදුවන බවත් ඔහු කීවේය. එසේම දේශපාලන වේදිකාවට මුවා වී බස් හිමියා, මගියා රැවටී සිටින බවද ඒ මහතා එම අවස්ථාවේදී කීවේය. බස් කර්මාන්තය කඩා වැටුණෝත් ඉදිරියේදී ලොකු පාඩුවක් සිදුවන බවද ඔහු පැවසීය. තවද රජය විසින් ලංකා ගමනා ගමන මණ්ඩලයට වාර්ෂිකව බිලියන 08ක ප්‍රතිපාදන ලබාදෙන බවත්, එම මණ්ඩලයට බස් රථ 20.000 ට වඩා ඇති බවත් නමුත් තමන්ගේ බස් කර්මාන්තයට කිසිදු සහනයක් නොමැති බවද හෙතෙම සඳහන් කළේය. මෙම ප්‍රශ්නයට මූලික හේතුව වී ඇත්තේ අමාත්‍යාංශ දෙකඩ වීම නිසා බවද ඒ මහතා කියා සිටියේය. එසේම ලොග් බලපත්‍රය තහනම් කරන ලෙස අධිකරණයෙන් ඉල්ලා සිටින බවද ඔහු පැවසීය. තමන් සෑම දිනකම පවසන පරිදි පුද්ගලික ප්‍රවාහන සේවා අමාත්‍යංශය යනු සුදු අලියෙකු බවද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37864", "Category": null, "Parent URL": null}