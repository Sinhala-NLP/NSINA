{"Source": "Adaderana", "Timestamp": "October 9, 2015 11:13 am", "Headline": " තවත් බාල වයස්කාර දැරියන් දෙදෙනෙකුට හදිවෙලා", "News Content": "වයස අවුරුදු 13 ක් වන කුඩා දැරියන් දෙදෙනෙකු දුෂණය කළ බව කියන සැකකරුවන් දෙදෙනෙකු අත්අඩංගුවට ගෙන රක්ෂිත බන්ධනාගාර ගත කර ඇති බව මුන්දලම පොලීසිය කියයි.එක් දරුවෙකු දුෂණයට ලක්වී ඇත්තේ මීට මාස 06 කට පමණ පෙරදී වන අතර මුන්දලම - අඟුණවිල ප්‍රදේශයේ පදිංචි ඇය තම මිත්තණිය සමග වත්තකට ගිය අවස්ථාවේදී එම වත්තේ මුරකරු විසින් ඇයව රවටාගෙන මුර මඩුවට කැඳවාගෙන ගොස් දුෂණය කර ඇති බව පොලීසිය කියයි. මෙම සිද්ධිය දැන ගෙන ඇති දැරියගේ මව මේ බව පොලීසියට පැමිණිලි කරමින් පවසා ඇති බව අප වාර්තාකරු කියයි.ඒ අනුව වයස අවුරුදු 60 ක් වන සැකකාර මුරකරු පොලීසිය විසින් අත්අඩංගුවට ගෙන පුත්තලම දිසා අධිකරණය වෙත ඉදිරිපත් කර ඇති අතර අධිකරණ නියෝගයෙන් මේ වන විට රක්ෂිත බන්ධනාගාර ගත කර සිටී. දැරිය වෛද්‍ය පරීක්ෂණයක් සඳහා හලාවත මහා රෝහලේ අධිකරණ වෛද්‍ය නිලධාරීවරයා වෙත යොමු කර ඇති අතර වෛද්‍ය පරීක්ෂණයේදී අනාවරණය වී ඇත්තේ දැරිය බරපතළ ලෙස දුෂණයට ලක්වී ඇති බවය.මේ අතර මහකුඹුක්කඩවල - රත්මල්ගස්වැව ප්‍රදේශයේ දැරියක ඇයගේ නිවස තුළදී දුෂණය කළ බව කියන 47 හැවිරිදි අයෙකු පොලීසිය විසින් අත්අඩංගුවට ගෙන ඇත.අතවරයට පත්ව ඇති දැරියගේ මව මිය ගොස් ඇති අතර ඇය තම මිත්තණියගේ ආරක්ෂාව යටතේ සිට තිබේ..මීට මාසයකට පමණ පෙර දිනක ඇය තම නිවසේ සිටින විට පැමිණ ඇති සැකකරු මෙම අපරාධය සිදු කර පලා ගොස් ඇති අතර මේ සම්බන්ධයෙන් පොලීසියට තොරතුරු ලැබීමෙන් අනතුරුව සැකකරු අත්අඩංගුවට ගෙන ඇත.එම සැකකරුද පුත්තලම දිසා අධිකරණය වෙත ඉදිරිපත් කිරීමෙන් අනතුරුව මේ වන විට රක්ෂිත බන්ධනාගාර කර ඇති බව පොලීසිය කියයි.මුන්දලම පොලීසිය මේ සම්බන්ධයෙන් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54344", "Category": null, "Parent URL": null}