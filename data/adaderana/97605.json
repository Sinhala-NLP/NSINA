{"Source": "Adaderana", "Timestamp": "October 12, 2018 11:41 pm", "Headline": "කාන්තා අයිතිය තහවුරු කළ තවත් අවස්තාවක්", "News Content": "කාන්තා අයිතිය තවත් තහවුරු කරමින් ව්‍යවස්ථාදායක සභාවට ප්‍රථම වතාවට පාර්ලිමේන්තු මන්ත්‍රිවරියක් පත් කිරීම පිළිබදව සතුටු වන බව අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරළ මහත්මිය පවසයි. අමාත්‍යවරිය මෙම අදහස් පළ කළේ ලක් වනිතා පෙරමුණේ සාමාජිකාවන් 100 දෙනෙකු සදහා සාම විනිසුරු පත්වීම් ලබා දීමේ අවස්ථාවට සිරිකොත එක්සත් ජාතික පක්ෂ මුලස්ථානයේ පැවති උත්සවයට අද (12) පෙරවරුවේ එක්වෙමිනි. එහිදි අදහස් දක්වමින් අමාත්‍යවරිය පැවසුවේ තනතුරට නුසුදුසු කටයුතු කළහොත් සාම විනිසුරු තනතුර අවලංගු කිරීමට අමාත්‍යාංශයට බලය තිබෙන බවයි. සමහර අය බලයට පැමිණීමට කරන නොයෙකුත් දේවල් ප්‍රතික්ෂේප කරන අපි, ජනතාවට නිවැරදි නායකත්වය ලබා දෙන්නේ යුක්ති සහගත සාධාරණ දේ කියන මූලික ධර්ම ඉදිරියට අරගෙන බවද අමාත්‍යවරිය ප්‍රකාශ කළේය. දේශපාලනය තුල කාන්තා නියෝජනය වැඩි කරන්නට රජය ලබා දෙන්නට පුළුවන් උපරිම සහයෝගය ලබා දෙන බවදඅමාත්‍යවරිය වැඩිදුරටත් පැවසීය.", "URL": "https://sinhala.adaderana.lk/news.php?nid=97605", "Category": null, "Parent URL": null}