{"Source": "Adaderana", "Timestamp": "January 14, 2013 10:42 am", "Headline": "ඉන්දීය තරුණයෙක් මැරුවාට ශ්‍රී ලාංකිකයාට මරණ දඬුවම - බේරන්න ලක්ෂ 35ක් ඉල්ලයි", "News Content": "කටාර් හි සේවය කළ ශ්‍රී ලාංකික තරුයෙකුට එරට අධිකරණයකින් මරණ දඬුවම නියම කර තිබේ. ඉකුත් 30 වැනිදා ඔහුට මරණ දඬුවම නියම කර ඇත්තේ කටාර් හි සේවය කළ ඉන්දීය ජාතික තරුණ රියදුරෙකුගේ මරණයක් සම්බන්ධයෙනි. එකී ඉන්දීය තරුණයා ද ශ්‍රී ලාංකික තරුණයා සමග සේවය කර තිබේ. දෙදෙනා අතර සුපිරි වෙළඳසැලකදී ඇති වූ ගැටුමකදී එල්ල වු පිහිපහරක් නිසා එම තරුණ රියදුරා මියගොස් ඇත. මෙම මරණය 2011.06.02 දින සිදුවී ඇති අතර වසර 1 1/2 ක්‌ තිස්‌සේ කටාර් අධිකරණයකින් එකී නඩුව ඇසීමෙන් පසු ශ්‍රී ලාංකිකයාට මරණ දඬුවම නියම කර තිබේ. ඒ අනුව 2010 වසරේ මාර්තු මස රැකියාවක්‌ සඳහා කටාර් ගොස්‌ සිටි වෙන්ගර්දාස්‌සලම් සුදේශ්කාර් (22) නමැති අවිවාහක තරුණයාට මෙලෙස මරණ දඬුවම නියම කර ඇත. මරණයට පත් වූ ඉන්දීය ජාතිකයාගේ ඥාතියෙකු හා මරණ දඬුවම නියම වු ශ්‍රී ලාංකිකයාගේ ඥාතියෙකු අතර පැවැති සාකච්ඡාවකින් පසු සිද්ධිය සමථයකට පත්කර ගැනීම සඳහා මියගිය තරුණයා වෙනුවෙන් කටාර් මුදලින් ලක්‍ෂ 2 ක්‌ (ශ්‍රී ලංකා මුදලින් ලක්‍ෂ 70) ක්‌ අවශ්‍ය බව පවසා ඇතැයි සඳහන්ය. එසේම තවදුරටත් තානාපති කාර්යාල හරහා කරන ලද ඉල්ලීම අනුව එය කටාර් මුදලින් ලක්‍ෂ 1 ක්‌ (ශ්‍රී ලංකා මුදලින් රුපියල් ලක්‍ෂ 35) ක්‌ දක්‌වා අඩුකරගෙන ඇතැයි ද වාර්තාවේ.", "URL": "https://sinhala.adaderana.lk/news.php?nid=30749", "Category": null, "Parent URL": null}