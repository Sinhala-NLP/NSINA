{"Source": "Adaderana", "Timestamp": "September 17, 2019 11:23 am", "Headline": "කැරිබියන් ප්‍රිමියර්ලීග් ක්‍රිකට් තරගාවලියේ ජය ගයානා ඇමසන් දිනා ගනී", "News Content": "කැරිබියන් ප්‍රිමියර්ලීග් ක්‍රිකට් තරගාවලියේ පැවති තරගයකින් ජය වාර්තා කිරීමට ගයානා ඇමසන් කණ්ඩායම සමත් විය. ඒ ශාන්ත කිට්ස් කණ්ඩායම කඩුළු 7කින් පරාජය කරමින්. තරගයේ කාසියේ වාසිය දිනු ගයානා ඇමසන් කණ්ඩායම පළමුව පන්දු රැකීමට තීරණය කළේය. ඒ අනුව පන්දුවට පහර දීමට පිටියට පිවිසි ශාන්ත කිට්ස් කණ්ඩායමට පන්දුවාර 19කදී සියලු දෙනා දැවි රැස් කරගත හැකි වුයේ ලකුණු 121ක් පමණයි. චමාර් බෘක්ස් පන්දු 25කදී හතරේ පහර 3ක් සහ හයේ පහරක් සමඟින් ලකුණු 34ක් රැස් කළ අතර ලෝරි ඉවෙන්ස් පන්දු 21කදී ලකුණු 26ක් රැස් කළේය. ඒ හතරේ පහර 4ක් සමඟින්. පන්දු යැවීමේදී ඇමසන් කණ්ඩායම වෙනුවෙන් ලකුණු 28ට කඩුළු 3ක් දවා ගැනීමට අහමඩ් සමත් විය. ලකුණු 122ක ජයග්‍රාහි ඉලක්කයක් හඹා යෑමට පිටියට පිවිසි ගයානා ඇමසන් කණ්ඩායම පන්දුවාර 15යි පන්දු5කදී කඩුළු 3ක් පමණක් දැවි ජයග්‍රාහි ඉලක්කය පසු කර ගියේය. බ්‍රැන්ඩන් කිංග් ලකුණු 49ක් රැස් කළ අතර ඔහුගේ ඉනිමට හතරේ පහර 7ක් සහ හයේ පහර 3ක් ඇතුළත්. ශොයිබ් මලික් නොදැවි ලකුණු 24ක් රැස් කළේය. කෙසේවෙතත් ප්‍රසාද ලකුණු සටහනේ පෙරමුනේ පසුවන්නේ ගයානා ඇමසන් කණ්ඩායමයි.", "URL": "https://sinhala.adaderana.lk/news.php?nid=119298", "Category": null, "Parent URL": null}