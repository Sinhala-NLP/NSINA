{"Source": "Adaderana", "Timestamp": "July 28, 2015 06:10 pm", "Headline": "මැතිවරණ නීති කැඩූවන් 171ක් දැලේ", "News Content": "මැතිවරණ නීති උල්ලංඝණය කිරීම සම්බන්ධයෙන් පුද්ගලයින් 171 දෙනෙකු අත්අඩංගුවට ගෙන ඇති බව පොලීසිය පවසයි. පොලිස් මාධ්‍ය ප්‍රකාශක කාර්යාලය සඳහන් කළේ මැතිවරණ නීති උල්ලංඝණයට අදාළව සිද්ධීන් 77ක් මේ වන විට වාර්තා වී ඇති බවයි. එමෙන්ම පොලිස් මූලස්ථානයේ මැතිවරණ පැමිණිලි ඒකකයට මේ වන විට පැමිණිලි 79ක් ලැබී ඇති බවත්, එම පැමිණිලිවලට අදාළව පුද්ගලයින් 86 දෙනෙකු අත්අඩංගුවට ගෙන ඇති බවත්, පොලිස් මාධ්‍ය ප්‍රකාශක කාර්යාලය සඳහන් කළේය. මේ අතර මැතිවරණ දෙපාර්තමේන්තුවේ මැතිවරණ පැමිණිලි ඒකකයට මෙවර මහ මැතිවරණයට අදාළව පැමිණිලි 549ක් ලැබී ඇත.මැතිවරණ දෙපාර්තමේන්තුවේ ප්‍රකාශකයෙකු සඳහන් කළේ කොළඹ දිස්ත්‍රික්කයෙන් වැඩිම පැමිණිලි සංඛ්‍යාවක් ලැබී ඇති බවයි.මැතිවරණ දෙපාර්තමේන්තුවේ පැමිණිලි ඒකකයට ලැබුණු පැමිණිලි අතර වැඩිම පැමිණිලි සංඛ්‍යාවක් පත්වීම් සහ උසස් වීම් සම්බන්ධයෙන් වන අතර එම පැමිණිලි සංඛ්‍යාව 145කි.එමෙන්ම පෝස්ටර්, කටඅවුට් ඇලවීම සම්බන්ධයෙන් පැමිණිලි 116 ක් හා බඩු බාහිරාදිය ඇතුළු ප්‍රතිලාභ බෙදාදීමේ පැමිණිලි 79ක් ලැබී ඇත.රාජ්‍ය දේපල අයථා පරිහරණය සම්බන්ධයෙන් මේ දක්වා ලැබී ඇති පැමිණිලි සංඛ්‍යාව 71ක් බව මැතිවරණ දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=52909", "Category": null, "Parent URL": null}