{"Source": "Adaderana", "Timestamp": "October 29, 2010 10:04 am", "Headline": "ජාතික ක්‍රීඩා උළෙලේ ආරක්ෂාවට පොලිස් නිලධාරීන් 1500 ක්", "News Content": "මහනුවර දී හෙට(29) ආරම්භ වන 36 වැනි ජාතික මහා ක්‍රීඩා උළෙල වෙනුවෙන් විශේෂ පොලිස් ආරක්ෂාවක් යොදවා ඇතැයි මධ්‍යම පළාත් නියෝජ්‍ය පොලිස්පති පූජිත ජයසුන්දර මහතා පවසයි. ඒ සඳහා පොලිස් නිලධාරීන් 1,500 ක් පමණ යොදවන බව ඔහු සඳහන් කළේය. ඊට පොලිස් විශේෂ කාර්ය බලකා‍යේ නිලධාරීන් ද ඇතුළත් වේ. ඊට අමතරව අවශ්‍යතාව මත ත්‍රිවිධ හමු‍දාවේ සහය ලබාගැනීමට පියවර ගන්නා බව ද පූජිත ජයසුන්දර මහතා පවසයි. නොවැම්බර් පළමුවැනි දින දක්වා ක්‍රීඩා උත්සවය පැවැත්වෙන අතර මේ හේතුවෙන් මහනුවර නගරයේ මාර්ගවල රථවාහන නවතා තැබී‍මේ සීමා පැනවීමට තීරණය කර තිබේ. ක්‍රීඩා උළෙලේ සමාරම්භක උත්සවය අග්‍රාමාත්‍ය දි. මු. ජයරත්න මහතාගේ ප්‍රධානත්වයෙන් හෙට පස්වරු 3 .30 ට මහනුවර බෝගම්බර ක්‍රීඩාංගණයේ දී පැවැත්වීමට නියමිතය. ක්‍රීඩක ක්‍රීඩිකාවන් 30,000 ගේ පමණ සහභාගිත්වයෙන් අදියර 3ක් යටතේ පැවති තරගවලින් තෝරාගත් ක්‍රීඩක ක්‍රීඩිකාවන් පිරිසක් මෙම තරගාවලියට සහභාගී වේ. තරගාවලිය බෝගම්බර ක්‍රීඩාංගණය ඇතුළු ක්‍රීඩාංගණ 12 දී පැවැත්වෙන බව ක්‍රීඩා අමාත්‍යාංශය පවසයි. එහි සමාප්ති උත්සවය නොවැම්බර් මස පළමුවැනිදා පැවැත්වීමට නියමිතය.", "URL": "https://sinhala.adaderana.lk/news.php?nid=11804", "Category": null, "Parent URL": null}