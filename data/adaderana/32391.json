{"Source": "Adaderana", "Timestamp": "March 13, 2013 05:47 pm", "Headline": " ඉන්දියන් ඔයිල් අවුල් නෑ", "News Content": "ඉන්දියන් ඔයිල් සමාගම විසින් ත්‍රිකුණාමල වරායට ගෙන්වන ලද පෙට්‍රල් තොගය නිසි ප්‍රමිතියෙන් යුක්ත බවට සිදු කළ පරීක්ෂණ වල දී තොරතුරු අනාවරණය වී තිබේ. ඒ අනුව අදාළ පෙට්‍රල් තොගය ත්‍රිකුණාමල වරායේ ගොඩබෑමට අවසර ලබා දුන් බව ලංකා ඛනිජ තෙල් සංස්ථාව සදහන් කරයි. පසුගිය දා පෙට්‍රල් මෙට්‍රික්ටොන් 16,000 ක් ඉන්දියන් ඔයිල් සමාගම විසින් ගොඩබෑම සදහා ත්‍රිකුණාමලය චීන වරාය වෙත ගොන ගොස් තිබුණි. අදාළ පෙට්‍රල් තොගයේ ප්‍රමිතිය සම්බන්ධයෙන් මතභේදාත්මක තත්ත්වයක් උදාවූ අතර ඒඅනුව අදාළ පෙට්‍රල් තොගය විශේෂ පරීක්ෂාවට ලක් කිරීමට ලංකා ඛණිජ තෙල් සංස්ථාව පියවර ගන්නා ලදී. ඒ අනුව පෙට්‍රල් සාම්පල ඛණිජ තෙල් සංස්ථාවට අයත් පිරිපහදු රසායනාගාරයේ ස්වාධීන මිනුම්කරුවෙකු ඉදිරියේ පරීක්ෂා කොට තිබේ. එහි දී අදාළ තෙල් තොගය නිසි ප්‍රමිතියෙන් යුක්ත බවට තහවුරු වී ඇති බව ලංකා ඛණිජ තෙල් සංස්ථාවේ කළමනාකරණ අධ්‍යක්ෂ සුසන්ත ද සිල්වා මහතා සදහන් කළේය. මෙවැනි තත්ත්වයක් තුළ වෙළදපොලට නිකුත් කරන තෙල් පිළිබදව කිසිදු බියක් ඇති කර ගත යුතු නොවන බව ද කළමනාකාර අධ්‍යක්ෂකවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32391", "Category": null, "Parent URL": null}