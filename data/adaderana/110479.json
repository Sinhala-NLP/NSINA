{"Source": "Adaderana", "Timestamp": "May 22, 2019 10:29 pm", "Headline": "රණවිරුවන්ගේ කැපවීම හා විශිෂ්ඨ මානවීය ගුණය සදා අමරණීයයි", "News Content": "ත‍්‍රස්තවාදය පරාජය කිරීමේ කාර්යයේදී රණවිරුවන් කළ කැපවීම හා විශිෂ්ඨ මානවීය ගුණය සදා අමරණීය බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසා සිටියි. අමාත්‍ය පාඨලී චම්පික රණවක මහතා මෙම අදහස් පළකර සිටියේ, විජයග‍්‍රහණයේ දසවසර සමරමින් පනාගොඩ ශ‍්‍රී ලංකා යුධ හමුදා කඳවුරේ පැවති රණවිරු පුණ්‍යානුමෝදනා වැඩසටහනකට සහභාගී වෙමිනි. එහිදී වැඩිදුරටත් අදහස් දැක්වූ අමාත්‍යවරයා, ත‍්‍රස්තවාදී ක්‍රියාවලියක් ආරක්‍ෂක අංශවලට පමණක්, අවි ආයුධ බලයට පමණක් පරාජය කරන්නට බැහැ. ඒ සඳහා විධිමත් දේශපාලන නායකත්වයක්, ඒ වගේම ජනතාවගේ සුවිශේෂී සහයෝගයක්. ශක්තියක් අවශ්‍යයි. ඒ වගේම ඒ සඳහා ක‍්‍රියා කරන්න රටකට මනා ආර්ථික ශක්තියක් අවශ්‍යයි. තවමත් අපට ඇතැම් විදේශ රටවල්, ඇතැම් විදේශ ජනමාධ්‍ය අප විසින් මේ ජයග‍්‍රහණය කළ මේ මහා ත‍්‍රස්ත විරෝධි අරගලය, එහි තිබෙන ඒ විජයග‍්‍රහණයේ ශක්තිය කැළැල් කරන්නට නොයෙක් දෑ කළත්, අපගේ රණවිරුවන් කළ කැපවීමත්, විශේෂයෙන්ම සටන ජයග‍්‍රහණය කිරීමෙන් පස්සේ ඔවුන්ගේ හැසිරීමේ තිබිච්ච විශිෂ්ඨ මානවීය ගුණයත් සදානුස්මරණීයයි. අපේ රණවිරුවන් 2009 මැයි 18 වෙනිදා ඒ මහා ත‍්‍රස්තවාදියා ඝාතනය කළාට පසුව එකඳු සිද්ධියක්වත් ඇති නොවන ආකාරයට අපේ ඇතැම් ආරක්‍ෂක අංශ ප‍්‍රධානීන් පවා තව අවුරුද්දක් දෙකක් මේ ප‍්‍රශ්නේ තිබෙනවා කිව්වත්, එකම සිද්ධියක්වත් සිදු නොවන ආකාරයට ඉතාම ගෞරවාන්විතව කටයුතු කළා. ලක්ෂ තුනකට අධික ඒ අනාථයින් රැක බලා ගත්තා මැණික් ෆාම්වල. ඒ වගේම ඔවුන් නැවත පදිංචි කරවීම සඳහා විධිමත්ව කටයුතු කළා. නමුත් තවමත් උතුරින් පළවා හරින ලද අපේ සිංහල ජනතාව, ඒ වගේම මුස්ලිම් ජනතාව, ඒ වගේම අනෙකුත් මතවාද දැරූ දෙමළ ජනතාවට තවමත් අවුරුදු දහයක් ගතවෙලත් තමන්ගේ මුල්බිම්වල අයිතිය ලැබී නැහැ. ඒ ගැනත් අපි සළකා බැලිය යුතුයි, සොයා බැලිය යුතුයි. ඒ අයිතිය ලබාගැනීම වෙනුවෙන් කටයුතු කළ යුතුයි.\" යනුවෙන් ඒ මහතා පැවසීය", "URL": "https://sinhala.adaderana.lk/news.php?nid=110479", "Category": null, "Parent URL": null}