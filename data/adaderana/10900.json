{"Source": "Adaderana", "Timestamp": "September 16, 2010 04:28 pm", "Headline": "හෙද සිසු පත්වීම් වල අක්‍රමිකතා-හෙද සංගමයෙන් රතු එළියක් ", "News Content": "තුන් අවුරුදු ඩිප්ලෝමා පාඨමාලාව සම්පූර්ණ කරන ලද හෙද සිසුන් 319 දෙනෙකු මේ වන විට පත්වීම් අපේක්ෂාවෙන් සිටින අතර, ඔවුන්හට පත්වීම් ලබාදීමේදී වංචා සහගත ලෙස පත්වීම් දීමේ සුදානමක් පවතින බව රජයේ හෙද නිලධාරීන්ගේ සංගමයේ සභාපති සමන් රත්නප්‍රි මහතා පවසයි. හෙද සේවාවේ පළමු පත්වීම් ලබා දීම අවසාන විභාගයේදී ලැබු ලකුණු මත සකස් කළ කුසලතා ලේඛනයක් අනුව සිදුකළ යුතු වුවද මෙම කටයුතු වංචා සහගත ලෙස සිදුවන බවට තම සංගමයට තොරතුරු වාර්තාවෙමින් පවතින බව හෙතෙම සඳහන් කරයි. මෙම 319 දෙනොගේ කුසලතා ලේඛන තිබුණද එම කුසලතා ලේඛනය ඉවතට දමා බාහිර පුද්ගලයන්ගේ බලපෑම් මත පත්වීම් ලේඛන සකස් කිරීමට අමාත්‍යාංශ බලධාරීන් කටයුතු කරමින් සිටින බවට ඔහු චෝදනා කරයි. මෙය බරපතල වැරද්දක් වන අතර, ඒ නිසා හෙද සිසුන් විසින් දක්ෂතාවය මත මහන්සිවී ලබා ගත් කුසලතාවය අවලංගු වන අතර, පත්වීම් ලබා දීමේ රාජ්‍ය ප‍්‍රතිපත්තියද අමු අමුවේ උල්ලංඝණය වනු ඇතයි හෙතෙම පෙන්වාදෙයි. රාජ්‍ය සේවාවේ හා සෞඛ්‍ය සේවාවේ පවතින හා පිළිගත් නිති රීති අනුගමනය නොකර මෙවැනි ආකාරයේ බරපතල වැරුද්දක් සිදුවීම වහාම වළක්වන ලෙස සෞඛ්‍ය අමාත්‍යවරයාගෙන් ඉතා ඕනෑකමින් ඉල්ලා සිටින බව රජයේ හෙද නිලධාරීන්ගේ සංගමය නිකුත් කළ නිවේදනයක දැක්වේ. එසේ නොවන්නේ නම් මෙම නිතීය වල්වැදීමේ ක‍්‍රියාවට එරෙහිව වෘත්තීමය විරෝධතා ඇරඹීමට සිදුවන බවට අවධාරණය කරන බව සමන් රත්නප්‍රිය මහතාගේ අත්සනින් යුතුව නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=10900", "Category": null, "Parent URL": null}