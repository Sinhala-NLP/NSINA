{"Source": "Adaderana", "Timestamp": "October 9, 2013 07:23 am", "Headline": " දියර කිරි ප්‍රචලිත කිරීමට කිසිදු පියවරක් ගෙන නෑ", "News Content": "දියර කිරි මෙරට ප්‍රචලිත කිරීම සඳහා බලධාරීන් කිසිදු පියවරක් ගෙන නොමැති බව රජයේ වෛද්‍ය නිලධාරීන්ගේ සංගමය පවසයි. එම සංගමයේ ප්‍රකාශක වෛද්‍ය නවීන්ද්‍ර ද සොයිසා මහතා පවසන්නේ කිරිපිටි අර්බුදය පැවති සමයේ දියර කිරි පිළිබඳ හඬ නැගූ බොහෝ දෙනා මේ වන විට මුනිවත රකිමින් සිටින බවයි. දේශීය කිරි පරිභෝජනය ප්‍රචලිත කිරීම සඳහා පසුගිය කාලයේ අවස්ථාව ලැබුණ ද බලධාරීන් එය පැහැර හැර ඇති බව හෙතෙම කියා සිටියි. හාල්වලට පසුව මෙරටට වැඩි වශයෙන් ආනයනය කරනුයේ කිරිපිටි බව පෙන්වා දෙන වෛද්‍ය නවීන්ද්‍ර ද සොයිසා මහතා පවසන්නේ ලෝකයේ රටවල් අතුරරෙන් ඉහළ කිරිපිටි පරිභෝජනයක් ද ලංකාව තුළ දක්නට ඇති බවයි. මේ අතර ආනයනික කිරිපිටි වල ඩී.සී.ඩී රසායනිකය අඩංගු වන්නේ ද යන්න පිළිබඳ කාර්මික තාක්ෂණ ආයතනය නිරන්තර පරීක්ෂාවෙන් සිටින බව සෞඛ්‍යය අමාත්‍යංශය පවසයි. එම අමාත්‍යංශ ප්‍රකාශකයෙකු පැවසුවේ ආනයනය කරන සෑම කිරිපිටි සාම්පලයක්ම ඩී.සී.ඩී පරීක්ෂාවට ලක් කිරීමෙන් අනතුරුව නිදහස් කරන බවයි.", "URL": "https://sinhala.adaderana.lk/news.php?nid=38010", "Category": null, "Parent URL": null}