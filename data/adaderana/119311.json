{"Source": "Adaderana", "Timestamp": "September 17, 2019 01:29 pm", "Headline": "අපි ටීවි බෞද්ධයෝ නෙමෙයි-අනුර", "News Content": "අද බැරියර් නිර්මාණය කර ඇත්තේ සිංහල හා මුස්ලිම් ජනතාව බෙදා වෙන් කිරීමට බව ජනාධිපති අපේක්ෂක අනුර කුමාර දිසානායක මහතා පවසයි. ඊයේ(16) රාත්‍රීයේ අද දෙරණ ඔස්සේ විකාශය වු 360 සජිවි වැඩසටහනට එක්වෙමින් ඔහු මෙම අදහස් පළ කළේය. හමුදාව හා යුද වාහන වැඩිපුර ගැවසෙන්නේ නම් රටේ ඇති අනාරක්ෂිත බව පෙන්නුම් කරන බවද පැවසු ඒ මහතා, අද වන විට රටේ බැරියර් ඇත්තේ කොහෙද යනුවෙන් ප්‍රශ්න කර සිටියේය. අද වන විට බැරියර් ඇත්තේ මුස්ලිම් හා සිංහල ගම්මාන වෙන් කිරීමට බවත් ඒ මහතා වැඩිදුරටත් පවසයි. අද වන විට අනාරක්ෂිත තත්ත්වයකින් රට බෙදා වෙන් කිරීමේ තත්ත්වයක් රටේ නොමැති බවද අනුර කුමාර මහතා කියා සිටියේය. රටට ඇත්තේ ආක්‍රමණික ආරක්ෂක ගැටළුවක් නොවන බවත් මෙය ජන කොට්ඨාශ අතර ඇතිව තිබෙන වෛරයක් බවත් අනුර කුමාර මහතා වැඩිදුරටත් පැවසීය. අද වන විට ජාතික ආරක්ෂාවට වඩා ගැළපෙන වචනය වන්නේ මහජන ආරක්ෂාව යන්න බවද පැවසු ඒ මහතා, එයට විසඳුම් සෙවිය හැක්කේ මහජනයා අතර සහයෝගය, විශ්වාසය ගොඩනැඟීමෙන් බවද කියා සිටියේය. එනිසා ජනතාව අතර සහෝදරත්වයෙන් ගොඩනගන ආරක්ෂාවක් අවශ්‍ය බවත් පැවසු දිසානායක මහතා, බුදුන් වදිනා විට දී කොතැනක හෝ බුදුරජාණන් වහන්සේ මාධ්‍යයට පෙන්විය යුතු බව පෙන්වා දී නොමැති බවද මෙහිදී පැවසීය. ජනතාව තුර තිබෙන ආගමික භක්තිය තමන්ගේ ලාබ දේශපාලන පොරපිටියේ අලෙවි කරන බවත් පැවසු ඒ මහතා, එය ආගමකට කර හැකි විශාලම ව්‍යවසනය බවද කියා සිටියේය. එනිසා කිසිවෙකුත් “ලයිව් බණ අසන්න එපා“ යනුවෙන් පැවසු ඒ මහතා, දේශපාලන පොරපිටියේ ලාභෙට විකුණන බෞද්ධයා කිසිවිටෙකත් ආගම දේශපාලන පොරපිටියට යොදා නොගත යුතුයි යන ස්ථාවරයේ තමන් ප්‍රමුඛ පක්ෂය සිටින බවද මෙහිදී පැවසීය.", "URL": "https://sinhala.adaderana.lk/news.php?nid=119311", "Category": null, "Parent URL": null}