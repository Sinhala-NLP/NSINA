{"Source": "Adaderana", "Timestamp": "February 23, 2017 10:49 am", "Headline": "ජාතික ප්‍රතිපත්තියක් නැති රටක් ලෙස ලංකාව ඉතිහාසයට එක් වෙනවා", "News Content": "කිසිදු ජාතික ප්‍රතිපත්තියක් නොමැති රටක් වශයෙන් ශ්‍රී ලංකාව ඉතිහාස ගත වන බව ශ්‍රී ජයවර්ධනපුර විශ්වවිද්‍යාලයේ කුලපති මහාචාර්ය පූජ්‍ය බෙල්ලන්විල විමරතන හිමියන් පවසයි. ඊයේ (22) සවස පැවති ජාත්‍යන්තර වෙළඳාම පිළිබඳ ජාතික ප්‍රතිපත්තියක් සම්පාදනය සඳහා වු මහජන කොමිෂන් සභාවේ සමාරම්භ උළෙලට සහභාගී වෙමින් බෙල්ලන්විල හිමියන් මෙම අදහස් පළ කර සිටියේ ය. අසල්වාසි සහෝදර රාජ්‍යයක් වන ඉන්දියාවේ ජාතික ප්‍රතිපත්තියක් ක්‍රියාත්මක වන බවත් එවැන්නක් ලංකාව තුළ නොමැති වීමෙන් ආණ්ඩු වෙනස් වෙන සෑම අවස්ථාවක් සඳහාම සියලු කේෂ්ත්‍රයන්හිම ප්‍රතිපත්ති ද වෙනස් කළ යුතු වන බව උන් වහන්සේ කියා සිටියේ ය. එමෙන්ම ශ්‍රි ලංකාවේ අනන්‍යතාව පිළිහිඹු වන කිසිදු සංස්කෘතික ජාතික ප්‍රතිපත්තියක් රජයන් විසින් පත් කර නොමැති බවට බෙල්ලන්විල විමලරතන හිමියන් චෝදනා කළේය. කෙසේ වෙතත් දේශපාලඥයින්ගේ අවශ්‍යතාවය මත සමාජයම මේ වන විට නිර්වින්දනය කර ඇති බවත් අවම වශයෙන් යහපාලනය යන්න කුමක් ද යන්න පිළිබඳ අවබෝධයක් හෝ මහජනයා අතර නොමැති බව ද උන් වහන්සේ මෙහිදී වැඩි දුරටත් පවසා සිටියේ ය. මෙම සියලු කරුණු කාරණා හේතු කර ගනිමින් ජාත්‍යන්තර වෙළඳාම පිළිබඳ ජාතික ප්‍රතිපත්තියක් සම්පාදනය සඳහා වු මහජන කොමිෂන් සභාවක් ආරම්භ කළ බවත් රජය විසින් ගෙන යන දේශීය සම්පත් විකිණීමට සියලු දෙනා විරෝධය දැක්විය යුතු බවත් විමලරතන හිමියන් පැවසීය.", "URL": "https://sinhala.adaderana.lk/news.php?nid=69993", "Category": null, "Parent URL": null}