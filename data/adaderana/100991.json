{"Source": "Adaderana", "Timestamp": "December 19, 2018 01:49 pm", "Headline": "නාමල්ගේ හඬ පට ඇතුළත් Pen Drive එක CIDට", "News Content": "නාමල් කුමාරගේ ජංගම දුරකථනය රැගෙන හොංකොං ගිය නිලධාරීන් පසුගිය 14 වන දින යළි දිවයිනට පැමිණ තිබේ. අපරාධ පරීක්ෂණ දෙපාර්තමේන්තුව වෙත ජනාපතිවරයා ඝාතනය කිරීම ගැන ක්‍රමන්ත්‍රණය කිරීමට අදාළව පැමිණිල්ලක් ඉදිරිපත් කර ඇති නාමල් කුමාර මහතාගේ ජංගම දුරකථනය හොංකොං බලා රැගෙන ගිය නිලධාරීන් මෙලෙස ලංකාවට පැමිණ ඇති බව පොලීසිය සඳහන් කරයි. එහිදී අදාළ විශේෂඥවරුන් විසින් එම ජංගම දුරකථනයේ මකා දමා තිබු හඬ පට ගණනාවක් සොයා ගෙන තිබේ. එම හඬ පට ඇතුළත් කරන ලද දත්ත බහාලුව (Pen Drive) එක සහ එම විශේෂඥවරුන්ගේ වාර්තාව අද(19) දින අපරාධ පරීක්ෂණ දෙපාර්තමේන්තුව විසින් කොටුව මහේස්ත්‍රාත් අධිකරණයට බාර දී තිබේ. අපරාධ පරීක්ෂණ දෙපාර්තමේන්තුවේ නිලධාරීන් විසින් ඔවුන් බාරයේ ඇති අදාළ හඬ පට හා අදාළ වාර්තාවේ පිටපත් ආශ්‍රයෙන් වැඩි දුර විමර්ශන සිදු කරමින් සිටියි.", "URL": "https://sinhala.adaderana.lk/news.php?nid=100991", "Category": null, "Parent URL": null}