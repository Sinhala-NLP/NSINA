{"Source": "Adaderana", "Timestamp": "December 7, 2012 09:35 pm", "Headline": "ඩීසල් බාල නෑලු?-අමාත්‍යංශයෙන් නිවේදනයක්!", "News Content": "සපුගස්කන්ද නිමාවේ ගබඩාකර ඇති ඩීසල් තොගවල නියැදි රසායනාගාර පරීක්‍ෂාවට නැවත ලක්කොට එම ඞීසල් නියමිත ප‍්‍රමිතියෙන් යුතු බව තෙල් පිරිපහදු රසායනාගාරය තහවුරු කරගෙන ඇති බව ඛනිජ තෙල් කර්මාන්ත අමාත්‍යංශය සඳහන් කරයි. එමෙන්ම එම ඩීසල් තොග ගබඩාකර තිබූ ටැංකි ද පරීක්‍ෂා කොට ඇති අතර එහිදී කිසිදු ගැටලුවක් නොමැති බව තහවුරු කරගෙන ඇති වග ලංකා ඛනිජ තෙල් සංස්ථාවේ කළමනාකාර අධ්‍යක්ෂ එල්.ඊ සුසන්ත සිල්වා මහතාගේ අත්සනින් යුතුව ඛනිජ තෙල් කර්මාන්ත අමාත්‍යංශය විසින් නිකුත් කළ නිවේදනයක දැක්වෙයි. එහි මෙසේද සඳහන්ය. තිස්සමහාරාම පෞද්ගලික ඉන්ධන පිරවුම්හලකින් නිතුත්කළ ඩීසල් භාවිතයෙන් වාහන හයක් අක‍්‍රීය වී ඇතැයි ලද පැමිණිල්ලක් අනුව එම ඉන්ධනහලට ඩීසල් නිකුත්කළ සපුගස්කන්ද නිමාවේ ඩීසල් නියැදි පරීක්‍ෂා කිරීමට පියවර ගත් අතර එහිදී මේ බව තහවුරු වී ඇත. මීට අමතරව අදාළ ඉන්ධන පිරවුම්හලේ ඩීසල් තොගය රසායනාගාර පරීක්‍ෂාවට ලක්කිරීම සදහා එහි ඩීසල් නියැදි ද ඊයේ (06) ලබාගත් අතර ඒවා රසායනාගාර පරීක්‍ෂාව සදහා අද (07) තෙල් පිරිපහදු රසායනාගාරය වෙත යොමුකෙරේ. සපුගස්කන්ද නිමාවෙන් අදාළ ඩීසල් තොගය පෞද්ගලික බෙදුම්කරු වෙත නිකුත් කර ඇති අතර ඔහුට අයත් ටැංකි රථයකින් එම ඩීසල් තොගය බෙදුම්කරු සතු පිරවුම්හල වෙත රැගෙන ගොස් ඇත. අදාළ ඩීසල් තොගය බෙදුම්කරු සතු ඉන්ධනහලේ ටැංකි දෙකක ගබඩා කර ඇති අතර ඉන් එක් ටැංකියකින් නිකුත් කළ ඩීසල් සම්බන්ධයෙන් පමණක් මෙම ගැටලූව පැනනැගී ඇත. ලබාගත් ඩීසල් නියැදි රසායනාගාර පරීක්‍ෂාවට ලක්කොට එහි වාර්තාව ලැබෙන තෙක් එම ඩීසල් තොගය රැගෙන ගිය ටැංකි රථය තාවකාලිකව තහනම් කිරීමට හා එම ඉන්ධනහලෙන් ඩීසල් නිකුත් කිරීම තාවකාලිකව අත්හිටුවීමට පියවර ගෙන තිබේ. මෙම බෙදුම්කරු සදහා ඩීසල් නිකුත් කළ දිනම ඩීසල් තොග විශාල ප‍්‍රමාණයක් සපුගස්කන්ද නිමාවෙන් බෙදුම්කරුවන් වෙත නිකුත් කර ඇති අතර, එම තෙල් තොග සම්බන්ධයෙන් කිසිදු ගැටලූවක් වාර්තා වී නොමැත. එමෙන්ම සපුගස්කන්ද නිමාවෙන් මෙලෙස නිකුත්කර ඇත්තේ තෙල් පිරිපහදුවේ පිරිපහදු කරන ලද ඩීසල් වන අතර මීට පෙර ආනයනය කරන ලද ඩීසල් තොගයක් සපුගස්කන්ද නිමාවෙන් බෙදාහැර ඇති බවත් ඒ හේතුවෙන් මෙම ගැටලූව පැනනැගී ඇති බවත් ඇතැමුන් ගෙන යන ප‍්‍රචාරය සම්පුර්ණ අසත්‍යයකි. එල්.ඊ සුසන්ත සිල්වා කළමනාකාර අධ්‍යක්‍ෂ ලංකා ඛනිජ තෙල් නිතීගත සංස්ථාව", "URL": "https://sinhala.adaderana.lk/news.php?nid=29786", "Category": null, "Parent URL": null}