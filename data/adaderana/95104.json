{"Source": "Adaderana", "Timestamp": "August 27, 2018 03:26 pm", "Headline": "පුහුණුකරු රැගෙන යන්න දුන්නා නම් අවසන් වටයට යන්න තිබුණා", "News Content": "කාන්තා මීටර 800 ඉසව්වේ අවසන් තරගයට සුදුසුකම් ලබා ගැනීමට ශ්‍රී ලංකාවේ ගයන්තිකා අබේරත්න සමත් විය. ඒ අද (27) පෙරවරුවේ පැවති එම ඉසව්වේ තුන්වන මූලික තරගයේදී තුන්වන ස්ථානය හිමිකර ගනිමින්. ගයන්තිකාගේ තරග නිමි කාලය දැක්වුනේ මිනිත්තු 2යි තත්පර 6යි දශම 3යි එකක් ලෙසයි. කාන්තා මීටර 800 ඉසව්වේ වත්මන් ජාතික ශූරිය වන නිමාලි ලියනාරච්චි අද පෙරවරුවේ පැවති තවත් මූලික තරගයකට සහභාගී වූ අතර එහිදී සිව්වන ස්ථානය හිමිකර ගත් ඇයට අවසන් තරගයට සුදුසුකම් ලබා ගැනීමට හැකිවූයේ නැහැ. මේ සම්බනධයෙන් මාධ්‍යවෙදීන් වෙත අදහස් පල කරමින් ඇය පැවසුවේ තම පුහුණුකරු රැගෙන යාම සඳහා අවස්ථාව හිමි වුයේ නම් තමන්ට අවසන් තරගයට සහභාගි වීමට හැකිවනු ඇති බවය. මේ අතර ඊයේ රාත්‍රියේ පැවති පිරිමි මීටර 100 ධාවන ඉසව්ව ජයගනිමින් ආසියාවේ වේගවත්ම ක්‍රීඩකයා ලෙස කිරුලු පලදින්නට චීනයේ සූ බිංටියෑන් සමත් විය. තත්පර 9යි දශම 9යි 2ක් ලෙස සටහන් වූ ඔහුගේ තරග නිමිකාලය එම ඉසව්වේ නව ආසියානු ක්‍රීඩා උලෙල වාර්තාවක් ලෙස සටහන් විය.", "URL": "https://sinhala.adaderana.lk/news.php?nid=95104", "Category": null, "Parent URL": null}