{"Source": "Adaderana", "Timestamp": "May 6, 2018 02:18 pm", "Headline": " නැති බැරි - ඇති හැකි පරතරය අඩු කරන්න අප අධිෂ්ඨාන කරගත යුතුයි", "News Content": "පොඩි මිනිසාගේ හිතට දැනෙන්නට නැති බැරි ඇති හැකි පරතරය අඩු කිරීම සඳහා අප අධිෂ්ඨාන කරගත යුතු බව එක්සත් ජාතික පක්ෂයේ නියෝජ්‍ය නායක සජිත් ප්‍රේමදාස මහතා පවසයි. අද සුගතදාස ගෘහස්ථ ක්‍රීඩාංගනයේ පැවති එක්සත් ජාතික පක්ෂ මැයි දින රැළියට එක්වෙමින් ඒ මහතා මේ බව පැවසීය. පොඩි මිනිසාට නොදැනෙන ආර්ථික වර්ධන වේගයක් තුළින් වැඩක් නොමැති බව ඒ මහතා කියා සිටියේය. යහපාලන රජය මේ වන විට විශාල වැඩ කොටසක් සිදු කර ඇති බවත්, එහෙත් අද වන විට බොහෝ පිරිසකට එය අමතකවී ඇති බවද සජිත් ප්‍රේමදාස මහතා පැවසීය. අපගේ මීළඟ අයවැය තුළින් ගොවීන්ට නොමිලේ පොහොර ලබාදීමට කටයුතු කළ හැකි නම් එය විශාල ජයග්‍රහණයක් බවත් මෙම අදහස් ඉදිරිපත් කරන්නේ රට ගැන සිතා බවද ඔහු පැවසීය. අද රැකියා නොමැතිව හැටදහසක් වූ උපාධිදාරීන්ට රැකියා ලබාදිය යුතු බවත් ග්‍රාමීය ජනතාව ශක්තිමත් කළ බවද ඒ මහතා පැවසීය. කතාකරමින් සිට වැඩක් නොමැති බවත් වැඩ කිරීම සඳහා ඉතුරුවී තිබෙන්නේ තවත් මාස 18 ක පමණක් බව සජිත් ප්‍රේමදාස මහතා ප්‍රකාශ කළේය. එක්සත් ජාතික පක්ෂය ගන්නා ඕනෑම ඒකමතික තීරණයක් තමන් හිස නමා පිළිගන්නා බව සජිත් ප්‍රේමදාස මහතා පැවසීය. අද පැවැත්වෙන ජයග්‍රාහී මැයි දිනයක් ජයග්‍රාහී ගමනකට ආරම්භයක් කරගමු යැයි එතුමන් වැඩිදුරටත් පාක්ෂිකයන්ගෙන් ඉල්ලීමක් කළේය.", "URL": "https://sinhala.adaderana.lk/news.php?nid=88619", "Category": null, "Parent URL": null}