{"Source": "Adaderana", "Timestamp": "February 25, 2019 11:49 am", "Headline": "ඉන්දියාවට විරෝධය පල කරමින් පාකිස්තාන වැසියන් වීථි බසී", "News Content": "ඉන්දියාවෙන් එල්ල වන තර්ජන වලට විරෝධය පල කරමින් පාකිස්තාන වැසියන් දහස් ගණනක් වීථිබැස තිබේ. විරෝධතාව පැවැත්වුණේ කරච්චි නගරයේදීයි. ඉන්දියාවේ පුල්වාමා දිස්ත්‍රික්කයේදී ආරක්ෂක අංශ සාමාජිකයන් පිරිසක් ඉලක්ක කර සිදුවූ බෝම්බ ප්‍රහාරයෙන් පසුව ඉන්දියාව සහ පාකිස්තානය අතර මතබේදය උත්සන්න විය. ඒ අදාළ ප්‍රහාරය සම්බන්ධව ඉන්දියාව පාකිස්තානයට චෝදනා එල්ල කිරීම හේතුවෙන්. එහෙත් ඉන්දියාව එල්ල කරන චෝදනාව පාකිස්තානය දැඩිව ප්‍රතික්ෂේප කළේය. කෙසේ නමුත් ප්‍රහාරයේ වගකීම පාකිස්තානය මූලික කරගත් ත්‍රස්තවාදී කණ්ඩායමක් වන ජයිෂ් - ඊ - මොහොමඩ් කණ්ඩායම භාරගෙන ඇති බව ඇතැම් විදෙස් වාර්තාවල සඳහන්. මේ අතර පාකිස්තානයේ කරච්චි අගනුවරදී විරෝධතාවක නිරත වූ පිරිස සඳහන් කළේ පුල්වාමා ප්‍රහාරය මුල්කරගනිමින් ඉන්දියාව සටනකට මුල පුරන බවයි. ඉන්දියාවේ ක්‍රියාකලාපය විරෝධතාකරුවන් එහිදී දැඩිව හෙලාදැක තිබුණි.", "URL": "https://sinhala.adaderana.lk/news.php?nid=104995", "Category": null, "Parent URL": null}