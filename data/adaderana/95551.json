{"Source": "Adaderana", "Timestamp": "September 5, 2018 07:42 am", "Headline": " සුනාමි අනතුරු ඇඟවීම් පිළිබඳ අනවශ්‍ය බියක් ඇතිකර ගන්න එපා", "News Content": "සුනාමි ආපදා පෙරහුරු වැඩසටහනක් අද(05) දින දිස්ත‍්‍රික්ක තුනක් ඉලක්ක කරගනිමින් පැවැත්වීමට සැළසුම් කර තිබේ. සුනාමි ආපදා අවස්ථාවකට මුහුණදීම සඳහා කලාපීය රටවල් සූදානම් කරවීමේ අරමුණින් ලෝකයේ රටවල් 28ක පවත්වන සුනාමි ආපදා පෙරහුරු වැඩසටහන ශ්‍රී ලංකාවේ ද දිස්ත‍්‍රික්ක තුනකට අයත් ග‍්‍රාම නිලධාරී වසම් 6 කදී අද පෙරවරු 8.30ට පමණ පැවැත්වීමට නියමිතයි. ගාල්ල දිස්ත‍්‍රික්කයේ හික්කඩුව, අම්පාර දිස්ත‍්‍රික්කයේ නින්තවූර් සහ මුලතිව් දිස්ත‍්‍රික්කයේ මුහුදුබඩපත්තු යන ප‍්‍රාදේශීය ලේකම් කොට්ඨාශයන්හි ග‍්‍රාම නිලධාරී වසම් දෙක බැගින් තෝරාගෙන මෙම පෙරහුරුව පවත්වන බව වාරිමාර්ග, ජල සම්පත් කළමනාකරණ හා ආපදා කළමනාකරණ අමාත්‍යංශය පවසයි. පෙරහුරුව පවත්වන්නේ මෙම දිස්ත‍්‍රික්කවල පමණක් වුව ද එය පැවැත්වෙන මොහොතේදී දිවයින පුරා ඇති සුනාමි අනතුරු ඇඟවීමේ කුළුණු 77 ම ක‍්‍රියාත්මක වන අතර ඒ පිළිබඳ අනවශ්‍ය බියක් ඇතිකර නොගන්නා ලෙසයි එම අමාත්‍යංශය දැනුම්දෙන්නේ. සුනාමි ආපදාවක් ඇතිවුවහොත් සිදුවිය හැකි හානි අවම කිරීම මෙහි අරමුණ බව සඳහන්.", "URL": "https://sinhala.adaderana.lk/news.php?nid=95551", "Category": null, "Parent URL": null}