{"Source": "Adaderana", "Timestamp": "April 10, 2012 11:42 am", "Headline": "ජපානය ශ්‍රී ලංකාව ගැන උනන්දුයි", "News Content": "යුද්ධයෙන් පසුව ජපානය තුළ ශ්‍රී ලංකාව සම්බන්ධයෙන් විශාල උනන්දුවක් හා පිබිදීමක් දකින්නට ඇති බව ජපානයේ ශ්‍රී ලංකා තානාපති අද්මිරාල් වසන්ත කරන්නාගොඩ මහතා පවසයි. ශ්‍රී ලංකාව හා ජපානය අතර තානාපති සබඳතා ආරම්භ කොට වසර 60 ක් පමණ ගත වුවද දෙරටේ මිත්‍රත්වය වසර සිය ගණනක් ඈතට දිවයන බවත්, ජපානය යම් යම් අසීරු තත්ත්වයන්ට මුහුණ දුන් අවස්ථාවන්හිදී ශ්‍රී ලංකාව මිතුරු රටක් ලෙස ළඟින් සිටීම නිසා මෙම මිත්‍රත්වය වඩාත් තහවුරු වී ඇති බවත් හෙතෙම කියා සිටියේය. දෙවන ලෝක යුද්ධයෙන් පසුව ජාත්‍යන්තර ප්‍රජාව ජපානය‍ට එරෙහි මතයක සිටින විට එවක ජේ.ආර් ජයවර්ධන මහතා සුප්‍රසිද්ධ සැන්ප්‍රැන්සිස්කෝ සමුළුවේදී ජපානය වෙනුවෙන් කරන ලද අරුත් බර හා හැඟීම් බර කතාව නිසා ජපානයට දඬුවම් නොලබා,අලාභ නොඉල්ලා නැඟී සිටින්නට සහය දුන් බව කරන්නාගොඩ මහතා සිහිපත් කළේය. 2004 වසරේදී ශ්‍රී ලංකාව සුනාමි උවදුරට මුහුණ දුන් පසු ප්‍රථමයෙන්ම ශ්‍රී ලංකාවට වෛද්‍ය කණ්ඩායමක් එවීමටත්,ඩොලර් මිලියන 80 ක ආධාරයක් ලබාදීමටත් ජපන් රජය කටයුතු කළ බව ඔහු කියා සිටියේ අද දෙරණ විශේෂ නියෝජිත චතුර අල්විස් මහතා සමග ජපානයේ ශ්‍රී ලංකා තානාපති කාර්යාලයේ පැවති විශේෂ සම්මුඛ සාකච්ඡාවකට සහභාගී වෙමිනි. එසේම ශ්‍රී ලංකා රජයද 2011 වසරේ ජපානය සුනාමි උවදුරට ලක්වූ විට හැකි සෑම අයුරින්ම සහය දුන් බවත්,ලෝකයේ සෙසු බොහෝ රටවල් ජපානය හැර යද්දී තමාද තානාපති තනතුර භාරගෙන ජපානයට පැමිණියේ සුනාමි ඛේදවාචකයට එරට මුහුණදුන් කාලයේ බවද කරන්නාගොඩ මහතා එහිදී පෙන්වා දුන්නේය. සිංගප්පූරු,චීන,කොරියා ආදී රටවලට අයත් ගුවන් සමාගම් එකී සුනාමි ව්‍යසනයේදී නරිටා ගුවන්තොටුපළ දක්වා වූ සිය ගමන්වාර අත්හිටුවද්දී එකම මගියෙකු හෝ සිටියද නොසිටියද ශ්‍රී ලන්කන් එයාර් ලයින් ගුවන්ගමන් අඛණ්ඩව පැවැතිය යුතු බවට ජනාධිපති මහින්ද රාජපක්ෂ මහතා විසින් උපදෙස් ලබාදී තිබුණේද ජපානය ,විපත්තිදායක මොහොතකදී ළඟින් සිටිය යුතු මිතුරකු නිසා යයි ඔහු අවධාරණය කළේය. අනෙක් අතට ශ්‍රී ලංකාවේ සංවර්ධන කටයුතු සඳහා ජපානය විසින් දිගින් දිගටම විශාල වශයෙන් ආධාර ලබාදෙන බවත්,තමා නාවික හමුදාපති ධූරයෙන් විශ්‍රාම ගෙන මහා මාර්ග අමාත්‍යංශයේ ලේකම්වරයා වශයෙන් කටයුතු කරද්දී ඩොලර් මිලියන 350 ක පමණ මුදලක් මාර්ග සංවර්ධනය සඳහා වාර්ෂිකව ලබාදුන් බවත්,එය පසුගිය වසර වන විට ඩොලර් මිලියන 525 ක් දක්වා වැඩිකර ඇති බව තමාට දැනගන්නට ලැබුණු බවත් කරන්නාගොඩ මහතා කියා සිටියේය. මේවන විට තානාපතිවරයකු වශයෙන් තමා රටට ජපන් ආයෝජකයින් හා සංචාරකයින් කැන්දීමට ඔවුන්ව උනන්දුකරවීම සඳහා වැඩපිළිවෙළක් දියත්කර ඇති බවත්,ඒ වෙනුවෙන් ජපන් ආයෝජකයින් දිරිමත් කරවීම සඳහා සම්මන්ත්‍රණ පවත්වන බවත්,ඉදිරියේදී ශ්‍රී ලංකාව කෙරෙහි ආකර්ශනයක් ඇතිකරවීමෙහිලා ප්‍රචාරණ වැඩපිළිවෙළක්ද සැලසුම් කර ඇති බවත් ඔහු පෙන්වා දුන්නේය. මේවන විට ඒ සඳහා ශ්‍රී ලංකා සංචාරක මණ්ඩලයේ අනුමැතිය සඳහා එකී යෝජනා ඉදිරිපත් කර ඇති බවත්,ඒ සඳහා අනුමැතිය ඉදිරි සති දෙක තුළ ලැබෙනු ඇති බවට තමන් විශ්වාස කරන බවත් හෙතෙම සඳහන් කළේය. 2010 වසරේදී ජපානයෙන් ශ්‍රී ලංකාවට සංචාරකයින් 14,900 ක්ද,2011 වසරේදී 20,400 ක්ද පැමිණ ඇති බව සිහිපත් කළ කරන්නාගොඩ මහතා මේ වසරේ එය 50,000 ක් දක්වා වැඩිකරගැනීමට හැකිවෙතැයි සිය විශ්වාසය පළ කළේය. මේවන විට ශ්‍රී ලංකාව හා ජපානය අතර ගුවන් ගමන්වාර වැඩි කර ඇති බැවින්,ජපන් සංචාරකයින් දිරිගැන්වීමට එයද ඉවහල්වනු ඇති බවත් කරන්නාගොඩ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23412", "Category": null, "Parent URL": null}