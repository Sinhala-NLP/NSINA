{"Source": "Adaderana", "Timestamp": "March 9, 2018 12:54 pm", "Headline": "කෙසෙල්වත්තේ ‍වෙඩි තැබීමේ සිද්ධියට සම්බන්ධ යතුරුපැදිකරු අත්අඩංගුවට", "News Content": "කොළඹ කෙසෙල්වත්ත ප්‍රදේශයේ දී පුද්ගලයෙකු වෙඩි තබා ඝාතනය කිරීමේ සිද්ධියට සම්බන්ධ යතුරුපැදිකරු අත්අඩංගුවට ගෙන තිබේ. මිරිහාන පොලීසියේ විශේෂ අපරාධ මෙහෙයුම් ඒකකයේ නිලධාරීන් කණ්ඩායමක් විසින් අත්අඩංගුවට ගත් සැකකරු අංගොඩ බුත්ගමුව ප්‍රදේශයේ පදිංචි 22 හැවිරිදි අයෙකු වන අතර ඔහු අද (09) අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර මනුෂ්‍ය ඝාතන ඇතුළු අපරාධ රැසකට සම්බන්ධ පුද්ගලයෙකු කලවාන ප්‍රදේශයේ දී අත්අඩංගුවට ගෙන තිබේ. සැකකරුගෙන් සිදුකළ ප්‍රශ්න කිරිම්වලදි 2017 වසරේ ගම්පහ සහ මට්ටක්කුලිය යන ප්‍රදේශවල දී පුද්ගලයින් දෙදෙනෙකු ඝාතනය කිරීම ඇතුළු සිද්ධීන් කිහිපයක් සම්බන්ධයෙන් කරුණු අනාවරණය වී ඇති බව වාර්තා වේ. සැකකරු 37 හැවිරිදි ගම්පහ, මාදෙල්ගමුව ප්‍රදේශයේ පදිංචිකරුවෙකු වන අතර ඔහු පැය 48ක කාලයක රැඳවුම් නියෝග මත ඉදිරි විමර්ශන සිදුකරයි. එමෙන්ම සැකකරුට නවාතැන් පහසුකම් සපයමින් ඔහුට රැකවරණය ලබාදුන් පුද්ගලයෙකු ද පැලවත්ත ප්‍රදේශයේ දී අත්අඩංගුවට ගෙන ඇති බව පොලීසිය පැවසීය. මේ අතර බගවන්තලාව, බොගවානවත්ත ප්‍රදේශයේ නිවසක් තුළදී මුගුරකින් පහරදී පුද්ගලයෙකු ඝාතනය කර තිබේ.‍ පවුල් ආරවුලක් මත ඇති වූ සිද්ධියක් දුරදිග යාම හේතුවෙන් පහරදීම සිදුව ඇති බව පොලීසිය සඳහන් කළේය. ඝාතනයට ලක්ව ඇත්තේ 43 හැවිරිදි බොගවානවත්ත ප්‍රදේශයේ පදිංචිව සිටි අයෙකි.", "URL": "https://sinhala.adaderana.lk/news.php?nid=85409", "Category": null, "Parent URL": null}