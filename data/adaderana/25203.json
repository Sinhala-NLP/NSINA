{"Source": "Adaderana", "Timestamp": "June 21, 2012 12:09 pm", "Headline": "වරෙන්තු 15ක් හිමි කොල්ලකරුවා මාට්ටු", "News Content": "මෙරට නිෂ්පාදිත ජීව අත්බෝම්බයක් සමග පන්කඩුවන- මිනුවන්ගොඩ ප‍්‍රදේශයේ පදිංචි සැකකරුවකු කඳාන පොලිස් ස්ථානාධිපති ඇතුළු නිලධාරීන් කණ්ඩායමක් විසින් අත් අඩංගුවට ගෙන තිබේ. මෙම සැකකරුගෙන් දීර්ඝ ලෙස ප‍්‍රශ්න කිරීමේදී කඳාන පොලිස් බලප්‍රදේශය තුළ සිදු කරන ලද ගෙල බැඳි රන් මාල කොල්ලකෑම් 09 ක් සම්බන්ධ තොරතුරු අනාවරණය කරගෙන ඇති බවත්,සොරා ගන්නා ලද සියලූම රන් මාල සොයා ගෙන ඇති බවත් පොලීසිය පවසයි. එසේම පසුව මීගමුව පොලිස් බලප්‍රදේශයෙන් සහ ජා ඇල පොලිස් බලප්‍රදේශයෙන් සොරා ගන්නා ලද යතුරුපැදි දෙකක් ගැනද කරුණු අනාවරණය කර ගෙන සොරා ගන්නා ලද යතුරුපැදි දෙකම සොයා ගෙන තිබේ. මෙම සැකකරුට ගම්පහ මහේස්ත‍්‍රාත් අධිකරණයේ විවෘත වරෙන්තු 09 ක් ද, මිනුවන්ගොඩ පොලිස් බලප්‍රදේශයේ විවෘත වරෙන්තු 03 ක් ද, වත්තල මහේස්ත‍්‍රාත් අධිකරණයේ විවෘත වරෙන්තු 02 ක් ද, අලූත්කඩේ මහේස්ත‍්‍රාත් උසාවි අංක 05 විවෘත වරෙන්තුවක්ද ඇති බව පොලීසිය කියා සිටියි. සැකකරු අද(21) දින මීගමුව මහේස්ත‍්‍රාත් අධිකරණයට ඉදිරිපත් කිරීමට නියමිත අතර කඳාන පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=25203", "Category": null, "Parent URL": null}