{"Source": "Adaderana", "Timestamp": "August 7, 2012 01:09 pm", "Headline": "ඇමතිතුමා දැන් බණ්ඩක්කා කරල වගේ ලිස්සා යනවා", "News Content": "මෙරට ආර්ථිකය ගිල ගන්නා රාක්ෂයින් අතරින් ප්‍රධාන ස්ථානය ලංකා ඛනිජ තෙල් නීතිගත සංස්ථාවට හිමිවන බව එක්සත් ජාතික පක්ෂයේ මහ ලේකම් තිස්ස අත්තනායක මහතා පවසයි. ජාතික ආර්ථිකයට විශාල ආදයමක් හිමිකර දුන් මෙම ආයතනය 1994 වසරේ සිට මේ දක්වා අඛන්ඩව පාඩු ලබමින් සිටින බව ඔහු පෙන්වාදෙයි. හෙජින් ගිවිසුම නිසා රුපියල් කෝටි 20,000ක මුදලක් තෙල් සංස්ථාවට පාඩුවුයේ යැයි අධිකරණය හමුවේ අනාවරණය වු බව ද තිස්ස අත්තනායක මහතා කොළඹදි අද (07) පැවැති මාධ්‍ය හමුවකදි සඳහන් කළේය. රජය සෑම විටම සිදුකරන්නේ බාල ක්‍රියා බවත් ඊට ආසන්නතම නිදසුන මේ දිනවල කතා බහට ලක්වන බාල ඩීසල් යැයි ඔහු පෙන්වාදුන්නේය. බාල අපරාධ, බාල අපචාර, බාල විභාග, බාල පෙට්‍රල් හා බාල ඩීසල් මෙවැනි තවත් නිදසුන් යැයි මහ ලේකම්වරයා පැවසුවේය. බාල ඩීසල් ගැන චෝදනාව ද හිටපු නිලධාරීන් මත පටවා විෂයභාර අමාත්‍යවරයා බණ්ඩක්කා කරල මෙන් ලිස්සා යන බවට තිස්ස අත්තනායක මහතා එහිදි චෝදනා කළ අතර අවසානයේ මේ සියලු බර දැරීමට සිදුව ඇත්තේ ජනතාවට බව ද පෙන්වාදුන්නේය.", "URL": "https://sinhala.adaderana.lk/news.php?nid=26390", "Category": null, "Parent URL": null}