{"Source": "Adaderana", "Timestamp": "November 29, 2017 12:32 pm", "Headline": "ශ්‍රී ලංකා දකුණු කොරියා මිත්‍රත්වයේ ප්‍රතිලාභ ගැන දකුණු කොරියා ජනපති පවසයි", "News Content": "අදින් ඇරඹෙන ශී‍්‍ර ලංකා - දකුණු කොරියානු මිත‍්‍රත්වයේ කීර්තිමත් පරිච්ඡේදය දෙරටටම ප‍්‍රතිලාභ රැසක් උදාකරනු ඇති බව දකුණු කොරියානු ජනාධිපතිවරයා පවසයි. දකුණු කොරියාව සහ ශී‍්‍ර ලංකාව අතර රාජ්‍ය තාන්ති‍්‍රක සබඳතාවලට 40 වසරක් සපිරෙන අවස්ථාවේදී සිදුවන ජනාධිපති ගරු මෛතී‍්‍රපාල සිරිසේන මැතිතුමාගේ දකුණු කොරියානු රාජ්‍ය සංචාරය දෙරට අතර ශක්තිමත් සබඳතාවයක තිර පදනමක් සකසන බව දකුණු කොරියානු ජනාධිපති මුන් ජෙයින් මැතිතුමා පවසයි. එමෙන්ම මේ සමඟ ඇරඹෙන දෙරට අතර මිත‍්‍රත්වයේ කීර්තිමත් පරිච්ඡේදය දෙරටටම ප‍්‍රතිලාභ රැසක් උදාකර දෙනු ඇති බව ද දකුණු කොරියානු ජනාධිපතිවරයා සඳහන් කළේය. දකුණු කොරියාවේ රාජ්‍ය සංචාරයක නිරත ජනාධිපති ගරු මෛතී‍්‍රපාල සිරිසේන මැතිතුමා සහ දකුණු කොරියානු ජනාධිපති මුන් ජෙයින් මැතිතුමා අතර නිල හමුව අද (29) පෙරවරුවේ පැවැත්වුණු අතර එහිදී දකුණු කොරියානු ජනාධිපතිවරයා මේ බව සඳහන් කළේය. අද පෙරවරුවේ සෝල් නුවර බ්ලූ හවුස් ජනාධිපති නිල නිවස වෙත ගිය ජනාධිපති ගරු මෛතී‍්‍රපාල සිරිසේන මැතිතුමා ජනාධිපති මුන් ජෙයින් මැතිතුමා විසින් ඉතා උණුසුම් අන්දමින් පිළිගෙන ඇති අතර හමුදා උත්තමාචාර පිළිගන්වමින් ඉතා අභිමානවත් අයුරින් ද එම පිළිගෙන තිබේ. දෙරටේ ද්වි පාර්ශ්වික සබඳතා නැවුම් ප‍්‍රවේශයන් ඔස්සේ ශක්තිමත් කර ගැනීම පිළිබඳ මෙහිදී නායක දෙපළ දීර්ඝ වශයෙන් සාකච්ඡා කළ ඇති අතර, සම අත්දැකීම් ඇති රටවල් දෙකක් ලෙස එම සබඳතා සෑම අතින්ම ශක්තිමත් කර ගැනීමට අවස්ථාව පවතින බව ද දකුණු කොරියානු ජනාධිපතිවරයා සඳහන් කර තිබේ. රාජ්‍ය නායක හමුවෙන් අනතුරුව ආර්ථික සහයෝගීතාව ඇතුළු ගිවිසුම් 05කට ද අත්සන් තබා ඇත.", "URL": "https://sinhala.adaderana.lk/news.php?nid=80739", "Category": null, "Parent URL": null}