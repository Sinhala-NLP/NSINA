{"Source": "Adaderana", "Timestamp": "June 24, 2011 08:19 am", "Headline": "භාෂා අයිතිවාසිකම් බි‍ඳේ නම් පැමිණිලි කරන්න", "News Content": "භාෂා අයිතිවාසිකම් උල්ලංඝණය වන්නේ නම් ඒ පිළිබඳව රාජ්‍ය භාෂා කොමිසන් සභාව වෙත පැමිණිලි කළ හැකි බව එම කොමිසන් සභාව පවසයි. අපහසුතාවයට පත්වන අයුරින් රාජ්‍ය ආයතනයක් මගින් රාජ්‍ය භාෂා ප්‍රතිපත්තිය උල්ලංඝණය කිරීම් සිදුවන අවස්ථාවල ඒ පිළිබඳව පැමිණිලි කළ හැකි බව රාජ්‍ය භාෂා කොමිසන් සභාව සඳහන් කරයි. ආණ්ඩු ක්‍රම ව්‍යවස්ථාවේ 4 වන පරිච්ඡේදයට අනුව මෙම පියවර ගත හැකි බව එම කොමිසන් සභාව පෙන්වා දෙයි. රාජ්‍ය ආයතන, ප්‍රසිද්ධ ස්ථාන, පොදු ප්‍රවාහන වැනි ජනතාවගේ එදිනෙදා ජීවිතයේ දී අත්‍යවශ්‍ය සේවාවන් ලබා ගැනීමට නාම පුවරු සිංහල, දෙමළ සහ ඉංග්‍රීසි යන භාෂා 3 න්ම මුද්‍රණය කිරීමේ වැඩපිළිවෙළක් ද ජාතික භාෂා හා සමාජ ඒකාබද්ධතා අමාත්‍යාංශය ක්‍රියාත්මක කර තිබේ.", "URL": "https://sinhala.adaderana.lk/news.php?nid=16969", "Category": null, "Parent URL": null}