{"Source": "Adaderana", "Timestamp": "January 26, 2017 09:25 am", "Headline": " ATM යන්ත්‍රයෙන් මුදල් ඇද්ද 2 අල්ලයි", "News Content": "මොණරාගල, මැදගම රජයේ බැංකුවක ඒ.ටී.එම් යන්ත්‍රයේ මුදල් සොරකමට සම්බන්ධ සැකකරුවන් දෙදෙනා අත්අඩංගුවට ගෙන තිබේ.මීගමුව කොට්ඨාස නීති බලගැන්වීමේ ඒකකය සහ වැල්ලවාය පොලීසිය විසින් මොවුන් අත්අඩංගුවට ගෙන ඇති බව පොලිස් මූලස්ථනය සඳහන් කළේය.පසුගිය 20 වන දින රාත්‍රියේ මොණරාගල, මැදගම රජයේ බැංකුවකට ඇතුළු වී එහි ඒ.ටී.එම් යන්ත්‍රයේ තිබූ රුපියල් ලක්ෂ 57ක මුදලක් සොරාගෙන යාමේ සිද්ධියක් වාර්තා වී තිබුණි.ඒ අනුව පරීක්ෂණ පැවැත්වූ මීගමුව කොට්ඨාස නීති බලගැන්වීමේ ඒකකය විසින් අදාළ සොරකමට සම්බන්ධ ප්‍රධාන සැකකරු සොරාගන්නා ලද මුදල් රුපියල් ලක්ෂ 55ක් සමග අත්අඩංගුවට ගෙන තිබේ.මෙම පුද්ගලයා ගෙවල් බිඳුම් සහ කොල්ලකෑම් රාශියකට සම්බන්ධ දිවයිනේ ලියාපදිංචි අපරාධකරුවෙකු බව පොලීසිය සිදුකළ විමර්ශන වලදී අනාවරණය වී ඇත.අදාළ සොරකමට සම්බන්ධ තවත් සැකකරුවෙකු වැලිමඩ ප්‍රදේශයේදී අතඅඩංගුවට ගෙන ඇති අතර අදාළ සොරකම සඳහා භාවිතා කළ ගෑස් සිලින්ඩර දෙක සහ වෑල්ඩින් උපකරණයද සොයාගෙන තිබේ.වැල්ලවාය පොලීසියට ලැබණු තොරතුරක් මත මෙම සැකකරු අත්අඩංගුවට ගෙන ඇති අතර සොරකම් කරන ලද මුදල් නෝට්ටු කිහිපයක් ද පොලීසිය විසින් සොයාගෙන තිබේ.අත්අඩංගුවට ගත් සැකකරුවන් සම්බන්ධයෙන් වැඩිදුර පරීක්ෂණ සඳහා මොණරාගල, මැදගම පොලිස් ස්ථානය වෙත බාරදී ඇති බව ‍පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=68581", "Category": null, "Parent URL": null}