{"Source": "Adaderana", "Timestamp": "September 7, 2019 08:19 am", "Headline": "සජිත්ගේ තීරණයේ වෙනසක් නෑ-හරීන්", "News Content": "එක්සත් ජාතික පක්ෂයේ නියෝජ්‍ය නායක සජිත් ප්‍රේමදාස මහතා ඉදිරි ජනාධිපතිවරණයට අනිවාර්යෙන්ම ඉදිරිපත් වන බව අමාත්‍ය හරීන් ප්‍රනාන්දු මහතා පවසයි. අද දෙරණ කළ විමසීමකදි ඔහු වැඩි දුරටත් සඳහන් කළේ හෙට(08) දිනයේදි ඒ පිළිබඳ අවසන් සාකච්ඡාව සජිත් ප්‍රේමදාස මහතා සමඟ සිදු කරන බවයි. ජනාධිපතිවරණය සඳහා ඉදිරිපත් වන බව එක්සත් ජාතික පක්ෂයේ නියෝජ්‍ය නායක සජිත් ප්‍රේමදාස මහතා පැහැදිළිව ප්‍රකාශයක් කර තිබූ බවත් එයට එක්සත් ජාතික පක්ෂයේ පාර්ලිමේන්තු මන්ත්‍රීවරුන්ගේ සහයෝගයක් මේ වන විටත් ලැබී ඇති බවත් අමාත්‍යවරයා සඳහන් කළේය. එක්සත් ජාතික පක්ෂයේ බිම් මට්ටමේ සහය මේ වන විට නියෝජ්‍ය නායක සජිත් ප්‍රේමදාස මහතා ඇති බව අමාත්‍ය හරීන් ප්‍රනාන්දු මහතා මෙහිදී පැවසීය. අග්‍රාමාත්‍යවරයා එක්සත් ජාතික පක්ෂයේ ජනාධිපතිවරණ අපේක්ෂකයා ලෙස ඉදිරිපත් වූවහොත් සජිත් ප්‍රේමදාසමහතා රට ගොඩ නැගීමේ බලවේගයක් ලෙස හෝ ඉදිරි ජනාධිපතිවරණයට ඉදිරිපත් කිරිමට පියවර ගන්නා බව හරින් ප්‍රනාන්දු අමාත්‍යවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=118489", "Category": null, "Parent URL": null}