{"Source": "Adaderana", "Timestamp": "July 16, 2012 01:01 pm", "Headline": "ශ්‍රී ලංකාවේ ‍දෙමළ ඊළමකට අරඅඳින කරුණානිධිට ඉන්දීය මධ්‍යම රජයේ අප්‍රසාදය", "News Content": "ශ්‍රී ලංකාවේ දෙමළ ඊළමක් ඉල්ලා යෝජනාවක් සම්මත කර ගැනීමට ඉන්දීය ඩී.එම්.කේ පක්ෂයේ නායක එම්. කරුණානිධිගේ ප්‍රධානත්වයෙන් අගොස්තු මස 12 වැනිදා පැවැත්වීමට නියමිත සමුළුව සම්බන්ධයෙන් එරට ස්‍වදේශ කටයුතු අමාත්‍යවරයා අප්‍රසාදය පළ කර තිබේ. මේ සම්බන්ධයෙන් ඉන්දීය මධ්‍යම රජයේ අප්‍රසාදය පළ කරන බව කරුණානිධි සමග පැවැති සාකච්ඡාවකදි ස්වදේශ කටයුතු අමාත්‍ය පී. චිදම්බරම් පවසා ඇතැයි (ටයිම්ස් ඔෆ් ඉන්දියා) පුවත්පත වාර්තා කරයි. ඩී.එම්.කේ පක්ෂයේ නායකයාගේ නිවසේදි මෙම සාකච්ඡාව සිදුව ඇත. එල්.ටී.ටී.ඊ සංවිධානයට එරෙහිව ඉන්දීය රජය විසින් පනවා ඇති තහනම දීර්ඝ කළ දිනට පසුදින එම සාකච්ඡාව පවත්වා ඇත. දෙමළ ඊළාම් සහයෝගිතා සංවිධානය ලෙස අගොස්තු මස 12 වැනිදා අදාළ සමුළුව පැවැත්වීමට කටයුතු යොදා ඇති අතර එහිදි ශ්‍රී ලංකාවේ වෙනම‍ දෙමළ ඊළමක් අවශ්‍ය බවට යෝජනාවක් සම්මතකර ගැනීමට තීරණය කර තිබේ. අදාළ සමුළුව සම්බන්ධයෙන් ඉන්දීය ස්වදේශ කටයුතු අමාත්‍යවරයා අප්‍රසාදය පළ කළ අවස්ථාවේදි ඩී.එම්.කේ පක්ෂයේ නායක එම්. කරුණානිධි ද ශ්‍රී ලංකාව පිළිබඳ ඉන්දීය මධ්‍යම රජය දරන ස්ථාවරය ගැන කනගාටුව පළ කර ඇතැයි එම පුවත්පත සඳහන් කරයි.", "URL": "https://sinhala.adaderana.lk/news.php?nid=25816", "Category": null, "Parent URL": null}