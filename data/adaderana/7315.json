{"Source": "Adaderana", "Timestamp": "March 17, 2010 08:06 am", "Headline": "තැපැල් ඡන්ද පත්‍රිකා නිකුත් කෙරෙයි", "News Content": "මහ මැතිවරණයට අදාළ තැපැල් ඡන්ද පත්‍රිකා නිකුත් කිරීම අද සිට සිදුකරන බව මැතිවරණ මහලේකම් කාර්යාලය පවසයි. මැතිවරණ මහලේකම් කාර්යාලය පවසන පරිදි තැපැල් ඡන්ද පත්‍රිකා අඩංගු රක්ෂණ පැකැට්ටු තේරීම් බාර නිලධාරීන් වෙත ලැබුණු පසුව ඒවා තැපැල් ඡන්ද ප්‍රකාශ කිරීමේ දින දක්වා සුරක්ෂිතව ගබඩා කර තබා ගැනීමේ වගකීම අදාළ නිලධාරීන් සතු වේ. එම රක්ෂණ පැකැට්ටු අදාළ ඡන්ද හිමියා ඉදිරියේ පමණක් විවෘත කිරීමට ද තේරීම් බාර නිලධාරීන් වග බලාගත යුතු බව මැතිවරණ මහලේකම් කාර්යාලය නිවේදනය කරයි. ඡන්ද පත්‍රිකා අඩංගු රක්ෂණ පැකැට්ටු විවෘත කිරීමට පෙර වලංගු අනන්‍යතා ලේඛනයක් මගින් ඡන්ද හිමියාගේ අනන්‍යතාවය තහවුරු කර ගැනීම අත්‍යවශ්‍ය බව ද සඳහන් වේ. කාර්යාල හැඳුනුම්පත තැපැල් ඡන්ද හිමියාගේ අනන්‍යතාවය තහවුරු කිරීම සඳහා වලංගු අනන්‍යතා ලේඛනයක් ලෙස සැලකිය හැකි බව ද මැතිවරණ මහලේකම් කාර්යාලය දැනුම් දෙයි. තැපැල් ඡන්ද සලකුණු කිරිමේ විශේෂ දිනයන් ලෙස මෙම මස 25 හා 26 යන දෙදින ප්‍රකාශයට පත් කර තිබේ.", "URL": "https://sinhala.adaderana.lk/news.php?nid=7315", "Category": null, "Parent URL": null}