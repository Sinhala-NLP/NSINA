{"Source": "Adaderana", "Timestamp": "April 1, 2017 08:57 am", "Headline": " හම්බන්තොට වරාය ගිවිසුමේ අවධානම් තත්ත්වයක් නෑ", "News Content": "කොළඹ වරායට සාපේක්ෂව හම්බන්තොට වරාය සම්බන්ධයෙන් අදාළ ගිවිසුමේ අවධානම් තත්ත්වයක් නොමැති බවට ජනාධිපතිවරයා ප්‍රකාශ කළ බව සරත් ඒකනායක ප්‍රධාන අමාත්‍යවරයා පවසයි. කොළඹ වරාය සම්බන්ධයෙන් තරමක් අවධානම් තත්ත්වයක ගිවිසුමක් අතීතයේ සකස් කර තිබූ බවත්, හම්බන්තොට වරාය සම්බන්ධයෙන් එවැනි අවධානම් ගිවිසුමකට එළඹ නොමැති බව ජනාධිපතිවරයා පෙන්වාදී ඇත. ප්‍රධාන අමාත්‍යවරුන් ඇතුළු මැති ඇමතිවරුන් ඊයේ(31) දිනයේ ජනාධිපති මෛත්‍රීපාල සිරිසේන මහතා හමුවී සාකච්ඡා කර ඇති අතර එහිදී ජනාධිපතිවරයා මේ සම්බන්ධයෙන් අදහස් පළ කළ බව සරත් ඒකනායක ප්‍රධාන අමාත්‍යවරයා පැවසුවේය. පළාත් පාලන මැතිවරණය සම්බන්ධයෙන් ද ජනාධිපතිවරයා එහිදී අදහස් පළ කර තිබේ. මේ අතර හම්බන්තොට වරාය විකිණීමේ ගිවිසුමේ ඇති කරුණු සම්බන්ධයෙන් මේ වන විට කැබිනට් මණ්ඩලය තුළ මතබේදාත්මක තත්වයක් හටගෙන ඇති බව සමස්ථ ලංකා වරාය පොදු සේවක සමිතිය පවසයි. වරාය ගිවිසුමේ ඇති අවාසිදායක කරුණු සම්බන්ධයෙන් වරාය සේවකයින් දැනුවත් කිරීමට පියවර ගෙන ඇති බව එම සංගමයේ ප්‍රධාන ලේකම් චන්ද්‍රසිරි මහගමගේ මහතා සඳහන් කළේය.", "URL": "https://sinhala.adaderana.lk/news.php?nid=71590", "Category": null, "Parent URL": null}