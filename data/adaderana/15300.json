{"Source": "Adaderana", "Timestamp": "April 6, 2011 08:32 am", "Headline": "දෙමළ ජනයාට සම තත්ත්වයන් ලැබෙන ලෙස ව්‍යවස්ථාව සංශෝධනය විය යුතුයි", "News Content": "දෙමළ ජනතාවට සම අයිතිවාසිකම් සහ සම තත්ත්වයන් ලැබෙන පරිදි ශ්‍රී ලංකාවේ ආණ්ඩුක්‍රම ව්‍යවස්ථාව සංශෝධනය විය යුතු බව ඉන්දීය කොංග්‍රස් පක්ෂ නායිකා සෝනියා ගාන්ධි පවසයි. ශ්‍රී ලංකා රජයට ඒ සම්බන්ධයෙන් බලපෑම් කරන බව ඇය සඳහන් කරයි. ද්‍රවිඩ මුන්නේත්‍ර කහගම් පක්ෂයේ සභාපති තමිල්නාඩු ප්‍රධාන අමාත්‍ය එම්.කරුණානිධි මහතාගේ ප්‍රචාරක රැළියක් අමතමින් සෝනියා ගාන්ධි මහත්මිය මේ බව පවසා තිබේ. ශ්‍රී ලංකාවේ අවතැන් වූ පිරිස් යළි පදිංචි කරවීමේ කටයුතු සඳහා ඉන්දියානු රජය විසින් විශාල මුදලක් වැය කර ඇති බව ඇය පවසයි. ඒ සියලු දේ සිදු කරනු ලැබුවේ දෙමළ ජනතාව යළි යථා තත්ත්වයට පත් කිරීමට බව සෝනියා ගාන්ධි අවධාරණය කරයි. ජාත්‍යන්තර මුහුදේ දී ඉන්දීය ධීවරයින් සුරක්ෂිත කිරීමට ගත හැකි සෑම පියවරක්ම ගන්නා බව එහි දී වැඩිදුරටත් අදහස් දැක් වූ සෝනියා ගාන්ධි පවසා ඇත.", "URL": "https://sinhala.adaderana.lk/news.php?nid=15300", "Category": null, "Parent URL": null}