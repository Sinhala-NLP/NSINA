{"Source": "Adaderana", "Timestamp": "January 12, 2016 05:21 pm", "Headline": "පොලිස් මාධ්‍ය ප්‍රකාශක වගකීම් විරහිතයි - අධිකරණ ඇමතිගෙ එහෙව් ප්‍රකාශ වැරදියි", "News Content": "(පසුගියදා පොලීසිය විසින් ඇඹිලිපිටියේ ගම්මුන් පිරිසක් සමග ඇතිකරගත් ගැටුමෙන් එක්දරු පියෙකු ජීවිතක්ෂයට පත්වීම ආන්දෝලනයට ලක්වී තිබේ. එහිදී පොලීසිය ක්‍රියාත්මක වූ ස්වරූපය හා පවත්නා තත්ත්වයන් පිළිබඳ මානව හිමිකම්‍ කොමිෂන් සභාවේ හිටපු නීති ලේකම්, ජ්‍යෙෂ්ඨ නීතිඥ නිමල් පුංචිහේවා සමග කළ කතා බහක් මෙපරිදිය.)* පොලීසිය විසින් තම බලය අයුතු ලෙස භාවිතා කළ අවස්ථා කිහිපයක් මෑත කාලයේ වාර්තාවුණා. ඇඕලිපිටිය සිද්ධිය සම්බන්ධයෙන් ඔබගේ අදහස කුමක්ද?මෙය හුදෙකලා ලෙස කතා කළ හැකි දෙයක් නෙමෙයි.සමස්ත ක්‍රියාවලියක් විදිහට දකින්න පුළුවන් දෙයක්. අපේ රටේ නීතිය කාටත් සාධාරණයි. ඒ වගේම නීතිය ක්‍රියාත්මක වීමත් රැකවරණයත් කාටත් සාධාරණ විය යුතුයි. නීතිය ක්‍රියාත්මක කරන නිලධාරීන්ට නීතිය ක්‍රියාත්මක කිරීමේදී බලයක් තියෙනවා. ඒ වගේම එය ක්‍රියාත්මක කළ යුතු ආකාරය පිළිබඳවත් විධි විධාන තියෙනවා. එහෙම තියෙද්දි නීතිය ක්‍රියාත්මක කරන සමහර නිලධාරීන් විසින්ම එම විධිවිධාන හා නීතිය උල්ලංඝණය කරනවා.පසු ගිය කාලය පුරාම ඒ වගේ සිද්ධීන් විවිධ ආකාරයෙන් තිබුණා. මේකට හේතු කිහිපයක් තියෙනවා.පොලීසිය තාමත් යටත් විජිත ආකල්ප වලින් මිදිල නැහැ.යටත් විජිත සමයේ වගේ මිනිසුන් යටත් කරගෙන ඒ සමයේ තිබුණු බලය ක්‍රියාත්මක කරනවා. මහජන පොලිසික් විදිහට නෙමෙයි ඔවුන් ක්‍රියා කරන්නේ. පසු ගිය ආණුඩු විසින් පොලීසිය තම දේශපාලන උවමනාවන් වෙනුවෙන් යම් යම් වරප්‍රසාද දීල ප්‍රයෝජනයට ගැනීම තුළ එයින් මිදෙන තත්ත්වයක් උද්ගත වුනේ නැහැ. පොලීසිය මෙහිදී ක්‍රියා කරන්නේ නීතියට පටහැනිව අත්තනෝමතික ආකාරයෙන්.බලයක් තිබූ පලියට ඔවුන් ක්‍රියාත්මක වෙනවා. මෑත කාලීනව ආබාධිත අයෙක්ට පහර දීමේ සිද්ධියත් ඒකට හොඳ උදාහරණයක්. අද තියෙන ප්‍රධාන ප්‍රශ්නය තමයි මහජන ආරක්ෂාවට ඉන්න අයම මහජන ආරක්ෂාව කඩ කරන එක. නීතිය කියන්නේ මිනිසුන්ගේ විශ්වාසය. මේ විශ්වාසය බිඳීම රාජ්‍ය ව්‍යුහයම බලපෑමකට ලක් කරනවා.මෙවැනි දේවල් සිද්ධ කරන්නේ කවුද කියන දේ බලන්නේ නැතුව නීතියට පටහැනි යමක්, නීතිය ඉක්මවා යාමක් කර තිබෙනවානම් ඒ පිළිබද ක්‍රියාත්මක වීම තමයි නීතිය කියන්නේ.* අපරාධ නඩුවකදී බොහෝවිට නඩුව ආරම්භ කරන්නේ පොලීසිය.මේ වගේ සිද්ධියකදී පොලිසියට වාසි සහගත ලෙස කතන්දර නිර්මාණය කරනවා.මේක අවාසි සහගත තත්ත්වයක් නෙවෙයිද?ඒ වගේ ක්‍රියාකාරීත්වයන් සම්බන්ධයෙන් අධිකරණ ක්‍රියාවලිය තුළත් ඊට එහා ගිය සමහර නීති හා අධිකරණ නඩු තීන්දු රාශියක් මගිනුත් කරුණු ඉදිරිපත් කරලා තියෙනවා. පොලිසිය අධිකරණයට ඉදිරිපත් කරන ඉල්ලීම් හා කරුණු මතම තීන්දු තීරණ ලබා දීම කනගාටුදායක තත්ත්වයක් බව ශ්‍රේෂ්ඨාධිකරණ නඩු තීන්දු මගිනුත් ඉදිරිපත් කරලා තියෙනවා.* ඒ නඩු තීන්දුව මොනවද?මහානාම තිලකරත්න එරෙහිව බන්දුල වික්‍රමසිංහ නඩුවෙදි පොලිස් වාර්තා මතම විනිශ්චයකාරවරු ක්‍රියා නොකළ යුතු බව ප්‍රකාශ වුණා. පොලිසිය එවැනි ආකාරයට ක්‍රියාකිරීම මිනිසුන්ගේ නිදහසට හා අයිතිවාසිකම් සම්බන්ධයෙන්ද ගැටඵකාරී තත්ත්වයක්. පහුගිය කාලේ අපරාධකාරයෝ ආයුධ හොයන්න කියලා අරන් ගිහින් විවිධ හේතූන් හදාගෙන විනාශ කරපු විශාල වශයෙන් දකින්න තිබුණු අවස්ථා බොහෝ තිබුණා. පොලිසිය ඉදිරිපත් කරන කරුණු මතම ක්‍රියා කරන්න අධිකරණයට නීතියක් නැහැ. විවිධ මූලාශ්‍ර ඔස්සේ ඊට එහා ගිය කරුණු හොයන්න අධිකරණයට පුළුවන්.එලෙස කරුණු සෙවීම වගේම කරුණු ඉදිරිපත් කිරීමත් වැදගත්.*පසු ගිය කාලය පුරාම මෙවැනි සිදුවීම් සිදු වුණා. ඒවා සාමාන්‍යකරණය වුණා මිසක අධිකරණය එහෙව් බලයක් භාවිතා කළ අවස්ථාවක් දකින්නට ලැබුණේ නෑ නේද?මම හිතන්නේ මෙවැනි අලුත් කාරණා වලදී අධිකරණයත් යාවත්කාලීන වෙන්න ඕනි. මේ වගේ කාරණා වලදී මහජන මතය ප්‍රධාන වෙනවා. විශේෂයෙන් මාධ්‍යයටත් ලොකු වගකීමක් තියෙනවා. අපරාධකාරයෙක් නැති කරලා දැම්මට කමක් නැහැ කියලා සමාජයේ යම් මතයක් තියෙනවා. ඊට පස්සේ තමයි විවිධ කාල වකවානු වලදි නීතිය අතට අරගෙන මේ අය ක්‍රියාත්මක වෙන්නේ. නීතිය කාටත් හරි ආකාරව ක්‍රියාත්මක වෙන්න ඕනි. අපරාධකාරයෙක් කියලා ඔවුන්ව විනාශ කරලා දැම්මට කමක් නැහැ කියන මතය ගොඩ නැඟෙන්න බැහැ.ඒ මතය ශක්තිමත් නොවීම නිසා පොලීසියට වැඩි අවස්ථාවක් ලැබිලා තියෙනවා විවිධ විදිහට ක්‍රියාත්මක වෙලා තම නීති විරෝධී ක්‍රියාවන් වසන් කර ගැනීමට.* අතීතය තුළ හමුදාවට ,පොලීසියට මාධ්‍ය ප්‍රකාශකවරු හිටියේ නැහැ. පොලීසියේ වැරදි සාධාරණීයකරණය කිරීමට පොලිස් මාධ්‍ය ප්‍රකාශකවරයාගේ පෙනී සිටීමත් බලපෑමක් කරනවද?මාධ්‍ය ප්‍රකාශක කෙනෙක් පොලීසියට ඉදීමේ අවශ්‍යතාවය නම් මහජනතාව හා පොලීසිය අතර සම්බන්ධතාවය තහවුරු කිරීමටයි. නිවැරදි සත්‍ය තොරතුරු ජනතාවට ලබා දීමත් පොලීසිය පිළිබද විශ්වාසයක් හා සමීප බවක් ජනතාව අතර ඇති කර ගැනීමත් මෙහි මූලික අරමුණක්. නමුත් පොලීසිය මහජන සම්බන්ධතාවය ඇති වන ආකාරයෙන් ක්‍රියා කරනු පසුගිය කාලෙම අපි දැක්කේ නැහැ. පොලීසියේ මාධ්‍ය ප්‍රකාශක වැඩ කළේ සුදු හුණු ගාන අයෙක් විදිහට. නමුත් මාධ්‍ය ප්‍රකාශක කටයුතු කළ යුත්තේ මහජන සම්බන්ධතාවය ආරක්ෂා කර ගනිමින් මහජන විශ්වාසයක් දිනා ගනිමින් මිසක් බොරු කියමින් නීතිය වැරදි ආකාරයට අර්ථකථනය කරමින් නෙමෙයි. ඔහු තමන්ට ඕනි විදිහට නීතිය අර්ථකථනය කරනවා. ඒ වගේම තමයි වචන වල මතුපිට අර්ථය අරගෙන නීතිය අර්ථකථනය කරනවා. මේ සිද්ධිය සම්බන්ධයෙන් මාධ්‍ය ප්‍රකාශක කටයුතු කළ ආකාරය වගකීම් විරහිතයි.*පොලිස් මාධ්‍ය ප්‍රකාශකවරයා කීවේ මෙම පුද්ගලයා උඩ තට්ටුවෙන් පැනලා කියලා. පොලීසිය අද වන විට තහවුරු නොකළ දේවල් පවා තහවුරු කිරීමේ බලයක් භුක්තිවිඳින බවක් පේනවා. මේ ගැන ඔබගේ අදහස කුමක්ද?සිදුවූයේ කුමක්දැයි සත්‍යය මිනිසුන් දන්නවා.එලෙස ප්‍රකාශ කිරීම තුළම පොලිසි මාධ්‍ය ප්‍රකාශක ජනතා විශ්වාසය බිඳලා තියෙනවා. මෙම මාධ්‍ය ප්‍රකාශකවරයා කටයුතු කරන්නේ වගකීම් විරහිතව. මේ තුළ මහජනතාව හා පොලීසිය අතර සම්බන්ධතාවයක් ඇති වෙනවද කියලා පොලීසිය හිතන්න ඕනි.මාධ්‍ය ප්‍රකාශකගේ ප්‍රකාශය නෙමෙයි වැදගත් වෙන්නේ ඉන් ලබන ප්‍රතිඵලය. ඒ ප්‍රකාශය තුළ මිනිසුන් නීතිය කෙරෙහි ඇති විශ්වාසය කඩ වෙනවනම් ඒක භීෂණයක්.මේකට පොලීසිය වග කියන්න ඕනි.* දණ්ඩ නීති සංග්‍රහයේ 138 වගන්තිය සම්බන්ධයෙන් ආන්දෝලනාත්මක තත්වයක් මතු වුණා.ඒ පිළිබද ඔබගේඅදහස කුමක්ද?138 වගන්තියේ අයුතු ජනරාශිය කියලා දෙයක් නැහැ.ඒකේ සදහන් වෙන්නේ නීති විරෝධී රැස්වීම් කියලා. ඇඹිලිපිටියේ තිබුණේ උත්සවයක්. එය පොදු අරමුණක් වෙනුවෙන් සංවිධානය කරපු දෙයක් නෙවෙයි. මෙතන කලබලයක්, සිද්ධියක් මිසක් භීෂණයක් හෝ නීති විරෝධී රැස්වීමක් බවට පත් වෙන්නැහැ. පිටින් වචන අර්ථ අරන් කතා කරහම ඔහුගේ තියෙන දැනුම තමයි පෙන්නුම් කරන්නේ.අවම බලය කියලා දෙයක් නැහැ.ශ්‍රේෂ්ඨාධිකරණය දීර්ඝ කාලීන නඩු තීන්දු වලින් පවා පෙන්වා දීල තියෙන්නේ අවශ්‍ය බලය කියලා. පොලීසියට ඕනි විදිහට නීතිය වෙනස් කරලා හැසිරෙන්න බෑ. ආණ්ඩුක්‍රම ව්‍යවස්ථාව, නීති, සම්මුති කිසි දෙයක් නොසලකා මතුපිට අර්ථයක් අරගෙන නීතිය අර්ථකථනය කරන්න මාධ්‍ය ප්‍රකාශකට බැහැ. මෙහෙම යනකොට පිරිත් ගෙදරකටත් අයුතු ජන රාශියක් කියන්න පුළුවන්. මොහු කියනවා ආයුධ සන්නද්ධ නිලධාරීන් 04 දෙනෙක් මෙම ස්ථානයට ගියේ සහකාර පොලිස් අධිකාරීවරයාගෙන් ලැබුණු තොරතුරක් මත කියලා.ඔවුන්ව ඉහළ මහලට රැගෙන ගොස් පහර දීල කියලත් ඔහු පවසනවා. මෙය විය හැකිද? ආයුධ සන්නද්ධ පොලිස් නිලධාරීන්ට පහර දෙනකන් ඔවුන් පූසෝ වගේ හිටියද?මේවා අහන කොට මිනිසුන් පොලීසිය ගැන මොනවද හිතන්නේ? වගකීමෙන් වැඩ කරන නිලධාරීන්ද මේ?* සිද්ධිය සමිබන්ධයෙන් මානව හිමිකම් කොම්සම පරීක්ෂණ පවත්වනවා.මේ පරීක්ෂණ වලට අනුව දඬුවම් දීමේ හැකියාවක් කොමිසමට තියෙනවද? මානව හිමිකමි කොම්සම පනත යටතේ පරීක්ෂණ පවත් වන්නේ පොලීසිය විසින් මූලික අයිතිවාසිකම් උල්ලංඝණය කිරීමක් කරලා තියෙනවද නියලා සොයා බලන්නයි. නීතියට අනුව කටයුතු කර නැත්නම් හෝ නීතිය ඉක්මවා යාමක් අනාවරණය වෙනවනම් ඒ සම්බන්ධයෙන් වන්දි ලබා දිමක් හෝ ස්වාධීන පරීක්ෂණයක් පවත්වා පොලිස්පති මාර්ගයෙන් විනයානුකූලව ක්‍රියාමාර්ග ගත හැකියි. ඒ වගේම පොලිස් කොමිසම පැත්තෙන් විනයානුකූලව ක්‍රියා කිරීමේ පරීක්ෂණයක් පවත්වා කටයුතු කරන්න පුළුවන්. දැනට මොවුන් මාරකර යවා තිබෙනවා. ඔවුන්ව මාරු කර යැවීම හොදයි. නමුත් ප්‍රමාණවත් නැහැ.ස්වාධීන කණ්ඩායම් වලින් අනාවරණය වෙනවනම් පොලීසිය එයට වගකිව යුතුයි කියලා ඒ සම්බන්ධයෙන් ක්‍රියා කළ යුතුයි.* මානව හිමිකමි කොම්සමේ නිර්දේශය අනුව පොලිස්පතිට නියෝග කළ හැකිද?පුළුවන්.පොලිස්පති විසින් එකී නිර්දේශ ක්‍රියාත්මක කරන්නේ නැතිනම් එය කොමිසමට කරන අගෞරවයක්. එය ශ්‍රේෂ්ඨාධිකරණයට අපහාස කිරීමකට සමානයි. කොමිසම ශ්‍රේෂ්ඨාධිකරණයට දැනුම් දුන්නොත් කොමිසමට අපහාසයක් කළා කියලා ශ්‍රේෂ්ඨාධිකරණය විසින් දඬුවම් පැමිණවිය හැකියි.* මරණ දඬුවම ඉවත් කිරීම සම්බන්ධයෙන් මානව හිමිකම් කොමිසම මගින් පසුගියදා නිර්දේශ ඉදිරිපත් කරලා තිබුණා. ඒත් ඒ සම්බන්ධයෙන් අධිකරණ අමාත්‍යවරයා පුවත්පතකට ප්‍රකාශයක් කරමින් කීවේ මානව හිමිකමි කොමිසමට එහෙව් අයිතියක් නැහැ කියලා? ඒ සම්බන්ධයෙන් ඔබේ අදහස කුමක්ද?එතුමා මානව හිමිකමි කොමිසම් පනත හරියට කියවලා බැලුවනම් ඒක පැහැදිලි වෙයි. එහෙව් බලයක් ව්‍යවස්ථාදායකය විසින් මානව හිමිකම් කොමිසමට පවරලා තියෙනවා. ජාතික මෙන්ම ජාත්‍යන්තර වශයෙන් ප්‍රශ්න ගැන ක්‍රියා කළ යුතු ආකාරය, රජයට නිර්දේශ කිරීම් මානව හිමිකමි කොමිෂන් සභාවේ වගකීමක් ලෙස පවරලා තියෙනවා. නීතිය ගැන දන්න කෙනෙක් එහෙම ප්‍රකාශ කරන එන වැරදියි. ඒ වගේ මට්ටමක කෙනෙක් එහෙම දුරදිග නොසිතා ප්‍රකාශ නිකුත් කරාම සාමාන්‍ය මින්පසු වැරදියට තේරුම් ගන්න පුළුවන්. යම් යම් ආයතන පිහිටුවලා ව්‍යවස්ථා බලය දීල නීතිය ක්‍රියාත්මක කරන්න කියනවනම් ඒක නොකිරීම ඒක බරපතළ වරදක්.*මේ වගේ අවස්ථාවන්වල නීතිය ක්‍රියාත්මකවීම සම්බන්ධ‍යෙන් නැවත සිතාබැලිය යුතුද?අද සිද්ධ වෙන මෙවැනි සිදුවීම් සම්බන්ධයෙන්, විශේෂයෙන්ම අපරාධ පාලනය කළ යුත්තේ නීතිය අනුව පමණක් නෙමෙයි. ඒ සඳහා නව විවිධ ක්‍රියා මාර්ග තියේ. ඒ සඳහා පොලීසිය යාවත්කාලීන වෙනන් ඕනි. දැනුම, ආකල්ප අතින් වෙනසක් වෙන්න ඕනි. අද සමහර විනිශ්චයකාරවරු දඩුවමක් විදිහට බන්ධනාගාර ගත කරනවා.ජාතික මෙන්ම ජාත්‍යන්තර වශයෙන් බැදීම් තියෙන දියුණු රාජ්‍යයක් හැටියට දැනුමෙන් යමක් කිරීම වැදගත්.* වැලිකඩ බන්ධනාගාරයේ සිදුවූ ගැටුම ම්බන්ධයෙන් මානව හිමිකමි කොම්සමට පැමිණිලි ඉදිරිපත් වුණා. ඒ වගේ සිදුවීම් කිහිපයක්ම වුණා. මුත් ඒවාට නිසි පරීක්ෂණයක් සිදු වී නැහැ. ගනු ලැබූ ක්‍රියාමාර්ගයක් නෑ. මේ නිසා ඇඹිලිපිටිය සිද්ධියටත් ඒ තත්ත්වය උදා වෙයිද?දැනට මාධ්‍ය හා ජනතා සංවිධාන එක් වී කටයුතු කරන නිසා එහෙම වුවමනාවක් තිබ්බත් එය යටපත් කිරීමට හැකියාවක් නැහැ. හෙදම දේ මාධ්‍ය හා ජනතා සංවිධාන අවධියෙන් සිටීමයි. ඒ තුළ තමයි නීතිය නිසි පරිදි ක්‍රියාත්මක කිරීමට හැකියාවක් තිබෙන්නේ. මේ සිදුවීම පිළිබඳ රට පුරා පවතින උනන්දුව බැලුවාම එය යට ගැසීමේ හැකියාව අඩුයි.", "URL": "https://sinhala.adaderana.lk/news.php?nid=56316", "Category": null, "Parent URL": null}