{"Source": "Adaderana", "Timestamp": "May 31, 2014 08:49 am", "Headline": "ඩෙංගු  රෝගීන් තවත් ඉහළට", "News Content": "ගත වු මාසයක කාලයක පමණක් ඩෙංගු ‍රෝගීන් 2299 දෙනෙකු වාර්තාවී ඇති බව වසංගත රෝග විද්‍යා අංශය පවසයි. වසරේ ගතවු මාස 05 ක කාලය තුළ ඩෙංගු රෝගීන් 1106 දෙනෙකු වාර්තා වී ඇති බව එම අංශය සඳහන් කරයි . ඉන් වැඩිම පිරිසක් වාර්තා වන්නේ බස්නාහිර පළාතෙන්වීම විශේෂත්වයකි. බස්නාහිර පළාතෙන් ද වැඩිම ඩෙංගු රෝගීන් පිරිසක් වාර්තා වන්නේ කොළඹ දිස්ත්‍රික්කයෙන් බව වසංගත රෝග විද්‍යා අංශය පෙන්වා දෙයි. ගතවු මාස 05 කාලය තුළ කොළඹ දිස්ත්‍රික්කයෙන් ඩෙංගු රෝගීන් 4076 දෙනෙක් වාර්තා වී ඇති බව සඳහන් වෙයි. ගම්පහ දිස්ත්‍රික්කයෙන් 1822 දෙනෙක් ද කළුතර දිස්ත්‍රික්කයෙන් 786 දෙනෙක් ද වාර්තාවී ඇති බව වසංගත රෝග විද්‍යා අංශය සඳහන් කරයි. කළුබෝවිල ශික්ෂණ රෝහලේ ද මේ වනවිට ඩෙංගු රෝගීන් විශාල පිරිසක් ප්‍රතිකාර ලබන බව රෝහල් අධ්‍යක්ෂ වෛද්‍ය අසේල ගුණවර්ධන මහතා පැවසුවේය. කළුබෝවිල ශික්ෂණ රෝහල වෙත රැගෙන එන ඩෙංගු යයි සැක කෙරෙන රෝගීන්ගේ ප්‍රමාණය විශාල වශයෙන් ඉහළයාම හේතුවෙන් ඔවුන්ට අවශ්‍ය පහසුකම් සැපයීම දුෂ්කර වී ඇති බව වෛද්‍ය අසේල ගුණවර්ධන මහතා සඳහන් කළේය. මේ වනවිට රෝහලේ වෛද්‍යවරයෙකුට ද ඩෙංගු රෝගය වැලදී ප්‍රතිකාර ලබමින් සිටින බව කළුබෝවිල ශික්ෂණ රෝහලේ අධ්‍යක්ෂවරයා පැවසුවේය. දැඩිලෙස ව්‍යාප්ත වෙමින් පවතින ඩෙංගු රෝගය පාලනය කිරීම සඳහා ආණ්ඩුව නිසි ක්‍රියාමාර්ග ගෙන නොමැති බව රජයේ හෙද නිලධාරීන්ගේ සංගමයේ සමන් රත්නප්‍රිය මහතා චෝදනා කරයි. ඔහු පවසන්නේ ඩෙංගු රෝගය පාලනය කිරීම සඳහා අමාත්‍යංශ ප්‍රමාණවත් වැඩපිළිවෙළක් ක්‍රියාත්මක නොකරන බවයි .", "URL": "https://sinhala.adaderana.lk/news.php?nid=43616", "Category": null, "Parent URL": null}