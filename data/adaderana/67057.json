{"Source": "Adaderana", "Timestamp": "December 15, 2016 03:56 pm", "Headline": "කේ.පී අත්අඩංගුවට ගන්නැයි ඉල්ලූ පෙත්සම සලකා බැලීම කල්යයි", "News Content": "එල්.ටී.ටී.ඊ සංවිධානයේ හිටපු ප්‍රධාන පෙළේ නායකයෙකු වන කුමරන් පද්මනාදන් හෙවත් කේ.පී අත්අඩංගුවට ගැනීමේ නියෝගයක් නිකුත් කරන ලෙස ඉදිරිපත් කළ පෙත්සමක් සලකා බැලීම අභියාචනාධිකරණය කල්දමා තිබේ.ඒ අනුව පෙත්සම මාර්තු මස 17 වනදා යළි කැඳවන ලෙස අභියාචනාධිකරණ සභාපති විනිසුරු විජිත් මලල්ගොඩ මහතා නියෝග කළ බව අද දෙරණ අධිකරණ වාර්තාකරු සඳහන් කළේය.අදාළ පෙත්සම ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා විසින් ඉදිරිපත් කර ඇති අතර පෙත්සමේ වගඋත්තරකරුවන් ලෙස පොලිස්පතිවරයා ඇතුළු පිරිසක් නම් කර තිබේ.පෙත්සම්කරුවන් පවසන්නේ එල්.ටී.ටී.ඊ. සංවිධානයේ ක්‍රියාකාරකම් සම්බන්ධයෙන් කුමරන් පද්මනාදන් අත්අඩංගුවට ගෙන අධිකරණය වෙත ඉදිරිපත් කිරීම පොලිසිය විසින් සිතාමතා මගහරිමින් සිටින බවයි.ඒ හේතුවෙන් ඔහු අත්අඩංගුවට ගන්නැයි නියෝගයක් නිකුත් ලෙස අදාළ පෙත්සම මගින් අධිකරණයෙන් ඉල්ලීමක් කර ඇත.පෙත්සම අද කැඳවූ අවස්ථාවේදී රජයේ අතිරේක සොලිස්ටර් ජනරාල් කපිල වෛද්‍යරත්න මහතා කියා සිටියේ අදාළ පරීක්ෂණ අපරාධ පරීක්ෂණ දෙපාර්තමේන්තුව සහ ත්‍රස්ත මර්දන කාර්යංශය විසින් සිදු කරන බවයි.එම නිසා මෙ අවස්ථාවේදී පෙත්සම සලකා බැලීමේ අවශ්‍යතාවයක් මතු නොවන බවට සොලිස්ටර් ජනරාල්වරයා අධිකරණයට දැනුම් දුන් බව අද දෙරණ වාර්තාකරු සදහන් කළේය.", "URL": "https://sinhala.adaderana.lk/news.php?nid=67057", "Category": null, "Parent URL": null}