{"Source": "Adaderana", "Timestamp": "May 4, 2013 09:43 am", "Headline": "අවුරුදු 15ක් මුහුදු පතුලේ නිදාගත් යානය අද ගොඩගනියි", "News Content": "1998 වසරේ දී එල්ල වූ එල්.ටී.ටී.ඊ. මිසයිල ප්‍රහාරයකින් ඉරණතිව් මුහුදට කඩා වැටුණු ඇන්ටනෝව් 24 ලයන් එයාර් යානයේ සුන්බුන් අද (04) ගොඩගැනීමට හැකිවනු ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා පවසයි. අධිකරණ නියෝගයක් මත එහි සුන්බුන් ගොඩගන්නා අතර එය ත්‍රීකුණාමල නාවික හමුදා කඳවුරට ගෙනඒමට නියමිතය. එකී ගුවන් යානයේ සුන්බුන් ඇති බවට ඊයේ සිදුකළ ගවේෂණයකදී කිමිදුම්කරුවන් විසින් සොයාගනු ලැබූ අතර ඒ අනුව ඉරණතිව් දූපතට මුහුදු සැතපුම් හතරක් උතුරින් පිහිටි ස්ථානයකින් අද එහි සුන්බුන් ගොඩ ගැනීමට නියමිතය. එම යානය කෑලි 16ට කැඩී ඇති බව ද කිමිදුම්කරුවන් සොයාගෙන ඇත. පුරාවිද්‍යා දෙපාර්තමේන්තුව, රජයේ රස පරීක්ෂක දෙපාර්තමේන්තුව, නීතිපති, මිනුම්පති හමුදාව ද මීට දායකත්වය ලබාදෙන බව පොලිස් අධිකාරී බුද්ධික සිරිවර්ධන මහතා පැවසුවේය. වසර 15ට පෙර කොටි සංවිධානය විසින් මිසයිල ප්‍රහාරයකින් විනාශ කරනු ලැබූ එම ගුවන් යානයේ රුසියානු ජාතික ගුවන් නියමුවන් හතර 4ක් ඇතුළු 55 දෙනෙකු මිය ගිය බව සඳහන්ය.", "URL": "https://sinhala.adaderana.lk/news.php?nid=33794", "Category": null, "Parent URL": null}