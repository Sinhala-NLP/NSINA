{"Source": "Adaderana", "Timestamp": "August 11, 2014 07:13 am", "Headline": " අතුරුදහන් වූවන්ගේ පවුල් අවශ්‍යතා ගැන රතු කුරුසෙන් අධ්‍යයනයක්", "News Content": "අතුරුදන්වූවන්ගේ පවුල් වල අවශ්‍යතා පිළිබඳ අධ්‍යයනයක් සිදු කිරීමට ජාත්‍යන්තර රතු කුරුස කමිටුව තීරණය කර තිබේ. ඒ අනුව අදාළ වැඩසටහන ලබන සැප්තැම්බර් මාසයේ දි ආරම්භ කිරීමට නියමිතව ඇත. ශ්‍රී ලංකා රජය විසින් ක්‍රියාවට නැංවිය යුතු නිර්දේශ සඳහා සම්පත් හා වැඩි දියුණු විය යුතු අංශ හඳුනාගෙන ඒ හරහා වර්තමාන ක්‍රියාමාර්ග සඳහා සහය දැක්වීම මෙම වැඩසටහනෙහි මුලික අරමුණ බව ජාත්‍යන්තර රතු කුරුස කමිටුව සඳහන් කරයි. පවුල් වල අවශ්‍යතා අධ්‍යයනය කිරීමේ වැඩසටහන මගින් යුධ සමයේ පීඩාවට පත් වු මෙම විශේෂිත ජන කොටස පිළිබඳව තම ප්‍රතිපත්තීන් අනුකලනය කිරිම සඳහා රජයට අවස්ථාව සැලසෙන බව රතු කුරුස කමිටුවේ කොළඹ ආරක්ෂක සම්බන්ධීකාරක ග්වේනාඑල් ෆොන්ටාන් මහත්මිය සඳහන් කළාය. කෙසේ වෙතත් මෙම අධ්‍යයනය වසරක පමණ කාලයක් සිදුකිරීමට නියමිතව තිබේ. ඉන් අනතුරුව රජය වෙත තම යෝජනාව බාර දෙන බව සම්බන්ධීකාරකවරිය පවසා ඇත. මේ අතර අතුරුදන්වූවන් පිළිබඳ පැමිණිලි විමර්ශනය කිරිමේ කොමිසමේ මන්නාරම දිස්ත්‍රීක්කයේ පැමිණිලි ලබාගැනීමේ අවසන් දිනය අදයි. ඒ අනුව අද දිනයේ මඩු ප්‍රාදේශීය ලේකම් කාර්යාලයේ දි අදාළ පැමිණිලි බාරගැනිමට නියමිතව තිබේ. පැමිණිලි සටහන් කර ගැනිමේ 06 වන සැසිවාරය පසුගිය 08 වැනිදා මන්නාරම දිස්ත්‍රීක්කයේ ආරම්භ වු අතර 08 සහ 09 යන දෙදින තුළ මාන්තෙයි බටහිර ප්‍රාදේශිය ලේකම් කාර්යාලයේ දි ද ඊයේ දිනයේ දි මන්නාරම ප්‍රාදේශිය ලේකම් කාර්යාලයේ දි ද අදාළ පැමිණිලි බාරගැනීම සිදු කෙරුණි.", "URL": "https://sinhala.adaderana.lk/news.php?nid=45262", "Category": null, "Parent URL": null}