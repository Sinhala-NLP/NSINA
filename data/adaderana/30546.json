{"Source": "Adaderana", "Timestamp": "January 6, 2013 06:42 pm", "Headline": "රිසානා නිදහස් කරන්නැයි ජනපති යළි ඉල්ලයි", "News Content": "සෞදි අරාබියේ සිරගතව සිටින රිසානා නාෆික් නිදහස් කරන ලෙස ජනාධිපති මහින්ද රාජපක්ෂ මහතා එරට රජුගෙන් නැවත වරක් ඉල්ලීමක් කර තිබේ. ජනාධිපතිවරයා මීට පෙරද සෞදි රජුගෙන් එම ඉල්ලීම කර තිබුණි. මේ අතර රිසානා නිදහස් කර ගැනීම සම්බන්ධයෙන් එරටින් යහපත් ප්‍රතිචාරයක් බලාපොරොත්තුවෙන් සිටින බව විදේශ සේවා නියුක්ති කාර්යංශයේ සභාපති අමල් සේනාධිලංකාර මහතා පවසයි. බිළිඳු මරණයක් සම්බන්ධයෙන් මරණ දඬුවම් නියම වී රිසානා නෆීක් වසර 7ට ආසන්න කාලයක් තිස්සේ ‍සෞදියේ සිරදඬුවම් විඳිමින් සිටියි. ඇයව නිදහස් කිරීමට පියවර ගන්නා ලෙස අධිකරණ අමාත්‍ය රවුෆ් හකීම් මහතා ශ්‍රී ලංකාවේ සෞදි අරාබි තානාපතිවරයා පසුගිය දිනෙක දැනුවත් කර තිබුණි. ඒ පිළිබඳව අදහස් විදෙස් මාධ්‍ය ආයතනයකට ප්‍රතිචාර දක්වමින් අමල් සේනාධිලංකාර මහතා මේ බව පවසා ඇත. තමන් ඒ පිළිබඳව දන්නා නමුත් රිසානා නිදහස් කිරීම ගැන 100% සහතික විය නොහැක්කේ තානාපති කාර්යාලය ඊට මෙතෙක් ප්‍රතිචාර නොදැක්වීම නිසා යැයිද අමල් සේනාධිලංකාර මහතා පෙන්වාදී තිබේ. රිසානා නිදහස් කරන ලෙසට ඇයගේ දෙමව්පියන්, නෑදැයින්, අධිකරණ අමාත්‍යංශයේ බලධාරීන් හා විදේශ සේවා නියුක්ති කාර්යංශයේ නිලධාරීන් මේ ගැන තානාපති කාර්යාල‍යට ඉල්ලීම් කර ඇතත් මෙතෙක් යහපත් ප්‍රතිචාරයක් ලැබී නැතැයි ඔහු සඳහන් කර ඇත. සෞදියේ නිවසක ගෘහ රැකියාවක් කරමින් සිටියදී එම නිවසේ බිළිඳු දරුවෙකුගේ මරණයක් සම්බන්ධයෙන් රිසානාට 2007 ජූනී මස 16 වැනිදා එරට අධිකරණයකින් මරණ දඬුවම් නියම කරන ලදී.", "URL": "https://sinhala.adaderana.lk/news.php?nid=30546", "Category": null, "Parent URL": null}