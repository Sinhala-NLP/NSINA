{"Source": "Adaderana", "Timestamp": "November 30, 2017 09:46 am", "Headline": "කෙසෙල්ගමු ඔය පිටාර ගලයි - විමසිල්ලෙන් සිටින්න උපදෙස්", "News Content": "මධ්‍යම කදුකරයේ බටහිර බැවුම් ප‍්‍රදේශවලට ඊයේ (29) පස්වරුවේ සිට ඇදහැලෙන ධාරානිපාත වර්ෂාවත් සමඟ කාසල්රි ජලාශයට ප‍්‍රධාන වශයෙන් බගවන්තලාව මහඑළිය රක්‍ෂීතයේ සිට ජලය ගලා බසිනා කෙසෙල්ගමු ඔය පිටාර ගලා ඇති බව අද දෙරණ වාර්තාකරු පවසයි. එම පිටාර ගැලිම හේතුවෙන් බගවන්තලාව බොගවානා වතුයායේ වතු නිවාස දහයක් ජලයෙන් යටවි ඇති අතර නොර්වුඩ් කි‍්‍රඩාංගණය සහ නොර්වුඩ් පොලිසිය ඉදිරිපිට නිවාස විසිපහක් පමණ ජලයෙන් යටවී තිබේ. එහි අවතැන්වුවන් මේ වන විට ආරක්‍ෂිත ස්ථාන කරා යොමු කිරිමට පොලිසිය පියවර ගෙන තිබේ. ඉහළ කොත්මලේ ජලාශයේද වාන් දොරටු තුනක් ඊයේ (29) රාත්‍රී සිට විවෘත කර ඇති නිසා ජලාශ වේල්ලට පහලින් කොත්මලා ඔයේ ජලය පරිහරනය කරන ජනතාවට විමසිල්ලෙන් සිටින ලෙස එම ජලාශ භාර ඉංජිනේරුවන් ඉල්ලා සිටියි.", "URL": "https://sinhala.adaderana.lk/news.php?nid=80794", "Category": null, "Parent URL": null}