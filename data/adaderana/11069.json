{"Source": "Adaderana", "Timestamp": "September 24, 2010 04:27 pm", "Headline": "ඉන්ෆොටෙල් 2010-ජාතික හවුල්කරු-ICTA වෙයි", "News Content": "ඉන්ෆොටෙල් 2010 තොරතුරු සහ සන්නිවේදන තාක්ෂණ ප්‍රදර්ශනයේ මෙවරත් ජාතික හවුල්කරු වශයෙන් කටයුතු කරන්නේ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයයි. (ICTA) මෙය වාර්ෂිකව මෙරට පැවැත්වෙන දැවැන්තම තොරතුරු සහ සන්නිවේදන තාක්ෂණ ප්‍රදර්ශනය වේ. තොරතුරු හා සන්නිවේදන තාක්ෂණයේ ප්‍රතිලාභ ජනතාවට ලැබී තිබෙන ආකාරය දැක්වෙන විශේෂ අංග රැසකින් සමන්විත ප්‍රදර්ශන කුටියක් මෙවරත් ප්‍රදර්ශනය සදහා එක්කර තිබෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ (ICTA) ප්‍රධාන මෙහෙයුම් නිලධාරී රෙෂාන් දේවපුර මහතා සදහන් කරයි. විශේෂයෙන් රාජ්‍ය අංශයෙන් මහජනතාවට සැපයෙන සේවාවන් තොරතුරු තාක්ෂණයෙන් සවිබල ගැන්වී ඇති ආකාරය මෙහිදී මහජනතාවට දැක බලා ගත හැකිය. ඒ අනුව සිය උප්පැන්න සහතික පිටපතක් ක්ෂණයකින් ICTA ප්‍රදර්ශන කුටියේදී ලබා ගැනීමට කොළඹ දිසාලේකම්තුමාගේ සහාය ඇතිව මෙහිදී පහසුකම් සලසා ඇත. \"දියුණුවට තොරතුරු තාක්ෂණය\"මෙවර ප්‍රදර්ශනයේ තේමාව වේ. කොළඹ බණ්ඩාරනායක අනුස්මරණ සම්මන්ත්‍රණ ශාලාවේදී ඔක්තෝම්බර් මස 1වෙනිදා සිට 4 වනදා දක්වා ප්‍රදර්ශනය පැවැත්වේ.", "URL": "https://sinhala.adaderana.lk/news.php?nid=11069", "Category": null, "Parent URL": null}