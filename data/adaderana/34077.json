{"Source": "Adaderana", "Timestamp": "May 14, 2013 10:43 am", "Headline": "සෙලින්කෝ ලයිෆ් රක්ෂණ ඔප්පු හිමියෝ ලෙෂර් වර්ල්ඞ්හිදී විනෝද වෙති", "News Content": "සෙලින්කෝ ලයිෆ් හයවන \"ෆැමිලි සවාරි\"ප‍්‍රවර්ධන වැඩසටහන යටතේ සෙලින්කෝ ලයිෆ් රක්ෂණ ඔප්පු හිමි පවුල්වල 2000 කට පමණ ලෙෂර් වර්ල්ඞ් උද්‍යානයේ දිනයක් පුරා විනෝදවීමේ අවස්ථාව පසුගියදා සමාගම විසින් උදාකර දුන්නේය. මෙම විනෝද සවාරිය සඳහා එක්වීමට සෙලින්කෝ ලයිෆ් රක්ෂණ ඔප්පු හිමි 500 දෙනෙකුගේ පවුල්වල සාමාජිකයින්ට අවස්ථාව ලැබුණි. මෙහිදී, ලෙෂර් වර්ල්ඞ් උද්‍යානයේ තිබෙන විවිධ වූ විනෝද ක‍්‍රීඩා ඇතුළු ක‍්‍රියාකාරකම් සඳහා සහභාගී වී සතුටු වීමට මොවුන්ට අවස්ථාව හිමිවූ අතර තෙල්දෙණිය, මග්ගොන, වලස්මුල්ල සහ ඇල්ල යන ප‍්‍රදේශ වලින් තෝරාගත් පවුල් හතරකට වෙන වෙනම හෙලිකොප්ටර් සවාරියක් යෑමේ අවස්ථාවත් හිමිවිය. මෙය සෙලින්කෝ ලයිෆ් ෆැමිලි සවාරි වැඩසටහන යටතේ ඇති අදියර හතරින් එක් අදියරකි. ලෙෂර් වර්ල්ඞ් හි, ප‍්‍රීතිමත් දිනක් ගත කිරීමේ අවස්ථාවට අමතරව සමාගම විසින් ෆැමිලි සවාරි 6 වැඩසටහන යටතේ රක්ෂණ ඔප්පු හිමියන් 10 දෙනෙකුගේ පවුල්වල සාමාජිකයින් 40 දෙනෙකුට සියලු වියදම් දරා චීනයේ සංචාරය කිරීමට අවස්ථාව ලබාදී ඇත. මෙම ප‍්‍රවර්ධන වැඩසටහන යටතේ මැයි මාසය තුළදී තවත් රක්ෂණ ඔප්පු හිමියන් 50 දෙනෙකුගේ පවුල්වල සාමාජිකයින් 200 දෙනෙකු සිංගප්පූරුවේ සංචාරය කර ඇති අතර සුපිරිතම ත්‍යාගය ලෙසින් රක්ෂණ ඔප්පු හිමියන් 5 දෙනෙකුගේ පවුල්වල සාමාජිකයින් 20 දෙනෙකුට පැරීසියේ නිවාඩුවක් ගත කිරීමට යාමේ අවස්ථාවද උදාවේ. මෙවර ලෙෂර් වර්ල්ඞ් සවාරිය ආරම්භ වන අවස්ථාවේදී රක්ෂණ ඔප්පු හිමියන් හා ඔවුන්ගේ පවුල්වල සාමාජිකයින් ඉදිරියේ අදහස් දක්වමින් සෙලින්කෝ ලයිෆ් අධ්‍යක්ෂ සහ නියෝජ්‍ය ප‍්‍රධාන විධායක නිළධාරී, තුෂාර රණසිංහ මහතා පැවසුවේ, මෙරට රක්ෂණ අංශයේ සුවිශාලතම ප‍්‍රවර්ධන වැඩසටහන වන සෙලින්කෝ ලයිෆ් ෆැමිලි සවාරි, සිය සාර්ථකත්වය සමාගම විසින් රක්ෂණ ඔප්පු හිමියන් සමග බෙදා හදා ගන්නේ කෙසේද යන්නට උදාහරණයක් බවයි. \"පසුගිය වසර නමය මුළුල්ලේම වෙළඳපොළ නායකත්වය රඳවා ගැනීමට අප සමාගමට ප‍්‍රධානතම දායකත්වය දැක්වූයේ අපගේ රක්ෂණ ඔප්පු හිමියන් විසිනුයි.\" යනුවෙන් ඒ මහතා සඳහන් කළේය. 2012 අගෝස්තු මාසයේ සිට දෙසැම්බර් මාසය දක්වා පැවති සෙලින්කෝ ලයිෆ් ෆැමිලි සවාරි 06 වන ප‍්‍රවර්ධන කාලයේදී සමාගමේ සියළුම සක‍්‍රීය දිගු කාලීන රක්ෂණ ඔප්පු හිමියන්ට සහ සෙලින්කෝ ලයිෆ් විශ‍්‍රාම ගිණුම් හිමි සාමාජිකයින්ට දිනුම් ඇදීම් අවස්ථා දෙකකදී උපරිම ජයග‍්‍රහණය කිරීමේ අවස්ථා දහයක් දක්වා හිමිවිය. සමස්ත සෙලින්කෝ ලයිෆ් ෆැමිලි සවාරි වැඩසටහන් මාලාව මගින් මේ දක්වා සෙලින්කෝ ලයිෆ් රක්ෂණ ඔප්පු හිමි 3,440 දෙනෙකුගේ පවුල්වල සාමාජිකයින් 13,760 දෙනෙකු ප‍්‍රතිලාභ ලබා තිබේ. මෙරට ඉතාමත් වටිනා සන්නාම නාමයක් ලෙස ස්වාධීන ඇගයීමට ලක්වූ සෙලින්කෝ ලයිෆ් සිය 25 වන සංවත්සරය 2013 ජනවාරි 14 වනදා සැමරීය. සමාගම 2004 වසරේ සිට මෙරට දිගු කාලීන රක්ෂණ අංශයේ ප‍්‍රමුඛයා ලෙස සිය තත්ත්වය පවත්වා ගැනීමට සමත්ව තිබෙන අතර ප‍්‍රජා සත්කාරක සේවා සහ වෙළෙඳ නාම ගොඩනැගීම සඳහා කැපවීම වෙනුවෙන් ජාත්‍යන්තර සහ දේශීය සම්මාන රැසක ගරු බුහුමනට පාත‍්‍රවී තිබේ.", "URL": "https://sinhala.adaderana.lk/news.php?nid=34077", "Category": null, "Parent URL": null}