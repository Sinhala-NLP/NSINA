{"Source": "Adaderana", "Timestamp": "June 27, 2012 11:03 am", "Headline": "ඛනිජ තෙල් සංස්ථාවට නව කළමනාකාර අධ්‍යක්ෂකවරයෙක්", "News Content": "ලංකා ඛනිජ තෙල් නීතිගත සංස්ථාවේ නව කළමනාකාර අධ්‍යක්ෂවරයා ලෙස එල්.ඊ. සුසන්ත සිල්වා මහතා පත්කර තිබේ. ඒ අනුව ජුනි 01 වැනිදා සිට ලංකා ඛනිජ තෙල් නීතිගත සංස්ථාවේ කළමනාකාර අධ්‍යක්ෂවරයා ලෙස එල්.ඊ. සුසන්ත සිල්වා මහතා ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා විසින් පත්කර ඇති බව ඛනිජ තෙල් කර්මාන්ත අමාත්‍යංශය සඳහන් කරයි. වසර 30 ක පළපුරුද්දක් සහිත වරලත් ගණකාධිකාරීවරයෙකු වන සුසන්ත සිල්වා මහතා ලංකා ඛනිජ තෙල් නීතිගත සංස්ථාවේ අධ්‍යක්ෂක මණ්ඩල සාමාජිකයකු ලෙස ද නිවාස සංවර්ධන හා මූල්‍ය සංස්ථාවේ අධ්‍යක්ෂක මණ්ඩල සාමාජිකයකු ලෙස ද විදේශීය රටවල් කිහිපයක සමාගම් රැසක අධ්‍යක්ෂක මණ්ඩල සාමාජිකයකු ලෙස කටයුතු කරන බව එම අමාත්‍යංශය පවසයි. කැලණිය විශ්ව විද්‍යාලයේ වාණිජවේදී දෙවන පන්තියේ ඉහළ සාමාර්ථලාභී උපාධිධාරියකු වන ඒ මහතා විකුණුම් කළමනාකරණය හා තොරතුරු තාක්ෂණ විගණනය පිළිබදව විශ්ව විද්‍යාලයීය පාඨමාලා රැසක් නිමා කර තිබේ. එමෙන්ම වරලත් ගණකාධිකාරී ආයතනය, සහතිකලත් කළමනාකරණ ගණකාධිකාරී ආයතනය හා සහතිකලත් වෘත්තීය කළමනාකරණ ආයතනය යන ආයතනයන්හි අධි සාමාජිකයකු (Fellow Member) ලෙස ද සුසන්ත සිල්වා මහතා කටයුතු කර ඇති ද බව ඛනිජ තෙල් කර්මාන්ත අමාත්‍යංශය ප්‍රකාශ කරයි. සුසන්ත සිල්වා මහතා ඇන්ගෝලාව, ඉන්දියාව, ස්විස්ටර්ලන්තය, එක්සත් අරාබි එමීර් රාජ්‍ය, මාලදිවයින ආදී රටවල් කිහිපයක සමාගම් රැසක කලාප අධ්‍යක්ෂක ජනරාල්, සාමාන්‍යාධිකාරී, ප්‍රධාන ගණකාධිකාරී, විගණන කළමනාකරු, මූල්‍ය ලේකම්, මූල්‍ය ගණකාධිකාරී ආදී වූ තනතුරු රැසක් හොබවා ඇත. එමෙන්ම ඒ මහතා ශ්‍රී ජයවර්ධනපුර විශ්ව විද්‍යාලයේ, පැපුවා නිව්ගිනියා විශ්ව විද්‍යාලයේ, ශ්‍රී ලංකා තාක්ෂණික විද්‍යාලයේ, ශ්‍රී ලංකා වරලත් ගණකාධිකාරී ආයතනයේ, ශ්‍රී ලංකා කාර්මික විද්‍යාලයේ බාහිර කථිකාචාර්යවරයකු ලෙස ද කටයුතු කර ඇති බව ද ඛනිජ තෙල් කර්මාන්ත අමාත්‍්‍යංශය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=25354", "Category": null, "Parent URL": null}