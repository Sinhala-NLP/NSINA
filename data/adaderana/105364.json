{"Source": "Adaderana", "Timestamp": "March 2, 2019 08:41 pm", "Headline": "මානව හිමිකම් කවුන්සිලයට වාර්තාවක් බාරදෙන්න දෙමළ පක්ෂවල තීරණයක්", "News Content": "ජිනීවා මානව හිමිකම් කවුන්සිලයට ලබාදුන් පොරොන්දු ඉටු කිරීමට ශ්‍රි ලංකාවට තවත් වසර 2ක් කාලයක් ලබා නොදෙන්නැයි ඉල්ලා වාර්තාවක් මානව හිමිකම් කවුන්සිලයට බාරදීමට උතුරේ දෙමළ පක්ෂවල නියෝජිතයින් තීරණය කර ඇති බව හිටපු උතුරු පළාත් සභා මන්ත්‍රී එම්.කේ.සිවාජිලිංගම් මහතා පවසයි. ඔහු මේ බව ප්‍රකාශ කළේ උතුරේ දෙමල පක්ෂවල නියෝජිතයින් සමඟ පැවැති අද(02) සාකච්ඡාවකින් පසු මාධ්‍ය අමතමින්ය. මෙවර ජීනිවා මානව හිමිකම් කවුන්සිලයේදි ශ්‍රි ලංකාව පිළිබදව කටයුතු කළ යුතු ආකාරය සම්බන්ධයෙන් උතුරේ දෙමළ පක්ෂ අතර පොදු එකඟතාවයක් ඇති කර ගැනීම සඳහා එම පක්ෂ වල නියෝජිතයින් අද යාපනයේදි සාකච්ඡාවක නිරත වුණි. ඉලංගෙයි තමිල් අරසුකච්චි , ද්‍රවිඩ ජනතා සන්ධානය , ඊ.පී.ආර්.එල්.එෆ්. සහ ප්ලොට් ආදි පක්ෂ වල නියෝජිතයින් සාකච්ඡාව සඳහා සහභාගි වී තිබුණි. උතුරු පළාත් සභා මන්ත්‍රී එම්.කේ.සිවාජිලිංගම් මහතා අදහස් දක්වමින් මේ බව පැවසීය “මෙම සාකච්ඡාවේ යෝජනා ඇතුලත් වාර්තාවක් අපි සකස් කරලා තියෙනවා.එහි ප්‍රධාන කරුණු 3ක් තියෙනවා. පළමු කාරණාව තමයි කුමන හේතුවක් මතවත් යළි ශ්‍රි ලංකාවට කාලය නොදිය යුතු බව. දෙවැනි කරුණ වන්නේ මෙම ගැටලුවට එක්සත් ජාතීන්ගේ මහා සභාව සහ ආරක්ෂක මණ්ඩලය හරහා ජාත්‍යන්තර අපරාධ අධිකරණය නැතිනම් ජාත්‍යන්තර විනිශ්චය මණ්ඩලයක් පත් කළ යුතු බව . අවසාන කරුණ වන්නේ මේ සදහා විශේෂ වාර්තාකරණ නිලධාරියෙක් පත් කළ යුතු බව. අපගේ මෙම වාර්තාව දෙමල පක්ෂ වල නියෝජිතයින්ගේ සහ පාර්ලිමේන්තු මන්ත්‍රීවරුන්ගේ අත්සන් සහිතව එක්සත් ජාතින්ගේ මානව හිමිකම් කොමසාරිස්ට සහ එක්සත් ජාතින්ගේ මහලේකම්වරයාට යැවිමට සුදානම් කරනවා. මෙම යෝජනාවන්ට සහභාගි වූ වැඩි පිරිසක් සිය කැමැත්ත පල කළා . ඊට විරුද්ධ අදහස් ඉදිරිපත් වුනෙත් නැහැ. ඉලංගෙයි තමිල් අරසුකච්චි පක්ෂය නායක පාර්ලිමේන්තු මන්ත්‍රී මාවෙයි සේනාධිරාජා මෙ බව පැවසීය “බ්‍රිතාන්‍යය විසින් ලංකාව සම්බන්ධයෙන් යෝජනාවක් මානව හිමිකම් කවුන්සිලයට ඉදිරිපත් කරලා තියෙන බවත් ඒ හරහා තවත් වසර 2ක් ශ්‍රි ලංකාවට අවස්ථාව ලබාදෙන බවත් මාධ්‍ය තුලින් අපිට දැනගන්නට ලැබුණා. ලංකාව සම්බන්ධයෙන් මීට පෙර ගත් 30/1 සහ 34/1 යන යෝජනා තුලින් ඔවුන් ගත් කටයුතු පිළිබදව සෑහිමකට පත්වෙන්නේ නැහැ. සම්පූර්ණයෙන්ම එම යෝජනා ක්‍රියාත්මක කිරිමට ලංකා රජය පියවර ගත්තා යැයි අපි කියන්නේ නැහැ. මෙම තත්වයේදි රජය හෝ ජනාධිපතිවරයා මෙම මානව හිමිකම් කවුන්සිලයේ යෝජනාවෙන් ඉවත් විය යුතු බවට ප්‍රසිද්ධියේ කියන අදහස් දෙමල ජනතාවට සතුටු දෙයක් නෙමෙයි. ඒ ගැන අපි දුකට පත්වෙනවා. එම තත්වය තුල තවත් වසර 2ක කාලයක් දිය යුතු බවට බ්‍රිතාන්‍යය මඟින් ගෙන එන යෝජනාවටත් අපි සතුටු වෙන්නේ නැහැ. මෙය යළිත් වරක් දෙමල ජනතාව සහ අනෙක් රටවල් රැවටීමට පත් කරන දෙයක් කියලා අපි බියට පත්වෙනවා.“", "URL": "https://sinhala.adaderana.lk/news.php?nid=105364", "Category": null, "Parent URL": null}