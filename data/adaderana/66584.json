{"Source": "Adaderana", "Timestamp": "November 30, 2016 04:14 pm", "Headline": "රතුපස්වල සිද්ධිය ගැන ප්‍රකාශයක් දෙන්නැයි අනුරට නියෝගයක්", "News Content": "රගර් ක්‍රීඩක වසීම් තාජුදීන්ගේ ඝාතනය සම්බන්ධයෙන් හිටපු නියෝජ්‍ය පොලිස්පති අනුර සේනානායක මහතා සහ පොලිස් පරීක්ෂක සුමිත් පෙරේරා තවදුරටත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය විසින් නියෝග කර තිබේ.අදාළ නඩුව අද (30)කැඳවු අවස්ථාවේ දී රජයේ නීතීඥවරයා අධිකරණයට දන්වා සිටියේ තවදුරටත් සිද්ධිය සම්බන්ධයෙන් පරීක්ෂණ පවත්වන බවයි.අදාළ ඝාතනය සිදුවු වකවානුවේ අරලියගහ මන්දිරයේ සහ ජනාධිපති ලේකම් කාර්යාලයෙන් නිකුත් වු දුරකථන ඇමතුම් පිළිබඳව තවදුරටත් පරීක්ෂණ පවත්වන බව රජයේ නීතීඥවරයා අධිකරණයට දන්වා සිටියේය.මෙහිදි මහේස්ත්‍රාත්වරයා විශේෂ ප්‍රකාශයක් කරමින් කියා සිටියේ මෙම සිද්ධියට අදාළව ඕනෑම පුද්ගලයෙකුගෙන් ප්‍රශ්න කිරීමට පොලීසියට බාධාවක් නොමැති බවයි.නීතිය ඉදිරියේ සෑම පුද්ගලයෙකුම සමාන බව කියා සිටි මහේස්ත්‍රාත්වරයා ඒ අනුව නීතියට අනුකූලව කටයුතු කිරීමට පොලීසියට හැකියාව පවතින බව ද කියා සිටියේය. මෙහිදි අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා සිටියේ රතුපස්වල ප්‍රදේශයේ ඇති වු සිද්ධිය පිළිබඳව දැනට රිමාන්ඩ් භාරයේ පසුවන හිටපු නියෝජ්‍ය පොලිස්පති අනුර සේනානායක මහතාගෙන් ප්‍රකාශයක් ලබා ගැනීමට අවශ්‍ය බවයි.ඊට විරෝධය පළ කළ හිටපු නියෝජ්‍ය පොලිස්පතිවරයා තමා විශ්‍රාම ගොස් සිටින බැවින් එම පරීක්ෂණවලට අදාළ ලේඛන කිසිවක් තමන් සතුව නොමැති බව ප්‍රකාශ කළ බව අද දෙරණ අධිකරණ වාර්තාකරු සඳහන් කරයි. රතුපස්වල සිද්ධියට අදාළව තමන් එම වකවානුවේ පොලිස්පතිවරයාට සහ මානව හිමිකම් කොමිසමට සවිස්තර වාර්තාවක් යොමුකළ බව හිටපු නියෝජ්‍ය පොලිස්පතිවරයා අධිකරණය හමුවේ පවසා තිබේ.තමන්ගෙන් ප්‍රශ්න කිරීමට අවශ්‍ය නම් එම වාර්තා අධ්‍යයනය කිරීමට ද අවශ්‍ය බව ඔහු අධිකරණය හමුවේ පවසා ඇති අතර අපරාධ පරීක්ෂණ දෙපාර්තමේන්තුව විසින් අදාළ වාර්තා රැගෙන එන්නේ නම් තමන් ප්‍රකාශයක් ලබාදීමට සුදානම් බව ද හිටපු නියෝජ්‍ය පොලිස්පතිවරයා මෙහිදි පවසා සිටියේය.කෙසේවෙතත් මහේස්ත්‍රාත්වරයා මෙහිදි පවසා සිටියේ තමන් දන්නා කරුණු අනුව අපරාධ පරීක්ෂණ දෙපාර්තමේන්තුවට ප්‍රකාශයක් ලබාදෙන ලෙසයි.", "URL": "https://sinhala.adaderana.lk/news.php?nid=66584", "Category": null, "Parent URL": null}