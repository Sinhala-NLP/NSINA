{"Source": "Adaderana", "Timestamp": "November 5, 2011 09:07 am", "Headline": "ආසනපටි පැළඳීමේ නීතිය -සහන කාලය අවසන්", "News Content": "රථ වාහනවල ආසනපටි නොපළඳින පුද්ගලයින් සඳහා ලබාදී තිබූ සහන කාලය අවසන් බව පොලිසිය පවසයි. ආසන පටි නොපළඳින රියදුරන්ට හා මගීන්ට එරෙහිව නීතිය දැඩිව ක්‍රියාත්මක කිරීමට පියවර ගෙන ඇති බව පොලිස් මාධ්‍ය ප්‍රකාශක පොලිස් අධිකාරී ‍අජිත් රෝහණ මහතා පැවසුවේය. 2011 ඔක්තොම්බර් මස 01 වන දින සිට ක්‍රියාත්මක වන මෙම නීතිය ක්‍රියාත්මක කිරීම සම්බන්ධව මහ ජනතාව දැනුවත් කිරීම සඳහා සහන කාලයක් ලබා දී තිබූ බව ඒ පිළිබඳ පැහැදිලි කළ පොලිස් අධිකාරී අජිත් රෝහණ මහතා සඳහන් කළේය. මේ සම්බන්ධව නිකුත් කළ අතිවිශේෂ ගැසට් නිවේදනය සහ මෝටර් වාහන පනතේ සංශෝධනයට අනුව මෙම ආසන පටි පැළඳවීම අවශ්‍ය වන බවත්, එම ගැසට් නිවේදනයට අනුව ඉංග්‍රීසි අක්ෂර සහිත අංකයකින් ලියාපදිංචි වූ සෑම වාහනයකම අනිවාර්යයෙන්ම ඉදිරි අසුනේ ගමන්කරන පුද්ගලයා සහ රියදුරු විසින් ආසන පටි පැළඳිය යුතු බව ඒ මහතා ප්‍රකාශ කළේය. මෙම නීතිය කඩකරන පුද්ගලයින් අධිකරණය හමුවට පමුණුවන බව පොලිස් මාධ්‍ය ප්‍රකාශකවරයා කියා සිටියි. පළමු වරද සිදුකිරීම සම්බන්ධව රුපියල් 1000 ක දඩයකුත්, දෙවන අවස්ථාව සඳහා රුපියල් 2000 ක දඩයක් සහ තුන්වන අවස්ථාව සඳහා රුපියල් 3500 ක දඩයක් සහ ඔහුගේ රියදුරු බලපත්‍රය අවලංගු කිරීමට අධිකරණයට බලයක් පවතින බව හෙතෙම පෙන්වාදුන්නේය. මෙම නීතිය යටතේ පොලිසියට කිසිදු අවස්ථාවක දඩ කොළ නිකුත්කිරීම සඳහා හැකියාවක් නොමැති බව ද මාධ්‍ය ප්‍රකාශකවරයා ප්‍රකාශ කළේය. මෙවැනි වරදක් කරන පුද්ගලයින් අනිවාර්යයෙන්ම අධිකරණයට ඉදිරිපත් කළ යුතු බවත් ඔහු අවධාරණය කළේය.", "URL": "https://sinhala.adaderana.lk/news.php?nid=19794", "Category": null, "Parent URL": null}