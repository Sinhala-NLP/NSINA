{"Source": "Adaderana", "Timestamp": "March 5, 2015 04:41 pm", "Headline": "පොලිස් බාරයට ගත් මත්ද්‍රව්‍ය විනාශ කළාද? සති දෙකෙන් වාර්තාවක් ඕනෑ", "News Content": "පසුගිය කාලයේදී පොලිස් බාරයට ගත් මත්ද්‍රව්‍ය අධිකරණ ක්‍රියාමර්ග වලින් අනතුරුව විනාශ කිරීමේ ක්‍රියාවලිය විධිමත්ව සිදුවී ඇත්ද යන්න පිළිබද සොයා බලා වාර්තාවක් ලබා දෙන ලෙස අධිකරණ අමාත්‍ය විජේදාස රාජපක්ෂ මහතා බලධාරීන්ට දැනුම් දී තිබේ.සති දෙකක් ඇතුළත අදාළ වාර්තාව ලබාදෙන ලෙස අමාත්‍යවරයා ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතාට උපදෙස් ලබා දී ඇත.මත්ද්‍රව්‍ය අපරාධ සම්බන්ධයෙන් සිදුකරන අධිකරණ ක්‍රියාදාමයේදී චූදිතයින්ට දඬුවම් ලබා දීමෙන් අනතුරුව එම මත්ද්‍රව්‍ය නඩු භාණ්ඩ ලෙස මහේස්ත්‍රාත්වරයකු ඉදිරියේ විනාශ කිරීම සිදුවේ.කෙසේ වෙතත් පසුගිය කාල පරිච්ඡේදයේදී පොලිසිය විසින් සිය භාරයට ගන්නා ලද මත්ද්‍රව්‍ය පිළිබඳ ජනතාව අතර නොයෙකුත් අදහස් හා මතිමතාන්තර පවතින බවට පූජ්‍ය මාදුළුවාවේ සෝභිත හිමි සහ පූජ්‍ය අතුරලියේ රතනහිමි අධිකරණ හා කම්කරු සබඳතා අමාත්‍ය විජේදාස රාජපක්ෂ මහතාට දැනුම් දී ඇත.ඒ අනුව මේ පිළිබඳ සොයා බලා තමාට වාර්තාවක් ලබාදෙන ලෙස අමාත්‍යවරයා උපදෙස් ලබා දී තිබේ.", "URL": "https://sinhala.adaderana.lk/news.php?nid=49759", "Category": null, "Parent URL": null}