{"Source": "Adaderana", "Timestamp": "July 19, 2010 08:33 am", "Headline": "කොළඹ වාහන ධාවනයේ වෙනසක්", "News Content": "අද සිට ක්‍රියාත්මක වන පරිදි කොළඹ නගරයේ ප්‍ර‍දේශ කිහිපයක විශේෂ රථ වාහන සැලැස්මක් ක්‍රියාත්මක කිරීමට තීරණය කර තිබේ. එම ප්‍රදේශවල පවතින අධික රථවාහන තදබදයට පිළියමක් ලෙස මෙම පියවර ගන්නා බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පවසයි. ඒ අනුව කොහුවල දෙස සිට පාමංකඩ මාර්ග බාධකය තිබෙන ස්ථානයෙන් ස්ටැපර්ඩ් ඇවනිව් හරහා හයිලෙවල් මාර්ගයට වාහන ඇතුළුවීමට ඉඩ ලබා‍ නොදෙනු ඇත. ඒ වෙනුවට පාමංකඩ මාර්ග බාධකය අසලින් වමට ඇති, පරණ හැව්ලොක් පාර හරහා, මායා මාවත වටරවුම අසලින් හයිලෙවල් මාර්ගයට ඇතුළු විය හැකිය. ඩබ්ලිව්. ඒ. ද සිල්වා මාවතේ සිට කොහුවල දෙසට පරණ හැව්ලොක් පාර හරහා වාහන ඇතුළු වීමට ඉඩ නොදෙන බව පොලිසිය පවසයි. ඩබ්ලිව්. ඒ. ද සිල්වා මාවතෙන් කොහුවල දෙසට යන වාහන, මායා මාවත වටරවුම අසළින් හයිලෙවල් පාරට ඇතුළු වී ස්ටැපර්ඩ් ඇවනිව්, අලෝක සංඥා පුවරුවෙන් දකුණට හැරී පාමංකඩ හන්දියට පැමිණ කොහුවල දෙසට ගමන් කළ හැකිය. එසේම හැව්ලොක් මාර්ගයෙන් සහ මායා වටරවුමෙන් හැව්ලොක් පාර හරහා පාමංකඩ දෙසට ගමන් කරන වාහන ඩබ්ලිව්. ඒ. ද සිල්වා මාවත හන්දිය දක්වා ගමන් කළ හැකි බව ද පොලිසිය පවසයි.", "URL": "https://sinhala.adaderana.lk/news.php?nid=9691", "Category": null, "Parent URL": null}