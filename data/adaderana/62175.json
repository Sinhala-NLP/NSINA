{"Source": "Adaderana", "Timestamp": "July 17, 2016 11:09 pm", "Headline": " රෝගීන්ට යහපත් කාලයක්!", "News Content": "රජයේ මූලික හා දිස්ත්‍රික් රෝහල් සියල්ලටම රුධිරය පරීක්ෂා කිරීමේ ඔටෝ ඇනලයිසර් යන්ත්‍ර ලබාදීමට කටයුතු කරන බව සෞඛ්‍ය,පෝෂණ හා දේශීය වෛද්‍ය අමාත්‍ය, වෛද්‍ය රාජිත සේනාරත්න මහතා පවසයි.ඒ අනුව සියලු රුධිර පරීක්ෂාව රජයේ රෝහල්වලදී සිදු කරගත හැකි බව ඒ මහතා පෙන්වා දෙයි.එමෙන්ම මෙම යන්ත්‍රයෙන් තත්ත්පර තුනක් තුළ රුධිර පරීක්ෂාවන් 16ක් සිදු කළ හැකි බව වාර්තා වෙයි. ඒ අනුව රුධිර පරීක්ෂා කිරීම් රජයේ රෝහල්වලදී සිදු කර ගැනීම සම්බන්ධයෙන් චක්‍ර ලේඛයක් නිකුත් කිරීමට නියමිත බවද ඒ මහතා පෙන්වා දී තිබේ.මෙමඟින් ප්‍රධාන රෝහල් අවට පෞද්ගලික රුධිර පරීක්ෂා කිරීමේ මධ්‍යස්ථාන පවත්වාගෙන යාමේ අවශ්‍යතාවක් ඇති නොවන බවද අමාත්‍යවරයා පැවසීය.එමෙන්ම ඊ- හෙල්ත්(E- Health ) ක්‍රමය ක්‍රියාත්මක කරමින් ඩිජිටල් එක්ස් රේ ක්‍රමයක් ක්‍රියාත්මක කරන බවද රාජිත සේනාරත්න මහතා පෙන්වා දී තිබේ.රෝහල් 40ක ඊ හෙල්ත් ( e- Health) ක්‍රමය යටතේ ඩිජිටල් එක්ස් රේ ක්‍රමය ක්‍රියාත්මක කරන බවත්, ඒ සඳහා රෝගීන්ට ඉලෙක්ට්‍රොනික් කාඩ්පතක් හඳුන්වාදෙන බවද අමාත්‍යවරයා ප්‍රකාශකර තිබේ.", "URL": "https://sinhala.adaderana.lk/news.php?nid=62175", "Category": null, "Parent URL": null}