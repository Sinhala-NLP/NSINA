{"Source": "Adaderana", "Timestamp": "August 13, 2011 09:31 am", "Headline": "බාහිර උපාධි චක්‍රලේඛය ක්‍රියාත්මක කිරීම ලබන වසරට කල්යයි", "News Content": "බාහිර උපාධි පාඨමාලා සඳහා නිකුත් කළ චක්‍රලේඛය ක්‍රියාත්මක කිරීම ලබන වසර තෙක් කල් දැමීමට විශ්ව විද්‍යාල ප්‍රතිපාදන කොමිසන් සභාව තීරණය කර තිබේ. ඒ අනුව මේ වසරේ දී ද බාහිර උපාධි අපේක්ෂකයින් ලියාපදිංචි කරන ලෙස විශ්ව විද්‍යාලවලට දැනුම් දී ඇති බව විශ්ව විද්‍යාල ප්‍රතිපාදන කොමිසන් සභාව පවසයි. ඇතැම් විශ්ව විද්‍යාල විසින් මේ වන විටත් බාහිර අයදුම්කරුවන් ලියාපදිංචි කිරීමේ හා ලියාපදිංචි අලුත් කිරීමේ කටයුතු ආරම්භ කර ඇති බව ද සඳහන්ය. බාහිර උපාධි පාඨමාලා පවත්වන විශ්ව විද්‍යාල 11 සඳහා මෙම වසර ඇතුළත රුපියල් මිලියන 25 බැගින් ලබාදීමටත් එම ප්‍රතිපාදනවලින් බාහිර උපාධි පාඨමාලා සංවර්ධනය කිරීමටත් පියවර ගන්නා බව විශ්ව විද්‍යාල ප්‍රතිපාදන කොමිසන් සභාව පවසයි.", "URL": "https://sinhala.adaderana.lk/news.php?nid=18031", "Category": null, "Parent URL": null}