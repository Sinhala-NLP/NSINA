{"Source": "Adaderana", "Timestamp": "August 27, 2019 01:44 pm", "Headline": "මුහුදට යන ජීවිත රැක ගන්න බලධාරීන්ට ඉල්ලීමක් ", "News Content": "මීගමුව පිටිපන වීදීය සහ මැද පිටිපන ප්‍රදේශවල වෙරළ ඛාදනය වීම හේතුවෙන් එම ප්‍රදේශවල ජනතාව දැඩි දුෂ්කරතාවයන්ට මුහුණ දී සිටියි. මීගමුව පිටිපන වීදීය,මැද පිටිපන ප්‍රෙද්ශවල වෙරළ ඛාදනය වීම හේතුවෙන් එම ප්‍රෙද්ශවල නිවාස 60කට පමණ හානී විමේ අවදානමක් මතුව තිබේ. එ‍මෙන්ම එම ප්‍රදේශයේ ධිවර ජනතාවද මේ හේතුවෙන් දැඩි දුෂ්කරතාවයන්ට මුහුණ දී සිටින බව අප වාර්තාකරු සඳහන් කළේය. මේ සම්බන්ධයෙන් අවස්ථා ගණනාවකදී අදාළ බලධාරීන් දැනුවත් කළත් මේ දක්වා කිසිදු ක්‍රියාමාර්ගයක් ගෙන නොමැති බවට ප්‍රදේශවාසීන් චෝදනා කරයි. මෙලෙස වෙරළ ඛාදනය වීම වැළැක්වීම සඳහා ගල් වැටියක් ඉදිකර දෙන ලෙස ජනතාව අදාළ බලධාරීන්ගෙන් ඉල්ලා සිටියි. මේ පිළිබඳව සොයා බැලීම සඳහා ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා ඊයේ(26) පස්වරුවේ එහි පැමිණියේය. වරාය නගර ව්‍යාපෘතිය සමඟ මෙම ඛාදනය වේගවත් වී ඇති බව පැවසු මන්ත්‍රිවරයා, අද වන විට මෙම ජනතාවට ජීවත් වීමට නොහැකි තත්ත්වයක් ඇති වී ඇතැයි ද පැවසීය. ආණ්ඩුව වෙන වෙන දේවල් සඳහා මුදල් යෙදවුවත් මිනිසුන්ගේ ජීවිත වෙනුවෙන් අවධානය යොමු නොකරන බව මෙයින් ඔප්පු වෙන බව ද මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=117598", "Category": null, "Parent URL": null}