{"Source": "Adaderana", "Timestamp": "December 7, 2013 02:05 pm", "Headline": "යකඩ වික්කැයි සැකපිට ගත් විදුහල්පතිට ඇප!", "News Content": "තම පාසලේ දරුවන්ගේ ප්‍රයෝජනය සඳහා තිබු පාසල් උපකරණ වල යකඩ රාමු තොගයක් පරණ යකඩ මිලදී ගන්නා අයෙකුට අලෙවි කළ බව කියන පුත්තලම ආනන්ද ජාතික පාසලේ විදුහල්පතිවරයා රුපියල් ලක්ෂයක් වු සහතික ඇප මත මුදා හරින ලෙස පුත්තලම වැඩ බලන මහේස්ත්‍රාත් ෆසාල් අබුතාහිර් මහතා අද (07) වැනිදා දහවල් නියෝග කර තිබේ. කල්පිටිය අල් අක්ෂා ජාතික පාසලේ සිට ඩෙස් පුටු ඇතුළු පාසල් උපකරණ තොගයක් පුත්තලම ආනන්ද ජාතික ජාතික පාසලට ගෙනවිත් ඇත. ජාතික පාසල් අධ්‍යක්ෂවරයාගේ අනුමැතිය ඇතිව එම පාසල් උපකරණ ගෙනවිත් ඇත්තේ ආනන්ද ජාතික පාසලේ සිසු දරුවන්ගේ ප්‍රයෝජනය සඳහාය. නමුත් එම පාසල් උපකරණ වල තිබු යකඩ රාමු පරණ යකඩ මිලදී ගන්නා අයෙකුට ආනන්ද ජාතික පාසලේ විදුහල්පතිවරයා විසින් අලෙවි කර ඇති බවට එම විදුහලේ පාසල් සංවර්ධන සමිතියේ සාමාජිකයෙකු විසින් පුත්තලම පොලීසියට පැමිණිලි කර ඇත. ඒ අනුව විමර්ශන කටයුතු කළ පොලීසිය මෙම යකඩ රාමු තොගය මිලදී ගත් බව කියන අයගෙන්ද ප්‍රකාශ ලබා ගෙන තිබේ. පුත්තලම - තිල්අඩියේ පදිංචි පරණ යකඩ මිලදී ගන්නා අය පවසා ඇත්තේ තමන් විසින් මෙම යකඩ රාමු තොගය රුපියල් 35,000 ක මුදලකට මිලදී ගත් බවය. ඒ අනුව ඊයේ (06) වැනිදා සවස පුත්තලම ආනන්ද ජාතික පාසලේ විදුහල්පති සුමනසිරි අමරසිංහ මහතාව පුත්තලම පොලීසියේ අපරාධ විමර්ශන අංශය විසින් අත්අඩංගුවට ගන්නා ලදී‍. ඊයේ දහවල් සැකකාර විදුහල්පතිවරයා පුත්තලම වැඩ බලන මහේස්ත්‍රාත්වරයා වෙත ඉදිරිපත් කිරීමට පොලීසිය කටයුතු කර ඇත. එම අවස්ථාවේදී සැකකරු වෙනුවෙන් පෙනී සිටි නීතිඥයින් පවසා ඇත්තේ තම සේවාදායකයා හෘද සැත්කමකටද ලක් කර ඇති බවය. ඒ අනුව සුවිශේෂී හේතූන් මත සැකකරුව මුදා හැරීමට වැඩ බලන මහේස්ත්‍රාත්වරයා නියම කළේය. පුත්තලම මුලස්ථාන පොලිස් පරීක්ෂක එච්.කේ.සුමනසේන මහතා සැකකරු වැඩ බලන මහේස්ත්‍රාත්වරයා වෙත ඉදිරිපත් කර තිබුණි.", "URL": "https://sinhala.adaderana.lk/news.php?nid=39398", "Category": null, "Parent URL": null}