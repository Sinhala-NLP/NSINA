{"Source": "Adaderana", "Timestamp": "July 5, 2010 08:19 am", "Headline": "මට්ටක්කුලිය සිද්ධියේ සැකකරුවන් අද අධිකරණයට ", "News Content": "මට්ටක්කුලිය ප්‍රදේශයේ නොසන්සුන්කාරී ලෙස හැසිරීම සම්බන්ධයෙන් ‍පොලිස් අත්අඩංගුවට ගත් සැකකරුවන් අද යළි අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් අත්අඩංගුවට ගත් පුද්ගලයන් 25 දෙනෙකු ඊයේ පස්වරුවේ කොළඹ අතිරේක මහේස්ත්‍රාත් එම්. එම්. මොහොමඩ් මහතා වෙත ඉදිරිපත් කිරීමෙන් පසු සැකකරුවන් කොළඹ අපරාධ කොට්ඨාශය භාරයේ රඳවා තැබීමට නියෝග කෙරුණි. ඔවුන් හඳුනා ගැනීමේ පෙරෙට්ටුවකට ඉදිරිපත් කිරීමට නියමිතය. මේ අතර අදාළ සිද්ධියට සම්බන්ධ මට්ටක්කුලිය පොලිසියේ සියලුම නිලධාරීන් වහා ස්ථාන මාරු කර තිබේ. ඒ වෙනු‍වට වෙනත් නිලධාරී කණ්ඩායමක් මට්ටක්කුලිය පොලිසියට අනුයුක්ත කර ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පැවසුවේය. මට්ටක්කුලිය පොලිසිය විසින් අත්අඩංගුවට ගෙන තිබු හෙරොයින්, මත්කුඩු ළඟ තබා ගත් බව කියන සැකකරුවෙකු පොලිසියේ වීදුරුවකට පහරදීමෙන් තුවාල සිදුව තිබේ. සැකකරු බැලීමට පොලිසියට ගිය පුද්ගලයෙකු රුධිර පැල්ලම් තිබෙනු දැක ප්‍රදේශවාසීන්ට දැනුම් දීමෙන් පසු මෙම කළහකාරී තත්ත්වය හටගත් බව වාර්තා විය. එම පිරිස් පාලනය කිරීම සඳහා යුද හමුදාව කැඳවීමට ද සිදුව තිබුණි. කෙසේ වුවද අදාළ සැකකරු අධිකරණ වෛද්‍යවරයා වෙත යොමු කර ඇති බව පොලිසිය පවසයි.", "URL": "https://sinhala.adaderana.lk/news.php?nid=9399", "Category": null, "Parent URL": null}