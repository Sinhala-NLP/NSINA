{"Source": "Adaderana", "Timestamp": "March 27, 2015 10:59 am", "Headline": "මඟුල් ගෙදර මස් කෑ 65 ක් රෝහලේ", "News Content": "ආහාර විෂ විමක් හේතුවෙන් කාත්තන්කුඩි ප්‍රදේශයේ කුඩා ළමුන් ඇතුළු පුද්ගලයින් 65ක් රෝහල්ගත කර තිබේ.මොවුන් මේ වන විට මඩකළපුව ආරියම්පති රෝහලේ ප්‍රතිකාර ලබමින් සිටින බව වාර්තා වේ.කුඩා ළමුන් 26 දෙනෙකු, කාන්තාවන් 16 දෙනෙකු සහ පිරිමි පුද්ගලයින් 23 දෙනෙකු මෙලෙස රෝහලේ ප්‍රතිකාර ලබන බව පොලිස් මාධ්‍ය ප්‍රකාශක කාර්යාලය පැවසීය.මොවුන්ට වමනය, ක්ලාන්තය, පාචනය ආදී රොගී තත්ත්වයන් පවතින බව සඳහන්ය.ප්‍රදේශයේ පැවති විවාහ මංගල උත්සවයක දිවා ආහාර භෝජනය සඳහා ලබාදුන් මස් වර්ගයක් ආහාරයට ගැනීමෙන් මොවුන් රෝගාතුර වී ඇති බව අනාවරණය වී තිබේ.සිද්ධිය සම්බන්ධයෙන් කාත්තන්කුඩි පොලිසිය වැඩිදුර විමර්ශන සිදුකරන අතර මේ පිළිබඳව ප්‍රදේශයේ සෞඛ්‍ය බලධාරින්ද පරීක්ෂණයක් ආරම්භ කර ඇත.", "URL": "https://sinhala.adaderana.lk/news.php?nid=50263", "Category": null, "Parent URL": null}