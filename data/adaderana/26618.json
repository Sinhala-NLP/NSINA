{"Source": "Adaderana", "Timestamp": "August 16, 2012 09:04 am", "Headline": "හොර නෝට්ටු අතැති දෙපළක් හසුවෙයි", "News Content": "ව්‍යාජ මුදල් නෝට්ටු ළඟ තබාගෙන සිටි පුද්ගලයෙකු වෙල්ලාවලි පොලීසිය විසින් අත්අඩංගුවට ගෙන තිබේ. වෙල්ලාවලි ප්‍රදේශයේ බැංකුවක මුදල් තැන්පත් කිරීමට පැමිණි අවස්ථාවේ සැකකරු සතුව තිබූ ව්‍යාජ නෝට්ටු අදාළ බැංකුවේ කළමනාකාරිණිය විසින් හඳුනාගෙන ඇත. කළමනාකාරිණිය විසින් මේ සම්බන්ධයෙන් වෙල්ලාවලි පොලීසියට දැනුම් දී ඇති අතර පසුව සැකකරු පරීක්ෂා කිරීමේ දී ඔහු සතුව තිබී ව්‍යාජ මුදල් නෝට්ටු 08 ක් සොයාගෙන තිබේ. ඒවා අතර රුපියල් දෙදහසේ නෝට්ටු 02 ක් සහ රුපියල් දහසේ නෝට්ටු 06 ක් වූ බව පොලිසිය පවසයි. මෙලෙස අත්අඩංගුවට පත්ව ඇත්තේ තිහාරිය ප්‍රදේශයේ පදිංචි 35 හැවිරිදි පුද්ගලයෙකි. සැකකරු අද (16) කලවංචිකුඩි මහේස්ත්‍රාත් අධිකරණය හමුවට ඉදිරිපත් කිරීමට නියමිතය. මේ අතර රුපියල් 500 ව්‍යාජ මුදල් නෝට්ටුවක් ළඟ තබාගත් කාන්තාවක් මාවතගම ප්‍රදේශයේ දී අත්අඩංගුවට ගෙන ඇත. මාවතගම පොලිසිය විසින් අත්අඩංගුවට ගත් කාන්තාව අද (16) පිලැස්ස මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=26618", "Category": null, "Parent URL": null}