{"Source": "Adaderana", "Timestamp": "January 26, 2013 12:34 pm", "Headline": "බ්ලූමැන්ඩල් ප්‍රදේශයේ ඉන්ධන කාන්දුවක් - සංස්ථාවේ නලයක් නොවේලු!", "News Content": "බ්ලූමැන්ඩල් ප‍්‍රදේශයේදී තෙල් සැපයුම් නලයක සිදුව ඇතැයි කියන ඉන්ධන කාන්දුවක් මේවන විටත් සුළු වශයෙන් පවතින බව වාර්තා වේ. කොළඹ වරායේ සිට බ්ලූමැන්ඩල් ප‍්‍රදේශයේ පිහිටි ඉන්ධන ටැංකි දක්වා තෙල් ගෙන යන නලයක මෙම කාන්දුව සිදුවන බව සඳහන්ය. කාන්දුවන තෙල් නැව් සඳහා භාවිතා කරන බව අනාවරණය වී ඇති අතර ඒවා බ්ලූමැන්ඩල් ප‍්‍රදේශයේ පිහිටි ඇළ මාර්ගයකට එක් වන බව වාර්තා වේ. මේ සම්බන්ධයෙන් කොළොන්නාව තොග තෙල් ගබඩා පර්යන්තයේ මාධ්‍ය ප‍්‍රකාශක නිශ්ශංක ජයවර්ධන මහතාගෙන් විමසීමක් කළ විට ඔහු පැවසුවේ තෙල් කාන්දුව සිදුවන්නේ තෙල් සංස්ථාවට අයත් නලයකින් නොවන බවයි. කෙසේ වෙතත් මීට පෙරත් අවස්ථා කිහිපයක දී තෙල් නලවලින් තෙල් කාන්දුවීම් වාර්තා විය. මේ සම්බන්ධයෙන් බලධාරීන්ගෙන් සිදුකළ විමර්ශනවල දී ඔවුන් සඳහන් කළේ අදාළ තෙල් නල වසර ගණනාවක් පැරණි ඒවා බැවින් මේවන විටත් නව තෙල් නළ පද්ධතියක් එළීමේ කටුයතු ආරම්භ කර ඇති බවයි. මේවන විටත් නව තෙල් නල පද්ධතියක් එලීම සඳහා කැබිනට් අනුමැතිය ලැබී ඇති අතර තවත් මසකින් පමණ එහි අලුත්වැඩියා කටයුතු ආරම්භ කිරීමට නියමිත බවද වාර්තා වේ.", "URL": "https://sinhala.adaderana.lk/news.php?nid=31086", "Category": null, "Parent URL": null}