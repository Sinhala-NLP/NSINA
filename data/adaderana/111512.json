{"Source": "Adaderana", "Timestamp": "June 7, 2019 01:25 pm", "Headline": "පාස්කු ඉරිදා ප්‍ර‍හාරයෙන් පසුව ශ්‍රී ලංකාව වේගයෙන් ගොඩනැගෙනවා-සාගල", "News Content": "පාස්කු ඉරිදා ප්‍ර‍හාරයෙන් පසුව ශ්‍රී ලංකාව නැවත යථා තත්ත්වයට පත්වෙමින් පවතින බව අග්‍රාමාත්‍ය කාර්ය මණ්ඩල ප්‍ර‍ධානී, වරාය හා නාවික කටයුතු සහ දක්ෂිණ සංවර්ධන ගරු අමාත්‍ය සාගල රත්නායක මහතා පවසයි. 2019 වසරේ ජර්මනියේ පැවති ජාත්‍යන්තර ප්‍ර‍වාහන හා සේවා සැපයුම් (the Transport Logistics Fair 2019) ප්‍ර‍දර්ශනයේ මෙරට කුටිය විවෘත කිරීම සඳහා පසුගියදා සාගල රත්නායක මහතා සහභාගී වූ අතර එම අවස්ථාවේදී අදහස් දක්වමින් අමාත්‍යවරයා පැවසුවේය. “අපේ රට ඉතා වේගයෙන් සාමාන්‍ය තත්ත්වයට පත්වෙනවා. ව්‍යාපාර කටයුතුත් පෙර පරිදි ක්‍රියාත්මකයි. ඒ වගේම සංචාරක කර්මාන්තයේ නැවත පිබිදීමක් දකින්න පුළුවන්. මෙම නැවත නැගිටීම පදනම් කරගෙන ශ්‍රී ලංකාව සමුද්‍රීය බහලුම් ප්‍ර‍වාහන ක්ෂේත්‍රයේ කේන්ද්‍ර‍ස්ථානය බවට පත්කිරීමට අප කැපවීමෙන් කටයුතු කරගෙන යනවා. ශ්‍රී ලංකාව සමුද්‍රීය හා බහලුම් ප්‍ර‍වාහන ක්ෂේත්‍රයේ කේන්ද්‍ර‍ස්ථානයක් බවට පත්කිරීමේ දී රටේ උපාය මාර්ගික පිහිටීම, ඉන්දියන් සාගරය හරහා වැටී ඇති නැගෙනහිර බටහිර යා කරන ප්‍ර‍ධාන නාවික මාර්ගයට ඉතා ආසන්න වීම සහ ලොව වේගයෙන්ම වර්ධනය වන වෙළඳපලවලට ළඟාවීමට ඇති හැකියාව යන කාරණා ඉතාම වැදගත් සාධක වෙනවා. ඒ වගේම මම සඳහන් කරන්න ඕන හම්බන්තොට වරායේ භූගෝලීය පිහිටීම නාවික වෙළඳාමට පමණක් නෙවෙයි පොදු ආනයන අපනයන ක්‍රියාවලියට ද වැදගත් වෙනවා. එමඟින් කාර්යක්ෂම හා ඵලදායී සේවයක් ලබාදීමට හැකි වී තිබෙනවා.......” යනුවෙන් ඒ මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=111512", "Category": null, "Parent URL": null}