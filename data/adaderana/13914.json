{"Source": "Adaderana", "Timestamp": "February 1, 2011 03:45 pm", "Headline": "එළවළු, පළතුරු ප්‍රවාහනයේදී නිසි ඇසුරුම් භාවිතයට මසක සහන කාලයක්", "News Content": "එළවළු සහ පළතුරු ප්‍රවාහනයේදී ඇසුරුම් සහ කූඩ භාවිතය සම්බන්ධයෙන් මසක සහන කාලයක් ලබාදීමට සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා තීරණය කර තිබේ. ගොවීන් සහ ව්‍යාපාරිකයින් ඉදිරිපත් කර තිබූ ඉල්ලීම් පිළිබඳව සලකා බලා අමාත්‍යවරයා මෙම තීරණයට එළඹි බව එම අමාත්‍යාංශය නිකුත් කළ නිවේදනයක දැක්වෙයි. එළවළු හා පළතුරු ප්‍රවාහනයේ දී නිසි ඇසුරුම් අනිවාර්ය කිරීමේ නීතිය ගැසට් පත්‍රයට‍ අනුව අද(01) දින සිට ක්‍රියාත්මක වේ. එහෙත් අදාළ ඇසුරුම් මිලදී ගැනීම සහ එම ක්‍රමයට අනුගත වීම සඳහා සහන කාලයක් ලබාදෙන ලෙස ව්‍යාපාරිකයින් සහ ගොවීන් ඉල්ලීම් ඉදිරිපත් කර තිබූ බැවින් මෙම පියවර ගන්නා බව අභ්‍යන්තර වෙළඳ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=13914", "Category": null, "Parent URL": null}