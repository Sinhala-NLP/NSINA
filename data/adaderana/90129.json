{"Source": "Adaderana", "Timestamp": "May 31, 2018 01:58 pm", "Headline": "විධායක ජනාධිපතිධූරය අහෝසි කරන්න මේ වෙලාවේ මම කැමති නෑ", "News Content": "පවතින දේශපාලන වාතාවරණය තුළ යෝජිත 20වන ආණ්ඩුක්‍රම ව්‍යවස්ථා සංශෝධනය අනුව විධායක ජනාධිපති ක්‍රමය අහෝසි කළ හොත් රටට අහිතකර ප්‍රතිඵල අත්විය හැකි බව අමාත්‍ය ෆිල්ඩ් මාර්ෂල් සරත් ෆොන්සේකා මහතා පවසයි. අද(31) කොළඹ පැවති උත්සවයකින් අනතුරු මාධ්‍යවෙත අදහස් දක්වමින් ඔහු මේ බව සඳහන් කළේය. කෙසේ වෙතත් තමා පෞද්ගලික වශයෙන් මේ මොහොතේ දී විධායක ජනාධිපතිධූරය අහෝසි කිරීමට එකඟ නොවන බව ද අමාත්‍යවරයා මෙහිදී සඳහන් කළේය. පසුගිය මැතිවරණයේ දී ජනතාව ගනු ලැබු තීරණය අනුව මේ මොහොතේ දී රජයක් ලෙස අවධානම් තීරණ නොගත යුතු බව ද අමාත්‍යවරයා මෙහිදී පැවසීය. කෙසේ වෙතත් ඊයේ(30) දිනයේ දි ජනාධිපතිවරයා විසින් ප්‍රකාශයක් සිදු කරමින් දින 100 වැඩපිළිවෙල සම්බන්ධයෙන් සිදු කළ ප්‍රකාශය සම්බන්ධයෙන් ද මාධ්‍යවේදීන් මෙහිදී විමසීමක් කළේය‍. එයට පිළිතුරු දෙමින් අමාත්‍යවරයා කියා සිටියේ, දින 100 ගැන දැන ගෙන සිටි බවත් ඒ නිසා ඒ කාලයේ වේදිකාවල දින 100 ගැන කථා කළ බවත්ය.", "URL": "https://sinhala.adaderana.lk/news.php?nid=90129", "Category": null, "Parent URL": null}