{"Source": "Adaderana", "Timestamp": "June 22, 2012 10:15 am", "Headline": "ශ්‍රී ලංකාව පළමු ටෙස්ට් තරගයේ පළමුව පන්දුවට පහරදෙයි", "News Content": "ශ්‍රී ලංකාව සහ පකිස්ථානය අතර අද(22) ගාල්ල ජාත්‍යන්තර ක්‍රිකට් ක්‍රීඩාංගණයේ දී ආරම්භ වන පළමු ටෙස්ට් ක්‍රිකට් තරගයේ කාසියේ වාසිය දිනාගැනීමට ශ්‍රී ලංකාව සමත්ව තිබේ. ඒ අනුව පළමු ටෙස්ට් තර‍ගයේ දී පළමුව පන්දුවට පහරදීමට ශ්‍රී ලංකා කණ්ඩායමේ නායක මහේල ජයවර්ධන තීරණය කර ඇත. 2010 වසරේ දී මුත්තයියා මුරලිදරන් සමුගැනීමෙන් පසු ශ්‍රී ලංකා කණ්ඩායම ටෙස්ට් තරගාවලියක් මෙතෙක් ජයගෙන නොමැති අතර පාකිස්ථානය සමග පැවති එක්දින තරගාවලිය ජයගැනීම හේතුවෙන් ශ්‍රී ලංකා කණ්ඩායම ටෙස්ට් තරගාවලිය සම්බන්ධයෙන් ද වැඩි බලාපොරොත්තු තබා තිබේ. ගාල්ල ජාත්‍යන්තර ක්‍රිකට් ක්‍රීඩාංගණයේ තණ තීරුව බොහෝදුරට දඟ පන්දු යවන්නන්ට හිතකර වන අතර රංගන හේරත් ශ්‍රී ලංකා කණ්ඩායමට එක්ව සිටියි. පකිස්ථාන කණ්ඩායම ගාල්ල ක්‍රීඩාංගණයේ දී ටෙස්ට් තරග දෙකකට සහභාගී වී ඉන් එක් තරගයක් ජයගෙන තිබේ. අයි.සී.සී. ටෙස්ට් ශ්‍රේණිගත කිරීම්වලට අනුව ශ්‍රී ලංකා කණ්ඩායම 6 වන ස්ථානයේ පසුවන අතර පකිස්ථානය පස්වන ස්ථානය ලබා ඇත.", "URL": "https://sinhala.adaderana.lk/news.php?nid=25231", "Category": null, "Parent URL": null}