{"Source": "Adaderana", "Timestamp": "May 7, 2018 02:43 pm", "Headline": "ළමා ඉතුරුම් ගිණුම් වලින් බදු මුදල් ලබාගැනීම හෙළා දකිනවා", "News Content": "රජය නව බදු පනත අනුව ළමා ඉතුරුම් ගිණුම් වලින් සියයට 5 ක බදු මුදලක් 2018 අප්‍රේල් පළමු වෙනිදා සිට ලබා ගැනීමට කටයුතු කිරීම තරයේ හෙළාදකින බව පාරිභෝගික අයිතීන් සුරැකීමේ ජාතික ව්‍යාපාරය පවසයි. එම සංවිධානය පවසන ආකාරයට ළමා ඉතුරුම් ගිණුම් සඳහා ලැබෙන පොලියෙන් සියයට 5ක මුදලක් රජය ලබා ගනී. නව බදු පනත හදුන්වා දීමේදී රජය ප්‍රකාශ කළේ ජෙෂ්ට පුරවැසි ගිණුම්වලින් බදු ලබා ගන්නේ ලක්ෂ 15 කට වැඩි ගිණුම්වලින් පමණක් වූවත් අප්‍රේල් මස සෑම ජෙෂ්ට පුරවැසි ගිණුමකින්ම බදු ලබාගෙන ඇති බවත් එම සංවිධානය පෙන්වා දී තිබේ. ළමා ඉතුරුම් ගිණුම් වලින් සියයට 5ක රැදවුම් බද්ද ලබා ගැනීම වහා නවතන ලෙස ඔවුන් රජයෙන් ඉල්ලා සිටියි. වැඩිදුරටත් අදහස් දැක්වු එම සංවිධානය \" ඉතිහාසයේ ප්‍රථම වතාවට ළමා ගිණුම්වලින් බදු ලබා ගන්නේ මෙම රජයයි. බඩු මිල සීඝූලෙස වැඩි කර ඇති මෙම අවස්ථාවේ මෙරට පාරිභෝගිකයා ජීවත් වන්නේ ඉතාම අමාරුවෙන් වූවත් තම ළමයින්ගේ අනාගතය ගැන සිතා ඉපයීම් වලින් ළමයින්ගේ බැංකු ගිණුමේ මුදලක් තැන්පත් කිරීමට කටයුතු කරයි.තමා නොකා නොබී හෝ ළමයින්ට අධ්‍යාපනය ලබා දීමටත් කිසියම් මුදලක් ඒම ළමයින්ගේ අනාගතය සදහා ඉතිරිකිරීම වැරැද්දක්ද? යන්න අප රජයෙන් අසමු. ළමයාට වයස 18 පිරෙන තුරු ළමා ගිණුමකින් මුදල් ලබා ගත නොහැක. ළමා ඉතුරුම් ගිණුම්වලින් රජය මෙසේ බදු ලබා ගැනීම කටයුතු කළහොත් ජනතාවගේ ඉතුරුම් අඩු වීමටද පුළුවන.\"", "URL": "https://sinhala.adaderana.lk/news.php?nid=88680", "Category": null, "Parent URL": null}