{"Source": "Adaderana", "Timestamp": "July 4, 2013 08:39 am", "Headline": " ආබාධිත පුද්ගලයින්ටත් රැකියා වරම්", "News Content": "ආබාධිත පුද්ගලයින් රැකියා සඳහා යොමු කිරීමේ නව වැඩපිළිවෙලක් ක්‍රියාත්මක කිරීමට කම්කරු අමාත්‍යංශය තීරණය කර තිබේ. මෙරට රැකියා කළ හැකි වයස් සීමාවේ සිටින පුද්ගලයින්ගෙන් 4%ක් පමණ ආබාධිත පුද්ගලයින් බව කම්කරු අමාත්‍යංශය පෙන්වා දෙයි. ඇතැම් ආබාධිත පුද්ගලයින් දැනටමත් රැකියාවල නිරත වන අතර ඔවුන්ගෙන් එම රැකියා සඳහා ලැබෙන දායතක්වය ඉහළම මට්ටමක පවතින බවත් අනාවරණය වී තිබේ. එම නිසා ආබාධිත පුද්ගලයින් සඳහා තෝරාගත් ක්ෂේත්‍රවල රැකියා සඳහා යොමු කිරීමේ නව ජාතික වැඩපිළිවෙලක් ක්‍රියාත්මක කිරීමට සැලසුම් කර ඇති බව කම්කරු අමාත්‍යංශ ලේකම් උපාලි විජේවීර මහතා සඳහන් කරයි. එහි පළමු අදියර වශයෙන් මෙරට සිටින ආබාධිත පුද්ගලයින්ගේ දත්ත ගබඩාවක් සකස් කිරීමේ කටයුතු මේ වන විටත් ආරම්භ කර ඇත. ආබාධිත පුද්ගලයින් රැකියා සඳහා යොමු කිරීම තුළින් ඔවුන්ගේ ආර්ථික මට්ටම ඉහළ නැංවීම මෙන්ම රටේ විරැකියා අනුපාතය අඩු කර ගැනීමට බලාපොරොත්තු වන බව කම්කරු අමාත්‍යංශ ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35469", "Category": null, "Parent URL": null}