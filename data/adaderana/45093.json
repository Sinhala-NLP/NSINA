{"Source": "Adaderana", "Timestamp": "August 3, 2014 01:38 pm", "Headline": "ඉන්දියාවේ ශ්‍රී ලංකන් කාර්යාලයට  ගල් ගසයි", "News Content": "ඉන්දියාවේ පිහිටි ශ්‍රී ලංකන් ගුවන් සමාගමට අයත් ශාඛාවකට ප්‍රහාරයක් එල්ල වී තිබේ. ඉන්දියාවේ තිරුචිහි පිහිටි කාර්යාලයකට මෙම ප්‍රහාරය එල්ල වී ඇති බවයි වාර්තා වෙයි. ඊයේ(02) පස්වරුවේ මෙම ප්‍රහාරය එල්ල වී ඇති අතර තමිල්නාඩු ප්‍රධාන අමාත්‍යවරියට එරෙහිව ශ්‍රී ලංකාවේ වෙබ් අඩවියක පළ වු වාර්තාවකට විරෝධය පළ කරමින් මෙම ප්‍රහාරය එල්ල කර ඇති බව සඳහන් වෙයි. එම ප්‍රහාරයෙන් අදාළ කාර්යාලයේ වීදුරු ජනේලයකට හානී සිදුව ඇති බව ශ්‍රී ලංකන් ගුවන් සමාගමේ ප්‍රකාශකයෙකු සඳහන් කළේය. කෙසේ වෙතත් මේ වන විට කාර්යාලයේ ආරක්ෂාව තහවුරු කිරීමට ඉන්දීය පොලීසිය පියවර ගෙන ඇති බව ශ්‍රී ලංකන් ගුවන් සමාගම පැවසුවේය. අදාළ ප්‍රහාරය සම්බන්ධයෙන් සැකපිට පුද්ගලයින් දෙදෙනෙකු අත්අඩංගුවට ගෙන රක්ෂිත බන්ධනාගාර ගත කර ඇති බව ඉන්දීය මාධ්‍ය වාර්තා කළේය. මේ අතර සිය ප්‍රධාන අමාත්‍යවරියට එල්ල කරන චෝදනා වලට විරෝධය පලකරමින් 52 හැවිරිදි තමිල්නාඩු කාන්තාවක් සිය දිවි හානිකර ගැනීමට උත්සාහ කර තිබෙනවා. නිදිපෙති පානය කර ඇය සියදිවි හානීකරගැනීමට උත්සාහ කර ඇති අතර ඇය මේ වන විට රෝහල්ගතව ප්‍රතිකාර ලබන බවයි ඉන්දීය මාධ්‍ය වාර්තා කරන්නේ.", "URL": "https://sinhala.adaderana.lk/news.php?nid=45093", "Category": null, "Parent URL": null}