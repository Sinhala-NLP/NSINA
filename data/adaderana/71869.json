{"Source": "Adaderana", "Timestamp": "April 8, 2017 11:04 am", "Headline": " වසන්ත ඔබේසේකර දිවි සැරිය නිමා කරයි!", "News Content": "අද (08) උදැසන කොළඹ පිහිටි පෞද්ගලික රෝහලකදී ඔහු අ අභාවප්‍රාප්ත වූ බව පවුලේ ඥාතීන් සඳහන් කළේය. වර්ෂ 1938 දෙසැම්බර් මස 29 වන දින උපත ලද වසන්ත ඔබේසේකර මහතා මියයන විට 80 වන වියේ පසු වුණි. වර්ෂ 1958දී වර්තමානයේ පේරාදෙණිය විශ්වවිද්‍යාලය ලෙස හඳුන්නවනු ලබන ලංකා විශ්වවිද්‍යායට ඇතුළත් වූ ඒ මහතා වර්ෂ 1962දී ගෞරව උපාධියක් ද ලබා ගනිමින් ඉන් පිටවෙයි. පුවත්පත් කලාවේදීයෙකු ලෙස සිය වෘත්තීමය ජීවිතය ආරම්භ කළ ඒ මහතා පසුගිය දශක තුළ සුවිශේෂී සිනමාකරුවෙකු බවට පත් වුණි. සත් සමුදුරු චිත්‍රපටයේ සහය අධ්‍යක්ෂ ලෙස සිනමා අධ්‍යක්ෂණයට පිවිසෙන ඒ මහතා ජනාධිපති සහ සරසවි සම්මාන රැසකින් පිදුම් ලබා තිබේ. වර්ෂ 1971දී එතුමා වෙස්ගත්තෝ චිත්‍රපටය නිෂ්පාදනය කරන අතර ඉන්පසු වල්මත්වූවෝ, දියමන්ති, සලෙලුවරම, පලගැටියෝ, සත්සමුදුර වැනි චිත්‍රපට රැසක් නිෂ්පාදනය කර තිබේ. අභාවප්‍රාප්ත ප්‍රවීන සිනමාවේදී වසන්ත ඔබේසේකර මහතාගේ දේහය පිළිබඳ අවසන් කටයුතු හෙට(09) දිනයේදී සිදු කිරීමට නියමිත අතර අද පස්වරු 07.00 සිට දේහය මහජන ගෞරවය සඳහා බොරැල්ලේ පිහිටි මල් ශාලාවක තැන්පත් කරනු ඇත.", "URL": "https://sinhala.adaderana.lk/news.php?nid=71869", "Category": null, "Parent URL": null}