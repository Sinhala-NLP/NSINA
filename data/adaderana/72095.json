{"Source": "Adaderana", "Timestamp": "April 15, 2017 07:31 pm", "Headline": " කුණු කන්ද කඩා වැටීම ස්වභාවික ආපදාවක්ද? විමර්ශන අරඹයි", "News Content": "මීතොටමුල්ල කුණු කන්ද කඩා වැටීමේ සිද්ධිය ස්වභාවික ආපදාවක්ද නොඑසේනම් යම් පුද්ගලයෙකුගේ ක්‍රියාවක් ද යන්න පිළිබඳව සොයා බැලීම සඳහා පොලීසිය විමර්ශන ආරම්භ කර තිබේ.පොලිස් මූලස්ථානය සඳහන් කළේ ඒ සඳහා කණ්ඩායම් කිහිපයක් විමර්ශනවල නිරත වන බවයි.පේරාදෙණිය විශ්වවිද්‍යාලයේ භූවිද්‍යා අංශයේ 10 දෙනෙකුගෙන් සමන්වික විශේෂඥ කණ්ඩායමක් ඒ සඳහා කැඳවා තිබේ. මීට අමතරව පතල් හා කැණීම් අංශයේ නිලධාරීන් කණ්ඩායමක් සහ අපරාධ ස්ථාන පරීක්ෂණ නිලධාරීන් හෙවත් සොකෝ කණ්ඩායමක් ද විමර්ශන කටයුතුවල නිරත වෙයි.පශ්චාත් මරණ පරීක්ෂණ කටයුතු සඳහා අධිකරණ වෛද්‍ය නිලධාරීන් කණ්ඩායමක් යොදවා ඇති බව පොලිස් මූලස්ථානය සඳහන් කළේය.මේ අතර විපතට පත් ප්‍රදේශ නැරඹීමට පැමිණීමෙන් වලකින ලෙස පොලීසිය මහජනතාවට දැනුම්දී සිටියි.", "URL": "https://sinhala.adaderana.lk/news.php?nid=72095", "Category": null, "Parent URL": null}