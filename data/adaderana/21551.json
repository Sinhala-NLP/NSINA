{"Source": "Adaderana", "Timestamp": "January 22, 2012 09:22 am", "Headline": "සිසුවියන් අපයෝජනයට ලක්කිරීමේ සිද්ධිය ගැන පරීක්ෂණ සිදුකරනවා", "News Content": "වේයන්ගොඩ ප්‍රදේශයේ ප්‍රසිද්ධ පාසලක ගුරුවරයෙකු විසින් සිසුවියන් පස්දෙනෙකු අපයෝජනයට ලක්කිරීම පිළිබඳ පරීක්ෂණ සිදුකරන බව ජාතික ළමාරක්ෂණ අධිකාරිය පවසයි. අධ්‍යාපන අමාත්‍යාංශය මගින් සිදුකළ පරීක්ෂණවලට අනුව මේ වන විට අදාළ ගුරුවරයාගේ සේවය අත්හිටුවා ඇති අතර විදුහල්පතිවරයාට ද ස්ථාන මාරුවක් ලබාදී තිබේ. මේ අතර 250,000ක් පමණ වන ගුරු සහ විදුහල්පතිවරුන් අතරින් අතලොස්සක් විසින් සිදුකරන සමාජ විරෝධී ක්‍රියා කලාපය හේතුවෙන් සමස්ත ගුරු පරපුරම අපකීර්තියට ලක්වන බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පවසයි. මෙම ක්‍රියා සම්බන්ධව අධ්‍යාපන දෙපාර්තමේන්තුව මගින් ගත යුතු පරිපාලනමය තීන්දු සහ විනය ක්‍රියාමාර්ගත්, එයට අමතරව රටේ සිවිල් නීතිය අනුව ඊට එරෙහිව ක්‍රියා මාර්ග ගත යුතුව තිබෙව බව ඒ මහතා පෙන්වාදෙයි. ගුරුවරුන් වශයෙන් වෘත්තියට එළඹීමෙන් පසු ඔවුන් වෙනුවෙන් කිසිදු වැඩපිළිවෙළක් ක්‍රියාත්මක නොවීම ද ගුරුවරුන් වැරදි ක්‍රියා සඳහා යොමුවීමට හේතු වී ඇති බව මහින්ද ජයසිංහ මහතා සඳහන් කළේය. වෙනස්වන ලෝකයට ගැළපෙන අයුරින් ගුරුවරයා සකස්කිරීම පිළිබඳව අවධානය යොමුකරමින් වැඩමුළු, දැනුවත් කිරීම්, සම්ම්න්ත්‍රණ සංවිධානය කිරීම බලධාරීන්ගේ වගකීම බව ද හෙතෙම අවධාරණය කර සිටියේය.", "URL": "https://sinhala.adaderana.lk/news.php?nid=21551", "Category": null, "Parent URL": null}