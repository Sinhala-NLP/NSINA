{"Source": "Adaderana", "Timestamp": "August 11, 2010 09:35 am", "Headline": "පාසල් ළමුන්ගේ සම්මුඛ පරීක්ෂණ 15 ට පෙර අවසන්", "News Content": "පාසල් වල පළමු වසරට ළමුන් ඇතුළත් කිරීමේ සම්මුඛ පරීක්ෂණ ලබන මාස‍යේ 15 වනදාට පෙර අවසන් කරන බව අධ්‍යාපන අමාත්‍ය බන්දුල ගුණවර්ධන මහතා පවසයි. විශේෂ පරීක්ෂණ මණ්ඩල මගින් මෙම සම්මුඛ පරීක්ෂණ පැවැත්වෙන බව ඔහු පවසයි. පරීක්ෂණ මණ්ඩල වල සභාපතීත්වය අදාළ පාසලේ විදුහල්පතිවරයා විසින් හොබවනු ඇත. නියෝජ්‍ය විදුහල්පති , ප්‍රාථමික අංශයේ ප්‍රධානීන් පාසල් සංවර්ධන සමිතියේ නියෝජිතයෙකු සහ ආදී ශිෂ්‍ය සංගමයේ නියෝජිතයෙකු පරීක්ෂණ මණ්ඩල වලට ඇතුළත් වේ.. ළමුන් පාසල් වලට ඇතුළත් කිරීම සඳහා ව්‍යාජ ලිපිලේඛන ඉදිරිපත් කරන්නවුන් සම්බන්ධයෙන් රහස් පොලිසිය විශේෂ අවධානයෙන් පසු වන බව බන්දුල ගුණවර්ධන අමාත්‍යවරයා කියා සිටියි. පාසල් වල පළමු ශ්‍රේණියට ළමුන් ඇතුළත් කිරීමේ දී යම් අක්‍රමිකතාවක් සිදු වී ඇත්‍නම් ඒ පිළිබඳව අධ්‍යාපන අමාත්‍යාංශයට පැමිණිලි කළ හැකි බව ද හෙතෙම අවධාරණය කරයි. පාසල් පහසුකම් ගාස්තු සහ සාමාජික ගාස්තු වලට අමතරව කිසිදු මුදලක් ළමුන් ඇතුළත් කර ගැනීමේ දී අය කිරීමට නීතීමය අවසරයක් නොමැති බව ද බන්දුල ගුණවර්ධන අමාත්‍යවරයා පෙන්වා දුන්නේය.", "URL": "https://sinhala.adaderana.lk/news.php?nid=10154", "Category": null, "Parent URL": null}