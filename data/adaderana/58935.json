{"Source": "Adaderana", "Timestamp": "April 4, 2016 02:45 pm", "Headline": "මත්ද්‍රව්‍ය නිවාරණ-5වන අදියර හෙටින් ඇරඹෙයි", "News Content": "මතින් නිදහස් රටක් මත්ද්‍රව්‍ය නිවාරණ ජාතික වැඩසටහනේ පස්වන අදියර කුරුණෑගල මාලිගාපිටිය ක්‍රීඩාංගණයේදී හෙට(05) පැවැත්වීමට නියමිතව තිබේ.මත්ද්‍රව්‍ය නිවාරණ ජානාධිපති කාර්යය සාධක බලකාය විසින් ක්‍රියාත්මක කරන මෙම වැඩසටහන ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වීමට නියමිතය.මෛත්‍රී පාලනයක් ස්ථාවර රටක් ප්‍රතිපත්ති ප්‍රකාශනයට අනුකූලව මතින් නිදහස් ශ්‍රී ලංකාවක් බිහිකිරීම මගින් ආර්ථික සමාජිය සහ සංස්කෘතික සංවර්ධනයට පසුබිම සැකසීම මෙම ජාතික වැඩසටහනේ අරමුණ වී තිබේ.2014 වසරට සාපේක්ෂව 2020 වන විට මෙරට නීති විරෝධි මත්ද්‍රව්‍ය නිෂ්පාදනය, ප්‍රවාහනය හා අලෙවිය සියයට 80කින් අඩු කිරීම, ඒකපුද්ගල මත්ද්‍රව්‍ය භාවිතය සියයට 25කින් අඩු කිරීම, දුම්කොල නිෂ්පාදනය සහ භාවිතය සියයට 50කින් අඩු කිරීම මෙන්ම නවකයින් මත්ද්‍රව්‍ය භාවිතය ඇරඹීම වැළැක්වීම මෙහි ප්‍රධාන ඉලක්කයක් වී ඇති බව සඳහන්ය.මතින් තොර නිදහස් රටක් වැඩසටහනේ පළමු අදියර ගම්පහ දිස්ත්‍රික්කය කේන්ද්‍ර කර ගනිමින් පැවැත් වූ අතර එහි දෙවන අදියර ගාල්ල දිස්ත්‍රික්කයත්, තුන්වන අදියර කෑගල්ල දිස්ත්‍රික්කයත් සහ සිව් වන අදියර කොළඹ දිස්ත්‍රික්කයත් කේන්ද්‍ර කර ගනිමින් පැවැත් වුණි.", "URL": "https://sinhala.adaderana.lk/news.php?nid=58935", "Category": null, "Parent URL": null}