{"Source": "Adaderana", "Timestamp": "May 21, 2014 11:24 am", "Headline": "හිටිය එකම ගුරුවරියත් මාරු කරලා - මව්පියෝ මැසිවිලි නගති", "News Content": "ආනමඩුව, කන්නංගර ප්‍රාථමික විද්‍යාලයේ සේවය කළ එකම චිත්‍ර ගුරුවරිය අනුප්‍රාප්තිකයෙකු රහිතව වෙනත් පාසලකට මාරු කිරීමෙන් එම පාසලේ ඉගෙනුම ලබමින් සිටි දරුවන් දැඩි දුෂ්කරතාවයකට පත්ව ඇති බව මව්පියෝ පවසති. පළමු වන වසර සිට 09 වන වසර දක්වා පංති පැවැත්වෙන මෙම පාසලේ දරු දැරියන් 1900 ක් පමණ ඉගෙනුම ලබති. සියලූම පංති සඳහා චිත්‍ර විෂය ඉගැන්වීමට සිට ඇත්තේ එක් ගුරුවරියක් පමණි. එම ගුරුවරියද එක දිගටම වසර 10 ක් මෙම පාසලේ සේවය කිරීම හේතුවෙන් ඇයට වෙනත් පාසලකට ස්ථාන මාරුවක් ලබා යාමට අවස්ථාව උදාවී ඇත. ඉන් පසුව ස්ථාන මාරුව ලබා පැමිණි චිත්‍ර ගුරුවරිය මීට මාස 03 කට පෙර අනුප්‍රාප්තිකයෙකු රහිතව වෙනත් පාසලකට මාරු වීමක් ලබා ගෙන ගොස් තිබේ. සාමාන්‍යයෙන් අනුප්‍රාප්තිකයෙකු නොමැතිව ගුරුවරුන්ව ස්ථාන මාරු නොකරන නමුත් සේවය කරමින් සිටි ගුරුවරියට ස්ථාන මාරුවීමක් ලබා දීමට කටයුතු කළ කිසිදු බලධාරියෙකු මෙම පාසලට නැවතත් චිත්‍ර විෂය ඉගැන්වීම සඳහා ගුරුවරයෙකු එවා නැත. මෙම තත්ත්වය හේතුවෙන් තම දරුවන්ට ඉදිරියේදී පැවැත්වෙන වාර විභාග වලට මුහුණ දීම ගැටළුවක් වී ඇති බව ආණමඩුව කන්නංගර ප්‍රාථමික විද්‍යාලයේ ඉගෙනුම ලබන දරුවන්ගේ මව්පියෝ පවසති.", "URL": "https://sinhala.adaderana.lk/news.php?nid=43352", "Category": null, "Parent URL": null}