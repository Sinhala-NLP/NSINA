{"Source": "Adaderana", "Timestamp": "April 10, 2019 07:28 pm", "Headline": "දක්ෂතා මත පදනම්ව පමණක් ගෙවීම් සිදු කරන්න ශ්‍රී ලංකා ක්‍රිකට් ආයතනයේ අවධානය", "News Content": "ශ්‍රී ලංකා ක්‍රිකට් ක්‍රීඩකයන්ට ඉදිරියේදී 'දක්ෂතා මත පදනම්ව පමණක්' ගෙවීම් සිදු කරන ආකාරයට කොන්ත්‍රාත් ගිවිසුම සංශෝධනය කිරීම සඳහා ශ්‍රී ලංකා ක්‍රිකට් ආයතනයේ අවධානය යොමුව ඇත. කෙසේ වෙතත් එම ගිවිසුමට එළැඹීම සඳහා ශ්‍රී ලංකා ජාතික පිල නියෝජනය කරන ක්‍රිකට් ක්‍රීඩකයන් රැසක් කල්මරමින් සිටින බව වාර්තා වන්නේය. ශ්‍රී ලංකා ක්‍රිකට් කණ්ඩායම 2017 වසරේ සිට මේ දක්වා ජාත්‍යන්තර තරග 110කට සහභාගී වී ඉන් තරග 69ක් පරාජය වී ඇති අතර ජයගෙන ඇත්තේ තරග 33ක් පමණයි. ඒ හේතුවෙන් ශ්‍රී ලංකා ක්‍රිකට් කණ්ඩායමේ ක්‍රීඩකයන් ලබන වැටුපට සරිලන සේවාවක් තම කණ්ඩායම වෙනුවෙන් සපයනවාද යන ගැටලුව ක්‍රීඩාලෝලීන් තුළ පැන නැගී තිබේ. එවන් පසුබිමක ශ්‍රී ලංකා ක්‍රිකට් ආයතනය ජ්‍යෙෂ්ඨත්වය පදනම් කර ගනිමින් ක්‍රිකට් ක්‍රීඩකයන්ට ගෙවීම් සිදු කිරීම වෙනුවට දක්ෂතා මත පදනම්ව ගෙවීම් සිදු කිරීම සඳහා ක්‍රිකට් ක්‍රීඩක කොන්ත්‍රාත් ගිවිසුම සංශෝධනය කිරීම කෙරෙහි අවධානය යොමු කර තිබේ. එක්දින ලෝක කුසලානයට සහභාගි වන සංචිතය නම් කිරීමෙන් පසු නව කොන්ත්‍රාත් ගිවිසුම ක්‍රීඩකයන්ට ලබා දීමට නියමිතයි. කෙසේවෙතත් මෙම නව ගිවිසුම් ක්‍රමය සම්බන්ධයෙන් ජ්‍යෙෂ්ට ක්‍රීඩකයින් කිහිපදෙනෙක්ද ඇතුලුව වෘත්තීය මට්ටමේ ක්‍රිකට් ක්‍රීඩකයන් රැසක් එතරම් කැමැත්තක් නොදක්වන බව වාර්තා වේ.", "URL": "https://sinhala.adaderana.lk/news.php?nid=107792", "Category": null, "Parent URL": null}