{"Source": "Adaderana", "Timestamp": "January 31, 2012 09:54 am", "Headline": "අද ප්‍රදේශ 3 ක වෙද සංකේත වැඩ වර්ජනයක්", "News Content": "සන්නිවේදන දීමනාව මෙතෙක් ලබානොදීමට විරෝධය පළකරමින් රජයේ වෛද්‍ය නිලධාරීන්ගේ සංගමයේ අවිස්සාවේල්ල, හෝමාගම සහ කොළඹ ප්‍රාදේශීය ශාඛාවල‍ වෛද්‍යවරුන් වැඩ වර්ජනයක නිරත වීමට තීරණය කර තිබේ. අද(31) දිනයේ මෙම සංකේත වැඩ වර්ජනය ක්‍රියාත්මක කරන බව රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය නලීන් ද සොයිසා මහතා ප්‍රකාශ කළේය. මේ අතර රජයේ හෙද නිලධාරීන්ගේ සංගමය ද ඉල්ලීම් කිහිපයක් මුල් කරගනිමින් කොළඹ ජාතික රෝහල ඇතුළු දිවයිනේ ප්‍රධාන රෝහල් 30 ක අද දිනයේ උද්ඝෝෂණ ව්‍යාපාරයක් පැවැත්වීමට තීරණය කර තිබේ. අද දහවල් 12 ට රෝහල් 30 ක මෙම උද්ඝෝෂණය පවත්වන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා ප්‍රකාශ කළේය. මේ අතර අද පවත්වන උද්ඝෝෂණ ව්‍යාපාරයට තම සංගමයේ සහය ලබානොදෙන බව රාජ්‍ය සේවා එක්සත් හෙද සංගමය පවසයි. එම උද්ඝෝෂණයේ හරයක් නොමැති බව ඒ පිළිබඳව අදහස් දැක්වූ රාජ්‍ය සේවා එක්සත් හෙද සංගමයේ සභාපති මුරුත්තෙට්ටුවේ ආනන්ද හිමියන් සඳහන් කළේය. හෙද කාර්යය මණ්ඩලයට බෙහෙවින් බලපාන සේවා අයිතිවාසිකම් කිහිපයක් පිළිබඳව අමාත්‍යාංශයත් සමග සාකච්ඡා කළ බවත්, ඒවා ලබාදීම සඳහා අවශ්‍ය කටයුතු සූදානම් කෙරෙමින් පවතින බවත් එම හිමියන් පෙන්වාදුන්නේය. මෙවැනි තත්ත්වයක් මත ඇතැම් වෘත්තීය සමිති සිය බංකොළොත්භාවය ප්‍රදර්ශනය කිරීමක් වශයෙන් අනුන් ලබාගත් දේ, උද්ඝෝෂණ තුළින් ලබාගත් බව පෙන්වීම සඳහා කටයුතු කරන බවට ආනන්ද හිමියන් චෝදනා කරයි. එමනිසා කිසිදු අරගලයකට සූදානම් නොවන ලෙස සමස්ත හෙද කාර්යය මණ්ඩලයෙන් ඉල්ලීමක් කරන බව ද එම හිමියන් අවධාරණය කර සිටියේය.", "URL": "https://sinhala.adaderana.lk/news.php?nid=21762", "Category": null, "Parent URL": null}