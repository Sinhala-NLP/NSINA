{"Source": "Adaderana", "Timestamp": "July 21, 2014 07:23 am", "Headline": " එක්සත් ජාතීන්ගේ තීරණය යුක්ති සහගත නැතිලු!", "News Content": "ශ්‍රී ලංකාව සම්බන්ධයෙන් විමර්ශන සිදුකිරීමට නියමිත එක්සත් ජාතින්ගේ කමිටුව සිය පරීක්ෂණ කටයුතු රටවල් තුනක සිට මෙහෙයවීමට ගත් තීරණය කිසිසේත් යුක්ති සහගත නොවන බව රජය පවසයි. ශ්‍රී ලංකාව සම්බන්ධයෙන් විමර්ශන සිදුකිරිම සඳහා පත් කරනු ලැබු එක්සත් ජාතින්ගේ කමිටුව සිය පරීක්ෂණ කටයුතු රටවල් තුනකට සිට මෙහෙයවීමට තීරණය කර ඇති බව ඉන්දියන් එක්ස්ප්‍රෙස් පුවත්පත වාර්තා කර තිබුණි. මෙම කමිටුව අමෙරිකාවේ නිව්යෝර්ක්, ස්විට්සර්ලන්තයේ ජිනීවා සහ තායිලන්තයේ බැංකොක් යන නගර වල සිට අදාළ සාක්ෂි විමසීමට තීරණය කර ඇති බව එම පුවත්පත් වාර්තා කර ඇත. කෙසේ වෙතත් මෙම කමිටුව සම්බන්ධයෙන් ශ්‍රී ලංකා රජය මීට පෙර ගත් තීරණයේ කිසිදු වෙනසක් නොමැති බව විදේශ අමාත්යංතශය අද දෙරණ කළ විමසීමකදී සඳහන් කරන ලදී. මෙම කමිටුවට ශ්‍රී ලංකා රජය පූර්ණ විරුද්ධත්වය පළ කර ඇති අතර කිසිදු අවස්ථාවක එය වෙනස් නොවන බව එම අමාත්‍යංශය කියා සිටියි. විනිවිද භාවයකින් තොරව කටයුතු කරන මෙම කමිටුවට මෙරටට පැමිණීමට කිසිදු අවස්ථාවක වීසා ලබානොදෙන බව ද විදේශ අමාත්‍යංශය පෙන්වාදෙයි. පින්ලන්තයේ හිටපු ජනාධිපති මාර්ටි අටිසාරි, නවසීලන්ත හිටපු මහාධිකරණ විනිසුරු සිල්වියා කාට්රයිට් ආර්යාව සහ පාකිස්ථාන ශ්‍රේෂ්ඨාධිකරණ විනිසුරුවරුන්ගේ හිටපු සභාපති අෂ්මාර් ජහන්ගි යන අය ශ්‍රී ලංකාවට අදාළව සිදුකරන විමර්ශන කණ්ඩායමේ සාමාජිකයෝ වෙති.", "URL": "https://sinhala.adaderana.lk/news.php?nid=44807", "Category": null, "Parent URL": null}