{"Source": "Adaderana", "Timestamp": "April 29, 2016 05:04 pm", "Headline": " මත්ස්‍ය තහනම ඉවත් කිරීම ජනපති - අගමැතිගේ ජයග්‍රහණයක්", "News Content": "ජනාධිපතිතුමා හා අගමැතිතුමා කෙරෙහි ලෝකයේ රාජ්‍ය නායකයින් තැබු විශ්වාසය නිසා යුරෝපා මත්ස්‍ය තහනම ඉවත් කර ගැනීමට හැකිවු බව ධීවර හා ජලජ සම්පත් සංවර්ධන රාජ්‍ය අමාත්‍ය දිලීප් වෙදආරච්චි මහතා කියයි.මේ නිසා ලැබෙන සහන රැක ගැනීම ධීවර කර්මාන්තයේ නියැලෙන අයගේ වගකීම බව හෙතෙම පවසයි.යුරෝපා මත්ස්‍ය තහනම නිසා වසරකට රුපියල් මිලියන 4,000ක් පමණ රටට අහිමිවු අතර 50,000කට පමණ රැකියා අහිමිවී ගිය බව ඒ මහතා පෙන්වාදෙයි.කෙසේ වුවද ලබන ජූලි මාසය පමණ වන විට නැවතත් මත්ස්‍ය අපනයනය ආරම්භ කිරීමට බලාපොරොත්තු වන බව අමාත්‍යවරයා කියයි. ධීවර කර්මාන්තය නංවාලීම සඳහා නව තාක්ෂණය හඳුන්වාදීම, බහුදින යාත්‍රා සඳහා VMS පද්ධති ලබා දීම, දැල් සහනාධාරය ලබාදීම හා ධීවර ජනතාව දැනුවත් කිරීමත් මේ වන විට සිදු කරමින් පවතින බව හෙතෙම පෙන්වාදෙයි.එසේම ආහාර සුරක්ෂිතතා වැඩ සටහන යටතේ මිරිදිය සම්පත වැඩි දියුණු කිරීමට අවශ්‍ය පියවර ගෙන ඇති බවද අමාත්‍යවරයා පවසයි.යුරෝපා මත්ස්‍ය තහනම ඉවත් කිරීම හා ධීවර කර්මාන්තයේ සංවර්ධන කටයුතු සම්බන්ධයෙන් අද ධිවර අමාත්‍යංශයේ පැවති මාධ්‍ය දැනුවත් කිරීමේ සාකච්ඡාවකදී හෙතෙම මේ අදහස් පළ කළේය.", "URL": "https://sinhala.adaderana.lk/news.php?nid=59637", "Category": null, "Parent URL": null}