{"Source": "Adaderana", "Timestamp": "April 7, 2013 12:17 pm", "Headline": "අනියම් පෙම් සුව විඳි තිදරු පියාත් දෙදරු මවත් වසබීලා", "News Content": "අනියම් ප්‍රේමයක් හේතුවෙන් වස පානය කර ඇති යුවළක් මල්ලාවි මුලික රෝහලට ඇතුළත් කිරීමෙන් පසුව වව්නියාව මහ රෝහලට මාරුකර යවා තිබේ. මෙලෙස රෝහල් ගත කර ඇත්තේ මල්ලාවි, යෝගපුරම් ප්‍රදේශයේ පදිංචිකරුවන් වන සිවනේෂ්න් හෙවත් බස් වෙල්ලෙයි (38) යන තිදරු පියෙකු සහ කුංජිමනී (32) නම් වු දෙදරු මවක් බව අද දෙරණ වාර්තාකරු පවසයි. රෝහල් ගත කර ඇති කාන්තාවගේ ස්වාමි පුරුෂයා ටික කලකට පෙර ඇය අතහැර ගොස් ඇත. පසුව ඇය තම නිවස ඉදිරිපිට පදිංචිකරුවෙකු වන දැනට රෝහල් ගත කර සිටින අය සමග අනියම් සම්බන්ධතාවයක් පවත්වා ගෙන ගොස් තිබේ. මේ බව ප්‍රදේශවාසීන් මෙන්ම දෙපාර්ශවයේම ඥාතීන් දැන ගැනීමෙන් පසුව විවිධ ගැටලු මතු වී ඇත. ඒ අනුව ඊයේ සවස කාන්තාවගේ නිවසේදී දෙදෙනාම එක්ව කෘමි නාශක වර්ගයක් පානය කර ඇති බව අද දෙරණ වාර්තාකරු පවසයි. පසුව අවට පදිංචිකරුවන් විසින් දෙදෙනාම මල්ලාවි දිසා රෝහලට ඇතුළත් කර ඇත. දෙදෙනාග්ම තත්ත්වය බරපතළ බැවින් ඔවුන්ව වව්නියාව මහ රෝහලට මාරුකර යවා තිබේ.", "URL": "https://sinhala.adaderana.lk/news.php?nid=33075", "Category": null, "Parent URL": null}