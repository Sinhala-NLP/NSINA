{"Source": "Adaderana", "Timestamp": "April 8, 2014 11:27 am", "Headline": "රජරට සරසවි සිසුන් 13 ගේ පංති තහනම් ", "News Content": "රජරට විශ්වවිද්‍යාලයේ දෙවන හා තෙවන වසර සිසුන් 13 දෙනෙකුගේ පංති තහනමට ලක් කර තිබේ. එම විශ්වවිද්‍යාලයේම සිව්වන වසරේ සිසුන් පිරිසකට පහරදීමේ සිද්ධියක් සම්බන්ධයෙන් චෝදනා ලැබ සිටි සිසුන් 13 දෙනා සති පහක කාලයක් පංති තහනමට ලක් කළ බව විශ්වවිද්‍යාල උපකුලපති මහාචාර්ය රංජිත් විජේවර්ධන මහතා පැවසුවේය. පසුගිය මස 29 වැනිදා රජරට විශ්ව විද්‍යාලයේ දුටුගැමුණු නේවාසිකාගාරයේ රැඳී සිටි සිසුන් පිරිසක් පහරකෑමට ලක්වු අතර තුවාල ලැබු සිසුන් අට දෙනෙකු රෝහල් ගත කෙරුණි. ශිෂ්‍යාවන්ගේ නේවාසිකාගාරයක් අසළ බීමතින් අශෝභන ලෙස හැසිරුණු සිසුන් පිරිසකට අවවාද කිරීම හේතුවෙන් සිව්වන වසරේ සිසුන් පිරිස මෙලෙස පහරකෑමට ලක්වු බව වාර්තා වුණි. මේ සම්බන්ධයෙන් රජරට විශ්ව විද්‍යාලයීය පාලනාධිකාරිය සිදුකළ අභ්‍යන්තර පරීක්ෂණයකින් අනතුරුව පහරදීමේ සිද්ධියට සම්බන්ධ සිසුන් 13 දෙනෙකු තාවකාලික පංති තහනමට ලක් කිරීමට පියවර ගත් බව උපකුලපතිවරයා සඳහන් කළේය. සිද්ධිය සම්බන්ධයෙන් විශ්වවිද්‍යාල පාලනාධිකාරිය විසින් පුළුල් පරීක්ෂණයක් පවත්වන බව ද ඔහු පෙන්වා දෙයි. මෙලෙස පංති තහනමට ලක්ව ඇත්තේ රජරට විශ්ව විද්‍යාලයීය කළමනාකරණ අධ්‍යයන පීඨයේ සිසුන් දොළොස්දෙනෙකු සහ ව්‍යවහාරික විද්‍යාපීඨයේ සිසුවෙකි.", "URL": "https://sinhala.adaderana.lk/news.php?nid=42384", "Category": null, "Parent URL": null}