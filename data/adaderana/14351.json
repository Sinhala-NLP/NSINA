{"Source": "Adaderana", "Timestamp": "February 20, 2011 02:33 pm", "Headline": "ඕස්ට්‍රේලියාවට පනින්න ගිය 17 ක් අත්අඩංගුවේ ", "News Content": "අනවසරයෙන් ශ්‍රී ලංකා මුහුදු සීමාවේ සිට ඕස්ට්‍රේලියාව බලා ගමන් ගනිමින් සිටි ශ්‍රී ලාංකිකයින් 17 දෙනෙකු අත්අඩංගුවට ගැනීමට නාවික හමුදාවට හැකිවී තිබේ. ඊයේ සවස හම්බන්තොට මුහුදු සීමාවේ සිට නාවික සැතපුම් 20 ක් පමණ ඈතින් වූ ගැඹූරු මුහුදේ දී මෙම පිරිස අත්අඩංගුවට ගැනීමට හැකිවූ බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කරයි. ඕස්ට්‍රේලියාව බලා ගමන් ගනිමින් සිටි ශ්‍රී ලාංකික පිරිමි 17 දෙනා සමග මොවුන් ගමන් ගනිමින් සිටි බහුදින ධීවර යාත්‍රාවද අත්අඩංගුවට ගත් බව සඳහන් වේ. නාවික හමුදා අධිවේගී විශේෂ මුර සංචාරක යාත්‍රාවක් මගින් ගැඹූරු මුහුදේ සිට මෙම පිරිස් කැටුව ආ බවත්,ඉදිරියටත් ශ්‍රී ලංකා මුහුදු තීරයේ ආරක්ෂාව වෙනුවෙන් මෙම මුර සංචාර ක්‍රියාත්මක කරන බවත් කෝසල වර්ණකුලසූරිය මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14351", "Category": null, "Parent URL": null}