{"Source": "Adaderana", "Timestamp": "February 7, 2011 01:31 pm", "Headline": "ඇඹිලිපිටිය ප්‍රාදේශීය සභා මන්ත්‍රීවරුන්ගේ උපවාසයට තිත ", "News Content": "ඇඹිලිපිටිය නගර මධ්‍යයේ ඔර‍ලොසු කණුව අසල හිටපු ප්‍රාදේශීය සභා මන්ත්‍රීවරුන් පිරිසක් ආරම්භ කර තිබු උපවාසය මේ වන විට අත්හිටුවා තිබේ. සිය ඉල්ලීම් සම්බන්ධයෙන් ජනාධිපතිවරයාගෙන් යහපත් ප්‍රතිචාරයක් ලැබීම උපවාසය අත්හැරීමට හේතුව බව එම මන්ත්‍රීවරුන් පෙන්වා දෙයි. නාම යෝජනා ප්‍රතික්ෂේ කර ඒ වෙනුවට වෙනත් නම් ආදේශ කළ පුද්ගලයින්ට එරෙහිව විනයානුකූල ක්‍රියාමාර්ග ගන්නා ලෙස ජනාධිපතිගෙන් ඉල්ලමින් මෙම උපවාසය ක්‍රියාත්මක කළ බව ඒ සම්බන්ධයෙන් වැඩිදුරටත් පැහැදිලි කරන ඇඹිලිපිටිය ප්‍රාදේශීය සභාවේ හිටපු මන්ත්‍රී තිලක් ජයසූරිය මහතා කියා සිටියේය. ඒ සඳහා අවශ්‍ය ක්‍රියාමාර්ග ගත්නා ලෙස ජනාධිපතිවරයා විසින් ජාතික සංවිධායකවරයා වෙත දන්වා ඇති බවත්, ඒ සම්බන්ධව නීත්‍යානුකූලව කටයුතු කරන බව පවසා ඇති බවත්, ඒ අනුව ඊයේ(06) රාත්‍රියෙහි මෙම උපවාසය අත්හිටුවීමට තීරණය කළ බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=14053", "Category": null, "Parent URL": null}