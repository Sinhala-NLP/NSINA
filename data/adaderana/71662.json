{"Source": "Adaderana", "Timestamp": "April 3, 2017 11:01 am", "Headline": " මහනායක හිමිගේ ආදාහන පූජෝත්සවය 6දා ", "News Content": "අපවත්වී වදාල ශ්‍රී ලංකා අමරපුර සාමග්‍රි මහා සංඝ සභාවේ උත්තරීතර මහා නායක අග්‍ර මහා පණ්ඩිත අති පූජ්‍ය දවුල්දෙන ශ්‍රී ඥානිස්සර මහානාහිමිගේ දේහය පිළිබඳ ආදාහන පූජෝත්සවය පූර්ණ රාජ්‍ය ගෞරව සහිතව ලබන බ්‍රහස්පතින්දා (06) සිදු කිරීමට තීරණය කර තිබේ. ආදාහන පූජෝත්සවයට අදාළ සාකච්ඡාවකදී එම තීරණය ගත් බව ස්වදේශ කටයුතු අමාත්‍ය වජිර අබේවර්ධන මහතා ප්‍රකාශ කළේය. ආදාහන පූජෝත්සවය කොළඹ නිදහස් චතුරශ්‍රයේ දී පැවැත්වීමට නියමිතය. අති පූජ්‍ය දවුල්දෙන ඥානිස්සර හිමි කොළඹ පෞද්ගලික රෝහලක ප්‍රතිකාර ලබමින් සිටියදී අද(03) උදෑසන අපවත් වුණි. උන්වහන්සේගේ අපවත්වීම සම්බන්ධයෙන් ආදාහන කමිටු සාමාජිකයින් විසින් නිවේදනයක්ද නිකුත් කර තිබේ. එය පහත පරිදි වෙයි, රාජකීය පණ්ඩිත ග්‍රන්ථ විශාරද සංස්කෘතික භාෂා චක්‍රවර්ති ශ්‍රි සුමංගල විද්‍යාවංස දෛවිභාෂා විශාරද ෂඩ්භාෂා පරමේෂ්වර ජින ශාසන කිර්ති ශ්‍රි අග්ගමහා පණ්ඩිත ආචාර්ය ශාස්ත්‍රශුරි, ආචාර්ය අති පුජ්‍ය දවුල්දෙණ ඤාණිස්සර ශ්‍රි ලංකා අමරපුර මහා නිකායේ උත්තරීතර මහා නායක ස්වාමින්ද්‍රයන් වහනසේ අපවත් විය. උන්වහන්සේගේ අදහාන පුජ්‍ය උත්සවය පුර්ණ රාජ්‍ය ගෞරවය ඇතිව 2017.04.06 වෙනි බ්‍රහ්ස්පතින්දා සවස කොළඹ නිදහස් චතුරශ්‍රය් දි පැවැත්වේ. අප මහනාහිමියන් ශතවර්ෂයක් ඉක්මවා ජිවත් වෙමින් ලෝක ශාසනික සේවාන් ඉටුකළ මහ යතිවරයන් වහන්සේ නමකි. අප මහ නාහිමියන් ඌව පළාතේ දවුල්දෙන ග්‍රාමයේ වර්ෂ 1915 දෙසැම්බර් මස 31 දින ජන්ම දයාදය ලද පිංවත් කුල දරුවෙකි. ඒ ආලෝක මුදියන්සේලාගේ කව්රාළ හා ගජනායක මුදියන්සේලාගේ කිරි මැණිකේ යන මව්පිය දෙපළට දාවය. කුමරා හට ආලෝක මුදියන්සේලාගේ සිරිබද්ධන ලෙස නම් තැබු අතර එකලොස් දෙනෙකුගෙන් යුත් පවුලේ හෙතෙම නමවැන්නා විය. පුතුන් හය දෙනෙකුගෙන් හා දූවරු පස්දෙනෙකුගෙන් යුක්ත මෙම පවුල සමන්විත විය. නිසි වයසට පැමිණිමත් සමග මැදවෙල මහා විද්‍යාලයට සිප් සතර හදාරනු වස් පියනැගු සිරිබද්ධන දරුවා ඉඩ ලැබුනු සෑම මොහොතකම විහාරස්ථානයට ගොස් ගරු ස්වාමීන්වහන්සේලා සමිපව ඇසුරු කරන සිරිතක්ව තිබිණි. මෙම ඇසුරේ භාග්‍යෙයන් 1927 දී පන්සලේ ඇසුරත් සමග මහණදම් පිරීමේ දැඩි ආශාවක් සිතතුළ පෝෂණය වූ සිරිබද්ධන දරුවා හට සිය නිවසින් ලැබුනේ නොමඳ රුකුලකි. කුඩාකළ සිටම සිය නම වැනි පුත්‍රයාගේ පන්සල සමග තිබු බැඳීම හා අකුරු ශාස්ත්‍රයේ වූ නිපුනතාවය තේරුම්ගත් දෙමාපියන් කේන්ද්‍රරය පරීක්ෂාව ලක් කිරිම දෙමාපියන් කටයුතු කරන ලදි. සුදු අප්පුහාමි නැමැති නැකැත්කරු විසින් මෙම දරුවාගේ කේන්ද්‍රරය තුළ මහණදම් පිරීමේ සුවිශේෂි කුසලතාවයන් පිරිපුන් බව සපුගොල්ල තපෝධනාරාමාධිපති පුජ්‍ය උමෑලේ පඤ්ඤාණන්ද හිමියන් වෙත පැවසීමත් මාහිමියන්ගේ එකඟතාවයත් ලැබීමත් දෛවෝපගත සිදුවීමක් විය. අප මහා නාහිමියන්ගේ දෙමාපියාට තම දරුවෙකු ශාසනයට භාරකිරීමේ අප්‍රමාණ චිත්ත ප්‍රීතිය භුක්ති විඳි බව අප නාහිමියන් පවසන්නේ දෙමාපියන්ට ඇත ගෞරවයක් වශයෙනි.ඒ සගපිත් දවුල්දෙණ කෘතියේය.උදෑසන පාසලටත් සවස් කාලයේ උමෑලේ සුදර්ශනාරාමයටත් හුරු පුරුදු වූ කුඩා සිරිබද්ධන දරුවා කුඩා සාමණේර හිමිවරුන් සමඟ පාලි හා සංස්කෘත පොත පත හැදෑරීම ද සිදුවිය. පැවිදි දිවයට එළඹිමට ප්‍රථමයෙන් තමන් වහන්සේ කුඩා දරුවෙකුව සිටින අවදියේ දක්වන ලද ආදරයත්, සෙනෙහසත්, මහණදම් පිරීමේ අශාව වැඩි දියුණු කිරීමට හේතු වූ බව ගෞරව පූර්වකව සිහිපත් කරන්නේ සගපිත් කෘතියේය. කුඩා සිරිබද්ධන දරුවා සසුන් පෙර පුරාවසරක් පන්සලේ දරුවෙකු ලෙස ශාසනික චාරිත්‍ර හැදැරියේය. සපුගොල්ල තපෝධනාරාම මූල මහාවිහාරයේ විහාරාධිපතිව වැඩවිසු උමෑලේ සිරිපියරතන ස්වාමීන්වහන්සේගේ සහ උමෑලේ පඤ්ඤානන්ද ස්වාමීන්වහන්සේගේ ගුරුතනතුරේ හොබවමින් 1928 මාර්තු 08 වෙනිදා උතුම් ප්‍රව්‍රජ්‍ය භූමීයට ඇතුළත් වූ සිරිබද්ධන දරුවා දවුල්දෙණ ඥාණිස්සර හිමි නම් විය. ගුරු ස්වාමීන්වහන්සේලාගේ අනුදැනුම මත හග්ගල සංඛගිරි විහාරයේ නේවාසික අධ්‍යාපනයට යොමු වූහ. ඤාණිස්සර හිමියන් එහි වැඩවාසය කළ උගත් භික්ෂූන් වහන්සේලාගෙන් බණ දහම් නොඅඩුව ඉගෙන ගත් සේක. එහි නේවාසිකව ශාසනින වතපිළවෙත හදාරා කාලයාගේ ඇවෑමෙන් සපුගොල්ලට නැවතත් වැඩම කරවන ඤාණිස්සර මහ නාහිමියන්ගේ අධ්‍යාපන කුසලතාවයන් පිළිබඳව විශේෂ සැළකිල්ලක් දක්වන ගුරු ස්වාමීන්වහන්සේ ඒ පිළිබඳ දායක සභාව සමග සාකච්ඡා කර අදහස් හුවමාරු කරගෙන නායක හාමුදුරුවන්ගේ දැක්ම ද එකට කැටිව කුඩා ඤාණිස්සර හිමියන් වෙත සුභ ආරංචියක් ගෙන ආවේය. ඒ මාලිගාකන්ද විද්‍යෝද්‍ය මහා පිරිවෙනට ශිෂ්‍ය ස්වාමීන්වහන්සේ නමක් ලෙසද එක් කිරීමේ සුභ ආරංචියයි. ඒ වර්ෂ 1932 දීය.බණ දහම් හදාරා ශාසනයේ වැඩදායි භික්ෂුවක් වන්නැයි ඔවදන් දෙමින් ගුරු ස්වාමීන්වහන්සේ ඤාණිස්සර හිමියන් මාළිගාකන්ද විද්‍යෝදය පිරිවෙනට බාරදෙමින් නුගේගොඩ ශ්‍රී විජයවර්ධනාරාමයේ නේවාසිකව වැඩ වාසය කළ සේක. මාලිගාකන්ද සුප්‍රසිද්ධ විද්‍යෝදය මහා පිරිවෙනෙහි වැඩ සිටි පුජ්‍ය මහවේ ශ්‍රී රතනසාර නායක ස්වාමීන්ද්‍රයන් වහන්සේ හා පුජ්‍ය බැද්දේගම පියරතන ස්වාමීන්වහන්සේගේ ඇසුරු කරන්නට ලැබිමෙන් මහානාහිමියන්ගේ සිය සංස්කෘත උගන්මෙහි සන්දිස්ථානයයකි. සිය ජිවිතයේ සංස්කෘත උගනීමෙහි වූ නිපුණතාවය ඇති කරලීමටත් සුසිල්වත් ශික්ෂාකාමී පැවිදි දිවියකට මග විවර වීමටත් විද්‍යෝදය පිරිවෙන කරන ලද මෙහෙය අද්වීතිය බව මහානාහිමියන් ගෞරවයෙන් සිහිපත් කරනේ ඉහත කෘතියේය.විද්‍යෝදය පිරිවෙනේහි දී සියලු විෂයන් පිළිබඳව හසල දැනුමක් ලබාගත් උන්වහන්සේ කොළඹ ඕල්කට් විද්‍යාලයට බැඳෙන්නේ ඉංග්‍රීසි ඉගෙන ගැනීමත් දෙමළ හා චීන භාෂාවන් පිළිබදවත් හසල අවබෝධයක් ඇති කර ගත්තේය. ගෞරව පන්තියේ සාමාර්ථයක් සමග පිරිවෙන් අවසාන පරීක්ෂණ සමත්වන දවුල්දෙණ ඤාණිස්සර හිමියන් එහිවසරකට වරක් හොඳම ශිෂ්‍යාට දෙනු ලබන ‘‘ශ්‍යාම රාජ ත්‍යාගය‘‘ දිනා ගැනීට සමත්වූ ශිෂ්‍ය හිමිනද වන්නේය. ප්‍රාචීන පණ්ඩිත විභාගයෙන් ඉතා උසස් ලෙස සමත්වන ඥාණිස්සර හිමියෝ රාජකීය පණ්ඩිත විභාගය ද උසස් ලෙස සමත් වූ සේක.වර්ෂ 1938 දී අධිශිල උපසම්පදාවට පත්වන දවුල්දෙන ඤාණිස්සර හිමියන්ගේ ජීවන ගමන් මග ගිහි පැවිදි කාහටත් එක සේ වැදගත්ය. උන්වහන්සේ නොපසුබටව උත්සාහයෙන්, මනා සිහියක් අනලස් භාවයත් මනා සිහියත් බොහෝ දෑ ඉතිරි කළ අතර පසුවන සෑම දවසකම ශාසනයටත් උපන් රටටත් වූ සේවය ගැන නිතර සිනාමුසු මුහුණින් සිටින අප මහානාහිමියන්ගේ ඒ සරල සිනහව පිටුපස ඇති අර්ථය හා මනුෂ්‍ය ජිවිතය යන්නට ලබාදෙන්නා වූ පෘථුල අර්ථයන් දැන්වත් තේරුම් ගැනීමට අසීරු කාර්යයකි. සංඝ පිතෘ වහන්සේ නමක් ලෙස දවුල්දෙන ඤාණිස්සර නාහිමියෝ හැඳින්වීම සඳහා උන්වහන්සේ සතු සියලු කුසලතාවයන් ද ගුණයන් ද එකට කැටිව ශිර්ෂ ප්‍රණාමයෙන් හැඳීන්වීමට වදනක් මා මනසට නොඑයි. සැබවින්ම ඔබවහන්සේ සම්බුද්ධ ශාසන ඉතිහාසය තුළ රන් අකුරින් ලියවුණු මහා සංඝ පිතෘන් වන්නේය. සිය ආයු කාලය තුළ කරනු ලැබු අප්‍රමාණ ශාසනික සේවාව කරණ කොට ගනිමින් අතිපූජ්‍ය දවුල්දෙන ඤානෙස්සර මහානාහිමිපාණන් දෙස් විදෙස් ජනතාවගේ ගෞරවයට පාත්‍ර වූහ. උන්වහන්සේගේ සේවාව ශාසනික, සාමාජයීය, සාහිත්‍යමය වශයෙන් තෙආකාර ගනු ලැබු අතර, නිහඩව ස්ථවිරයන් කෙනෙකුගේ භූමීකාව මැනවින් අවබෝධ කර ගනිමින් සිය යුතුකම වගකීමෙන් ඉටු කිරීමට පියවර ගත්හ. ඒ අනුව දෙස් විදෙස් පහත සඳහන් ගෞරව නාමයන්ගෙන් උන්වහන්සේ පුදන ලදි. 01. සාම රන් පදක්කම - ආසියානු බෞද්ධ සාම සම්මේලනය, මොන්ගෝලියාව, 02. සංස්කෘත චක්‍රවර්තී - විද්‍යෝද්‍ය මහ පිරිවෙන 03. ග්‍රන්ථ විශාරද - ශ්‍රී ලංකා ප්‍රාචීන භාෂෝපකාර සමාගම. 04. දෛවීභාෂා විශාරද - ස්‍යාමෝපාලි වංශික රෝහණ සංඝ සභාව 05. ජනාධිපති සම්මානය. 06. භාෂාන්තර විශාරද ජින ශාසන කීර්ති ශ්‍රී - ශ්‍රී ලංකා අමරපුර මහ සංඝ සභාව 1995 07. භාෂාන්තර විශාරද ජිනශාසන කීර්ති ශ්‍රී මහෝපාධ්‍යාය - ෂට් භාෂා පරමේෂ්වර මහා අමරපුර සිරි සද්ධම්මවංශ මහා නිකායේ එක්නැලිගොඩ පාර්ශවය 08. සංස්කෘතික සාහිත්‍ය සරස්වතී - අමරපුර සිරි සද්ධම්ම වංශ 09. සාහිත්‍යශූරී - ඇමරිකානු කැලිෆෝනියා සංඝ සභාව 10. උත්තරීතර මහානායක පදවිය - 2000 වර්ෂයේ ශ්‍රී ලංකා අමරපුර මහා සංඝ සභාව 11. සුමංගල විද්‍යාවංශ - විද්‍යෝද්‍ය පිරිවෙන 12. අග්ගමහා පණ්ඩිත - බුරුම රජය 13. ත්‍රිපිටකාචාර්ය හා මහෝපාධ්‍යාය - උඩරට අමරපුර සාමග්‍රී සංඝ සභාව 14. ශ්‍යාම රාජ ත්‍යාගය - විද්‍යෝදය පිරිවෙන ශාස්ත්‍රවේදී බුදුගල ජිනවංස හිමි ආදාහන කමිටු සාමාජික", "URL": "https://sinhala.adaderana.lk/news.php?nid=71662", "Category": null, "Parent URL": null}