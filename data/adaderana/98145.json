{"Source": "Adaderana", "Timestamp": "October 24, 2018 01:55 pm", "Headline": "රාජ්‍ය නිලධාරීන්ට විදෙස් පුහුණුසැසි අහිමි වන ලකුණු", "News Content": "විදෙස් පුහුණුසැසි සඳහා සහභාගී වන රාජ්‍ය නිලධාරීන් එහි ප්‍රතිලාභ රටට ලබා නොදීම හේතුවෙන් රාජ්‍ය නිලධාරීන් තවදුරටත් විදෙස් පුහුණුසැසි සඳහා සහභාගී කරවීම පිළිබඳව යළි සලකා බැලීම සම්බන්ධයෙන් රජයේ අවධානය යොමුව තිබේ. මෙම වසරේ ගතවූ කාල සීමාව තුළ රාජ්‍ය නිලධාරීන්ට විදෙස් පුහුණු අවස්ථා 813 ක් ලබා දී ඇති බව වාර්තා වෙයි. මින් වැඩිම පුහුණු අවස්ථා අමාත්‍යාංශවලට ලබා දී ඇති අතර එම සංඛ්‍යාව 106 ක් බව සඳහන්ය. අමාත්‍යාංශ අතරින් වැඩිම පුහුණු අවස්ථා පරිසර අමාත්‍යාංශයට ලබා දී ඇති අතර එම සංඛ්‍යාව 25 ක් වෙයි. දෙපාර්තමේන්තු සඳහා විදෙස් පුහුණු අවස්ථා 181 ක් ලබාදී ඇති අතර ඉන් වැඩිම සංඛ්‍යාවක් ආයුර්වේද දෙපාර්තමේන්තුවට ලබාදී තිබේ. එම සංඛ්‍යාව 34 ක් වන අතර නීතිපති දෙපාර්තමේන්තුවට අවස්ථා 22කදී විදෙස් පුහුණු අවස්ථා ලබා දී ඇති බව සඳහන්ය. මීට අමතරව මණ්ඩල සඳහා අවස්ථා 24 කුත්, සංස්ථා සදහා අවස්ථා 23කුත් විදෙස් පුහුණුව ලබාදී ඇති බව මුදල් අමාත්‍යාංශ වාර්තා පෙන්වාදෙයි. චීනය, කොරියාව, ඉන්දියාව, මලයාසියාව, ජපානය, සිංගප්පුරුව සහ පිලිපීනය යන රටවලට මෙම පුහුණු අවස්ථා ලබා දී ඇති බව සඳහන්ය. අවමය සති 02 ක කාලයක් සඳහා අදාළ පුහුණු අවස්ථා ලබාදෙන අතර ඒ සඳහා රාජ්‍ය නිලධාරීන්ට දීමනාවක් ද හිමිවන බව වාර්තා වෙයි. කෙසේවෙතත් මෙම පුහුණු අවසන් කර මෙරටට පැමිණෙන කිසිඳු රාජ්‍ය නිලධාරියෙකු අදාළ පුහුණුව පිළිබඳව කිසිඳු වාර්තාවක් ඉදිරිපත් කර නොමැති බව සඳහන්ය. මේ හේතුවෙන් විදෙස් පුහුණුසැසි සඳහා රාජ්‍ය නිලධාරීන් සහභාගී කරවීම පිළිබඳ යළි සලකා බැලීම සම්බන්ධයෙන් රජයේ අවදානය යොමුව ඇති බව වාර්තා වෙයි.", "URL": "https://sinhala.adaderana.lk/news.php?nid=98145", "Category": null, "Parent URL": null}