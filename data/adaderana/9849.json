{"Source": "Adaderana", "Timestamp": "July 26, 2010 03:13 pm", "Headline": "කත්‍රිආරච්චිට එරෙහි නඩුවේ ජූරි සභාව විසුරුවා හැරෙයි", "News Content": "හිටපු නියෝජ්‍ය ඇමතිවරයෙකු වන චන්දන කත්‍රිආරච්චි මහතා ඇතුළු විත්තිකරුවන් සිව් දෙනෙකුට එරෙහිව පවරා තිබූ මිනී මැරුම් නඩුව විභාග කිරීම සඳහා පත් කළ ජූරි සභාව විසුරුවා හැරීමට කොළඹ මහාධිකරණ විනිසුරු කුමුදුනි වික්‍රමසිංහ මහත්මිය තීන්දු කර තිබේ. එම ජූරි සභාව ඉදිරියේ නඩු විභාගය දින කිහිපයක් පැවති අතර එහි දී තමන්ට දුරකථන මගින් මරණීය තර්ජන එල්ල වන බවට ජූරියේ සභාපතිවරයා පසුගිය දා අධිකරණයට දැනුම් දී තිබුණි. ඒ පිළිබඳව දීර්ඝ ලෙස කරුණු පරීක්ෂා කිරීමෙන් අනතුරුව අද දින එම ජූරි සභාව විසුරුවා හැරීමට අධිකරණය තීන්දු කර ඇත. අදාළ නඩුව ත්‍රිපුද්ගල මහාධිකරණ විනිසුරු මඩුල්ලක් හමුවේ විභාග කිරීමට ඇති ඉඩ කඩ පිළිබඳ නීතීපතිවරයා අවධානය යොමු කර ඇති බව එහි දී රජයේ නීතීඥවරයා සඳහන් කළේය. ඒ අනුව චන්දන කත්‍රිආරච්චි මහතා ඇතුළු විත්තිකරුවන් අගෝස්තු මස 05 ‍වනදා දක්වා රිමාන්ඩ් භාරයේ තැබීමට නියෝග කළ විනිසුරුවරිය එදිනට මෙම නඩුව සම්බන්ධයෙන් ගන්නා ක්‍රියාමාර්ග දැනුම් දෙන ලෙස රජයේ නීතීඥවරයා‍ට නියෝග කළාය. 1996 වසරේ පිළියන්දල, නාම්පමුණුව ප්‍රදේශයේ පැවති සමූපකාර ඡන්ද විමසීමක දී පුද්ගලයෙකු වෙඩි තබා ඝාතනය කිරීම සහ ඊට කුමන්ත්‍රණය කිරීම යන චෝදනා විත්තිකරුවන්ට එරෙහිව එල්ල වී තිබේ.", "URL": "https://sinhala.adaderana.lk/news.php?nid=9849", "Category": null, "Parent URL": null}