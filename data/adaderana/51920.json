{"Source": "Adaderana", "Timestamp": "June 11, 2015 10:28 am", "Headline": "දරුවා මුදාහරින්න ලක්ෂ 30ක කප්පමක් ඉල්ලලා - ව්‍යාපාරිකයා 10ක් ගෙවලා", "News Content": "වව්නියාව ප්‍රදේශයේ ව්‍යාපාරිකයෙකුගේ දරුවෙකු පැහැරගෙන කප්පම් ලබාගැනීමේ සිද්ධියක් සම්බන්ධයෙන් වව්නියාව පොලිසිය විමර්ශන ආරම්භ කර තිබේ.පසුගිය 09 වැනිදා දහවල් පෙරපාසල නිමාවී නිවස වෙත පැමිණෙමින් සිටියදී පස් හැවිරිදි අදාළ පිරිමි දරුවා කිසියම් කණ්ඩායමක් විසින් පැහැරගෙන ගොස් ඇති බව සඳහන්ය.පැහැරගත් කණ්ඩායම විසින් දරුවා මුදාහැරීමට රුපියල් ලක්ෂ 30 ක මුදලක් අදාළ ව්‍යාපාරිකයාගෙන් ඉල්ලා ඇති බව වාර්තා වේ.කෙසේ වෙතත් රුපියල් ලක්ෂ 10ක මුදලක් කප්පම්කරුවන්ට ලබාදීමට අදාළ ව්‍යාපාරිකයා කටයුතු කර ඇති අතර ඒ අනුව කප්පම්කරුවන් විසින් නිවස ආසන්න ප්‍රදේශයක දරුවා දමාගොස් ඇත.තම දරුවා නිදහස් කර ගැනීමෙන් අනතුරුව ව්‍යාපාරිකයා මේ සම්බන්ධයෙන් වව්නියාව පොලිසියට පැමිණිලි කර ඇති බව වාර්තා වේ.ඒ අනුව සැකකරුවන් අත්අඩංගුවට ගැනීම සඳහා වව්නියාව පොලිසිය විශේෂ කණ්ඩායම් කිහිපයක් යොදවා පරික්ෂණ ආරම්භ කර ඇත.", "URL": "https://sinhala.adaderana.lk/news.php?nid=51920", "Category": null, "Parent URL": null}