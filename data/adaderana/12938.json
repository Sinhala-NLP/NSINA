{"Source": "Adaderana", "Timestamp": "December 18, 2010 10:03 am", "Headline": "කැලණි සරසවියේ පීඨ 2ක් අඟහරුවාදා යළි ඇරඹෙයි", "News Content": "කැලණිය විශ්ව විද්‍යාලයේ 2009/2010 අධ්‍යයන වසර සඳහා වාණිජ හා කළමනාකරණ අධ්‍යයන පීඨයේ දෙවන හා තෙවන වසර අධ්‍යයන කටයුතු ලබන අඟහරුවාදා ආරම්භ වේ. 2009/2010 අධ්‍යයන වර්ෂයේ විද්‍යා පීඨයේ දෙවන වසර සිසුන්ගේ අධ්‍යයන කටයුතු ද එදින ආරම්භ වන බව විශ්ව විද්‍යාලයේ උපකුලපති මහාචාර්ය සරත් අමුණුගම මහතා පැවසුවේය. අදාළ අධ්‍යයන වර්ෂය සඳහා නේවාසික පහසුකම් ලැබූ විද්‍යා, වාණිජ හා‍ කළමනාකරණ පීඨවල සිසුන් ලබන සඳුදා පස්වරු 5 ට පෙර අදාළ නේවාසිකාගාර වෙත වාර්තා කළ යුතු බව උපකුලපතිවරයා සඳහන් කරයි සමාජයීය විද්‍යා සහ මානව ශාස්ත්‍ර පීඨවල සියලුම දෙවන වසර සහ විශේෂ උපාධි දෙවන වසර සිසුන්ගේ දේශන ආරම්භ වන දිනය පසුව දැනුම් දෙනු ඇත. කැලණිය විශ්ව විද්‍යාලයේ දළුගම පරිශ්‍රය සහ සියලුම නේවාසිකාගාර පරිශ්‍රයන්ට ඇතුළුවීම, රැස්වීම් පැවැත්වීම, රැදී සිටීම තහනම් කරමින් සමාජයීය විද්‍යා හා මානව ශාස්ත්‍ර පීඨවල සියලුම දෙවන වසර හා විශේෂ උපාධි දෙවන වසර සිසුන්ට පනවා ඇති තහනම එලෙසම ක්‍රියාත්මක වන බව උපකුලපති මහාචාර්ය සරත් අමුණුගම මහතා වැඩිදුරත් ප්‍රකාශ කරයි.", "URL": "https://sinhala.adaderana.lk/news.php?nid=12938", "Category": null, "Parent URL": null}