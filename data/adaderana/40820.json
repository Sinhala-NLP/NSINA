{"Source": "Adaderana", "Timestamp": "February 2, 2014 06:46 am", "Headline": "එස්.ටී.එෆ් සමග මහ රෑ ගැටුණු සැකකරුවන් 2ක් මරුට", "News Content": "දික්වැල්ල, රත්මලේ ප්‍රදේශයේදී පොලිස් විශේෂ කාර්ය බළකාය සමග ඇති වූ ගැටුමකින් පුද්ගලයින් දෙදෙනෙකු ජීවිතක්ෂයට පත්ව තිබේ. සංවිධානාත්මක අපරාධ රැසකට සම්බන්ධ බව කියන පුද්ගලයින් දෙදෙනෙකු දික්වැල්ල, රත්මලේ ප්‍රදේශයේ සිටින බවට ලැබුණු තොරතුරකට අනූව පොලිස් විශේෂ කාර්ය බලකාය අදාළ පුද්ගලයින් දෙදෙනා ඊයේ රාත්‍රී අත්අඩංගුවට ගැනීමට ගොස් ඇත. ඒ වන විට ත්‍රීරෝද රථයක සිටි එම පුද්ගලයින් දෙදෙනා අත්අඩංගුවට ගැනීමට වැටලීමක් කළ අවස්ථාවේදී සැකකරුවන් සිටි ත්‍රීරෝද රිය පෙරළී ඇති බවත් එහිදී සැකකරුවන් පොලිස් විශේෂ කාර්ය බලකා නිලධාරීන්ට වෙඩි තබා ඇති බවත් විශේෂ කාර්ය බලකාය පෙරළා සිදුකළ වෙඩි තැබීමකින් සැකකරුවන් මියගොස් ඇති බවත් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසීය. විශේෂ කාර්ය බලකා නිලධාරීන් දෙදෙනෙකු ද ගැටුමේදී තුවාල ලබා ඇතැයි හෙතෙම කීවේය. රාත්‍රී 12.00ට පමණ මෙය සිදුව ඇතැයිද ඔහු සඳහන් කළේය. මෙම සැකකරුවන් දෙදෙනාගෙන් එක් අයෙකු දික්වැල්ල ප්‍රදේශයෙත්, අනෙක් පුද්ගලයා මිනුවන්ගොඩ ප්‍ර දේශයේත් පදිංචිකරුවන් බවත් ඔවුන්ගෙන් එක් අයෙකු ඝාතන රැසකට සම්බන්ධ පුද්ගලයෙකු බවද අජිත් රෝහණ මහතා පැවසීය. ඝාතන රැසකට සම්බන්ධ පුද්ගලයා මිනුවන්ගොඩ ජීවන් නමින් හැඳින්වෙන පතාල කල්ලි සාමාජිකයෙකු බවද පොලීසිය සඳහන් කළේය.", "URL": "https://sinhala.adaderana.lk/news.php?nid=40820", "Category": null, "Parent URL": null}