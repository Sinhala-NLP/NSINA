{"Source": "Adaderana", "Timestamp": "February 27, 2014 10:18 am", "Headline": " චැනල් ෆෝ වීඩියෝවේ ඉන්නේ මුදල් ගෙවන ලද එල්.ටී.ටී.ඊයයි - කොන්සර්වේටිව් සභිකයෙක් කියයි", "News Content": "ශ්‍රී ලංකාවට අදාළව ජාත්‍යන්තර ස්වාධීන පරීක්ෂණයක් සිදුකළ යුතු බවට එක්සත් ජාතීන් හමුවට ගෙන ඒමට නියමිත යෝජනාවට පක්ෂව දුන් පොරොන්දු අනුව කටයුතු කළ නොහැකි බව බව එරට කොන්සර්වේටිව් සභික පියර් ලෝඩ් නෙසබි පවසයි. ශ්‍රී ලංකාවේ සිදුවූ බව කියන යුද අපරාධ චෝදනා සම්බන්ධයෙන් ජාත්‍යන්තර පරීක්ෂණයක් සිදුකිරීමට සහයෝගය දෙමින් ඒ පිළිබඳ බ්‍රිතාන්‍ය අග්‍රාමාත්‍ය ඩේවිඩ් කැමරන් විසින් පොරොන්දුවූ කාල රාමුවට අනුව කටයුතු නොකරන බව නෙසබි අවධාරණය කරයි. එක්සත් ජාතීන්ගේ මානව හිමිකම් කවුන්සිලයේ බලපෑම් අනුව එක්සත් රාජධාණියේ ආණ්ඩුව ක්‍රියා කරමින් සිටින්නේ මන්දැයි හෙතෙම පාර්ලිමේන්තුවේදී ප්‍රශ්න කර තිබේ. පාලක කොන්සර්වේටිව් පක්ෂය නියෝජනය කරන බ්‍රිතාන්‍ය අග්‍රාමාත්‍ය ඩේවිඩ් කැමරන් ඉකුත් නොවැම්බරයේදී කියා සිටියේ මාර්තුවේ පැවැත්වෙන ජගත් මානව හිමිකම් සමුළුවට පෙරාතුව මාර්තු මාසය වනතුරු අදාළ චෝදනා සම්බන්ධයෙන් ස්වාධීන පරීක්ෂණයක් සිදුකිරීමට ශ්‍රී ලංකාවට ඉඩදිය යුතු බවයි. බ්‍රිතාන්‍ය චැනල් ෆෝ නාලිකාව විසින් ශ්‍රී ලංකාවේ යුද අපරාධ සිදුවූ බවට කරුණු දක්වමින් ප්‍රසිද්ධියට පත්කරන ලද වාර්තාමය වීඩියෝවේ නිරූපිත පීඩාවටපත් ද්‍රවිඩ ජනයා සම්පූර්ණයෙන්ම මුදල් ගෙවන ලද එල්.ටී.ටී.ඊ සංවිධානයේ උදවිය බව නෙසබි තරයේ කියා සිටියි. එහෙත් එරට විදෙස් අමාත්‍යවරිය වන බරෝන්ස් වර්සි පවසා ඇත්තේ 1983 සිට 2009 දක්වා ශ්‍රී ලංකාවේ මානව හිමිකම් උල්ලංඝණයවීමේ සිදුවීම් කෙරෙහි සිහිකල්පනාවෙන් පසුවන බවයි. එක්සත් ජාතීන්ගේ මානව හිමිකම් සමුළුවට ශ්‍රී ලංකාව සම්බන්ධයෙන් ඉදිරිපත් කිරීමට නියමිත යෝජනාවට අදාළව එරට ආණ්ඩුව තුළ පවතින සංවාදය අනුමත කරන ඇය බ්‍රිතාන්‍ය රජය පෙරකී පරිදි ඒ වෙනුවෙන් පෙනී සිටිය යුතු බව පෙන්වාදී තිබේ. එසේම එරට විපක්ෂය වන ලේබර් පක්ෂයේ මාධ්‍ය ප්‍රකාශක ලෝඩ් බැච් තහවුරු කර ඇත්තේ අග්‍රාමාත්‍යවරයා විසින් පෙර දැනුම්දෙන ලද කාලවකවානුව අනුව කටයුතු කිරීමේ හා ශ්‍රී ලංකාවට අදාළව ගෙන ඒමට නියමිත යෝජනාවට සහයදීමේ බ්‍රිතාන්‍ය රජයේ ප්‍රතිපත්තිය අනුමත කරන බවයි. ඒ අනුව බ්‍රිතාන්‍ය විපක්ෂය තීරණය කර ඇත්තේ ශ්‍රී ලංකාවේ යුද අපරාධ සිදුවූ බවට එල්ලවන චෝදනා සම්බන්ධයෙන් ස්වාධීන ජාත්‍යන්තර පරීක්ෂණයක් සිදුකිරීමට එරට ආණ්ඩුව විසින් ගනු ලබන ක්‍රියා මාර්ගයකට සහයදීමටයි.", "URL": "https://sinhala.adaderana.lk/news.php?nid=41410", "Category": null, "Parent URL": null}