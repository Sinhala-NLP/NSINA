{"Source": "Adaderana", "Timestamp": "November 4, 2016 09:21 am", "Headline": "අමරදේවයන්ගේ දේහය කොළඹ නිදහස් චතුරශ්‍රයට", "News Content": "අභාවප්‍රාප්ත ආචාර්ය පණ්ඩිත් අමරදේවයන්ගේ දේහය අද පෙරවරු 10.00 සිට මහජන ගෞරවය සඳහා කොළඹ නිදහස් චතුරශ්‍රයේ තැන්පත් කෙරෙයි.දේහය අද පෙරවරු 09.00 ට පමණ කොළඹ පුද්ගලික මල් ශාලාවක සිට රිය පෙරහැරකින් නිදහස් චතුරශ්‍රය වෙත රැගෙන යාමට නියමිතය.හෙට පස්වරු 03.30 දක්වා දේහයට අවසන් ගෞරව දැක්වීමට මහජනතාවට අවස්ථාව ලබා දෙන බව අමාත්‍ය වජිර අබේවර්ධන මහතා සඳහන් කළේය.පණ්ඩිත් අමරදේවයන්ගේ අභාවය හේතුවෙන් රජය ඊයේ සිට සතියක ශෝක කාලයක් ප්‍රකාශයට පත් කර ඇත.අමරදේවයන්ට ගෞරව දැක්වීම සඳහා ජාතික ධජය අඩකුඹු කරන ලෙස ද සෑම නිවසකම සුදු කොඩියක් ප්‍රදර්ශනය කරන ලෙසද ස්වදේශ කටයුතු අමාත්‍ය වජිර අබේවර්ධන මහතා ඉල්ලීමක් කළේය.හෙළයේ මහා ගාන්ධර්වයාණන් වූ ආචාර්ය පණ්ඩිත් ඩබ්ලිව්.ඩී අමරදේවයන්ගේ දේහය පිළිබඳ අවසන් කටයුතු පූර්ණ රාජ්‍ය ගෞරව සහිතව සෙනසුරාදා පස්වරු 06.00 සිදු කිරීමට නියමිතය.මේ අතර ඩබ්ලිව්.ඩී. අමරදේව මහතා ශල්‍යකර්මයකට භාජන කිරීම වෙනුවෙන් ශ්‍රී ජයවර්ධපුර මහ රෝහලට ගෙවිය යුතු රුපියල් 469,000ක මුදල රජය විසින් ගෙවන බව අමාත්‍ය රාජිත සේනාරත්න මහතා ප්‍රකාශ කළේය.මේ අතර පණ්ඩිත් අමරදේවයන්ගේ අභාවය පිළිබඳව ශෝක පණිවුඩයක් නිකුත් කරමින් ජනාධිපති මෛත්‍රිපාල සිරිසේන මහතා පෙන්වා දෙන්නේ පණ්ඩිත් අමරදේවයන් 20 වන සියවසේ මෙරට බිහි වූ අසිරිමත් ගාන්ධර්වයෙකු මෙන්ම අසාමාන්‍ය සංස්කෘතික කළා ප්‍රාඥයෙකු වූ බවයි.ශ්‍රී ලාංකික ජාතික අනන්‍යතාව සහ එහි ස්වදේශිය ලකුණු සොයා ගිය විශිෂ්ටයින්ගේ හා විදග්ධයන්ගේ පරපුරට ආචාර්ය පණ්ඩිත් ඩබ්ලිව් .ඩී අමරදේවයන් අයත් වන බව ජනාධිපතිවරයා පවසයි.ජනාධිපතිවරයා පෙන්වාදෙන්නේ පණ්ඩිත් අමරදේවයන් සිය මෙහෙවර නිමවා දැයෙන් සමුගෙන ගියද ඔහුගේ විශ්මිත සංගීත කලා සංස්කෘතික පෙළහරේ දීප්තියෙන් අපගේ දේශය සංස්කෘතික ආධ්‍යාත්මය සදා පිඹිදෙනු ඇති බවයි.එතුමාගේ අභාවය පිළිබඳව ශ්‍රී ලංකා රජයේ මෙන්ම මුළු මහත් ජාතියේම සංවේගය පළ කරන බව ජනාධිපති මෛත්‍රිපාල සිරිසේන මහතා නිකුත් කළ ශෝක පණිවුඩයේ දැක්වෙයි.මේ අතර අග්‍රාමාත්‍ය රනිල් වික්‍රමසිංහ මහතා ද ශෝක පණිවුඩයක් නිකුත් කරමින් පවසන්නේ හෙලයේ මහා ගාන්ධර්වයාණන් ආචාර්ය පණ්ඩිත් ඩබ්ලිව්.ඩී අමරදේවයන්ගේ නික්මයාමෙන් හිස්වන ඉඩ කිසිසේත් පුරවාලිය නොහැකි බවයි.ආචාර්ය අමරදේවයන්ගේ ගැඹුරු සුගායනීය හඬ සදාතනිකව අප හදවත් ආමන්ත්‍රණය කරනු ඇති බව අග්‍රාමාත්‍යවරයා පවසයි.පණ්ඩිත් අමරදේවයන් සංගීතඥයෙකු, ගායකයෙකු, වාදකයෙකු ලෙස මෙන්ම හෙල බස ඇතුලු පෙර අපර දෙදිත භාෂාවන් ගණනක හසල දැනුමක් ඇති මහා සාහිත්‍යවේදියෙක් බව ද අග්‍රාමාත්‍යවරයා සිය නිවේදනයෙන් පෙන්වාදෙයි.මහා ගාන්ධර්වයාණන් හට සමස්ත ජනතාව වෙනුවෙන් ජාතියේ ප්‍රණාමය පුද කරන බවය අග්‍රාමාත්‍ය රනිල් වික්‍රමසිංහ මහතා පවසයි.මේ අතර කථානායක කරු ජයසූරිය මහතා සිය ශෝක පණිවුඩයෙන් පෙන්වා දෙන්නේ පණ්ඩිත් අමරදේවයන්ගේ මදුර ස්වරය හඩ පෞරුෂය තවත් එක් පුද්ගලයෙකුගේ ස්වරය නොව එය අපේ ශ්‍රී ලාංකේය ස්වරය බවයි.උත්තර භාරතීය රාගධාරි සංගීතය අතැඹුලක්සේ පසක් කළ ඔහු පෙරදිග වාද්‍ය භාණ්ඩ, තාල රටා, සිංහල ජන සංගීත හා සිය රන් ස්වරයෙන් පෝෂණය කොට හෙල සංගීත ක්ෂේත්‍රයට අනන්‍යතාවක් නිර්මාණය කර දීමට පණ්ඩිත් අමරදේවයන් සමත් වූ බව කථානායකවරයා පෙන්වා දෙයි.", "URL": "https://sinhala.adaderana.lk/news.php?nid=65692", "Category": null, "Parent URL": null}