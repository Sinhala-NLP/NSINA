{"Source": "Adaderana", "Timestamp": "February 28, 2012 08:33 am", "Headline": "කාසියේ වාසිය ඉන්දියාවට - පන්දුවට පහරදීම ශ්‍රී ලංකාවට", "News Content": "සී.බී කුසලාන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ ඉන්දියාව අතර අද(28) හෝබාට්හිදි පැවැත්වෙන තරගයේ කාසියේ වාසිය දිනාගැනීමට ඉන්දියාව සමත්ව තිබේ. ඒ අනුව පළමුව පන්දුවට පහරදීමේ අවස්ථාව ශ්‍රී ලංකාව කණ්ඩායමට ලබාදීමට ඉන්දියාව තීරණය කර ඇත. අවසන් තරගාවලියට සුදුසුකම් ලැබීම සඳහා ඉන්දියාවට යම් හෝ බලාපොරොත්තුවක් තබා ගැනීමට ඇති අවසාන අවස්ථාව මෙය වේ. මේ වන විට ලකුණු සටහනේ ඉදිරියෙන් සිටින ඕස්ට්‍රේලියානු කණ්ඩායම අවසන් තරගාවලිය සඳහා සුදුසුකම් ලබා සිටියි. ලකුණු සටහනේ දෙවන ස්ථානයේ සිටින ශ්‍රී ලංකා කණ්ඩායම ප්‍රසාද ලකුණු 15 ක් ලබා සිටින අතර ඉන්දියාවට හිමිව ඇත්තේ ප්‍රසාද ලකුණු 10ක් පමණි. අවසන් තරගාවලිය සඳහා සුදුසුකම් ලැබීමට නම් අද තරගය ඉන්දීය කණ්ඩායම ප්‍රසාද ලකුණත් සමඟ ජයගත යුතුය. එහිදී ශ්‍රී ලංකා කණ්ඩායම ලබන දෙවන දින ඕස්ට්‍රේලියානු කණ්ඩායම සමඟ පැවැත්වෙන තරගය ද පරාජය වුවහොත් දළ ලකුණු ලබාගැනීමේ වේගය අනුව අවසන් තරගාවලිය සඳහා සුදුසුකම් ලබන කණ්ඩායම තෝරා ගනු ඇත.", "URL": "https://sinhala.adaderana.lk/news.php?nid=22445", "Category": null, "Parent URL": null}