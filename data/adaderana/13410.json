{"Source": "Adaderana", "Timestamp": "January 11, 2011 09:23 am", "Headline": "පුෂ්පවල්ලිගේ මරණය ගැන වැඩිදුර විමර්ශනයට වෛද්‍ය වාර්තාවක් කැඳවයි", "News Content": "සෞදි අරාබියේදී අභිරහස් ලෙස මරණයට පත්වූ ශ්‍රී ලාංකික ගෘහ සේවිකාවගේ මරණය සම්බන්ධව පූර්ණ විමර්ශන කටයුතු සඳහා අධිකරණ වෛද්‍ය වාර්තාවක් බලාපොරොත්තු වන බව වාර්තා වේ. 2010 නොවැම්බර් මස 05 වන දින මරණයට පත්වූ 36 හැවිරිදි පුෂ්පවල්ලි සෙල්වදොරෙයි නැමති ශ්‍රී ලාංකික කාන්තාවගේ මරණය සම්බන්ධව සැකපිට ඇයගේ අනුග්‍රාහිකාව ලෙස කටයුතු කළ සෞදි ජාතික කාන්තාව අත්අඩංගුවට ගෙන ඇති අතර ඇය මේ වනවිට රිමාන්ඩ් භාරයේ පසුවන බව ද සඳහන්ය. පුෂ්පවල්ලිගේ මරණය සැකකටයුතු බව ඇයගේ ඥාතිනී විසින් සඳහන් කර ඇති බව ද විදෙස් මාධ්‍ය වාර්තා කරයි. 2009 නොවැම්බර් මස 05 වන දින ගිවිසුමට අනුව පුෂ්පල්ලිගේ දෑඅවුරුදු සේවා කාලය අවසන් වුවද ඇය මරණයට පත්වන තුරුම ශ්‍රී ලංකාවට පැමිණීමට අවසර ලැබී නොමැති බව බීරූත්හි ගෘහ සේවිකාවක ලෙස සේවය කරන පුෂ්පවල්ලිගේ සොහොයුරිය වන සරෝජා විසින් අරාබි මාධ්‍යයක් වෙත ප්‍රකාශ කර තිබේ. අදාළ සිද්ධිය පිළිබදව විමර්ශන කටයුතු සිදුවන බවත්, මරණයට පත් කාන්තාවගේ මෘත දේහය හොෆ‍ෆ්හි රජයේ රෝහලෙහි මෘත ශරීරාගාරයෙහි තැන්පත් කර ඇති බවත් ශ්‍රී ලංකා තානාපති කාර්යාලයෙහි ජ්‍යොෂ්ඨ ප්‍රකාශකයෙකු සඳහන් කළේය. එමෙන්ම වැඩිදුර විමර්ශන කටයුතු සඳහා බලධාරීන් විසින් රියාද්හි අධිකරණ වෛද්‍ය රසායනාගාරයක සිට වාර්තාවක් පැමිණීම බලාපොරොත්තු වන බව ද හෙතෙම කියා සිටියේය. පුෂ්පවල්ලිගේ මරණයට හේතුව පිළිබඳව අදාළ වාර්තාව පැමිණි විගසම එහි අවසන් වාර්තාව ශ්‍රී ලංකා තානාපති කාර්යාලයට ලබාදෙනු ඇති බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=13410", "Category": null, "Parent URL": null}