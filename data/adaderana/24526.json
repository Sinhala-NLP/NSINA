{"Source": "Adaderana", "Timestamp": "May 25, 2012 09:42 pm", "Headline": "පැෆ්රල් නිලධාරීන් මැ.කො හමුවෙයි", "News Content": "පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ඇතුළු එම සංවිධානයේ නිලධාරීන් පිරිසක් අද(25) මැතිවරණ කොමසාරිස්වරයා හමුවී තිබේ. ‍ ජූනි මස 01 වන දින ආරම්භවීමට නියමිත 2012 වර්ෂයට අදාළ ඡන්ද නාම ලේඛන ප්‍රතිශෝධන කටයුතු පිළිබඳව සාකච්ඡා කිරීම සඳහා මෙසේ මැතිවරණ කොමසාරිස්වරයා හමුවූ බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. ‍ ලබන සිකුරාදා(01) දින වතු ආශ්‍රිතව පවතින ගැටලු පිළිබඳව සාකච්ඡා කිරීම සඳහා නුවර, නුවරඑළිය හා බදුල්ල යන දිස්ත්‍රික්කවල සහකාර මැතිවරණ කොමසාරිස්වරුන්ගේ ප්‍රධානත්වයෙන් හමුවක් පැවැත්වෙන බව රෝහණ හෙට්ටිආරච්චි මහතා ප්‍රකාශ කළේය. ‍ එම හමුව සඳහා මැතිවරණ කොමසාරිස්වරයා ද සහභාගි වන බව හෙට්ටිආරච්චි මහතා කියා සිටියේය. ‍ එහිදී ප්‍රතිශෝධනයට අදාළව පවතින ගැටලු සම්බන්ධව සාකච්ඡා කර එම අවස්ථාවේදීම විසඳුම් ලබාදීමට කටයුතු කරන බව ද ඒ මහතා පෙන්වාදුන්නේය. ‍ එම කරුණු පිළිබඳව ද අද මැතිවරණ කොමසාරිස්වරයා සමග පැවති හමුවේ දී සාකච්ඡාවට බඳුන් වූ බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24526", "Category": null, "Parent URL": null}