{"Source": "Adaderana", "Timestamp": "June 1, 2012 12:17 pm", "Headline": "පිටුවහල් කළ සරණාගතයින් 36 දෙනෙකු මව්බිමට පැමිණෙයි", "News Content": "බ්‍රිතාන්‍යයෙන් පිටුවහල් කරන ලස ශ්‍රී ලාංකික සරණාගතයින් 36 දෙනෙකු දිවයිනට පැමිණ තිබේ. අද(01) පෙරවරුවේ එම පිරිස කටුනායක ජාත්‍යන්තර ගුවන්තොටුපළ වෙත පැමිණි බව ගුවන්තොටුපල කාර්යය භාර නිලධාරීවරයා ප්‍රකාශ කළේය. එමෙන්ම මෙසේ පිටුවහල් කිරීමට නියමිතව සිටි ශ්‍රී ලාංකිකයින් පිරිස අතරින් ශ්‍රී ලාංකිකයන් 40 දෙනෙකු එසේ පිටුවහල් කිරීමට ගත් තීරණය එරට මහාධිකරණයක් විසින් අත්හිටුවා තිබිණි. මෙරට පවතින මානව හිමිකම් පිළිබඳ වාර්තා සහ සරණාගතයින්ට සිදුවිය හැකි දුෂ්කරතා සැලකිල්ලට ගනිමින් එම අධිකරණය අදාළ තීන්දුව ලබාදී ඇති බව විදෙස් වාර්තා සඳහන් කරනු ලැබීය. අදාළ සරණාගතයින් පිරිසෙන් බහුතරය දෙමළ ජාතිකයන් වන අතර මීට පෙර අවස්ථා කිහිපයක දී ද බ්‍රිතාන්‍යය විසින් සරණාගතයින් පිරිසක් ශ්‍රී ලංකාවට පිටුවහල් කර තිබුණි.", "URL": "https://sinhala.adaderana.lk/news.php?nid=24677", "Category": null, "Parent URL": null}