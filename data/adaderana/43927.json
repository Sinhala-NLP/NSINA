{"Source": "Adaderana", "Timestamp": "June 12, 2014 06:30 pm", "Headline": " පස් කඳු කඩා වැටීමෙන් ගමනාගමනයට බාධා-උඩරට මාර්ගයේ රාත්‍රී දුම්රිය අත්හිටුවෙයි", "News Content": "ගිනිගත්හේන,දියලගොඩ ප්‍රදේශයේ පස් කන්දක් කඩා වැටීම හේතුවෙන් හැටන්-කොළඹ ප්‍රධාන මාර්ගය එම ප්‍රදේශයෙන් අවහිර වී තිබේ. ඒ අනුව විකල්ප මාර්ග භාවිතා කරන ලෙස පොලීසිය රථ වාහන රියදුරන්ගෙන් ඉල්ලා සිටියි. මේ අතර උඩරට ප්‍රධාන දුම්රිය මාර්ගයේ වටවල ප්‍රදේශයේ පස් කඳු කඩා වැටීම හේතුවෙන් දුම්රිය ගමනාගමනයට බාධා එල්ලවී තිබේ. ඒ අනුව බදුල්ලෙන් සවස 6.00 ට කොළඹ බලා පිටත්වීමට නියමිතව තිබූ දුම්රිය මෙන්ම කොළඹින් රාත්‍රී 8.00 ට බදුල්ල බලා ධාවනයවීමට නියමිතව තිබූ දුම්රිය හා රාත්‍රී තැපැල් දුම්රිය ධාවනය නොකිරීමට සිදුව ඇති බව දුම්රිය පාලක මැදිරිය සඳහන් කරයි.", "URL": "https://sinhala.adaderana.lk/news.php?nid=43927", "Category": null, "Parent URL": null}