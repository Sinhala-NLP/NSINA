{"Source": "Adaderana", "Timestamp": "March 6, 2013 11:12 pm", "Headline": "පළවන වාර්තා පදනමකින් තොරයි", "News Content": "ඉන්දියාවේ කුඩන්කුලම් න්‍යෂ්ටික බලාගාරයේ විකිරණ කාන්දුවක් පවතින බවට පළවන වාර්තා කිසිදු පදනමකින් තොර බව ඉන්දියාව පවසයි. කුඩන්කුලම් න්‍යෂ්ටික බලාගාරයේ විකිරණ කාන්දුවක් පවතින බවට ප්‍රචාරය වීමත් සමග අනිසි තැතිගැන්මක් ඇතිවූ අතර එය මුලුමනින්ම ප්‍රතික්ෂේප කරන බව ඉන්දීය මහකොමසාරිස් කාර්යාලය සඳහන් කරයි. පසුගිය පෙබරවාරි මස 27 වනදා සිට මෙම බලාගාරයේ යුරේනියම් පිරවීමේ දී විකිරණ කාන්දුවක් සිදුවී ඇති බවට ඇතැම් මාධ්‍ය විවිධ වාර්තා පළ කොට තිබූ එතර එකී වාර්තා සම්පූර්ණයෙන්ම අසත්‍ය බව ශ්‍රී ලංකා පරමාණුක ශක්ති අධිකාරිය ද මීට ඉහත දී පවසා තිබිණි. මේ අතර කුඩන්කුලම් න්‍යෂ්ටික බලාගාරය මේ දක්වාත් ක්‍රියාකාරී බලාගාරයක් නොවන බව පරමාණුක ශක්ති අධිකාරියේ සභාපති ආචාර්ය රංජිත් විජේවර්ධන මහතා පවසා තිබිණි. කිසියම් ආකාරය මෙම බලාගාරයේ අනතුරක් සිදු වුවහොත් එහි භයානක ප්‍රතිඵල මෙරටට අත් නොවන බව ද ආචාර්ය විජේවර්ධන මහතා එහිදී පැවසීය. කුඩන්කුලම් බලාගාරය ජාත්‍යන්තර සම්මුතීන්ට අනුව සකස් කර ඇති අතර එහි නියාමන කටයුතු ජාත්‍යන්තර පරමාණුක ශක්ති ඒජන්සිය හරහා ක්‍රියාත්මක වේ.", "URL": "https://sinhala.adaderana.lk/news.php?nid=32172", "Category": null, "Parent URL": null}