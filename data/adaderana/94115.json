{"Source": "Adaderana", "Timestamp": "August 9, 2018 12:46 pm", "Headline": "අපරාධ වළක්වන්න තවත් පනතක් සම්මතයි", "News Content": "සාපරාධී කාරණාවලදී අනොන්‍ය සහයෝගීතාව දැක්වීමේ පනත් කෙටුම්පත පාර්ලිමේන්තුවේදී සංශෝධන සහිතව වැඩි ඡන්දයෙන් සම්මත වී තිබේ. ඊට පක්ෂව ඡන්ද 95ක් ලැබී ඇති අතර විපක්ෂව ඡන්ද 31ක් ලැබුණු බවයි අද දෙරණ පාර්ලිමේන්තු වාර්තාකරු සඳහන් කළේය. සාපරාධී කාරණාවලදී අනෝන්‍ය සහයෝගීතාව දැක්වීමේ පනත් කෙටුම්පත පසුගිය 07 වනදා පාර්ලිමේන්තුවට ඉදිරිපත් කෙරුණු අතර ඊට අදාළ විවාදයෙන් පසු අද (09) දිනයේ මෙලෙස ඡන්ද විමසීම පවත්වා තිබේ. කෙසේවෙතත් පාර්ලිමේන්තු පිවිසුම් මාර්ගය අවසන් කරමින් සමෘද්ධි නිළධාරීන් ක්‍රියාත්මක කළ විරෝධතාව හේතුවෙන් මන්ත්රී වරුන්ට පාර්ලිමේන්තු සංකීර්ණය වෙත පැමිණීමට බාධා එල්ල වී ඇති බැවින් අද දිනයේ ඡන්ද විමසීම නොපවත්වන ලෙස ඒකාබද්ධ විපක්ෂ මන්ත්‍රීවරුවරුන් ඉල්ලීමක් කළ ද කථානායකවරයා එය ප්‍රතික්ෂේප කළ බව අද දෙරණ වාර්තාකරු පැවසීය. ඒ අනුව පැවති ඡන්ද විමසීමේදී හිටපු ජනාධිපති මහින්ද රාජපක්ෂ මහතා ඇතුළු ඒකාබද්ධ විපක්ෂය නියෝජනය කළ මන්ත්‍රීවරුන් පනත් කෙටුම්පතට විරුද්ධව ඡන්දය ප්‍රකාශ කර තිබේ. මෙම පනත මඟින් දේශ සීමා ඉක්මවා සිදු කෙරෙන අපරාධ මැඬ පැවැත්වීම හා අපරාධ වැළැක්වීම ශක්තිමත් කිරීම, අපරාධ විමර්ශනය කිරීම සහ අපරාධවලින් ඉපැයූ මුදල් රාජසන්තක කිරීම ආදි කටයුතු සඳහා විධිවිධාන සැලසීම 2002 අංක 25 දරන සාපරාධී කාරණාවලදී අන්‍යෝන්‍ය සහයෝගිතාව දැක්වීමේ පනත මඟින් සිදු කෙරේ.", "URL": "https://sinhala.adaderana.lk/news.php?nid=94115", "Category": null, "Parent URL": null}