{"Source": "Adaderana", "Timestamp": "March 10, 2017 10:49 pm", "Headline": "මල්වානේ ඉඩම ගැන බැසිල්ට-තිරුකුමාර්ට අධි චෝදනා", "News Content": "හිටපු අමාත්‍ය බැසිල් රාජපක්ෂ මහතාට සහ තිරුකුමාර් නඩේසන් මහතාට එරෙහිව නීතිපතිවරයා විසින් ගම්පහ මහාධිකරණයේදී අද (10) අධිචෝදනා ගොනුකරනු තිබේ. ඒ මතභේදයට තුඩු දුන් මල්වාන ගඟබඩ පාරේ පිහිටි අක්කර 16 ක ඉඩම සහ නිවස සම්බන්ධයෙන් වන නඩු විභාගයට අදාළවය. මල්වාන - ගඟබඩ පාරේ ඉඩමක් මිලදී ගෙන එහි නිවසක් ඉදිකර රජයේ මුදල් අවභාවිතා කළ බවට හිටපු අමාත්‍ය බැසිල් රාජපක්ෂට එරෙහිව චෝදනා එල්ල වී තිබුණි. මූල්‍ය විශුද්ධිකරණ පනත යටතේ පොලිස් මූල්‍ය අපරාධ කොට්ඨාශය විසින් මෙම නඩුව ගොනුකරනු ලැබීය.පූගොඩ මහේස්ත්‍රාත් අධිකරණයේදී මේ සම්බන්ධයෙන් මීට පෙර පැවති නඩු විභාගයේදී අදාළ ඉඩම ප්‍රසිද්ධ වෙන්දේසියේ විකුණන ලෙස නියෝගයක් සිදුකර තිබේ. ඒ සඳහා අධිකරණය ලබා ගත් ඉඩම් තක්සේරු වාර්තාවක පිටපතක් මූල්‍ය අපරාධ කොට්ඨාශය විසින් ද ලබා ගත්තේය.", "URL": "https://sinhala.adaderana.lk/news.php?nid=70702", "Category": null, "Parent URL": null}