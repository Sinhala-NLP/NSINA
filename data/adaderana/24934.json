{"Source": "Adaderana", "Timestamp": "June 11, 2012 01:17 pm", "Headline": "විශ්ව විද්‍යාල සේවකයින්ගේ ගැටලු විසඳනතුරු දිගටම සටන් කරනවා", "News Content": "විශ්ව විද්‍යාල අනධ්‍යයන සේවකයින් තවදුරටත් වෘත්තීය ක්‍රියාමාර්ගයේ නිරතව සිටීම හේතුවෙන් විශ්ව විද්‍යාල රැසක කටයුතු අඩාළ වී තිබේ. මේ අතර විශ්ව විද්‍යාල අනධ්‍යයන සේවකයින්ගේ ගැටලු සඳහා විසඳුම් ලබා දීමට රජය ඉදිරිපත් විය යුතු බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. රජය යම් පොරොන්දුවක් දී ඇත්නම් නම් එම පොරොන්දුව ඉටුකිරීමට කටයුතු කළ යුතු බවත්, එය රජයේ යුතුකම බවත් විශ්ව විද්‍යාල ආචාර්යවරුන්ගේ සමිති සම්මේලනයේ ප්‍රකාශක ආචාර්ය මහීම් මෙන්ඩිස් මහතා පවසයි. රජයට හා අධ්‍යාපන දෙපාර්තුමේන්තුවට විශ්ව විද්‍යාල පද්ධතිය අස්ථාවර කිරීම සදහා අසත්‍ය ප්‍රකාශ කිරීම හා බොරු පොරොන්දු ලබාදීම වහාම නතර කළයුතු බව ද ඔහු ප්‍රකාශ කරයි. එමෙන්ම විශ්ව විද්‍යාල ආචාර්යවරුන්ට දක්වන්නා වූ අඩු සැලකිල්ල, විනිවිදභාවයක් නොමැති ප්‍රතිපත්ති හා උසස් අධ්‍යාපනය හෑල්ලුවට ලක් කිරීම යන කරුණුවලට එරෙහිව සටන් කිරීමට විශ්ව විද්‍යාල ආචාර්යවරුන්ගේ සමිති සම්මේලනය සූදානම් බව මේ සම්බන්ධයෙන් අද දෙරණට අදහස් දක්වමින් එහි ප්‍රකාශක ආචාර්ය මහීම් මෙන්ඩිස් මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=24934", "Category": null, "Parent URL": null}