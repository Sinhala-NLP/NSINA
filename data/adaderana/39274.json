{"Source": "Adaderana", "Timestamp": "December 2, 2013 04:19 pm", "Headline": "තංගල්ල ප්‍රා.සභාපති ඇතුළු පිරිසට ඇපකරුවන් ඉදිරිපත් කිරීමට කල් ලබාදෙයි  ", "News Content": "තංගල්ල හෝටලයකදී බ්‍රිතාන්‍ය ජාතිකයෙකු ඝාතනය කර ඔහුගේ පෙම්වතිය දූෂණය කිරීමේ චෝදනා වලට ඇප මත නිදහස්ව සිටින තංගල්ල ප්‍රාදේශිය සභාවේ සභාපති සම්පත් විදානපතිරණ ඇතුළු විත්තිකරුවන් හය දෙනෙකුට සුදුසු ඇපකරුවන් ඉදිරිපත් කරන ලෙසට මහාධිකරණය තවදුරටත් කල් ලබා දී තිබේ. අදාළ විත්තිකරුවන් අද(02) කොළඹ මහාධිකරණ විනිසුරු කුමුදුනි වික්‍රමසිංහ මහත්මිය වෙත ඉදිරිපත් විය. එහිදි විත්තිකරුවන්ගේ ඇපකරුවන් අධිකරණයට ඉදිරිපත් කෙරුණු අතර එහිදි විනිසුරුවරිය විසින් සිදුකළ ප්‍රශ්න කිරීම් වලදී ඔවුන් විත්තිකරුවන් සම්බන්ධයෙන් ඇපකරුවන් ලෙස ඉදිරිපත් වීම සඳහා සුදුසුකම් ලැබූ පුද්ගලයින් නොවන බව අනාවරණය වුණි. ඒ අනුව අද(02) පස්වරු දෙක දක්වා කාලය තුළ සුදුසු ඇපකරුවන් ඉදිරිපත් කරන ලෙස ද විනිසුරුවරිය විත්තිකරුවන්ට නියම කළ අතර එතෙක් ඔවුන් බන්ධනාගාර නිලධාරීන් භාරයේ තබන ලෙසට නියෝග කළේය. එහෙත් අදාළ කාලය තුළ සුදුසු ඇපකරුවන් අධිකරණයට ඉදිරිපත් කර නොමැති බව වාර්තා වෙයි. ඒ අනුව ලබන නව වන දිනට පෙර සුදුසු ඇපකරුවන් ඉදිරිපත් කරන ලෙසත්, ඔවුන්ගේ විදේශ ගමන් බලපත්‍ර අධිකරණය භාරයේ තබන ලෙසත් මහාධිකරණ විනිසුරුවරිය නියෝග කරන ලදී. විදේශ ගමන් බලපත්‍ර තංගල්ල මහේස්ත්‍රාත් අධිකරණයට ඉදිරිපත් කර ඇති බව විත්තිකරුවන් ප්‍රකාශ කිරීමෙන් අනතුරුව දුරකථනය ඔස්සේ ඒ පිළිබඳ තහවුරු කරගැනීමෙන් අනතුරුව ඔවුන් පෙර ඇප මත මුදාහැරුණි.", "URL": "https://sinhala.adaderana.lk/news.php?nid=39274", "Category": null, "Parent URL": null}