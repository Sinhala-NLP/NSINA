{"Source": "Adaderana", "Timestamp": "June 14, 2011 06:56 am", "Headline": "බස් කතා බස් දිග ඇදෙයි-බස් හිමියන් කඹඅදියි", "News Content": "බස් ගාස්තු ඉහළ නැංවීමට අදාළව පෞද්ගලික බස් හිමියන් හා ප්‍රවාහන බලධාරීන් අතර අද(14)දිනයේ සාකච්ඡාවක් පැවැත්වීමට නියමිතව ඇතත් ඒ පිළිබඳ බස් හිමියන් අතර එකඟතාවක් නොමැති බව වාර්තා වේ. ප්‍රවාහන අමාත්‍යංශ ලේකම්වරයා සමග තමන් අද සාකච්ඡාවකට සහභාගී වන බව සමස්ත ලංකා පෞද්ගලික බස් හිමියන්ගේ සමිති සම්මේලනයේ සභාපති ස්ටැන්ලි ප්‍රනාන්දු මහතා පවසයි. එසේ වුවද තමන් සාකච්ඡාවට සහභාගී වන්නේ එළඹෙන 20 වෙනි දින බවත්,අද දින කිසිදු සාකච්ඡාවකට සහභාගීවීමට අපේක්ෂා නොකරන බවත් පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා අද දෙරණට කියා සිටියේය. ගැමුණු විජේරත්න මහතා අද දින සාකච්ඡාවට සහභාගී නොවීම තුළින් පෙනී යන්නේ බස් ගාස්තු සංශෝධනය සිදුකර ගැනීමේ වැඩපිළිවෙළ කඩාකප්පල් කිරීම ඔහුගේ අරමුණ වී ඇති බව යයි සමස්ත ලංකා පෞද්ගලික බස් හිමියන්ගේ සමිති සම්මේලනයේ සභාපති ස්ටැන්ලි ප්‍රනාන්දු මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=16744", "Category": null, "Parent URL": null}