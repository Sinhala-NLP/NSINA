{"Source": "Adaderana", "Timestamp": "July 30, 2013 05:14 pm", "Headline": "රට හදන්නේ බිරින්දෑවරු, පුත්තු, සහෝදරයෝ මැතිවරණයට දාල ද? ", "News Content": "ආණ්ඩුව මේ වන විටත් මැතිවරණය සඳහා රාජ්‍ය බලය, රාජ්‍ය සම්පත් පාවිච්චි කරමින් සිටින බව ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා පවසයි. එළඹෙන පළාත් සභා ඡන්දය ආණ්ඩුවේ බලය තහවුරු කර ගැනීම සඳහා කඩින් කඩ පවත්වනු ලබන පරණ පුරුදු රටාවේම ඡන්දයක් බව අද පැවති මාධ්‍ය හමුවකදී ඔහු සඳහන් කළේය. විශේෂයෙන්ම උතුරු පළාත් ඡන්දය ඉන්දියාවේ වුවමනාවට අනුව ගෙණෙන ලද ඡන්දයක් බවත්, නොමැතිනම් රටේ ජනතාව ගැන සිතා හෝ ප‍්‍රජාතන්ත‍්‍රවාදය වෙනුවෙන් ගෙණෙන ලද එකක් නොවන බවත් හෙතෙම පැවසීය. එම මාධ්‍ය හමුවේදී විජිත හේරත් මහතා දැක්වූ අදහස් වැඩිදුරටත් පහත පරිදිය. පළාත් සභාවල හිටපු ඇමතිවරු පාවිච්චි කරන ලද වාහන, සම්පත්, කාර්යාල මේ වන විටත් මැතිවරණය වෙනුවෙන් පාවිච්චි කරන බවත්, පොලීසිය සම්පූර්ණයෙන්ම දේශපාලණීකරණයට ලක් වී ඇති බවත් මේ වන විට ස්වාධීන පොලිස් කොමිසමක් නොමැති හෙයින් මෙය ඍජුවම උතුරේ ඡන්දයට බලපාන බවද එම මාධ්‍ය හමුවේදී විජිත හේරත් මහතා පෙන්වා දුන්නේය. ඒ අනුව මේ වන විට මැර ක‍්‍රියා, ප‍්‍රචණ්ඩත්වය ආරම්භ වී ඇති බවත් ඇමතිවරුන්ගේ පුත්තු ගහ මරාගන්නවා. ප‍්‍රචණ්ඩත්වය මැරකම ආරම්භ කරලා තිබෙන බව ඔහු කියා සිටියේය. උතුරු පළාතේ මේ වන විටත් තිබෙන්නේ අර්ධ මිලිටරි පාලනයක්. ඒ තත්ත්වය ප‍්‍රජාතන්ත‍්‍රවාදී සාධාරණ නිදහස් මැතිවරණයක් සඳහා සුදුසු වටපිටාවක් නොවන බවත් එයින්ම පෙන්නුම් කරන්නේ ආණ්ඩුවේ ප‍්‍රජාතන්ත‍්‍රවාදයක් සාධාරණත්වයක් නොමැති බවයි . මේ වන විට ආණ්ඩුව බංකොලොත් තත්වයට පත් වෙලා. ජනතාවගේ ආර්ථික සාමාජීය ප‍්‍රශ්න විසඳන්න අසමත් වෙලා. ජීවන වියදම වැඩි වෙලා. ඒ නිසාම ප‍්‍රබල ජනතා විරෝධයක් ආණ්ඩුවට එල්ල වෙලා. ඒ අසමත්කම වහගන්න ආණ්ඩුව බාල තුරුම්පු පාවිච්චි කරනවා. කුරුණෑගල වුණේ ඒක. දයාසිරි ජයසේකර තමන්ගේ අපේක්‍ෂකයා බවට පත් කළා. දැන් වයඹ මැතිවරණයේ ප‍්‍රධාන මාතෘකාව “දයාසිරිගේ පැනීම“. ආණ්ඩුව කියන්නේ රටේ ප‍්‍රජාතන්ත‍්‍රවාදය වෙනුවෙන් තමයි මේ ඡන්දය පවත්වන්නේ කියලා. නමුත් ආණ්ඩුවේ අපේක්‍ෂක ලැයිස්තුවෙන් ඉතාම විහිළු සහගත තත්ත්වයක් තමයි පෙන්වන්නේ. අගමැතිවරයාගේ පුතාගේ සිට කැබිනට් ඇමතිවරුන්ගේ ජ්‍යෙෂ්ඨ ඇමතිවරුන්ගේ පුතාලා, මස්සිනාලා, බිරින්දෑවරු, සහෝදරයෝ නාම යෝජනා අත්සන් කරලා. රට හදන්න යන්නේ තමන්ගේ බිරින්දෑවරු, පුත්තු, සහෝදරයෝ මැතිවරණයට ඉදිරිපත් කරලද? නුවර දිස්ත‍්‍රික්කයේ අගමැතිගේ පුතා, මහින්දානන්දගේ මල්ලි, ඔහුගේම අක්කගේ මහත්තයා නාමයෝජනා භාර දීලා. නුවරඑළියේ සී.බී. රත්නායකගේ මල්ලි, එස්.බී.ගේ මල්ලිලා දෙන්නා, මාතලේ ජනක බණ්ඩාරගේ පුතා, කුරුණෑගල ජොන්ස්ටන්ගේ පුතා, ජයරත්න හේරත්ගේ පුතා, සාලින්ද දිසානායකගේ බිරිඳ, පුත්තලමේ ජ්‍යෙෂ්ඨ ඇමති මිල්රෝයි ප‍්‍රනාන්දුගේ පුතා එක්සත් ජනතා නිදහස් සන්ධානයෙන් ඉදිරිපත් කරලා තිබෙන්නේ. මහත් ආන්දෝලනයකට ලක්වූ ගුරුවරිය දණ ගැස්සවූ සරත් ගුණරත්නට මහජන විරෝධය හමුවේ නාම යෝජනා ලබා නොදුන්නත් ඔහුට කරන කළගුණ සැලකීමක් විදිහට මස්සිනාට අපේක්‍ෂකකම ලබා දීලා. මේ යන්නේ රට හදන්න නොවේ. තමන්ගේ බඩගෝස්තරය රැකගන්නයි. රටේ ඉහලම තැන සිට පවුල් පාලනය, පවුල් පෝෂණය බිම් මට්ටම දක්වා ව්‍යාප්ත වෙලා. රට මෙහෙයවන පවුල් පාලනය පළාත් සභාවලටත් බෝ වෙලා. අපි ජනතාවට කියනවා මේ පවුල් පාලනය තුළ ඔබට ජීවත් වෙන්න බෑ. පනින රිලවුන් දිහා බලලා ඇමති පුතාලා දිහා බලලා ඡන්දය පාවිච්චි කරන්න එපා. රට ගොඩනගන ප‍්‍රතිපත්ති මත කල්පනා කරලා ඡන්දය දෙන්න. ඇත්ත ප‍්‍රශ්න යට ගහලා බයිස්කෝප් පෙන්වන අයට ඡන්දය දීලා රට අගාධයකට ඇද දැමීමෙන් වළකින් කියලා. රට ගොඩ නගන වැඩපිළිවෙළක් තිබෙන ප‍්‍රතිපත්ති මත දේශපාලනය කරන පක්‍ෂයකට ඔබේ වටිනා ඡන්දය පාවිච්චි කරන්න. ජනතා විමුක්ති පෙරමුණේ අපි මේ වන විටත් ඡන්දයට සූදානමින් සිටිනවා. දිස්ත‍්‍රික් 10 ටම නාම යෝජනා ඉදිරිපත් කරනවා. 31 වන දින මන්නාරම හැර සියලුම දිස්ත‍්‍රික්කවලටත් අගෝස්තු පළමුවනදා මන්නාරමටත් නාම යෝජනා භාර දෙනවා. නාම යෝජනා භාරදීමෙන් අනතුරුව මැතිවරණයේ ප‍්‍රචාරක කටයුතු අගෝස්තු දෙවනදා සිට ආරම්භ කරනවා. මේ වන විටත් ජනතාවට ප‍්‍රශ්න රාශියක් තිබෙනවා. අත්තනෝමතික පවුල් පාලනයට එරෙහිව ජනතාවගේ අයිතීන් දිනාගැනීම සඳහා සැබෑ ජන සටනක් අවශ්‍යයි. එම ජනතා සටන ශක්ති සම්පන්න කරන්න අප කටයුතු කරනවා. මෙවර අපේ මැතිවරණ තේමාව “ජන සටනට - නව ජවයක්\" යන්නයි. උතුර, වයඹ හා මධ්‍යම පළාත්වල ජනතාව එකතු කරගනිමින් මේ ජනතා විරෝධී ආණ්ඩුවට එරෙහිව බලපෑම් කරන්න ගමින් ගමට ගොස් ජනතාව දැනුවත් කරන්න අත් පත‍්‍රිකා බෙදීම් ජනහමු, රැස්වීම් පවත්වන්න අප කටයුතු කරමින් සිටිනවා. මෙම මාධ්‍ය හමුව ඇමතූ පාර්ලිමේන්තු මන්ත්‍රී සුනිල් හඳුන්නෙත්ති මහතාද මෙසේ අදහස් දැක්වීය. ආණ්ඩුව උතුරට ඡන්දයක් ගෙනල්ලා තිබෙන්නේ උතුර සංවර්ධනය කරනවා කියලා පෙන්වන්නයි. නමුත් උතුරේ දැවැන්ත රාජ්‍ය මර්දනයක් මුදා හරින්න ආණ්ඩුව කටයුතු සූදානම් කරලා තිබෙනවා. නිදහසේ නාම යෝජනා සකස් කරන්න බැරි වෙන තත්ත්වයක් තමයි උතුරේ තිබුණේ. අපි පසුගිය 22වනදා නාම යෝජනා සකස් කිරීමට කිලිනොච්චියට ගියා. ඕමන්තෛ මුරපොළෙන් අපිව පරික්‍ෂාවට ලක්කළා. අපි කිලිනොච්චියට යන්න කලින් අපේ පක්‍ෂයේ රාජේන්ද්‍රන් සහෝදරයාගේ ගෙදරට බුද්ධි අංශයෙන් ගියා. අද රැස්වීම කරන්නේ කොහෙද කියලා ප‍්‍රශ්න කළා. එය බරපතළ තත්ත්වයක්. අපි නාමයෝජනා සකස් කළාම, නාම යෝජනා අත්සන් කළාම ජනතා විමුක්ති පෙරමුණේ අපේක්‍ෂකයින්ගෙන් ආණ්ඩුවේ බුද්ධි අංශ අහනවා ඇයි ඡන්දය ඉල්ලන්නේ කියලා. අපිට කියන්න තියෙන්නේ අපි ඡන්දය ඉල්ලන්නේ ආණ්ඩුව ඡන්දයක් පවත්වන නිසා කියලා. ඒ වගේම බුද්ධි අංශ අපේක්‍ෂකයන්ගෙන් අහනවා ඇයි ජේ.වී.පී. එකෙන් ඡන්දය ඉල්ලන්නේ කියලා. අපිට කියන්න තියෙන්නේ අපි ආණ්ඩුවේ ක‍්‍රියාමාර්ගවලට විරුද්ධයි. ඒ වගේම අපි ජේ.වී.පී. එකට කැමතියි. ඒ නිසා අපි ජේ.වී.පී. එකෙන් ඡන්දය ඉල්ලන්නේ කියලා. හැබැයි ආණ්ඩුවේ බුද්ධි අංශ අනෙක් පක්‍ෂවල අයගෙන් ඇයි ඡන්දය ඉල්ලන්නේ කියලා අහන්නේ නෑ. ජනතා විමුක්ති පෙරමුණේ අපේක්‍ෂකයින්ගෙන් වගේම අහල පහල ගෙවල් වලින් ප‍්‍රශ්න කරනවා. මුළු ගමම භීතියට පත්කරනවා. ආණ්ඩුව ඡන්දය දිනන් හදන්නේ එහෙමයි. ආණ්ඩුවට අපිට කියන්නේ ආණ්ඩුව ඡන්දේ කරනකන් අනෙක් පක්‍ෂ නිකන් ඉන්න ඕනෙද කියලා? අපි ආණ්ඩුවට කියනවා කෝටි ගණන් වියදම් කරලා ඡන්දය නොකර ආණ්ඩුව ඡන්ද ප‍්‍රතිඵලය ලියාගෙන ඒක රටට කියන්න කියලා. තමන් කැමති පක්‍ෂයකින් නාම යෝජනා දුන්නම ඔවුන් බිය වද්දන වැඩ පිළිවෙලක් තිබෙනවා නම් එතන කොහොමද සාධාරණ ඡන්දයක් පවතින්නේ. මෙය මැතිවරණ ව්‍යාපාරය ආරම්භයේදීම දෙන වැරදි පණිවිඩයක්. අපි මානව හිමිකම් ක‍්‍රියාකාරීන්ට, ඡන්ද නිරීක්‍ෂකයින්ට කියනවා මැතිවරණයට අවශ්‍ය ප‍්‍රජාතන්ත‍්‍රවාදය නිදහස ගොඩනගන තත්ත්වයට ආණ්ඩුවට බලපෑම් කරන්න කියලා. ඒ වගේම අපේ මතය කියන්න ඉඩක් ලබා ගන්න සටන් කළ යුතුව තිබෙනවා. ආණ්ඩුව මේ වන විටත් උතුරේ ජනතාවට බඩු බෙදන්න වැඩ පිළිවෙළවල් ක‍්‍රියාත්මක කරමින් සිටිනවා. අපිට ඒ පළාත් වල බෙදන්න සම්පත් නෑ. නමුත් අපිට ඒ ජනතාවට කියන්න මතයක් තිබෙනවා. අපේ මතය කියන්න නිදහසක් අපිට තිබෙන්න ඕනෑ. අපේ අපේක්‍ෂකයින්ගේ තොරතුරු මැතිවරණ කොමසාරිස්ට දෙනවා. ඒ වගේම ජනතාවට ප‍්‍රසිද්ධ කරනවා. ඒ නිසා ආණ්ඩුවට වුවමනාවක් නෑ බුද්ධි අංශ දාලා අපේක්‍ෂකයින් බියවද්දන්න. ඒ තුලින් කියවෙන්නේ උතුරේ පවත්වන ඡන්දය නිදහස් සාධාරණ ඡන්දයක් නොවේ කියලයි. මෙය ආණ්ඩුවේ ප‍්‍රජාතන්ත‍්‍ර විරෝධී භාවිතාවයි. මාධ්‍යවේදීන් නැගූ ප‍්‍රශ්නවලට දුන් පිළිතුරු. උතුරු පළාතේ ඡන්දය තියන්නේ මේ රටේ ජනතාවගේ වුවමනාවට නොවෙයි. මහින්ද රාජපක්‍ෂ ජනාධිපතිවරයා උතුරේ ඡන්දය පවත්වනව කියලා පළමුවෙන්ම කිව්වේ ද හින්දු පුවත්පතටයි. එ වගේම ඡන්දය ප‍්‍රකාශයට පත් කළේ පොදුරාජ්‍ය මණ්ඩලයේ රැස්වීම ලංකාවේ පැවැත්වීම පදනම් කරගෙනයි. ඉන්දියාවට එකඟ වුනා පොදුරාජ්‍ය මණ්ඩල නායක සමුළුව ලංකාවේ පවත්වන්න සහාය දෙනවා නම් උතුරු පළාත් සභා ඡන්දය පවත්වන්න. එවිට මහින්ද රාජපක්‍ෂට වසර දෙකකට පොදුරාජ්‍ය මණ්ඩලයේ සභාපති තනතුර හිමිවෙනවා. ඒ වෙනුවෙන් තමයි උතුරේ මැතිවරණය පවත්වන්නේ නැතුව උතුරේ ජනතාවට ඡන්ද අයිතිය ලබා දෙන්න නොවේ. සංවර්ධනය කියලා ආණ්ඩුව මවාපාන්නේ පට්ටපල් බොරුවක්. ගම්පහ රතුපස්වල 5000 ක් පමණ ජනතාවක් පානීය ජල පහසුකම් නැතුව අසරණ වෙලා. සතියක් පමණ වෙනවා තවම උත්තරයක් නෑ. ඒ ප‍්‍රදේශයේ ජනතාව මාරාන්තික උපවාස වල නිරත වෙනවා. මොන සංවර්ධනයක් ගැනද ආණ්ඩුව කතා කරන්නේ. ඒකෙන්ම ආණ්ඩුවේ නිරුවත හෙලි වෙනවා. එසේ නම් මුලතිව් ධර්මපුරම්, කිලිනොච්චි ගැන කවර කතාද? ඒ ප‍්‍රදේශවල ජනතාව තවමත් ඉන්නේ අවතැන් කඳවුරුවල. සුභසාධන මධ්‍යස්ථාන කියලා බෝඞ් ගහපු කඳවුරුවල. ආණ්ඩුව කළේ ඒ 9 පාර හදපු එකයි. ඒ 9 පාර පෙන්වලා ආණ්ඩුව කියනවා මෙන්න උතුරේ සංවර්ධනය කියලා. ඒ වගේම උතුරේ ප‍්‍රජාතන්ත‍්‍රවාදය, සිවිල් පාලනය නෑ. ඒ නිසා තමයි නවනීදන් පිල්ලෙයිලා ලංකාවට අත පොවන්නේ. උතුරේ ජනතාවගේ අයිතීන් ලබාදෙන්නේ නැත්නම් තව තවත් අලූත් වාර්තා එලියට ඒවි. උතුරේ ජනතාවගේ සංවර්ධනය ගැන කතා කළානේ. පුදුකුඩුඉරිප්පු, පුදුමාතලන් දැන් ගියත් ගෙවල්වල බිත්ති තියෙන්නේ පෙනේර වගේ. මන්නාරමේ මුරුංගන්වල තියෙනවා නැවත පදිංචිකරපු ගමක්. වහලවල් වගේම ගෙවල් වටකරලා තියෙන්නේ ටකරන්වලින්. ඒ ගෙවල් දවල් ? දෙකේම මිනිසුන්නට ජීවත් වෙන්න බැහැ. මනුස්‍ය වාසයකට සුදුසු නැහැ. අපි ඒ අයගෙන් ඇහුව්වා ඇයි මෙහෙම ඉන්නේ කියලා. ඒ අය කියන්නේ අපිට වෙන කරන්න දෙයක් නැහැ. මෙතනින් ගියොත් මේ තැනත් අපිට නැතිවෙනවා කියලා කියනවා. ඒ තමයි ඇත්ත ජීවිත. අපි මාධ්‍යවේදීන්ටත් කියන්නේ ඒ ඇත්ත දකින්න එන්න කියලා. ඒ 9 කාපට් කරපු පමණනින් ඒ ජනතාවගේ ප‍්‍රශ්න විසඳෙන්නේ නැහැ. එදා එල්.ටී.ටී.ඊය යුද්ධ කරපු නිසා ඔවුන්ට වෛර කළා. අද ආණ්ඩුව මේ කරන බොරුව නිසා ඒ ජනතාව ආණ්ඩුව සමග වෛරයක් ඇති කරගෙන තිබෙනවා. ඒ ජනතාව සමඟ එකතු වෙලා ආණ්ඩුවේ මේ සංවර්ධන මිත්‍යාවට එරෙහිව සටන් කරන්න අපි සූදානම් වෙලා ඉන්නවා. ඉඞී අමීන්ලා, උගන්ඩාවේ අලූත් නායකයා තමයි ලංකාවේ නායකයාගේ සමීපතම මිතුරෝ වෙලා තියෙන්නේ. ඇත්තටම කියනවානම් ගෝත‍්‍රවාදී නායකයෝ තමයි සමීප මිතුරන් වෙලා තියෙන්නේ. ඒ නිසා තමයි ස්වාසිලන්තයේ නායකයින් සමග ගණුදෙනු කරන්නේ. ඒකෙන් පෙන්වනවා ලංකාවේ නායකයා වැඩවසම්, ගෝත‍්‍රවාදී නායකයෙක් කියලා. නැතිව සිවිල් සමාජය ශක්තිමත් කරන දියුණු ප‍්‍රජාතන්ත‍්‍රවාදය ඉදිරියට ගෙන යන නායකයෙක් නොවේ. ගෝත‍්‍රවාදී, වැඩවසම් ලක්ෂණ ඉදිරියට ගෙන නායකයෙක්. ආණ්ඩුව ප‍්‍රජාතන්ත‍්‍රවාදය වෙනුවෙන් ඡන්ද පවත්වනවා කියලා කියනවා. නමුත් අපේ රටේ හිටපු අගවිනිසුරු ශිරාණී බණ්ඩාරනායක මහත්මියගෙන් ප‍්‍රජාතන්ත‍්‍ර විරෝධීව පළිගන්නවා. ලෝකයේ පළමු වතාවට තමයි හිටපු අගවිනිසුරුවරයෙකුට එරෙහිව නඩු පවරන්නේ. මේක ආශ්චර්යමත් විදියට පළිගන්න රටක්. සංවේදී නායකයා කියලා තමයි මුළු රටටම පෙන්වන්නේ. නමුත් රටේ නීතිය, ප‍්‍රජාතන්ත‍්‍රවාදය ආරක්ෂා කරන්න කටයුතු කරපු අගවිනිසුරු තුමියගෙන් පන්න පන්නා පළිගන්නවා. ආණ්ඩුවේ බල ව්‍යාපෘතිය වෙනුවෙන් හිටපු අගවිනිසුරුතුමිය සිරගත කිරීමටයි ආණ්ඩුව කටයුතු කරමින් ඉන්නේ. ඒ නිසා අපි කියනවා මේ දේශපාලන පළිගැනීම වහාම නවත්වන්න කියලා.", "URL": "https://sinhala.adaderana.lk/news.php?nid=36234", "Category": null, "Parent URL": null}