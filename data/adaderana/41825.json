{"Source": "Adaderana", "Timestamp": "March 15, 2014 01:28 pm", "Headline": "මාතර හා අවට ප්‍රදේශවල විශේෂ රථවාහන සැලැස්මක්", "News Content": "මාතර සහ අවට ප්‍රදේශ කිහිපයක අද පස්වරුවේ විශේෂ රථවාහන සැලැස්මක් ක්‍රියාත්මක කිරීමට සැලසුම් කර තිබේ. අධිවේගී මාර්ගයේ ගාල්ල, පින්නදුව සිට මාතර - ගොඩගම දක්වා කොටස අද දිනයේ දී විවෘත කිරීමට නියමිත අතර ඉන් අනතුරුව ජනාධිපති මහින්ද රාජපක්ෂ මහතාගේ ප්‍රධානත්වයෙන් ගොඩගම මන්සන්ධියේ දී ජනහමුවක් පැවැත්වීමට සැලසුම් කර ඇත. මෙයට සමගාමීව මෙම රථවාහන සැලැස්ම ක්‍රියාත්මක කරන බව පොලිස් මුලස්ථානය සඳහන් කළේය. ඒ අනුව අකුරැස්ස සිට මාතර දක්වා ධාවනය වන සියලූම රථවාහන මාලිම්බඩ හන්දියෙන් හැරී වැල්ලතොට පාළම, පඤ්ඤාසීහ ගම, අමුගොඩ පාලම, ගොඩගම හන්දිය, තිහගොඩ, නාදුගල, තුඩාව, ගබඩවීදිය ඔස්සේ මාතර දක්වා ගමන් කළ යුතු බව පොලිසිය දැනුම්දෙයි. මාතර සිට අකුරැස්ස දක්වා ගමන් කරන වාහන සඳහා මාතර - අකුරැස්ස මාර්ගයේ රාහුල හන්දියෙන් දකුණට හැරී ගබඩාවීදිය, හක්මන පාර, තිහගොඩ හන්දියෙන් වමට හැරී මාලිම්බඩ මාර්ගය භාවිතා කළ හැකි බව පොලිසිය සඳහන් කරයි.", "URL": "https://sinhala.adaderana.lk/news.php?nid=41825", "Category": null, "Parent URL": null}