{"Source": "Adaderana", "Timestamp": "August 16, 2018 10:11 am", "Headline": "හොරෙන් ගමට එන අය නිසා ජනතාව භීතියෙන්", "News Content": "විදුලි වැට මඟ හරිමින් දුම්රිය මාර්ගය අසලින් හොර රහසේ වන අලින් ගම්වැදීම නිසා හබරණ ප්‍රදේශයේ ජනතාව නැවතත් වන අලි තර්ජනයට ලක්ව ඇතැයි ප්‍රදේශවාසීහු පවසති. හබරණ ත්‍රීකුණාමලය ප්‍රධාන මාර්ගයේ හබරණ දුම්රිය පොළ ස්ථානය ආසන්නයේ වනජීවී කලාපය වෙන් කොට විදුලි වැටක් ඉදි කොට තිබේ. කෙසේ වෙතත් විදුලි වැට මඟ හරිමින් ඉතා සූක්ෂම ලෙස වන අලින් සවස 06 පසුවූ විට ප්‍රධාන මාර්ගය හරහා දුම්රිය මාර්ගයට පිවිස විදුලි වැට මඟ හරිමින් ගම්මානයට ඇතුළු වන බව ප්‍රදේශවාසීහු පවසති. ඒ අනුව ඊයේ(15) පස්වරුවේ අපද එම ස්ථානයේ රැඳී සිටිමින් සවස 06 පමණ වන විට ඉතා සෙමෙන් සෙමෙන් නිවාස ආසන්නයෙන් ප්‍රධාන මාර්ගයට පැමිණෙන වන අලින් ප්‍රධාන මාර්ගය ආසන්නයට පැමිණ වාහන ගමනා ගමනය සිදුවෙන දෙස සූක්ෂම ලෙස බලා සිටිමින් වාහන මඟ හැර ප්‍රධාන මාර්ගය හරහා ඉතා සූක්ෂම ආකාරයෙන් විදුලි වැට හසු නොවන ආකාරයෙන් ගම් වදින අයුරු දැක ගැනීමට හැකිවිණි. මේ පිළිබඳව ප්‍රදේශවාසීන් අවස්ථා ගණනාවකම බලධාරීන්ට දැනුම් දුන්නද මෙතෙක් කිසිදු අවධානයක් යොමු නොකරන බව ඔවුහු පවසති. ප්‍රදේශයේ ගිහි පැවිදි ජනතාව කියා සිටියේ ඉදිරියේදී මෙම වන අලි ගම් වැදීම නවතා නොදෙන්නේ නම් ඊට එරෙහිව යම් කිසි ක්‍රියා මාර්ගයකට එළඹෙන බව ය. එමෙන්ම මෙසේ ගම් වදින වන අලින් රාත්‍රී කාලයේ පුරා ගම්මානයේ සැරිසරමින් පසු දා අලුයම් කාලයේ නැවත හබරණ රක්ෂිතයට ගමන් කරන බවත් ජනතාව මේ නිසා දැඩි භීතියකින් පසු වන බව කියති.", "URL": "https://sinhala.adaderana.lk/news.php?nid=94487", "Category": null, "Parent URL": null}