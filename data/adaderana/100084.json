{"Source": "Adaderana", "Timestamp": "November 30, 2018 10:07 pm", "Headline": "IOC ඉන්ධන මිලත් අද රෑ සිට රුපියල් 5 කින් පහළට ", "News Content": "අයි ඕ සී සමාගම සිය පෙට්‍රල් සහ ඩීසල් මිල ගණන් අද(30) මධ්‍යම රාත්‍රියේ සිට ක්‍රියාත්මක වන පරිදි රුපියල් 5 කින් අඩු කිරීමට පියවර ගෙන තිබේ. ඒ අනුව ඔක්ටේන් 92 වර්ගයේ පෙට්‍රල් ලීටරයක මිල රුපියල් 143 දක්වාද, ඔක්ටේන් 95 එක්ස්ට්‍රා ප්‍රීමියම් වර්ගයේ පෙට්‍රල් ලීටරයක මිල රුපියල් 162 දක්වා ද පහත දැමෙනු ඇති. එම සමාගම පවසන්නේ ඔටෝ ඩීසල් මිල ද රුපියල් 05කින් අඩු කිරීමට අයි.ඕ.සී සමාගම තීරණය කර ඇති අතර ලංකා ඔටෝ ඩීසල් ලීටරයක මිල රුපියල් 106 දක්වා ද, ලංකා සුපර් ඩීසල් ලීටරයක මිල රුපියල් 132 දක්වා ද පහත දැමෙනු ඇති බවයි. මේ අතර ලංකා ඛනිජ තෙල් නීතිගත සංස්ථාවට අයත් ඉන්ධනහල් වලින් අලෙවි කරන ඉන්ධන සඳහා ද මිල ගණන් අද(30) මධ්‍යම රාත්‍රියේ සිට ක්‍රියාත්මක වන පරිදි රුපියල් 5 කින් අඩු කිරීමට පියවර ගෙන තිබේ. ඒ අනුව ලංකා ඛනිජ තෙල් නීතිගත සංස්ථාවට අයත් ඉන්ධනහල් වලින් අලෙවි කරන පෙට්‍රල් ‍ඔක්ටේන් 92 , ඔක්ටේන් 95 , ලංකා ඔටෝ ඩීසල් සහ සුපර් ඩීසල් ලීටරයක මිල රුපියල් 5 කින් අඩු වනු ඇත. අග්‍රාමාත්‍ය කාර්යාලයේ පැවැත්වෙන ප්‍රවෘත්ති සාකච්ඡාවට සහභාගි වෙමින් ඛනිජ තෙල් සම්පත් සංවර්ධන අමාත්‍ය ගාමිණී ලොකුගේ මහතා මෙම මිල අඩුවීම් පිළිබඳ සඳහන් කළේය. නව මිල ගණන් අනුව මෙතෙක් රුපියල් 140ක මිලකට අලෙවි කළ පෙට්‍රල් ඔක්ටේන් 92 ලීටරයක මිල රුපියල් 135ක් දක්වා අඩුවනු ඇත. එමෙන්ම රුපියල් 164කට අලෙවි වූ ඔක්ටේන් 95 ලීටරයක මිල රුපියල් 159 දක්වා පහළ යනු ඇත. මෙතෙක් රුපියල් 111ක මිලකට අලෙවි වූ ලංකා ඔටෝ ඩීසල් ලීටරයක් රුපියල් 106 කටත් , 136 කට අලෙවි වූ සුපර් ඩීසල් ලීටරයක් රුපියල් 131 දක්වා පහළ යනු ඇති බව අමාත්‍ය ගාමිණී ලොකුගේ මහතා සඳහන් කළේය.", "URL": "https://sinhala.adaderana.lk/news.php?nid=100084", "Category": null, "Parent URL": null}