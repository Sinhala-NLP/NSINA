{"Source": "Adaderana", "Timestamp": "December 21, 2012 08:43 pm", "Headline": " විජයදාස රාජපක්ෂට විධිමත් ආරක්ෂාවක් ඉල්ලයි", "News Content": "ශ්‍රී ලංකා නීතිඥ සංගමයේ සභාපති ජනාධිපති නීතිඥ විජයදාස රාජපක්ෂ මහතාට විධිමත් ආරක්ෂාවක් ලබාදෙන ලෙස ඉල්ලා ජනාධිපති මහින්ද රාජපක්ෂ මහතාට ලිඛිතව දැනුම්දීමට අද (21) පස්වරුවේ රැස්වු නීතිඥ සංගමයේ විධායක කමිටු රැස්වීමේදී තීරණය කර තිබේ. ඒ අනුව එකී ලිඛිත ඉල්ලීම ජනාධිපතිවරයා වෙත කඩිනමින් ඉදිරිපත් කිරීමට තීරණය කළ බව ශ්‍රී ලංකා නීතිඥ සංගමයේ ලේකම් සංජය ගමගේ මහතා පැවසුවේය. එසේම විජයදාස රාජපක්ෂ මහතාගේ නිවසට එල්ල වූ වෙඩි ප්‍රහාරය සම්බන්ධයෙන් විධිමත් පරීක්ෂණයක් පැවැත්විය යුතු බවද, සිද්ධියට සම්බන්ධ සැකකරුවන් කඩිනමින් අධිකරණයට ඉදිරිපත් කළ යුතු බවද විධායක කමිටු රැස්වීමේදී තීරණය කෙරුණු සෙසු කාරණා බව ඔහු කියා සිටියේය. තවද තම සංගමයේ සභාපතිවරයාගේ නිවසට එල්ල වු වෙඩි ප්‍රහාරය නීතිඥ සංගමයේ විධායක කමිටුව රැස්වු අවස්ථාවේදී දැඩිලෙස හෙළාදුටු බවද සංජය ගමගේ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=30140", "Category": null, "Parent URL": null}