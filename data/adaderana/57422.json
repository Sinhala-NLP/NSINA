{"Source": "Adaderana", "Timestamp": "February 20, 2016 01:41 pm", "Headline": " තරු පහේ ප්‍රජාතන්ත්‍රවාදය ඉල්ලන අයට රවීගෙන් ඉල්ලීමක්", "News Content": "තරු පහේ ප්‍රජාතන්ත්‍රවාදයක් ශ්‍රී ලංකාව තුළ තිබිය යුතු යැයි අපේක්ෂා කරන සියලුදෙනාගෙන් තමන් ඉල්ලා සිටින්නේ ශ්‍රී ලංකාවට පැමිණ වහා ආයෝජන සිදුකරන ලෙස යැයි මුදල් අමාත්‍ය රවී කරුණානායක මහතා කියයි.යුරෝපයේ සංචාරයක නිරත වන ජනපති මෛත්‍රිපාල සිරිසේන මහතා ඇතුළු ශ්‍රී ලාංකික ධූත පිරිස ඊයේ ඔස්ට්‍රියා ව්‍යාපාරික ප්‍රජාව විසින් සංවිධානය කර තිබූ ආයෝජන සමුළුවකට සහභාගි විය.ශ්‍රී ලංකා ජනපතිගේ ප්‍රධානත්වයෙන් ආරම්භ වූ මෙම සමුළුවට විශාල පිරිසක් එක්ව සිටි අතර එහිදී ජනපති මෛත්‍රිපාල සිරිසේන මහතා ව්‍යාපාරික ප්‍රජාව හමුවේ විවෘත ඉල්ලීමක් කරමින් කියා සිටියේ ශ්‍රී ලංකාවේ ආයෝජනය කරන්නැයි තමන් ඉල්ලා සිටින බවයි.ජනපතිගෙන් අනතුරුව සිය කතාව ආරම්භ කළ මුදල් අමාත්‍ය රවී කරුණානායක මහතා පැවසුවේ ජනපති මෛත්‍රිපාල සිරිසේන මහතාගේ නායකත්වය යටතේ ශ්‍රී ලංකාවේ නව පරිච්ඡේදයක් ආරම්භ වී ඇති බැවින් කිසිදු පැකිළීමකින් තොරව මෙරට ආයෝජනයට එක්වන ලෙසයි.පසුගිය මැතිවරණයෙන් පසු ශ්‍රී ලංකාව පිරිසිදු ආර්ථිකයක් සහිත රටක් බවට පරිවර්ථනය වී ඇති බවත්, ලොව රටවල් අතරින් අඩුම බදු අනුපාතයක් ඇති රට ශ්‍රී ලංකාව බවත්, පැවසුවේය.ශ්‍රී ලංකාව දැනටමත් ඉන්දියාව හා පකිස්ථානය සමග නිදහස් වෙළඳ ගිවිසුම් වලට එළඹීමට පියවරගෙන ඇති බවද අමාත්‍යවරයා කීවේය.ඔහු කියා සිටියේ ශ්‍රී ලංකාවට අවශ්‍ය ණය නොව ගනුදෙනු බවයි.මේ අතර මුදල් අමාත්‍යවරයාගේ උපන් දිනය ද ඊයේ යෙදී තිබූ අතර ඒ ගැන සිහිපත් කරමින් අමාත්‍යවරයා කියා සිටියේ තම උපන්දිනයට ලබාදිය හැකි ලොකුම තෑග්ග ශ්‍රී ලංකාවේ ආයෝජනය කිරීම බවය.ශ්‍රී ලංකා ජනපතිගේ යුරෝපා සංචාරයේ අවසන් දිනය අද වන අතර ජර්මනි සංචාරයෙන් අනතුරුව ඔහු ඊයේ ඔස්ට්‍රියාවට පැමිණියේය.ශ්‍රී ලංකාවේ රාජ්‍ය නායකයෙකු 60 වසරකට පසු ඔස්ට්‍රියාවේ සංචාරය කළ පළමු අවස්ථාව මෙය වූ අතර එහිදී ඔහුට උණුසුම් පිළිගැනීමක් ද සිදුවිය.ඔස්ට්‍රියානු ජනපති සමග ශ්‍රී ලංකා ජනපති සුහද සාකච්ඡාවක ද නිරත වූ අතර දෙරටේ ආර්ථික වර්ධනය සම්බන්ධයෙන් එහිදී සාකච්ඡා සිදුව ඇත.", "URL": "https://sinhala.adaderana.lk/news.php?nid=57422", "Category": null, "Parent URL": null}