{"Source": "Adaderana", "Timestamp": "August 17, 2010 08:57 am", "Headline": "එල්.ටී.ටී.ඊ සැකකරුවන් ගැන පරීක්ෂණයකට ජාත්‍යන්තර පොලිසියේ සහය", "News Content": "එල්.ටී.ටී.ඊ සංවිධානය ප්‍රතිනිර්මාණය කිරීමට දායක වූයේ යැයි අත්අඩංගුවට ගන්නා ලද සැකකරුවන් දෙදෙනෙකුට එරෙහිව සිදු කරන පරීක්ෂණ සඳහා ජාත්‍යන්තර පොලිසියේ සහය ලබා ගැනීමට පියවර ගෙන තිබේ. අත්අඩංගුවට ගත් සැකකරුවන් සම්බන්ධයෙන් විමර්ශන සිදු කරන රහස් පොලිසිය කොළඹ මහේස්ත්‍රාත් අධිකරණයට මේ බව දැනුම් දී ඇති බව සඳහන්ය. බහුදින ධීවර යාත්‍රා මගින් පුද්ගලයින් ඕස්ට්‍රේලියාව ඇතුළු රටවලට නීතී විරෝධී ලෙස රැගෙන යාමේ ජාවාරමේ නිරතව සිටි බවට සැකපිට මොවුන් දෙදෙනා පසුගිය දා අත්අඩංගුවට ගනු ලැබීය. එල්.ටී.ටී.ඊ සංවිධානය ප්‍රතිනිර්මාණය කිරීම සඳහා මොවුන් විසින් මුදල් රැස් කිරීම සිදු කර ඇති බව සිදු කළ ප්‍රශ්න කිරීම් වල දී වාර්තා වී ඇත. එම සැකකරුවන් දෙදෙනා එල්.ටී.ටී.ඊ සංවිධානය සමග පවත්වාගෙන යන අන්තර්ජාතික මට්ටමේ ගනුදෙනු පිළිබඳව සොයා බැලීම සඳහා ජාත්‍යන්තර පොලිසියේ ද සහය ලබා ගැනීමට කටයුතු කරන බව රහස් පොලිසිය අධිකරණයට දැනුම් දී ඇත.", "URL": "https://sinhala.adaderana.lk/news.php?nid=10277", "Category": null, "Parent URL": null}