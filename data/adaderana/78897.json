{"Source": "Adaderana", "Timestamp": "October 19, 2017 01:19 pm", "Headline": "තාජුඩීන් ඝාතන සිද්ධිය-හිටපු ප්‍රධාන අධිකරණ වෛද්‍යවරයා බාර වෙයි", "News Content": "කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා කොළඹ මහේස්ත්‍රාත් අධිකරණය වෙත බාර වී තිබේ. රගර් ක්‍රීඩක වසීම් තාජුඩීන් ඝාතන සිද්ධියේ සැකකරුවෙකු ලෙස මොහු අත්අඩංගුවට ගැනීමේ හැකියාවක් පවතින බව අපරාධ පරීක්ෂණ දෙපාර්තමේන්තුව අධිකරණයට පසුගිය දිනයක දැනුම් දී තිබුණි. අධිකරණයෙන් ලබාගත් සෝදිසි වරෙන්තුවකට අනුව මියගිය වසීම් තාජුඩීන්ගේ අස්ථි කොටස් අස්ථානගත කිරීමේ සිද්ධිය සම්බන්ධයෙන් තවදුරටත් පරීක්ෂණ පවත්වන බව කියා සිටි නියෝජ්‍ය සොලිසිටර් ජනරාල් ඩිලාන් රත්නායක මහතා සිද්ධියට අදාළව කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා අත්අඩංගුවට ගැනීමේ හැකියාවක් පවතින බව ද එහි දී පැවසීය.", "URL": "https://sinhala.adaderana.lk/news.php?nid=78897", "Category": null, "Parent URL": null}