{"Source": "Adaderana", "Timestamp": "September 20, 2011 10:14 am", "Headline": "මෙරට පොදු රාජ්‍ය මණ්ඩල සාමාජිකත්වය අත්හිටුවිය යුතු බවට ඉල්ලීමක්", "News Content": "ශ්‍රී ලංකාවට එරෙහිව එල්ල වී පවතින යුද අපරාධ චෝදනා සම්බන්ධව පූර්ණ විමර්ශනයක් පවත්වන තුරු ශ්‍රී ලංකාවේ පොදු රාජ්‍ය මණ්ඩලයීය සාමාජිකත්වය තාවකාලිකව අත්හිටුවන ලෙස ඕස්ට්‍රේලියාවේ ග්‍රීන්ස් නම් දේශපාලන පක්ෂය ඉල්ලීමක් කර තිබේ. මෙසේ මෙරට පොදු රාජ්‍ය මණ්ඩලයීය සාමාජිකත්වය තාවකාලිකව අත්හිටුවීම සඳහා ගෙනයන ව්‍යාපාරය හෙට(21) දිනයේ සිට ආරම්භ කිරීමට මෙම පක්ෂය තීරණය කර ඇති බව ඕස්ට්‍රේලියානු මාධ්‍ය වාර්තා පවසයි. ශ්‍රී ලංකාවට එරෙහිව ජාත්‍යන්තර විමර්ශනයක් පැවැත්වීම සඳහා අවශ්‍ය සහයෝගය ලබාගැනීම සම්බන්ධව මෙම පක්ෂය පළමුව මානව හිමිකම් පිළිබඳ ක්‍රියාකාරීන් හා නීති විශාරදයින් හමුව සාකච්ඡා පැවැත්වීමට නියමිත බව එම මාධ්‍ය වාර්තා පෙන්වාදෙයි. ශ්‍රී ලංකාවේ මානව හිමිකම් පිළිබඳ තත්ත්වය සම්බන්ධ සැලකිය යුතු ප්‍රගතියක් පෙන්නුම් කළ නොහැකි වුවහොත් 2013 දී මෙරට පැවැත්වීමට නියමිත පොදු රාජ්‍ය මණ්ඩලයීය රටවල ප්‍රධානීන්ගේ සමුළුව වර්ජනය කිරීමට තීරණය කරන බව කැනේඩියානු අග්‍රාමාත්‍ය ස්ටෙෆන් හාපර් පසුගිය සතියේ සඳහන් කර තිබිණි. මෙම වසරේ පොදු රාජ්‍ය මණ්ඩලයීය රටවල ප්‍රධානීන්ගේ සමුළුව ඕස්ට්‍රේලියාවේ පර්ත් නුවර පැවැත්වීමට නියමිතය. අදාළ සමුළුව සඳහා ශ්‍රී ලංකාවෙන් පැමිණෙන නියෝජිතයින්ගේ වීසා ප්‍රතික්ෂේප කිරීම සම්බන්ධව ද විමසා බැලිය යුතු බව ග්‍රීන්ස් පක්ෂ සෙනෙට් සභික ලී රිහානන් සඳහන් කර තිබේ. ශ්‍රී ලංකා රජයට හා එල්. ටී. ටී. ඊ සංවිධානයට එල්ලව ඇති යුද අපරාධ චෝදනා සම්බන්ධව ජාත්‍යන්තර විමර්ශනයක් පැවැත්වීම පිළිබඳව පසුගිය ජූලි මාසයේ ග්‍රීන්ස් සෙනට් සභාව මගින් ඉදිරිපත් කළ මෝසම සඳහා ද සියලුදෙනාගේ එකඟතාවය පළව තිබිණි.", "URL": "https://sinhala.adaderana.lk/news.php?nid=18844", "Category": null, "Parent URL": null}