{"Source": "Adaderana", "Timestamp": "October 31, 2017 04:27 pm", "Headline": "රජයේ තීන්දුව වෛද්‍ය නිලධාරීන් පිළිගැනීම ගැන සතුටු වෙනවා", "News Content": "සයිටම් සඳහා රජයෙන් ලබා දුන් විසඳුම රජයේ වෛද්‍ය නිලධාරීන්ගේ සංගමය පිළිගැනීම සම්බන්ධයෙන් තමා සතුටට පත්වන බව වෛද්‍ය නෙවිල් ප්‍රනාන්දු මහතා නිවේදනයක් නිකුත් කරමින් පවසයි. සෑම වෛද්‍ය ශිෂ්‍යයෙකුගේම සිහිනය වන්නේ, වෛද්‍යවරයෙකු ලෙස මුලික සුදුසුකම් සපුරා පශ්චාත් උපාධි පුහුණුව සම්පූර්ණ කොට විශේෂඥ වෛද්‍යවරයෙකු වීම බව ද සඳහන් කර ඇති නෙවිල් ප්‍රනාන්දු මහතා වෛද්‍ය පීඨ සිසුන් නැවත අධ්‍යයන කටයුතු හා සායනික පුහුණුව වෙත යොමු කරන ලෙස ද වෛද්‍ය නිලධාරීන්ගේ සංගමයෙන් ඉල්ලා සිටියි. සියලු මතභේද දුරලමින්, සිසුන්ගේ අනාගත අභිවෘද්ධිය සඳහා සියලු දෙනා එක්ව කටයුතු කළ යුතු අතර ශ්‍රි ලංකාව තුළ අධ්‍යාපනය ලැබීමට ඇති නිදහස ස්ථාපනය කිරීමට හැකිවීම පිළිබඳව තමා සතුටු වන බව ද නෙවිල් ප්‍රනාන්දු මහතා සඳහන් කර ඇත.", "URL": "https://sinhala.adaderana.lk/news.php?nid=79364", "Category": null, "Parent URL": null}