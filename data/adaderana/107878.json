{"Source": "Adaderana", "Timestamp": "April 12, 2019 12:15 pm", "Headline": "කමිටු වාර්තාව බාරදුන් පසු පළාත් සභා මැතිවරණය කඩිනමින්", "News Content": "අග්‍රාමාත්‍යවරයා විසින් සීමා නීර්ණ කමිටු වාර්තාව ජනාධිපතිවරයා වෙත බාර දුනහොත් පළාත් සභා මැතිවරණය කඩිනමින් පැවැත්වීමේ හැකියාව පවතින බව මැතිවරණ කොමිසම පවසයි. එම වාර්තාව ජනාධිපතිවරයා විසින් ගැසට් කිරීමෙන් අනතුරුව පළාත් සභා පනත සංශෝධනය කර දෝෂ සහිත කොට්ඨාශ හැර සෙසු ප්‍රදේශවල මැතිවරණය පැවැත්වීමේ හැකියාව පවතින බව එම කොමිසම සඳහන් කළේය. මිශ්‍ර ක්‍රමය අනුව මැතිවරණය පැවැත්වීමට අදාළ සංශෝධන පනත පාර්ලිමේන්තුවේදී පරාජයට පත් වීමෙන් පසු ඒ පිළිබඳ සමාලෝචනය කිරීම සඳහා අග්‍රාමාත්‍යවරයාගේ සභාපතීත්වයෙන් යුත් කමිටුවක් පත් කෙරුණි. එම කමිටු වාර්තාව පසුගිය ඔක්තෝබර් මස 28 වනදා බාරදීමට නියමිතව තිබුණ ද එය මෙතෙක් ජනාධිපතිවරයා වෙත යොමු කර නොමැති බව වාර්තා වෙයි. එබැවින් අදාළල වාර්තාව කඩිනමින් ජනාධිපතිවරයා වෙත බාරදෙන ලෙස මැතිවරණ කොමිසම අග්‍රාමාත්‍යවරයාගෙන් ලිඛිතව ඉල්ලීමක් ද කර තිබේ.", "URL": "https://sinhala.adaderana.lk/news.php?nid=107878", "Category": null, "Parent URL": null}