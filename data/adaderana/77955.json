{"Source": "Adaderana", "Timestamp": "September 24, 2017 01:25 pm", "Headline": "ජනතා අපේක්ෂාවන් පියවරින් පියවර ඉටුකරනවා", "News Content": "මාතෘ භූමියේ සමෘද්ධියත් සහජීවනයත් වෙනුවෙන් කළ කැපවීමේ සාර්ථක ප්‍රතිඵළ ලැබී ඇති බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වාදෙන්නේ අධික ණය බරින් රට නිදහස් කරගැනීම, ජාතික සංහිදියාව ගොඩනැගීම යන කාර්යයන් සඳහා පසුගිය වසර දෙකහමාර තුළ රජය කැපවීමෙන් කටයුතු කළ බවයි. අමෙරිකා එක්සත් ජනපදයේ වෙසෙන ශ්‍රී ලාංකිකයින් සමඟ ඊයේ පස්වරුවේ පැවති හමුවකදී ජනාධිපති මෛත්‍රීපාල සිරිසේන මහතා මෙම අදහස් පළ කළේය. 2015 ජනවාරි මස 08 වන දින තමා ජනාධිපතිධුරයට පත් කරගනිමින් රටේ ජනතාව තැබූ අපේක්ෂාවන් පියවරෙන් පියවර ඉටු කරමින් රජය ඉදිරියට ගමන් කරන බව ජනාධිපතිවරයා පවසවසයි. අද ඇතැම් සමාජ වෙබ් අඩවි සහ අන්තර්ජාලය ඔස්සේ විදේශගත ශ්‍රී ලාංකිකයින් වෙත ගෙනයන්නේ රටේ සැබෑ තත්ත්වය නොවන බවත්, තම එකම අභිලාසය ශ්‍රී ලංකා මාතෘ භූමිය ලෝකයේ විශ්ෂ්ඨ රාජ්‍යයක් ලෙස ගොඩනැගීම බවත් ජනාධිපති මෛත්‍රීපාල සිරිසෙන මහතා මෙහිදී ප්‍රකාශ කර තිබේ. මේ අතර ඊයේ පස්වරුවේ ජනාධිපති මෛත්‍රීපාල සිරිසේන මහතා නිව්යෝර්ක් නුවර ක්වීන්ස් බෞද්ධ විහාරස්ථානයට ගොස් ආගමික වතාවත්වලද නිරත වී ඇති බව ජනාධිපති මාධ්‍ය අංශය සඳහන් කළේය. මෙහිදී ක්වීන්ස් බෞද්ධ විහාරාධිපති කුරුණෑගොඩ පියතිස්ස නායක ස්වාමීන් වහන්සේ සිදුකරන ශාසනික හා සමාජයීය මෙහෙවර අගයමින් උන්වහන්සේට ශ්‍රී ලංකා රජය විසින් පිරිනමන ලද උපහාර සන්නස් පත්‍රය පිළිගැන්වීම ද ජනාධිපති මෛත්‍රීපාල සිරිසේන මහතා විසින් සිදුකර තිබේ.", "URL": "https://sinhala.adaderana.lk/news.php?nid=77955", "Category": null, "Parent URL": null}