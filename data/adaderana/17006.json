{"Source": "Adaderana", "Timestamp": "June 25, 2011 04:49 pm", "Headline": "බස් වර්ජනයට සහය දෙන්නේ නෑ -ගාස්තු සංශෝධනය ප්‍රමාණවත්", "News Content": "ලංකා පෞද්ගලික බස් සංගමය හෙට(26) මධ්‍යම රාත්‍රීයේ සිට ආරම්භ කිරීමට යන බස් වර්ජනයට සහය නොදෙන බව තවත් බස් සංගම් කිහිපයක් පවසයි. පෞද්ගලික බස් සමාගම් සම්මේලනය, අන්තර් පළාත් පෞද්ගලික බස් සංගමය සහ දකුණු පළාත් පෞද්ගලික බස් සංගමය මෙම වැඩවර්ජනයට සහය ලබානොදීමට තීරණය කර තිබේ. කොළඹ අද(25) පැවති මාධ්‍ය හමුවකට එක්වෙමින් අදාළ සංගම් මෙම තීරණය දැනුම් දෙනු ලැබීය. බස් ගාස්තු ජාතික ප්‍රතිපත්තිය අනුව ලබාදී ඇති බස් ගාස්තු සංශෝධනය ප්‍රමාණවත් බව එහිදි පෞද්ගලික බස් සමාගම් සම්මේලනයේ ලේකම් අංජන ප්‍රියන්ජිත් මහතා ප්‍රකාශ කළේය. ඒ අනුව තම සංගම් ජූලි පළමු වැනිදා සිට 7 .6% ක් වන නව බස් ගාස්තු සංශෝධනයට අනුව කටයුතු කිරීමට තීරණය කර ඇති බව අංජන ප්‍රියන්ජිත් මහතා සඳහන් කළේය.", "URL": "https://sinhala.adaderana.lk/news.php?nid=17006", "Category": null, "Parent URL": null}