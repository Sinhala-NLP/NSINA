{"Source": "Adaderana", "Timestamp": "May 17, 2019 12:38 pm", "Headline": "ගුරුවරියන්ගේ ඇඳුමට එරෙහිව දෙමාපියන් පිරිසක් මහ මඟට", "News Content": "මුස්ලිම් ගුරුවරියන් පිරිසකගේ ඇඳුම් සම්බන්ධ ගැටලුකාරී තත්ත්වයක් මුල්කරගනිමින් මහනුවර ප්‍රසිද්ධ බාලිකා පාසලක ගුරුවරුන් සහ මව්පියන් විරෝධතාවක නිරත වී ඇත. අද (17) පෙරවරුවේ විද්‍යාලය ඉදිරිපිට මෙම විරෝධතාව පැවති බව අද දෙරණ වාර්තාකරු පැවසුවේය. එම විද්‍යාලයේ මුස්ලිම් ගුරුවරියන් 16 දෙනෙකු සේවයේ නිරතව සිටින අතර ඉන් ගුරුවරියන් 5 දෙනෙකු සාරියකින් හෝ එකඟවිය හැකි ඇදුමකින් සැරසී පැමිණීම ප්‍රතික්ෂේප කර ඇති බව විරෝධතාවයේ නිරත ගුරුවරුන් සහ මව්පියන් පවසා සිටියි. මේ හේතුවෙන් එම ගුරුවරියන්ට අද දිනයේ පාසලට ඇතුළු වීමට ද විරෝධතාකරුවන් අවස්ථාව ලබා නොදුන් බව අද දෙරණ වාර්තාකරු සඳහන් කළේය. මෙම ගැටලුව සම්බන්ධයෙන් මධ්‍යම පළාත් ආණ්ඩුකාර මෛත්‍රී ගුණරත්න මහතා දැනුවත් කිරිමට පියවර ගනු ලැබූව ද මෙතෙක් ඒ සඳහා විසදුමක් ලැබී නොමැති බව ඔවුන් පවසා සිටියි.", "URL": "https://sinhala.adaderana.lk/news.php?nid=110139", "Category": null, "Parent URL": null}