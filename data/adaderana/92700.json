{"Source": "Adaderana", "Timestamp": "July 17, 2018 12:44 pm", "Headline": "මහින්දානන්දගේ නඩුව ඔක්තෝබර් 10 වන දා විභාගයට ගන්න දින තීන්දුයි", "News Content": "හිටපු ක්‍රීඩා අමාත්‍ය සහ එකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව ගොනු කර තිබෙන නඩුව ඔක්තෝම්බර් මස 10 වනදා විභාගයට ගැනීමට කොළඹ මහාධිකරණ විනිසුරු සම්පත් අබේකෝන් මහතා නියෝග කළේය. මෙම නඩුව කොළඹ මහාධිකරණ විනිසුරු ගිහාන් කුලතුංග මහතා නොමැති විනිසුරු මඩුල්ලක් හමුවේ විභාගයට ගන්නා මෙන් අභියාචනාධිකරණය ඉකුත්දා නියම කර තිබුණි. අනතුරුව නඩුව විනිසුරු සම්පත් අබේකෝන් මහතා ඉදිරියේ ඔක්තෝබර් මස 10 වනදා විභාගයට ගැනීමට නියම කළ අතර එදිනට සාක්ෂි දීම සඳහා අධිකරණය හමුවේ පෙනී සිටින ලෙස සාක්කිකරුවන්ට අවවාද කළේය. පසුගිය රජයේ අමාත්‍යවරයකු ලෙස කටයුතු කරමින් සිටියදී අයථා ආකාරයෙන් උපයාගත් රුපියල් මිලියන 27 ක මුදලක් වැයකොට කොළඹ කින්සි පාරේ නිවසක් මිලදී ගැනීම තුළින් මුදල් විශුද්ධිකරනය වැළැක්වීමේ පනත යටතේ වරදක් සිදුකර ඇතැයි චෝදනා කරමින් මහින්දානන්ද අළුත්ගමගේ මන්ත්‍රීවරයාට එරෙහිව නීතිපතිවරයා විසින් මෙම නඩුව පවරා තිබේ.", "URL": "https://sinhala.adaderana.lk/news.php?nid=92700", "Category": null, "Parent URL": null}