{"Source": "Adaderana", "Timestamp": "July 19, 2019 08:07 pm", "Headline": "අයහපත් කාලගුණය නිසා ධීවරයින් 260 ක් මුහුදේ අතරමං වෙයි", "News Content": "පුද්ගයින් 260 කට ආසන්න ප්‍රමාණයක් රැගත් බහුදින ධීවර යාත්‍රා 44 ක් අයහපත් කාලගුණය හේතුවෙන් මෙරටට පැමිණීමට නොහැකිව ගැඹුරු මුහුදේ රැඳී සිටින බව වාර්තා වෙයි. මේ අතර ඊයේ පස්වරුවේ ගාල්ල මුහුදු ප්‍රදේශයේ රළ පහරට හසුවූ නෞකාවක් රූමස්සල ගල් පරයක ගැටී තිබුණි. ක්ලින්කර් ප්‍රවාහනය කරමින් තිබූ ශ්‍රී ලංකා ග්ලෝරි ටු ගෝ නැමැති එම නෞකාවේ සිටි පුද්ගලයින් 9 දෙනෙකු ආරක්ෂිතව මුදාගැනීමට නාවික හමුදාව සමත්ව තිබුණි. මේ අතර ධීවර කටයුතු අමාත්‍යංශය පවසන්නේ, කුණාටු සහිත කාලගුණයත් සමග ශ්‍රී ලාංකිකයින් සහිත යාත්‍රා 44 ක් මෙරටට ලගාවීමට නොහැකිව ගැඹුරු මුහුදේ තිබෙන බවයි. ඉන් යාත්‍රා 30 ක් මාලදිවයිනට ආසන්නයයේ පිහිටි ඇති අතර සෙසු යාත්‍රා 14 තිබෙන්නේ ඉන්දියාවට ආසන්නයේයි. එම යාත්‍රාවල ධීවරයින් 260කට වැඩි පිරිසක් සිටින බව ධීවර කටයුතු අමාත්‍යාංශය පවසයි. කෙසේ වෙතත් ධීවර කටයුතු අමාත්‍යාංශය පවසන්නේ, මේ සම්බන්ධයෙන් දැනටමත් ඉන්දියාවේ ශ්‍රී ලංකා මහ කොමසාරිස් කාර්යාලයත් මාලදිවයිනේ තානාපති කාර්යාලයත් දැනුවත් කර ඇති බවයි. මේ අතර වයඹ, බස්නාහිර, නිරිත සහ දකුණු දෙසින් වන මුහුදු ප්‍රදේශවල පවතින වැසි සහ සුළං තත්ත්වය ලබන 21 දක්වා බලපැවැත්වෙන බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=114529", "Category": null, "Parent URL": null}