{"Source": "Adaderana", "Timestamp": "December 6, 2016 01:05 pm", "Headline": "  ජනපතිට වඩා බලගතු ඇමතිවරයෙක් නිර්මාණය කරන්න යනවා", "News Content": "ජනපතිටත් වඩා‍ බලතල ඇති සුපිරි බලතල සහිත ඇමතිවරයෙකු නිර්මාණය කිරීමේ අරමුණින් විශේෂ විධිවිධාන පනතක් පාර්ලිමේන්තුවට ගෙනඒමට ආණ්ඩුව සුදානම් වන බව හිටපු අමාත්‍ය මහචාර්ය ජී.එල් පීරිස් මහතා පවසයි.අද පැවැති මාධ්‍ය හමුවකදී ඒ මහතා කියා සිටියේ රටේ ආර්ථික සංවර්ධනයට අදාළව මෙම පනත ගෙනඒමට ආණ්ඩුව කටයුතු කරමින් සිටින බවයි.මෙම පනත මගින් ජනපතිගේ බලතල පවා අභිබවා යා හැකි සුපිරි ඇමතිවරයෙකු බිහිකරන බවත්, මෙය අගමැතිවරයා විසින් ගෙන එන්නක් බවත්, ඒ මහතා පැවසීය.මීට එරෙහිව ඒකාබද්ධ විපක්ෂය පාර්ලිමේන්තුවේදී හඬ නඟන බවත්, එසේම අධිකරණයට ද යන බවත්, පැවසූ හිටපු අමාත්‍යවරයා මෙම පනත මගින් බිහිවන ඇමතිවරයාට එරෙහිව කිසිදු හඬක් නැඟීමට ජනතාවට ද ඉඩ නොලැබෙන බවද ඒ මහතා පෙන්වාදුන්නේය.එම මාධ්‍ය හමුවට එක්ව සිටි පා.ම බන්දුල ගුණවර්ධන මහතා මෙම පනත භයානක එකක් යැයිද ඊට උදාහරණයක්ද පැහැදිලි කළේය.ඔහු කියා සිටියේ චීනයට ඉඩම් අක්කර ගණනාවක් එකවර දීමට අවශ්‍ය වුවහොත් මෙම පනතින් බිහිවන සුපිරි බලතල සහිත ඇමතිවරයාගේ එක අත්සනක් ඊට ප්‍රමාණවත් බවයි.මේ අතර රුපියල දිනෙන් දින කඩාවැටීම හමුවේ ශ්‍රී ලංකාවේ ආර්ථිකය තවදුරටත් අයහපත් තත්ත්වයකට ඇද වැටෙමින් ඇති බවද ඔහු පෙන්වාදුන්නේය.අමෙරිකානු නව ජනාධිපතිවරයා යම් හෙයකින් පොලී අනුපාත වැඩි කිරීමට තීරණය කළහොත් ආයෝජකයින් මෙරට සංචිත ආපසු ගැනීමට යළිදු ඉඩ ඇති බවත්, ඉන් තවදුරටත් ආර්ථිකය අවදානමකට පත්වනු ඇති බවත්, මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=66779", "Category": null, "Parent URL": null}