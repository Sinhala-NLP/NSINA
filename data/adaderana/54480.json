{"Source": "Adaderana", "Timestamp": "October 16, 2015 12:04 pm", "Headline": "ප්‍රගීත් අතුරුදන්වීම - පොලිසිය අපහසුතාවට පත්කරන්න උවමනාවක් උසාවියට නැතැයි විනිසුරු කියයි", "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීම සම්බන්ධයෙන් අත්අඩංගුවට ගෙන රඳවා සිටින යුධ හමුදා නිලධාරින් අධිකරණයට ඉදිරිපත් කරන ලෙස ඉල්ලමින් ගොනු කර ඇති පෙත්සම පිළිබඳ විරෝධතා ඉදිරිපත් කිරීම සඳහා අභියාචනාධිකරණය වගඋත්තරකරුවන්ට කල් ලබාදී තිබේ.පොලිස්පතිවරයා, අපරාධ පරික්ෂණ දෙපාර්තමේන්තුවේ අධ්‍යක්ෂවරයා ඇතුළු වගඋත්තරකරුවන්ට අභියාචනාධිකරණය මෙලෙස කල් ලබා දුන් බව අද දෙරණ අධිකරණ වාර්තාකරු පැවසුවේය. මේ පිළිබඳ මිට පෙර අධිකරණය හමුවේ කරුණු නොදැක්වීම හේතුවෙන් අද දින අධිකරණය හමුවේ පෙනී සිටින ලෙස පොලිස්පතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ඇතුළු වගඋත්තරකරුවන්ට අභියාචනාධිකරණය නොතිසි නිකුත් කර තිබුණි.ඒ අනුව අද දින පොලිස්පතිවරයා, අපරාධ පරික්ෂණ දෙපාර්තමේන්තුවේ අධ්‍යක්ෂවරයා ඇතුළු එම දෙපාර්තමේන්තුවේ නිලධාරීන් කණ්ඩායමක් අධිකරණය හමුවේ පෙනී සිටියහ.සිය නීතිඥවරුන් මාර්ගයෙන් ඔවුන් අධිකරණයට දැනුම්දී සිටියේ නොතිසි ලබා ගැනීමේදී ඇති වූ ගැටළුවක් හේතුවෙන් පසුගිය නඩුවාරයේදී කරුණු දැක්වීමට නොහැකි වූ බවයි.මේ තුළින් අධිකරණයට යම් අපහසුතාවයක් සිදු වූයේ නම් ඒ පිළිබඳ කනගාටුව ප්‍රකාශ කරන බව පොලිස්පතිවරයා ඇතුළු වගඋත්තරකරුවන් අධිකරණය හමුවේ කියා තිබේ.එහිදී අභියාචනාධිකරණ විනිසුරු විජිත් මලල්ගොඩ මහතා පැවසුවේ පොලිස් නිලධාරින් අපහසුතාවයට පත් කිරීමේ අදහසක් අධිකරණයට නොමැති බවයි.පෙත්සම් විභාගය නොවැම්බර් මස 19 වන දිනට කල්දැමූ විනිසුරුවරයා විරෝධතා ඇත්නම් එදිනට පෙර ඉදිරිපත් කරන ලෙස පොලිස්පතිවරයා ඇතුළු වග උත්තරකරුවන්ට දැනුම්දී ඇත.", "URL": "https://sinhala.adaderana.lk/news.php?nid=54480", "Category": null, "Parent URL": null}