{"Source": "Adaderana", "Timestamp": "May 15, 2012 11:50 am", "Headline": "ඩුබායිහි නිවසක භාණ්ඩ සොරාගත් මෙරට කතට සිර දඬුවම්", "News Content": "ඩුබායිහි නිවසක වටිනා භාණ්ඩ සොරාගැනීම සම්බන්ධව චෝදනා එල්ල වූ ශ්‍රී ලාංකික කතකට එරට අධිකරණයක් මගින් මාස හයක සිර දඬුවමක් නියම කර ඇති බව විදෙස් මාධ්‍ය වාර්තා කරයි. අදාළ සිර දඬුවම් කාලයෙන් පසුව එම ශ්‍රී ලාංකික කාන්තාව රටින් පිටුවහල් කිරීමට අධිකරණය නියෝග කර තිබේ. කෙසේවෙතත් දින 15 ක් තුළ අදාළ කාන්තාවට අභියාචනයක් ඉදිරිපත් කිරීමේ අවස්ථාව පවතින බව ද විදෙස් මාධ්‍ය වාර්තා පෙන්වාදෙයි. ඩුබායිහි නිවසක ගෘහ සේවිකාවක් වශයෙන් සේවය කළ අදාළ කාන්තාව ‍එම නිවසේ හිමිකරුගේ බිරිඳගේ මව සහ කුඩා දරුවා පමණක් නිවසේ රැඳී සිටි අවස්ථාවක යම්කිසි මත්වන සුළු කුඩු වර්ගයක් ඔවුන් වෙත ඉසීමෙන් එම කාන්තාව සහ දරුවාට සිහි විසඥ තත්ත්වයට පත්කොට නිවසේ තිබූ රන් භාණ්ඩ හා තවත් ව‍ටිනා බඩු රාශියක් සොරාගෙන පලා ගොස් තිබිණි. 31 හැවිරිදි මෙම ශ්‍රී ලාංකික කාන්තා මේ අයුරින් තවත් සොරකම් ගණනාවක් සිදුකර ඇතැයි හෙළි වී ඇති බව එරට පොලීසිය පවසන බව ද විදෙස් මාධ්‍ය වාර්තා පවසයි. සොරකමින් දින කිහිපයකට පසු සැකකාර ශ්‍රී ලාංකික කාන්තාව රෂීඩියා නම් නගරයේ දී පොලිස් අත්අඩංගුවට පත්ව ඇති බව ද එම මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=24261", "Category": null, "Parent URL": null}