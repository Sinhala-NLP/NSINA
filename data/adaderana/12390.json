{"Source": "Adaderana", "Timestamp": "November 25, 2010 11:59 am", "Headline": "අයි.පී ලා එස්.අයි ලා ඇතුළු ඇඹිලිපිටිය පොලීසියේ 16 ට හදිසි මාරුවීමක්", "News Content": "ඇඹිලිපිටිය පොලීසියේ පොලිස් නිලධාරීන් 16 දෙනෙකුට වහාම ක්‍රියාත්මක වන පරිදි ස්ථාන මාරුවීම් ලබා දී ඇතැයි පොලිස් ආරංචි මාර්ග සඳහන් කරයි. පොලිස් පරීක්ෂකවරුන් මෙන්ම උප පොලිස් පරීක්ෂකවරුන්ද මෙම 16 දෙනාට ඇතුළත් වන බවත්,දැඩි රෝගී තත්ත්වයේ පසුවන උප පොලිස් පරීක්ෂකවරයෙකු මෙන්ම මසකින් විශ්‍රාමයාමට නියමිත උප පොලිස් පරීක්ෂකවරයෙකද ඊට අයත් බවත් සඳහන් වේ. මීට ටික කලකට පෙරාතුව කෙසෙල් මුදලාලි කෙනෙකු හා පාතාල සිදුවීමකට අදාළ සිදුවීමක් හේතුවෙන් ඇඹිලිපිටිය පොලීසිය සම්බන්ධයෙන් විවාද සම්පන්න තත්ත්වයක් නිර්මාණය වී තිබුණු බවත්,එසේ වුවද එම සිදුවීමට අදාළ පොලිස් නිලධාරීන් 4 දෙනෙකු මීට පෙරාතුව මාරු කර යැවූ බවත් ජ්‍යෙෂ්ඨ පොලිස් නිලධාරියෙක් අද දෙරණට කියා සිටියේය. ස්ථාන මාරුවීම් ලැබූ මෙම පොලිස් නිලධාරීන් නුගේගොඩ සහ ගල්කිස්ස පොලිස් ස්ථානවලට අනුයුක්ත කිරීමට තීරණය කර ඇති බවත්,කුරුණෑගල පොලීසියෙන් ඇඹිලිපිටිය පොලීසියට නිලධාරීන් අනුයුක්ත කරනු ඇති බවත් එකී ජ්‍යෙෂ්ඨ පොලිස් නිලධාරියා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12390", "Category": null, "Parent URL": null}