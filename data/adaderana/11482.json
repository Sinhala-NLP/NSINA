{"Source": "Adaderana", "Timestamp": "October 14, 2010 09:09 am", "Headline": "හෙළ උරුමය අවතැන් වූ සිංහල පවුල් ගැන හෙළි කරයි", "News Content": "සිංහල පවුල් 150 ට ආසන්න ප්‍රමාණයක් යුද්ධය නිසා උතුරු නැගෙනහිර ප්‍රදේශ වල අවතැන්ව සිටින බව ජාතික හෙළ උරුමය පවසයි. සිය උපන්බිම් ප්‍රදේශ වල නැවත පදිංචි වීමට අවසර නොලැබීම නිසා මෙම සිංහල පවුල් ඇල්ෆ්‍රඩ් දොරෙඅප්පා ක්‍රීඩාංගණයේ සහ යාපනය දුම්රිය පොළෙහි රැඳී සිටින බව කොළඹ පැවති මාධ්‍ය හමුවකදී අදහස් දක්වමින් ජාතික හෙළ උරුමයේ නායක ඕමල්පේ සෝභිත හිමියන් සඳහන් කර ඇත. මෙසේ අවතැන්ව සිටින සිංහල පවුල් වල ජනතාගේ උපන් බිම් වල අයිතිය තහවුරු කිරීම සඳහා නෛතික වැඩ පිළිවෙළක් අවශ්‍ය වන බව ද හෙළ උරුමය පෙන්වා දී ඇත. මෙසේ යාපනය ප්‍රදේශයේ අවතැන්ව සිටින සිංහල ජනතාව සම්බන්ධව තමන් දැනුවත්ව නොමැති බව නැවත පදිංචි කිරීමේ කටයුතු පිළිබඳ අමාත්‍ය මිල්රෝයි ප්‍රනාන්දු මහතා ප්‍රකාශ කර තිබේ. එමෙන්ම මෙම සිදුවීම ඉතා සංවේදී තත්ත්වයක් බවත්, සිය ගැටලු සම්බන්ධව තමන් සමග සාකච්ඡා කරන ලෙස අදාළ පවුල් වලින් ඉල්ලා සිටින බවත් අමාත්‍යවරයා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=11482", "Category": null, "Parent URL": null}