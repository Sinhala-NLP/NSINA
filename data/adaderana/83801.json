{"Source": "Adaderana", "Timestamp": "January 30, 2018 07:19 pm", "Headline": "යහපාලන රජය දේශපාලනයෙන් ස්ථාවර වෙද්දි ආණ්ඩු විරෝධීන් රජය පෙරළන්න හදනවා", "News Content": "යහපාලන රජය දේශපාලන වශයෙන් ස්ථාවර වන විට ආණ්ඩු විරෝධී පාර්ශව මෙම රජය පෙරලා දැමීමේ උත්සාහයක නිරත වෙමින් සිටින බව එක්සත් ජාතික පක්ෂ මහ ලේකම් අමාත්‍ය කබීර් හෂීම් මහතා පවසයි. වත්මන් රජය පෙරලා දමා පැරණි ආඥා දායක රාජාණ්ඩු පාලන ක්‍රමය රට තුළ යළි ස්ථාපිත කිරීමට එම පාර්ශව කටයුතු කරමින් සිටින බව මහලේකම්වරයා සඳහන් කරයි. නිවේදනයක් නිකුත් කරමින් එක්සත් ජාතික පක්ෂ මහ ලේකම් අමාත්‍ය කබීර් හෂීම් මහතා මේ බව සඳහන් කර තිබේ. ආණ්ඩු විරෝධී පිරිස් වර්ගවාදය, ආගම්වාදය, බටහිර කුමන්ත්‍රණ සහ රාජ්‍ය නොවන සංවිධානවල රහස් ව්‍යාපෘතීන් උපයෝගී කර ගනිමින් මෙම ආණ්ඩුව පෙරලා දැමීමට කටයුතු කරන බව මහ ලේකම්වරයා එම නිවේදනය මඟින් පෙන්වා දී ඇත. වත්මන් ආණ්ඩුව බලයට පත් වීමෙන් පසු නීතියේ ආධිපත්‍ය කහවුරු කරමින් අධිකරණයේ නිදහස සහ ස්වාධීනත්වය තහවුරු කිරීමට පියවර ගෙන ඇති අතර ජාතික සංහිඳියාව ගොනැගීම සඳහා ද වත්මන් රජය විශාල වැඩ කොටසක් සිදු කරමින් පවතින බව එක්සත් ජාතික පක්ෂ මහ ලේකම් අමාත්‍ය කබීර් හෂීම් මහතා වැඩිදුරටත් සඳහන් කළේය. මේ අතර කුලියාපිටිය ප්‍රදේශයේ පැවති ජන හමුවකට එක්වෙමින් අදහස් දැක්වූ අමාත්‍ය අකිල විරාජ් කාරියවසම් මහතා සඳහන් කළේ එක්සත් ජාතික පක්ෂයට තනි ආණ්ඩුවක් පිහිටුවීමට අවශ්‍ය මන්ත්‍රිධුර සංඛ්‍යාව පවතින බවයි.", "URL": "https://sinhala.adaderana.lk/news.php?nid=83801", "Category": null, "Parent URL": null}