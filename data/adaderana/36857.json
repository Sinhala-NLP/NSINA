{"Source": "Adaderana", "Timestamp": "August 24, 2013 09:16 am", "Headline": "ලාංකික සරණාගතයා පිටුවහල් කිරීම වළකන නියෝගයක්", "News Content": "ශ්‍රී ලාංකික දෙමළ සරණාගතයෙකු ඉන්දියාවෙන් පිටුවහල් කිරීම වළක්වාලමින් මදුරාසි මහාධිකරණය එරට බලධාරීන් වෙත නියෝගයක් නිකුත් කර තිබේ. ආර්.සෙන්දුරන් නැමැති පුද්ගලයෙකු විසින් ඉදිරිපත් කළ පෙත්සමක් සලකා බැලීමෙන් අනතුරුව මහාධිකරණය එම නියෝගය ලබාදී ඇති බව සඳහන්ය. ඉන්දීය ආණ්ඩුව තමා ඉන්දියාවෙන් පිටුවහල් කිරීමට ගෙන ඇති තීරණය අවලංගු කරන ලෙස ඉල්ලා පෙත්සම්කරු මෙම පෙත්සම ඉදිරිපත් කර ඇත. සෙන්දුරන් 2011 වසරේ දී ඉන්දියාවට පැමිණ ඇති අතර අනතුරුව ඔහු විදේශික පනත යටතේ කියුබ්‍රාන්ච් පොලීසිය විසින් චෙංගලපත්තූර්හි විශේෂ කඳවුරක රඳවා තබාගෙන ඇති බව සඳහන්ය. කඳවුරු ගණනාවක රඳවා තබාගෙන සිට ඇති ඔහුට අනතුරුව පෞද්ගලික ආයතනයක කොන්දේසී මත සේවය කිරීමේ අවස්ථාව ලබාදී ඇත. ඉන්දියාවේ පුරවැසි භාවය ලබාගැනීම සඳහා අයඳුම්පතක් ද සෙන්දුරන් විසින් යොමුකර තිබී ඇති බව වාර්තා වේ. කෙසේ වෙතත් සෙන්දුරන් ඇතුළු තවත් දෙදෙනෙකු එරටින් පිටුවහල් කිරීමට ඉන්දියානු රජය පසුගිය 19 වැනිදා තීරණය කර තිබුණි.", "URL": "https://sinhala.adaderana.lk/news.php?nid=36857", "Category": null, "Parent URL": null}