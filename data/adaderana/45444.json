{"Source": "Adaderana", "Timestamp": "August 19, 2014 05:46 am", "Headline": "යතුරුපැදිය ගැටී එක් අයෙක් මරුට-දෙදෙනෙකුට තුවාලයි", "News Content": "යතුරු පැදියක් හා කුඩා ප්‍රමාණයේ ලොරියක් මුහුණට මුහුණ ගැටමෙන් සිදුවී ඇති අනතුරකින් එක් අයෙකු මිය ගොස් තවත් දෙදෙනෙකු තුවාල ලබා රෝහල් ගත කර ඇති බව පොලීසිය පවසයි. ඊයේ (18)සවස 6.00 ට පමණ ආණමඩුව - නවගත්තේගම මාර්ගයේ මැරුංගොඩ ප්‍රදේශයේදී මෙම අනතුර සිදුවී ඇත. අනතුරින් මිය ගොස් ඇත්තේ වඩත්ත - සියඹලාගස්හේන ලිපිනයේ පදිංචිව සිටි දසනායක මුදියන්සේලාගේ නාමල් ශාන්ත දසනායක (අවු:29) නම් අයෙකු බවත්, තුවාල ලබා රෝහල් ගත කර ඇත්තේ ආණමඩුව - කැලේවැව පදිංචිකරුවෙකු වන රස්නායක මුදියන්සේලාගේ දිල්හාර මධුසංඛ රස්නායක සහ මහව - ඉහලගම පදිංචි ඒ.එම්.කීර්ති සම්පත් අධිකාරි නම් දෙදෙනෙකු බවත් අප වාර්තාකරු කියා සිටියි. මිය ගොස් ඇති අය සහ තුවාල ලබා රෝහල් ගත කර සිටින දෙදෙනා එකම යතුරු පැදියකින් නවගත්තේගම දෙස සිට ආණමඩුව දෙසට ගමන් කරමින් සිට ඇත. ඒ වන විට ඉදිරියට පැමිණ ඇති කුඩා ප්‍රමාණයේ ලොරියක යතුරු පැදිය ගැටීමෙන් අනතුර සිදුවී ඇති අතර අනතුරින් එක් තරුණයෙකු එම ස්ථානයේදීම මිය ගොස් ඇති බව පොලීසිය පවසයි. තුවාල ලබා සිටි අනෙක් දෙදෙනා ආණමඩුව දිසා රෝහලට ඇතුළත් කිරීමෙන් පසුව පුත්තලම මූලික රෝහලට මාරුකර යවා ඇත. අනතුරට සම්බන්ධ ලොරිය සහ එහි රියදුරු පොලීසිය විසින් අත්අඩංගුවට ගෙන ඇත. ආණමඩුව පොලීසියේ රථවාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=45444", "Category": null, "Parent URL": null}