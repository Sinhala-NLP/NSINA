{"Source": "Adaderana", "Timestamp": "June 14, 2011 11:51 am", "Headline": "ආණ්ඩුවේ විසඳුම:නොකෙරෙන වෙදකමට කෝඳුරු තෙල් හත් පට්ටයක් වගෙයි", "News Content": "ඉන්දීය නියෝජිත පිරිස සමග රජය සාකච්ඡා කළ දේවල් හා එහිදී ඇති කරගත් එකඟතාවන් පිළිබඳ රටට හෙළිදරව් කළ යුතු බව එක්සත් ජාතික පක්ෂය පවසයි. ඉන්දියාව හා ශ්‍රී ලංකාව අතර අභ්‍යන්තර අර්බුද උද්ගත නොවන අයුරින් රාජ්‍ය තාන්ත්‍රික ලෙස බුද්ධිමත්ව කටයුතු කළ යුතු බව එ.ජා.ප මහ ලේකම් තිස්ස අත්තනායක මහතා සඳහන් කරයි. රාජ්‍ය තාන්ත්‍රික පිළිවෙතක් මගින් ජාත්‍යන්තර ප්‍රජාව දිනා ගැනීමට කටයුතු කළ යුතු බවත්,පසුගිය දිනවල රජයේ අමාත්‍යවරුන් කළ ඇතැම් ප්‍රකාශ මගින් රට අභ්‍යන්තරයේ ගැටුම් ඇති කරවන සුළු බවත් ඔහු පෙන්වා දුන්නේය. උතුරු-නැගෙනහිර ප්‍රදේශවලට 13 වන ව්‍යවස්ථා සංශෝධනයට එහා ගිය විසඳුමක් ලබාදෙන බව කියා සිටියද එකී විසඳුම කුමක්ද යන්න පැහැදිලි කළ යුතුව ඇති බව හෙතෙම කියා සිටියේ අද(14)කොළඹ විපක්ෂ නායක කාර්යාලයේ පැවති මාධ්‍ය හමුවක් අමතමිනි. දේශපාලන විසඳුමක් පිළිබඳ පොදු එකඟතාවක් ඇති කර ගනු පිණිස යළි සර්ව පාර්ශ්වික කමිටුවක් පත් කිරීමට රජයේ අවධානය යොමු වී ඇතැයිද,එය මීට පෙරාතුව සිදු කළ අයුරින්ම නොකෙරෙන වෙදකමට කෝදුරු තෙල් හත් පට්ටටයක් ඕනවෙනවා සේම කල්මැරීමේ උත්සාහයක් පමණක් බවද අත්තනායක මහතා සඳහන් කළේය. ත්‍රස්තවාදය අවසන් කොට කාලයක් ගෙවීගොස් ඇති බැවින් වහා දේශපාන විසඳුමක් ලබාදීමට කටයුතු කළ යුතු බවත්,ඒ බව උතුරේ දේශපාලන පක්ෂ විසින් මෙන්ම ඉන්දියාව විසින්ද අවධාරණය කර ඇති බවත් එ.ජා.ප මහ ලේකම් තිස්ස අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16754", "Category": null, "Parent URL": null}