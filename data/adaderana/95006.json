{"Source": "Adaderana", "Timestamp": "August 25, 2018 02:35 pm", "Headline": "වසර 40ට පසු පාප් වහන්සේ කෙනෙකු අයර්ලන්තයට", "News Content": "ශුද්ධෝත්තම ෆ්‍රැන්සිස් පාප් වහන්සේ අයර්ලන්තයේ ඩබ්ලින් නුවර පවුල් සබඳතා කතෝලික සභාවේ සමුළුවක් සඳහා සහභාගී වීමට නියමිතව තිබේ. දශක හතරක කාලය තුළ පාප් වහන්සේ කෙනෙකු අයර්ලන්තයේ සංචාරය කරන පළමු අවස්ථාව මෙය බව විදෙස් වාර්තා සඳහන් කළේය. එහිදී උන්වහන්සේ ඩබ්ලින් අගනුවර රැඳී සිටින දින දෙකක කාලය තුළ පවුල් සම්බන්ධ ජාත්‍යන්තර කතෝලික සභාවේ සමුළුවක් සඳහාත් සහභාගී වනු ඇති. මේ අතර ෆ්‍රැන්සිස් පාප් වහන්සේ උතුරු අයර්ලන්තයේ සංචාරය කිරීමේ සූදානමක් පවතින බවට තොරතුරු වාර්තා වන නමුත් උන් වහන්සේ නිවේදනය කර තිබුණේ සිය සංචාරය අයර්ලන්තයේ ඩබ්ලින් අගනුවරට පමණක් සීමාවනු ඇති බවයි. පවුල් ලෝක සමුළුව එළඹෙන 21 වනදා සිට 26 දක්වා ඩබ්ලින් නුවර පැවැත්වීමට නියමිතයි. කෙසේ වෙතත් පාප් වහන්සේ එහි අවසන් දින දෙකෙහි සමාප්ති අවස්ථාවට සහභාගී වනු ඇති බවට තොරතුරු වාර්තා වේ. අයර්ලන්තයේ අගමැති ධූරය හොබවන රටේ පළමු සමලිංගික නායක 39 හැවිරිදි ලියෝ වෙරඩ්කාර් රටේ ගබ්සාව සම්බන්ධව පවතින දැඩි නීති ලිහිල් කිරීම සඳහා අරගල කළ අතර පසුගිය මැයි මාසයේ පැවති ජනමත විචාරණයකින් ඊට අනුමැතිය හිමිවුණි. පාප් වහන්සේ කෙනෙකු අවසන් වරට සංචාරය කර ඇත්තේ 1979 වර්ෂයේදී වන අතර රටේ අගමැති ලියෝ වෙරඩ්කාර්ගේ උපන් වර්ෂය ලෙස සටහන්ව ඇත්තේද එය බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=95006", "Category": null, "Parent URL": null}