{"Source": "Adaderana", "Timestamp": "January 19, 2013 01:47 pm", "Headline": "කෑම බීම ගැන දැන්වීම් ප්‍රසිද්ධිය හිතුමතේට බෑ", "News Content": "ආහාර සම්බන්ධයෙන් ප්‍රචාරය කරන වෙළෙඳ දැන්වීම් සඳහා ආහාර පනතේ නීති රීති තදින් ක්‍රියාත්මක කිරීමට සෞඛ්‍ය සේවා අධ්‍යක්ෂ ජනරාල්වරයා තීරණය කර තිබේ. ඇතැම් ආහාර සම්බන්ධ වෙළඳ දැන්වීම් මගින් ජනතාව නොමඟ යවන අයුරින් හා ප්‍රජාවට අසත්‍ය තොරතුරු ලබා දෙන බව සෞඛ්‍ය අමාත්‍යංශය පවසයි. ආහාරවල නොමැති ගුණයන් හුවා දක්වමින් ජනතාව නොමඟ යවන සුළු තොරතුරු ඇතුළත් කරමින් ප්‍රචාරය වූ වෙළඳ දැන්වීම් කිහිපයක් අත්හිටුවීමට සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා මේවන විටත් පියවර ගෙන තිබේ. යම් ආහාරයක, එහි ස්වභාවය, අගය, තත්ත්වය, සංයුතිය, ගුණය හෝ ආරක්ෂා සහිත භාවය සම්බන්ධයෙන් අසත්‍ය නොමඟ යවන සුළු, රුවටෙන හෝ වැරදි හැඟීමක් ඇතිවන ආකාරයෙන් එම ආහාරය ලේබල් කිරීම, ඇසිරීම, පදම් කිරීම, සකස් කිරීම, විකිණීම හෝ ප්‍රචාරය කිරීම ආහාර පනතට අනුව කිසිදු පුද්ගලයෙකු විසින් නොකළ යුතුයි. ආහාරපාන සම්බන්ධයෙන් වෙළඳ දැන්වීම් ප්‍රචාරය කිරීමට කටයුතු කරන්නේ නම් ඒ පිළිබඳ සෞඛ්‍ය සේවා අධ්‍යක්ෂ ජනරාල්වරයාගේ අනුමැතිය ලබා ගත යුතු බවද සෞඛ්‍ය අමාත්‍යංශය දන්වයි.", "URL": "https://sinhala.adaderana.lk/news.php?nid=30895", "Category": null, "Parent URL": null}