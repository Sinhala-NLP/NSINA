{"Source": "Adaderana", "Timestamp": "June 25, 2015 12:08 pm", "Headline": "වැලිකඩ විමර්ශන කමිටුවේ නිර්දේශ මෙන්න-අධිකරණ ඇමති ක්‍රියාත්මක වෙන්න සූදානම්", "News Content": "2012 වර්ෂයේ නොවැම්බර් 09 වන දින වැලිකඩ බන්ධනාගාරයේ සිදු වූ ගැටුම පිළිබඳ සොයා බැලීම සඳහා අධිකරණ අමාත්‍ය විජේදාස රාජපක්ෂ මහතා විසින් පත් කරනු ලැබූ විශ‍්‍රාමලත් මහාධිකරණ විනිසුරු විමල් නම්බුවසම් මහතාගේ සභාපතිත්වයෙන් යුත් ත්‍රිපුද්ගල කමිටු වාර්ථාව පසුගියදා පාර්ලිමේන්තුවේදී අග‍්‍රාමාත්‍ය රනිල් වික‍්‍රමසිංහ මහතා වෙත භාර දුන් අතර, එම පරීක්ෂණ වාර්ථාව මඟින් මෙම අවාසනාවන්ත සිදුවීමෙන් මිය ගිය හා තුවාල ලැබූ තැනැත්තන්ගේ පවුල් වලට වන්දි ලබා දීම නිර්දේශ කර ඇතැයි අධිකරණ අමාත්‍යාංශය අවධාරණය කරයි.මෙම ත‍්‍රිපුද්ගල පරීක්ෂණ කමිටු වාර්ථාව මඟින් මියගිය හා තුවාල ලැබූ තැනැත්තන්ගේ පවුල් වලට වන්දි ලබාදීම නිර්දේශ කර ඇත්තේ ප‍්‍රචණ්ඩකාරී ලෙස හැසීරීමෙන්, ගැටුම් ඇති නොකල, ඒත් තුවාල ලැබූ හෝ මිය ගිය රැඳවියන් සඳහා පමණක් වන්දි ලබා දිය යුතු බවට නිර්දේශ කර ඇති අතර, මෙම සිදුවීම කරණ කොට ගෙන අයුක්ති සහගත ලෙස දඩුවම් පමුණුවා ඇති රැඳවියන්ට සහන සැලසීම පිණිස එම අයුක්ති සහගත දණ්ඩන නියමයන් සමාලෝචනයට භාජනය කළ යුතු බව මෙම තී‍්‍රපුද්ගල කමිටුව නිර්දේශ කර තිබේ.හිංසා පැමිණවීම සම්බන්ධයෙන් අනුරූපවන බවට අදහස් කරන නීති උල්ලංඝණය කිරීම සම්බන්ධ දණ්ඩ නීති සංග‍්‍රහයේ 162 වගන්තිය (රාජ්‍ය සේවකයින්ගේ චර්යා සම්බන්ධ වැරදි)යටතේ වරදක් සංයුක්ත වන කාරණා කෙරෙහි විශේෂ අවධානයක් යොමු කරමින් මෙතෙක් සැලකිල්ලට පාත‍්‍ර නොවූ කරුණු සම්බන්ධයෙන් නව අපරාධ විමර්ශන කටයුතු ආරම්භ කිරීම පොලිස්පතිතුමාගේ සෘජු නියෝග යටතේ පත් කරන ලද විශේෂ විමර්ශන කණඩායමක් විසින් මෙහෙය විය යුතු බව කමිටුව නිර්දේශ කර ඇත.මෙම පරීක්ෂණ වාර්ථාව පෙන්වා දෙන ආකාරයට ඇතැම් පොලිස් නිලධාරීන්ට චෝදනා පත‍්‍ර භාරදීමේදී යුක්ති සහගත හා සාධාරණත්වය පිළිබඳ අවධානයක් යොමු කල යුතු බව පෙන්වා දෙන කමිටුව, පොලිස් නිළධාරීන්ට අයුක්ති සහගත ලෙස දඩුවම් පමුණුවා ඇති බව ද කොමිසමේ අදහස වී තිබේ.සෝදිසි මෙහෙයුම් වලින් පසු ඇති වූ වාතාවරණය සමනය කිරීම සඳහා කි‍්‍රයාකාරී බන්ධනාගාර කාර්යමණ්ඩලයට මුල්‍යමය තිළිණ ප‍්‍රදානය කිරීමෙන් ඔවුන් ඇගයිය යුතු බව පවසන ත්‍රිපුද්ගල කමිටුව බන්ධනාගාරය තුළ තිබෙන අධික තදබදය බන්ධනාගාර කාර්ය මණ්ඩලයට මුහුණ දීමට සිදුවන බරපතළ ගැටළුකාරී තත්ත්වයක් වන බවත්, ඒ සඳහා බන්ධනාගාරය තුළ රැඳී සිටින සංඛ්‍යාවට සමානුපාතිකව බන්ධනාගාර කාර්ය මණ්ඩලය ද පුළුල් කල යුතු බවත් කමිටුවේ අදහසක් වී තිබේ.1999 අංක 46 දරණ ප‍්‍රජා පාදක විශෝධන පනත වඩාත් හිතකර ලෙස යොදා ගත යුතු බව පවසන තී‍්‍රපුද්ගල කමිටුව අපරාධ නඩුවල වරදකරුවන් සම්බන්ධයෙන් දඩුවම් පැමිණවීමේ සමාන බව හා නිරවද්‍යතාව සාක්ෂාත් කර ගැනීම සඳහා අවශ්‍ය කරන දණ්ඩන මාර්ගෝපදේශනය සමාලෝචනය කළයුතු බවද නිර්දේශ කර තිබේ.කාලීන වෙනස්කම් හා නව ප‍්‍රවණතා හඳුනාගනිමින් වර්තමානයට ගැලපෙන ලෙස බන්ධනාගාර ආඥා පනත සමාලෝචනය කළයුතු බව පවසන ත්‍රිපුද්ගල කමිටුව රැඳවියන්ට ලඟා විය නොහැකි ස්ථානවල අවි ගබඩා ස්ථාපිත කිරීම, බන්ධනාගාර කාර්ය මණ්ඩලයට යෝග්‍ය අවි ආයුධ සැපයීම, වැඩි දියුණු කරන ලද බන්ධනාගාර ආරක්ෂක පද්ධතියක් හඳුන්වා දීම, අධිකරණ වෛද්‍ය විද්‍ය පරීක්ෂණ කටයුතු සඳහා දියුණු වැඩපිළිවෙලක් හඳුන්වා දීම, බන්ධනාගාර ගොඩනැගිලි සංකීර්ණය අඩු ජනාකීර්ණ ප‍්‍රදේශවල ස්ථාපිත කිරීම, රජයේ රසපරීක්ෂණ දෙපාර්තුමේන්තුව දියුණු කිරීම ආදී නිර්දේශයන් ගණනාවක් මෙම තී‍්‍රපුද්ගල කමිටුව විසින් පෙන්වා දී ඇති අතර එම නිර්දේශයන් පිළිබඳ විශේෂ අවධානයක් යොමු කරමින් අවශ්‍ය පියවර ගැනීමට අධිකරණ අමාත්‍යාංශය කටයුතු කරන බව අධිකරණ අමාත්‍ය ආචාර්ය විජේදාස රාජපක්ෂ මහතා අවධාරණය සිටියි. මෙම ත්‍රිපුද්ගල කමිටුවේ සෙසු සාමාජිකයින් ලෙස විශ‍්‍රාමලත් ජ්‍යෙෂ්ඨ නියෝජ්‍ය පොලිස්පති අශෝක විජයතිලක මහතා හා විශ‍්‍රාමලත් පරිපාලන නිළධාරී නීතිඥ එස්. කේ. ලියනගේ මහතා කටයුතු කර ඇති බව අධිකරණ අමාත්‍යාංශය පවසයි.", "URL": "https://sinhala.adaderana.lk/news.php?nid=52242", "Category": null, "Parent URL": null}