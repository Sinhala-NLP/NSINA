{"Source": "Adaderana", "Timestamp": "July 27, 2013 10:58 pm", "Headline": "මෙහෙම ගියොත් අධ්‍යාපන අමාත්‍යංශයට වගකීම් මතක් කරදෙන්න වෙයි ", "News Content": "දූෂණ චෝදනා එල්ල වීම මත තනතුරෙන් පහකර සිටින මොරටුව වෙල්ස් කුමර විදුහලේ විදුහල්පතිවරයා වෙනුවට පත් කළ නව විදුහල්පතිවරයාට රාජකාරී භාරදීමට අවශ්‍ය පසුබිම සැකසීම අධ්‍යාපන අමත්‍යාංශය මග හැර ඇති බවට ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා චෝදනා කරයි. නව විදුහල්පතිවරයාට විදුහලේ වැඩ රාජකාරී භාර ගැනීමට අවශ්‍ය වාතාවරණය සකසා නොදෙන්නේ නම් අධ්‍යාපන අමාත්‍යාංශයේ වගකීම ඉටු කරවා ගැනීම වෙනුවෙන් දැඩි කි‍්‍රයාමාර්ගයක් ගැනීමට සිදු වන බව නිවේදනයක් නිකුත් කරමින් ඔහු අවධාරණය කරයි. එකී නිවේදනය වැඩිදුරටත් පහත පරිදිය. මොරටුව වේල්ස් කුමර විදුහලේ හිටපු වැඩබලන විදුහල්පතිවරයා දූෂණ චෝදනා එල්ලවීම මත මේ වන විට රාජ්‍ය සේවා කොමිසමේ අනුමැතියෙන් වැඩ තහනම් කර ඇත. මෙම වැඩතහනමට එරෙහිව මොරටු නගරාධිපති ඇතුළු කණ්ඩායමක් දිගින් දිගටම පාසල ඉදිරිපිට උද්ඝෝෂණ පවත්වමින් සිටිති. ළමුන් ඇතුළත් කිරීමේදී මුදල් ලබාගත නොහැකි බවට පැහැදිලි චක‍්‍රලේඛ තිබියදී ලක්ෂ 90 කට වැඩි මුදලක් ළමුන් වෙනුවෙන් ලබාගෙන විධිමත් නොවන එක් ආදි ශිෂ්‍ය කණ්ඩායමක ගිණුමක් යයි සඳහන් ගිණුමක එම මුදල් තැන්පත් කිරීම ඇතුළු චෝදනා සම්බන්ධයෙන් එම හිටපු වැඩබලන විදුහල්පතිවරයාට එරෙහිව පරීක්ෂණ පැවැත්වෙමින් තිබේ. එසේ තිබියදී අදාළ විදුහල්පතිවරයා වෙනුවෙන් පෙනී සිටිමින් මෙම උද්ඝෝෂණ සිදුවීම විමතියට කරුණකි. මේ වන විට මෙම පාසලේ විදුහල්පති පුරප්පාඩුවට අදාළව විධිමත් අයඳුම්පත් කැඳවීමෙන් අනතුරුව ලැබූ ඉල්ලූම්පත් අනුව රාජ්‍ය සේවා කොමිසමේ අනුමැතිය මත නව විදුහල්පති වශයෙන් ජේ.ඩබ්ලිව්. සිරිවර්ධන මහතා පත්කර ඇත. මේ වන විට මෙම ප‍්‍රාදේශීය දේශපාලකයින් ප‍්‍රමුඛ උද්ඝෝෂකයන් අදාළ විදුහල්පතිවරයා පාසලට පැමිණීමට එරෙහිවීමද තම උද්ඝෝෂණයේ තවත් අරමුණක් කොට ගෙන ඇත. ළමුන් 4200 කට වැඩි පිරිසක් අධ්‍යාපනය ලබන වේල්ස් කුමර විදුහලේ ගුරුවරුන් සහ සිසුන් පාසලට පිවිසීමෙන් පසු පාසල් ගේට්ටුවට ඉඹි යතුරු දමා වසමින් නැවත ගේට්ටුව විවෘත නොකරමින් තිබේ. ඒ තත්ත්වය තුළ ගුරුවරුන්ට හදිසි අවශ්‍යතාවයකට හෝ රාජකාරි කටයුතු සඳහා හෝ පාසලින් බැහැරවීමට නොහැකි තත්ත්වයක් උදාවී ඇත. එසේම මේ දිනවල පැවැත්වෙන විභාගවලට බාධාවන පරිදි ශබ්ද විකාශන යන්ත‍්‍ර භාවිත කරමින් එම කටයුතුවලට ද බාධා කරමින් මෙම පිරිස හැසිරේ. පාසලට පිවිසෙන ගුරුවරුන්ගේ වාහන පරීක්ෂා කිරීම, ගුරුවරුන්ට විවිධාකාර බාධා එල්ල කිරීම, පාසල තුළ සිදුවන පරිපාලන කටයුතුවලට අනවශ්‍ය මැදිහත්වීම් කිරීම මෙම උද්ඝෝෂකයින් දිගින් දිගටම සිදුකරමින් සිටිති. පාසලට අයත් සංවිධාන වන පාසල් සංවර්ධන සමිති, ආදි ශිෂ්‍ය සංගම්වලට පාසල් පරිපාලනයට මෙන්ම අභ්‍යන්තර කටයුතුවලට අතපෙවීම් සිදුකිරීම නොකළ යුතු තත්ත්වයක මොවුන් මෙම සියලූ කටයුතුවල යෙදෙමින් පාසල් කටයුතු අවුල් කරමින් සිටී. මීට ඉහතදී යාපනයේ වේමබඩි උසස් බාලිකා විදුහලට, ගාල්ල විද්‍යාලෝක විදුහලට, බණ්ඩාරවෙල විශාකා විදුහලට රාජ්‍ය සේවා කොමිසමෙන් විදුහල්පතිවරුන් පත්කිරීමේදී එම පාසලේ වැඩ බැලූ විදුහල්පතිවරුන්ගේ අනුදැනුම මත මේ ආකාරයටම නව විදුහල්පතිවරුන්ට රාජකාරි බාර ගැනීමට නොහැකි වන පරිදි උද්ඝෝෂණ පැවති අතර අධ්‍යාපන අමාත්‍යාංශයේ වගකීම් පැහැර හැරීම තුළ බණ්ඩාරවෙල විශාකා විදුහලට පත්කළ විදුහල්පතිනිය ශ්‍රේෂ්ඨාධිකරණයේ SC/FR/549/2012 අංකයෙන් ගොනුකළ පෙත්සමේ නියෝගය මත රාජකාරි බාරදීමට සිදුවිය. වර්තමානයේදී අධ්‍යාපන අමාත්‍යාංශය නව විදුහල්පතිවරුන්ට රාජකාරි භාරගැනීමට අවශ්‍ය පසුබිම සකස් නොකිරීම තුළ පෙනී යන්නේ තවදුරටත් තම වගකීම ඉටු නොකරන තත්ත්වයකි. මේ තත්ත්වය තුළ තවදුරටත් නව විදුහල්පතිවරුන්ට රාජකාරි භාර ගැනීමට අවශ්‍ය වාතාවරණය නොසැලසෙන්නේ නම් අනිවාර්යයෙන්ම අමාත්‍යාංශයේ වගකීම ඉටු කරවා ගැනීම වෙනුවෙන් දැඩි කි‍්‍රයාමාර්ගයක් ගැනීමට සිදු වන බවද ලංකා ගුරු සංගමය දන්වා සිටී. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=36150", "Category": null, "Parent URL": null}