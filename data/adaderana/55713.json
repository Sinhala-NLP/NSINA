{"Source": "Adaderana", "Timestamp": "December 14, 2015 01:45 pm", "Headline": "නාලක ගොඩහේවාත් අත්අඩංගුවට ගෙන තියෙනවා!", "News Content": "ජනතාව පාලකයින්ට තිත්ත බෙහෙත් දෙන දවස වැඩි ඈතක නොවන බව ප්‍රජාතන්ත්‍රවාදී වාමාංශික පෙරමුණේ ප්‍රධාන ලේකම් පා.ම. වාසුදේව නානායක්කාර මහතා පවසයි.වත්මන් ආණ්ඩුව බලට පත්වීමෙන් පසු රට සංවර්ධනය කිරීමට නම් ජනපති හා අගමැති තිත්ත බෙහෙත් බීමට සිදුවේ යැයි කියූ බව හෙතෙම පෙන්වාදෙයි.කෙසේ වෙතත් එසේ තිත්ත බෙහෙත් බීමට සිදුවන්නේ ජනතාවට නොව පාලකයින්ට යැයි ඒ මහතා අද (14) පැවැති මාධ්‍ය හමුවකදී කීවේය.දින 100 අය වැයෙන් පෙන්වනු ලැබුවේ ධනපතින්ගෙන් සල්ලි අරන් සාමාන්‍ය ජනතාවට දීම නමුත් 2016 අය වැයෙන් පෙන්වා ඇත්තේ එහි අනිත් පැත්ත යැයිද හෙතෙම පැවසිය.සුරැකුම්පත් හා විනිමය කොමිසමේ හිටපු ප්‍රධානියෙකු වන ආචාර්ය නාලක ගොඩහේවා මහතා අත්අඩංගුවට ගෙන ඇති බවද පෙන්වාදුන් වාසුදේව නානායක්කාර මහතා ඒ සම්බන්ධ පරීක්ෂණ කරගෙන යාමේ බාධාවක් නැතැයිද පැවසීය.එසේ වුවද කලින් ආණ්ඩුවට උදව් කළා කියා පලිනොගත යුතු බවද හෙතෙම කියා සිටියේය.මාධ්‍ය හමුව ඇමතු සමාජවාදි ජනතා පෙරමුණේ ප්‍රධාන ලේකම් රාජා කෝල්ලුරේ එන් මහතා පැවසුවේ අය වැයට විරෝධය පා ඒකාබද්ධ විපක්ෂය ලංකා සම සමාජ පක්ෂය එක්ව ලබන 18 වැනිදා කොටුව දුම්රියපළ ඉදිරිපිට විරෝධතාවයක් පවත්වන බවයි.19 වැනිදා ජවිපෙ විසින්ද විරෝධතාවයක් සංවිධානය කර ඇති බව ඒ මහතා පැවසීය.", "URL": "https://sinhala.adaderana.lk/news.php?nid=55713", "Category": null, "Parent URL": null}