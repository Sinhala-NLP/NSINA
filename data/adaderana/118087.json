{"Source": "Adaderana", "Timestamp": "September 2, 2019 04:04 pm", "Headline": "අපි සංවර්ධනය කළා පෙන්නුවේ නෑ-රවී", "News Content": "එක්සත් ජාකික පක්ෂයේ ජනාධිපති අපේක්ෂකයා මේ වන තෙක් තීරණය කර නොමැති බව අමාත්‍ය රවී කරුණානායක මහතා පවසයි. අද (02) සීනිගම ප්‍රදේශයේ පැවති වැඩසටහනක දී මාධ්‍යවේදීන් වෙත සිය අදහස් පල කරමින් ඒ මහතා මේ බව ප්‍රකාශ කළේය. එහිදී වැඩිදුරටත් අදහස් දක්වමින් ඒ මහතා ප්‍රකාශ කළේ වෙනත් පක්ෂවලින් මේ වන විට ඔවුන්ගේ හොඳම අපේක්ෂකයින් ඉදිරිපත් කරමින් සිටින අතර එක්සත් ජාතික පක්ෂයෙන් ද සාකච්ඡා කර ජයග්‍රහණය කළ හැකි වැඩපිළිවෙලක් ඇති කරගෙන යන බවත්ය. තමන්ට අපේක්ෂකත්වය ලැබේදැයි මාධ්‍යවේදියෙක් විමසු ප්‍රශ්නයකට පිළිතුරු දෙමින් ඒ මහතා කියා සිටියේ තමන්ට ඒ සඳහා තව කල් පවතින බවත් මෙම අවස්ථාවේ දී සිදු කළ යුත්තේ රට දිනවීම බවත්ය. වත්මන් ආණ්ඩුව බලයට පැමිණි දා සිටම සංවර්ධන කටයුතු සිදු කළ ද ඒවා මාධ්‍ය ඔස්සේ ප්‍රචාරය නොකිරීම රජය විසින් සිදු කළ දුර්වලතාවයක් බවද රවී කරුණානායක මහතා පැවසීය.", "URL": "https://sinhala.adaderana.lk/news.php?nid=118087", "Category": null, "Parent URL": null}