{"Source": "Adaderana", "Timestamp": "December 14, 2011 12:28 pm", "Headline": " ජොන්ස්ටන් ඇමති ඉටු කරන්නේ එ.ජා.පයේ කොන්ත්‍රාත්තුවක්ද..?", "News Content": "ජොන්ස්ටන් ප්‍රනාන්දු අමාත්‍යවරයා ක්‍රියා කරමින් සිටින්නේ එක්සත් ජාතික පක්ෂයේ මානසිකත්වයෙන්දැ‍යි සැක සිතෙන බව හිටපු නියෝජ්‍ය අමාත්‍ය,ජාතික නිදහස් පෙරමුණේ දේශපාලන මණ්ඩල සභික පියසිරි විජේනායක මහතා පවසයි. අමාත්‍යවරයා පසු ගිය දිනෙක දත් ගලවද්දී වේදනාවක් ඇති වුණත් දිරපු දත් ගලවාදැමිය යුතු බවට ප්‍රකාශයක් කළ බව විජේනායක මහතා සිහිපත් කළේය. රිදවන්න දත් ගලවන්නේ එක්සත් ජාතික පක්ෂ ආණ්ඩු බවත්,වත්මන් ආණ්ඩුව ජනතාවට නොරිදවන බවත් ඔහු කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. ප්ලාස්ටික් කූඩ ගැටලුව අද වන විට දැවැන්ත අර්බුදයක් නිර්මාණය කර ඇති බවත්,එමගින් රටේ සමස්ත වෙළඳපොල මෙන්ම අර්ථිකයටද දැඩි බලපෑම් එල්ලවී ඇති බව හෙ‍තෙම පෙන්වා දුන්නේය. මෙම ගැටලුවට අමාත්‍යවරයා ප්‍රතිචාර දක්වන්නට ගිය ආකාරය වැරදි බවත්,මේවන විට අමාත්‍යවරයාත්,අමාත්‍යංශයත් නිලධාරීන් හා එක්ව අතේ පොලු තියන් කොළඹට ඇතුළුවන එළවළු හා පලතුරු ලොරිවලට පහරදෙන්නට සූදානමින් සිටින බව විජේනායක මහතා සඳහන් කළේය. ප්ලාස්ටික් කූඩ භාවිතා කිරීමේ ක්‍රියා මර්ගය පියවරෙන් පියවර පවත්නා ගැටලු මගහරවා ගනිමින් ක්‍රියාවට නංවන්නට ඉඩකඩ තිබුණු බවත්,ආරම්භයේදී කූඩයක් රුපියල් 200-300 ක් වැනි සහනදායි මුදලකට ලබාදීමට කටයුතු කළ යුතුව තිබුණු බවත් ඔහු කියා සිටියේය. දූර ඈත සිට එළවළු හා පලතුරු කොළඹට ප්‍රවාහනය කරනා ලොරි රථ යළි ආපසු යන විට වෙනත් දේ කොළඹින් ඒ ප්‍රදේශ වලට ප්‍රවාහනය කරන බවත්,එහෙත් නවතම තත්ත්වය නිසා ලොරි රථවලට යළි ආපසු යන විට හිස් කූඩ ගෙනයන්නට වීමෙන් දැවැන්ත පාඩුවකට මුහුණ දෙන්නට සිදුවන බවත් විජේනායක මහතා අවධාරණය කළේය. එම නිසා ලොරිවලට සහනයක් ලබාදීමට කටයුතු කළ යුතු බවත්,මෙමගින් අසරණ වන්නේ පාරිභෝගික ජනතාව බවත් ඔහු සඳහන් කළේය. මෙම අර්බුදය වහා විසඳිය යුතුව ඇති බවත්,එහිදී ගොවීන්,වෙ‍ළෙඳුන් මෙන්ම අතරමැදියන් ද ආරක්ෂා විය යුතු බවත් පියසිරි විජේනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20678", "Category": null, "Parent URL": null}