{"Source": "Adaderana", "Timestamp": "December 30, 2018 05:19 pm", "Headline": "ගින්නෙන් විනාශ වූ හැටන් නිවාස වලට තාවකාලික විසඳුමක්", "News Content": "හැටන්, දික්ඔය, ෆෝඩයිස් තේ වතුයායේ වතු නිවාස පේළියක ඇතිවූ හදිසි ගින්න හේතුවෙන් අවතැන්ව සිටින වතු කම්කරු පවුල් 19 ක් සඳහා තාවකාලික නිවාස ඉදිකිරීම මේ වන විට එම තේ වතුයායේ ක්‍රීඩාංගනයේදී කඩිනමින් සිදු කරමින් පවති. ඊයේ (29) හැටන්, දික්ඔය, ෆෝඩයිස් තේ වතුයායේ වතු නිවාස පේළියක මෙම හදිසි ගින්න ඇතිවී තිබුණි. ශ්‍රී ලංකා ගුවන් හමුදාව හා යුද හමුදාවේ නිලධාරීන් ඇතුලු සෙබළුන්ගේ ශ්‍රම දායකත්වයෙන් තාවකාලික මෙම නිවාස ඉදිකෙරේ. නිවාස ඉදිකිරීම සඳහා අවශ්‍ය සෙවිළි තහඩු ඇතුලු ගොඩනැඟිලි ද්‍රව්‍ය කඳුරට නව ගම්මාන, වතු යටිතල පහසුකම් හා ග්‍රාමීය ප්‍රජා සංවර්ධන අමාත්‍යාංශය හා ෆෝඩයිස් වතු පාලනාධිකාරිය මගින් ලබා දී ඇති බව ෆෝඩයිස් තේ වතුයායේ කළමණාකරු දයා ප්‍රියන්ත මහතා පැවසීය. මෙම නිවාස ඉදිකිරීම හා අවතැන්වූවන්ට අවශ්‍ය පහසුකම් සැපයීම සම්බන්ධව සොයා බැලීම සඳහා නුවරඑළිය දිස්ත්‍රික් පාර්ලිමේන්තු මන්ත්‍රී හා කඳුරට ජනතා පෙරමුණේ නායක වෙළුසාමි රාධාක්‍රිෂ්ණන් හා අඹගමුව ප්‍රාදේශීය ලේකම් ආර්.ටී.පී.සුමනසේකර යන මහත්වරුන් සමඟ වතු පාලනාධිකාරිය, අවතැන්වූවන් තාවකාලිකව ලැගුම් ගෙන සිටින ෆෝඩයිස් තේ වතුයායේ වතු රෝහල වෙත ගොස් අද (30) දා පරීක්ෂා කල බව අප වාර්තාකරු පවසයි. කඳුරට අධ්‍යාපන සංවර්ධන සංගමය මගින් මෙහිදී අවතැන්වූවන් සඳහා වියළි ආහාර, ඇඳුම් පැළඳුම් හා පාසල් උපකරණ බෙදා දෙන ලදී.", "URL": "https://sinhala.adaderana.lk/news.php?nid=101542", "Category": null, "Parent URL": null}