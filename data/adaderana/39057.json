{"Source": "Adaderana", "Timestamp": "November 23, 2013 11:20 am", "Headline": "අමෙරිකානු ජනපති කෙනඩි ඝාතනය කර අදට වසර 50යි", "News Content": "අමෙරිකා එක්සත් ජනපදයේ හිටපු ජනාධිපති ජෝන් එෆ්. කෙනඩි ඝාතනයට ලක්ව අදට වසර 50 ක් ගත වේ‍. 1963 වසරේ නොවැම්බර් 22 වැනිදා ටෙක්සාස් හි ඩලස් නගරයේ පැවති උත්සවයකට සහභාගි වෙමින් සිටිය දී කෙනඩි ජනාධිපතිවරයා වෙඩි තබා ඝාතනය කෙරුණි. මේ නිමිත්තෙන් ප්‍රධාන සැමරුම් උත්සවය ජනාධිපති බරක් ඔබාමාගේ ප්‍රධානත්වයෙන් වොෂින්ටනයේදී පැවති අතර ඩලස් නගරයේ දී සහ හිටපු ජනාධිපතිවරයාගේ උපන් භූමිය වන මැසෙව්සෙට් ප්‍රාන්තයේ ද උත්සව සංවිධාන කර තිබුණි. ධවල මන්දිරය ඇතුළු රජයේ ආයතන වල ජාතික ධජය අඩ කුඹු කර ඇති අතර විනාඩියක නිෂ්ශබ්දතාවයක් රැකීමෙන් සහ ඝංඨා නාද පැවැත්වීමෙන් අමෙරිකානු ජනතාව හිටපු ජනාධිපතිවරයාට ගෞරව දැක්වු බව වාර්තා වේ. අමෙරිකාවේ ජනප්‍රියම ජනාධිපතිවරයෙකු වු ජෝන් එෆ් . කෙනඩි එරට 35 වැනි ජනාධිපතිවරයා වශයෙන් වසර 03 ක කාලයක් ධුරය දැරූ අතර ඝාතනයට ලක්වන විට ඔහු 46 වියේ පසුවිය.", "URL": "https://sinhala.adaderana.lk/news.php?nid=39057", "Category": null, "Parent URL": null}