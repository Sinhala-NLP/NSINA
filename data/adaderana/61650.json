{"Source": "Adaderana", "Timestamp": "July 1, 2016 08:57 am", "Headline": "මහබැංකුවේ මහ පුටුව තවම හිස්!", "News Content": "ශ්‍රී ලංකා මහබැංකුව සඳහා නව අධිපතිවරයෙකු මෙතෙක් ප්‍රකාශයට පත් කර නැත.ඊයේ මධ්‍යම රාත්‍රියෙන් පසු හිටපු මහ බැංකු අධිපති අර්ජුන් මහේන්ද්‍රන් මහතාගේ සේවා කාලය අවසන් වූණි.එහෙත් ඔහුට එරෙහිව එල්ල වී ඇති චෝදනා කිහිපයක් හේතුවෙන් සේවා දිගුවක් සිදු නොකරන බව ජනාධිපති මෛත්‍රීපාල සිරිසේන මහතා ප්‍රකාශ කර තිබුණි.කඩිනමින් මහ බැංකු අධිපති ධුරය සඳහා නව පුද්ගලයෙකු පත් කරන බව ජනාධිපතිවරයා ප්‍රකාශ කළේය.කෝප් කමිටුවෙන් සිදු කරන විමර්ශන අවසන් වන තෙක් තමා සේවා දිගුවක් අපේක්ෂා නොකරන බව මහ බැංකු අධිපති අර්ජුන් මහේන්ද්‍රන් මහතා ද මීට පෙර ප්‍රකාශ කර තිබුණි.ඒ අනුව මූල්‍ය පාලන පනතට අනුව කඩිනමින් මහ බැංකු අධිපතිවරයෙකු පත් කළ යුතු ය.ඒ සඳහා මහ බැංකුවේ දැනට සිටින නියෝජ්‍ය අධිපතිවරුන් වන ජ්‍යෙෂ්ඨතම නිලධාරින් 03 දෙනා අතරින් එක් අයෙකු නම් කිරීමට ඉඩ ඇති බවට තොරතුරු වාර්තා වුණි.මීට අමතරව තවත් බාහිර පුද්ගලයින් දෙදෙනෙකුගේ නම් ද ඒ සඳහා ඉදිරිපත් වී ඇති බව වාර්තා වෙයි.", "URL": "https://sinhala.adaderana.lk/news.php?nid=61650", "Category": null, "Parent URL": null}