{"Source": "Adaderana", "Timestamp": "March 3, 2014 01:55 pm", "Headline": "ජනපති මියෙන්මාරයට යයි - බිම්ස්ටෙක් අතරවාරයේදී මන්මෝහන් සිං හමුවෙයි", "News Content": "ජනාධිපති මහින්ද රාජපක්‍ෂ මැතිතුමා, හෙට (04)මියන්මාරයේ නේ පී ටෝ හි පැවැත්වෙන බිම්ස්ටෙක් (BIMSTEC) තුන් වැනි රාජ්‍ය නායක සමුළුවට සහභාගී වීම පිණිස අද (03) උදේ දිවයිනෙන් පිටත්වී තිබේ. බිම්ස්ටෙක් යන සංක්‍ෂිප්ත ඉංග‍්‍රීසි නාමයෙන් අදහස් වනුයේ “බහුආංශීය තාක්‍ෂණික හා ආර්ථික සහයෝගීතාව සඳහා බෙංගාල බොක්ක ප‍්‍රවේශය“ යන්නයි. කෙසේ වෙතත් මෙම සමුළුව බංග්ලාදේශය, භූතානය, ඉන්දියාව, මියන්මාර්, නේපාලය, ශ‍්‍රී ලංකාව සහ තායිලන්තය යන දකුණු හා අග්නිදිග ආසියානු රටවල් 07න් සමන්විත කලාපීය හවුලකි. එය ප‍්‍රථම වරට BIST-EC (බංග්ලාදේශ්, ඉන්දියා, ශ‍්‍රී ලංකා සහ තායිලන්ත ආර්ථික සහයෝගීතාව) නමින් 1997 ජුනි 06 වැනි දා බැංකොක් හි දී ආරම්භ කරනු ලැබීය. බිම්ස්ටෙක් සාමාජික රටවල් අතර සමීප හා ප‍්‍රතිඵලදායී තාක්‍ෂණික සහ ආර්ථික සහයෝගීතාව පරමාර්ථය කොට ගෙන තිබේ. මෙමගින් වෙළෙඳාම හා සංවර්ධනය, තාක්‍ෂණය, බලශක්තිය, සංචාරක ව්‍යාපාරය සහ කෘෂිකර්මය ඇතුළු හඳුනාගත් ප‍්‍රමුඛතා අංශ 14කට විශේෂ අවධානය යොමු කෙරේ. මේ කලාපීය හවුල බිලියන 1.3ක ජනතාවක් එනම්, ලෝක ජනගහනයෙන් 22%ක් නියෝජනය කරන අතර, වාර්ෂිකව ඩොලර් බිලියන 750ක වාර්ෂික ඒකාබද්ධ දළ දේශීය නිෂ්පාදනයක් උත්පාදනය කරයි. ප‍්‍රථම බිම්ස්ටෙක් නායක හමුව 2004 තායිලන්තයේ බැංකොක් හි දී සහ දෙවැන්න 2008 ඉන්දියාවේ නවදිල්ලි නුවර දී පැවැත්විණ. කෙසේ වෙතත් ජනාධිපති රාජපක්‍ෂ මැතිතුමා හෙට (04) සමුළුව ආමන්ත්‍රණය කිරීමට නියමිත බව සඳහන්ය. මෙහිදී ජනාධිපතිවරයා ඉන්දීය අග්‍රාමාත්‍ය මන් මෝහන් සිං ඇතුළු කලාපයේ රාජ්‍ය නායකයින් කිහිපදෙනෙකු සමග ද්විපාර්ශ්වික සාකච්ඡා පැවැත්වීමට නියමිත බව ජනාධිපති මාධ්‍ය ඒකකය නිවේදනය කරයි.", "URL": "https://sinhala.adaderana.lk/news.php?nid=41504", "Category": null, "Parent URL": null}