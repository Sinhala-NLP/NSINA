{"Source": "Adaderana", "Timestamp": "February 3, 2014 04:06 pm", "Headline": " විදුහල්පතිගෙන් දැරියට අතවර වූ බව කියන්න ගුරුවරියක් සිව්මසකට පසු පොලීසි ගිහින්!", "News Content": "තමා සේවය කළ පාසලේ විදුහල්පතිවරයා අතින් වයස අවුරුදු 04ක තම දැරියට 2013.10.03 වැනිදා ලිංගික අතරවයක් වූ බව පවසමින් මේවන විට වෙනත් පාසලකට ස්ථාන මාරුවක් ලැබ සිටින ගුරුවරියක් ගිරාඳුරුකෝට්ටේ පොලීසියට ඊයේ පැමිණිල්ලක් ඉදිරිපත් කර තිබේ. විදුහල්පතිවරයා ඇතුළු ගුරු මණ්ඩලයේ 15 දෙනෙකු පමණ 2010.10.03දා පදියතලාවේ අවමඟුල් ගෙදරකට ගොස් නැවත එමින් සිටියදී වාහනයේ ඉදිරිපස සිටි විදුහල්පතිවරයා තමා‍ෙග් දියණිය ඔහුගේ ඔඩොක්කුවට ගත් බවත් ටික වේලාවකට පසු දැරිය හැඬු බවත් ගුරුවරිය සිය පැමිණිල්ලේ දක්වා ඇත. දැරියගෙන් මේ ගැන විමසීමෙන් පසු විදුහල්පතිවරයා විසින් ඇයට කළ අතවරය ගැන එකී ගුරුවරිය පොලීසියට පැමිණිලි කර ඇත්තේ ඊයේ දිනයේය. එසේ පැමිණිලි කිරීමට හේතුව ගුරුවරිය වෙනත් පාසලකට ස්ථාන මාරු කිරීමට අදාළ විදුහල්පතිවරයා පියවර ගැනීම බවට මූලික පොලිස් පරීක්ෂණවලදී අනාවරණය වී තිබේ. ඒ අනූව සිද්ධිය සම්බන්ධයෙන් සැකපිට අදාළ විදුහල්පතිවරයා අද අත්අඩංගුවට ගෙන මහියංගණය උසාවියට ඉදිරිපත් කිරීමෙන් පසු ඇප මත මුදාහැර ඇති අතර දැරිය මහියංගණය රෝහ‍ලට ඇතුළත් කර ඇති බව පොලිස් මාධ්‍ය ප්‍රකාශක කාර්යාලය පැවසීය. තමාගේ දැරියට ලිංගික අතවරයක් වී ඇතැයි අවබෝධ කරගත්තේ නම් මවක වන අදාළ ගුරුවරිය සිය පහසුව තකා එම අවස්ථාවේ පොලීසියට පැමිණිලි නොකර දීර්ඝ කාලයකට පසු මෙවැනි පැමිණිල්ලක් කිරීම ගැන සැකයක් ඇති වන බවත් ඒ අනූව සිද්ධිය ගැන ගිරාඳුරුකෝට්ටේ පොලීසිය විශේෂ පරීක්ෂණයක් පවත්වන බවත් මාධ්‍ය ප්‍රකාශක කාර්යාලය කීවේය.", "URL": "https://sinhala.adaderana.lk/news.php?nid=40861", "Category": null, "Parent URL": null}