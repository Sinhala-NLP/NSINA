{"Source": "Adaderana", "Timestamp": "February 27, 2016 12:50 pm", "Headline": "අතුරුදන්වූවන් පිළිබඳ යාපනය දිස්ත්‍රික් පැමිණිලි විමර්ශණය අද", "News Content": "යාපනය දිස්ත්‍රික්කයේ පැමිණිලි විමර්ශනය කිරීමේ කටයුතු අද දිනයේ සිට ආරම්භ කෙරෙන බව අතුරුදන්වූවන් පිළිබඳ පැමිණිලි විමර්ශණය කිරීමේ ජනාධිපති කොමිසන් සභාව පවසයි.අද(27) සිට මාර්තු 01 වනදා දක්වා මහජන හමු කිහිපයක් ප්‍රාදේශීය ලේකම් කාර්යාල 03කදී පැවැත්වෙන බව එම කොමිසම සඳහන් කළේය.ඒ අනුව අද පෙරවරු 08.30 සිට පස්වරු 05.30 දක්වා කෝපායි ප්‍රාදේශීය ලේකම් කාර්යාලයේදී එහි පළමු මහජන හමුව පැවැත්වෙනු ඇත.ඒ සඳහා කෝපායි පේදුරුතුඩුව, කරවෙඩ්ඩි යන ප්‍රාදේශිය ලේකම් කොට්ඨාසවල පැමිණිලිකරුවන්ගේ පැමිණිලි විමර්ශනය කිරීම සිදු කරන බව අතුරුදන්වූවන් පිළිබඳ පැමිණිලි විමර්ශණය කිරීමේ ජනාධිපති කොමිසම සඳහන් කළේය.හෙට දිනයේදී වේලනෙයි ප්‍රාදේශිය ලේකම් කාර්යාලයේදී පැමිණි විභාග කරන අතර ඒ සඳහා වේලනෙයි, කයිට්ස්, කරෙයිනගර්, සහ ඩෙල්ෆ් යන ප්‍ර දේශීය ලේකම් කොට්ඨාසවල පැමිණිලි විමර්ශනය කරන බව එම කොමිසම සඳහන් කළේය.එමෙන්ම පෙබරවාරි 29 සහ මාර්තු 01 වනදා චාවකච්චේරි ප්‍රාදේශීය ලේකම් කාර්යාලයේදී පැමිණිලි විමර්ශනය කිරීම් සිදු කරන අතර එම දිනයන්හිදී චාවකච්චේරි සහ මරුතන්කර්නි ප්‍රාදේශීය ලේකම් කොට්ඨාසවල පැමිණිලි විමර්ශනය කිරීමට නියමිතව තිබේ.පළමුවරට මහජන හමු සඳහා ඉදිරිපත් වීමට අපේක්ෂා කරන ජනතාවට ද ඒ සඳහා සහභාගී වී සාක්ෂි ලබාදිය හැකි බව අතුරුදන්වූවන් පිළිබඳ පැමිණිලි විමර්ශනය කිරීමේ කොමිසන් සභාව සඳහන් කළේය.", "URL": "https://sinhala.adaderana.lk/news.php?nid=57648", "Category": null, "Parent URL": null}