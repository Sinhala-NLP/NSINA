{"Source": "Adaderana", "Timestamp": "February 13, 2012 03:47 pm", "Headline": "බස්වලට පහරදුන් 04 ක් රිමාන්ඩ්", "News Content": "නාරාහේන්පිට ප්‍රදේශයේ දී ධාවනය වෙමින් තිබූ බස් රථවලට පහරදීම සම්බන්ධයෙන් අත්අඩංගුවට ගත් පුද්ගලයන් 29 දෙනා අධිකරණය වෙත ඉදිරිපත් කරන ලදුව එයින් 04 දෙනෙකු රක්ෂිත බන්ධනාගාරගත කරන ලෙස කොළඹ මහේස්ත්‍රාත් අධිකරණය නියෝග කර ඇත. අද(13) පෙරවරුවේ අත්අඩංගුවට ගනු ලැබූ මෙම සැකකරුවන් නාරාහේන්පිට පොලිසිය විසින් කොළඹ මහේස්ත්‍රාත් අධිකරණය වෙත ඉදිරිපත් කරන ලදී. අද පෙරවරුවේ නාරාහේන්පිට ප්‍රදේශයේ ඇතිවූ ගැටුම්කාරී තත්ත්වයෙන් පසුව අත්අඩංගුවට ගත් මොවුන් පුද්ගලික බස් රථවල රියදුරන් සහ කොන්දොස්තරවරුන් බවට හඳුනාගෙන ඇති බව පොලිසිය අධිකරණය හමුවෙහි කරුණු දක්වමින් පෙන්වා දී තිබේ‍. ඒ අනුව ඉදිරිපත් කළ කරුණු සලකා බැලූ කොළඹ මහේස්ත්‍රාත් අධිකරණය සැකකරුවන් 04 දෙනෙකු හෙට(14) දින දක්වා රක්ෂිත බන්ධනාගාරගත කරන ලෙසත්, සෙසු සැකකරුවන් 25 දෙනා පුද්ගලික ඇප මත නිදහස් කරන ලෙසත් නියෝග කර ඇත. මෙසේ පුද්ගලික ඇප මත නිදහස් කරන ලද සැකකරුවන්ට ද හෙට කොළඹ මහේස්ත්‍රාත් අධීකරණය හමුවෙහි පෙනී සිටින ලෙස නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=22082", "Category": null, "Parent URL": null}