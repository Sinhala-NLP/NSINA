{"Source": "Adaderana", "Timestamp": "July 15, 2014 06:24 pm", "Headline": "දේශපාලන වශයෙන් පළිගන්න සූදානම් නෑ", "News Content": "දේශපාලන වශයෙන් කිසිවෙකුගෙන්වත් පළිගැනීමට තමා සූදානම් නොමැති බව ජනාධිපති මහින්ද රාජපක්ෂ මහතා පවසයි. එහෙත් දේශපාලන හේතූ මත රටේ සංවර්ධනයේ වෙනස්කම් කිරීමට කිසිවෙකුටත් ඉඩ නොතබන බව ජනාධිපතිවරයා සඳහන් කළේය. මනාප දෙස බලා රට සංවර්ධනය කළ නොහැකි බව පෙන්වා දෙන ජනාධිපතිවරයා ඡන්දය හේතුවෙන් නීතිය පහත දමා කටයුතු කිරීමට ඉඩදීමට තමන් සූදානම් නොමැති බව ද කියා සිටියේය. රත්නපුර දිස්ත්‍රීක් විශේෂ සංවර්ධන කමිටු රැස්වීම අද(15) රත්නපුර ප්‍රාදේශීය ලේකම් කාර්යාල ශ්‍රවණාගාරයේ දී පැවති අතර එම අවස්ථාවට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කළ බව ජනාධිපති මාධ්‍යය අංශය සඳහන් කරයි. ජනතාව දේශපාලනඥයින් වෙත ලබාදී තිබෙන වගකීම් නිසි ලෙස ඉටුකළ යුතු බවත්, එවිට නීතිය නිසියාකාරයෙන් ක්‍රියාත්මක වන බවත් ජනාධිපතිවරයා පෙන්වා දුන්නේය. රත්නපුර දිස්ත්‍රීක්කයට පසුගිය දිනවල බලපෑ තද සුළං තත්ත්වය පිළිබඳ අවධානය යොමුකළ ජනාධිපතිවරයා විපතට පත්වූවන් පිළිබඳ කඩිනමින් සහන සැලසීමට පියවර ගන්නා ලෙස උපදෙස් ලබාදී තිබේ. එමෙන්ම දක්ෂිණ අධිවේගී මාර්ගයේ සිට රත්නපුරය දක්වා අධිවේගී මාර්ගයේ ඉදිකිරීමේ කටයුතු මෙම වසරේ සැප්තැම්බර් මාසයේ දී ආරම්භ කිරීමට නියමිත බව ද ජනාධිපතිවරයා මෙහිදී කියා සිටිවග ජනාධිපති මාධ්‍ය අංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=44691", "Category": null, "Parent URL": null}