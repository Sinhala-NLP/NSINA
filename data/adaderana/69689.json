{"Source": "Adaderana", "Timestamp": "February 16, 2017 09:07 am", "Headline": "ක්‍රීඩා හා ආර්ථික සහයෝගීතා දියුණු කිරීමේ ගිව්සුම් 2කට අත්සන් තබයි ", "News Content": "ඕස්ට්‍රේලියාව හා ශ්‍රී ලංකාව අතර රාජ්‍ය තාන්ත්‍රික් සබඳතා නිළ වශයෙන් ආරම්භ කොට වසර 70ක් පිරීම නිමිත්තෙන් ඕස්ට්‍රේලියානු රජය විසින් සංවිධානය කෙරුණු විශේෂ සමරු උළෙලක් කැන්බරා හී පාර්ලිමේන්තු සංකීර්ණයේ පවත්වා තිබේ.එම අවස්ථාවට අග්‍රාමාත්‍ය රනිල් වික්‍රමසිංහ සහ ඕස්ට්‍රේලියානු අග්‍රාමාත්‍ය මැල්කම් ටර්න්බූල් යන මහත්වරු ද සහභාගි වී ඇති බව සඳහන්වේ.මේ අතර ඕස්ට්‍රේලියාව හා ශ්‍රී ලංකාව අතර ක්‍රීඩා සංවර්ධන සහයෝගීතා සහ ආර්ථික සහයෝගීතා වැඩිදියුණු කිරීම සඳහා වූ අවබෝධතා ගිවිසුම් දෙකකට අත්සන් තබා තිබේ.ඕස්ට්‍රේලියානු ක්‍රිඩා හා සෞඛ්‍ය අමාත්‍ය ග්‍රේග් හන්ට් සහ ශ්‍රී ලංකා ක්‍රිඩා අමාත්‍ය දයාසිරි ජයසේකර යන මහත්වරු එක් ගිවිසුමකට ද ශ්‍රී ලංකාවේ ඕස්ට්‍රේලියානු මහ කොමසාරිස් බ්‍රයිස් හචෙසන් සහ මුදල් අමාත්‍යංශ ලේකම් ආචාර්ය ආර්.එස්.එච් සමරතුංග යන මහත්වරුන් අනෙක් ගිවිසුමටද අත්සන් තැබූ බව අග්‍රාමාත්‍ය කාර්යාලය පවසයි.", "URL": "https://sinhala.adaderana.lk/news.php?nid=69689", "Category": null, "Parent URL": null}