{"Source": "Adaderana", "Timestamp": "May 9, 2013 01:37 pm", "Headline": " කැරැල්ලක් ගහන්න අපි සූදානම් ", "News Content": "රැල්ල වෙනුවට කැරැල්ලක් ගහන්න එක්සත් ජාතික පක්ෂය සූදානම් බව එ.ජා.ප පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. ආණ්ඩුවේ \"රට නඟන නිල් රැල්ල\" වෙනුවට එක්සත් ජාතික පක්ෂයේ සාමාජිකත්වය පුළුල් කරමින් දැවැන්ත වැඩපිළිවෙළක් දියත්වී ඇති බව මන්ත්‍රීවරයා කියා සිටියේ අද (09) කොළඹ පැවති මාධ්‍ය හමුවකදීය. අසාද් සාලි මහතා අත්අඩංගුවට ගැනීම අසාධාරණ බවත්, කැරැල්ලක් ගහන බවට ප්‍රකාශ කිරීම නිසා තමන්ද අත්අඩංගුවට ගැනීමට කටයුතු කළ හැකි බවද ප්‍රනාන්දු මහතා කියා සිටියේය. තංගල්ල, අකුරැස්ස, කහවත්ත ඝාතනවල හා ස්ත්‍රී දූෂණවල චූදිතයින් නිදැල්ලේ සිටින බවටත්, ප්‍රජාතන්ත්‍රීය ලෙස විරුද්ධ මත දරන උන් අත්අඩංගුවට ගෙන සිරකර තබාගන්නා බවටත් මන්ත්‍රීවරයා චෝදනා කළේය. මෙවර ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුව මනමාලිය නැති මඟුල් ගෙයක් වැනි බව මන්ත්‍රීවරයා සඳහන් කළේය. මෙම සමුළුවට එළිසබෙත් මහ රැජින සහභාගී නොවන බව තමන් කල්වේලා ඇතිවම ප්‍රකාශ කර සිටියදී නියෝජ්‍ය කථානායක එය ප්‍රතික්ෂේප කළ නමුත් මේවන විට තමන් කියූ දේ සත්‍යයක් බව තහවුරුවී ඇතැයි ඔහු සිහිපත් කළේය.", "URL": "https://sinhala.adaderana.lk/news.php?nid=33945", "Category": null, "Parent URL": null}