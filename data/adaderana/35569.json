{"Source": "Adaderana", "Timestamp": "July 7, 2013 05:01 pm", "Headline": "කැබිනට්ටුවේ ඉන්නේ ඔලමොට්ටල තිරිසන් ඇමතිලා", "News Content": "ශ්‍රීමත් අනගාරික ධර්මපාල තුමා බේරාගත්තු බුද්ධගයාව යළිත් වරක් අපට අහිමි කර ගැනීමට තරම් වර්තමාන මුග්ධ, කාලකන්නි, මරිමෝඩ, තකතීරු ආණ්ඩුව දුර්වල වී ඇති බව මව්බිම ජනතා පක්ෂයේ නායක හේමකුමාර නානායක්කාර මහතා පවසයි. කැබිනට්ටුවේ සිටින ඔල මොට්ටල තිරිසන් ඇමතිවරුන්ගේ කතාවන් ක්‍රියාවන් නිසා අපේ ළඟම සිටින සහෝදර රට වන ඉන්දියාව අපට එරෙහි තත්ත්වයකට පත්කරගෙන ඇති බව හෙතෙම කියයි. මෙවැනි අවාසනාවන්ත කාලකන්නි තත්ත්වයකට රට ඇද දැමීමට, බෞද්ධයාගේ මුදුන් මල් කඩ වූ බුද්ධ ගයාව අද ත්‍රස්තවාදයෙන් ඇලලී යන තත්ත්තවයකට පත්වූයේ වත්මන් ආණ්ඩුව නිසා බව හෙතෙම සඳහන් කරයි. ඉන්දියාව අතීතයේ සිටම අපේ රට විපතට පත් බොහෝ අවස්ථාවල උදව් උපකාර කළ නමුත් දැන් සිදුවෙමින් තිබෙන්නේ ඉන්දියාව අපට එරෙහි වෙමින් පවතින තත්ත්වයක් බව හෙතෙම පවසයි. කොළඹදී අද (07) පෙරවරුවේ විපක්ෂයේ වි‍රෝධය විසින් සංවිධානය කර තිබූ මාධ්‍ය හමුවකදී හෙතෙම මේ බව කීවේය. මේ අතර මාධ්‍ය හමුව ඇමතු එජාප මන්ත්‍රී ජෝසප් මයිකල් පෙරේරා මහතා කීවේ බුද්ධගයාවට බෝම්බ ගැසීම ගැන කනගාටු වන බවයි. එසේම එහි වගකීම ආණ්ඩුව භාරගත යුතු බව ද හෙතෙම අවධාරණය කළේය. ජාතික ප්‍රශ්නය සම්බන්ධයෙන් ආණ්ඩුව සිය පක්ෂය සමග සාකච්ඡා පවත්වමින් සිටියදී පාර්ලිමේන්තු තේරීම් කාරක සභාවට එන්නැයි 2011 වසරේ සැප්තැම්බර් මාසයේදී පවසා වසර 2ක් ගතවීමෙන් පසු නැවතත් එම තේරීම් කාරක සභාවට එන්නැයි කියන බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්. සුමන්තිරන් මහතාද මාධ්‍ය හමුවට එක්වෙමින් කීවේය.. එසේ එන්නැයි කියන විට එකවරම අත වන වනා යාමට තරම් අපි මෝඩයින් නොවන බවත් ජාතික ප්‍රශ්නය සම්බන්ධයෙන් කතා කිරීමේදී ඒ පිළිබඳ වැදගත් ස්ථාවරයන් දැරූ රාජිත සේනාරත්න මෙන්ම තිස්ස විතාරණ යන ඇමතිවරුන් එම තේරීම්කාරක සභාවෙන් ඉවත් කර ඇතැයි ද හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=35569", "Category": null, "Parent URL": null}