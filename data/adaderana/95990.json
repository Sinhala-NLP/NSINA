{"Source": "Adaderana", "Timestamp": "September 12, 2018 03:42 pm", "Headline": "ඇවන්ගාඩ් නඩු විභාගයේ චෝදනා කියවයි", "News Content": "රුපියල් ලක්ෂ 355 ක අල්ලසක් දීම සහ ලබා ගැනීම සම්බන්ධයෙන් චෝදනා එල්ල වී සිටින ඇවන්ගාඩ් මැරිටයිම් සමාගමේ සභාපති නිශ්ශංක යාපා සේනාධිපති සහ රක්නා ලංකා ආරක්ෂක සමාගමේ හිටපු සභාපති හා විශ්‍රාමික යුද හමුදා මේජර් ජෙනරාල් පාලිත ප්‍රනාන්දු යන අය එරෙහිව අද(12) කොළඹ මහාධිකරණය හමුවේ චෝදනා කියවා දීම සිදු කෙරුණි. අල්ලස් කොමිසම මඟින් ගොනුකර තිබූ චෝදනා පත්‍රය කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කියවනු ලැබුවේය. එහිදී තමන්ට එරෙහිව ගොනු කර තිබෙන චෝදනා 47 කට තමන් නිවැරදි කරුවන් බව සැකකාර පාලිත ප්‍රනාන්දු සහ නිශ්ශංක යාපා සේනාධිපති යන අය විවෘත අධිකරණය කියා සිටියේය. නඩු විභාගය ආරම්භ වීමට පෙර අධිකරණය හමුවේ කරුණු දැක් වූ ජේෂ්ඨ රජයේ නීතිඥ ජනක බණ්ඩාර අධිකරණය හමුවේ කියා සිටියේ 2012 වසරේ සැප්තැම්බර් මස විසි වනදා සහ 2014 වසරේ ජුලි මස 8 වනදා දක්වා කාලසීමාව තුළ විත්තිකාර නිශ්ශංක යාපා සේනාධිපති මහතා විසින් විත්තිකාර විශ්‍රාමික මේජර් ජනරාල් පාලිත ප්‍රනාන්දු මහතාගේ බැංකු ගිණුමට අවස්ථා හතකදී රුපියල් ලක්ෂ 355 ක මුදලක් තැන්පත් කර ඇති බවයි. මෙයාකාරයෙන් සේනාධිපති මහතා විසින් මුදල් ලබාදීම සහ රජයේ සේවකයෙකු වශයෙන් ප්‍රනාන්දු මහතා එම මුදල ලබාගැනීම අල්ලස් පනත යටතේ දඬුවම් ලැබිය හැකි වරදක් බව රජයේ නීතිඥවරයා අධිකරණය හමුවේ පෙන්වා දුන්නේය. ඇවන්ගාඩ් සමාගමට ගාලු වරාය ආසන්න ජාත්‍යන්තර මුහුදේ පාවෙන අවි ගබඩාවක් පවත්වා ගෙන යාමට අවශ්‍ය සහාය ලබා දීම සඳහා විත්තිකාර නිශ්ශංක යාපා සේනාධිපති විසින් එවන ආරක්ෂක අමාත්‍යාංශයේ සම්බන්ධීකරණ නිලධාරී ලෙස කටයුතු කළ විත්තිකාර පාලිත ප්‍රනාන්දු මහතාට මෙලෙස අල්ලස් වශයෙන් මුදල් ලබා දී ඇති බවද ඔහු පෙන්වා දුන්නේය. ඉන් අනතුරුව නඩු විභාගය ආරම්භ වූ අතර එහිදී යුද හමුදා මූලස්ථානයේ යුධ සේවා ලේකම් කාර්යාලයේ සේවය කළ කර්නල් අසේල කුලතුංග මහතාගෙන් සාක්ෂි සටහන් කරගැනීම සිදුකෙරුණි. වැඩිදුර විභාගය ඔක්තෝබර් මස 26 වනදාට කල් තැබුණි.", "URL": "https://sinhala.adaderana.lk/news.php?nid=95990", "Category": null, "Parent URL": null}