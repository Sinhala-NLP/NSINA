{"Source": "Adaderana", "Timestamp": "March 21, 2011 09:45 pm", "Headline": "නායකත්වය සම්මුතියකින්-හෙටත් සාකච්ඡා", "News Content": "අද රැස් වූ එ.ජා.ප කෘත්‍යාධිකාරී මණ්ඩල රැස්වීමේදී නායකත්වය ඇතුළු ඉහළපෙළ තනතුරු සම්මුතියකින් තෝරාපත් කරගත යුතු බවට වූ යෝජනාව ඒකමතිකව සම්මත වූ බව එ.ජා.ප මහ ලේකම් තිස්ස අත්තනායක මහතා පවසයි. එසේ වුවද ඒ පිළිබඳ වැඩිදුර කරුණු සාකච්ඡා පැවැත්වෙන බැවින් හෙට ප.ව 5.00 ට යළි කෘත්‍යාධිකාරී මණ්ඩලය සිරිකොත පක්ෂ මූලස්ථානයේදී රැස්වන බවද මහ ලේකම්වරයා කියා සිටියේය. අද(21) රැස් වූ කෘත්‍යාධිකාරී මණ්ඩල රැස්වීමේදී පසුගිය පළාත් පාලන මැතිවරණය පිළිබඳවද කරුණු සාකච්ඡා කළ බවත්,එහිදී පළාත් පාලන ආයතන සඳහා අලුතින් තේරී පත් වූ එ.ජා.ප නියෝජිතයින්ටත්,මැතිවරණයට සහය දැක්වූ සියලුදෙනාටත් විපක්ෂනායකවරයා විසින් සුභ පැතූ බවද අත්තනායක මහතා සඳහන් කළේය. කෙසේ වෙතත් වැඩිදුර සාකච්ඡා සඳහා එ.ජා.ප කෘත්‍යාධිකාරී මණ්ඩලය හෙට යළි රැස්වන බවත්,එහිදී වැදගත් කරුණු කිහිපයක් පිළිබඳ දීර්ඝ ලෙස සාකච්ඡා සිදුකිරීමට අපේක්ෂා කරන බවත් අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14988", "Category": null, "Parent URL": null}