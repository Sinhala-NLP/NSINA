{"Source": "Adaderana", "Timestamp": "May 15, 2013 06:15 pm", "Headline": "රටින් ගෙන්වන කිරිපිටිවල ඩී.සී.ඩී නැති බවට සහතිකයක් අනිවාර්යයි", "News Content": "මෙරටට ආනයනය කරනු ලබන කිරි පිටිවල ඩයිසයිනමයිට් හෙවත් DCD අඩංගු නොවන බවට පිළිගත් රසායනාගාරයකින් සහතිකයක් ඉදිරිපත් කිරීම අනිවාර්ය කිරීමට සෞඛ්‍ය අමාත්‍යංශයේ ආහාර උපදේශක කමිටුව තීරණය කර ති‍බේ. අනයනික කිරි පිටි වර්ග පිළිබඳ පැන නැඟී ඇති ගැටලු සහගත තත්ත්වය නිසා මේ සම්බන්ධයෙන් සාකච්ඡා කර අවශ්‍යය කටයුතු යොදන ලෙස සෞඛ්‍ය අමාත්‍ය, මෛත්‍රීපාල සිරිසේන මහතා උපදෙස් ලබාදී තිබුණු බව සෞඛ්‍ය අමාත්‍යංශය සඳහන් කරයි. ඒ අනුව ප්‍රධාන ආහාර බලධරයා වන සෞඛ්‍ය සේවා අධ්‍යක්ෂ ජනරාල් , වෛද්‍ය පාලිත මහීපාල මහතාගේ ප්‍රධානත්වයෙන් රැස්වුණු ආහාර උපදේශන කමිටුව විසින් තීරණ කිහිපයක් ගනු ලැබූ බවත් කියැවෙයි. ඒ අනුව මෙරටට ආනයනය කරනු ලබන කිරි පිටිවල ඩයිසයිනමයිට් හෙවත් DCD අඩංගු නොවන බවට පිළිගත් රසායනාගාරයකින් සහතිකයක් ඉදිරිපත් කිරීම අනිවාර්ය කිරීමටත්, කිරිපිටි ආනයනය කර වෙළඳපොළට මුදාහැරීමෙන් පසු සාම්පල ලබාගැනීම මගින් නැවත වරක් පරීක්ෂණයට භාජනය කිරීමටත් තීරණය කර තිබේ. මීට අමතරව කිරි පිටිවල අඩංගුවන ඩයිසයිනමයිට් හෙවත් DCD පිළිබඳ වැඩිදුරටත් පරීක්ෂණ පවත්වා වාර්තාවක් සකස්කිරීම සඳහා අනුකමිටුවක් පත්කිරීමටද මෙහිදී තීරණය කළ බව සෞඛ්‍ය අමාත්‍යංශය විසින් නිකුත් කළ නිවේදනයක දැක්වෙයි. කෙසේ වුවද කිරි පිටිවල පමණක් නොව කුමන ආහාර වර්ගයක වුවද,අනවශ්‍ය දෑ අන්තර්ගත නොවිය යුතු අතර එවැනි අනවශ්‍යය දෑ කිසියම් ආහාර ද්‍රව්‍යයක අන්තර්ගත වන්නේනම් ඒ සම්බන්ධයෙන් නීත්‍යනුකූලව කටයුතු කිරීමට ආහාර කමිටුව විසින් පියවර ගනු ඇත. මේ අතර ආනයනික කිරිපිටි වර්ග කිහිපයක මිනිස් ශරීරයට අහිතකර සංඝටක අඩංගු වන්නේද යන්න පිළිබඳව තවදුරටත් පරීක්ෂණ සිදුකරන බව පාරිභෝගික අධිකාරිය පවසයි. එම අධිකාරියේ සභාපති රූමි මර්ෂුක් මහතා කියා සිටියේ මේ පිළිබඳ සිදුකළ ජාත්‍යන්තර පරික්ෂණයකින් එම කිරිපිටි වර්ග වල ශරීරයට අහිතකර සංඝටක අඩංගු බවට තහවුරු වී ඇති බවයි. කෙසේ වෙතත් මේ සම්බන්ධයෙන් තවත් ජාත්‍යන්තර පරීක්ෂණයක් සිදුකිරීමට තීරණය කර ඇති බව සභාපතිවරයා සඳහන් කළේය. පළමු පරීක්ෂණයේ වාර්තාව සෞඛ්‍ය අමාත්‍යංශය වෙත යොමු කිරිමෙන් අනතුරුව එම අමාත්‍යංශයේ ආහාර උපදේශන කමිටුව, මෙම තීරණය ගෙන ඇති බව පාරිභෝගික අධිකාරියේ සභාපතිවරයා කියා සිටියේය. කෙසේ වෙතත් අද පැවති මාධ්‍ය හුමුවක දි වෛද්‍ය චන්න ජයසුමන මහතා කියා සිටියේ මෙරටට ආනයනය කරන කිරිපිටි වර්ග 04ක ඩිසීඩී නම් රසායනික ද්‍රව්‍යක් අඩංගු බවට අනාවරණය වී ඇති බවයි.", "URL": "https://sinhala.adaderana.lk/news.php?nid=34121", "Category": null, "Parent URL": null}