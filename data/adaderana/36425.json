{"Source": "Adaderana", "Timestamp": "August 6, 2013 03:55 pm", "Headline": "මිනින්දෝරුවෝ ලෙඩ වෙති", "News Content": "ඉල්ලීම් කිහිපයක් මුල්කර ගනිමින් දින දෙකක අසනීප නිවාඩු වාර්තා කිරීමේ වෘත්තීය සමිති ක්‍රියාමාර්ගයක නිරත වීමට රජයේ මිනින්දෝරු සංගමය තීරණය කර තිබේ. ඒ අනුව හෙට සහ අනිද්දා යන දෙදින තුළ සංගමයේ සියලුම සාමාජික සාමාජිකාවන් මෙම වෘත්තීය සමිති ක්‍රියාමාර්ගයේ නිරත වන බව රජයේ මිනින්දෝරු සංගමය පවසයි. දීමනා, නිල වාහන පහසුකම්, පත්වීම් ස්ථීර නොකිරීම්, පුරප්පාඩු පිරවීම් සඳහා අවශ්‍ය කටයුතු සිදුනොකිරීම ඇතුළු ඉල්ලීම් කිහිපයක් මුල්කරගනිමින් මෙම වෘත්තීය සමිති ක්‍රියාමාර්ගය ආරම්භ කරන බව එම සංගමය කියයි. මීට පෙර අවස්ථා ගණනාවකදී මෙම ඉල්ලීම් සම්බන්ධයෙන් උද්ඝෝෂණ ක්‍රියාමාර්ග සහ සාකච්ඡා පැවැත්වුව ද මේ වන තෙක් තම ඉල්ලීම්වලට නිසි ප්‍රතිචාරයක් නොලැබුණු බව ඔවුන් පෙන්වාදෙයි. දින දෙකක අසනීප නිවාඩු වාර්තා කිරීමේ වෘත්තීය ක්‍රියාමාර්ගයෙන් ද ඉල්ලීම් සඳහා නිසි ප්‍රතිචාරයක් නොලැබුණහොත් 13 වන දින සිට අඛණ්ඩ වෘත්තීය සමිති ක්‍රියාමාර්ගයකට අවතීරණ වන බව එම සංගමය සඳහන් කරයි.", "URL": "https://sinhala.adaderana.lk/news.php?nid=36425", "Category": null, "Parent URL": null}