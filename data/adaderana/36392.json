{"Source": "Adaderana", "Timestamp": "August 5, 2013 12:33 pm", "Headline": "යකඩ කම්හලේ සේවකයෝ 5 ක් වැඩ අත්හරිති", "News Content": "පරණ යකඩ උණු කර නැවත යකඩ නිපදවීම සදහා මාදම්පේ - සුදුවැල්ලේ පිහිටා ඇති කර්මාන්ත ශාලාවේ සේවය කරන ඉන්දීය ජාතික සේවකයින් අද (05) පෙරවරුවේ සිට වැඩ වර්ජනයක් ආරම්භ කර තිබේ. මෙම තත්ත්වය නිසා නිෂ්පාදන අංශයේ වැඩ කටයුතු වලට බාධා පැමිණවී ඇති බව එහි සේවකයෝ කියා සිටිති. ඉන්දීය සමාගමකට අයත් වන මෙම කර්මාන්ත ශාලාව තුළ ඉන්දීය ජාතික සේවකයින් 200 ට ආසන්න සංඛ්‍යාවක් හා ශ්‍රී ලංකාකික සේවකයින් පිරිසක්ද සේවය කරති. ඉකුත් 04 වැනිදා සවස මෙම කර්මාන්ත ශාලාවෙ සේවය කරන ඉන්දීය ජාතික කම්කරුවන් පිරිසකට එහි ආරක්ෂක අංශයේ නිළධාරීන් විසින් පහර දුන් බව කියන සිද්ධියක් මෙම වර්ජනයට හේතු වී ඇත. ඉන්දීය ජාතික කම්කරුවන් ලැගුම් ගෙන සිටින නවාතැම්පළ පිහිටා ඇත්තෙ කර්මාන්ත ශාලා භූමිය තුළය. ඔවුන් අධික ලෙස බීමතින් පැමිණ ආරක්ෂක අංශයේ සේවකයින් සමග ආරවුලක් ඇති කරගෙන ඇති බව පමණක් මේ සම්බන්ධයෙන් කරන ලද විමසුමකදී කර්මාන්ත ශාලාවේ පාලනාධිකාරිය කියා සිටියේය. එම සිද්ධියෙන් පසුව ඉන්දීය ජාතික කම්කරුවන් ආරක්ෂක අංශ නිළධාරීන් සමග ගැටුමක් ඇති කරගැනීමට උත්සාහ කර ඇතත් තවත් පිරිසක‍ගේ මැදිහත්වීමෙන් තත්ත්වය සමනය වී තිබේ.", "URL": "https://sinhala.adaderana.lk/news.php?nid=36392", "Category": null, "Parent URL": null}