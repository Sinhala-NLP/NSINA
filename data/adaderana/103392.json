{"Source": "Adaderana", "Timestamp": "January 30, 2019 07:03 pm", "Headline": "ඥානසාර හිමිගේ සිර දඬුවමට එරෙහි අභියාචනා තීන්දුව ලබන 8 වන දා", "News Content": "සන්ධ්‍යා එක්නැලිගොඩ මහත්මියව සාපරාධී බියගැන්වීමේ චෝදනාවට අදාළව ඥානසාර හිමියන්ට පැනවූ සය මසක සිරදඩුවමට එරෙහිව උන්වහන්සේ ඉදිරිපත් කළ අභියාචනයේ තීන්දුව පෙබරවාරි 8 වැනිදා ප්‍රකාශයට පත් කරන බව හෝමාගම මහාධිකරණය අද(30) නිවේදනය කළේය. මේ වන විටත් ඥානසාර හිමියන් අධිකරණයට අපහාස කිරීමේ චෝදනාවකට අදාලව අභියාචනාධිකරණ තීන්දුවකට අනුව වසර හයක සිරදඩුවමක් නියමව බන්ධනාගාරගතව සිටියි. මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන් කිරීමේ නඩුව 2016 වසරේ ජනවාරි 25 වැනිදා හෝමාගම මහේස්ත්‍රාත් අධිකරණයේ විභාගයට ගත් අවස්ථාවේ එම නඩුවේ පැමිණිලිකාරියක වන සන්ධ්‍යා එක්නැලිගොඩ මහත්මියට අධිකරණ භූමියේදී බැණ තර්ජනය කිරීම සම්බන්ධයෙන් පසුගිය වසරේ ජුනි 14 වැනිදා ඥානසාර හිමියන්ට මාස 6ක සිර දඩුවම් නියම කෙරුණි. ඉන් දින 8 කට පසු උන්වහන්සේ එම තීන්දුවට එරෙහිව හෝමාගම මහාධිකරණයට ඉදිරිපත් කළ අභියාචනයක් සලකා උන්වහන්සේව ඇප මත මුදාහැරුණි. එසේ සිටියදී ඥානසාර හිමියන් හෝමාගම මහේස්ත්‍රාත් අධිකරණය තුළදී අදිකරණයට අපහාස වන අයුරුන් හැසිරීමේ චෝදනාව මත අභියාචනාධිකරණය උන්වහන්සේට වසර 19 ක සිර දඩුවමක් වසර 6 කින් ගෙවී යන පරිදි පසුගිය වසරේ අගෝස්තු 08 වැනිදා නියම කළේය. මාස 6 ක සිර දඩුවමට අදාලව උන්වහන්සේ ඉදිරිපත් කළ අභියාචනය විභාග කිරීමෙන් පසු එහි තීන්දුව අද දින ප්‍රකාශයට පත්කිරීමට නියමිතව තිබුණද මහාධිකරණ විනිසුරුවරයා පැවසුවේ කරුණු නිසි පරිදි අධ්‍යයනයට කාලය ප්‍රමාණවත් නොවූ බැවින් පෙබරවාරී 8 වැනිදා තීන්දුව ප්‍රකාශයට පත් කරන බවයි. මේ අතර වසර 6 ක සිරදඩුවමට අදාලව ඥානසාර හිමියන්ට ජනාධිපති සමාව ඉල්ලා සිටීම සම්බන්ධයෙන් පාර්ශ්ව කිහිපයක් අදහස් පළ කළේය.", "URL": "https://sinhala.adaderana.lk/news.php?nid=103392", "Category": null, "Parent URL": null}