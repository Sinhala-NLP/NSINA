{"Source": "Adaderana", "Timestamp": "February 19, 2019 07:53 pm", "Headline": "ගංගාරාමයේ අවසන් මහා නවම් පෙරහැර අදයි", "News Content": "සම්බුද්ධ ශාසනයේ වැදගත් සිදුවීම් රැසකට මුල් වූ නවම් පුර පසලොස්වක පොහොය යෙදී ඇති අතර කොළඹ හුණුපිටිය ගංගාරාමයේ අවසන් මහා නවම් පෙරහැර තවත් ස්වල්ප වේලාවකින් වීථි සංචාරය කිරීමට නියමිත අතර එහි සමාරම්භය සිදුවන්නේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන්ය. පෙරහැර මෙවර පැවැත්වෙන්නේ 40 වැනි වරටයි. හුණුපිටිය ගංඟාරාම විහාරස්ථානයේ වාර්ෂික නවම් පෙරහැර මංගල්‍යෙය් පළමු දිනය ඊයේ(18) අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ආරම්භ කෙරුණු අතර පෙරහැර වීථි සංචාරය කිරීමට පෙර අග්‍රාමාත්‍යවරයා එහි සංවිධායක කමිටුව සහ පෙරහැර නැරඹීමට පැමිණ සිටි පිරිස ඇමතුවේය. අනතුරුව අග්‍රාමාත්‍යවරයා විසින් සධාතුක කරඞුව මහනුවර දළදා මාළිගාවේ තායි හස්තියා මත සකස් කර තිබූ රන්විසිගෙයි තැන්පත් කිරීමෙන් පසුව පෙරහැර වීථි සංචාරය කිරීම ආරම්භ වුණි. පෙරහැර නැරඹීම සඳහා දෙස් විදෙස් සංචාරකයින් ඇතුලු විශාල පිරිසක් එක්ව සිටියේය. මේ අතර සෑම පුන් පොහෝ දිනකම දිවයිනේ ප්‍රධාන විහාරස්ථානයක් කේන්ද්‍ර කරගනිමින් පැවැත්වෙන ජනපති සදහම් යාත්‍රා ධර්ම දේශනා මාලාවේ 47වැනි දම් සභාව අද පෙරවරුවේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පානදුර පින්වත්ත සද්ධර්මාකර පිරිවෙන් විහාරස්ථානය කේන්ද්‍ර කර ගනිමින් පැවැත්වුණි. නවම් පුර පසලොස්වක පොහොය දිනය නිමිත්තෙන් එෆ්.එම් දෙරණ පෝදා සජීවී වැඩසටහන අද දවස පුරා පැවැත් වුණේ ඇඹිලිපිටිය නව නගරය දේවාල විහාරස්ථානය කේන්ද්‍ර කරගනිමින්ය. මනුසත් දෙරණ ඩාලි බට්ලර් අම්රිතා හදුන්කූරු ආයතනය හා එක්ව දියත් කරන සාමනේර භික්ෂුන්වහන්සේ හට ශිෂ්‍යත්ව ප්‍රදානය කිරීමද ඊට සමගාමීව සිදු කෙරුණු අතර එහදී සාමනේර හිමිවරු දස දෙනෙක් සඳහා ශිෂ්‍යත්ව ප්‍රදානය කෙරුණි.", "URL": "https://sinhala.adaderana.lk/news.php?nid=104632", "Category": null, "Parent URL": null}