{"Source": "Adaderana", "Timestamp": "April 2, 2019 01:10 pm", "Headline": "බ්‍රෙක්සිට් ගැන තවමත් එකඟතාවයක් නෑ", "News Content": "බ්‍රෙක්සිට් ක්‍රියාවලිය සම්බන්ධයෙන් එකඟත්වයකට පැමිණීමට බ්‍රිතාන්‍ය පාර්ලිමේන්තු මන්ත්‍රීවරුන් යළිත් වරක් අපොහොසත් වී තිබේ. ඒ සඳහා මෝසම් හතරක් ඉදිරිපත්වී තිබුණත් ඒ කිසිවකට බහුතර මන්ත්‍රී මනාපය හිමිවී නැහැ. බ්‍රිතාන්‍යය යුරෝපා සංගමයෙන් ඉවත්වීම හෙවත් බ්‍රෙක්සිට් ක්‍රියාවලිය සඳහා අගමැතිනී තෙරේසා මේ ඉදිරිපත් කළ යෝජනා, එරට පාර්ලිමේන්තුවේදී තෙවරක්ම ප්‍රතික්ෂේප විය. මේ සමග බ්‍රෙක්සිට් ක්‍රියාවලිය දැඩි අර්බුදයකට මුහුණදුන් අතර ඒ හේතුවෙන් ඉකුත් මාර්තු මස 29වනදා සිට ක්‍රියාත්මක වීමට නියමිතව තිබූ බ්‍රෙක්සිට් ක්‍රියාවලිය සඳහා තවත් කාලය ලබාදීමට යුරෝපා සංගමය කටයුතු කළේය. ඒ අතරතුර බ්‍රෙක්සිට් ක්‍රියාවලිය සම්බන්ධයෙන් පාර්ලිමේන්තුවට ඉදිරිපත්වූ මෝසම් 4කින් කිසිවකටත් මන්ත්‍රීවරුන්ගේ බහුතර ඡන්දය හිමිනොවීමත් සමග අර්බුදය තවත් උග්‍ර වී තිබේ. එම ක්‍රියාවලිය සඳහා වෙනත් ක්‍රියාමාර්ගයක් ගැනීමට අගමැතිනී තෙරේසා මේට අප්‍රියෙල් 12වනදා තෙක් කාලය පවතින නමුත් ඒ වන විටදීද එකඟත්වයකට පැමිණීමට නොහැකි වුවහොත් ගිවිසුමකින් තොරව යුරෝපා සංමගයෙන් ඉවත් වීමට බ්‍රිතාන්‍යයට සිදුවනු ඇති. මේ අතර ගතයුතු ඉදිරි ක්‍රියාමාර්ග සම්බන්ධයෙන් සාකච්ඡා කිරීම සඳහා අගමැතිනිය කැබිනට් මණ්ඩලය හමුවීමට නියමිත බවද විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=107208", "Category": null, "Parent URL": null}