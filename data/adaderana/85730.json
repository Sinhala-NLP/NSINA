{"Source": "Adaderana", "Timestamp": "March 15, 2018 11:22 am", "Headline": "  පීඩන අවපාතය දිවයිනෙන් බැහැරට-තාවකාලික තද සුළං ඇති විය හැකියි ", "News Content": "මෙරට බස්නාහිර දෙසින් පැවැති පීඩන අවපාතය කොළඹට කිලෝමීටර් 950ක් බස්නාහිර දෙසින් අරාබි මුහුදේ ස්ථානගතව පවතින බව කාලගුණ විද්‍යා දෙපාර්තමේන්තුව පවසයි. පීඩන අවපාතය තවදුරටත් දුර්වල වෙමින් දිවයිනෙන් ඉවතට ගමන් කරනු ඇතැයි බලාපොරොත්තු වන බව එම දෙපාර්තමේන්තුව නිකුත් කල නිවේදනයේ සඳහන් වෙයි. එබැවින් දිවයිනට සහ බස්නාහිර මුහුද ප්‍රදේශවලට වන බලපෑම ඉතා අවම මට්ටමක පවතින බව කාලගුණ විද්‍යා දෙපාර්තමේන්තුව සදහන් කළා. කෙසේ වෙතත් උතරු සහ නැගෙනහිර පළාත්වල අද දිනයේදීත් වැසි වාර කිහිපයක් ඇතිවන අතර වයඹ, උතුරු මැද, මධ්‍යම සහ සබරගමුව පළාත්වලත්, මන්නාරම දිස්ත්‍රික්කයේත් සවස 2 න් පසු වැසි හෝ ගිගුරුම් සහිත වැසි අපේක්ෂා කෙරෙයි. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි බවත් අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසත් කාලගුණ විද්‍යා දෙපාර්තමේන්තුව ජනතාවට දැනුම් දෙයි.", "URL": "https://sinhala.adaderana.lk/news.php?nid=85730", "Category": null, "Parent URL": null}