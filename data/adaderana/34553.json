{"Source": "Adaderana", "Timestamp": "June 1, 2013 08:17 pm", "Headline": "අටපිරිකර පූජා වස්තු ප්‍රමිතියකට යටත් කරන්න", "News Content": "අටපිරිකර ඇතුළු සියලූම පූජා වස්තු නිසි ප‍්‍රමිතියකට යටත් කරන ලෙස ජනාධිපති මහින්ද රාජපක්ෂ මහතා නිලධාරීන්ට උපදෙස් ලබාදී තිබේ. ජනාධිපතිවරයා අද (01) පෙරවරුවේ අස්ගිරි පාර්ශවයේ මහනායක අතිපූජ්‍ය උඩුගම ශ‍්‍රී බුද්ධරක්ඛිත මහනාහිමියන් බැහැදුටු අවස්ථාවේදී මේ පිළිබඳ සාකච්ඡාවට ලක් කෙරුණු බව ජනාධිපති මාධ්‍ය අංශය පැවසීය. අටපිරිකර ඇතුළු පූජා වස්තු වෙළඳපොළේ තවත් එක් භාණ්ඩයක් බවට පත්වීමේ තත්ත්වය වළක්වා එයට හිමිවිය යුතු ගෞරවය සහ භක්තිය ආරක්ෂා කරමින් වෙළඳපොළ තුළ පවත්වා ගෙනයාමේ වැදගත්කම ජනාධිපතිවරයා එහිදී පෙන්වාදී තිබේ. ඒ අනුව මහනාහිමිපාණන් වහන්සේලාගේ අනුශාසනා අනුව බුද්ධ ශාසන අමාත්‍යංශය සහ පාරිභෝගික සේවා අධිකාරිය යටතේ මෙම වැඩපිළිවෙළ ක‍්‍රියාත්මක කරන ලෙස ජනාධිපතිවරයා උපදෙස් ලබාදී ඇත.", "URL": "https://sinhala.adaderana.lk/news.php?nid=34553", "Category": null, "Parent URL": null}