{"Source": "Adaderana", "Timestamp": "July 2, 2018 04:26 pm", "Headline": "ගෝඨාභය දේශපාලනයට එන කාලය ගැන ජී.එල් ගෙන් ඉඟියක්", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා සෘජුවම ශ්‍රි ලංකා පොදුජන පෙරමුණ සමඟ එකතු වී දේශපාලනයට සම්බන්ධ වන බව එම පෙරමුණේ සභාපති මහාචාර්ය ජී.එල්.පීරීස් මහතා පවසයි. අද(02) පෙරවරුවේ කොළඹ නෙළුම් මාවතේ, පක්ෂ මුලස්ථානයේ පැවති මාධ්‍ය හමුවේදි ඒ මහතා මේ බව පැවසීය. හිටපු ජනාධිපති මහින්ද රාජපක්ෂ මහතා මුල්‍ය වංචා සිදුකල බවට නිව්යොක් ටයිම් පුවත් පත කළ අනාවරණ සඳහා මෙරට සී.අයි.ඩී ය තොරතු ලබා දුන් බව එම මාධ්‍යවේදීනිය පැවසීමත් සමඟ හෙළි වන්නේ, මෙය රජය විසින් කළ කුමන්ත්‍රණක් බව ද මහාචාර්ය ජී.එල්. පීරීස් මහතා මෙහිදී පැවසීය. කෙසේ වෙතත් මේ සම්බන්ධයෙන් ඉදිරියෙදි නඩුවක් ගොනු කරන බවත් රට නැවත් ගොඩනැගීමට හැක්කේ හිටපු ජනාධිපති මහින්ද රාජපක්ෂ මහතාටම පමණක් බවත් මහචාර්යවරයා එහිද වැඩි දුරටත් ප්‍රකාශ කළේය. එම මාධ්‍ය හමුවට පාර්ලිමේන්තු මන්ත්‍රීවරුන් වන රෝහිත අබේගුණවර්ධන මහතා සහ විමලවීර දිසානායක මහතාද සහභාගී වී සිටියේය. නියෝජ්‍ය අමාත්‍ය රන්ජන් රාමනායක මහතා සිනමාව පළමු වරට දේශපාලනයට ගෙන ආ පුද්ගලයා බවත් වර්ථමානයේ නිව්යොක් ටයිම් පුවත් පත කළ අනාවරණය සම්බන්ධයෙන් අමාත්‍යවරයා දේශපාලන වේදිකාවේ නැවතත් රංගනයක් ඉදිරිපත් කරන බවත් එහිදී අදහස් දැක්වු පාර්ලිමේන්තු මන්ත්‍රී රෝහිත අබේගුණවර්ධන මහතා පැවසීය. නියෝජ්‍ය අමාත්‍යවරයාගෙන් මේ සම්බන්ධයෙන් මාධ්‍ය ආයතන වීමසීම් කල අවස්ථවේ පිළිතුරු දිමට නොහැකිව කසාය පානය කළ ගොළුවෙකු මෙන් ක්‍රියා කළ බවද මන්ත්‍රීවරයා එහිදි වැඩිදුටත් ප්‍රකාශ කළේය.", "URL": "https://sinhala.adaderana.lk/news.php?nid=91854", "Category": null, "Parent URL": null}