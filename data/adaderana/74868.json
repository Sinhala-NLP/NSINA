{"Source": "Adaderana", "Timestamp": "July 4, 2017 04:16 pm", "Headline": "විහාර දේවාලගම් පනත වහාම සංශෝධනය විය යුතුයි", "News Content": "මේ වන විට රන්ගිරි දඹුලු විහාරයේ පමණක් නොව බේරුවල කන්ද විහාරයේත් පිං කැටවලට සීල් තබා ඇති බවත් එනිසා අඩුම තරමින් බුදු දහමට ආණ්ඩුවට බලපෑම් සිදු කළ නොහැකි ලෙස නීතිය සංශෝධනය කළ යුතු යැයි පිවිතුරු හෙළ උරුමයේ නායක පාර්ලිමේන්තු මන්ත්‍රී නීතිඥ උදය ගම්මන්පිල මහතා පවසයි. අද(04) පැවති මාධ්‍ය හමුවකට එක් වෙමින් මන්ත්‍රීවරයා මෙම අදහස් පළ කළේය. තවත් විහාරස්ථාන ගණනාවකට මෙම තත්ත්වය උදා වී ඇති බවත් බුද්ධ ශාසන කොමසාරිස්වරයා කිසිදු පැකිලීමකින් තොරව විහාර සහ දේවාලගම් ආඥා පනත යටතේ තමන්ට තිබෙන බලතල පාවිච්චි කරන බව දැනුම් දීම නිසාත් සුදු ජාතිකයින් පවා අත නොතබපු පිං කැටයට අත තබන ලද ආණ්ඩුවක් නිසාත් පවතින නීතියේ යම් වෙනස් වීමක් අවශ්‍ය බව මන්ත්‍රීවරයා වැඩි දුරටත් පවසයි. කෙසේ වෙතත් ඉංග්‍රීසි ආණ්ඩුවට විරුද්ධව මව්බිමේ නිදහස වෙනුවෙන් පන්සල මුල් කර ගනිමින් අතීතයේ සටන් කළ බවත් 1848 නිදහස් සටනට නායකත්වය දුන් කුඩාපොළ හාමුදුරුවෝ වැනි භික්ෂූන් වහන්සේලා මර්දනය කිරීමට එවකට ආණ්ඩුවට අවශ්‍ය වු බවත් පැවසු උදය ගම්මන්පිල මහතා තව දුරටත් කියා සිටියේ මෙම හේතුන් නිසා පල්ලියට හා කෝවිලට නැති නීතියක් පන්සලට දමා ඇති බවයි.", "URL": "https://sinhala.adaderana.lk/news.php?nid=74868", "Category": null, "Parent URL": null}