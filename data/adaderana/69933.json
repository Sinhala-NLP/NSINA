{"Source": "Adaderana", "Timestamp": "February 21, 2017 07:43 pm", "Headline": "සම්පූර්ණ අලුත් ව්‍යවස්ථාවක් ගෙන ඒමට ආණ්ඩුවට බෑ", "News Content": "මහාධිකරණයට විනිසුරුවරයෙකු ලෙස ජනාධිපතිවරයා විසින් රාමනාදන් කන්නන් මහතා පත්කිරීමේදී කිසිදු ලෙසකින් නීති විරෝධී නොවන බව සමාජ සවිබල ගැන්වීමේ හා සමාජ සුබසාධන අමාත්‍ය එස්.බී දිසානායක මහතා පවසයි.එය නීතිඥ සංගමය විසින් දෙවරක් කරන ලද ඉල්ලීමක් අනුව නීතිපතිවරයාට හා අධිකරණ සේවා කොමිෂන් සභාවට දන්වා එකී අනුමැතිය අනුව සිදුකරන ලද පත්කිරීමක් බව අමාත්‍යවරයා කියා සිටියේ අද (21) කොළඹ පැවති මාධ්‍ය හමුවකදීය.මහින්ද රාජපක්ෂ ජනාධිපතිවරයා විසින් මොහාන් පීරිස් මහතා අග විනිසුරුවරයෙකු ලෙස පත්කරනු ලැබුවේද ඔහු නීතිඥවරයෙකු ලෙස කටයුතු කරමින් සිටියදී බවත්, ඒ අනුව මෙම කටයුත්ත ගැටළුවක් නොවන බව ඔහු කියා සිටියේය.එමෙන්ම මේවන විට නව ආණ්ඩුක්‍රම ව්‍යවස්ථාවක් පිළිබඳ මතු කෙරෙන කරුණු පිළිබඳවද වැරදි අර්ථකථන ලබාදෙමින් සිටින බවත්, මේ ව්‍යවස්ථාවේ ඒකීයත්වය, ස්වෛරීයභාවය, ස්වාධීනත්වය, භෞමික අඛණ්ඩතාව ට තර්ජනයක් වන අයුරින් ව්‍යවස්ථා සංශෝධනයක් කිසිසේත්ම සිදුනොකරන බව ශ්‍රීලනිප සභාපතිවරයා ලෙස ජනාධිපතිවරයා දැනුම්දී ඇතැයි දිසානායක අමාත්‍යවරයා සඳහන් කළේය.එසේම ජනමත විචාරණයකින්ද සම්මත විය යුතු වගන්ති කිසිවක් සංශෝධනය නොවන බවද ඔහු සිහිපත් කළේය.මෙම සම්මුති ආණ්ඩුව තුළ කිසිදු පක්ෂයකට බහුතර ආණ්ඩු බලයක් හිමිනොවුණු බැවින් ව්‍යවස්ථා සංශෝධනයකට මිස සම්පූර්ණ අලුත් ව්‍යවස්ථාවක් සෑදීම සඳහා ආණ්ඩුවට බලයක් නොමැති බවත්, ඒ අනුව ජනාධිපති ක්‍රමය හෝ අහෝසි නොකිරීම ශ්‍රීලනිප මතය බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=69933", "Category": null, "Parent URL": null}