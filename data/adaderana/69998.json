{"Source": "Adaderana", "Timestamp": "February 23, 2017 12:44 pm", "Headline": "අනතුරු 2යි-මරණ 2යි-5ට තුවාලයි", "News Content": "දඹගල්ල, බදුලුවෙල මාර්ගයේ සිදුවූ රිය අනතුරකින් පුද්ගලයෙකු මියගොස් තවත් තිදෙනෙකු බරපතළ තුවාල ලබා තිබේ.සිව් දෙනෙකු ගමන් කළ යතුරුපැදියක් පැදිකරුට පාලනය කරගත නොහැකිව මාර්ගයෙන් ඉවතට පැන ගසක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබූ පුද්ගලයින් සිව් දෙනා දඹගල්ල රෝහලට ඇතුළත් කර ඇති අතර එහිදී යතුරුපැදිකරු මියගොස් ඇති බව සඳහන්ය.තුවාල ලැබූවන් වැඩිදුර ප්‍රතිකාර සඳහා මොණරාගල රෝහල වෙත මාරු කර යවා තිබේ.මෙලෙස මියගොස් ඇත්තේ දඹගල්ල, රුවල්වෙල ප්‍රදේශයේ පදිංචිව සිටි 24 හැවිරිදි තරුණයෙකි.අනතුර සම්බන්ධයෙන් දඹගල්ල පොලීසිය වැඩිදුර විමර්ශන සිදුකරයි.මේ අතර රත්නපුර - පානදුර මාර්ගයේ - ගොරකඇල හන්දිය ප්‍රදේශයේදී සිදුවූ ත්‍රීරෝද රථ අනතුරකින් පුද්ගලයෙකු මියගොස් තවත් දෙදෙනෙකු තුවාල ලබා තිබේ.පානදුර දෙසට ධාවනය වූ ත්‍රීරෝද රථයක් මාර්ගයේ පෙරළී ඉදිරියෙන් පැමිණි තවත් ත්‍රීරෝද රථයක ගැටීමෙන් අනතුර සිදුව ඇති බව සඳහන්ය.අනතුරෙන් බරපතළ තුවාල ලැබ ත්‍රීරෝද රථ රියදුරන් දෙදෙනා සහ එහි ගමන් කළ පුද්ගලයෙකු ප්‍රතිකාර සඳහා රත්නපුර රෝහලට ඇතුළත් කිරීමේදී එක් අයෙකු මියගොස් තිබේ.මියගොස් ඇත්තේ දොඩම්පේ ප්‍රදේශයේ පදිංචිව සිටි 29 හැවිරිදි පුද්ගලයෙකි.අනතුර සම්බන්ධයෙන් රත්නපුර පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=69998", "Category": null, "Parent URL": null}