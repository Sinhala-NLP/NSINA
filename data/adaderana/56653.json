{"Source": "Adaderana", "Timestamp": "January 26, 2016 10:11 am", "Headline": "ධීවරයින් විරෝධතාවයකට සැරසෙයි", "News Content": "ලයිලා දැල් භාවිතා කර මසුන් මැරීම සඳහා අවරසර ලබා දෙන ලෙසට ධීවර හා ජලජ සම්පත් දෙපාර්තමේන්තුවේ අධ්‍යක්ෂක ජනරාල්වරයා විසින් සහකාර ධීවර අධ්‍යක්ෂකවරුන්ට නිකුත් කර ඇති ලිපිය අවලංගු නොකලහොත් රට පුරා දැවැන්ත විරෝධතා ව්‍යාපාරයක් පවත්වන බව ධීවර නායකයින් පවසයි.පුත්තලම දිස්ත්‍රික් ධීවර සම්මේලනයේ සභාපති කැමිලස් පෙරේරා මහතාගේ ප්‍රධානත්වයෙන් පැවති මාධ්‍ය හමුවකට එක් වෙමින් ධීවර නායකයින් මේ බව ප්‍රකාශකර ඇත.ලයිලා සහ සුරුක්කු දැල් භාවිතා කර මසුන් මැරීම සදහා පුත්තලම දිස්ත්‍රික්කයේ පමණක් බලපත්‍ර 62 ක් ලබා දී තිබේ.මෙම දැල් භාවිතා කර මසුන් මැරීම හේතුවෙන් මුහුදේ සිටින ලොකු කුඩා සියළුම මසුන් විනාශ වී යන බවත්, එපමණක් නොව මුහුදු පතුලද විනාශ වී යන බව ඔවුන් පෙන්වා දී ඇත. මුහුදේ සිටින සීමිත මත්ස්‍ය සම්පත නෙලා ගෙන ජීවත් වීමට රට වටා සිටින ධීවරයන්ට අවසර තිබිය යුතු බවත්, නමුත් ලයිලා සහ සුරුක්කු දැල් භාවිතා කර මසුන් මැරීම හේතුවෙන් කීප දෙනෙකුට මෙය සීමා වී ඇති බවත් ඔවුන් පෙන්වා දෙයි.මෙම වසරේ ජනවාරි මස 01 දින සිට ලයිලා සහ සුරුක්කු දැල් භාවිතා කර මසුන් මැරීමට අවසර ලබා නොදෙන බවට ධීවර ඇමතිවරයා ප්‍රසිද්ධ ප්‍රකාශයක්ද කර තිබෙන බව ඔවුන් සඳහන් කරයි.2016 ජනවාරි මස 22 දින ධීවර හා ජලජ සම්පත් දෙපාර්තමේන්තුවේ අධ්‍යක්ෂක ජනරාල්වරයා විසින් දිවයින පුරා සිටින සහකාර ධීවර අධ්‍යක්ෂකවරුන්ට ලිපියක් යවමින් පවසා ඇත්තේ එම දැල් වර්ග වලට මුහුදේ මසුන් මැරීම සදහා අවසර ලබා දෙන ලෙසයි.මෙම ලිපිය අධ්‍යක්ෂක ජනරාල්වරයා විසින් එවා ඇත්තේ 1986 වසරේ රජය විසින් නිකුත් කර ඇති හැඹිලි දැල් පිළිබද නියෝග මාලාවට අනුවය.මෙම නියෝග මාලාව නිකුත් කර දැනට වසර 30 ක් ගෙවී ගොස් තිබුණද එකල මුහුදේ සිටි මත්ස්‍ය සම්පත අද නොමැති බවත්, එකල භාවිත තාක්ෂණය අද නොමැති බවත්, එසේ තිබියදී වසර 30 කර පෙර නිකුත් කර ඇති නියෝග මාලාවකට මුවා වී සිදු කරන්න යන විනාශය අති විශාල බවත් ඔවුන් පෙන්වා දෙයි.පසුගිය රජය සහ හිටපු ධීවර අමාත්‍යවරයා මෙම ලයිලා සහ සුරුක්කු දැල් සම්පූර්ණයෙන්ම තහනම් කිරීමට උත්සහ ගත් නමුත් ඇතැම් හස්ත ඊට එරහිව ක්‍රියාත්මක වීම හේතුවෙන් එය කිරීමට නොහැකි වු බව පෙන්වා දී තිබේ.වර්තමාන ධීවර අමාත්‍යවරයා පසුගිය 01 දින මාධ්‍ය මගින් ප්‍රකාශයක් නිකුත් කරමින් කියා සිටියේ මෙම දැල් භාවිතා කර මසුන්මැරීමට අවරස ලබා නොදෙන බවයි.නමුත් එම ප්‍රකාශය කර දින 22 ක් ගත වන විට ධීවර හා ජලජ සම්පත් දෙපාර්තමේන්තුවේ අධ්‍යක්ෂක ජනරාල්වරයා විසින් ඒ සදහා අවසර ලබා දෙන ලෙස නියෝගයක් පනවා තිබේ.මෙම නියෝග මාලාව පනවා ඇත්තේ එහි ඇති කොන්දේසි වලට පටහැනිව බවත්, ඒ තුළින් ධීවර අමාත්‍යාංශය සුදානම් වන්නේ ධීවරයා ගොනාට ඇන්ද වීමට බව ඔවුන් ප්‍රකාශකර තිබේ.එමෙන්ම වර්තමාන ධීවර ඇමතිවරයා තවමත් කටයුතු කරන්නේ පසුගිය රජයේ ඇතමුන්ගේ උපදෙස් මත දැයි සැක සහිත බවත්,ධීවර හා ජලජ සම්පත් දෙපාර්තමේන්තුවේ අධ්‍යක්ෂක ජනරාල්වරයා විසින් නිකුත් කර ඇති එම ලිපිය වහාම අකුලා නොගතහොත් රට පුරා දැවැන්ත විරෝධතා ව්‍යාපාරයක් ආරම්භ කරන්නට සූදානම් බවත් ඔවුන් පවසයි.ඊට සමගාමීව ධීවර සතියක් නම් කර එම සතිය තුළ සියළුම ධීවර යාත්‍රා වල සහ ධීවර නිවාස වල කළු කොඩි එසවීමටත්, ඉන් පසු රැකියාවට නොගොස් වර්ජනයක නිරත වී දැවැන්ත විරෝධතා ව්‍යාපාරයක් රට පුරා ගෙන යාමටද අපි කටයුතු කරන බව ඔවුන් වැඩිදුරටත් ප්‍රකාශකර තිබේ.", "URL": "https://sinhala.adaderana.lk/news.php?nid=56653", "Category": null, "Parent URL": null}