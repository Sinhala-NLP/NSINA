{"Source": "Adaderana", "Timestamp": "September 6, 2014 10:18 am", "Headline": "අල්කයිඩා සංවිධානය ගැන මුස්ලිම් කවුන්සිලය විමසිල්ලෙන් ", "News Content": "දකුණු ආසියාව තුළ සිය පෙරමුණක් පිහිටුවීම කටයුතු කරන බවට අල්කයිඩා සංවිධානය විසින් සිදුකළ ප්‍රකාශය තරයේ හෙළා දකින බව මුස්ලිම් කවුන්සිලය පවසයි. නිවේදනයක් නිකුත් කරමින් එම කවුන්සිලය පෙන්වා දෙන්නේ අල්කයිඩා ත්‍රස්තවාදීන් සහ අයි.එස් ත්‍රස්තවාදීන් විසින් ලෝක සාමයට දැඩි විනාශයක් සිදුකරමින් සිටින බවයි. මේ හේතුවෙන් එවැනි ත්‍රස්ත කණ්ඩායම් ක්‍රියාත්මක වීමට කිසිදු ඉඩ ප්‍රස්ථාවක් ලබානොදිය යුතු බව මුස්ලිම් කවුන්සිලය නිකුත් කළ නිවේදනයේ සඳහන් වෙයි. පරිබාහිර මුස්ලිම් ත්‍රස්ත කණ්ඩායම් වලින් මෙරටට එල්ල විය හැකි කුමන හෝ ආක්‍රමණයන් පිළිබඳ මෙරට මුස්ලිම් ප්‍රජාව දැඩි විමසිල්ලෙන් සිටින බව ද මුස්ලිම් කවුන්සිලය සිය නිවේදනයෙන් පෙන්වා දෙයි. අන්තවාදී හෝ ත්‍රස්තවාදී කණ්ඩායමකින් මෙරටට සිදුවිය හැකි විනාශයන් ව්‍යවර්ත කිරීමට අවශ්‍ය සෑම පියවරක්ම ගැනීමට බලධාරින් කටයුතු කළ යුතු බව ද එම නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=45868", "Category": null, "Parent URL": null}