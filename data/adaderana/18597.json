{"Source": "Adaderana", "Timestamp": "September 8, 2011 02:30 pm", "Headline": "ජනපතිගේ රුව බුලත් කොලේ ඥාතීන්ට පමණයි", "News Content": "එජනිස පාර්ශ්වකරුවන් නොවන දේශපාලන පක්‍ෂ විසින් ජනාධිපතිවරයාගේ ඡායාරූපය මැතිවරණ ප‍්‍රචාරක දැන්වීම් සඳහා යොදාගැනීම සම්බන්ධයෙන් එක්සත් ජනතා නිදහස් සන්ධානයේ විරෝධය පළකරන බව එහි මහ ලේකම් අමාත්‍ය සුසිල් ප්‍රේම්ජයන්ත් මහතා පවසයි. අමාත්‍යවරයාගේ අත්සනින් යුතුව නිකුත් කර ඇති නිවේදනයක මේ බව සඳහන් වේ. එකී නිවේදනයේ මෙසේද සඳහන් වේ. එක්සත් ජනතා නිදහස් සන්ධානය සමග සන්ධානගත වී දේශපාලන පක්‍ෂ කිහිපයක් එළෙඹෙන පළාත් පාලන මැතිවරණයේ දී ඒ ඒ පළාත් පලාන ආයතන සඳහා තරඟ කරනු ලබයි. මෙවර පළාත් පලාන මැතිවරණයේ දී විශේෂයෙන් ගාල්ල මහනගර සභාව සඳහා තරඟ කරනු ලබන සන්ධානයේ පාර්ශ්වකරුවකු නොවන එක්තරා දේශපාලන පක්‍ෂයක් එක්සත් ජනතා නිදහස් සන්ධානයේ නායක අතිගරු ජනාධිපති මහින්ද රාජපක්‍ෂ මැතිතුමාගේ ඡායාරූපයත්, එක්සත් ජනතා නිදහස් සන්ධානයේ හවුල්කාර දේශපාලන පක්‍ෂයක නායකයකුගේ ඡායාරූපයත් සමග මැතිවරණය ප‍්‍රචාරක දැන්වීමක් දිනපතා පුවත්පතක පළකර ඇති බව එක්සත් ජනනා නිදහස් සන්ධානය නිරීක්‍ෂණය කර ඇත. මෙම පුවත්පත් දැන්වීම සම්බන්ධයෙන් එක්සත් ජනතා නිදහස් සන්ධානයේ විරෝධය ප‍්‍රකාශ කරන අතර මෙවනි ප‍්‍රචාරක කටයුතුවලින් වැළකී සිටින ලෙස ඉල්ලා සිටිනු ලැබේ. ගාල්ල මහනගර සභාව සඳහා එක්සත් ජනතා නිදහස් සන්ධානයෙන් බුලත් කොළය සලකුණ යටතේ තරග කරන අපේක්‍ෂක කණ්ඩායම් වලට පමණක් එක්සත් ජනතා නිදහස් සන්ධානයේ හා සන්ධානයේ හවුල්කාර දේශපාලන පක්‍ෂවල සහාය හිමිවේ.", "URL": "https://sinhala.adaderana.lk/news.php?nid=18597", "Category": null, "Parent URL": null}