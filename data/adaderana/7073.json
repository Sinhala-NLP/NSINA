{"Source": "Adaderana", "Timestamp": "March 4, 2010 03:51 pm", "Headline": "තොරතුරු සන්නිවේදනයට උතුරු කරයේ වැඩි උනන්දුව", "News Content": "තොරතුරු සන්නිවේදන තාක්ෂණ ක්ෂේත්‍රයේ රැකියා අවස්ථා පිළිබදව උතුරු පළාතේ පාසැල් සිසු සිසුවියන් අතර උනන්දුවක් ඇති වෙමින් තිබේ. යාපනය වෙම්බඩි උසස් බාලිකා විද්‍යාලයේ නොබෝදා පැවති මිනී ඉන්ෆොටෙල් තොරතුරු සන්නිවේදන තාක්ෂණ ප්‍රදර්ශනයට සමගාමීව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) විසින් සංවිධානය කරන ලද තොරතුරු තාක්ෂණ හා ව්‍යාපාර ක්‍රියාවලි බාහිරකරණය(lT-BPO) පිළිබද වෘත්තීය මාර්ගෝපදේශන වැඩමුළුවේදී මේ බව අනාවරණය වී තිබේ. යාපනය වව්නියාව සහ මන්නාරම යන දිස්ත්‍රික්ක වල පිහිටි පාසැල් 140 ක ශිෂ්‍ය ශිෂ්‍යාවන්ගේ සහභාගිත්වයෙන් දින 3ක් පුරා මෙම මාර්ගෝපදේශන වැඩමුළු පැවැත්විණි. අධ්‍යාපන පොදු සහතික සාමාන්‍යය පෙළ සහ උසස් පෙළ හදාරන ශිෂ්‍ය ශීෂ්‍යාවන් හාරදහසක් පමණ මෙම මාර්ගෝපදේශන වැඩමුළු සදහා සහභාගි වී සිටි බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය සදහන් කරයි. මෙරට තොරතුරු සන්නිවේදන තාක්ෂණ ක්ෂේත්‍රයේ ප්‍රගමනය සදහා මෙවැනි මාර්ගෝපදේශන වැඩමුළු පැවැත්වීම අතිශයින් වැදගත් බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ ප්‍රධාන මෙහෙයුම් නිළධාරී රෙෂාන් දේවපුර මහතා මේ අතර සදහන් කරයි. අධ්‍යාපන අමාත්‍යාංශයේ සහයෝගයද මෙම වැඩමුළු සදහා ලැබී තිබේ.", "URL": "https://sinhala.adaderana.lk/news.php?nid=7073", "Category": null, "Parent URL": null}