{"Source": "Adaderana", "Timestamp": "February 10, 2014 11:40 am", "Headline": "රජයේ වාහන - ගරාජ අංක වාහන මැතිවරණ ව්‍යාපාරයේ - කැෆේ ", "News Content": "බස්නාහිර හා දකුණු පළාත් සභා මැතිවරණ ව්‍යාපාරයට රාජ්‍ය ආයතන සතු වාහන රැසක් යොදාගෙන ඇති බව කැෆේ සංවිධානය පවසයි. මේ සම්බන්ධයෙන් එම සංවිධානය මැතිවරණ කොමසාරිස්වරයාට ලිපියක් මගින්ද දැනුම්දී තිබේ. රාජ්‍ය ආයතන සතු වාහන භාවිතය හා කැෆේ සංවිධානය විසින් මැතිවරණ කොමසාරිස් මහින්ද දේශප්‍රිය මහතාට යැවූ ලිපිය පහත පරිදිය. රාජ්‍ය ආයතන රැසකට අයත් වාහන මේ වනවිට බස්නාහිර සහ දකුණු පළාත් සභා මැතිවරණ ව්‍යාපාරයේ යෙදෙන බවට තොරතුරු අනාවරණය වෙයි. මෙය මැතිවරණ දෙපාර්තමේන්තුව විසින් නිකුත් කළ චක්‍රලේඛ අංක PCE/ 2013/4 B දරණ චක්‍රලේඛය උල්ලංඝණය කිරීමකි. මේ අතර එක්සත් ජනතා නිදහස් සන්ධාන අපේක්ෂකයෙකු වන මීගමුව නියෝජ්‍ය නගරාධිපති එම්.එස්. මොහොමඩ් සකවුල්ලා මේවන විට ඔහු වෙත නිකුත් කර ඇති නිල වාහනය වන wp PE 7462 දරණ වාහනය සිය මැතිවරණ කටයුතු සදහා යොදාගනිමින් සිටියි. මේ සම්බන්ධයෙන් කැෆේ සංවිධානය විසින් මැතිවරණ කොමසාරිස්වරයා සහ මීගමුව නාගරික කොමසාරිස්වරයා වෙත ලිඛිතව දන්වා තිබේ. මැතිවරණ කොමසාරිස්තුමා, මැතිවරණ ලේකම් කාර්යාලය, රාජගිරිය. මහත්මාණෙනි, කථතර දිස්ත්‍රික්කයේ ගරාජ් අංක සහිත වාහන පරිහරණය ගරාජ් අංක සහිත වාහන බස්නාහිර පළාතේ මැතිරවණ කටයුතු සදහා යොදා ගැනීම පිළිබද ඔබතුමන් වෙත යොමු කළ පැමිණිල්ලට අමතරවය. ආදාල පැමිණිල්ලට අනුව ඔබතුමන් නිකුත් කර ඇති දැනුම්දීම් පිළිබඳ කැෆේ සංවිධානයේ සතුට පළ කරමි. කෙසේ නමුත් ඔබගේ PCE/2014-03 චක්‍රලේඛනය ද, පොලිස් දෙපාර්තමේන්තුව නිකුත් කරනු ලැබූ උපදෙස් වලින් පසුව ද කළුතර දිස්ත්‍රික් එක්සත් ජාතික පක්ෂ අපේක්ෂක ඉංගිරියේ පදිංචි පී.ඩී.අබේරත්න මහතා ගරාජ් අංක සහිත වාහනයකින් මැතිවරණ ප්‍රචාරක කටයුතුවල නිරත වේ. එම වාහනයේ ඡායාරූපයක් මේ සමග අමුණා ඇත. සුදුසු කටයුතු සඳහා ඔබගේ කාරුණික අවධානය යොමු කරමි. මෙයට විශ්වාසී, කීර්ති තෙන්නකෝන් විධායක අධ්‍යක්ෂ/කැෆේ සංවිධානය", "URL": "https://sinhala.adaderana.lk/news.php?nid=41009", "Category": null, "Parent URL": null}