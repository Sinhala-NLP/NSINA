{"Source": "Adaderana", "Timestamp": "September 9, 2014 11:52 am", "Headline": "ලාංකිකයින් ඉන්දියාවේ මාරාන්තික උපවාසයක - කාන්තාවක් සියදිවි නසාගනියි", "News Content": "ඉන්දියාවේ රාමේෂ්වරම් හි විශේෂ කඳවුරක වෙසෙන ශ්‍රී ලාංකික පිරිමි සරණාගතයින් පිරිසක් මරාන්තික උපවාසයක් ආරම්භ කර තිබේ. ලාංකිකයින් 25 දෙනෙකු මෙම උපවාසය ආරම්භ කර ඇති බව ඉන්දීය මාධ්‍ය වාර්තා කළේය. සිය පවුලේ සමාජිකයින්ගෙන් වෙන්කර තැබීමට විරෝධය පළ කිරීමේ අරමුණින් ඔවුන් මෙලෙස උපවාසයේ නිරත වන බව සඳහන්ය. කඳවුරු වල සිටින සරණාගතයින් සඳහා නිවාස ඉදිකිරීම හේතුවෙන් මාස 03ට අධික කාලයක සිට පවුල්වල සමාජිකයින් වෙන්කර තබා ඇති බව වාර්තා වේ. මේ හේතුවෙන් තම පවුල්වල සමාජිකයින් පිළිබඳ කිසිම තොරතුරක් දැන ගැනීමට නොහැකි වී ඇති බව උපවාසයේ නිරත සරණාගතයින් ප්‍රකාශ කර ඇත. මෙම ගැටළුව සම්බන්ධයෙන් එක්සත් ජාතීන්ගේ සංවිධානයේ අවධානය යොමු කිරීම උපවාසකරුවන්ගේ අරමුණ වී ඇති බව සඳහන්ය. මේ අතර තමිල්නාඩු, තිරුවන්නාමලෙයි ප්‍රදේශයේ සරණාගත කඳවුරක සිටි ශ්‍රී ලාංකික තරුණියක් සියදිවි හානිකර ගෙන තිබේ. විවාහය බිඳීයෑම හේතුවෙන් ඇති වු සිත් තැවුලක් මත අදාළ තරුණිය සියදිවි හානිකර ගෙන ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=45937", "Category": null, "Parent URL": null}