{"Source": "Adaderana", "Timestamp": "July 13, 2012 10:53 am", "Headline": " 2010-11 උපාධිධාරීන්ට රැකියාදීම අත්හිටුවයි", "News Content": "2010 සහ 2011 වසරවල උපාධිය සම්පුර්ණ කළ උපාධිධාරීන්ට රැකියා ලබාදීම අත්හිටුවා ඇති බව ඒකාබද්ධ රැකියා විරහිත උපාධිධාරීන්ගේ සංගමය පවසයි. ජූලි මස 4 වැනි දින රාජ්‍ය පරිපාලන හා ස්වදේශකටයුතු අමාත්‍යංශ ලේකම්වරයා විසින් සියලූම දිස්ති‍්‍රක් ලේකම්වරුන් වෙත එවනු ලැබූ ලිපියක් මගින් වහාම කි‍්‍රයාත්මක වන පරිදි 2010 සහ 2011 වර්ෂයන්හි උපාධි සුදුසුකම් ලැබූ උපාධිධාරීන් අභ්‍යාසලාභීන් ලෙස බඳවා ගැනීම අත්හිටුවා ඇති බව එම සංගමයේ කැඳවුම්කරු ධම්මික මුණසිංහ මහතාගේ අත්සනින් යුතුව අමාත්‍යංශ ලේකම්වරයා වෙත යවනු ලැබූ ලිපියක දැක්වෙයි. එහි මෙසේද සඳහන්ය. මෙම අත්හිටුවීම හේතුවෙන් එකී වසරවල උපාධිය සම්පුර්ණ කළ දිස්ති‍්‍රක් කිහිපයක උපාධිධාරීන් පිරිසකට බලවත් අසාධාරණයක් සිදුව ඇත. විශේෂයෙන් වසර ගණනාවක් තිස්සේ රැකියා නොමැතිව සිටි උපාධිධාරීන්ට රැකියා ලබාදීම සඳහා ඔබ අමාත්‍යංශය විසින් ගන්නා ලද තීරණය අප අගය කරමු. විවිධ අඩුපාඩු දුර්වලතා මෙකී බඳවා ගැනීම් පටන්ගත් පළමු මොහොතේ පටන්ම දක්නට ලැබුණද අප සාධනීය විවේචනයක් කරමින් මුල සිටම මේ පිළිබඳව සුභවාදීව කටයුතු කළෙමු. ඒ නිසාම මෙම වසර පටන් ගැනීමේ දී සිටි රැකියා විරහිත උපාධිධාරීන් ප‍්‍රමණය මේ වනවිට ඉතා සුළු පිරිසක් බවට පත්ව ඇත.නමුත් එක්වරම ඔබ අමාත්‍යංශය මගින් ගන්නා ලද තීරණය හේතුවෙන් උපාධිධාරීන් සුළු පිරිසකට මහත් අසාධාරණයක් සිදුව ඇත. විශේෂයෙන් 2010 - 2011 වර්ෂවල උපාධි සමත් විශාල පිරිසක් මේ වනවිට අභ්‍යාසලභීන් ලෙස බඳවාගෙන ඇති තත්ත්වයක් තුළ මෙය තවත් උග‍්‍ර වී ඇත. 2012/07/04 දින එවන ලද ලිපිය හේතුවෙන් රට පුරා උපාධිධාරීන් 3000ක් පමණ අසාධාරණයට ලක්ව ඇත. විශේෂයෙන් මේ වනවිට එම වසරවල උපාධිධාරීන්ද සම්මුඛ පරීක්ෂණ සඳහා (අපේ‍්‍රල්, මැයි, ජුනි මාසවල)පෙනීසිට ඇති අතර ඔවුන්ට පත්වීම් ලිපි ලබාදීම සඳහා දිස්ති‍්‍රක් ලේකම්වරු (මාතර, කළුතර දිස්ති‍්‍රක්ක ආදී) අත්සන් කොට ලිපි පවා සකස් ඇත. මේ බව අප සියලූදෙනා දනිමු. මෙම තත්ත්වය හමුවේ බරපතළ ගැටලූ ගණනාවක් මතුව ඇති බව ඔබතුමාට පෙනෙනවා ඇත. තමන් සමග එකට උපාධිය ලබාගත් පිරිසක් රැකියා සඳහා යන අතර, තමන්ට රැකියාවක් නොලැබීම නිසා ඔවුන් දැඩි කලකිරීමටත් පීඩනයකටත් හසුව ඇත. සියලූ සුදුසුකම් සුපරා තිබිය දී මෙසේ සිදුවීම කෙසේවත් අනුමත කළ නොහැක. මේ කරුණු පිළිබඳව ඔබතුමාගේ හදිසි අවධානය යොමුකොට හැකි ඉක්මනින් ඉහත කී වසරවල උපාධිධාරීන්ට ද රැකියා ලබාදෙන මෙන් කාරුණිකව ඉල්ලා සිටිමු.", "URL": "https://sinhala.adaderana.lk/news.php?nid=25746", "Category": null, "Parent URL": null}