{"Source": "Adaderana", "Timestamp": "January 21, 2013 04:23 pm", "Headline": "අසාධාරණයක් වුණාද? - එසේ නම් දැන්ම අමතන්න", "News Content": "පුද්ගලයෙකුට තමාට සිදුවු අකටයුත්තක් ගැන සිය පොලිස් බලප්‍රදේශයේ පොලිස් ස්ථානයට ගොස් පැමිණිලි කිරීමට ගිය අවස්ථාවේදී අසාධාරණයක් වූවේ යැයි වැටහේ නම් 0112 444 480 යන අංකයට පොලිස්පති උපකාරක මැදිරිය අමතා එකී ගැටලුවට විසඳුමක් ලබා ගත හැකි බව පොලිස් මූලස්ථානය පවසයි. ඒ අනුව ඕනෑම පුද්ගලයෙකුට තමන්ට අදාළ පොලිස් බලප්‍රදේශයේ පොලීසියට ඉදිරිපත් කරන පැමිණිල්ලක් නොසලකා හැරි බව වැටහේ නම් ඒ ගැන මෙම දුරකථන අංකයට කතා කර දැනුම්දිය හැකිය. ඒ අනුව පොලිස්පති උපකාරක සේවයෙන් එම පැමිණිල්ල අදාළ පොලිස් බලප්‍රදේශයේ ජ්‍යෙෂ්ඨ පොලිස් අධිකාරිවරයාට දන්වනු ලැබේ. ඔහු ද ඒ සම්බන්ධයෙන් කටයුතු කරන ආකාරය ගැන පැහැදීමක් නැති නම් ප්‍රදේශයේ සහකාර පොලිස් අධිකාරිවරයාට පොලිස්පති උපකාරක සේවයෙන් දන්වනු ලැබේ. ඉහත ක්‍රම දෙකේදීම ඉහළ පොලිස් නිලධාරීන් විසින් අසාධාරණයට ලක්වු පුද්ගලයාට පෞද්ගලිකවම දුරකතනයෙන් අමතා ගැටලුව විමසන අතර එකී සියලු උත්සහයන් අසාර්ථක නම් එම පුද්ගලයාට පොලිස් මූලස්ථානයේ සිකුරාදාට ක්‍රියාත්මක සහන මැදිරියට පැමිණ ගැටලුව ඉදිරිපත් කර විසඳුමක් ලබා ගත හැකිය. මෙම උපකාරක සේවය උදෑසන 6 සිට රාත්‍රී 10 දක්වා ක්‍රියාත්මක වන අතර 0112 444 481, 0112 444 482, 0112 444 483 යන දුරකතන අංකවලට ද එකී ගැටලු ඉදිරිපත් කළ හැකිය.", "URL": "https://sinhala.adaderana.lk/news.php?nid=30950", "Category": null, "Parent URL": null}