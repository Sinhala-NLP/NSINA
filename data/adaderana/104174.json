{"Source": "Adaderana", "Timestamp": "February 12, 2019 05:12 pm", "Headline": "කටුගස්තොට ෆාමසිවල අයිස් විකුණනවා", "News Content": "මතින් තොර රටක් නිර්මාණය කිරීම සදහා සියලු දෙනාගේම සහය ලබා දිය යුතු බව මධ්‍යම පලාත් ආණ්ඩුකාර මෛත්‍රී ගුණරත්න මහතා පවසයි. හික්කඩුව ප්‍රදේශයේ පැවති උත්සවයකට සහභාගී වෙමින් ඒ මහතා මේ බව කියා සිටියේය. තමා ආණ්ඩුකාරවරයා වශයෙන් පත්ව මධ්‍යම පළාතට ගොස් අද වන විට මාසයක කාලයක් ගත වී ඇති බවත්, එම ප්‍රදේශයේ කටුගස්තොට නගරය තුළ මත්ද්‍රව්‍ය ජාවාරම ඉතා භයානක තත්ත්වයකට පත්ව ඇති බව ද පැවසීය. ඒ හේතුවෙන් එම ප්‍රදේශයේ ව්‍යාපාරිකයින්ගේ වියදමින් ලක්ෂ 150 කට ආසන්න මුදලක් වියදම් කර නගරයේ කැමරා පද්ධතියක් සවිකිරීමට යෝජනා කර ඇති බව ද සඳහන් කළ මෛත්‍රී ගුණරත්න මහතා, ඒ තුළ රජය හා පොලීසිය අසාර්ථක වී ඇති බව පෙනී යන බව ද සඳහන් කළේය. මෙම මත්ද්‍රව්‍ය ව්‍යවසනයෙන් අනාගත පරපුර නැති වී යන බවත්, තරුණයින් දහස් ගණනක් ඒ තුළින් විනාශ වී ඇති බව ද කියා සිටි ගුණරත්න මහතා, අද වන විට අයිස් නැමති මත්ද්‍රව්‍ය කටුගස්තොට ප්‍රදේශයේ ඇති ෆාමසිවලින් මිල දී ගත හැකි බව අනාවරණය වී ඇති බව ද පැවසීය. එනිසා අනාගතයේ දී පොලිස් විශේෂ කාර්ය බලකාය එම ප්‍රදේශයේ අනුයුක්ත කිරීමට තමා බලාපොරොත්තු වන බව ද පැවසූ ආණ්ඩුකාරවරයා, දරුවන් මත්ද්‍රව්‍යවලින් බේරා ගැනීමට නම් සිහි කල්පනාවෙන් යුතුව යහළුවන් මෙන් දෙමාපියන්ට ද කටයුතු කරන ලෙස පැවසීය.", "URL": "https://sinhala.adaderana.lk/news.php?nid=104174", "Category": null, "Parent URL": null}