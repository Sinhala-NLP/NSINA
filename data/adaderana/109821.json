{"Source": "Adaderana", "Timestamp": "May 12, 2019 09:24 pm", "Headline": "රට නොසන්සුන් කිරීමේ උත්සාහයන්ට හසු නොවන්න-ජනපති ඉල්ලයි", "News Content": "රටේ වත්මන් ආරක්ෂක තත්ත්වය පිළිබඳ සෑහීමකට පත්විය හැකි අතර අසත්‍ය සහ ජනතාව නොමඟ යවන ප්‍රකාශවලට නොරැවටි ජන ජීවිතය සාමාන්‍ය පරිදි පවත්වාගෙන ගෙන යන ලෙස ජනාධිපතිවරයා සියලූ දෙනාගෙන් ඉල්ලා සිටියි. ජනාධිපති මෛත්‍රීපාල සිරිසේන මහතා මෙම ඉල්ලීම සිදු කළේ අද (12) පස්වරුවේ ගාල්ල දිස්ත්‍රීක්කයේ දේශපාලන නායකත්වය, රාජ්‍ය නිලධාරින් සහ ආරක්ෂක අංශ නියෝජිතයන් සමඟ ගාල්ල දක්ෂිණ පාය ගොඩනැගිල්ලේ පැවති හමුවට එක්වෙමිනි. රටේ ජාතික ආරක්ෂාව තහවුරු කිරීමට ගෙන ඇති පියවර සහ ඒ සඳහා ප්‍රාදේශීය දේශපාලන නායකයන්ගෙන් සහ රාජ්‍ය නිලධාරින්ගෙන් ආරක්ෂක අංශවලට ලැබිය යුතු සහය පිළිබඳ දැනුවත් කිරීම වෙනුවෙන් පළාත් සහ දිස්ත්‍රීක් මට්ටමින් මෙම හමුවීම් මාලාව සංවිධානය කර තිබේ. නැගෙනහිර පළාත් සහ මධ්‍යම පළාත් හමුව පසුගිය දා ජනාධිපතිවරයාගේ ප්‍රධානත්වයෙන් පැවැත්විණි. අද පැවති ගාල්ල දිස්ත්‍රීක් සහ කලූතර දිස්ත්‍රීක් හමුවට ද පක්ෂ, විපක්ෂ භේදයකින් තොරව මැති ඇමතිවරු, පළාත් පාලන නියෝජිතයෝ සහ රාජ්‍ය නිලධාරිහු එක්ව සිටියහ. ආරක්ෂක වැඩපිළිවෙළ වෙනුවෙන් ඔවුන්ගේ අදහස් සහ යෝජනා මෙහිදී දීර්ඝ වශයෙන් ඉදිරිපත් කෙරිණි. ගාල්ල දිස්ත්‍රීක් හමුව ඇමතු ජනාධිපතිවරයා වැඩිදුරටත් පෙන්වා දුන්නේ රට අනාරක්ෂිත බව පෙන්වීමේ උත්සහයක මේ වන විට ඇතැම් පිරිසක් නිරතව සිටින බවයි. එබැවින් මෙම අවස්ථාව සියලූ ජනතාව අවබෝධයෙන් සහ බුද්ධිමත්ව කටයුතු කළ යුතු අවස්ථාවක් බව ජනාධිපතිවරයා පවසයි. ත්‍රස්තවාදී සිදුවීමෙන් බාහිරව සිංහල සහ මුස්ලිම් ජනතාව අතර අසමඟියක් ගොඩනැඟීමට රට තුළ ක්‍රියාත්මක උත්සාහය පිළිබඳව ද ජනාධිපතිවරයා සියලූ දෙනාගේ අවධානය යොමු කළේය. රටේ ජනකොටස් අතර තිබිය යුතු විශ්වාසය සහ අවබෝධය තහවුරු කරමින් සාමකාමී සමාජයක් ගොඩනැගීමේ වගකීම ඉටුකිරීමට මෙන්ම අනවශ්‍ය සහ ජනතාව බිය වැද්දීමේ ප්‍රකාශවලට හසු නොවී දෛනික ජන ජීවිතය යථාවත් පරිදි පවත්වාගෙන යාම පිළිබඳ සමාජය දැනුවත් කිරීමට සියලූ ආගමික නායකයන්, ප්‍රාදේශීය දේශපාලන නියෝජියන් ඇතුළු රාජ්‍ය සේවකයන් ඒකාබද්ධව විධිමත් වැඩපිළිවෙළකට අවතීර්ණවීමේ වැදගත්කම ද ජනාධිපතිවරයා පෙන්වා දුන්නේ ය. මේ අතර ජනාධිපතිතුමා කළුතර දිස්ත්‍රීක් ලේකම් කාර්යාලයීය ශ්‍රවණාගාරයේ දී කළුතර දිස්ත්‍රික්කයේ දේශපාලන නියෝජිතයන්, රාජ්‍ය නිලධාරින් සහ ආරක්ෂක අංශ නියෝජිතයන් හමු විය.", "URL": "https://sinhala.adaderana.lk/news.php?nid=109821", "Category": null, "Parent URL": null}