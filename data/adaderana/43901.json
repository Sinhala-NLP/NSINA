{"Source": "Adaderana", "Timestamp": "June 11, 2014 05:26 pm", "Headline": "මං දළු නෙළුවේ තෑගි ගන්න නෙවෙයි", "News Content": "තමන් ඉතා දුෂ්කරතා මධ්‍යයේ කැපවීමෙන් තේ දළු නෙළනු ලැබුවේ තෑගි ලබන්නට නොව පවුලේ අගහිඟකම් පිරිමසා ගැනීමට බැව් වේළු ධන ලක්ෂ්මි මහත්මිය පවසයි. තේ දළු නෙළන්නියක විසින් ඉතිහාසයේ ලබන ලද ඉහළම වැටුප ලෙස රු.57,395 ක් ලැබූ බවට වාර්තා පළවූ ධන ලක්ෂ්මි මහත්මිය ගැහැනු දරුවන් දෙදෙනෙකුගේ සහ පිරිමි දරුවෙකුගේ මවකි. තම ස්වාමි පුරුෂයා කකුලේ ආබාධයක් හේතුවෙන් අවුරුදු 12 ක් තිස්සේ එක්තැන්ව සිටින බවත්, දරුවන් තිදෙනෙකු සිටියත් පාසල් යවන්නට හැකිව ඇත්තේ එක් ගැහැණු දරුවෙකු පමණක් බවත් ඇය අද දෙරණට කියා සිටියාය. ස්වාමියාට කොළඹ මහ රෝහලෙන් සහ පේරාදෙණිය රෝහල්වලින් ප්‍රතිකාර ලබාදුන්නද රෝගී තත්ත්වයෙන් මුදවා ගන්නට නොහැකි වූ බවත්, 9 වන ශ්‍රේණියේ ඉගෙනුම ලබන දැරියට ඉතා දුෂ්කරතා මධ්‍යයේ උගන්වන බවත් ලක්ෂ්මි මහත්මිය පෙන්වා දුන්නාය. කෙසේ වෙතත් තමා ශ්‍රමය දුන් තරමට එහි ප්‍රතිලාභ හිමිවීම ගැන සතුටුවන බවත්, වතු යායේ කළමනාකාරිත්වය විසින් තමන්ට තෑගි බෝග ලබාදුන් බවත්, දිනකට රුපියල් 450 ක් වැනි මූලික වැටුපකට අමතරව වැඩි දළු නෙළමින් මෙම මුදල උපයාගත් බවත් ඇය කියා සිටියාය. කෙසේ වෙතත් මේ පිළිබඳ අද දෙරණ කළ විමසීමකදී මවුන්ට් වර්නන්ට් වතුයායේ නියෝජ්‍ය වතු අධිකාරී අර්ජුන මැදගම මහතා කියා සිටියේ ඊ.පී.එෆ් සහ ඊ.ටී.එෆ් සමග දිනකට වැටුප රු.687 ක් පමණ තේ දළු නෙළන අයෙකුට ගෙවන බවයි. දිනකට කැඩිය යුතු දළු ප්‍රමාණය කිලෝ 18 ක් පමණක් බවත්, අමතරව කඩන සෑම දළු කිලෝ 1ට රු.23 ක් ගෙවන බවත්, දළු පවත්නා ප්‍රමාණය අනුව කැඩිය හැකි දළු ප්‍රමාණ ගැන කල්තියා දින ගණනක් නියම කරන බවත්, ලක්ෂ්මිට එම මාසයේ දින 28 ක් වැඩකරන ලෙස පවසා තිබුණු නමුත් ඇය දින 31ම වැඩකර ඇති බවත් මැදගම මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=43901", "Category": null, "Parent URL": null}