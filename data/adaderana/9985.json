{"Source": "Adaderana", "Timestamp": "August 2, 2010 03:40 pm", "Headline": "වසර කිහිපයකින් රට සහලින් ස්වයංපෝෂිත කිරීමට පියවර", "News Content": "සහල් අපනයන ක්ෂේත්‍රයට මෙරට අපනයනකරුවන්ට පිවිසිය හැකි ආකාරයේ ආර්ථිකයක් ඉදිරි වසර කිහිපය තුළ දී සකස් කළ යුතුව ඇතැයි මුදල් හා ක්‍රමසම්පාදන නියෝජ්‍ය අමාත්‍ය ආචාර්ය සරත් අමුණුගම මහතා පවසයි. ඉදිරි වසර කිහිපය තුළ සහලින් රට ස්වයංපෝෂිත කිරීමට හා උතුරු නැගෙනහිර ප්‍රදේශ වල සහල් නිෂ්පාදනය ව්‍යාප්ත කිරීමට රජය සැලසුම් දියත් කර ඇති බව ඔහු සඳහන් කළේය. ශ්‍රී ලංකා අපනයන කරුවන්ගේ සංගමයේ 13 වැනි වාර්ෂික මහා සභා රැස්වීම අමතමින් සරත් අමුණුගම මහතා මේ අදහස් පළ කළේය. පසුගිය වසර කිහිපය තුළ රට මුහුණ දුන් දුෂ්කරතා හමුවේ ආර්ථිකය ස්ථාවරව පවත්වා ගැනීමට අපනයනකරුවන් විශාල දායකත්වයක් සැපයූ බව ඔහු එහි දී වැඩිදුරටත් පැවසුවේය. දේශීය ආර්ථිකය නංවාලීම සඳහා යටිතල පහසුකම් මෙන්ම කෘෂිකර්ම හා ඇඟලුම් ක්ෂේත්‍ර කෙරෙහි ද වැඩි අවධානයක් යොමු කළ යුතු බව අමාත්‍යවරයා පෙන්වා දෙයි.", "URL": "https://sinhala.adaderana.lk/news.php?nid=9985", "Category": null, "Parent URL": null}