{"Source": "Adaderana", "Timestamp": "February 20, 2014 04:59 pm", "Headline": "පුද්ගල අතුරුදහන්වීම් පිළිබඳ කොමිසමේ කාලය දීර්ඝ කරයි ", "News Content": "උතුර සහ නැගෙනහිර පළාත් වල සිදුවු බව කියන පුද්ගල අතුරුදන්වීම් පිළිබඳව විමර්ශනය කිරිම සඳහා පත් කර ඇති ජනාධිපති කොමිසමේ කාලය සය මසකින් දීර්ඝ කර තිබේ. ජනාධිපති මහින්ද රාජපක්ෂ මහතා විසින් අදාළ කාල සීමාව 2014 අගෝස්තු මස 12 වන දින දක්වා දිර්ඝ කිරිමට තීරණය කර ඇති බව ජනාධිපති මාධ්‍ය අංශය සදහන් කළේය. දිවයිනේ සියලු ප්‍රදේශ වලින් මේ වන විට කොමිසම වෙත පැමිණිලි 16000ක් පමණ ලැබි ඇති බව එම මාධ්‍ය අංශය පැවසුවේය. යාපනය දිස්ත්‍රික්කයේ මහ ජනතාවගෙන් විවෘතව කරුණු විමසීමේ ප්‍රථම වටය පෙබරවාරි මස 17 වනදා අවසන් වු අතර ජනවාරි මස 18 වන දින සිට 21 වන දින දක්වා කාළය තුළ කිලිනොච්චි දිස්ත්‍රික්කයේ ජනතාවගෙන් කරුණු විමසීම සිදුකෙරුණි. 1990 ජූනි මස 19 වන දින සිට 2009 වර්ෂයේ මැයි 19 වන දින දක්වා කාල සීමාව ඇතුළත සිදුවු බව කියන පුද්ගල පැහැරගැනීම් සහ අතුරුදන්වීම් පිළිබද සොයා බැලීම සඳහා මෙම ජනාධිපති කොමිසම පත්කර තිබේ. මෙම කොමිසම උගත් පාඩම් හා ප්‍රතිසන්ධාන කොමිසමේ නිර්දේශ මත ස්ථාපිත කෙරුණු බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=41257", "Category": null, "Parent URL": null}