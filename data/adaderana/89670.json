{"Source": "Adaderana", "Timestamp": "May 23, 2018 12:27 pm", "Headline": " කලිසමේ සාක්කුවේ සඟවා ගෙන ආ ලක්ෂ 13 ක රන් බිස්කට් රේගු බාරයට", "News Content": "බ්‍රිතාන්‍ය පුරවැසිභාවය හිමි ශ්‍රී ලාංකිකයෙකු විසින් නීතිවිරෝධී ලෙස මෙරටට ගෙන ආ රත්තරන් බිස්කට් දෙකක් කටුනායක ගුවන් තොටුපොළේ දී රේගු නිලධාරීන් විසින් අද(23) අලුයම අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු බ්‍රිතාන්‍යයේ පදිංචිව සිටින 55 වියේ පසුවන්නෙකි. ඔහු අද දින අලුයම 5.20 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ් - 547 දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති හරිත මාවත ( Green Chanel) ඔස්සේ ගුවන් තොටුපොළෙන් පිටතට යමින් සිටියදී රේගු නිලධාරීන් අත් අඩංගුවට ගෙන තිබුණි. ඔහුගේ කළිසමේ සාක්කුවක වූ මුදල් පසුම්බියේත්, පැළද සිටි පාවහන් තුළත් මෙම ග්‍රෑම් 100 බැගින් වූ රත්තරන් බිස්කට් දෙක සඟවා ගෙන සිටියදී රේගු නිලධාරීන් විසින් සොයා ගෙන අත් අඩංගුවට ගෙන තිබූ අතර , ඒවායේ මුළු බර ග්‍රෑම්200 ක් වූ අතර , ඒවායේ මුළු වටිනාකම රුපියල් ලක්ෂ 13 ක් බව රේගු මාධ්‍ය ප්‍රකාශකවරයා සඳහන් කළේය. සහකාර රේගු අධිකාරීවරුන් වන පී.පී.යූ.වීරසිංහ , එම්.ජේ.යූ.කේ.ප්‍රනාන්දු , කේ.බී.බණ්ඩාර සහ ඒ.අබ්දුල්ලා යන මහත්වරුන් විසින් මෙම අත් අඩංගුවට ගැනීම සිදු කර තිබුණි. කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ උපදෙස් මත නියෝජ්‍ය රේගු අධ්‍යක්ෂ අශෝක රංජිත් මහතා මේ පිළිබඳව වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=89670", "Category": null, "Parent URL": null}