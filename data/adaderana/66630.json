{"Source": "Adaderana", "Timestamp": "December 2, 2016 12:09 am", "Headline": " මේක බරපතළ කාරණයක්", "News Content": "ඉදිරියේදී රට තුළ හමුදා කුමන්ත්‍රණයක් ඇති විය හැකි බවට පසුගිය දිනෙක දිනේෂ් ගුණවර්ධන මහතා විසින් පාර්ලිමේන්තුවේදී කළ ප්‍රකාශය තරයේ හෙළා දකින බව අමාත්‍ය විජිත් විජේමුණි සොයිසා මහතා පවසයි.ඒ මහතා මේ බව කියා සිටියේ අද(01) කොළඹදී පැවති මාධ්‍ය හමුවකට එක් වෙමිනි.බණ්ඩාරනායක සමයේදී පක්ෂ තුළ මෙවැනි පිරිස් සිටි බවත්, ඔවුන් මෙලෙස පදනම් විරහිත ප්‍රකාශයන් සිදු කළ බවත් ඒ මහතා පෙන්වා දී තිබේ.මෙවැනි ප්‍රකාශයක් ලංකාව වැනි රටක් තුළ කළ නිසා මෙම තත්ත්වය වෙනස් වුවද, වෙනත් රටක මෙවැනි ප්‍රකාශයක් සිදු කළේ නම් එය බරපතළ කාරණයක් බවද ඒ මහතා කියා සිටියේය.එමෙන්ම ඒකාබද්ධ විපක්ෂය විසින් සිදු කරන මෙම ප්‍රකාශයන් පදනම් විරහිත ඒවා බවත්, ඔවුන් සෑම විටම උත්සහ දරන්නේ ආණ්ඩුව අස්ථාවර කිරීමට බවත් ඒ මහතා පෙන්වා දී තිබේ.එමෙන්ම මෙහිදී නිල්වලා ගඟ ව්‍යාපෘතිය සම්බන්ධයෙන් මාධ්‍යවේදියෙකු යොමු කළ පැනයකට පිළිතුරු ලබා දෙමින් ඒ මහතා කියා සිටියේ මේ දිනවලදී ඒ පිළිබඳව පරීක්ෂණ සිදු කරන නිසාවෙන් ඒ පිළිබඳව කිසිවක් ප්‍රකාශ කළ නොහැකි බවයි.එමෙන්ම ඒ පිළිබඳව පසුගිය දිනෙක ඩලස් අපහප්පෙරුම මන්ත්‍රීවරයා ප්‍රකාශයන් සිදු කර තිබූ බවත්, ඒ පිළිබඳව තොරතුරු ඇත්නම් ඒ පිළිබඳව මූල්‍ය අපරාධ කොට්ඨාසයට වාර්තා කිරීමට ඒ මහතාට හැකියාවක් ඇති බවද ඒ විජේමුණි සොයිසා මහතා කියා සිටියේය.මෙම ව්‍යාපෘතියට තමන්ගේ කිසිඳු සම්බන්ධයක් නොමැති බවත්, එය තමන් අමාත්‍යංශය බාර ගැනීමට කලින් සිදු වූ සිදුවීමක් බවත් ඒ මහතා පෙන්වා දුනි.එමෙන්ම මන්ත්‍රීවරුන්ගේ දීමනා වැඩිවීම පිළිබඳව සිදු කළ ප්‍රශ්න කිරීමකදී ඒ මහතා කියා සිටියේ සාමාන්‍ය ජනතාවට මෙන්ම මන්ත්‍රීවරුන්ටද විශාල වැඩ කොටසක් පැවරෙන හෙයින් ඔවුන්ටද සහන අවශ්‍ය බවයි.", "URL": "https://sinhala.adaderana.lk/news.php?nid=66630", "Category": null, "Parent URL": null}