{"Source": "Adaderana", "Timestamp": "August 24, 2012 12:03 pm", "Headline": "හෙරොයින් ළඟ තබා ගත් 4ක් ජීවිතාන්තය දක්වා දඟ ගෙට", "News Content": "හෙරොයින් ග්‍රෑම් 52ක් ළඟ තබා ගැනීම හා ජාවාරම් කිරීම යන චෝදනාවලට වැරදිකරුවන් වු පුද්ගලයින් සිව්දෙනෙකුට කොළඹ මහාධිකරණ විනිසුරු ලලිත් ජයසූරිය මහතා අද (24) ජීවිතාන්තය දක්වා සිර දඬුවම් නියම කරන ලදී. මෙලෙස ජීවිතාන්තය දක්වා සිර දඬුවම් නියම කෙරුණේ තොටලග පෙදෙසේ පදිංචිකරුවන් සිව්දෙනෙකුටය. 1999 වසරේ 10 වැනි මස 09 හෝ ඊට ආසන්න දිනක තොටලග ප්‍රදේශයේදි හෙරොයින් ග්‍රෑම් 52ක් ළඟ තබා ගැනීම හා ජාවාරම් කිරීම යන චෝදනාව යටතේ නීතිපතිවරයා විසින් අදාළ පුද්ගලයින් සිව්දෙනාට එරෙහිව කොළඹ මහාධිකරණය හමුවේ නඩු පවරා තිබුණි. ඒ අනුව නීතිපතිවරයා විසින් නගා තිබු චෝදනාවලට වැරදිකරුවන් බවට පත්වු අදාළ පුද්ගලයින් සිව්දෙනාට ජීවිතාන්තය දක්වා සිරදඬුවම් නියම කරන ලදී. මොවුන්ට සිරදඬුවමට වඩා ලබාදිය යුත්තේ මරණ දඬුවම නමුත් එය මේ වන විට ලේඛනයකට පමණක් සීමා වී ඇති බැවින් ජීවිතාන්තය දක්වා සිරදඬුවම් නියම කරන බව මහාධිකරණ විනිසුරුවරයා කියා සිටියේය. ගුරුසාමි රාමලිංගම් අර්ජුන, අන්තනි මුත්තු ඇලෙක්සැන්ඩර්, අබ්දුල් හමීඩ් නාගුර් හා මුත්තු ආනන්දන් යන සිව්දෙනාට මෙලෙස වැරදිකරුවන් බවට පත්විය.", "URL": "https://sinhala.adaderana.lk/news.php?nid=26853", "Category": null, "Parent URL": null}