{"Source": "Adaderana", "Timestamp": "May 29, 2014 04:52 pm", "Headline": "ක්‍රීෂ්ට බැරිනම් වෙන කෙනෙකුට බාරදෙන්න", "News Content": "කොළඹ, කොටුවේ අක්කර 4ක පමණ ඉඩමක ක්‍රීෂ් ව්‍යාපෘතිය ආරම්භ කිරීමට එකී සමාගම අපොහොසත් වන්නේ නම් මෙරට නිතී රීති වලට අදාළව එම සමාගමට එය වෙනත් ආයෝජකයෙකුට දීමට හෝ වෙනත් ආයෝජකයෙකු සමග කිරීමට හැකියාවක් ඇතැයි ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා පවසයි. කොළඹදී අද පෙරවරුවේ පැවැති මාධ්‍ය හමුවකදී හෙතෙම මේ බව පැවසීය. මෙම ඉඩම වෙනුවෙන් ඉන්දියාවේ ක්‍රීෂ් සමාගම විසින් රුපියල් මිලියන 4355 ක මුදල් ගෙවා තිබෙන බවත් තවත් රුපියල් මිලියන 639.5ක් ගෙවීමට ඇති බවත් එහිදී හෙතෙම කීවේය. එම මුදල අදාළ සමාගම පොරොන්දු වූ දින වකවානු වලදී ගෙවීමට නොහැකිවීම නිසා ඒ සඳහා සියයට 12 ක පොලියක්ද රජය විසින් එකතු කර ඇත. ක්‍රීෂ් සමාගම සමග රජය කිසිදු ආයෝජන ගිවිසුමක් අත්සන් කර නොමැති බවත් ඉඩමට සම්පූර්ණ මුදල් ගෙවන තෙක් මෙම ව්‍යාපෘතිය පාර්ලිමේන්තුවට යොමු නොකරන බවත් අමාත්‍යවරයා පැවසුවේය. කෙසේ හෝ මෙම සමාගම දිගින් දිගටම මෙම ඉඩම සඳහා මුදල් ගෙවීම ප්‍රමාද කිරීම හමුවේ අමාත්‍යවරයා පැවසුවේ එම සමාගමට මෙම ව්‍යාපෘතිය තනිවම සිදුකිරීමට නොහැකි නම් වෙනත් ආයෝජකයෙකු සම්බන්ධ කරගත හැකි බවයි. අදාළ ව්‍යාපෘතිය එළිදක්වමින් සුපිරි නිවාස, සාප්පු සංකීර්ණ, තරු හතේ හෝටලයක් තට්ටු 85 ක කුළුණක් හා තවත් කුළුණු හතරක් ගොඩ නගන ඉන්දීය ක්‍රීෂ් සමාගම පවසා තිබුණි. කොළඹ චැතම් වීදිය, යෝර්ක් වීදිය, ලෝටස් පාරට මායිම් වන දැනට පැරණි ට්‍රාන්ස්වර්ක් ගොඩනැගිල්ල පිහිටි ස්ථානයේ එම ගොඩනැගිල්ල ද ඇතුළත්ව අක්කර 04 කුත් පර්චස් 37.10ක් මෙම ව්‍යාපෘතිය වෙනුවෙන් නාගරික සංවර්ධන අධිකාරිය ඉන්දියානු ක්‍රීෂ් සමාගම් සමූහයට ලබාදීමට අදහස් කර ඇත්තේ 99 අවුරුදු බදු පදනම මතය.", "URL": "https://sinhala.adaderana.lk/news.php?nid=43580", "Category": null, "Parent URL": null}