{"Source": "Adaderana", "Timestamp": "June 19, 2014 02:50 pm", "Headline": "ජයලලිතා මෝඩිට ලියයි - වහා ධීවරයින් බේරාගන්නැයි කියයි", "News Content": "මුහුදු සීමා උල්ලංඝණය කිරීමේ චෝදනාව මත ශ්‍රී ලංකා නාවික හමුදාව විසින් අත්අඩංගුවට ගත් ධීවරයින් 46 දෙනා වහා නිදහස් කිරීමට මැදිහත්වන්නැයි ඉල්ලා තමිල්නාඩු ප්‍රධාන ඇමතිනි ජයලලිතා ජයරාම් ඉන්දීය අගමැති නරේන්ද්‍ර මෝඩිට ලිපියක් යවා තිබේ. ශ්‍රී ලංකා මුහුදු තීරයට අනවසරෙන් ඇතුළුවූ ඉන්දීය ධීවරයින් 46 දෙනෙකු ඔවුන්ගේ යාත්‍රා 11ක්ද සමගින් ශ්‍රී ලංකා නාවික හමුදාව විසින් ඊයේ අත්අඩංගුවට ගන්නා ලදී. එසේ අත්අඩංගුවට ගත් ඉන්දීය ධීවරයින් පිරිස වහා නිදහස් කරන්නට මැදිහත් වන ලෙස ඇය ඉන්දීය අගමැතිවරයා වෙත යැවූ ලිපියේ සඳහන්ය. ධීවරයින් අත්අඩංගුවට ගැනීම ගැන මෙලෙස ලිපි යොමු කිරීමට සිදුවීම කනගාටුවට කරුණක් බව ද පෙන්වාදෙන ඇය ශ්‍රී ලංකා නාවික හමුදාව විසින් මිට පෙර අත්අඩංගුවට ගත් තමිල්නාඩු ධීවරයින්ගේ යාත්‍රා සහ ආම්පන්න නිදහස් කිරීමට පියවර ගන්නා ලෙස ද එමඟින් ඉල්ලා ඇත. ඉන්දීය ධීවරයින් ශ්‍රී ලංකා අත්අඩංගුවට පත්වීම සම්බන්ධයෙන් මීට පෙරත් ඇය මේ ආකාරයටම ඉන්දීය අගමැතිවරයාට ලිපි මගින් දැනුවත් කර තිබුණි.", "URL": "https://sinhala.adaderana.lk/news.php?nid=44083", "Category": null, "Parent URL": null}