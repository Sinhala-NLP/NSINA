{"Source": "Adaderana", "Timestamp": "December 6, 2016 04:26 pm", "Headline": "අවුරුදු පහෙන් පහට මහ නායක හිමිවරුන් පත්කළ යුතුයි", "News Content": "විහාර දේවාලගම් පනත සංශෝධනය කොට ත්‍රෛනිකාය මහා නාහිමිවරුන් පත්කිරීම වසර පහකට වරක් සිදු කිරීමට නීති ගෙන ආයුතු බව නාමල් උයන හා රෝස තිරිවානා නිධිය භාරකාර වනවාසී රාහුල හිමියෝ පවසති . දැනට රට තුළ පවතින ජාතිවාදය ආගම් වාදය නවතා දැමීම සඳහා සියලු ආගමික නායකයන් වහා එක මේසයකට පැමිණ සාකච්ඡා කළයුතු බව උන්වහන්සේ කියා සිටියි.මේ පිළිබඳව රජයට තමන් සංදේශයක් මගින් දැනුවත් කළද ඵලක් නොමැති නිසා මේ බව රට හමුවේ කියන්නට මාධ්‍ය හමුවක් පවත්වමින් දැනුම් දීමට තීරණය කළ බව උන්වහන්සේ කියා සිටියේ අද (06) දඹුල්ල නාමල් උයන ලේකම් කාර්යාලයේදී මාධ්‍ය හමුවකට එක්වෙමිනි. රජය විසින් විහාර දේවාලගම් පනත සංශෝධනය ගෙන ආවද බොහෝ නා හිමිවරුන් මීට අකමැතිවීම නිසා බරපතළ තත්ත්වයක් පවතින බවත්, පෙර රජවරු විසින් විහාර සඳහා ලබාදී ඇති විශාල දේපල ප්‍රමාණයක් මේ නිසා අවභාවිතා වන බවත් මේ තත්ත්වය වළකාලීම සඳහා පියවර ගතයුතු බවත් රාහුල හිමියන් මෙහිදී සඳහන් කළේය.වර්තමානයේ පෙර රජවරු සිටියේනම් මේ තත්ත්වය මත මරණ දඬුවම් ලබා දෙන බවත්,මහාභාරකාරයා යටතේ ඇති පන්සල් සංවර්ධනය කළයුතු බවත් උන්වහන්සේ කියා සිටියේය.විවිධ වරදාන වලට මහා සඟරුවන යට නොවිය යුතු බවත්, රට ආගම ගැන සිතා මෙම විහාර දේවාලගම් පනත සම්මත කළ යුතු බවත් උන්වහන්සේ අවධාරණය කළේය.එමෙන්ම මේ දිනවල රටේ ආගමික හා ජාතිවාදය හිස ඔසවමින් පවතින බවත්, මේ තත්ත්වය සියලු ජාතින් ආගමික නායකයන් රට ගැන සිතා කටයුතු කළයුතු බවත්, රාහුල හිමියෝ මෙහිදී අවධාරණය කළහ.", "URL": "https://sinhala.adaderana.lk/news.php?nid=66790", "Category": null, "Parent URL": null}