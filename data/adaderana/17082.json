{"Source": "Adaderana", "Timestamp": "June 29, 2011 05:27 pm", "Headline": "අයිතිකරුවන් සිටිද්දී ලොරි 26 ක් යකඩ වලට විකුණා තිබෙනවා", "News Content": "යුද්ධය ආරම්භවීමත් සමග මුහමාලෙයි ආරක්ෂක මුර කපොල්ල වසාදැමීම නිසා අතරමග නවතා දැමුණු ලොරි 26 ක් හිමිකරුවන් සිටියදී ආරක්ෂක අමාත්‍යංශයේ මැදිහත්වීමෙන් පරණ යකඩ වලට විකුණා දමා ඇතැයි ජනතා විමුක්ති පෙරමුණ පවසයි. ජවිපෙ දේශපාලන මණ්ඩල සභික, පාර්ලිමේන්තු මන්ත‍්‍රී අනුර දිසානායක මහතා අද කොළඹ පැවති මාධ්‍ය හමුවකට එක්වෙමින් මේ බව අනාවරණය කළේය. ‍එහිදී ඔහු මෙසේද කියා සිටියේය. \"උතුරු නැගෙනහිර ගැටලූවට පාර්ලිමේන්තුව සකස් කරන විසඳුම තමන් ක‍්‍රියාත්මක කරන බව ජනාධිපතිවරයා කියා තිබෙනවා. මේක හරිම අපබ‍්‍රංස කතාවක්. මොකද, මීට පෙර ජනාධිපතිවරයා කිසිදු වැදගත් තීරණයක් ක‍්‍රියාත්මක කළේ පාර්ලිමේන්තුවෙන් අහලා නොවෙයි. අඩුම තරමේ විධිමත් සංවාදයකටවත් ඉඩ දුන්නේ නැහැ. 17 වැනි ව්‍යවස්ථා සංශෝධනය අහෝසි කරලා මැතිවරණ කොමිසමේ බලය, පොලිස් කොමිසමේ බලය, රාජ්‍ය සේවා කොමිසමේ බලය සහ වාර දෙකකට වැඩි වාර ගණනක් ජනාධිපති ධුරය දැරීමේ අයිතිය තමන් වෙත ලබා ගන්න 18 වැනි ව්‍යවස්ථා සංශෝධනය සම්මත කළා. ඒක සම්මත කරද්දී අඩුම තරමේ සාමාන්‍ය පනතක් සම්මත කර ගනිද්දී තිබෙන සංවාදයටවත් ඉඩ දුන්නේ නැහැ. ඊළඟට විපක්ෂය ගෙනාපු තොරතුරු දැන ගැනීමේ අයිතිය පිළිබඳ පනත ආණ්ඩුව පරාජය කළා. ඔබ දන්නවා උතුරේ ප‍්‍රශ්නයට විසඳුම් හොයන්න සර්ව පාක්ෂික සමුළුවක් කැඳෙව්වා. 2006 ජූලි 11 වැනිදා එහි නියෝජිත සමුළුවක් ආරම්භ කළා, තිස්ස විතාරණ මහත්මයාගේ ප‍්‍රධානත්වයෙන්. එම නියෝජිත සමුළුව 2010 ජුනි මාසය දක්වා අවුරුදු 4ක් තුළ අවස්ථා 128කදී රැස් වෙලා පරිච්ඡේද 21ක සටහනක් ඉදිරිපත් කළා. තිස්ස විතාරණ මහත්මයා කිව්වා ටයිප් කරන ලද පිටු 11000ක් තිබෙනවා කියලා. මොකක්ද ඒ සම්බන්ධයෙන් ජනාධිපතිවරයාගේ ස්ථාවරය? ඒක හෙළි කළ යුතුයි. මහින්ද චින්තන ඉදිරි දැක්මේ 49 වැනි පිටුවේ මොකක්ද කියන්නේ. එහි කියනවා, ඉතිහාසයේ දශක ගණනාවකට පසුව එක රටක් එක නීතියක් පවත්වා ගැනීමේ හැකියාව ලැබී තිබෙනවා. නව ආණ්ඩුක‍්‍රමයක් පිළිබඳ මගේ අදහස් විවෘතව ඔබ වෙත තබන්නට මා කල්පනා කරන්නේ එමගින් මේ ජනාධිපතිවරණය අවස්ථාවේදීම විධිමත්, බුද්ධිමත් සාකච්ඡාවක් ඒ සඳහා ඇති කර ගැනීමටය කියලා. පසුගිය මහ මැතිවරණයේදී නිමල් සිරිපාලද සිල්වා මහත්මයා කියනවා, මැතිවරණයෙන් පසුව ගෙනෙන අලූත් ව්‍යවස්ථාව සකසා අවසන්, එය සම්මත කර ගන්න තුනෙන් දෙකක බලයක් අවශ්‍යයි කියලා. ඒ කෙටුම්පත රටට ඉදිරිපත් කරන්න. මේ තේරීම් කාරක සභාව ආණ්ඩුව ප‍්‍රශ්නය මග හැර යන්න දරන උත්සාහයක් විතරයි. මුලින්ම ආණ්ඩුව තමන්ගේ යෝජනා ලියවිල්ල ඉදිරිපත් කළ යුතුයි. අද අවශ්‍ය වන්නේ ව්‍යවස්ථා, නීති වෙනස් කිරීම් නොවෙයි. ආණ්ඩුවේ සැබෑ මැදිහත්වීමක් අවශ්‍යයි. යුද්ධය අවසන් වී සතියක් ගත වෙමින් තිබියදී, 2009 මැයි 27 වැනිදා ජනතා විමුක්ති පෙරමුණ උතුරේ ප‍්‍රශ්නයට මොකක්ද කළ යුත්තේ කියා වැඩපිළිවෙළක් ඉදිරිපත් කළා. එහි පළමු කරුණ කොටි ත‍්‍රස්තවාදයෙන් මුදාගනු ලැබූ උතුරු හා නැගෙනහිර පළාත් කඩිනමින් ගොඩනැගීම සඳහා සියලූ ජනකොටස් සහභාගී කරගැනීමේ අරමුණ ඇතිව පාර්ලිමේන්තුව නියෝජනය කරන සියලූ පක්‍ෂවල නියෝජිතයන්ගෙන් සමන්විත\"උතුරු හා නැගෙනහිර පළාත් යළි ගොඩනැගීමේ කාර්ය සාධක මණ්ඩලයක්\"පත් කළ යුතුය කියා. ඒ වෙලාවේ ජයග‍්‍රහණවලින් මුසපත් වෙලා, රජකමට ආවේශ වෙලා හිටියේ. දුර දැක්කේ නැහැ. යුද්ධය අවසන් වෙලා සතියක් ඉක්ම යමින් තිබියදී අපි යෝජනා කළේ පාර්ලිමේන්තුව නියෝජනය කරන සියලූ පක්ෂවල සහභාගිත්වයෙන් කාර්ය සාධක මණ්ඩලයක් පත් කළ යුතුයි කියලා. ඒ යෝජනා කළේ ව්‍යාකුළ වෙලා තිබෙන ව්‍යවස්ථා සංශෝධන ගැන කතා කරන්න නොවෙයි. දෙමළ ජනතාවගේ ගැටලූවලට ඇත්ත විසඳුම් දෙන්න. හොඳ මනෝභාවයකින් කටයුතු කරන කිසිවකුට දෙමළ ජනතාවගේ ගැටලූ හඳුනා ගන්න අමාරු නැහැ. ආණ්ඩුව කිව්වා යුද්ධය අවසන් වෙලා අවුරුද්දක් යන්න කලින් සියලූ දේශපාලන සිරකරුවන් නිදහස් කරනවා කියලා. දැන් අවුරුදු දෙකක් ගත වෙලා තිබෙනවා. තමන්ගේ ඥාතීන්, දරුවන් ජීවතුන් අතර ඉන්නවාද නැද්ද කියා දැන ගැනීම මානව අයිතියක්. ඒ අයිතියට ගරු කළ යුතුයි. ඒ වගේම අවුරුදු තිහක අනවරත යුද්ධයකට යට වී සිටි ඔවුන්ට ප‍්‍රජාතන්ත‍්‍රවාදය හා නිදහස අවශ්‍යයි. අද උතුරේ ප‍්‍රජාතන්ත‍්‍රවාදයට තිබෙනවාද? ජනතා විමුක්ති පෙරමුණේ පාර්ලිමේන්තු මන්ත‍්‍රී සුනිල් හඳුන්නෙත්ති සහෝදරයාට පහර දුන්නා, පසුගියදා දෙමළ ජාතික සන්ධානය සංවිධානය කළ රැස්වීමකට පහර දුන්නා, යාපනයේ අපේ සංවිධායකයින් අත්අඩංගුවට ගන්නවා, ක‍්‍රියාකාරීන් අත්අඩංගුවට ගන්නවා, ප‍්‍රජාතන්ත‍්‍රවාදී යහපත් වටපිටාවක් නැහැ. ඒ වගේම එම ජනතාව එතෙක් තමන් රැස් කර ගෙන සිටි සියලූ ධනය විනාශ වෙලා තිබෙන්නේ. සියලූ දේ බෑග් එකක දාගෙන කඳවුරට එන්න සිද්ධ වුණා. ඒ ප‍්‍රදේශවල කි‍්‍රයාත්මක වුණේ එල්ටීටීඊ බැංකු. ඒ බැංකුවලට තමන්ගේ රත‍්‍රං බඩු උගස් කළ, මුදල් තැන්පත් කළ රිසිට්පත් හමු වී තිබෙනවා. දැන් ඒ භාණ්ඩ ඒවායේ හිමිකරුවන් වෙත ලබා දිය යුතුයි. යුද්ධය වෙලාවේ උතුරට ගිය ලොරි මුහමලේ දී හිර වුණා. ලොරි අතහැර රියදුරන්ට යාපනයට යන්න සිද්ධ වුණා. ඒ ලොරිවල හිමිකාරිත්වය තහවුරු කරන්න අවශ්‍ය ලියකියවිලි ඒ හිමිකරුවන් ළඟ තිබෙනවා. නමුත් මීට දින තුනකට කලින් ආරක්ෂක අමාත්‍යාංශය ඒ ලොරි පරණ යකඩවලට විකිණුවා. කයිට්ස්වල සමූහ ඡායාරූප ගන්නවා. ඒ ඡායාරූප රැගෙන ගෙවල්වලට ඇවිත් පිටස්තර කෙනෙක් හිටියොත් ප‍්‍රශ්න කරනවා. කරුණාකර එහි හමුදා පාලනය ඉවත් කර සිවිල් පාලනය ස්ථාපිත කරන්න. අපට හමුදාව ගැන තිබෙන චිත‍්‍රයට වඩා වෙනස් චිත‍්‍රයක් ඔවුන්ට තිබෙන්නේ. අද රැස්වීමක් පවත්වන්නත් හමුදා කඳවුරෙන් අවසර ගන්න වෙනවා. ඒක සිවිල් තත්වයක් නොවෙයි, හමුදා පාලනයක්. ජනාධිපතිවරයා සහ ඇතැම් දෙමළ නායකයින් ජනතාවට ඉර පෙන්වනවා, හඳ පෙන්වනවා. නමුත් ඒ ජනතාව ඉල්ලන්නේ ඉර හඳ නොවෙයි, තමන්ගේ ගැටලූවලට සැබෑ විසඳුම් දෙන්න කියලා. කඳවුරේ ඉන්න දරුවා එක්ක බත්වේලක් කන්න ඉඩ දෙන්න කියලා, අතුරුදහන් වෙලා ඉන්න ඥාතියා පිළිබඳ තොරතුරු, ජීවත් වෙන්න නිදහස. නමුත් ආණ්ඩුව ඔවුන්ගේ සැබෑ ගැටලූ පසෙක දමා වෙන වෙන දේවල් එක්ක පැටලෙමින් ඉන්නවා. මේ පාර්ලිමේන්තු තේරීම්කාරක සභාව ප්‍රෝඩාවක්. අපි ඒ ප්‍රෝඩාව හෙළා දකිනවා. ජනතා විමුක්ති පෙරමුණ ඊට සහභාගි වන්නේ නැහැ. මේ ප්‍රෝඩාව හෙළිදරව් කළ යුතුයි. මේ සම්බන්ධයෙන් ජනාධිපතිවරයා නගන තර්ක කිසිවක් සාධාරණ නැහැ. ප‍්‍රතිපත්ති හදන්න ඕන ආණ්ඩුව. අනෙක් අය කරන්නේ ඒ මත පදනම් වෙලා අදහස් පළ කරන එක. මේ කරන්නේ ජනතාව රවටන එක. මහින්ද රාජපක්ෂ චේතිය පන්නයේ නායකයෙක්. ගෝඨාභය රාජපක්ෂ යටතේ තිබෙන හමුදාව යොදා ගෙන ඊට අවශ්‍ය පසුබිම සකසමින් ඉන්නවා. ඒ නිසා මේ ගමන් කරන්නේ ඉතාම නරක තත්වයක් කරා. ඊට එරෙහිව පෙරට ආ යුතුයි. ඉන්දියාවට ගිහින් ඇති කර ගත් එකඟතා සම්බන්ධයෙන් ආණ්ඩුවේ ඇතැමුන් ජී. එල්. පීරිස් මහත්මයාට වැරැද්ද පටවනවා. ඒක හරියට ගෙදර තියෙන මුවහමට තලනවා වගේ වැඩක්. ජී.එල්. පීරිස් මහත්මයා ඉටු කරන්නේ ජනාධිපතිවරයාගේ වුවමනාව. ජී.එල්. හරියට වතුර වගේ. දාන භාජනේ හැඩය ගන්නවා. ලබ්බට දැම්මොත් ලබ්බේ හැඩය ගන්නවා. ගුරුලේත්තුවට දැම්මොත් ගුරුලේත්තුවේ හැඩය ගන්නවා. චන්ද්‍රිකා මහත්මියගේ ආණ්ඩුව කාලේ ඒ වුවමනාවට වැඩ කළා. එක්සත් ජාතික පක්ෂ ආණ්ඩුවේ ඇමති ධුරය දරමින් රනිල් වික‍්‍රමසිංහ මහත්මයාගේ වුවමනාවට අනුව වැඩ කළා. ආණ්ඩුව තමන්ට දර්ශනයක්, ප‍්‍රතිපත්තියක්, ඍජුබවක් නැති නිසා හොර ගල් අහුලමින් ඉන්නේ. මේ හොරගල් අහුලන්නේ ජනතාවත් එක්ක. උතුරේ ප‍්‍රශ්නය වෙනත් දිශාවකට යොමු වීමේ අනතුරක් තිබෙනවා. ආණ්ඩුව අත්දැකීම්වලින් ඉගෙන ගන්නවා නම් මේ හොරගල් ඇහිලීම නතර කරලා දෙමළ ජනතාගේ ගැටලූවලට ඇත්ත උත්තරයක් දෙන්න. එවැනි ක‍්‍රියාවලියකට ජනතා විමුක්ති පෙරමුණ ඉදිරියෙන්ම සිට සහාය දෙනවා.\"", "URL": "https://sinhala.adaderana.lk/news.php?nid=17082", "Category": null, "Parent URL": null}