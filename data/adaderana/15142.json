{"Source": "Adaderana", "Timestamp": "March 29, 2011 11:17 am", "Headline": "යුගදනවි බලාගාරයට දැවි තෙල් දෙන්නේ හිඟ මුදල් පියවන විදිහටයි", "News Content": "කෙරවලපිටිය යුගදනවි බලාගාරය අයත් වෙස්ට් කොස්ට් සමාගම ඛනිජ තෙල් සංස්ථාවට ගෙවිය යුතු හිඟ මුදල් පියවන ආකාරය අනුව එම බලාගාරයට දැවි තෙල් ලබාදීමට ඛනිජ තෙල් කර්මාන්ත අමාත්‍යාංශය තීරණය කර තිබේ. මේ වන විට පියවා ඇති හිඟ මුදල් ප්‍රමාණයට සාපේක්ෂව සල්ෆර් ප්‍රතිශතය අඩු ඉන්ධන එම බලාගාරයට ලබාදෙන ලෙස තමා දැනුම් දුන් බව නිවේදනයක් නිකුත් කරමින් ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත් අමාත්‍යවරයා සඳහන් කළේය. කෙරවලපිටිය බලාගාරයට මාසිකව හා වාර්ෂිකව අවශ්‍ය දැවි තෙල් ප්‍රමාණය නිශ්චිතව දැනුම් දෙන ලෙස එම බලාගාර පාලන අධිකාරියට දන්වා යවා ඇති බවත් එසේ ඉල්ලුම් කරන ප්‍රමාණයට පමණක් දැවි තෙල් සැපයීමට මින් ඉදිරියට පියවර ගන්නා බවත් අමාත්‍යවරයා පවසයි. සහන මිලට තෙල් ලබාදීම නිසා ඛනිජ තෙල් සංස්ථාව ලබන අලාභය පියවා ගැනීමට පියවර ගන්නවා විනා ඇතමුන් පවසන පරිදි මෙම ක්‍රියාමාර්ගය පිටුපස කිසිදු කුමන්ත්‍රණයක් නොමැති බව සුසිල් ප්‍රේමජයන්ත් අමාත්‍යවරයා සිය නිවේදනය මගින් වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=15142", "Category": null, "Parent URL": null}