{"Source": "Adaderana", "Timestamp": "March 7, 2019 04:00 pm", "Headline": "පැරණි පිවිසුම් දොරටුව ඉල්ලා හග්ගල උද්භිත උද්‍යානය අසල විරෝධතාවක්", "News Content": "ලෝක ප්‍රසිද්ධ නුවරඑළිය හග්ගල උද්භිත උද්‍යානයේ වසර 156ක් පැරණි පිවිසුම් දොරටුව වැසීමට විරෝධය පා අද (7) දින දහවල් උද්‍යාන නව පිවිසුම් දොරටුව අවහිර කරමින් ප්‍රදේශවාසින් පිරිසක් උද්ඝෝෂණයක නිරත වී ඇත. මෙම උද්ඝෝෂණය සඳහා උද්‍යානයේ පැරණි පිවිසුම අසළ කඩ හිමියන්, ප්‍රදේශවාසීන් මෙන්ම නුවරඑළිය ප්‍රාදේශීය සභාවේ සභාපති වේලු යොගරාජ්, උප සභාපති සරත් කුමාර යන මහත්වරුන්ද එක්ව සිට ඇත. උද්ඝෝෂකයින් ප්‍රකාශ කර ඇත්තේ උද්‍යානයේ වත්මන් පාලකවරයා විසින් වසර 156ක් පැරණි ලෝක ප්‍රසිද්ධ හග්ගල උද්‍යානයේ පිවිසුම් දොරටුව වෙනුවට නව පිවිසුම් දොරටුවක් සාදවා පැරණි දොරටුව පිටවීමේ දොරටුව වශයෙන් භාවිතා කරනු ලබන බව පැවසුවද මේ වනවිට එම ගේට්ටටුව වසා දමා ඇති බවය. උද්‍යානයේ පැරණි පිවිසුම ආසන්නයේ වෙළඳසැල් හතලිහකට ආසන්න ප්‍රමාණයක් පවතින අතර එම ගේට්ටුව වසා දැමීමෙන් තම වෙළදාම නැවතීම නිසා තමන් දැඩි අසරණ තත්ත්වයකට පත්ව ඇති බවය. එම නිසා පැරණි පිවිසුම් දොරටුව පිටවීමේ දොරටුව වශයෙන් භාවිත කරන ලෙසද උද්ඝෝෂකයින් මෙහිදී ඉල්ලා සිටි ඇත. මෙහිදී අදහස් දැක්වූ නුවරඑළිය ප්‍රාදේශීය සභාවේ සභාපතිවරයා ප්‍රකාශ කරන ලද්දේ උද්‍යානයේ සියළු ඉදිකිරීම් ප්‍රාදේශීය සභාවේ කිසිදු අනුමැතියකින් තොරව සිදුකරනු ලබන බවය. උද්ඝෝෂකයින් පසුව උද්‍යානයේ පිවිසුම් දොරටුව අවහිර කිරීමත් සමඟ උණුසුම්කාරී තත්ත්වයක් උද්ගතව ඇති අතර පසුව පොලීසිය මැදිහත්ව උද්‍යාන පාලකවරයා හා උද්ඝෝෂකයින් අතර සාකච්ඡාවක් පවත්වා හෙට (08) දින දහවල් සියළු බළධාරීන් කැඳවා මෙම ගැටළුව සඳහා විසදුම් ලබා දෙන බව පැවසීමෙන් අනතුරුව පිරිස විසිර ගොස් ඇත. මෙම ගැටළුව සඳහා විසදුම් ලබා දෙන තුරු හග්ගල උද්‍යානයේ කැළි කසල ඉවත් කිරීමේ කටයුතු නවතා දමන බව මෙහිදී සභාපතිවරයා ප්‍රකාශ කර ඇත.", "URL": "https://sinhala.adaderana.lk/news.php?nid=105660", "Category": null, "Parent URL": null}