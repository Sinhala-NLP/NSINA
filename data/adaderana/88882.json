{"Source": "Adaderana", "Timestamp": "May 10, 2018 09:26 pm", "Headline": "මිල වැඩි වෙන්නත් කලින් පිරවුම් හලේ මීටරේ වෙනස් කරලා වැඩි මිලට ඉන්ධන දීලා", "News Content": "රජය අද (10) මධ්‍යම රාත්‍රියේ සිට ඉන්ධන මිල ඉහළ දැමීමත් සමග හැටන් නගරයේ ඉන්ධන පිරවුම් හලක නව මිලට ඉන්ධන අලෙවි කළ බවට ජනතාව චෝදනා කරති. ඒ අනුව පෙට්රල් ලීටරයකටත් රුපියල් 137 ටත් ඩිසල් ලීටරයක් රුපියල් 109 ක ටත් අලෙවි කළ ඇති බව අද දෙරණ වාර්තාකරු පැවසීය. ඇතැම් පුද්ගලයින් එම මිලටම ඉන්ධන මිලදී ගෙන ඇති අතර තවත් පිරිසක් එම ස්ථානයේ මෙලෙස මිල ඉහළ දැමිය නොහැකි බව පවසමින් කරුණු දැක්විමත් සමග උණුසුම් තත්ත්වයක් ඇතිවිය. පාරාභෝගිකයෙක් විසින් එම අවස්ථාවේ කොටගල ඉන්ධන බෙදාහැරීමේ මධ්‍යස්ථානය වෙත කරන ලද පැමිණිල්ලක් මත එහි නිලධාරිනියක් දුරකතනයෙන් අමතා අදාළ ඉන්ධන පිරිවුම්හලේ කලමණාකරුවෙත උපදෙස් දීමේන් පසු ඉන්ධන නිකුත් කිරිමේ යන්ත්‍රවල පැරණි මිල ගනන් නැවත සකස් කිරීමට පියවර ගෙන තිබේ. පසුව තත්ත්වය පාලනය කර ගැනිම සඳහා ඉන්ධන පිරවුම්හලේ කළමණාකරුගේ මැදිහත් වීමෙන් වැඩිපුර ලබාගත් මුදල් නැවත ගෙවිමක්ද සිදුකරන ඇති බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=88882", "Category": null, "Parent URL": null}