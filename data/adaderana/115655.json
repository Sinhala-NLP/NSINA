{"Source": "Adaderana", "Timestamp": "August 3, 2019 05:23 pm", "Headline": "මත්තල ගුවන්තොටුපල සංවර්ධනය කර ඉන්දීය සංචාරකයින් ගෙන්වා ගන්නවා-අගමැති", "News Content": "මත්තල ගුවන්තොටුපල සංවර්ධන කර ඉන්දියානු සංචාරකයින් වැඩි වශයෙන් ගෙන්වා ගැනීමට කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි. කතරගම ප්‍රෙද්ශීය ලේකම් කාර්යාලයේ අද (03) පැවති උත්සවයකට එක්වෙමින් අග්‍රාමාත්‍යවරයා මේ බව සඳහන් කළේය. මත්තල ගුවන්තොටුපල සංවර්ධනය කිරීමත් සමඟ කතරගමට වැඩි සංචාරක ආකර්ශනයක් ලබා ගැනීමට කටයුතු කරන බවත් රනිල් වික්‍රමසිංහ මහතා කියා සිටියේය. කතරගම ප්‍රදේශයට ජල යෝජනා ක්‍රමයක් අනුමත කර ක්‍රියාත්මක කරන බවත් අග්‍රාමාත්‍යවරයා ප්‍රකාශ කර සිටියේය. රුහුණ ආර්ථික සංවර්ධනය සදහා වූ පනත් කෙටුම්පත පසුගියදා කැබිනට් මණ්ඩලයේදී සම්මත කර ගත් බව අග්‍රාමාත්‍ය රනිල් වික්‍රමසිංහ මහතා එම අවස්ථාවේ දී ප්‍රකාශ කළේය. රුපියල් ලක්ෂ 750ක ප්‍රතිපාදන මත ඉදිකෙරුණු කතරගම නව දෙමහල් ප්‍රාදේශිය ලේකම් කාර්යාල ගොඩනැඟිල්ලද අග්‍රාමාත්‍යවරයා අතින් විවෘත කෙරුණි. මේ අතර, අද පෙරවරුවේ මොණරාගල වෙත පැමිණි අග්‍රාමාත්‍යවරයා බුත්තල, පැල්වත්ත ප්‍රදේශයේ වැල් දොඩම් වගාවක් නිරික්ෂණය කිරීමට ද එක්වුණි. 2018 යල කන්නයේ වගා හානි වූ ගොවීන් සදහා වන්දි මුදල් ප්‍රදානය කිරිමද අද මොණරාගල පුස්තකාල ශ්‍රවණාගාරයේදී සිදුකෙරුණේ අග්‍රාමාත්‍යවරයාගේ සහභාගිත්වයෙනි.", "URL": "https://sinhala.adaderana.lk/news.php?nid=115655", "Category": null, "Parent URL": null}