{"Source": "Adaderana", "Timestamp": "July 17, 2019 04:04 pm", "Headline": "කුකුළු ගොවීන්ට කොකා පෙන්වලා", "News Content": "රජයේ නිසි අවධානයක් යොමු නොවීම හේතුවෙන් රටපුරා සුළු හා මධ්‍ය පරිමාණ කුකුළු ගොවිපල නිෂ්පාදකයින් දැඩි අසීරුතාවයකට පත්ව අති විශාල මුදලක් වාර්ෂිකව අපතේ යමින් පවතින බව සුළු හා මධ්‍ය පරිමාණ බ්‍රිඩර් හා බොයිලර් නිෂ්පාදකයින්ගේ සංගමය චෝදනා කර සිටීති. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ප්‍රමුඛ මෙම සංගම් නියෝජිතයෝ (17) දඹුල්ල ප්‍රදේශයේ මාධ්‍ය හමුවක් පවත්වමින් මේ බව සඳහන් කළේය. නිසි කළමනාකරණයකින් තොරව මෙරටට කුකුල් මව් සතුන් සහ බොයිලර් පැටවුන් ගෙන්වීම හේතුවෙන් වසරකට රුපියල් කෝටි 1386 මුදලක් විනාශවන බව මෙම සංගමයේ ලේකම් එච් .එම් . අලහකෝන් මහතා සඳහන් කළේය. ඒ මහතාව වැඩිදුරටත් කරුණු අනාවරණය කරමින් කියා සිටියේ කර්මාන්ත කරුවන් විශාල අර්බුදයකට මුහුණ පා තිබෙන බවත් සත්ව නිෂ්පාදන ආහාර ඖෂධ වර්ග සියල්ල මිල අධික ලෙස ඉහළ ගොස් ඇත්තේ පමණට වඩා සතුන් ප්‍රමාණයක් මෙරට නඩත්තු කිරීම හේතුව බව ය. කිසිදු ඉවක් බවක් නොමැතිව කුකුළු පැටවුන් මෙරටට ගෙන්වීම නිසා කුකුල් මස් අතිරික්තය පමණක් නොව ආහාර කිලෝ මිලියන 31.5 විනාශ වන බවත් 2019 වසරේ කුකුළු පැටවුන් මිලියන 144 දෙනෙකු අවශ්‍ය බවත් එහෙත් අමතරව මිලියන එකසිය අසූවක් රටට ගෙන්වීමට කටයුතු කරන බවද රටේ අවශ්‍යතාවය මිලියන එකසිය හතළිස් හතරක් නම් ඉතිරි සියල්ල අපතේ යෑමක් සිදුවන බව අලහකෝන් මහතා පෙන්වා දුන්නේය. ඒ අනුව අනවශ්‍ය වියදමක් ලෙස වසරකට කොටි 1386 ක මුදලක් අපතේ යන බව ද ඔහු පෙන්වා දුන්නේය. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මාධ්‍ය හමුව අමතමින් කියා සිටියේ සුළු හා මධ්‍ය පරිමාණ කුකුළු ගොවිපළ කර්මාන්තය මේ වන විට දැවැන්ත අර්බුදයකට මුහුණ පා තිබෙන බවය. ලක්ෂ දහයකට පමණ කුකුළු ගොවින් වෙනුවට බහුජාතික සමාගම් සහ දේශීය සමාගම් කිහිපයක් ඉතා සූක්ෂම ලෙස කුකුළු ගොවිපල ව්‍යාපාරය විනාශ කරන බවය. මෙරට ඒක පුද්ගල කුකුලු මස් පරිභෝජනය කිලෝ නමයක් බවත් එහෙත් ඊට වඩා විශාල ප්‍රමාණයක් වසරකට නිෂ්පාදනය කොට විනාශ වීම බරපතළ හානියක් බව හෙතෙම පෙන්වා දුන්නේය. සමස්ත ලංකා සුළු හා මධ්‍ය පරිමාණ කුකුල් ව්‍යාපාරිකයින්ගේ සංගමයේ සභාපති කේ .ඒ .ඩී .හේමන්ත මහතා කියා සිටියේ විවිධ කණ්ඩායම් විදේශීය රටවලින් කුකුළු පැටවුන් ගෙන්ව බව පවසා අවසර ලබාගෙන ඉතා සූක්ෂම ලෙස මෙර පැටවුන් නිෂ්පාදනය කොට වෙළඳපොළට මුදා හැරීමේ කටයුතු සිදු කරන බවය. කුකුළු ගොවිපළවල් සහ පැටවුන් නිෂ්පාදනය කරන ස්ථාන වහාම රජය මැදිහත් වී නියාමනයක් සිදු කළ යුතු යැයි හෙතෙම අවධාරණය කළේය. එම සංගමයේ කැඳවුම්කරු සංජීව කරුණා සාගර මහතා කියා සිටියේ ව්‍යාපෘතිය හේතුවෙන් පසුගිය වසරේ සහ මේ වසරේ සුළු හා මධ්‍ය පරිමාණ කුකුළු ගොවිපල ව්‍යාපාරිකයින් ගොවීන් සිය දිවි හානි කරගන්නා තත්වයට පත්ව තිබෙන බවය.", "URL": "https://sinhala.adaderana.lk/news.php?nid=114351", "Category": null, "Parent URL": null}