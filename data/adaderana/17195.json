{"Source": "Adaderana", "Timestamp": "July 5, 2011 09:08 am", "Headline": "විදේශිකයින්ට උතුරේ සංචාරයට වූ සීමා ඉවතට ", "News Content": "විදේශ ගමන් බලපත්‍ර දරන්නන්ට උතුරේ සංචාරය කිරීමේ දී ක්‍රියාත්මක වූ සීමාවන් ඉවත් කිරීමට ආරක්ෂක අමාත්‍යාංශය තීරණය කර තිබේ. එම සීමාවන් ඊයේ(04) සිට ක්‍රියාත්මක වන පරිදි ඉවත් කිරීමට තීරණය කර ඇති බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා ප්‍රකාශ කළේය. වි‍දේශ ගමන් බලපත්‍ර දරන පුද්ගලයින්ට උතු‍‍රේ සංචාරය කිරීම සඳහා මීට පෙර ආරක්ෂක අමාත්‍යාංශයේ අනුමැතිය ලබා ගත යුතුව තිබුණි. එහෙත් මින් ඉදිරියට එම අනුමැතිය අවශ්‍ය නොවන බව උභය මැදවල මහතා සඳහන් කළේය. වව්නියාව සහ ඕමන්තේ ප්‍රදේශවලින් අනන්‍යතාවය තහවුරු කරගැනීමෙන් පසු යාපනය දක්වා ගමන්කිරීමේ හැකියාව පවතින බව ඒ මහතා පෙන්වාදුන්නේය. ඇතැම් ප්‍රදේශවල බිම් බෝම්බ ඉවත්කිරීමේ කටයුතු තවමත් සිදුවන බැවින් එම ප්‍රදේශවල අනතුරු ඇඟවීම් සිදුකර ඇති බවත්, යාපනය ප්‍රදේශයේ සංචාරයේදී එවැනි ප්‍රදේශ වෙත නොයන ලෙසත් ඔහු ඉල්ලීමක් කරයි. නමුත් ආරක්ෂිත ඕනෑම ස්ථානය ගමන් කිරීමේ හැකියාව පවතින බව උභය මැදවල මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=17195", "Category": null, "Parent URL": null}