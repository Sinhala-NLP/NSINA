{"Source": "Adaderana", "Timestamp": "December 8, 2016 07:36 am", "Headline": "ඊ.පී.ඩී.පී .තිදෙනෙක් පෝරකයට තීන්දුයි", "News Content": "යාපනයේ ඊ. පී. ඩී. පී සංවිධානයේ නියෝජිතයින් තිදෙනෙකුට යාපනය මහාධිකරණය විසින් මරණ දඬුවම නියම කර තිබේ.2001 වසරේදී යාපනය නගරයේදී දෙමළ ජාතික සන්ධානයේ ආධාරකරුවන් දෙදෙනෙකුට පහරදී ඝාතනය කිරීමේ චෝදනාවට යාපනය මහාධිකරණය විසින් මෙම දඬුවම ලබාදී ඇති බව වාර්තා වේ.2001 වර්ෂයේ නොවැම්බර් මස 28 වන දින කයිට්ස් ප්‍රදේශයේ දෙමළ ජාතික සන්ධානයේ දේශපාලන රැස්වීමකට පැමිණි ඊ. පී. ඩී. පී සාමාජිකයින් පිරිසක් සිදුකළ පහරදීමකින් පුද්ගලයින් දෙදෙනෙකු ජීවිතක්ෂයට පත්වූ අතර තවත් 18 දෙනෙකු තුවාල ලැබීය.අදාළ පහරදීම සම්බන්ධයෙන් පුද්ගලයින් 06 දෙනෙකුට එරෙහිව යාපනය මහාධිකරණයේ නඩුවක් ගොනු කර තිබූ අතර ඉන් දෙදෙනෙකු රටින් පළා ගොස් ඇති බව වාර්තා වේ.අනෙක් සැකකරුවන් සිව් දෙනාගෙන් එක් අයෙකු නිදහස ලැබූ අතර තිදෙනෙකුට මෙලෙස මරණ දඬුවම හිමව තිබේ.නඩු තීන්දුව ප්‍රකාශයට පත් කරමින් යාපනය මහාධිකරණ විනිසුරු එම් ඉලන්චෙලියන් කියා සිටියේ මියගිය පුද්ගලයින් දෙදෙනා වෙනුවෙන් රුපියල් ලක්ෂය බැගින් වන්දියක් ද ගෙවන ලෙසයි.", "URL": "https://sinhala.adaderana.lk/news.php?nid=66833", "Category": null, "Parent URL": null}