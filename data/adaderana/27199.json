{"Source": "Adaderana", "Timestamp": "September 7, 2012 08:42 am", "Headline": "තමිල්නාඩු ප්‍රාන්ත රජයට අවවාද කරන්න", "News Content": "ශ්‍රී ලංකාව සම්බන්ධයෙන් ඉන්දීය රජයේ ප්‍රතිපත්තිවලට බලපෑම් නොකරන ලෙස තමිල්නාඩු ප්‍රාන්ත රජයට අවවාද කරන ලෙස ඉන්දීය ජනතා පක්ෂය එරට මධ්‍යම රජයෙන් ඉල්ලීමක් කර ඇතැයි විදෙස් මාධ්‍ය පවසයි. ඉන්දීය ආණ්ඩක්‍රම ව්‍යවස්ථාවට අනුව විදේශ ප්‍රතිපත්තිය කෙරෙහි බලපෑම් කිරීමට ප්‍රාන්ත රජයකට නොහැකි බව එම පක්ෂයේ නායක සුබ්‍රමනියම් සාමි මහතා ප්‍රකාශ කර ඇත. එසේ සිදුකරන්නේ නම් ප්‍රාන්‍තයේ බලය ජනාධිපතිවරයා ‍වෙතට පවරා ගත යුතු බව ද සුබ්‍රමනියම් සාමි ප්‍රකාශකර තිබේ. ජනාධිපති මහින්ද රාජපක්ෂ මහතාගේ ඉන්දීය සංචාරයට විරෝධය පළ කරන්නේනම් එම්.ඩී.එම්.කේ පක්ෂයේ නායක වයිකෝ අත්අඩංගුවට ගැනීමට මධ්‍ය ප්‍රදේශ් ආණ්ඩුව කටයුතු කළ යුතු බව ද හෙතෙම අවධාරණය කරයි. තමිල්නාඩු ප්‍රාන්තයේ සංචාරය කරන ශ්‍රී ලාංකිකයන්ගේ ආරක්ෂාව තහවුරු කිරීමට පියවර ගත යුතු බව ඉන්දීය ජනතා පක්ෂයේ නායකයා වැඩිදුරටත් සඳහන් කර ඇත. තමිල්නාඩුවේ වන්දනා ගමනක නිරත වූ ශ්‍රී ලාංකිකයන් පිරිසකට පසුගියදා ප්‍රහාරයක් එල්ල විණි. මේ අතර ඊයේ දින ඊට විරෝධය පළ කරමින් කොළඹ පිටකොටුව ව්‍යාපාරික ස්ථාන වසාදමා විශාල පිරිසක් ඉන්දීය මහ කොමසාරිස් කාර්යාලය ඉදිරිපිට උද්ඝෝෂණයක් සංවිධානය කර තිබිණි.", "URL": "https://sinhala.adaderana.lk/news.php?nid=27199", "Category": null, "Parent URL": null}