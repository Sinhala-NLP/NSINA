{"Source": "Adaderana", "Timestamp": "September 9, 2018 06:59 pm", "Headline": "චෝදනාවලට යුද හමුදාවෙන් පිළිතුරු", "News Content": "පුද්ගලික හා දේශපාලනික හේතූන් මත ඇතැමුන් විසින් ජාතික ආරක්ෂාව සම්බන්ධ කරගනිමින් විවේචනයන් සිදුකිරීම තරයේ හෙළා දකින බව යුධ හමුදා මුලස්ථානය පවසයි. නිවේදනයක් නිකුත් කරමින් හමුදා මූලස්ථානය පෙන්වා දෙන්නේ මෑතකදී ඇතැම් විශ්‍රාමික හමුදා නිලධාරීන් විසින් ශ්‍රී ලංකා යුධ හමුදාවේ යුධමය සූදානම පිළිබඳ සැහීමකට පත් නොවන බවට ප්‍රකාශ සිදුකර ඇති බවයි. විශ්‍රාම ගොස් පිටත සිට යුධ හමුදාවේ යුධමය ශක්තිය පිළිබද සමාලෝචනය කිරීමට කිසිවෙකුට නොහැකි අතර ඒ සඳහා සදාචාරාත්මක අයිතියක් ද ඔවුන්ට නොමැති බව යුධ හමුදාව පවසයි. අවශ්‍ය අවස්ථාවල දී හිටපු යුධ හමුදාපතිවරුන්ගෙන් මෙන්ම අත්දැකීම් සහිත විශ්‍රාමික ජ්‍යෙෂ්ඨ නිලධාරීන් සමග ද අදහස් හුවමාරු කරගනිමින් යුධ හමුදාවේ ශක්තිය තවදුරටත් වර්ධනය කරගැනීමට සෑම විටම ක්‍රියා කර ඇති අතර ඉදිරියටත් එලෙසම කටයුතු කරන බව යුධ හමුදා මූලස්ථානය පෙන්වා දෙයි. ඕනෑම තත්ත්වයකට මුහුණදීමට සියලුම බලඇණි පෙර සූදානමකින් යුතුව තැබීමට අවශ්‍ය ක්‍රියාමාර්ග ගෙන ඇති අතර අවස්ථාවාදීන්ගේ ප්‍රකාශවලට කන් නොදී යුධ හමුදාව කෙරෙහි විශ්වාසය තබා ගන්නා ලෙස යුධ හමුදා මුලස්ථානය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=95828", "Category": null, "Parent URL": null}