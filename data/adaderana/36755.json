{"Source": "Adaderana", "Timestamp": "August 19, 2013 05:46 pm", "Headline": "තොණ්ඩමන්ගේ හා දිගම්බරම්ගේ ආධාරකරුවෝ ගැටෙති - අහසට වෙඩි", "News Content": "කොටගල කොමර්ෂල් ප්‍රදේශයේදී ලංකා වතුකම්කරු කොංග්‍රසයේ හා කම්කරු ජාතික සංගමයේ දෙපිරිසක් අතර අද පස්වරුවේ ගැටුමක් හටගෙන තිබේ. ගැටුමෙන් කිහිප දෙනෙකු තුවාල ලැබූ බවත් එය පාලනය කිරීම සඳහා අහසට වෙඩි තැබූ බවත් කම්කරු ජාතික පක්ෂයේ නුවරඑළියේ දිස්ත්‍රීක් අපේක්ෂක එස් ශ්‍රීධරන් මහතා පැවසීය. එම ගැටුමින් පසු හැටන් නගරයේ දී කම්කරු ජාතික සංගමයේ කොටගල සංවිධායක කුමාර් නැමැත්තාට පිහියකින් ඇන ඇතැයි වාර්තා වන බව කැෆේ සංවිධානය පවසයි. කම්කරු ජාතික සංගමයේ ජාතික සංවිධායක ශ්‍රි ධරන් සදහන් කළේ පිහි ප්‍රහාරයට ලක්වු කුමාර් නැමැත්තා මේ වනවිට ග්ලෙන්ඩන් රෝහලට ඇතුළත් කර ඇති බවයි. එක්සත් ජනතා නිදහස් සන්ධානය යටතේ තරග කරන ලංකා කම්කරු කොංග්‍රසය සහ කම්කරු ජාතික සංගමය අතර ඇති වූ එම ගැටුමෙන් වාහන 14 කට අලාභ සිදුවී ඇති බවද එම සංවිධානය ද කියයි. ආරුමුගම් තොන්ඩමන් මහතාගේ නායකත්වය යටතේ පවතින ලංකා කම්කරු කොංග්‍රසයෙන් ඉවත් වූ පාර්ලිමේන්තු මන්ත්‍රී පී.රාජදොරෙයි මහතා සහ කම්කරු ජාතික සංගමයේ නායක පී.දිගම්බරම් යන අය ගමන්ගත් වාහන පෙළට මෙම ප්‍රහාරය එල්ල වී ඇති බව එම සංවිධානය පවසයි. නුවරඑළිය දිස්ත්‍රික්කයේ මේ දක්වා වාර්තා වූ බරපතළම ප්‍රචණ්ඩ ක්‍රියාව මෙය බවද කැෆේ සංවිධානය අවධාරණය කරයි. ලංකා කම්කරු කොංග්‍රසය නියෝජනය කළ පී රාජදොරෙයි මන්ත්‍රීවරයා ඊයේ දිනයේ කම්කරු ජාතික සංගමය හා එක්විය. මේ වන විට මධ්‍යම වයඹ සහ උතුරු පළාත් සභාවලින් කැෆේ සංවිධානය වෙත මැතිවරණ ප්‍රචණ්ඩ ක්‍රියා 9 ක් පිළිබඳ තොරතුරු වාර්තා වී ඇති අතර ඉන් වැඩිම සංඛ්‍යාවක් වයඹ පළාතෙන් වාර්තා වී ඇති බවද කැෆේ සංවිධානය කියයි.", "URL": "https://sinhala.adaderana.lk/news.php?nid=36755", "Category": null, "Parent URL": null}