{"Source": "Adaderana", "Timestamp": "December 11, 2013 01:47 pm", "Headline": "ශ්‍රී පාදයේ යනවානම් මේ උපදෙස් පිළිපදින්න ", "News Content": "ලබන 16 වන දින සිට ආරම්භ වන ශ්‍රීපාද වන්දනා සමයේ දී බැතිමතුන් විසින් පිළිපැදිය යුතු උපදෙස් මාලාවක් පොලිස් මුලස්ථානය විසින් නිවේදනය කර තිබේ. බැතිමතුන්ට මුහුණ දීමට සිදුවන අපහසුතාවයන් හා අනාරක්ෂිත තාවයන් මගහරවා ගැනීමේ අරමුණින් මෙම පියවර ගත් බව පොලිස් මුලස්ථානය පවසයි. ඒ අනුව ශ්‍රී පාද වන්දනාව සඳහා පැමිණෙන බැතිමතුන් සහ ඔවුන් ගමන් ගන්නා වාහන වල රියදුරන් ගමන් ආරම්භයේ සිට ගමනාන්තය දක්වා මත්පැන් පානයෙන් තොරව සිටින ලෙස පොලීසිය ඉල්ලා විසින් සිටියි. එමෙන්ම වන්දනාව සඳහා පැමිණීමේ දී ඒ සඳහා උචිත ඇදුම් පැළඳුම් හැඳ පැළඳගෙන එන ලෙසත් වාද භාණ්ඩ ගෙන ඒමෙන් වැලකී සිටින ලෙසත් පොලීසිය දැනුම් දෙයි. කුඩා දරුවන් රැගෙන ඒමේ දී ඔවුන්ගේ අනන්‍යතාව තහවුරු කර ගැනීමට හැකි තොරතුරු එම දරුවන්ගේ ඇඳුම් වල හෝ ආරක්ෂිත ස්ථානයක රඳවා තබන ලෙස පොලිස් මුලස්ථානය පවසයි. එමෙන්ම අනාරක්ෂිත ස්ථාන වල දියනෑමෙන් වැලකී සිටින ලෙස ද පොලිස් මුලස්ථානය නිකුත් කළ උපදෙස් මාලාවේ ඇතුළත් වෙයි. බැතිමතුන්ට කිසියම් කරදරයක් හෝ අනාරක්ෂිත තත්ත්වයකට මුහුණ දීමට සිදුවුවහොත් දුරකථන අංක 051 22 25 063 ඔස්සේ ඇමතීමෙන් පොලිස් නිලධාරීන්ගේ සහය ලබා ගත හැකි බව පොලිස් මුලස්ථානය දැනුම් දෙයි.", "URL": "https://sinhala.adaderana.lk/news.php?nid=39498", "Category": null, "Parent URL": null}