{"Source": "Adaderana", "Timestamp": "September 8, 2017 01:20 pm", "Headline": "රටට පදක්කමක් ගේන්න කෙක්කෙන් පොල් කඩන කුලරත්න", "News Content": "චීනයේ පැවැත්වෙන ප්‍රවීනයින්ගේ මළල ක්‍රීඩ තරගාවලියට සහභාගි වීම සදහා සුදුසුකම් ලබා ඇති හලාවත දෙමටපිටිය,පුහුල්හේන පදිංචි එස්. එම්. කුලරත්න දැඩි ආර්ථික අපහසුතාවන්ගෙන් පෙළෙන අයෙකි.47 හවිරිදි දෙදරු පියෙකු වන ඔහු මළල ක්‍රීඩා තරග වලට ඉදිරිපත් වී ඇත්තේද අහම්බෙනි.තම දියණිය වන කාවින්ද්‍යා නෙත්මිණි දුර දිවීමට හපන්කම් ඇත්තියකි. දෙමටපිටිය කනිටු විද්‍යාලයේ ඇය ඉගෙණුම ලබමින් සිටින විට මීටර් 800,1500, සහ 5000 යන ඉසව් සදහා ඉදිරිපත් වී ඇත. දියණියගේ පුහුණුවීම් වලදී ඇයගේ තනියට ගිය කුළරත්න මහතා ද පසුව දුර දිවීමට යොමු වී ඇත.2016 වර්ෂයේ මෙරට පැවති ජාතික ප්‍රවීනයන්ගේ මළල ක්‍රීඩා තරගාවලිය නියෝජනය කළ ඔහු එම වසරේම බෘනායි හී පැවති ජාත්‍යන්තර ප්‍රවීනයින්ගේ මළල ක්‍රීඩා තරගාවලියට සහභාගි වී ඇත. එහිදී මීටර් 800 සහ 1500 ඉසව් වලදී තෙවන ස්ථානය දිනා ගත් ඔහු මීටර් 5000 දුර දිවීමේ තරගයේ 2 ස්ථානය දිනා ගෙන ඇත.පසුගියදා සිංගප්පුරුවේ පැවති ප්‍රවීනයින්ගේ මළල ක්‍රීඩා තරගයට සහභාගි වී මීටර් 1500 සහ 800 තරග වලින් ජයගත් ඔහු මීටර් 3000 බාධක දුර දිවීමේ තරගයෙන්ද ජයග්‍රහනය කර ඇත.මෙම මස 21 වැනිදා චීනයේ පැවැත්වෙන ප්‍රවීනයින්ගේ මළල ක්‍රීඩා තරගාවලියට සහභාගි වීමට සුදානමින් සිටින කුලරත්න මහතා පවසන්නේ තමන්ට සපත්තු දෙකක දැඩි අවශ්‍යතාවක් ඇති බවය. තමන් සහ දියණිය විවිධ තරග වලදී දිනාගත් ත්‍යාග විකුණා ක්‍රීඩාවට අවශ්‍ය දේවල් ලබා ගැනීමට කටයුතු කළද ඒ මුදල් ප්‍රමාණවත් නොවීම නිසා ඔහු මේ වන විට කෙක්කෙන් පොල් කඩමින් ආර්ථික තත්ත්වය නංවා ගැනීමේ උත්සහයක නිරත වෙයි.කුලරත්නගේ දියණිය මේ වන විට හලාවත කාර්මෙල් බාලිකා විද්‍යාලයේ ඉගෙණුම ලබමින් සිටින අතර, ඇයද මේ වන විට ජාතික සහ පළාත් තරග රැසක් ජය ගෙන ඇත. ඇයටද ඇති ගැටළුව වී ඇත්තේ ක්‍රීඩාවේ ඉදිරියට යාමට කිසිවෙකුගේ සහායක් නොමැති වීමය.", "URL": "https://sinhala.adaderana.lk/news.php?nid=77293", "Category": null, "Parent URL": null}