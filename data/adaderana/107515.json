{"Source": "Adaderana", "Timestamp": "April 6, 2019 02:41 pm", "Headline": "කොලොන්ගොල්ල වැව ජනපති අතින් ජනතා අයිතියට", "News Content": "\"සිරිසර පිවිසුම\" වැව් 500ක් ප්‍රතිසංස්කරණය කිරීමේ ජාතික වැඩපිළිවෙළ යටතේ ප්‍රතිසංස්කරණය කෙරුණු පදවිය, ශ්‍රී පුර කොලොන්ගොල්ල වැව ජනතා අයිතියට පවරාදීම ජනාධිපති මෛත්‍රීපාල සිරිසේන මහතා අතින් අද (06) ප‍ෙවරුවේ සිදු විය. ජනාධිපති මෛත්‍රීපාල සිරිසේන මහතාගේ සංකල්පයක් අනුව ශ්‍රී ලංකා යුද හමුදාව විසින් මෙම වැඩපිළිවෙල ක්‍රියාත්මක කර තිබේ. එමෙන්ම උතුර දකුණ යා කරන ජාතීන් අතර සංහිදියා යාන්ත්‍රණයට ජීවය දෙමින් ක්‍රියාත්මක වන, එකට සිටිමු, වැඩසටහන යටතේ ජනතාව අතර සංහිඳියා සංකල්පය ප්‍රචලිත කිරීම අරමුණු කොට ගනිමින්, \"සිරිසර අවුරුදු-වන අරණක අවුරුදු උදාව\" හෙළ අවුරුදු මංගල්‍යය අද (06) දිනය පුරා කොලොන්ගොල්ල වැව්තාවුල්ලේ දී පැවැත්වෙන අතර එම අවස්ථාවට ද ජනාධිපතිවරයා එක් විය. සියක් නමක් මහා සංඝරත්නයේ සෙත් පිරිත් සඦ්ජායනා මධ්‍යයේ සමරු ඵලකය නිරාවරණය කළ ජනාධිපතිවරයා ප්‍රතිසංස්කරණය කෙරුණු කොලොන්ගොල්ල වැව ජනතා අයිතියට පවරා දෙනු ලැබීය. ජනාධිපතිතුමා විසින් පිරිත් පැන් වැව් ජලය වෙත මුදාහැරිය අතර මත්ස්‍ය පැටවුන් වැව වෙත මුදාහැරීම ද ජනාධිපතිතුමා අතින් සිදු විය. ආදිවාසී නායක වන්නිල ඇත්තන් සහ යුද හමුදාපති ලූතිනන් ජනරාල් මහේෂ් සේනානායක මහතා ඇතුළු යුද හමුදා ජ්‍යෙෂ්ඨ නිලධාරින් එම අවස්ථාවට එක්ව සිටියහ. මේ අතර කොළඹ නිදහස් චතුරශ්‍රයේ ඇවිදින්නන්ගේ සාදර අනුග්‍රහයෙන් සංවිධානය කෙරුණු බක්මහ උළෙලක් එම පරිශ්‍රයේ දී අද දිනය පුරා පැවැත්වෙන අතර එම අවස්ථාවට ද අද (06) පෙරවරුවේ ජනාධිපතිවරයා එක් විය.", "URL": "https://sinhala.adaderana.lk/news.php?nid=107515", "Category": null, "Parent URL": null}