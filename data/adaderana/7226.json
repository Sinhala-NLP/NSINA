{"Source": "Adaderana", "Timestamp": "March 12, 2010 03:13 pm", "Headline": "රයිගම් සමාගමේ කොටස් නිකුතුවක් මහ ජනතාව වෙත", "News Content": "ද කිංඩම් ඔෆ් රයිගම්, තම පාලිත සමාගමක් වන සීමාසහිත රයිගම් වයඹ සෝල්ටර්නර්ස් සමාගමේ රු. මිලියන 200ක ඡන්ද බලය හිමි සාමාන්‍ය කොටස් මිලියන 80ක් එකක් රු. 2. 50 බැගින් මූලික කොටස් නිකුතුවක් මගින් මහ ජනතාව වෙත නිකුත් කිරීම සතුටින් නිවේදනය කර සිටී. සමාගම විසින් සංවර්ධනය කිරීමට අපේක්ෂිත ලුණු ලේවායන් සඳහා සහ ලුණු පිරිපහදු වැඩි දියුණු කිරීමේ ප්‍රාග්ධන වියදම් සදහා මෙම කොටස් නිකුතුවෙන් රැස්කරගනු ලබන රු. මිලියන 200ක මුදල යෙදවීමට අපේක්ෂා කරයි. වර්තමානයේ ශ්‍රී ලංකාවේ පවතින ලුණු නිෂ්පාදන සැපයුමේ හිඟය සඳහා විශාල වශයෙන් ලුණු තොග ඉන්දියාව වැනි රට වලින් ආනයනය කරන අතර ඒ සඳහා වර්ෂයකට ඇමරිකානු ඩොලර් බිලියන 04ක පමණ වැය බරක් දැරීමට අප රටට සිදුවේ. මෙම ගැටළුව සඳහා සුභවාදී ලෙස ආමන්ත්‍රණය කිරීමට සමාගම බලාපොරොත්තු වේ. දැනට සීමාසහිත රයිගම් වයඹ සෝල්ටර්න්ස් සමාගම සතු නිෂ්පාදන සම්පත් රැසකි. පුත්තලම, පාලවී හි පිහිටි නවීන ලුණු පිරිපහදු කිරීමේ සහ මේස ලුණු නිෂ්පාදන යන්ත්‍රාගාරය, පුත්තලමේ පිහිටි නිම කිරීමට ආසන්න අක්කර 92ක පමණ ලුණු ලේවාය, හම්බන්තොට දිස්ත්‍රික්කයේ බට අත ඉදිවන ලුණු ලේවාය, බෙදාහැරීමේ ජාලය, ජනප්‍රිය වෙළඳ සන්නම, තාක්ෂණික දැනුම හා වෙනත් යටිතල පහසුකම් ඒ අතර වේ. සීමාසහිත රයිගම් වයඹ සෝල්ටර්නර්ස් සමාගම ආයෝජන මණ්ඩලය අනුමත බදු නිදහස් ව්‍යාපෘතියකි. එමනිසා අපේක්ෂිත ආයෝජකයන් හට බදු විරාම කාලය තුළදී බදු නිදහස් ප්‍රතිඵල අපේක්ෂා කළ හැකිය. මෙම මූලික කොටස් නිකුතුවේ කළමනාකරුවන් හා ලේකම්වරුන් ලෙස ශ්‍රී ලංකා මර්චන්ට් බැංකුව කටයුතු කරයි. කොටස් මිලදී ගැනීම සඳහා වන අයදුම් පත්‍ර 2010 මාර්තු 12 දින සිට නම් කළ භාරගැනීමේ මධ්‍යස්ථාන වලදී භාරගන්නා අතර කොටස් නිකුතුව සඳහා දිරිගන්වන සුළු ප්‍රතිචාරයක් ලැබෙමින් පවතී. ඊට ප්‍රධානතම හේතුව වන්නේ ත්‍රස්තවාදයෙන් රට මුදවාගැනීමෙන් අනතුරුව පැවැත්වෙන ආරම්භක කොටස් නිකුතුවක් වීමය. කොටස් වෙළඳපොළ තොරතුරු අනුව දේශී හා විදේශීය ආයෝජකයන් රැසක් ආයෝජන අවස්ථාවක් අපේක්ෂාවෙන් පසුවන අතර මෙම කොටස් නිකුතුව නව ආයෝජන යුගයක ආරම්භය විය හැකිය.", "URL": "https://sinhala.adaderana.lk/news.php?nid=7226", "Category": null, "Parent URL": null}