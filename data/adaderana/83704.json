{"Source": "Adaderana", "Timestamp": "January 29, 2018 06:32 am", "Headline": "උතුරේ ඉඩම් අක්කර  5089ක් යළි පදිංචිකරන්න බාරදෙයි", "News Content": "යුද හමුදාව විසින් පරිහරණය කරණ ලද යාපනය දිස්ත්‍රික්කයේ ඉඩම් වලින් අක්කර 5089 ක ප්‍රමාණයක් මේ වන විට වැසියන් යළි පදිංචි කරවීම සඳහා තමන්ට බාර දී ඇතැයි යාපනය දිසාපති නාගලිංගම් වේදනායගම් මහතා පැවසීය. මෙම ඉඩම් ප්‍රමාණයෙන් අක්කර 3081 ක ප්‍රමාණයක් වත්මන් රජය බලයට පත්වීමෙන් පසුව ලබා දී ඇති බව සඳහන් කළ දිසාපතිවරයා ලබන පෙබරවාරි මාසයේදී තවත් ඉඩම් ප්‍රමාණයක් යුද හමුදාව විසින් නිදහස් කරණ බව තමන් වෙත දැණුම් දී ඇතැයිද කියා සිටියේය. මෙම ඉඩම් වල හා දැනට වැයියන් යළි පදිංචි කරවීමට ඇති ඉඩම්වල අළුතින් නිවාස 21089 ක් ඉදිකිරීමට අවශ්‍යව ඇති බව කී දිසාපතිවරයා ඒ පිළිබඳව යළි පදිංචි කරවීමේ අමාත්‍යංශයේ ලේකම්වරයාව දැණුවත් කොට ඇතැයිද කියා සිටියේය. මෙම නිවාස අවශ්‍යතාවය ඇති පිරිසෙන් වැඩි දෙනෙකු යුද්ධය හේතුවෙන් ස්වාමිපුරුෂයින් අහිමි වී වැන්දඹුභාවයට පත් වූ කාන්තාවන් බවද නාගලිංගම් වේදනායගම් දිසාපතිවරයා පැවසීය. නමුත් යුද්ධයේදී සිදුවූ වැඩිම හානි ගැන සලකා බැලීමෙන් පසුව ප්‍රමුඛත්වය මත පවුල් 1024 ක් වෙණුවෙන් හැකි ඉක්මනින් ස්ථිර නිවාස ඉදි කොට දී ඔවුන්ව කඩිනමින් යළි පදිංචි කරවීමේ අවශ්‍යතාවයක් ඇතැයි කී දිසාපතිවරයා එම පවුල් වල යුද ආබාධිතයින් සිටීම,සුව නොවන තුවාල කරුවන් සිටීම ආදී හේතූන් ගණනාවක් මත ඔවුන්ට ප්‍රමුඛත්වය දී ඇතැයිද කියා සිටියේය.", "URL": "https://sinhala.adaderana.lk/news.php?nid=83704", "Category": null, "Parent URL": null}