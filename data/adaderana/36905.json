{"Source": "Adaderana", "Timestamp": "August 26, 2013 11:45 am", "Headline": "ළමා අපචාර චෝදනා ලැබූ නුවරඑළිය නියෝජ්‍ය නගරාධිපති රිමාන්ඩ්", "News Content": "ළමා අපචාර චෝදනා සම්බන්ධයෙන් වරෙන්තු ලබා සිටින නුවරඑළිය නියෝජ්‍ය නගරාධිපති තිස්ස සෙනවිරත්න මහතා ලබන සැප්තැම්බර් මස 09 වැනිදා දක්වා රිමාන්ඩ් කෙරිණ. සැකකරු අද පෙරවරුවේ නුවරඑළිය මහේස්ත්‍රාත් අධිකරණයට ඉදිරිපත්වී තිබේ. එහිදී ඔහුගේ ඇප ඉල්ලීම් ප්‍රතික්ෂේප කළ මහේස්ත්‍රාත් ඒ.ජී. සම්පත් හේවාවසම් මහතා සැකකරු රිමාන්ඩ් කිරීමට නියෝග කළ බව අප වාර්තාකරු පැවසීය. සැකකරු අත්අඩංගුවට ගැනිම සඳහා නුවරඑළිය මහේස්ත්‍රාත්වරයා විසින් පසුගිය සඳුදා විවෘත වරෙන්තුවක් ද නිකුත් කර තිබුණි. ජාතික ළමාරක්ෂණ අධිකාරිය විසින් සැකකරුට එරෙහිව නඩු පවරා තිබූ අතර, සැකකරු විසින් අපයෝජනයට ලක් කළ බව කියන පිරිමි ළමුන් පස් දෙනෙකු ද අධිකරණයට ඉදිරිපත් කෙරුණි.", "URL": "https://sinhala.adaderana.lk/news.php?nid=36905", "Category": null, "Parent URL": null}