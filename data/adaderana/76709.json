{"Source": "Adaderana", "Timestamp": "August 25, 2017 10:05 pm", "Headline": "නව නාවික හමුදාපති දළදා සමිඳුන් වැඳපුදා ගනියි", "News Content": "නව නාවික හමුදාධිපති වයිස් අද්මිරාල් ට්‍රැවිස් සින්නයියා මහතා, සිය ධූරයේ වැඩ බාර ගැනීමෙන් පසු අද දින මහනුවර ශ්‍රී දළදා මාලිගාවේදී දළදා සමිඳුන් වැඳපුදා ගෙන ඇත. අනතුරුව මල්වතු හා අස්ගිරි මහා නායක හිමිවරුන් බැහැ දැක ආශිර්වාද ලබා ගත්තේය. මෙම අවස්ථාව සඳහා නාවික හමුදාධිපති බිරිඳ සහ ජ්‍යෙෂ්ඨ නාවික නිලධාරීන් පිරිසක් ද සහභාගී වී සිටියේය. මල්වතු හා අස්ගිරි මහා නායක හිමිවරුන් බැහැ දැකීමට ප්‍රථම නාවික හමුදාධිපතිවරයා ශ්‍රී දළදා මාලිගාවේ දියවඩන නිළමේ ප්‍රදීප් නිලංග දෑල බණ්ඩාර මහතා හමුවූ අතර, එහිදී ඔවුන් සුහද පිළිසඳරක ද නිරත විය. මල්වතු පාර්ශවයේ මහා නායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල නාහිමියන් සහ අස්ගිරි පාර්ශවයේ මහා නායක අතිපූජ්‍ය වරකාගොඩ ශ්‍රී ඥාණරතන මහ නාහිමියන් ද මෙහිදී බැහැ දැක ආශිර්වාදය ලබා ගත්තේය. එහිදී මහා නායක හිමිවරුන් විසින් නව තනතුරේ රාජකාරීන් මැනවින් ඉටු කළ යුතු ආකාරය පිළිබඳ නාවික හමුදාධිපතිතුමන් හට කෙටි අනුශාසනාවන් ද සිදු කළ අතර, එම කර්තව්‍යයන් සාර්ථක කර ගැනීම සඳහා ත්‍රිවිධ රත්නයේ ආශිර්වාදය හා ශක්තිය ලැබේවායි ද ආශිර්වාද කෙරිණි.", "URL": "https://sinhala.adaderana.lk/news.php?nid=76709", "Category": null, "Parent URL": null}