{"Source": "Adaderana", "Timestamp": "May 14, 2014 01:03 pm", "Headline": "එල්.ටී.ටී.ඊ හිතවාදී එන්.ජී.ඕ තහනම හිතකර නෑලු!", "News Content": "එල්.ටී.ටී.ඊ හිතවාදී රාජ්‍ය නොවන සංවිධාන කිහිපයක් තහනම් කිරීමට ශ්‍රී ලංකා රජය ගෙන ඇති තීරණය ශ්‍රී ලංකාවට හිතකර නොවන බව බ්‍රිතාන්‍ය රජය පවසයි. විදේශ සහ පොදුරාජ්‍ය මණ්ඩලයීය කටයුතු පිළිබඳ බ්‍රිතාන්‍ය රාජ්‍ය ලේකම් හියුගෝ ස්වයර් එරට පාර්ලිමේන්තුව අමතමින් ප්‍රකාශ කර ඇත්තේ මෙවැනි තීරණයක් ක්‍රියාත්මක කිරීම මගින් ශ්‍රී ලංකාවේ ප්‍රතිසන්ධාන ක්‍රියාවලියට බාධා පැමිණෙනු ඇති බවයි. එමෙන්ම මෙය භාෂණයේ නිදහසට ද බාධා එල්ලකිරීමක් බව හියුගෝ ස්වයර් පෙන්වා දෙයි. ජාත්‍යන්තරය තුළ ශ්‍රී ලංකාවේ මානව හිමිකම් පිළිබඳ අයහපත් වාර්තාවක් පළ වී ඇති මොහොතක අදාළ රාජ්‍ය නොවන සංවිධාන තහනම් කිරීම වැනි ක්‍රියාමාර්ග සුභවාදී නොවන බව හෙතෙම පවසයි. මානව හිමිකම් ක්‍රියාකාරීන්ගේ ආරක්ෂාව තහවුරු කොට ශ්‍රී ලංකාව තුළ අදහස් ප්‍රකාශ කිරීමේ අයිතිය සුරක්ෂිත කිරීමේ වැදගත්කම ශ්‍රී ලංකා රජයට තරයේ පෙන්වා දෙන බව විදේශ සහ පොදුරාජ්‍ය මණ්ඩලයීය කටයුතු පිළිබද බ්‍රිතාන්‍ය රාජ්‍ය ලේකම් හියුගෝ ස්වයර් එරට පාර්ලිමේන්තුව අමතමින් තවදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=43195", "Category": null, "Parent URL": null}