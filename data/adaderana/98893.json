{"Source": "Adaderana", "Timestamp": "November 8, 2018 01:10 pm", "Headline": "කොළොන්න ප්‍රාදේශීය සභාව උණුසුම්", "News Content": "කොළොන්න ප්‍රාදේශීය සභා රැස්වීමට එක්සත් ජාතික පක්ෂ මන්ත්‍රීවරුන් විසින් කළු සාටක පැලඳ ගෙන ඒමත් සමඟ ප්‍රාදේශීය සභාවේ කටයුතු පැය භාගයක් පමණ ඇණහිට තිබේ. මේ සමඟ ඇතිවූ උණුසුම් තත්ත්වය හේතුවෙන් එ.ජා.පක්ෂයේ සියලු මන්ත්‍රීවරුන්ට සභා ගර්භයෙන් ඉවත් වන ලෙස සභාපතිවරයා තරයේ අවවාද කර තිබේ. අද(08) පෙරවරු 10ට පමණ ශ්‍රී ලංකා පොදුජන පෙරමුණට බලය හිමි කොළොන්න ප්‍රාදේශීය සභාවේ කටයුතු ආරම්බ වූයේ සභාපති ටී.රූපසේන මහතාගේ ප්‍රධානත්වයෙනි. ඒ වන විට එ.ජා.පක්ෂයේ කිසිදු මන්ත්‍රීවරයෙකු සභාගැබට පැමිණ සිටියේ නැත. ශ්‍රී ලංකා පොදුජන පෙරමුනේ මන්ත්‍රීවරුන් 11 දෙනාම පැමිණ සිටි අතර ජනතා මිමුක්ති පෙරමුණේ, මන්ත්‍රීවරුන් දෙදෙනා ගෙන් එක් මන්ත්‍රීවරයෙකු ඒ වන විටත් පැමිණ සිටියේය. ශ්‍රී ලංකා නිදහස් පක්ෂයේ මන්ත්‍රීවරයා පැමිණ ඇත්තේ‍්, එ.ජා.පක්ෂයේ සාමාජිකයන් සමඟය. එ.ජා.පක්ෂයේ මන්ත්‍රීවරුන් 7 දෙනාම සභාවට ප්‍රමාද වී පැමිණියේ කළු සාටක පැළද ගනිමින් වන අතර, ඔවුන් මාධ්‍යයට කියා සිටියේ හිටි හැටියේම අගමැතිවරයා ඉවත් කිරීම ප්‍රජාතන්ත්‍ර විරෝධි බවත් ප්‍රජාතන්ත්‍රවාදය රට තුළ ඇතිකල යුතු බවත්ය. එනිසා අද දිනයේ මෙලෙස විරෝධය දක්වන බව ද කියා සිටි එ.ජා.පක්ෂයේ මන්ත්‍රීවරු පැමිණෙනවාත් සමඟම පොදුජන පෙරමුණේ මන්ත්‍රී දයා පතිරණ සහ ඉදුනිල් රාජපක්ෂ මහතා එම පිරිස සඳහා කියා සිටියේ මෙතන විරෝධය දක්වන්න එපා රනිල් ඉවත් කරන්න විරෝධය දක්වන්න කියායි. ඒත් සමඟ විපක්ෂයේ බී.ආරියවංශ මහතා සහ චමින්ද සමන්කුමාර මන්ත්‍රීවරයා නැගී සිටීමත් සමඟ සභාව එකම කාලගෝට්ටියක් බවට පත්විය. මෙහිදී පාර්ශව දෙකේම මන්ත්‍රීවරුන් විසින් දෙපිරිසටම චෝදනා එල්ල කර ගන්නට විය. මෙහිදී වික්ෂයේ මන්ත්‍රීවරුන්ට සභාවෙන් ඉවත් වෙන්නැයි අවවාද කර තිබේ. එසේ නොවීම හේතුවෙන් ආණ්ඩු පක්ෂයේ මන්ත්‍රීවරු නිහඬ කරවා සභාවේ කටයුතු 10.30 ට පමණ වැඩ ආරම්භ කර තිබේ.", "URL": "https://sinhala.adaderana.lk/news.php?nid=98893", "Category": null, "Parent URL": null}