{"Source": "Adaderana", "Timestamp": "July 29, 2019 08:29 am", "Headline": "යාපනය සරසවියේ වව්නියාව මණ්ඩපය පිහිටි භූමියේ ගින්නක්", "News Content": "වව්නියාව,පූවරසන්කුලම පිහිටි යාපනය විශ්වවිද්‍යාලයේ වව්නියාව මණ්ඩප‍යේ කළමණාකරන පීඨය පිහිටි ස්ථාපිත භූමියේ ඊයේ(28) සවස ගින්නක් හට ගෙන තිබේ. වව්නියාව ප්‍රදේශයට පවතින දැඩි නියඟය හමුවේ අදාළ ප්‍රදේශයේ ගින්න හටගෙන තිබු අතර, ගින්න හේතුවෙන් විශ්වවිද්‍යාල භූමියේ ඉඩම අක්කරයකට ආසන්න ප්‍රමාණයක් ගිනිගෙන තිබිණ. ගින්න සම්බන්ධයෙන් වව්නියාව නගර සභා ගිනි නිවී‍මේ ඒකකය දැනුවත් කිරීමෙන් අනතුරුව නගර සභා ගිනි නිවීමේ ඒකකය,පූවරසන්කුලම පොලිස් නිලධාරීන් හා විශ්වවිද්‍යාල ප්‍රජාවගේද දායකත්වය යටතේ ගින්න නිවා දැමිණ. ගින්නෙන් විශ්වවිද්‍යාල භූමියේ ගොඩනැඟිලි වෙත හානියක් සිදුනොවු බවද විශ්වවිද්‍යාල පාලක නිලධාරීන් පැවසූහ. වෙනත් ප්‍රදේශයක තැබු ගින්නක් විශ්වවිද්‍යාල භූමිය වෙත පැතිරෙන්නට ඇති බව විශ්වවිද්‍යාල සේවකයින් පැවසූහ. සිද්ධිය සම්බන්ධයෙන් පූවරසන්කුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=115233", "Category": null, "Parent URL": null}