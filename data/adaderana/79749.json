{"Source": "Adaderana", "Timestamp": "November 11, 2017 02:33 pm", "Headline": "  අයියාට වැඩිය ෆිට් කියලා පෙන්නන්න ගිය මල්ලිට වෙච්ච දේ", "News Content": "පාසල් වෙත ක්‍රීඩා පුහුණුකරුවන් බඳවා ගැනීම වෙනුවෙන් පැවැත්වෙන ප්‍රායෝගික පරීක්ෂණයක් සඳහා වැඩිමහල් සහෝදරයා වෙනුවෙන් පෙනී සිටි බාල සහෝදරයෙකු පොලීසිය විසින් අත්අඩංගුවට ගෙන තිබේ. අදාළ ප්‍රායෝගික පරීක්ෂණ මේ දිනවල පනාගොඩ යුද හමුදා කදවුරේදී පැවැත්වෙන අතර එම පරීක්ෂණ අතරතුර අදාළ තරුණයා අත්අඩංගුවට ගත් බව අධ්‍යාපන අමාත්‍යංශය සඳහන් කළේය. අම්පාර දිස්ත්‍රික්කය නියෝජනය කරන අයදුම්කරුවන් සඳහා පැවැත්වෙන ප්‍රායෝගික පරීක්ෂණය පසුගිය 09 වනදා පනාගොඩ යුද හමුදා පරිශ්‍රයේදී පවත්වා තිබේ. එහිදී අදාළ තරුණයා ඉදිරිපත් වී ඇත්තේ අම්පාර දිස්ත්‍රික්ක නියෝජනය කරනු ලබන වෙනත් තරුණයෙකු සඳහා බවට අනාවරණය වී ඇති බව සඳහන්ය. පසුව අමාත්‍යංශ නිලධාරීන් විසින් ඔහුගෙන් සිදු කළ ප්‍රශ්න කිරීම්වලින් සහ අදාළ ලිපි ලේඛන පරීක්ෂා කිරීමෙන් අනතුරුව ඔහු තම වැඩිමහල් සහහෝදරයා වෙනුවෙන් ප්‍රායෝගික පරීක්ෂණ සඳහා ඉදිරිපත්වීමට පැමිණ ඇති බවට තහවුරු වී තිබේ. ඒ අනුව අමාත්‍යංශ නිලධාරීන් විසින් පොලීසියට කළ දැනුම්දීමකට පසු අදාළ තරුණයා පොලීසිය විසින් අත්අඩංගුවට ගෙන ඇති අතර එහිදී ඔහු සතුව තිබූ ජාතික හැදුණුම්පත් දෙකක් ද පොලීසිය බාරයට ගත් බව අධ්‍යාපන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=79749", "Category": null, "Parent URL": null}