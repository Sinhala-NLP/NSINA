{"Source": "Adaderana", "Timestamp": "May 14, 2013 11:00 am", "Headline": "විදුලිසැරට එරෙහිව අධිකරණයට පෙත්සමක්", "News Content": "විදුලිබිල වැඩි කිරීමට එරෙහිව මානව අයිතිවාසිකම් හා සංවර්ධනය සඳහා වූ නීතිඥයෝ සංවිධානය විසින් ශ්‍රේෂ්ඨාධිකරණයට අද (14) මූලික අයිතිවාසිකම් පෙත්සමක් ගොනු කර තිබේ. මෙම පෙත්සම මගින් ලංකා විදුලිබල මණ්ඩලය, එහි සාමාන්‍යාධිකාරීවරයා, මහජන උපයෝගීතා කොමිසම සහ එහි සභාපතිවරයාත් නීතිපත්වරයාත් වගඋත්තරකරුවන් කර ඇත. මෙමගින් පෙත්සම්කරුවන් ඉල්ලා සිටින්නේ අදාළ පෙත්සම ශ්‍රේෂ්ඨාධිකරණය හමුවේ විභාග කර තීරණයක් ලබාදෙන තුරු යෝජිත විදුලිගාස්තු ඉහළ නැංවීම සිදුනොකරන ලෙසයි. එමෙන්ම විදුලිබල මණ්ඩලය පෞද්ගලික සමාගම්වලින් විදුලිය ලබාගත් මිල සහ ඒවා ජනතාවට අලෙවි කළ මිල පිළිබඳව විදුලි පාරිභෝගිකයන් දැනුවත් කරන ලෙස ද අදාළ පෙත්සමින් ඉල්ලා සිට ඇති බව අද දෙරණ අධිකරණ වාර්තාකරු සඳහන් කළේය. විදුලි ගාස්තු ඉහළ නැංවීම තුළින් මූලික අයිතිවාසිකම් කඩවී ඇති බවට ප්‍රකාශයක් නිකුත් කරන ලෙස අදාළ පෙත්සම මගින් ඉල්ලා සිටියි. එමෙන්ම පෙත්සම මෙම මස 17, 20 සහ 21 යන දිනවල විභාගයට ගන්නා ලෙසත් පෙත්සම්කරුවන් ඉල්ලා ඇත.", "URL": "https://sinhala.adaderana.lk/news.php?nid=34078", "Category": null, "Parent URL": null}