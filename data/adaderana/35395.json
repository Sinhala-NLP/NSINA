{"Source": "Adaderana", "Timestamp": "July 1, 2013 01:24 pm", "Headline": "ධීවර පවුල් අනාථයි - ආණ්ඩුව කොමිසමක් පත්කර නිහඬවෙලා", "News Content": "ධීවර ජීවිත ගණනාවක් මුහුදට බිලි වීමෙන් පසු එම පවුල් දැන් අනාථ වී ඇති බවත් ආණ්ඩුව හැම ප්‍රශ්නයටම විසඳුමක් වන කොමිසමක් පත්කර නිහඬ වී සිටින බවටත් එජාප මන්ත්‍රී ගයන්ත කරුණාතිලක මහතා චෝදනා කරයි. මෙම සිද්ධියට වැරදිකරු බව ඔප්පු වුවහොත් තනතුරින් ඉවත් වන බව ඇමතිවරයෙක් නළුවෙක් මෙන් කී නමුත් දැන් එම කතා කිසිවක් නැතිව සියල්ල කොමිසමකට භාරදී ආණ්ඩුව නිහඬව සිටින බවත් හෙතෙම කියයි. කොළඹ අද (01) පෙරවරුවේ පැවැති මාධ්‍ය හමුවකදී ඔහු මේ බව පැවසීය. ආණ්ඩුවේම පත්තරවල අනාරක්ෂිත දුම්රිය ගේට්ටු 775ක් ඇති බව ලියැවී ඇතැයිද ඒවාට ආරක්ෂිත ගේට්ටු දැමීමට මුදල් නැතැයි පවසන ආණ්ඩුවට සැප වාහන, ප්ලේන් ගෙනඒමට මෙන්ම සූදු පිටි තැනීමට මුදල් අහේණියක් නැතැයි පෙන්වාදුන්නේය. ආණ්ඩුව ජනතාවගේ ගැටලු පසෙක තබා දැන් කරන්නේ 13 වැනි සංශෝධනය උලුප්පමින් රංගනයක යෙදීමත් කල්මැරීමත් බව හෙතෙම කීවේය. සෑම ගැටලුවකටම කොමිසමක් පත්කර නිහඬවන ආණ්ඩුවේ කොමිෂන් ගණන දැන් බ්ලූමැන්ඩල් කුණු කන්ද මෙන් ගොඩ ගැසී ඇතැයිද ගැටලුවලට විසඳුම් වෙනුවට ආණ්ඩුව ඇතුළේ ඇත්තේ ශබ්ද විතරක් බවද ගයන්ත කරුණාතිලක මහතා පැවසීය. මීට පෙරත් බාල තෙල් ගෙන් වූ සමාගමෙන් මෑතකදීත් බාලතෙල් තොගයක් ගෙනැවිත් ඇති බවද මේවායේ සිදුවන්නේ දූෂිත ගනුදෙනු බවද ඔහු වැඩිදුරටත් එහිදී කීවේය. මාධ්‍ය හමුවට සහභාගි වූ බස්නාහිර පළාත් සභා මන්ත්‍රී මුජිබර් රහුමාන් මහතා ද සෑම මසකට වරක් පැවැත්වෙන ජනපති මාධ්‍ය හමුව ගැන අදහස් දැක්වීය. මාධ්‍යවේදීන් කැඳවා ජනපතිවරයා සාකච්ඡා පැවැත්වීම නුසුදුසු බවද ඉන් සිදුවන්නේ මාධ්‍ය මර්දනයක් යැයිද ඔහු පෙන්වාදුන්නේය. අන්තවාදී සංවිධාන ගැන මාධ්‍ය මගින් තොරතුරු වාර්තා නොකරන ලෙසට මාධ්‍ය ප්‍රධානීන්ට ජනපතිවරයා පවසා ඇති බවත් මාධ්‍යයවල පළවිය යුතු දේ නොවිය යුතුදේ තීරණය කරන්නේ එහි සංස්කාරකවරුන් බැවින් ජනපති ඊට මැදිහත්වන්නේ මන්දැයි හෙතෙම ප්‍රශ්න කළේය. ඉන් පැහැදිලි වන්නේ මාධ්‍ය මර්දනයක් සිදුවන බව යැයිද ඔහු පැවසීය. හලාල් ප්‍රශ්නය මුවාවෙන් සිංහල හා මුස්ලිම් ජනතාව අතර ගැටුමක් ඇති කර පසුව ගව ඝාතනය ගැන දැන් ගැටුමක් නිර්මාණය කර ඇති වග රහුමාන් මහතා වැඩිදුරටත් කීවේය.", "URL": "https://sinhala.adaderana.lk/news.php?nid=35395", "Category": null, "Parent URL": null}