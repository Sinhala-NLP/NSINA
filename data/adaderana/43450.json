{"Source": "Adaderana", "Timestamp": "May 25, 2014 10:14 am", "Headline": "තහනම් කළ රාජ්‍ය නොවන සංවිධාන ගැන යළි සලකා බලන්න", "News Content": "මෑතකදී තහනම් කරන ලද රාජ්‍ය නොවන සංවිධාන සහ පුද්ගලයින් පිළිබඳව යළි සලකා බලන ලෙස දෙමළ ජාතික සන්ධානය රජයෙන් ඉල්ලීමක් කරයි. නිවේදනයක් නිකුත් කරමින් දෙමළ ජාතික සන්ධානයේ නායක ආර්.සම්බන්ධන් මහතා පෙන්වා දෙන්නේ ඇතැම් රාජ්‍ය නොවන සංවිධාන තහනම් කිරීම පදනම් විරහිත බවයි. එල්.ටි.ටි.ඊ. සංවිධානයට සහයදීමේ චෝදනා මත රාජ්‍ය නොවන සංවිධාන 16ක් සහ පුද්ගලයින් පිරිසක් විශේෂ ගැසට් නිවේදනයක් මගින් තහනම් කිරීමට පසුගියදා රජය පියවර ගනු ලැබුණි. දෙමළ ජාතික සන්ධානය පෙන්වා දෙන්නේ රජය විසින් තහනම් කර ඇති ඇතැම් රාජ්‍ය නොවන සංවිධාන උතුරේ සංවර්ධන කටයුතුවලට විශාල දායකත්වයක් ලබාදී ඇති බවයි. එම සංවිධාන එල්.ටි.ටි.ඊ. ත්‍රස්තවාදීන් සමඟ සබදතා පවත්වා ඇති බවට සාක්ෂි නොමැති බව ද දෙමළ ජාතික සන්ධානයේ නිකුත් කළ නිවේදනයේ සඳහන් වෙයි. එම නිසා තහනම් කර ඇති අදාළ සංවිධාන සම්බන්ධයෙන් යළි සලකා බලන ලෙසයි දෙමළ ජාතික සන්ධානය රජයෙන් ඉල්ලීමක් කර ඇත්තේ.", "URL": "https://sinhala.adaderana.lk/news.php?nid=43450", "Category": null, "Parent URL": null}