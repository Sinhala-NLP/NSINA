{"Source": "Adaderana", "Timestamp": "January 19, 2014 12:25 pm", "Headline": "භාරතීය ජනතා පක්ෂය ඉන්දීය රජයට ලංකාවේ අගය පහදයි", "News Content": "ශ්‍රී ලංකාව ඇතුළු අසල්වාසී රටවල් සමඟ පවතින සබඳතා වර්ධනය කර ගැනීමට ඉන්දීය රජය පියවර ගත යුතු බව එරට ප්‍රධාන විපක්ෂය වන භාරතීය ජනතා පක්ෂයේ සභාපති රාජනාත් සිං පවසයි. ඔහු උපුටා දක්වමින් ඉන්දීය මාධ්‍ය වාර්තා කරන්නේ ඉන්දීය රජයේ විදේශ ප්‍රතිපත්තිය දුර්වල බවයි. භාරතීය ජනතා පක්ෂයේ ජාතික සංගමය අමතමින් නවදිල්ලියේ දී රාජනාත් සිං මෙම අදහස් පළ කර ඇත. ශ්‍රී ලංකාවට අමතරව කලාපීය රටවල් වන බංග්ලාදේශය, නේපාලය, සහ ඇෆ්ගනිස්ථානය සමඟ ද ඉන්දීය රජය දේශපාලනික වශයෙන් සුහද සබදතා ඇති කර ගත යුතු බව ඔහු පෙන්වාදී තිබේ. ආර්ථික බලය උපයෝගිකර ගනිමින් චීනය සිය දේශ සීමාවෙන් ඔබ්බට බලය පතුරමින් සිටින බව ද භාරතීය ජනතා පක්ෂයේ සභාපති රාජනාත් සිං වැඩිදුරටත් පවසා ඇත.", "URL": "https://sinhala.adaderana.lk/news.php?nid=40459", "Category": null, "Parent URL": null}