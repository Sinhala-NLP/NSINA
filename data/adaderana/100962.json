{"Source": "Adaderana", "Timestamp": "December 19, 2018 09:35 am", "Headline": "මාස 6ක් පුරා මඟ නතර වුන කුණු ", "News Content": "ඉකුත් ශ්‍රී පාද වන්දනා සමයේ දුම්රියෙන් ශ්‍රී පාද වන්දනාවේ පැමිණි වන්දනාකරුවන් හැටන් දුම්රිය ස්ථානයේ විශ්‍රාම ශාලාවේදි සහ දුම්රිය ස්ථානයේදි බැහැර කල කැලි කසල සහ ඝන අපද්‍රව්‍යය මාස 6 තිස්සේ දුම්රිය ස්ථානයේ විශ්‍රාම ශාලාව අසල කැලි කසල බඳුන්වල ගොඩ ගසා ඇති බව එම දුම්රිය ස්ථානයේ සේවකයන් පැවසිය. දුම්රියෙන් ශ්‍රී පාද වන්දනාවේ පැමිණෙන වන්දනාකරුවන් රැගෙන එන ආහාර පාන හැටන් දුම්රිය ස්ථානයේදි අනුභව කර ඉවත් ලන කැලි කසල සහ ඇතැම් වන්දනාකරුවන් හැටන් දුම්රිය ස්ථානය සතු විශ්‍රාම ශාලාවේදි ඉහුම් පිහුම් කටයුතු කර ඉවතලන කැලි කසල දුම්රිය ස්ථානයේ විශ්‍රාම ශාලාව අසල තබා ඇති කැලි කසල බඳුන්වලට බැහැර කරන බවයි දුම්රිය ස්ථානයේ සේවකයන් කියා සිටියේ. දුම්රිය ස්ථානයේ සේවකයන් කියා සිටින්නේ කැලි කසල බඳුන්වලට බැහැර කර තිබූ කැලි කසල හැටන් දික්ඔය නගර සභාව මඟින් අවස්ථා කිහිපයකදී රැගෙන ගියද ඉකුත් ශ්‍රී පාද වන්දනා සමයේ අවසන් මාස කිහිපය තුල වන්දනාකරුවන් විසින් බැහැර කර තිබු කැලි කසල නගර සභාව මඟින් රැගෙන නොගිය බවයි. 2018-2019 ශ්‍රී පාද වන්දනා සමය මේ මස උදුවප් පොහෝ දිනයෙන් ආරම්භ වන බැවින් දුම්රියෙන් පැමිනෙන වන්දනාකරුවන් බැහැර කරන කැලි කසල ඉවත් කිරීමට පවත්නා තත්ත්වය මත කැලි කසල බඳුන් පවා නොමැති බවත්, දැනට ගොඩ ගැසි ඇති කැලි කසල රැගෙන යන ලෙසට අවස්තා කිහිපයකදි හැටන් දික්ඔය නගර සභාවේ සෞඛ්‍ය අංශ වෙත දැනුම් දුන් බවයි දුම්රිය ස්ථානයේ සේවකයන් කියා සිටින්නේ. මේ සම්බන්ධයෙන් හැටන් දික්ඔය නගර සභාවේ මහජන සෞඛ්‍ය පරික්ෂක රමයියා බාලක්‍රිෂ්ණන් මහතාගෙන් අප කල විමසුමකට ඔහු කියා සිටියේ දුම්රිය මඟින් බැහැර කරන කැලි කසල දුම්රිය ස්ථානයේ සේවකයන් විසින් වෙන් කර කැලි කසල බඳුන්වලට බැහැර නොකිරිම නිසා එම කැලි කසල නගර සභාව මඟින් ලබානොගත් බවයි. දැනට එක් රැස් වි ඇති කැලි කසල ඉවත් කර ගැනීමට කටයුතු කරන බවද මහජන සෞඛ්‍ය පරීක්ෂකවරයා කියා සිටියේය.", "URL": "https://sinhala.adaderana.lk/news.php?nid=100962", "Category": null, "Parent URL": null}