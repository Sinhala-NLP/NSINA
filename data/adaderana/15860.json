{"Source": "Adaderana", "Timestamp": "May 3, 2011 01:25 pm", "Headline": "ජනතාව මත බර නොපටවා ආණ්ඩුව වියදම් අඩුනොකරන්නේ ඇයි? ", "News Content": "ඉහළ යන භාණ්ඩ මිල සඳහා පිළිතුරක් ලබාදීමට රජය අපොහොසත් වී ඇතැයි එක්සත් ජාතික පක්ෂය චෝදනා කරයි. ජනතාවට දරා ගත නොහැකි ලෙස භාණ්ඩ මිල මේ වන විට ඉහළ ගොස් ඇති බව එම පක්ෂයේ මහලේකම් පාර්ලිමේන්තු මන්ත්‍රී තිස්ස අත්තනායක අද(03) පෙරවරුවේ පැවති මාධ්‍ය හමුවකට එක්වෙමින් පැවසුවේය. ආදායම් මාර්ග වැඩිකරගැනීමට උනන්දු කිරීමක් හෝ වැටුප් වැඩිකිරීමක් සිදුනොකරන්නේ නම් ජනතාව මෙම මිල වැඩිවීම් වලට ඔරොත්තු දෙන්නේ කෙසේදැයි ඔහු විමසීමක් කරයි. ඒ සඳහා ආණ්ඩුව සතුව කිසිදු ආර්ථික වැඩපිළිවෙළක් නොමැති බවට ද අත්තනායක මහතා චෝදනා කරයි. එමෙන්ම යුද ගැටුම් පැවති කාල සීමාව තුළ පවා ජනතාව වෙත ලබාදුන් සහන ලබාදීමට රජය අපොහොසත්ව ඇති බව ද හෙතෙම පෙන්වාදෙයි. මහ ජනතාව මත මෙම සියලු බර නොපටවා ආණ්ඩුව සිය වියදම් අඩු කරගැනීමට කටයුතු නොකරන්නේ මන්දැයි මහ ලේකම්වරයා වැඩිදුරටත් විමසීමක් කරයි.", "URL": "https://sinhala.adaderana.lk/news.php?nid=15860", "Category": null, "Parent URL": null}