{"Source": "Adaderana", "Timestamp": "February 5, 2019 02:20 pm", "Headline": "මාලි රාජ්‍යයේදි මියගිය හමුදා නිලධාරීන්ගේ දේහයන් නිවස් වෙත", "News Content": "මාලි රාජ්‍යයේ එක්සත් ජාතීන්ගේ සාමසාධක රාජකාරිවල නිරතව සිටියදී එරට කැරළිකරුවන්ගේ ප්‍රහාරයකින් ජීවිතක්ෂයට පත්වූ මෙරට හමුදා සාමාජිකයින් දෙදෙනාගේ මෘත දේහ අද (05) සිය නිවෙස් වෙත රැගෙන එනු ලැබුවේය. ඊයේ (04) පස්වරුවේ කටුනායක ගුවන් තොටුපොළේදී එම මෘත දේහ යුද හමුදාපති ලුතිතන් ජෙනරාල් මහේෂ් සේනානායක මහතා විසින් භාරගත්තේය. මාලි රාජ්‍යයේ එක්සත් ජාතින්ගේ සාමසාධක රාජකාරිවල නිරතව සිටි ශ්‍රී ලංකා යුද හමුදා භට පිරිසකට ඉකුත් මස 20 වනදා එල්ල වූ ප්‍රහාරයකින් මෙම හමුදා සාමාජිකයින් දෙදෙනා ජීවිතක්ෂයට පත් විය. බටහිර අප්‍රිකාවේ, මාලි රාජ්‍යයේ එක්සත් ජාතින්ගේ සාමසාධක රාජකාරිවල නිරත ශ්‍රී ලංකා යුද්ධ හමුදා සන්නද්ධ රථයක් ඉලක්ක කර ඩුඑන්සා ප්‍රදේශයේදී මෙම ප්‍රහාරය එල්ල වී තිබු අතර ප්‍රහාරයෙන් තවත් ශ්‍රී ලාංකික හමුදා සාමාජිකයින් තිදෙනෙකු තුවාල ලැබුවේය. ප්‍රහාරයෙන් ජීවිතක්ෂයට පත්වූ පොළොන්න්නරුව ප්‍රදේශයේ පදිංචිව සිටි ශ්‍රී ලංකා යුද හමුදාවේ 11 වන පාබල හමුදාවේ කපිතාන් එච්.ඩබ්.ඩී.ජයවික්‍රම සහ පොල්පිතිගම පදිංචිව සිටි 01 වැනි යාන්ත්‍රික පාබල රෙජිමේන්තුවේ කෝප්‍රල් එස්.එස්.විජේකුමාර යන අයගේ සිරුරු TK730 ගුවන් යානයෙන් කටුනායක බණ්ඩාරනායක ජාත්‍යන්තර ගුවන්තොටුපොළ වෙත ඊයේ පස්වරුවේ රැගෙන එනු ලැබුවේය. අද පෙරවරුවේ පොළොන්නරුව,පුලස්ථිපුර,හතරේ ඇල පදිංචිව සිටි ශ්‍රී ලංකා යුද හමුදාවේ 11 වන පාබල හමුදාවේ කපිතාන් එච්.ඩබ්.ඩී.ජයවික්‍රම මහතාගේ දේහය සිය නිවස වෙත එගෙන එනු ලැබුවේය. ඔහුගේ දේහය පිළිබඳව අවසන් කටයුතු ලබන 07 වෙනිදා සිදු කිරීමට නියමිතයි. එමෙන්ම පොල්පිතිගම,රාවාඇල පදිංචිව සිටි 01 වැනි යාන්ත්‍රික පාබල රෙජිමේන්තුවේ කෝප්‍රල් එස්.එස්.විජේකුමාර මහතාගේ දේහයද අද පෙරවරුවේ ඔහුගේ පවුලේ ඥාතීන් වෙත භාරදෙනු ලැබුවේය. ඒ මහතාගේ දේහය පිළිබඳව අවසන් කටයුතුද ලබන 07 වෙනිදා සිදු කිරීමට නියමිතයි.", "URL": "https://sinhala.adaderana.lk/news.php?nid=103720", "Category": null, "Parent URL": null}