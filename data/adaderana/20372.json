{"Source": "Adaderana", "Timestamp": "November 30, 2011 05:02 pm", "Headline": "උද්ඝෝෂකයින්ට කඳුළු ගෑස්-දැඩි රථ වාහන තදබදයක්", "News Content": "කොළඹ කොටුව,ලේක්හවුස් හා ඒ අවට ප්‍රදේශය තුළ දැඩි රථවාහන තදබදයක් නිර්මාණය වී තිබෙන බව අද දෙරණ වාර්තාකරු පවසයි. උද්ඝෝෂණ ව්‍යාපාරයක් විසුරුවා හැරීමට පොලීසිය විසින් කඳුළු ගෑස් ප්‍රහාරයක් එල්ල කර ඇති බවද අප වාර්තාකරු සඳහන් කරයි. අයවැයට විරෝධය පළකරමින් සමාජවාදී තරුණ සංගමය අද සංවිධාන කළ මෙම විරෝධතා පෙළපාලියකට පොලිසිය ජල ප්‍රහාරයක් හා කඳුළු ගෑස් ප්‍රහාරයක් එල්ල කරන ලදී. කොළඹ කොටුව දුම්රියපොළ ඉදිරිපිටින් ආරම්භ වූ මෙම විරෝධතා පෙළපාලිය මුදල් අමාත්‍යාංශය පවතින අධි ආරක්ෂිත කලාපයට අවතීර්ණ වීමට උත්සාහ දැරීමත් සමග පොලිස් ප්‍රහාරය එල්ල වී තිබේ. සමාජවාදී තරුණ සංගමය සංවිධාන කළ මෙම විරෝධතා පෙළපාලියට තරුණ තරුණියන් විශාල පිරිසක් සහභාගී වී සිටි බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=20372", "Category": null, "Parent URL": null}