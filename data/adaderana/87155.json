{"Source": "Adaderana", "Timestamp": "April 9, 2018 08:58 am", "Headline": "ගමට ආ ආගන්තුකයින් නිසා ගල්කිරියාගම ජනතාව කරදරෙන් (ඡායාරූප සහිතයි)", "News Content": "අනුරාධපුර දිස්ත්‍රික්කයේ පලාගල ප්‍රාදේශීය ලේකම් කොට්ඨාසයට අයත් ගල්කිරියාගම කලාගම ජනතාව ගෙට ගත් වී අස්වැන්න වන අලීන් ගෙන් බේරා ගැනීමට නොහැකිව දැඩි අසීරුතාවයකට පත්ව ඇති බව අද දෙරණ වාර්තාකරු පැවසීය. ගම්මානයට කඩා වදින වන අලි කිහිපදෙනෙකුම නිවෙස්වල තබා තිබෙන වී අස්වැන්න ආහාරයට ගන්නා බවත් වන අලින් එලවා දැමීමට උත්සාහ කිරීමේදී නිවැසියන්ට පහර දෙන බවත් ගම්වාසීන් පවසයි. ඊයේ(07) රාත්‍රියේදී කලාගම ප්‍රදේශයේ නිවසකට පැමිණි වනඅලියෙකු එහි තිබූ වී තොගය ආහාරයට ගැනීමට සූදානම් වෙන අවස්ථාවේදී නිවෙස් හිමියා වන අලියා පන්නා දැමීමට උත්සාහ කිරීමත් සමඟ ඔහුටද පහරදී තිබේ . අලියාගෙන් පහර කෑ ගෙහිමියා මේ වනවිට ගල්කිරියාගම ප්‍රදේශීය රෝහලේ නේවාසිකව ප්‍රතිකාර ලබන අතර ඔහු 68 හැවරිදි පුද්ගලයෙකි. මෙසේ වී ආහාරයට ගැනීමට ගම්මානයට පැමිණෙන වන අලින් ගොවීන්ගේ හේන් වගාවන් සම්පුර්ණයෙන්ම විනාශ කර දමන බව‍ ගොවීන් පවසයි. ගල්කිරියාගම වනජීවී කලාපයට අයත් කහල්ල පල්ලේකැලේ අභය භූමියේ සහ කලා වැව ඉස්මත්තේ පිහිටි සංචාරක කලාපයක් ලෙස ප්‍රකාශයට පත්කොට තිබෙන කලා වැව අභය භූමියේ සිටින වන අලින් මෙසේ ගම්වදින බවද ප්‍රදේශවාසීන් වැඩිදුරටත් පෙන්වා දෙයි. කලා වැවේ රක්ෂිතය ආසන්නයේ ඉදිකොට ඇති විදුලි වැට ශක්තිමත් නොවීම නිසා වන අලි ගම් වදින බවත් වනජීවී දෙපාර්තමේන්තු නිලධාරීන් සහ වගකිවයුතු නිලධාරීන් සංචාරක ව්‍යාපාරය පිළිබඳව පමණක් සොයා බලමින් සිටින බවත් අහිංසක ජනතාවගේ හානි පිළිබඳව සොයා බැලීමක් සිදු නොකරන බවද ප්‍රදේශවාසීහු චෝදනා කරයි. ගල්කිරියාගම වනජීවී කාර්යාලයේ නිලධාරීන්ට ප්‍රදේශවාසීහු දැඩිලෙස චෝදනා කරන්නට වූයේ වන අලින් ගෙන් බේරීම සඳහා නිවෙස් වල තිබෙන වී විකුණා දමන්නැයි ඔවුන් පැමිණ උපදෙස් ලබා දෙන බව පවසමිණි . දිවා කාලයේ හේනේ කුඹුරේ වැඩකරමින් රාත්‍රී කාලයේ පැල් රකිමින් ආරක්ෂා කරගත් එළවළු වගාවන් සහ වී අස්වැන්න නිවෙස්වලට රැගෙන විත් තබා ගැනීමට වත් නොහැකි තත්ත්වයක් පවතින බව ප්‍රදේශවාසීහු දැඩිලෙස වනජීවී දෙපාර්තමේන්තුවට චෝදනා කරයි. ගම්මුන් නගන මෙම චෝදනාව පිළිබඳව ගල්කිරියාගම වනජීවී කාර්යාලයේ ස්ථානභාර නිලධාරි ඩී. රාමසිංහ මහතාගෙන් අප මේ පිළිබඳව විමසීමේ දී කියා සිටියේ තමන්ට ලබාදී ඇති සම්පත් වලින් උපරිම සේවාවක් ජනතාවට සිදු කරන බවය.", "URL": "https://sinhala.adaderana.lk/news.php?nid=87155", "Category": null, "Parent URL": null}