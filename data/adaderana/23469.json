{"Source": "Adaderana", "Timestamp": "April 12, 2012 02:15 pm", "Headline": " ඉන්දියානු න්‍යෂ්ටික බලාගාරය වෙනුවෙන් ගිවිසුමකට සූදානම්", "News Content": "ඉන්දියාවේ ඉදිකිරීමට යෝජිත න්‍යෂ්ටික බලාගාරය සම්බන්ධයෙන් ශ්‍රී ලංකාව සහ ඉන්දියාව අතර අවබෝධතා ගිවිසුමකට එළඹීමට සූදානම් බව පරමාණුක ශක්ති අධිකාරිය පවසයි. එම අධිකාරියේ සභාපති ආචාර්ය රංජිත් විජයවර්ධන මහතා කියා සිටියේ ජාත්‍යන්තර පරමාණුක ශක්ති අධිකාරියේ අධීක්ෂණය යටතේ මෙම අවබෝධතා ගිවිසුමට එළඹෙන බවයි. ඒ අනුව අදාළ න්‍යෂ්ටික බලාගාරය මගින් ශ්‍රී ලංකාවට බලපෑමක් සිදු නොවන බවට සහතිකයක් ලැබී ඇති බව ද ඔහු පවසයි. එසේ වුවත් සාමාන්‍යයෙන් න්‍යෂ්ටික බලාගාරයකින් අවට ප්‍රදේශවලට බලපෑමක් සිදුවීමට ඇති හැකියාව ඉතා අවම බව ආචාර්ය රංජිත් විජයවර්ධන මහතා පෙන්වාදෙයි. ඉන්දියාව දියුණු න්‍යෂ්ටික තාක්ෂණයක් සහිත රටක් වන අතර එමගින් ශ්‍රී ලංකාවට බලපෑමක් වන ආකාරයේ බලාගාරයක් ඉදිකෙරෙනු ඇති බවට විශ්වාස කළ නොහැකි බවද හෙතෙම කියා සිටියේය.", "URL": "https://sinhala.adaderana.lk/news.php?nid=23469", "Category": null, "Parent URL": null}