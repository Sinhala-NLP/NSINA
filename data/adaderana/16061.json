{"Source": "Adaderana", "Timestamp": "May 12, 2011 05:00 pm", "Headline": "පළමු වසරට සිසුන් ඇතුළත් කිරීමේදී දේශපාලන බලපෑම් සිදුවෙනවා ", "News Content": "බස්නාහිර පළාතේ ජනප්‍රිය පාසල් සඳහා පළමු වසරට සිසුන් ඇතුළත් කරගැනීමේ දී දේශපාලන බලපෑම් සිදුවෙමින් තිබෙන බවට ලංකා ගුරු සංගමය චෝදනා කරයි. බස්නාහිර පළාතේ ජනප්‍රිය පාසල් සඳහා ළමුන් ඇතුළත් කරගැනීමට අදාළ චක්‍රලේඛනයේ ආරක්ෂක අංශවල මව්පියන්ගේ දරුවන්ට ඇති පුරප්පාඩු පිරවීම ප්‍රමාද වී ඇති බව එම සංගමයේ ප්‍රධාන ලේකම් ජෝශප් ස්ටාලින් මහතා නිවේදනයක් නිකුත් කරමින් පවසයි. ඒ අනුව දෙවන වාරය ආරම්භ වී ඇති අවස්ථාවක පවා ප්‍රමුඛතා ලේඛනයේ ඇතැම් දරුවන් පාසල්වලට ඇතුළත් වීමේ ‍අපේක්ෂාවෙන් තවමත් නිවෙස්වල රැදී සිටින බව ලංකා ගුරු සංගමය පෙන්වාදෙයි. මෙම ප්‍රමාදය හේතුවෙන් අදාළ පුරප්පාඩු පිරවීම මේ වන විට විවිධ අවශ්‍යතා අනුව සිදුවෙමින් තිබෙන බවට එම සංගමය චෝදනා කරයි. මේ අතර 2011 වසර සඳහා තම පළාතේ ජනප්‍රිය පාසල් සඳහා ආරක්ෂක අංශ දරුවන් ඇතුළත් කිරීම ප්‍රමාද වී ඇත්තේ ආරක්ෂක අමාත්‍යාංශයේ අනුමැතිය අපේක්ෂාවෙන් සිටීමට සිදුවීම හේතුවෙන් බව නිවේදනයක් නිකුත් කරන බස්නාහිර පළාත් අධ්‍යාපන අමාත්‍යාංශය පවසයි. කෙසේවෙතත් විවිධ සංවිධාන චෝදනා කරන අයුරින් දරුවන් ඇතුළත් කිරීමේ දී අක්‍රමිකතා සිදුවී නොමැති බව එම අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=16061", "Category": null, "Parent URL": null}