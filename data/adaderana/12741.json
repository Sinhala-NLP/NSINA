{"Source": "Adaderana", "Timestamp": "December 10, 2010 08:32 am", "Headline": "ආරක්ෂක අංශ නිල ඇඳුමින් රඟපාන්න අනුමැතිය අවශ්‍යයි ", "News Content": "ආරක්ෂක අංශ සාමාජිකයන්ගේ නිල ඇඳුමින් ප්‍රසිද්ධ මාධ්‍යයන්හිදී පෙනී සිටීමේ දී හා නළු නිළියන් ආරක්ෂක අංශ නිල ඇඳුම් භාවිත කිරීමේ දී රාජ්‍ය ආරක්ෂක අමාත්‍යාංශයේ අනුමැතිය ලබාගත යුතුව තිබේ. ත්‍රිවිධ හමුදා, පොලිසිය, මෙන්ම සිවිල් ආරක්ෂක බලකායන්ට අයත් නිල ඇඳුමින් සැරසුණු නිලධාරීන් හා නළු නිළියන් ටෙලිනාට්‍ය, චිත්‍රපට හෝ ශ්‍රව්‍ය දෘශ්‍ය මාධ්‍යයන්හි වැඩසටහන් සඳහා යොදාගැනීම විධිමත් කිරීම මෙහි අරමුණ බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. ත්‍රිවිධ හමුදාවේ, පොලිසීයේ හා සිවිල් ආරක්ෂක අංශවල නිලධාරීන් එවැනි අවස්ථාවන් සඳහා පෙනී සිටින්නේ නම්, නළු නිළියන් විවිධ දර්ශන තල සඳහා අදාළ නිල ඇඳුම් භාවිත කරන්නේ නම් ජාතික ආරක්ෂාව පිළිබඳ මාධ්‍ය මධ්‍යස්ථානය හරහා රාජ්‍ය ආරක්ෂක අමාත්‍යාංශයේ පූර්ව අනුමැතිය ලබාගත යුතුය. මීට අදාළ නීතිය දැනටමත් ක්‍රියාත්මක බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. කෙසේවෙතත් ප්‍රවෘත්ති විකාශනවල ඇතුළත් දර්ශන සඳහා මෙම නීතිය වලංගු නොවන බව එම මධ්‍යස්ථානය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=12741", "Category": null, "Parent URL": null}