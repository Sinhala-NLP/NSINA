{"Source": "Adaderana", "Timestamp": "June 7, 2018 04:38 pm", "Headline": " ඉන්ෆ්ලුවෙන්සා වසංගතය නිසා සබරගමුවත් බියෙන් ඇලලෙයි-රෝගීන් 30ක් වාර්තා වෙලා?", "News Content": "දකුණු පළාතේ ව්‍යාප්ත වී ඇති \" ඉන්ෆ්ලුවෙන්සා ඒ \" වෛරසය සබරගමුව පළාතටද ව්‍යාප්ත වීමේ අවධානමක් ඇති බව සබරගමුව පළාත් සෞඛ්‍ය අධ්‍යක්ෂ වෛද්‍ය කපිල කන්නන්ගර මහතා පවසයි. ඔහු පවසන්නේ එම වෛරසයේ රෝග ලක්ෂණ ඇති රෝගීන් දස දෙනෙකු මේ වනවිට ඇඹිලිපිටිය රෝහලේ ප්‍රතිකාර ලබමින් සිටින බවයි. මාසයකට අධික කාලයක සිට දකුණු පළාතේ ව්‍යාප්ත වූ උණ රෝගය නිසා කුඩා දරුවන් 14 දෙනෙකුට සිය ජීවිතය අහිමි වූ අතර පසුව එම රෝගයට හේතුව ඉන්ෆ්ලුවෙන්සා A වෛරසය බවට වෛද්‍ය පරීක්ෂණවලට අනුව තහවුරු වුණි. කෙසේවෙතත් දකුණු පළාතේ ඉන්ෆ්ලුවෙන්සා A වෛරසය ව්‍යාප්ත වීම පහව යන්නටත් පෙර එම වෛරසය සබරගමුව පළාතට පැතිර යෑමේ අවදානමක් මතුව තිබේ. මේ පිළිබඳව අප කළ විමසීමකදී සබරගමුව පළාත් සෞඛ්‍ය සේවා අධ්‍යක්‍ෂ වෛද්‍ය කපිල කන්නන්ගර මහතා සඳහන් කළේ මෙම තත්ත්වය සලකා සියලූ රෝහල් සීරුවෙන් තැබීමට පියවර ගෙන ඇති බවයි. නමුත් ඇඹිලිපිටිය දිස්ත්‍රික් රෝහලේ වෛද්‍ය අධිකාරී නේපුල් ධර්මතිලක මහතා පැවසුවේ මේ වනවිට \" ඉන්ෆ්ලුවෙන්සා ඒ \" වෛරසය ආසාදනය වීම හේතුවෙන් ඇඹිලිපිටිය රෝහලේ රෝගීන් 30කට ආසන්න පිරිසක් ප්‍රතිකාර ලබමින් සිටින බවයි. මේ අතර \" ඉන්ෆ්ලුවෙන්සා ඒ \" වෛරසය හේතුවෙන් ඇඹිලිපිටිය දිස්ත්‍රික් රෝහලේ නේවාසිකව ප්‍රතිකාර ලබන රෝගීන් පිලිබඳ සොයා බැලීම සඳහා සබරගමුව පළාත් ආණ්ඩුකාර නිලුකා ඒකනායක මහත්මිය නීරීක්ෂණ චාරිකාවක නිරත වුණි. මේ අතර දකුණු පළාතෙන් ඉන්ෆ්ලූවෙන්සා වෛරසයට ගොඳුරු වූ රෝගීන් පිළිබඳ සොයා බැලීම සඳහා සෞඛ්‍ය සේවා අධ්‍යක්‍ෂ ජනරාල් වෛද්‍ය අනිල් ජාසිංහ මහතා කරාපිටිය ශික්ෂණ රෝහලේ නිරීක්ෂණ චාරිකාවක නිරත වුණි. එහිදී ඔහු සඳහන් කළේ ඉන්ෆ්ලූවෙන්සා වෛරසයට ගොදුරු වූ රෝගීන් වාර්තාවීම මේ වනවිට අඩුවී ඇති බවයි.", "URL": "https://sinhala.adaderana.lk/news.php?nid=90525", "Category": null, "Parent URL": null}