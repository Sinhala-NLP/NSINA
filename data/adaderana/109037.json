{"Source": "Adaderana", "Timestamp": "May 1, 2019 04:43 pm", "Headline": "පාස්කු ඉරුදින ප්‍රහාර මාලාවෙන් චීන විද්‍යාඥයින් සිව් දෙනෙකුත් මිය ගිහින්", "News Content": "පාස්කු ඉරුදින සිදුවූ ත්‍රස්ත ප්‍රහාර මාලාවෙන් චීන විද්‍යාඥයින් සිව් දෙනෙකු ද මියගොස් ඇති බව ශ්‍රි ලංකාවේ චීන තානාපති කාර්යාලය පවසා සිටියි. 38 හැවිරිදි ලී ජියෑන්, 35 හැවිරිදි පෑන් වෙන්ලියෑන්, 30 හැවිරිදි ලී දාවෙයි හා 26 හැවිරිදි වෑන් ලීවෙයි නමැති සාගර විද්‍යාඥයින් සිව් දෙනා අදාල ප්‍රහාරයෙන් මියගිය පිරිස අතර වන බව චීන තානාපති කාර්යාලය පවසා සිටියි. ශ්‍රී ලංකාවේ පැවැත්වෙන සමුළුවක් සඳහා සහභාගී වීමට මෙම විද්‍යාඥයින් සිව්දෙනා ඇතුළු චීන නියෝජිත පිරිසක් පසුගිය 18 වනදා මෙරටට පැමිණ තිබූ අතර ඔවුන් කොළඹ කිංග්ස්බරි හෝටලයේ නවාතැන් ගෙන සිට ඇත. පසුගිය 21 වනදා එම හෝටලයේ සිදුවූ බෝම්බ පිපිරීමට ලක්වීම හේතුවෙන් චීන විද්‍යාඥයින් සිව්දෙනා එම ස්ථානයේදීම මියගොස් ඇති අතර එහිදී තවත් චීන ජාතිකයින් 5 දෙනෙකු තුවාල ලබා තිබුණි. ඔවුන් මේ වන විට වැඩිදුර ප්‍රතිකාර සඳහා චීනයට රැගෙන ගොස් ඇති බවද ශ්‍රී ලංකාවේ චීන තානාපති කාර්යාලය වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=109037", "Category": null, "Parent URL": null}