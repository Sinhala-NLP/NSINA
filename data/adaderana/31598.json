{"Source": "Adaderana", "Timestamp": "February 13, 2013 02:14 pm", "Headline": "නීතිඥ සංගමයේ නිලවරණය උණුසුම් වන ලකුණු?", "News Content": "ශ්‍රී ලංකා නීතිඥ සංගමයේ සභාපති ධූරය වෙනුවෙන් ඉදිරියේදී පැවැත්වීමට නියමිත නිලවරණය සඳහා තරගවදින ජනාධිපති නීතිඥ ටිරන්ත වලලියද්ද මහතාට සහය පළකිරීමට විපක්ෂ නායකවරයා තීරණය කර ඇති බවට ඉඟි පළවී ඇති වග දේශපාලන ආරංචි මාර්ග සඳහන් කරයි. ශ්‍රී ලංකා නීතිඥ සංගමයේ සභාපති විජයදාස රාජපක්ෂ මහතා සභාපති ධූරය සඳහා දෙවෙනි වරට තරග නොකරන බව පසුගියදා නිවේදනය කිරීමත් සමග අභිනව සභාපතිවරයා ලෙස අපේක්ෂකයින් තිදෙනකු කරළියට පිවිස තිබේ. ඒ ජනාධිපති නීතිඥ ටිරන්ත වලලියද්ද,ආර්.ආර්.එස් තංගරාජා හා නීතිඥ උපුල් ජයසූරියයි. විජයදාස රාජපක්ෂ මහතාගේ සභාපති ධූරයේ නිල කාලය එළඹෙන මාර්තු මාසයෙන් අවසන්වීමට නියමිත වන බැවින් පෙබරවාරි මස 20 වන දින පැවැත්වෙන නිලවරණයේදී මොවුන් තිදෙනා සභාපති ධූරය වෙනුවෙන් තරඟවැදෙනු ඇත. එහිදී තීරණාත්මක තරගය පවතිනු ඇත්තේ උපුල් ජයසූරිය හා ටිරන්ත වලලියද්ද යන මහත්වරුන් අතර බැව් අවිවාදිතය. උපුල් ජයසූරිය මහතා එක්සත් ජාතික පක්ෂ‍ හිතෛෂි අපේක්ෂකයා වුවද විපක්ෂ නායක රනිල් වික්‍රමසිංහ මහතා ජනාධිපති නීතිඥ ටිරන්ත වලලියද්ද මහතාට සහය ලබාදෙනු ඇතැයි ආරංචියක් පැතිර යද්දී එකී ආරංචිය තහවුරු කරන සිදුවීමක් පසුගියදා සිදුවී ඇත. එය නම් විපක්ෂ නායකවරයා හා ටිරන්ත වලලියද්ද මහතා අතර යම් තීරණාත්මක සාකච්ඡාවක් පැවතීමයි. මෙම සාකච්ඡාවේදී කාලීන දේශපාලන වටපිටාව මෙන්ම නීතිඥ සංගමයේ අනාගත භූමිකාව කෙසේ විය යුතුද යන්න පිළිබඳ දීර්ඝ වශයෙන් සාකච්ඡා වූ බව ආරංචි මාර්ග අනාවරණය කරයි. කෙසේ වෙතත් විපක්ෂ නායකවරයා ස්වකීය ස්ථාවරය කුමක්ද යන්න පිළිබඳ මේවනතුරුත් නිල ප්‍රකාශයක් සිදුකර නොමැත. එසේම ජනාධිපති මහින්ද රාජපක්ෂ මහතා හා ජනාධිපති නීතිඥ ටිරන්ත වලලියද්ද මහතා අතරද පසුගියදා සාකච්ඡාවක් පැවැත්වී ඇති බවට මාධ්‍ය වාර්තා කර තිබිණි. කෙසේ වෙතත් ආරංචි මාර්ග උපුටා දක්වන අන්දමට පෙබරවාරි මස 20 වන දින පැවැත්වීමට නියමිත නීතිඥ සංගමයේ නිලවරණය වඩා උණුසුම් සහගත වනු ඇති බව දේශපාලන ආරංචි මාර්ග වැඩිදුරටත් කියා සිටියි.", "URL": "https://sinhala.adaderana.lk/news.php?nid=31598", "Category": null, "Parent URL": null}