{"Source": "Adaderana", "Timestamp": "January 24, 2011 05:58 pm", "Headline": "නාවික හමුදාවට එරෙහිව ඉන්දීය ධීවරයින් සන්නද්ධ කළ යුතුයි", "News Content": "ශ්‍රී ලංකා නාව්ක හමුදාවන් විසින් ඉන්දීය ධීවරයින්ට කරනු ලබන වෙබි තැබීම් හා අකටයුතුකම් නැවැත්වීමට නම් ඉන්දීය ධීවරයින්ට අවි ආයුධ පුහුණුව ලබා දී සන්නද්ධ කළ යුතු බව ඉන්දියාවේ\"ශ්‍රී ලංකා ද්‍රවිඩ ආරක්ෂක ව්‍යාපාරයේ\"සම්බන්ධීකාරක පී.නැදුමාරන් පවසයි. දිගින් දිගටම ඉන්දීය ධීවරයින්ට සිදුවන ‍හිරහැර වලට වෙනත් විකල්පයක් නැති බව හෙතෙම සඳහන් කළ බව ඉන්දිය මාධ්‍ය උපුටා දක්වයි. 1983 සිට වසර 27 ක් තිස්සේ ශ්‍රී ලංකා නාවික හමුදාව විසින් කරනු ලැබූ වෙඩි තැබීම් වලින් මේ වන විට ධිවරයින් 400 ක් පමණ ජීවිතක්ෂයට පත්වී ඇති බවට නැදුමාරන් චෝදනා කර තිබේ. ශ්‍රී ලංකා නාව්ක හමුදාවන් ඉතා අවිනීත ආකාරයෙන් ඉන්දියානු මුහුදු සීමාවට ඇතුළු වී ඉන්දීය ධීවරයින්ට පහරදීම් හා වෙඩි තැබීම් සිදුකරන බවට ඔහු කියා සිටින බව සඳහන් වේ. ලෝකයේ පස් වන ප්‍රබලම නාවික හමුදා ශක්තියක් ඇති ඉන්දීය නාවික හමුදාව විසින් සෝමාලියානු මුහුදු කොල්ලකරුවන් පවා මැඩ පවත්වන්නට සහය ලබාදෙන මුත් අසල්වැසි රටේ නාවික හමුදාවන්ගෙන් තමන්ගේ රටේ ධීවරයින් බේරාගන්නට නොහැකි වීම විහිළුවක් බව ද හෙතෙම කියා සිටියි.", "URL": "https://sinhala.adaderana.lk/news.php?nid=13720", "Category": null, "Parent URL": null}