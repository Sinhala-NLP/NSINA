{"Source": "Adaderana", "Timestamp": "July 2, 2015 02:45 pm", "Headline": " තජූඩීන්ගේ මරණය ගැන  වාර්තාවක් ඉල්ලයි", "News Content": "රගර් ක්‍රීඩක වෂිම් තජුඩීන්ගේ මරණය සම්බන්ධයෙන් සිදු කෙරෙන පරීක්ෂණවල ප්‍රගතිය දැක්වෙන වාර්තාවක් සැප්තැම්බර් මස 10 වන දින අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය අපරාධ පරීක්ෂණ දෙපාර්තමේන්තුවට දැනුම් දී තිබේ.අදාළ නඩුව අද කැඳවු අවස්ථාවේ අපරාධ පරික්ෂණ දෙපාර්තමේන්තුව අධිකරණය හමුවේ සඳහන් කළේ මියගිය රගර් ක්‍රිඩකයාගේ 2012 වසරේ මැයි මස 01 වනදා සිට 20 වනදා දක්වා දුරකථන සංවාද සම්බන්ධයෙන් වාර්තා ලබා දෙන ලෙසට අදාළ දුරකථන සමාගමට මීට පෙර නියෝග කර තිබූ බවයි.කෙසේ වෙතත් එම වාර්තා මෙතෙක් ලැබී නොමැති බව පොලිසිය අධිකරණයට දැනුම් දුන්නේය.එහිදී දුරකථන සමාගම වෙනුවෙන් පෙනී සිටි නීතිඥවරුන් කියා සිටියේ ඉල්ලා සිටින වාර්තා තමන් රඳවා තබා ගන්නේ මාස 03 ක කාලයක් සඳහා පමණක් බවයි.එම නිසා අදාළ තොරතුරු ලබාදීමට ප්‍රායෝගික අපහසුතාවක් පවතින බව සඳහන් කළ දුරකථන සමාගම කෙසේ වෙතත් පරීක්ෂණවලට සහය ලබා දීමට කටයුතු කරන බව කියා සිටියේය.එහිදී අතිරේක මහේස්ත්‍රාත් නිශාන්ත පිරිස් මහතා එම දුරකථන සමාගමට දැනුම් දුන්නේ අපරාධ පරීක්ෂණ දෙපාර්තමේන්තුව සිදු කරන පරීක්ෂණවලට අවශ්‍ය වාර්තා සියල්ල ලබාදී එම පරීක්ෂණවලට සහය ලබා දෙන ලෙසයි.මේ අතර අපරාධ පරික්ෂණ දෙපාර්තමේන්තුව අධිකරණය හමුවේ තවදුරටත් සඳහන් කළේ මියගිය රගර් ක්‍රිඩකයාගේ පශ්චාත් මරණ පරීක්ෂණ වාර්තා පිළිබඳව කොළඹ හිටපු අධිකරණ වෛද්‍ය නිලධාරි ආනන්ද සමරසේකර මහතා කැඳවා හෙට දිනයේ ප්‍රකාශයක් සටහන් කර ගැනීමට තීරණය කර ඇති බවයි.", "URL": "https://sinhala.adaderana.lk/news.php?nid=52391", "Category": null, "Parent URL": null}