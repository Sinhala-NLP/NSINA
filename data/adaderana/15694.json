{"Source": "Adaderana", "Timestamp": "April 25, 2011 01:11 pm", "Headline": "බණ්ඩාරගම - කොළඹ පාරේ බස් වර්ජනයක්", "News Content": "බණ්ඩාරගම - කොළඹ මාර්ගයේ පෞද්ගලික බස් රථ වර්ජනයක් මේ වන විට ක්‍රියාත්මක වේ. අයථා අන්දමින් බණ්ඩාරගම - කොළඹ මාර්ගය සදහා ධාවන බලපත්‍ර ලබා දීමට එරෙහිව මෙය ක්‍රියාත්මක වන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. ඊට සහයෝගය පළකිරීම සඳහා කැස්බෑව -කොළඹ බස් මාර්ගයේ බස් රථද තීරණය කර ඇති බව ඒ සම්බන්ධයෙන් පැහැදිලි කළ ගැමුණු විජේරත්න මහතා කියා සිටියේය. එමෙන්ම තවත් මාර්ග කිහිපයක බස් රථ ධාව‍‍නයෙන් ඉවත්වීමට කටයුතු කර ඇති බව හෙතෙම වැඩිදුරටත් පෙන්වාදුන්නේය. මේ අතර මහනුවර - වත්තේගම, මහනුවර - මාතලේ සහ වත්තේගම - ඇල්කඩුව යන මාර්ග වල ක්‍රියාත්මක වූ පෞද්ගලික බස් රථ වර්ජනය මේ වන විට අවසන් කර ඇති බව ගැමුණු විජේරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15694", "Category": null, "Parent URL": null}