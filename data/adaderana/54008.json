{"Source": "Adaderana", "Timestamp": "September 22, 2015 02:43 pm", "Headline": "විජේවීර මහත්මියට අපෙන් ගත්තු ගෙයක් දිය යුතුයි", "News Content": "ප්‍රජාතන්ත්‍ර විරෝධී ලෙස 83 වසරේදී ජවිපෙ තහනම් කළ පසු එතෙක් ජවිපෙ සතුව පැවති නිවෙස් සහිත ඉඩම් රජය පවරාගත් බවත්, එම නිවාස වලින් එකක් රෝහණ විජේවීර මහතාගේ බිරිඳ ඇතුළු පවුලේ සාමාජිකයින්ට ලබාදිය යුතුව ඇති බවත් ජවිපෙ හිටපු නායක, ජනතා සේවක පක්ෂයේ ලේකම් සෝමවංශ අමරසිංහ මහතා පවසයි.තමන් විසින් ජනාධිපති මෛත්‍රීපාල සිරිසේන මහතාට ලිපියක් යොමුකරමින් ඒ පිළිබඳ දැනුම්දුන් බව ඔහු කියා සිටියි.නාවික හමුදා භාරයේ සිටි විජේවීර මහත්මිය ඇතුළු පවුලේ සාමාජිකයින්ට 2015 ඔක්තෝම්බර් මස 01 වන දින වන විට දැනට පදිංචි නාවික හමුදාවට අයත් නිවසින් පිටව යන ලෙස දැනුම්දුන් බවට පළවන වාර්තා සම්බන්ධයෙන් අද (22) මාධ්‍ය හමුවක් කැඳවමින් හෙතෙම මේ බව සඳහන් කළේය.මීට වසර දෙක තුනකට ඉහතදීද වරක් චිත්‍රාංගනී විජේවීර මහත්මියට නාවික හමුදා භාරයේ පවත්නා නිවසින් බැහැර වන ලෙස නාවික හමුදාපතිවරයා විසින් දැනුම්දුන් බවට ලිපියක් ඇය තමාට පෙන්වා සිටි බවත්, එම අවස්ථාවේදී ඊට අභියාචනයක් ඉදිරිපත් කිරීමට ඇය විසින් කටයුතු කර තිබුණු බවත් අමරසිංහ මහතා සිහිපත් කළේය.එම අභියාචනයට යහපත් ප්‍රතිචාර දක්වමින් මෑතක් වනතුරුම ඇයට එම නිවසේ වාසය කිරීමට ඉඩ ප්‍රස්ථාව ලැබුණු බව ද ඔහු සඳහන් කළේය.කෙසේ වුවද යම් හෙයකින් විජේවීර මහත්මිය නාවික හමුදා භාරයේ නිවසින් ඉවත් වුවහොත් රු.කෝටියක වටිනාකමකින් යුතු නිවසක් ඇයට ලබාදීමට ජවිපෙ මධ්‍යම කාරක සභාව විසින් තීරණය කර තිබුණු බවත්, පැලවත්ත පිහිටි සුගත් තිලකරත්න මහතාට අයත් නිවසක් පිළිබඳ සොයාබලා තිබුණු බවත් අමරසිංහ මහතා කියා සිටියේය.ජවිපෙ නිර්මාතෘ රෝහණ විජේවීර මහතාගේ බිරිඳ ඇතුළු පවුලේ උදවියගේ වියහියදම් හා ආරක්ෂාව සම්බන්ධයෙන් ජවිපෙ අවධානය යොමුවී තිබුණු බවත්, එය එසේ නොවන බවට එල්ල වන චෝදනා ප්‍රතික්ෂේප කරමින් සෝමවංශ අමරසිංහ මහතා මෙහිදී අවධාරණය ක‍ළේය.83 වසරේදී එවක ජනාධිපති ජේ.ආර් ජයවර්ධන මහතා ප්‍රජාතන්ත්‍ර විරෝධී ලෙස පක්ෂය තහනම් කළ බවත්, ඉන්පසු එතුමා විශ්‍රාම සුවයෙන් පසුවන කාලයේ තමා එලෙස ජවිපෙ තහනම් කිරීමට පියවර ගනු ලැබුවේ 5-6ක් පාර්ලිමේන්තු ඒම වැළැක්වීමට බව ඔහු ප්‍රකාශ කර තිබුණු බවත් අමරසිංහ මහතා කියා සිටියේය.අද අගමැතිවරයා වන ‍ජේ.ආර්ගේ බෑණනුවන් ඒ සම්බන්ධයෙන් පිළිතුරු බැඳිය යුතුව ඇති බවත්, වගවිම යනු උතුරු නැගෙනහිර ට පමණක් අදාළ දෙයක් නොවන බවත්, මුළු රටටම එය අදාළ බැවින් 83 න් පසු යූ.ඇන්.පී රජයන් ගත් හැම තීරණයක් සම්බන්ධයෙන්ම වගකිව යුතුව ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54008", "Category": null, "Parent URL": null}