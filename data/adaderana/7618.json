{"Source": "Adaderana", "Timestamp": "April 2, 2010 08:14 am", "Headline": "ජනතා සිහින මල් ඵල ගැන්වීමට කැපවෙනවා", "News Content": "කොටි ත්‍රස්තවාදීන්ගෙන් බැට කෑ අහිංසක ජනතාවගේ අනාගත සිහින මල් ඵල ගැන්වීමට තමා කැප වී සිටින බව ජනාධිපති මහින්ද රාජපක්ෂ මහතා පවසයි. ජාති, ආගම්, කුල භේදය අමතක කොට රට ගොඩනැගීමේ කාර්යයට උර දීම සියලු දෙනාගේ වගකීම බව ජනාධිපතිවරයා පෙන්වා දෙයි. වව්නියාව මහ නගර සභා පිටියේ දී ඊයේ පස්වරුවේ දී පැවති ජනරැළියක් අමතමින් ජනාධිපතිවරයා මේ අදහස් පළ කළේය. වන්නි ප්‍රදේශයේ ජනතාවට නවීන පහසුකම් භාවිත කරමින් කෘෂිකර්මාන්තයේ යෙදීමේ අවශ්‍යතාව හැකි ඉක්මනින් උදා කරන බව එහි දී වැඩි දුර‍ටත් අදහස් දැක් වූ ජනාධිපති මහින්ද රාජපක්ෂ මහතා සඳහන් කළේය. ප්‍රදේශයේ වාරි මාර්ග සඳහා අවශ්‍ය ජල පහසුකම් ඉක්මනින් ලබා දෙන බවට ද ජනාධිපතිවරයා එහි දී පොරොන්දු වී තිබේ.", "URL": "https://sinhala.adaderana.lk/news.php?nid=7618", "Category": null, "Parent URL": null}