{"Source": "Adaderana", "Timestamp": "January 3, 2019 09:42 pm", "Headline": "පානීය ජල ඇසුරුම්වල ප්‍රමිති ලාංඡනය සටහන් කිරීම අනිවාර්යයි", "News Content": "පානීය ජල ඇසුරුම් කිරීමේ කර්මාන්තය සඳහා පාරිභෝගික කටයුතු පිළිබඳ අධිකාරිය විසින් පනවා ඇති නීති රිති උල්ලංඝණය කරමින් කටයුතු කළ ව්‍යාපාරිකයින් 500කට අධික පිරිසකට නඩු පැවරීමට මේ වන විට කටයුතු කර ඇති බව එම අධිකාරිය පවසයි. 2017 වසරේදී ව්‍යාපාරිකයින් 128 දෙනෙකුට සහ 2018 වසරේදී ව්‍යාපාරිකයින් 408 දෙනෙකුට නඩු පැවරීමට කටයුතු කර ඇති බව පාරිභෝගික අධිකාරිය සඳහන් කළ්ය. එම නඩු පැවරීම් හරහා රුපියල් 14 ලක්ෂ 72,900ක මුදලක් දඩ ලෙස අයකරගෙන තිබේ. පානීය ජල ඇසුරුම්වල ශ්‍රී ලංකා ප්‍රමිති සහතික ලාංඡනය සටහන් කිරීම අනිවාර්ය කරුණක් වන අතර නිෂ්පාදිත ආයතනය සෞඛ්‍ය අමාත්‍යාංශ යටතේ ලියාපදිංචිවිම ද අනිවාර්යය බව පාරිභෝගික කටයුතු පිළිබඳ අධිකාරිය පැවසීය. පාරිභෝගිකයින් ආරක්ෂා කිරීම සහ වෙළඳ පල විධිමත් කිරීමේ අරමුණින් පසුගිය වසරේ ඔක්තෝබර් මාසයේ සිට බලපැවැත්වෙන පරිදි බෝතල් කළ පානීය ජලය සඳහා උපරිම සිල්ලර මිලක් ද නියම කෙරුණි.", "URL": "https://sinhala.adaderana.lk/news.php?nid=101768", "Category": null, "Parent URL": null}