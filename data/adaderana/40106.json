{"Source": "Adaderana", "Timestamp": "January 5, 2014 09:44 am", "Headline": "ඊශ්වර දේවාලය ළඟින් හමුවූ අස්ථි කොටස් ගැන පරීක්ෂණ නැත්තේ ඇයි?", "News Content": "හලාවත - මුන්නේෂ්වරමේ ඊශ්වර දේවාලය ආසන්නයේ තිබී හමුවූ අස්ථි කොටස් මාස කීපයක් ගතවී ඇතත් පරීක්ෂණ සඳහා පුරා විද්‍යා දෙපාර්තමේන්තුවේ නිලධාරීන් මෙතෙක් රැගෙන ගොස් නැති බව තරුණ පුරා විද්‍යා ගවේෂකයෙකු වන හලාවත - වේඩිඩ් ගයාන් ඉන්දික මහතා පවසයි‍. පසුගිය වසරේ අගෝස්තු මාසයේ දී පළමු වරට මෙම අස්ථි කොටස් සොයා ගන්නා ලදී. ඒ මුනේෂ්වරම - ඊශ්වර දේවාලය ඉදිරිපිටින් ඉවත් කර තිබු පස් තොගයක් ගොඩ ගසා තිබු ස්ථානයකිනි. 2012 වසරේ මැයි මාසයේදී ඊශ්වර දේවාලය ඉදිරිපිට ගෝපුර කුළුණක් ඉදිකිරීම සඳහා කැණීම් කටයුතු සිදු කර එම ස්ථානයේ තිබු පස් ඉවත් කර තිබුණි. එම කැණීම් වලදී ඉපැරණි සඳකඩ පහනක් මතු වීමත් සමගම කැනීම් කටයුතු පුරා විද්‍යා දෙපාර්තමේන්තුව විසින් තහනම් කරන ලදී. එසේ ඉවත් කර තිබු පස් ඊශ්වර දේවල භූමියේ වෙනත් ස්ථානයක ගොඩ ගසා තිබුණි. පසුගිය අගෝස්තු මාසයේ පැවති ඊශ්වර දේවාලයේ මංගල්‍ය වෙනුවෙන් රථගාගලක් සඳහා එම පස් ඉවත් කිරීම සිදු කරන විට මෙම අස්ථි කොටස් හමුව ඇත. මේ සම්බන්ධයෙන් පුරා විද්‍යා දෙපාර්තමේන්තුවට දැනුම් දීමෙන් පසුව පඬුවස්නුවර පුරා විද්‍යා කාර්යාලයේ පර්යේෂණ නිලධාරීනී කේ.ඒ.එම්.ඒ.කුමාරිහාමි මහත්මිය සහ පුරා විද්‍යා පර්යේෂණ සහකාර ඊ.එම්.සෙනරත් ඒකනායක මහතා පැමිණ මුලික පරීක්ෂණ කටයුතු සිදු කර අදාළ පස් ඉවත් කිරීම තාවකාලිකව අත් හිටුවන ලදී. එම ස්ථානයේ තිබී හමුවූ අස්ථි කොටස් කාල නිර්ණය කිරීම සඳහා රැගෙන යාමට එහිදී තීරණය විය. ඒ අනුව හමුවූ එම අස්ථි කොටස් හලාවත පදිංචි ඩේවිඩ් ගයාන් ඉන්දික මහතා බාරයට පත් කරන්නට පුරා විද්‍යා නිලධාරීන් කටයුතු කර ඇත. නමුත් එම අස්ථි කොටස් මේ වන තුරු කිසිදු පර්යේෂණයකට යොමු කිරීම සඳහා පුරා විද්‍යා නිලධාරීන් විසින් රැගෙන නොගිය බව ගයාන් ඉන්දික මහතා කියා සිටී. මේ සම්බන්ධයෙන් පුරා විද්‍යා අධ්‍යක්ෂක ජනරාල්වරයා පවා දැනුවත් කර ඇතත් ඊටද කිසිදු ප්‍රතිචාරයක් නොමැති බවද ගයාන් ඉන්දික මහතා කියා සිටී. 1605 වසරේදී මුන්නේෂ්වරම ආශ්‍රිතව පෘතුගීසි සෙන්පතියෙකු වු අසවේදු විසින් මිනිස් ඝාතන රැසක් සිදු කර ඇති බව ඉතිහාසයේ කියවෙන බවත්,ඇතැම් විට මේ හමුවී ඇත්තේ එම අවස්ථාවේදී මිය ගිය අයට අයත් අස්ථි කොටස් වීමට ඉඩ ඇති බවද ඩේවිඩ් ගයාන් ඉන්දික මහතා කියා සිටියි. කෙසේ වෙතත් හමුවී ඇති අස්ථි කොටස් පරීක්ෂණයකට ලක් කර කාල නිර්ණය කිරීමෙන් වැළලී ගොස් ඇති අතීතයක් නැවත සොයා ගැනීමට හැකියාව ඇති බවත්,මේ සම්බන්ධයෙන් පුරා විද්‍යා නිලධාරීන් ඇල් මැරුණු ස්වාභාවයකින් කටයුතු කිරීම සම්බන්ධයෙන් තමන් පුදුම වන බවද ඔහු කියා සිටී. ඡායාරූප විස්තර:- 1. ගෝපුර කුළුණ ඉදිරි කිරීම සඳහා කැණීම් කළ ස්ථානය. 2.හමුවී ඇති අස්ථි කොටස්. 3. තවමත් රැගෙන ගොස් නැති අස්ථි කොටස් ගයාන් ඉන්දික මහතා අතැතිව. සටහන හා ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=40106", "Category": null, "Parent URL": null}