{"Source": "Adaderana", "Timestamp": "March 20, 2012 10:16 am", "Headline": "කම්මුල්ගාය බෝවීම වැළැක්වීමට වෛද්‍ය උපදෙස් අනුව කටයුතු කරන්න", "News Content": "දිවයිනේ ප්‍රදේශ කිහිපයකින්ම ‍මේ දිනවල කම්මුල්ගාය රෝගීන් වාර්තාවන බැවින් රෝගය බෝවීම වැළැක්වීම සඳහා වෛද්‍ය උපදෙස් අනුව කටයුතු කරන ලෙස වසංගත රෝග විද්‍යා අංශය ජනතාවගෙන් ඉල්ලීමක් කරයි. ප්‍රධාන වශයෙන් ඛේට ග්‍රන්ථි ආසාධනය කරන රෝගයක් වන මෙය අදාළ රෝගියාගෙන් පිටවන කෙළ බිඳිති මගින්, වායු මාර්ගයෙන් පැතිර යන වෛරසයකි. සාමාන්‍යයෙන් සෑම වසරකම මෙම කාලය තුළ කම්මුල්ගාය රෝගීන් වාර්තා වන අතර අවුරුදු 05 ත් 15ත් අතර දරුවන් මෙම රෝගී තත්ත්වයට භාජනය වීමේ වැඩි නැඹුරුවක් ඇති බව වසංගත රෝග විද්‍යා අංශය පෙන්වා දෙයි. මෙම රෝගීන් මහජනතාව ගැවසෙන ස්ථානවලින් හැකිතාක් බැහැරව සිටීම හරහා රෝගය පැතිරයාම අවම කරගත හැකි බව එම අංශය වැඩිදුරටත් සඳහන් කරයි. පසුගිය මාසයේ කළුතර දිස්ත්‍රික්කයේ ගම්මාන කිහිපයක මෙම රෝගී තත්ත්වයට භාජන වු පාසල් සිසුන් 110 දෙනෙකු පමණ වාර්තා වූ බව සෞඛ්‍ය අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=22916", "Category": null, "Parent URL": null}