{"Source": "Adaderana", "Timestamp": "April 2, 2019 01:19 pm", "Headline": "නේපාලයේ කුණාටුවලින් පුද්ගලයින් 30ක් මරුට", "News Content": "නේපාලයට බලපා ඇති අකුණු සහිත කුණාටුවකින් මේ වන විට පුද්ගලයන් 30 දෙනෙකු මියගොස් තිබේ. ඉන් තවත් සියගණනක පිරිසක් තුවාල ලබා ඇති බවද විදෙස් වාර්තාවල සඳහන් වෙයි. දකුණු නේපාලයේ දිස්ත්‍රික්ක කිහිපයක ප්‍රචණ්ඩකාරී අකුණු සහිත කාලගුණික තත්ත්වයක් පැතිරගොස් තිබේ. ඒ හේතුවෙන් නිවාස රැසක් විනාශ වී ඇති අතර වාහන පෙරලීම් සහ ගස් කඩාවැටීම්ද සිදුව ඇති බව සඳහන් වෙයි. අකුණුවලින් ප්‍රදේශයේ විදුලි සහ සන්නිවේදන පද්ධතිවලටත් දැඩි ලෙස අලාභහානි සිදුව තිබුණි. අකුණු පවතින අවස්ථාවේ ධාවනය වෙමින් තිබූ බස් රථයක් පෙරලීමෙන් ජීවිත හානි රැසක් සිදුවූ බව විදෙස් වාර්තා සඳහන් කළේය. අකුණු සමඟ ප්‍රදේශයට අධික වැසි ඇදහැලෙමින් පවතින බවද එම වාර්තාවල දැක්වෙයි. මේ අතර අයහපත් කාලගුණයට පත්වූවන් මුදාගැනීමේ සහ අවතැන්ව සිටින ජනතාවට සහන සේවා සැපයීමේ මෙහෙයුමක්ද ක්‍රියාත්මකයි.", "URL": "https://sinhala.adaderana.lk/news.php?nid=107210", "Category": null, "Parent URL": null}