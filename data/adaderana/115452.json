{"Source": "Adaderana", "Timestamp": "July 31, 2019 04:49 pm", "Headline": "පුද්ගලික පන්ති තහනම පිළිබඳ කෙටුම්පතට එරෙහිව ඉදිරිපත් කළ පෙත්සම් වැඩිදුර විභාගය හෙට", "News Content": "ඉරිදා සහ පොහොය දිනවල උපකාරක පන්ති පැවැත්වීම තහනම් කිරීමේ අරමුණින් රජය විසින් පාර්ලිමේන්තුවට ඉදිරිපත් කර තිබෙන නිවාඩු සංශෝධන පනත් කෙටුම්පතේ අන්තර්ගතය වගන්ති කීපයක් ආණ්ඩුක්‍රම ව්‍යවස්ථාවට පටහැනි යැයි ප්‍රකාශ කරන මෙන් ඉල්ලා ගොනු කර ඇති පෙත්සම් දෙකක් අද(31) ශ්‍රේෂ්ඨාධිකරණය හමුවේ විභාගයට ගත්තේය. අගවිනිසුරු ජයන්ත ජයසූරිය, ප්‍රීති පද්මන් සූරසේන සහ ගාමිණී අමරසේකර යන මහත්වරුන්ගෙන් සමන්විත ත්‍රිපුද්ගල විනිසුරු මඩුල්ල හමුවේ විභාගයට ගත් බව අද දෙරණ වාර්තාකරු පවසයි. සමස්ථ ලංකා වෘත්තිය දේශකයින්ගේ සංගමයේ හිටපු සභාපති සහ උපකාරක පන්ති ගුරුවරයකු ආචාර්ය. සුදත් දියගුආරච්චි සහ පියෙකු වන රුචිර මිරියගොල්ල යන අය විසින් අදාළ පෙත්සම් ඉදිරිපත් කර තිබුණි. පෙත්සම්කරුවන් වෙනුවෙන් පෙනී සිටි නීතිඥ කනිෂ්ක විතාරණ මහතා කියා සිටියේ රජය විසින් පාර්ලිමේන්තුවට ඉදිරිපත් කර තිබෙන නිවාඩු සංශෝධන පනත් කෙටුම්පත තුළින් ඉරුදින සහ පොහොය දිනවල උපකාරක පන්ති පැවැත්වීම තහනම් කිරීමට තීරණය කර තිබෙන බවයි. මේ තුළින් දරුවන්ට නිදහසේ අධ්‍යාපනය හැදෑරීමට තිබෙන මූලික අයිතිය කප්පාදු වෙන බව ඔහු පෙන්වා දෙයි. ඊට අමතරව උපකාරක පන්ති ගුරුවරුන්ට ඔවුන්ගේ රැකියාව නිදහසේ කිරීමට තිබෙන මූලික අයිතිවාසිකම් උල්ලංඝනය වන බව ඔහු ප්‍රකාශ කළේය. වැඩිදුර විභාගය හෙට දිනට කල් තැබුණි. අදාළ පනත් කෙටුම්පතේ අන්තර්ගතය මෙම විධිවිධාන හරහා ආණ්ඩුක්‍රම ව්‍යවස්ථාව මගින් සහතික කර තිබෙන මූලික අයිතීන් උල්ලංඝනය වීමක් සිදුවන බවට තීන්දු කරන ලෙසත් අදාළ පනත් කෙටුම්පත සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් එය අනුමත විය යුතු බවට තීන්දුවක් ලබාදෙන මෙන් ද පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=115452", "Category": null, "Parent URL": null}