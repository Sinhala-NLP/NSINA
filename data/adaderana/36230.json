{"Source": "Adaderana", "Timestamp": "July 30, 2013 04:22 pm", "Headline": "වාස්ගේ පුතුට රට යාම තහනම්!", "News Content": "බම්බලපිටියේ කෝටිපති ව්‍යාපාරික මොහොමඩ් සියාම් ඝාතනයේ සැකකරුවෙකු ලෙස හඳුනාගෙන ඇති හිටපු නියෝජ්‍ය පොලිස්පති වාස් ගුණවර්ධන මහතාගේ පුත් රවිඳු ගුණවර්ධනට රටින් පිටවයාමට ඉඩ නොදෙන ලෙස කොළඹ අතිරේක මහේස්ත්‍රාත් එම්.ඒ. සහබ්දීන් මහතා අද ආගමන විගමන පාලකවරයාට නියෝග කර තිබේ. ඒ අපරාධ පරීක්ෂණ දෙපාර්තමේන්තුව අධිකරණයෙන් කළ ඉල්ලීමක් සලකා බැලීමෙන් පසුවය. රවිදු ගුණවර්ධන අත්අඩංගුවට ගැනීම සඳහා පුළුල් පරීක්ෂණයක් ක්‍රියාත්මක බවත් ඔහු අත්අඩංගුවට ගැනීම සඳහා කඩුවෙල මහේස්ත්‍රාත් අධිකරණයෙන් ද වරෙන්තුවක් නිකුත් කර ඇති බවත් අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා මෝසමක් මගින් අධිකරණයේ අවධානය යොමුකර ඇත. මෙම නිසා ‍ඔහු රටින් පලායාමට ඉඩ ඇති බැවින් එය නතර කරන ලෙස නියෝගයක් නිකුත් කරන ලෙසට ඉන් ඉල්ලා තිබේ. මොහොමඩ් සියාම් ඝාතනය සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන ඇතුළු 7 දෙනෙකු අගෝස්තු මස 01 තෙක් රිමාන්ඩ් භාරයේ පසුවේ.", "URL": "https://sinhala.adaderana.lk/news.php?nid=36230", "Category": null, "Parent URL": null}