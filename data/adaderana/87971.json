{"Source": "Adaderana", "Timestamp": "April 24, 2018 10:38 pm", "Headline": "ඉරණතිව් දූපත ඉල්ලා මුල් පදිංචිකරුවන් විරෝධතාවයක", "News Content": "කිලිනොච්චිය, ඉරණතිව් දූපතේ නැවත ලබාදෙන ලෙසට ඉල්ලීම් කරමින් ඉරණතිව් වැසියන් ඉරණතිව් දූපතේදී විරෝධතාවයක නිරත වු බව අද දෙරණ වාර්තාකරු පැවසීය. කිලිනොච්චිය, ඉරණතිව් දූපතේ පිහිටි ඉරණමාතා දේවස්ථානයේ වාර්ෂික මංගල්ලය වෙනුවෙන් සහභාගි වු ජනතාව තමන්ගේ මුල් ඉඩම් නැවත ලබාදෙන ලෙසට ඉල්ලීම් කරමින් විරෝධතාවය පැවැත්වූහ. විරෝධතාවයට එක්වූවන් පැවසූවේ තමන්ගේ මුල් ඉඩම් ලබාදෙන ලෙසට තමන් දින 359 ක් විරෝධතාවයේ නිරතවුවද ආරක්ෂක අංශ සතුව පවතින තමන්ගේ දූපත තවමත් නිදහස් නොකර ඇති බවයි. යුද්ධය හේතුවෙන් තමන් 1992 වසරේ ඉරණතිව් දූපතෙන් ඉවත්ව ගොස් දැනට ඉරණමාතා නගර් ප්‍රදේශයේ පදිංචිව සිටින නමුත්, තමන්ගේ පරම්පරා ගණනාවක් ධීවර රැකියාව සිදුකරමින් ජිවත්වු ඉරණතිව් දූපත නැවත මුල් පදිංචි කරුවන්ට ලබාදිය යුතු බවද අදාළ පිරිස් ඉල්ලා සිටියහ. තමන්ගේ මුල් පදිංචි දූපත ආරක්ෂක අංශ වෙත පවරාගෙන ඇති බැවින් තමන්ට ධීවර රැකියාව කර ගැනීමට නොහැකි තත්ත්වයක් උදාවි ඇති අතර, පවතින සාමය හමුවේ දූපත මුල් පදිංචිකරුවන් වෙත ලබාදීම ගැටළුවක් නොවන බවද විරෝධතාකරුවන් පැවසූහ. ඉරණතිව් දූපත තුළ පවුල් 200 ක පමණ පිරිසක් පදිංචිව සිට ඇති අතර, අදාළ මුල් පදිංචිකරුවන්ගේ ඉඩම් ලබාදෙන ලෙසට අදාළ පිරිස් ඉල්ලීම කළහ. අදාළ විරෝධතාවය වෙනුවෙන් ආගමික නායකයින්, දේශපාලන නියෝජිතයින්, ප්‍රදේශවාසීන් ඇතුළු විශාල පිරිසක් සහභාගි වී සිටියේය.", "URL": "https://sinhala.adaderana.lk/news.php?nid=87971", "Category": null, "Parent URL": null}