{"Source": "Adaderana", "Timestamp": "January 11, 2012 08:04 am", "Headline": "මර්වින්ට එරෙහිව මුලටියනත් කැලණියට එක්වෙයි", "News Content": "කැලණිය ප්‍රාදේශීය සභා මන්ත්‍රීවරුන් අමාත්‍ය මර්වින් සිල්වා මහතාට එරෙහිව ගෙන යන ක්‍රියාමාර්ගයකට සහය දැක්වීමට මුලටියන ප්‍රාදේශීය සභාව තීරණය කර තිබේ. මීට අදාළ යෝජනාවක් මුලටියන ප්‍රාදේශීය සභා මන්ත්‍රී නුවන් කරන්නාගොඩ ‍මහතා විසින් සභාවට ගෙනවිත් ඇති අතර එය සභාවේ පක්ෂ විපක්ෂ මන්ත්‍රීවරුන්ගේ ඒකමතිකත්වයෙන් සම්මත වී ඇත. ප්‍රදේශය පාලනය කරන මන්ත්‍රීවරුන් වශයෙන් අපට කිසියම් හස්තයක් විසින් බලපෑමක් එල්ල කරන්නට කටයුතු කරනු ලැබුවහොත් නිසි ලෙස මහජනයාට සේවය කළ නොහැකි බව ඒ පිළිබඳව පැහැදිලි කරන මූලටියන ප්‍රාදේශීය සභා මන්ත්‍රී නුවන් කරන්නාගොඩ මහතා කියා සිටියි‍. හරි දේ හරි ලෙස දකින මන්ත්‍රීවරුන් පිරිසක් මුලටියන ප්‍රාදේශීය සභාවේ සිටින බවත්,අද කැලණියේ පවත්නා තත්ත්වය හෙට දවසේ වෙනත් පළාත් පාලන ආයතනවලටත් එල්ලවිය හැකි බැවින් මෙම තීරණය ගත් බවත් හෙතෙම අද දෙරණට කියා සිටියේය. මෙවැනි ක්‍රියාමාර්ගයක් ගනු ලැබුවේ කිසිවෙකුටත් පුද්ගලිකව මඩගැසීමකටවත්,විවේචනය කිරීමකටවත් නොව මහජනතාවට සේවය කිරීමට මහජන ඡන්දයෙන් තේරී පත් පත්වූ අයට හැකියාවක් නොවන තැනට කටයුතු සිද්ධවීමේ භයානක ‍පෙරනිමිති පහළවීම නිසා බව ඔහු වැඩිදුරටත් කියා සිටියි.", "URL": "https://sinhala.adaderana.lk/news.php?nid=21302", "Category": null, "Parent URL": null}