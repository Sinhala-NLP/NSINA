{"Source": "Adaderana", "Timestamp": "April 26, 2010 05:05 pm", "Headline": "පොලිසියට බඳවාගත් පමණින් සේවයට සුදුසු නෑ", "News Content": "ත්‍රස්තවාදයෙන් තොර සමාජයක සාමාන්‍ය තත්ත්වය යටතේ ක්‍රියාත්මක වන ආකාරය පොලිස් නිලධාරීන්ට යළි සිහිපත් කර දීමට කාලය එළඹ ඇති බව ආරක්ෂක ලේකම් ගෝඨාභය රාජපක්ෂ මහතා පවසයි. දැනට පොලිස් සේවයේ සිටින අති බහුතරයක් වන පිරිසට තිස් වසරක් පුරා ත්‍රස්තවාදයක් පැවති වාතාවරණයක් තුළ කටයුතු කිරීමට සිදු වීම ඊට හේතුව බව රාජපක්ෂ මහතා පෙන්වා දෙයි. පොලිස් සේවයට බඳවා ගත් පමණින් පුද්ගලයෙකුගෙන් සුදුසු සේවයක් බලාපොරොත්තු විය නොහැකි බව ද ගෝඨාභය රාජපක්ෂ මහතා පවසයි. ඒ සඳහා නිසි පුහුණුවක් සහ දැනුමක් ලබා දිය යුතු බව පෙන්වා දෙන රාජපක්ෂ මහතා ශ්‍රී ලංකා පොලිස් විද්‍යා පීඨය ඊට ‍මනා පිටිවහලක් වනු ඇති බව සඳහන් කරයි. මීගමුව , තිඹිරිගස්කටුවේ ස්ථාපිත ශ්‍රී ලංකා පොලිස් විද්‍යා පීඨය විවෘත කිරීමේ අවස්ථාවට අද එක් වෙමින් ආරක්ෂක ලේකම් ගෝඨාභය රාජපක්ෂ මහතා මෙම අදහස් පළ කළේය.. පොලිස් නිලධාරීන්ගේ අධ්‍යාපනයේ ප්‍රමිතිය සකස් කිරීම , වෘත්තීය ප්‍රගමනය සකස් කිරීම සහ අධ්‍යාපන කටයුතු සැලසුම් කිරීම ශ්‍රී ලංකා ‍පොලිස් විද්‍යා පීඨයේ අරමුණු බව සඳහන් වේ.", "URL": "https://sinhala.adaderana.lk/news.php?nid=8019", "Category": null, "Parent URL": null}