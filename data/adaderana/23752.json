{"Source": "Adaderana", "Timestamp": "April 24, 2012 07:06 am", "Headline": " සීඝ්‍රගාමී දුම්රිය මන්දගාමී කිරීම ගැන විමර්ශනයක්", "News Content": "දුම්රිය ගමන් විස්තරය දෝෂ සහිතව ප්‍රචාරය කිරීමෙන් දුම්රිය මගීන්ට මුහුණදෙන්නට සිදුවූ කනගාටුදායක තත්ත්වය හා නොසන්සුන්කාරී තත්ත්වය පිළිබඳ විධිමත් විමර්ශනයක් සිදුකරන බව දුම්රිය දෙපාර්තමේන්තුව සඳහන් කරයි. එයින් ඉක්බිතිව අදාළ වගකිවයුතු පුද්ගලයන්ට එරෙහිව දැඩි ක්‍රියාමාර්ග ගන්නා බව දුම්රිය දෙපාර්තමේන්තුව පෙන්වාදෙයි. ඊයේ පස්වරුවේ කොටුව දුම්රිය ස්ථානයෙන් පිටත්වී පොල්ගහවෙල බලා ගිය සීඝ්‍රගාමී දුම්රිය වේයන්ගොඩ දුම්රිය ස්ථානයට ළඟා වූ පසු එහිදී එකී දුම්රිය මන්දගාමී දුම්රියක් බවත්,එතැන් සිට සෑම දුම්රිය ස්ථානයකදීම නතරකරනු ඇති බවත් නිවේදනය කර තිබේ. ඒ නිසාම සමීප දුම්රිය ස්ථානයන්ගෙන් බැස ගන්නා මගීන් පවා දුම්රියට ගොඩවී ඇති නමුත් විශේෂ දුම්රිය ස්ථාන හැරුණු විට දුම්රිය සුපුරුදු ලෙස සීඝ්‍රගාමී ගමනේ ධාවනය වී ඇත. මේ හේතුවෙන් අතරමැද දුම්රිය ස්ථානවලින් බැසයා යුතු මගීන් බලවත් අපහසුතාවට පත්ව නොසන්සුන්කාරී ලෙස හැසිරී ඇති අතර පසුව දුම්රියේ හදිසි අවස්ථාවන් සංඥා කිරීම සඳහා භාවිත දම්වැල ඇද දුම්රිය අතරමගදී නවත්වාගෙන ඇතැයි සඳහන් වේ. කෙසේ වෙතත් පසුව පල්ලෙවෙල දුම්රිය ස්ථානයට අදාළ දුම්රිය ළඟා වූ පසු එහිදී මෙම දුම්රිය සීඝ්‍රගාමී දුම්රියක් බවට යළි නිවේදනය කර තිබේ. එහෙත් අතරමගදී සිදුවූ මෙම අනපේක්ෂිත සිදුවීම නිසා දුම්රිය මගීන් බලවත් අපහසුතාවට පත්වූවාසේම දුම්රිය ප්‍රමාදයක් ද සිදුවී ඇත.", "URL": "https://sinhala.adaderana.lk/news.php?nid=23752", "Category": null, "Parent URL": null}