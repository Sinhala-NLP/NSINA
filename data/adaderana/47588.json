{"Source": "Adaderana", "Timestamp": "November 25, 2014 11:14 am", "Headline": "වැඩේ හරියන්නේ නෑ - පාර්ලිමේන්තු විවාදයක්වත් කරන්න ඕනෑ", "News Content": "ශ්‍රී ලංකා නාවික හමුදාව විසින් ඉන්දීය ධීවරයින් දිගින් දිගටම අත්අඩංගුවට ගැනීම සම්බන්ධයෙන් එරට පාර්ලිමේන්තුවේ අවධානය යොමුකිරීමට ඉන්දීය ඩී.එම්.කේ. පක්ෂ නායක එම්.කරුණානිධි සූදානම් වෙයි. මේ සම්බන්ධයෙන් පාර්ලිමේන්තු විවාදයක් පැවැත්වීම පිළිබඳ ඔහු සියලුම දේශපාලන පක්ෂ දැනුවත් කර ඇති බව ඉන්දීය මාධ්‍ය වාර්තා කළේය. එමගින් අදාළ ගැටලුවට විසඳුම් සෙවීම සඳහා ඉන්දීය මධ්‍යම රජයට බලපෑම් සිදුකළ හැකි බව කරුණානිධි ප්‍රකාශ කර ඇත. පසුගියදා ශ්‍රී ලංකා නාවික හමුදාව විසින් ඉන්දීය ධීවරයින් 14 දෙනෙකු අත්අඩංගුවට ගෙන තිබුණි. මේ සම්බන්ධයෙන් අදහස් දක්වමින් කරුණානිධි ප්‍රකාශ කර ඇත්තේ අදාළ ධීවරයින් පිරිස ඉන්දීය මුහුදු සීමාවේදී අත්අඩංගුවට ගෙන ඇති බවයි. පසුගියදා ඉන්දීය විදේශ කටයුතු අමාත්‍යාංශය ලබාදුන් උපදෙස් වලට අනුව ඉන්දීය ධීවරයින් ජාත්‍යන්තර මුහුදු සීමා හරහා ගමන් කිරීමෙන් වැළකී සිටි බව කරුණානිධි ප්‍රකාශ කර තිබේ. මේ අතර තමිල්නාඩු ප්‍රධාන අමාත්‍යවරයාද ඉන්දීය අගමැතිවරයාට ලිපියක් යවමින් කියා ඇත්තේ ශ්‍රී ලංකා අත්අඩංගුවේ පසුවන ඉන්දීය ධීවරයින් නිදහස් කරගන්නා ලෙසයි.", "URL": "https://sinhala.adaderana.lk/news.php?nid=47588", "Category": null, "Parent URL": null}