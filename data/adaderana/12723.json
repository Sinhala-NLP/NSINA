{"Source": "Adaderana", "Timestamp": "December 9, 2010 12:07 pm", "Headline": "ජීවන තත්ත්වය නොසලකා අධ්‍යාපනය ගැන කතා කිරීම කනගාටුදායකයි", "News Content": "මෙරට ජනතාවගේ ජීවන තත්ත්වය ගැන නොසලකා ජාතික අධ්‍යාපන ප්‍රතිපත්තියක් ගැන කතා කිරීම කනගාටුවට කරුණක් බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු කණ්ඩායම් නායක අනුර කුමාර දිසානායක මහතා පවසයි. ‍ නිදසුනක් ලෙස පුද්ගලික විශ්ව විද්‍යාලයක උපාධියක් සඳහා වසර 5 ට රුපියල් ලක්ෂ 90 ක් පමණ මුදලක් වැය වන මුත්,මෙරට ජනගහණයෙන් 41% ක දෛනික ආදායම ඇමරිකන් ඩොලර් 2 ටත් අඩු බව ද මන්ත්‍රීවරයා අද පාර්ලිමේන්තුවේදී පෙන්වා දුන් බව අද දෙරණ පාර්ලිමේන්තු වාර්තාකරු පවසයි. උසස් අධ්‍යාපනයට දස වසරක ජාතික ප්‍රතිපත්තියක අවශ්‍යතාවයක් මතුව ඇති බවද දිසානායක මහතා සඳහන් කර තිබේ. මෙතෙක් සිදුවූයේ ජාත්‍යන්තර වශයෙන් බුද්ධිගලනයක් වුවද පුද්ගලික විශ්ව විද්‍යාල ඇති කිරිම හරහා රට තුළම අභ්‍යන්තර බුද්ධි ගලනයක් සිදුවන බව ද දිසානායක මහතා කියා සිටියේය. අඩු වැටුපට ජාතික විශ්ව විද්‍යාල වල සේවය කරන ආචාර්ය මහාචාර්යවරුන් වැඩි පඩියට පුද්ගලික විශ්ව විද්‍යාල වල සේවයට යාම නොවැළැක්විය හැකි බවද,ජාතික විශ්ව විද්‍යාල පද්ධතිය තුළ පවා ගුරු හිඟයක් පවතිද්දී මෙම ගැටලුව වඩා අර්බුදයක් විය හැකි බවද දිසානායක මහතා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=12723", "Category": null, "Parent URL": null}