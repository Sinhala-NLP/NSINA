{"Source": "Adaderana", "Timestamp": "November 22, 2018 06:52 pm", "Headline": "මාරක රිය අනතුරු දෙකක්-ජීවිත දෙකක් අහිමි වෙයි", "News Content": "අද(22) උදෑසන 5.45 ට පමණ නිට්ටඹුව පොලිස් වසමේ කොළඹ නුවර ප්‍රධාන මාර්ගයේ සිදු වු අනතුරකින් පුද්ගලයෙක් මියගොස් තිබේ. කොළඹ සිට නුවර දෙසට ධාවනය වු යතුරුපැදියක එම දෙසටම පිටුපසින් පැමිණි ටිපර් රථයක් යතුරුපැදියේ ගැටී අනතුර සිදුව ඇත. අනතුරින් යතුරුපැදිකරු හා පසුපැදිකරු බරපතළ තුවාල ලබා වතුපිටිවල රෝහලට ඇතුළත් කිරීමේ දී පසුපැදිකරු මියගොස් ඇත. මෙසේ මියගොස් ඇත්තේ වයස අවුරුදු 50 ක් වු කළගොඩිහේන ප්‍රදේශයේ පදිංචි චිත්‍රකාන්ති කාරියවසම් නැමති කාන්තාවකි. මෘත ශරීරය වතුපිටිවල රෝහලේ තැන්පත් කර ඇති අතර, යතුරුපැදි වැඩිදුර ප්‍රතිකාර සඳහා කොළඹ ජාතික රෝහලට මාරුකර යවා ඇත. නිට්ටඹුව පොලීසිය වැඩිදුර විමර්ශන සිදු කරයි. අනෙක් රිය අනතුර අද උදෑසන 9.30 ටපමණ සමන්තුර පොලිස් වසමේ සමන්තුර හිජ්රා හන්දිය අසලදී සිදුව තිබේ. මල්කම්පිටි දෙස සිට හිජ්රා හංදිය දෙසට ධාවනය යතුරුපැදියක් ප්‍රතිවිරුද්ධ ‍දිශාවෙන් පැමිණි තවත් යතුරුපැදියක මුහුණට මුණට ගැටී අනතුර සිදුව තිබේ. අනතුරින් යතුරුපැදි දෙකෙහිම පැදිකරුවන් තුවාල ලබා සමන්තුර රෝහලට ඇතුළත් කර ඇති අතර එහිදී එක් අයෙක් මිය ගොස් තිබේ. මෙසේ මිය‍ ගොස් ඇත්තේ වයස අවුරුදු 60 ක් වු සමන්තුර ප්‍රදේශයේ පදිංචි අයාතු මෙහොමදු සාදික් නැමති අයෙකි. මෘත ශරීරය රෝහලේ තැන්පත් කර ඇති අතර සමන්තුර පොලීසිය වැඩි දුර පරීක්ෂණ සිදු කරයි.", "URL": "https://sinhala.adaderana.lk/news.php?nid=99609", "Category": null, "Parent URL": null}