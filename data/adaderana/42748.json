{"Source": "Adaderana", "Timestamp": "April 24, 2014 07:08 am", "Headline": "නීති විරෝධී තැපෑල ගැන පරීක්ෂණ රේගුවට දෙයි", "News Content": "නීති විරෝධී ලෙස විදේශ රටවල සිට තැපැල් මාර්ගයෙන් මෙරටට භාණ්ඩ එවීම සම්බන්ධයෙන් පරීක්ෂණ පැවැත්වීම තැපැල් දෙපාර්තමේතුව විසින් රේගු දෙපාර්මේන්තුවට බාර දී තිබේ. තැපැල්පති රෝහණ අබේරත්න මහතා කියා සිටියේ පසුගිය කාලය තුළ නීති විරෝධී ද්‍රව්‍ය තැපැල් මාර්ගයෙන් මෙරටට එවීම සීඝ්‍ර ලෙස වැඩිවී ඇති බවයි. දුම්වැටි, පාවහන්, කුළුබඩු ඇතුළු ද්‍රව්‍ය එලෙස තැපැල් මාර්ගයෙන් මෙරටට එවා ඇති බවට තොරතුරු අනාවරණය වී තිබේ. විදේශ රටවල සිට එවැනි ද්‍රව්‍ය තැපැල් මාර්ගයෙන් එවීමේ ක්‍රමවේදයක් නොමැති බව රෝහණ අබේරත්න මහතා සඳහන් කළේය. ව්‍යාජ ලිපිනයන් යොදාගනිමින් මෙම ජාවාරම සිදුකරන බවට සිදුකළ පරීක්ෂණ වලින් අනාවරණය වී ඇති බව තැපැල් දෙපාර්තමේන්තුව කියා සිටියේය. ඒ පිළිබඳව විධිමත් පරීක්ෂණයක් සිදුකිරීම සඳහා රේගු දෙපාර්තමේන්තුවට උපදෙස් ලබා දී ඇති බව තැපැල්පති රෝහණ අබේරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42748", "Category": null, "Parent URL": null}