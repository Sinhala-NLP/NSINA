{"Source": "Adaderana", "Timestamp": "March 26, 2013 12:39 pm", "Headline": " කසිප්පු බෝතල් 73 යි - ගෝඩා ඩ්රෑම්ස් 3,60,000 යි", "News Content": "නීති විරෝධී ලෙස පවත්වා ගෙන ගිය මත්පැන් නිෂ්පාදනාගාරයක් වටලා එහි තිබු කසිප්පු,කසිප්පු නිපදවීමට ගන්නා උපකරණ සමග සැකකරුවෙකුව අත්අඩංගුවට ගැනීමට පුත්තලම සුරාබදු ස්ථානයේ නිළධාරීන් සමත්වී තිබේ. මදුරන්කුලිය,වේලාසිය ප්‍රදේශයේදී මෙම වැටලීම සිදු කර ඇත. එම ස්ථානයේ තිබී නිපදවන ලද කසිප්පු බෝතල් 73 ක්ද,කසිප්පු නිපදවීමට ගන්නා ගෝඩා ඩ්රෑම්ස් 3,60,000 ක්ද,කසිප්පු නිපදවීමට ගන්නා උපකරණ තොගයක්ද සුරාබදු නිළධාරීන් තම බාරයට ගෙන ඇති බව අද දෙරණ වාර්තාකරු පවසයි. අත්අඩංගුවට ගෙන ඇති සැකකරු මදුරන්කුලිය - ආමකුලිය ප්‍රදේශයේ පදිංචිකරුවෙකි. මදුරන්කුලිය - වේලාසිය දිය ඇළ අසල කසිප්පු නිපදවන බවට ලද තොරතුරක් මත මෙම වැටලීම සිදු කර ඇත. සැකකරුට එරෙහිව පුත්තලම දිසා අධිකරණයේ නඩු පැවරීමට කටයුතු යොදා තිබේ. පුත්තලම සුරාබදු ස්ථානයේ ස්ථානාධිපති ප්‍රෑන්ක්ලීන් ප්‍රනාන්දු සුරාබදු නියාමකයින් වන ජයකොඩි,සේමසිංහ,සහ ගුණතිලක යන නිළධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=32754", "Category": null, "Parent URL": null}