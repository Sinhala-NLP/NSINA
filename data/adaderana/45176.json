{"Source": "Adaderana", "Timestamp": "August 7, 2014 07:08 am", "Headline": " අපේක්ෂකයෙක් යකා නටලා - විශේෂ පරීක්ෂණයක්", "News Content": "මැතිවරණ නිලධාරීන්ගේ රාජකාරියට බාධා කර තර්ජනය කිරීමේ සිද්ධියක් සම්බන්ධයෙන් පොලිසිය විශේෂ විමර්ශනයක් ආරම්භ කර තබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කියා සිටියේ බදුල්ල පොලිසියට ලැබුණු පැමිණිල්ලකට අනුව අදාළ පරීක්ෂණ ආරම්භ කර ඇති බවයි. නාමයෝජනා භාරදීමේ කටයුතු නිරීක්ෂණය කිරීම සදහා මැතිවරණ මහලේකම් කාර්යාලය විසින් විශේෂ නිලධාරීන් කණ්ඩායම් 02ක් මොණරාගල සහ බදුල්ල දිස්ත්‍රීක්ක වලට යොදවා තිබුණි. ඒ අනුව ඊයේ දිනයේ මහියංගන ප්‍රදේශයේ සිට රථ පෙරහැරකින් පැමිණෙමින් සිටි අපේක්ෂකයෙකු රාජකාරී කරමින් සිටි සහකාර මැතිවරණ කොමසාරිස්වරයෙකුට සහ නිලධාරීන්ට බාධා කර ඇති බව වාර්තා වේ. අදාළ නිලධාරීන් විසින් වීඩියෝගත කළ දර්ශන සහ කැමරාවල සටහන් වු ඡායාරූප සියල්ල එම අපේක්ෂකයා විසින් විනාශ කර ඇති බව සඳහන්ය. මේ පිළිබදව මැතිවරණ නිලධාරීන් විසින් බදුල්ල පොලිසියට පැමිණිල්ලක් සිදුකර තිබේ. අදාළ පැමිණිල්ල සම්බන්ධයෙන් සහකාර පොලිස් අධිකාරීවරයෙකුගේ ප්‍රධානත්වයෙන් පරීක්ෂණ ආරම්භ කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. මේ අතර ඌව පළාත් සභා ජන්ද විමසීමට අදාළ පැමිණිලි භාර ගැනීම සදහා විශේෂ ඒකක පිහිටුවා ඇති බව මැතිවරණ මහලේකම් කාර්යාලය පවසයි. ඒ සඳහා මොණරාගල සහ බදුල්ල දිස්ත්‍රීක්ක ලේකම් කාර්යාල මැතිවරණ සම්බන්ධීකරණ ඒකක පිහිටුවා ඇති බවද වාර්තා වේ.", "URL": "https://sinhala.adaderana.lk/news.php?nid=45176", "Category": null, "Parent URL": null}