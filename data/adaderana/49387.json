{"Source": "Adaderana", "Timestamp": "February 16, 2015 02:38 pm", "Headline": "ගන්න වැටුපට රජයටත් ජනතාවටත් භේදයකින් තොරව සේවය කරන්න", "News Content": "දින 100 ට සීමානොවි උපරිම ශක්තියෙන් ඉදිරියට වැඩකරන ලෙසට වයඹ පළාතේ ප්‍රධාන අමාත්‍ය නීතීඥ දයාසිරි ජයසේකර මහතා කියයි.අලුත් ජනාධිපතිවරයෙක් යටතේ අලුත් ආණ්ඩුවක් එක්ක දින 100ක වැඩසටහනක් අද ක්‍රියාත්මක වෙනවා. ඔබතුමන්ලා ඒ දින 100 ට සීමාවෙන් නැතිව තමන්ගේ උපරිම ශක්තියෙන් ඉදිරියට වැඩකරගෙන යන්න.ඔබ කැපවීමෙන් වැඩකළොත් ඔබට වයඹට නායකත්වය දෙන්න පුළුවන් වේවි යැයි හෙතෙම පැවසීය.අමාත්‍යවරයා මේ බව ප්‍රකාශ කළේ අද ( 16 ) වයඹ පළාත් සභාවේ පැවති රාජ්‍ය සේවයේ නව පත්වීම් ලාභීන් 234 දෙනෙකුට පත්වීම් ලබාදීමේ උත්සවයට සහභාගී වෙමිනි.එහිදී වැඩිදුරටත් අදහස් දක්වමින් අමාත්‍යවරයා මෙසේද කියා සිටියේය. “විශේෂයෙන් අපේ ආණ්ඩුකාරතුමියත් සමග එකට එකතුවෙලා අපි වයඹ පළාතේ විශාල වැඩකොටසක් කරගෙන යනවා. ඔබගේ සේවය වැදගත්වෙන්නේ වයඹ පළාතට. ඔබ ගන්න වැටුප වෙනුවෙන් රජයටත් ජනතාවටත් භේදයකින් තොරව සේවය කරන්න. වයඹ පළාත් රාජ්‍ය සේවයේ නිලධාරීන් 40,000 ක් පමණ වැඩකරනවා. ආදායම් පරීක්ෂකවරුන්, කළමනාකාර සහායකවරුන් සහ කාර්මික නිලධාරීන් වශයෙන් 234 දෙනෙකුට අද පත්වීම් ලබාදෙනවා. තාක්ෂණ සේවය සම්බන්ධව වයඹ පළාතේ ලොකු අඩුපාඩුවක් තිබුණා. ඒ වගේම 2014 අවුරුද්ද අපි විශාල වශයෙන් වැඩකරපු අවුරුද්දක්. අද ඔබතුමාලට ලැබෙන මේ පත්වීම් වලින් වයඹ පළාතේ පරිපාලනය ශක්තිමත් වෙනවා.අද අලුත් ජනාධිපතිවරයෙක් යටතේ අලුත් ආණ්ඩුවක් එක්ක දින 100 යක වැඩසටහනක් ක්‍රියාත්මක වෙනවා. ඔබතුමන්ලා ඒ දින 100 ට සීමාවෙන් නැතිව තමන්ගේ උපරිම ශක්තියෙන් ඉදිරියට වැඩකරගෙන යන්න. ඔබ කැපවීමෙන් වැඩකළොත් ඔබට වයඹට නායකත්වය දෙන්න පුළුවන් වේවි. වයඹ පළාතේ රාජ්‍ය අදායම අද වර්ධනය වෙමින් පවතිනවා. රාජ්‍ය සේවයට එනවා කියන්නේ තමුන්නාන්සේලාට විශාල වගකීමක් පැවරෙනවා. ඒ නිසා රජය සහ ජනතාව වෙනුවෙන් ඔබේ හදවත තුළ වගකීමක් ඇතිකරගනිමින් වැඩකරන්න.”මෙහිදී කළමණාකාර සහකාර සේවයේ පත්වීම් 184 ක් ද කාර්මික නිලධාරී පත්වීම් 45 ක් ද ආදායම් පරීක්ෂක පත්වීම් 05ක්ද පිරිනැමිණි.මෙම අවස්ථාවට වයඹ පළාත් ආණ්ඩුකාර අමරා පියසීලි රත්නායක, වයඹ පළාත් ප්‍රවාහන අමාත්‍ය ගුණදාස දෙහිගම, පළාත් සෞඛ්‍ය අමාත්‍ය ඩී. බී හේරත්. වයඹ පළාත් සභාවේ සභාපති ධර්මසිරි දසනායක, වයඹ පළාත් ප්‍රධාන ලේකම් ජයන්ත විජේරත්න, ප්‍රධාන අමාත්‍යංශයේ ලේකම් පී.බී. එම් සිරිසේන යන මහත්ම මහත්මීන් ඇතුළු විශාල පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=49387", "Category": null, "Parent URL": null}