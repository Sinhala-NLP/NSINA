{"Source": "Adaderana", "Timestamp": "October 13, 2011 11:06 am", "Headline": "චැනල් ෆෝ වාර්තා චිත්‍රපටය හදිසියේ තිරගත කිරීම සැලසුම් සහගත ක්‍රියාවක්", "News Content": "චැනල් ෆෝ නාලිකාව නිෂ්පාදනය කළ ශ්‍රී ලංකාවට එරෙහි වාර්තා චිත්‍රපටය යුරෝපා පාර්ලි‍මේන්තුවේ දී හදිසියේ තිරගත කිරීමට කටයුතු කිරීම සැලසුම් සහගත ක්‍රියාවක් බව බ්‍රසල්ස් හි ශ්‍රී ලංකා තානාපති රවිනාත ආරියසිංහ මහතා පවසයි. ශ්‍රී ලංකාවේ උගත් පාඩම් හා ප්‍රතිසන්ධාන කොමිසමේ වාර්තාව නිකුත් වීමට මසක් තිබිය දී අදාළ වාර්තා චිත්‍රපටය විකාශය කිරීමට කටයුතු කර ඇති බව නිවේදනයක් නිකුත් කරන තානාපතිවරයා පෙන්වා දෙයි. ජාත්‍යන්තර ක්ෂමා සංවිධානය, හියුමන් රයිට්ස් වොච් සංවිධානය සහ අන්තර්ජාතික ගැටුම් පිළිබඳ කණ්ඩායම ඒකාබද්ධව අදාළ වාර්තා චිත්‍රපටය ඊයේ දිනයේ යුරෝපා පාර්ලිමේන්තු භුමියේදී තිරගත කර තිබුණි. ශ්‍රී ලංකාවට එරෙහිව චෝදනා ගොනු කිරීම සඳහා එම සංවිධාන වලට ඇති හදිසි අවශ්‍යතාව එමඟින් පෙනී යන බව රවිනාත් ආරියසිංහ මහතා පවසයි. උගත් පාඩම් හා ප්‍රතිසන්ධාන කොමිසමේ වාර්තාව හරහා හෙළි වන කරුණු වලට ප්‍රතිචාර දැක්වීමට එම සංවිධාන වලට නොහැකි වනු ඇති බවට පවතින බිය හේතුවෙන් එම සංවිධාන මෙවැනි ක්‍රියාමාර්ග වලට පෙළඹෙන බව ආරියසිංහ මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=19327", "Category": null, "Parent URL": null}