{"Source": "Adaderana", "Timestamp": "March 26, 2012 11:54 am", "Headline": "තම්ලිනීට තාමත් නීතිපති උපදෙස් ලැබී නෑ", "News Content": "එල්.ටී.ටී.ඊ සංවිධානයේ දේශපාලන අංශයේ කාන්තා නායිකා සුබ්‍රමනියම් සිවගාමි හෙවත් තම්ලිනි නමැති සැකකාරිය නීතීපති උපදෙස් නොලැබීම හේතුවෙන් අප්‍රේල් මස 09 වන දින දක්වා යළිත් රිමාන්ඩ් භාරයේ තබන ලෙස කොළඹ මහේස්ත්‍රාත් අධිකරණය විසින් අද නියෝග කර තිබේ. බන්ධනාගාර අත්අඩංගුවේ පසුවන සුබ්‍රමනියම් සිවගාමි හෙවත් තම්ලිනි නැමති සැකකාරිය අද රහස් පොලීසිය විසින් අධිකරණයට ඉදිරිපත් කරන ලද අවස්ථාවේ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා මෙම නියෝගය ලබා දී ඇත. රහස් පොලිසිය අධිකරණයට වාර්තාවක් ඉදිරිපත් කරමින් කියා සිටියේ සැකකාරිය සම්බන්ධයෙන් සිදු කළ සියලු පරීක්ෂණ අවසන් කර ඊට අදාළ වාර්තාව නීතීපතිවරිය වෙත යොමු කර ඇති බවයි. එසේ වුවද එම සැකකාරිය සම්බන්ධයෙන් ඉදිරි නීතීමය ක්‍රියාමාර්ග සම්බන්ධයෙන් නීතීපතිවරියගෙන් මෙතෙක් උපදෙස් ලැබී නොමැති බව ද රහස් පොලිසිය අධිකරණය හමුවේ කියා සිටියේය. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා, සැකකාරිය අප්‍රේල් මස 09 වන දින දක්වා තවදුරටත් රිමාන්ඩ් භාරයේ තබන ලෙසත්,එදිනට නීතිපති උපදෙස් මොනවාද යන්න අධිකරණයට ඉදිරිපත් කරන ලෙසත් නියෝග කළේය.", "URL": "https://sinhala.adaderana.lk/news.php?nid=23066", "Category": null, "Parent URL": null}