{"Source": "Adaderana", "Timestamp": "February 2, 2017 06:08 pm", "Headline": "පාලකයන් නිසා සේවක ජීවිත අනතුරේ", "News Content": "පසුගිය ජනවාරි 28 වන දින බෝගල මිනිරන් පතල තුළදී සිදු වූ ජීවිත හානිය පිළිබඳව දැඩි කණගාටුව පළකරන බව අන්තර් සමාගම් සේවක සංගමය පවසයි.නිවේදනයක් නිකුත් කරමින් ඔවුන් මේ බව ප්‍රකාශ කර තිබේ.එම නිවේදනය පහත පරිදි වේ,පාලනාධිකාරිය විසින් සේවකයන් බිල්ලට දී තම ලාභය පමණක් අරමුණු කොට ගෙන සකස් කරන ලද වැඩ පිළිවෙළවල් තුළින් මෙම අවාසනාවන්ත මරණය සිදුවූ බවට ද ප‍්‍රකාශ කර සිටිමු. මියගිය ප‍්‍රදීප් මහතා අන්තර් සමාගම් සේවක සංගමයේ සාමාජිකයෙකුව සිටි සහෝදර සේවකයෙකි.ඔහු ඇතුළු පිරිස පතල තුළ මිනිරන් කැණීමේදී ආයතනය විසින් දැඩිව බලපෑම් එල්ල කරනුයේ ගොඩට ගෙන එන මිනිරන් ප‍්‍රමාණය වැඩිකර ගැනීම පිණිස මිස සේවක ආරක්‍ෂාව පිළිබඳව නොවන බව මෙම අවාසනාවන්ත මරණයෙන් ඔප්පු වේ.සේවකයන්ට මුදල් පෙන්වා තරඟකාරී මානසිකත්වයකට ඇදදමා කරගෙන යන නිෂ්පාදන උපක‍්‍රම පිළිබඳව අප සංගමය මීට ඉහත ද දැඩි විරෝධය පළකර සිටි අතර එකී ක‍්‍රමවේද අනුගමනය කිරීමට අකැමැති වූ සේවකයන් සේවයෙන් නෙරපීමට පවා පාලනාධිකාරිය කටයුතු කළ අවස්ථා තිබුණි. මෙම සියලූ තත්ත්වයන් තුළ මානසික බලපෑමට හසුවන සේවකයන්ට අවසන් වශයෙන් ජීවිතයෙන් වන්දි ගෙවීමට සිදුව ඇති අතර රුපියල් ශතවලින් එකී ජීවිත වෙනුවෙන් සාධාරණය ඉෂ්ඨ කළ නොහැකි බව ද අවධාරණය කර සිටිමු.කෙසේ වෙතත් රටේ පවතින නීතිය තුළ ප‍්‍රදීප් මහතාට සාධාරණය ඉටු කිරීමට පාලනාධිකාරිය කටයුතු කළ යුතු බවට අප සංගමය ප‍්‍රකාශ කොට සිටී. එමෙන්ම සෙසු සේවකයන්ගේ ආරක්‍ෂාව වෙනුවෙන් ගතයුතු පියවර වහාම ගන්නා ලෙස හා සේවක අයිතීන් ආරක්‍ෂා කරන ලෙසත් අන්තර් සමාගම් සේවක සංගමය අදාළ බලධාරින් වෙත දන්වා සිටින ලෙසද මෙහි අන්තර්ගතව තිබේ.", "URL": "https://sinhala.adaderana.lk/news.php?nid=69026", "Category": null, "Parent URL": null}