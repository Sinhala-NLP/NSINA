{"Source": "Adaderana", "Timestamp": "June 9, 2011 08:22 am", "Headline": "බස් සංගම් නියෝජිතයින් හා රජය අතර විශේෂ සාකච්ඡාවක්", "News Content": "බස් ගාස්තු සංශෝධනය සම්බන්ධයෙන් බස් සංගම් නියෝජිතයින් සහ රජය අතර විශේෂ සාකච්ඡාවක් අද(09) පැවැත්වීමට නියමිතව තිබේ. බස් ගාස්තු පිළිබඳ ජාතික ප්‍රතිපත්තියකට අනුව ලබන ජූලි පළමු වැනිදා සිට ගාස්තු සංශෝධනය සිදුකිරීමට නියමිතය. ප්‍රවාහන අමාත්‍යවරයා සමඟ අද පැවැත්වෙන සාකච්ඡාවේ දී සිය සංගමයේ විධායක සභාව ගත් තීන්දු තීරණ ඉදිරිපත් කරන බව සමස්ත ලංකා පෞද්ගලික බස් හිමියන්ගේ සංගමය පවසයි. බස් ගාස්තු සියයට 10කින් හා අවම බස් ගාස්තුව රුපියල් 10 ක් දක්වා ඉහළ නැංවීම අත්‍යවශ්‍ය කාරණයක් බව එම සංගමයේ ප්‍රධාන ලේකම් අංජන ප්‍රියන්ජිත් මහතා ප්‍රකාශ කළේය. ලබන ජුලි පළමු වැනිදා ගාස්තු සංශෝධනය සිදුනොවුණහොත් වර්ජනයකට අවතීරණ වන බව ඔහු අවධාරණය කර සිටියේය.", "URL": "https://sinhala.adaderana.lk/news.php?nid=16634", "Category": null, "Parent URL": null}