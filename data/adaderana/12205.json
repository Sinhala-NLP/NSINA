{"Source": "Adaderana", "Timestamp": "November 17, 2010 07:50 am", "Headline": "ජනපති වෙනුවෙන් රාජ්‍ය තාන්ත්‍රිකයින් රැසක් මව්බිමට", "News Content": "ජනාධිපති මහින්ද රාජපක්ෂ මහතාගේ දෙවැනි පදවි ප්‍රාප්ති උළෙලට සහභාගී වීම සඳහා විදේශ රාජ්‍ය ත්‍රාන්තිකයින් 40 දෙනෙකු අද(17) සහ හෙට(18) දෙදින තුළ ශ්‍රී ලංකාවට පැමිණීමට නියමිතව තිබේ. අද අලුයම චීන දූත පිරිස මෙරටට පැමිණි බව විදේශ කටයුතු අමාත්‍යාංශය පවසයි. චීන දූත පිරිසට එරට ජනාධිපතිවරයාගේ විශේෂ නියෝජිත ෂැං ගුවෝවි , එරට සහකාර විදේශ අමාත්‍ය හූ සෙන්ග්යී යන මහත්වරුන් ද ඇතුළත් බව සඳහන් වේ. භූතාන දූත පිරිස හෙට අලුයම දිවයිනට පැමිණෙනු ඇතැයි කියැවේ. භූතාන දූත පිරිසට එරට අග්‍රාමාත්‍ය ලියොන්චෙන් ජිග්මි තින්ලේ මහතා සහ එම මැතිණිය ද ඇතුළත් වන බව විදෙස් කටයුතු අමාත්‍යංශය පෙන්වාදෙයි. සිව්දෙනෙකුගෙන් යුත් පකිස්ථානු දූත පිරිස හෙට පස්වරුවේ දිවයිනට පැමිණීමට නියමිත අතර ඊට එරට සෙනෙට් සභාවේ සභාපති ෆාරුක් හමීඩ් සහ එම මැතිණියත් එරට රාජ්‍ය අමාත්‍ය සලීම් මන්ඩ්වි වල්ල මහතා ද අයත්වේ. මාලදිවයින් දූත පිරිස පැමිණීමට නියමිතව ඇත්තේ හෙට පස්වරුවේදීය. මාලදිවයින් ජනාධිපති මොහොමඩ් නෂීඩ් ජනාධිපති විශේෂ නියෝජිත ඉබ්‍රාහිම් හුසේන් , මාලදිවයින් ප්‍රජාතන්ත්‍රවාදී පක්ෂයේ සභාපති මාරියා අහමඩ් , එරට සුළු ජනකොටස් නියෝජනය කරමින් මූසා මනිකු යන මහත්ම මහත්මීන් සහභාගී වීමට නියමිතය.", "URL": "https://sinhala.adaderana.lk/news.php?nid=12205", "Category": null, "Parent URL": null}