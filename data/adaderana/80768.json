{"Source": "Adaderana", "Timestamp": "November 29, 2017 06:44 pm", "Headline": "කුසගින්නට පොල් මද කා ආච්චිට බය වූ දැරිය මහ පාරේ රැයක් ගත කරලා (වීඩියෝ සහිතයි)", "News Content": "අනාරක්‍ෂිතව නිවසින් බැහැර රැයක් ගතකළ වයස අවුරුදු 13ක බාලවයස්කාර දැරියක් කුලියාපිටිය ඇඹව ශ‍්‍රී සුධර්මාරාමය අසළ හඬමින් සිටියදී ඒ අසළින් ගමන්ගත් ගම්වාසීන් විසින් දැක කුලියාපිටිය පොලිසිය දැනුවත් කිරීමෙන් අනතුරුව දැරිය පොලිස් බාරයට පත්කරවීමට ඊයේ (29) දිනයේ කටයුතු කර තිබේ. කුසගිනි දැනී පොල්ගෙඩියක් බිඳ එහි පොල් මද ආහාරයට ගත්තාය කියමින් තමන්ට මිත්තණිය තර්ජනය කර ඇත. මේ හේතුව නිසා පෙරේදා නිවසින් බැහැරවී ප‍්‍රදේශවාසීන් බාරයට පත්ව ඇති දැරිය කුලියාපිටිය නගරයේ පිහිටි විද්‍යාලයක 8 වන ශ්‍රේණියේ දැරියකි. දැරියගේ මව කොළඹ ප‍්‍රදේශයේ රැකියාවක නිරත බවත් පියා මහනුවර ප‍්‍රදේශයේ සිටිනා බවත් පවසා ඇති දැරිය සිය මිත්තණිය සමඟින් ඇඹව ප‍්‍රදේශයේම කුලී නිවසක දිවිගෙවන බවටද එහිදී තොරතුරු හෙළි වී තිබේ. දැරිය සමඟින් ගම්වාසීන් පිළිසඳරෙහි යෙදෙමින් සිටින අතරවාරයේ ඒ අසළට පැමිණි වයස්ගත කාන්තාවක් තමන්ගේ මිණිපිරිය පවසා රැගෙනයාමට සූදානම් වුවත් දැරිය අදාළ කාන්තාව නොහඳුනන බව පැවසීම හේතුවෙන් ප‍්‍රදේශවාසීන් පොලිසිය එන තෙක්ම දැරිය රැගෙනයාමට මිත්තණියයැයි කී කාන්තාවට අවසර ලබාදී නොමැත. පසුව කුලියාපිටිය පොලිස් කාන්තා හා ළමා කාර්යංශයේ ස්ථානාධිපති උප පොලිස් පරීක්‍ෂිකා සාවිත‍්‍රී සිරිමාන්න මහත්මියගේ උපදෙස් මත පැමිණි කාන්තා නිලධාරිනියන් දෙදෙනෙකු විසින් අදාළ දැරිය පොලිස් ස්ථානයට රැගෙන ගිය අතර වයස්ගත කාන්තාවද පොලිස්ථානයට ගෙන ගොස් තිබේ. දැරියට අතවරයක් සිදු වී ඇද්ද යන්න සම්බන්ධයෙන් සොයා බැලීම සඳහා දැරිය මේ වන විට රෝහල් ගත කර ඇති අතර පහදුන් බව පැවසෙන මිත්තණිය සහ දැරිය හෙට දිනයේ අධිකරණයට ඉදිරිපත් කිරීමට නියමිත බව අප වාර්තාකරු පැවසීය.", "URL": "https://sinhala.adaderana.lk/news.php?nid=80768", "Category": null, "Parent URL": null}