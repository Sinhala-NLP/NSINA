{"Source": "Adaderana", "Timestamp": "August 29, 2018 06:34 pm", "Headline": "විශ්‍රාම යන වයස් සීමාවන් වැඩි කිරීමට ගත් තීරණය ජනාධිපති ලිහිල් කරයි", "News Content": "විශ්‍රාම යන වයස් සීමාවන් වැඩි කිරීමට ගත් තීරණය ලිහිල් කිරීමට රුසියානු ජනාධිපති ව්ලැද්මීර් පුටීන් තීරණය කර තිබේ. කාන්තාවන්ගේ විශ්‍රාම වැටුප වයස අවුරුදු 55 සිට 63 දක්වාත් පිරිමි පුද්ගලයින්ගේ විශ්‍රාම වයස අවුරුදු 60 සිට 65 දක්වාත් ඉහල නැංවීමට එරට රජය මීට පෙර යෝජනා කර තිබේ. කෙසේ වෙතත් විශ්‍රාම වයස වැඩි කිරීමේ රජයේ එම තීරණයට එරෙහිව පසුගිය කාලයේ රුසියාව පුරා විරෝධතා ව්‍යාපාර දියත් විය. මෙම තත්ත්වය සැලකිල්ලට ගනිමින් අදාල තීරණය සංශෝධනය කිරීමට ජනාධිපති පුටීන් පියවර ගෙන ඇති බව විදෙස් මාධ්‍ය වාර්තා කළේය. ඒ අනුව කාන්තාවන්ගේ විශ්‍රාම වයස අවුරුදු 55 සිට 60 දක්වා වැඩි කිරීමට රුසියානු ජනාධිපතිවරයා තීරණය කර ඇති නමුත් පිරිමි පුද්ගලයින් සඳහා අදාල යෝජනාව එලෙසම ක්‍රියාත්මක කිරීමටයි සැලසුම් කර ඇත්තේ. ලෝක සෞඛ්‍ය සංවිධානයට අනුව රුසියානු පිරිමි පුද්ගලයෙකුගේ ආයු අපේක්ෂාව වයස අවුරුදු 66 ක් වන අතර කාන්තාවකගේ ආයු අපේක්ෂාව අවුරුදු 77 ක් බව සඳහන් වේ.", "URL": "https://sinhala.adaderana.lk/news.php?nid=95208", "Category": null, "Parent URL": null}