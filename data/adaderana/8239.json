{"Source": "Adaderana", "Timestamp": "May 7, 2010 08:40 am", "Headline": "ශ්‍රී ලංකාව පළමු සුපර් 8 තරගයට ", "News Content": "පන්දු වාර 20 / 20 ලෝක කුසලාන ක්‍රිකට් තරගාවලියේ සුපර් 8 වටයේ ශ්‍රී ලංකාව මුහුණ දෙන පළමු තරගය බටහිර ඉන්දීය කොදෙව් කණ්ඩායමට එරෙහිව බාබඩෝස් හී දී අද පැවැත්වේ. ශ්‍රී ලංකා කණ්ඩායමට අවසන් පූර්ව තරගයට පිවිසීම සඳහා වැඩි බලාපොරොත්තුවක් තබා ගැනීමට නම් මෙම තරගය ජය ගැනීම වැදගත්ය. පළමු වටයේ දී ශ්‍රී ලංකා කණ්ඩායම නවසීලන්තය හමුවේ පරාජය වීම ඊට හේතුව වේ. මේ අතර පන්දුවාර 20 / 20 ලෝක කුසලාන ක්‍රිකට් තරගාවලියේ සුපර් 8 වටයේ ඊයේ පැවති තරග වලින් එංගලන්ත කණ්ඩායම සහ දකුණු අප්‍රිකානු කණ්ඩායම ජයග්‍රහණය කිරීමට සමත් විය. එංගලන්ත කණ්ඩායම තරග වැදුනේ පාකිස්ථාන කණ්ඩායම සමඟය. ප්‍රථමයෙන් පන්දුවට පහර දුන් පාකිස්ථාන කණ්ඩායම නියමිත පන්දුවාර 20 අවසානයේ දී කඩුළු 9 ක් දැවී රැස් කර ගත්තේ ලකුණු 147 ක් පමණි. පිළිතුරු වශයෙන් එංගලන්ත කණ්ඩායම කඩුළු 4ක් පමණක් දැවී එම ඉලක්කය පසු කළේය. දක්ෂ ලෙස පන්දුවට පහර දුන් එංගලන්ත කණ්ඩායමේ කෙවින් පීටර්සන් නොදැවී ලකුණු 73ක් ලබා ගත් අතර තරගයේ වීරයාට හිමි සම්මානය ද ලබා ගත්තේය. මේ අතර නවසීලන්ත කණ්ඩායම පරාජයට පත් කරමින් ලකුණු 13 ක ජයක් අත් කර ගැනීමට දකුණු අප්‍රිකානු කණ්ඩායම සමත් විය. ප්‍රථමයෙන් පන්දුවට පහර දුන් දකුණු අප්‍රිකානු කණ්ඩායම කඩුළු 4 ක් දැවී ලකුණු 170 ක් ලබා ගත්තේය. පිළිතුරු වශයෙන් නවසීලන්ත කණ්ඩායමට පන්දුවාර 20 අවසානයේ දී ලබා ගත හැකි වූයේ කඩුළු 7 ක් දැවී ලකුණු 157 ක් පමණි. \"එෆ්\" කාණ්ඩය යටතේ ඔස්ට්‍රේලියානු කණ්ඩායම සහ ඉන්දීය කණ්ඩායම අතර තරගය ද අද පැවැත්වේ.", "URL": "https://sinhala.adaderana.lk/news.php?nid=8239", "Category": null, "Parent URL": null}