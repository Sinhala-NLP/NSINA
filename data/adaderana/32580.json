{"Source": "Adaderana", "Timestamp": "March 20, 2013 09:22 am", "Headline": "උත්සව සමයේ බස් රථ සඳහා තාවකාලික මගී සේවා අවසර පත්", "News Content": "උත්සව සමයේදී තාවකාලික මගී සේවා අවසර පත්‍ර ලබාදීමේ බලය පළාත් මගී ප්‍රවාහන අධිකාරීවරුන්ට ලබාදෙන බව ජාතික ගමනාගමන කොමිෂන් සභාව පවසයි. උත්සව සමයේ දී විශේෂ සේවා යෙදවිම සම්බන්ධයෙන් සියලු පළාත් ප්‍රවාහන අධිකාරි නියෝජිතයින්ගේ සහභාගිත්වයෙන් ජාතික ගමනාගමන කොමිෂන් සභාවේ පැවති සාකච්ජාවක දී මෙම තීරණය ගෙන ඇති බව සඳහන්ය. අප්‍රේල් මස 08 වන දින සිට 22 වන දින දක්වා මෙම විශේෂ බස් සේවාව සමාන්‍ය කාලසටහනින් බැහැරව ක්‍රියාත්මක කරන බව ජාතික ගමනාගමන කොමිෂන් සභාව පවසයි. අදාළ කාලය තුළ තාවකාලික බලපත්‍ර මත ධාවනය කෙරෙන බස් රථ සඳහා මෙන්ම නිත්‍ය සේවා ක්‍රියාත්මක කරන බස් රථවලට සම අවස්ථා ලබාදීමට මෙහිදී තීරණය වී තිබේ.", "URL": "https://sinhala.adaderana.lk/news.php?nid=32580", "Category": null, "Parent URL": null}