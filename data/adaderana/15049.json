{"Source": "Adaderana", "Timestamp": "March 24, 2011 03:40 pm", "Headline": "තරුණ හුවමාරු වැඩසටහන් යටතේ පකිස්ථාන තරුණ පිරිසක් මෙරටට පැමිණෙයි", "News Content": "ජාතික තරුණ සේවා සභාව සහ යෞවන කටයුතු හා නිපුණතා සංවර්ධන අමාත්‍යාංශය එක්ව විදේශීය තරුණ හුවමාරු වැඩසටහන් මාලාවක් සංවිධානය කර තිබේ. ජාතික තරුණ සේවා සභාවේ සභාපති සහ අධ්‍යක්ෂ ‍ජෙනරාල් නීතිඥ ලලිත් පියුම් පෙරේරා මහතාගේ මූලිකත්වයෙන් පැවැත්වෙන මෙම වැඩසටහන් මාලාවේ අංගයක් ලෙස පකිස්ථානයේ තරුණ තරුණියන් 16 දෙනෙකුගෙන් කණ්ඩායමක් මේ දිනවල ශ්‍රී ලංකාවේ සංචාරයක නිරතව සිටියි. ඊයේ(23) ශ්‍රී ලංකාවට පැමිණි මෙම තරුණ තරුණියන් පිරිස ශ්‍රී ලංකාවේ සංස්කෘතික, දේශපාලනික ඇතුළු විවිධ වටිනාකම් වලින් යුක්ත ස්ථානයන්හි සංචාරයන්හි යෙදෙන අතර ඔවුන් මාර්තු 29 වන දින දක්වා ශ්‍රී ලංකාවේ රැඳීසිටීමට නියමිතය. මාර්තු 29 වන දින මෙම පිරිස සමග ශ්‍රී ලංකාවේ තරුණ තරුණියන් 17 දෙනෙකුගෙන් යුත් කණ්ඩායමක් පකිස්ථානය බලා පිටත්ව යාමට නියමිතය.", "URL": "https://sinhala.adaderana.lk/news.php?nid=15049", "Category": null, "Parent URL": null}