{"Source": "Adaderana", "Timestamp": "September 18, 2013 03:17 pm", "Headline": "ත්‍රී.මලේ හිටපු එල්.ටී.ටී.ඊ. නායකයා නිදහස්", "News Content": "ත්‍රීකුණාමලය හිටපු එල්.ටී.ටී.ඊ. සන්නද්ධ නායක ශිව සුබ්‍රමනියම් වර්ධනාදන් හෙවත් පදුමන්ට එරෙහිව ත්‍රස්ත විමර්ශන ඒකකය විසින් ගොනු කර තිබු සියලු චෝදනා වලින් නිදොස් කොට නිදහස් කර හැරීමට ත්‍රීකුණාමලය මහාධිකරණ විනිසුරු ආර්.අමල් රණරාජා මහතා අද දහවල් (18) නියෝග කර තිබේ. ත්‍රීකුණාමලය, විද්‍යාල පාරේ පදිංචි චූදිත ශිව සුබ්‍රමනියම් වර්ධනාදන් හෙවත් පදුමන් 2002 වසරේ ත්‍රීකුණාමලය දිස්ත්‍රීක් කොටි සන්නද්ධ නායකයා ලෙස කටයුතු කළ අතර, නැගෙනහිර කොටි නායක කරුණා අම්මාන් සමඟ එක්වී නායකත්වයට එරෙහිව කටයුතු කළ බවට චෝදනා කරමින් කොටි නායක වේළුපිල්ලේ ප්‍රභාකරන් විසින් ත්‍රීකුණාමලය කොටි සන්නද්ධ නායක නායක පදුමන් වන්නියට කැඳවා සිර අඩස්සියේ තබන ලදී. ප්‍රභාකරන්ගේ උදහසට ලක්වී වසර ගණනාවක් සිර අඩස්සියේ සිටි පදුමන් මානුෂික මෙහෙයුම අවස්ථාවේ අනෙකුත් සිවිල් වැසියන් සමඟ එක්වී රජයේ පාලන ප්‍රදේශයට පැමිණ තම අනන්‍යතාවය හෙළිකොට ආරක්ෂක අංශ වෙත ස්වේච්ඡාවෙන්ම භාර වී තිබූ බව අප වාර්තාකරු පැවසීය. චූදිත පදුමන් 2001 වසරේ ජූලි සිට දෙසැම්බර් දක්වා කාලය තුළ පාලම්පටාර් ප්‍රදේශයේ කොටි නායකයා ලෙසින් කටයුතු කරමින් සිටියදී හමුදා කඳවුරු වලට ප්‍රහාර එල්ල කිරීම හා සෙබළුන්ට ප්‍රහාර එල්ල කොට ඝාතනය කිරීම යන චෝදනා මත 1979 අංක 48 දරණ ත්‍රස්තවාදය වැළැක්වීම පනත යටතේ චෝදනා ගොනු කර තිබුණි. පුරා වසර දෙකකට ආසන්න කාලයක් ත්‍රීකුණාමලය මහාධිකරණයේ අදාළ නඩුව විභාග කෙරුණු අතර,චෝදනා ගොනු කිරීමේදී චූදිතයා කළ පාපෝච්චාරණය පමණක් වන බැවින් සහ එය ඉදිරිපත් කිරීමේදී එහි තිබු දුර්වලතා සැලකිල්ලට ගෙන මහාධිකරණ විනිසුරුවරයා මෙම තීන්දුව ලබා දීමට කටයුතු කර ඇත. අදාළ නඩු විභාගය සඳහා ත්‍රස්ත විමර්ශන ඒකකය වෙනුවෙන් රජයේ අධි නීතිඥ සුගන්දි කන්දසාමි මහත්මිය පෙනී සිටි බවද අප වාර්තාකරු පැවසීය.", "URL": "https://sinhala.adaderana.lk/news.php?nid=37507", "Category": null, "Parent URL": null}