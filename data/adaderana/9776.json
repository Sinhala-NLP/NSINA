{"Source": "Adaderana", "Timestamp": "July 22, 2010 12:57 pm", "Headline": "ජනාධිපතිවරයා මැරෙන දවසක මමත් මැරෙනවා", "News Content": "ජනාධිපති මහින්ද රාජපක්ෂ මැතිතුමා මිය යන දාට තමන්ද නිසැකයෙන්ම මිය යන බව මහාමාර්ග නියෝජ්‍ය අමාත්‍ය,ආචාර්ය මර්වින් සිල්වා මහතා පවසයි. තමන්ගේ සහෝදරයාට බෝම්බ වැදුනත් අධෛර්යයට පත් නොවී තමන්ගේම දෙපයින් සිට ගන්නට ජනාධිපතිවරයාට හැකියාව ලැබුණු බවත්,ඔහු මේ රටේ විජයග්‍රහණයන් කිසිසේත්ම පාවා දෙන්නට ක්‍රියා නොකළ බවත් හෙතෙම කියා සිටියේය. එහෙව් ජනාධිපතිවරයෙකුට ශක්තියක් වන්නට ලැබීම තරම් තවත් සතුටක් නැති බවත්,ඒ නිසාම ජනාධිපතිවරයා මිය යනදාට තමන්ගේද මරණය ද සිදුවන බවත් මර්වින් සිල්වා අමාත්‍යවරයා කියා සිටියේ මහනුවර මහමායා බාලිකා විද්‍යාලය අසල ගුවන් පාලම විවෘත කිරීමේ අවස්ථාවට එක්වෙමිනි. බෑන්කී මූන් වැන්නන් ශ්‍රී ලංකාවට එ‍රෙහිව කටයුතු කළ ද ඔවුන්ට ශ්‍රී ලංකාවෙන් නිසි පාඩම් ඉගෙනීමට අවස්ථාව සැලසෙන බවත්,ලංකාවේ ඉතිහාසය පිළිබඳ වංශ කතාව මූන්ට තැපැල් කර යැවීමට කටයුතු කරන බවත් අමාත්‍යවරයා සඳහන් කළේය. පරිවර්තනය කර යවන එකී පාඩම් ඉගෙන ගැනීමෙන් පසු බෑන්කී මූන් දණගහනු ඇතැයිද මර්වින් සිල්වා අමාත්‍යවරයා මෙහිදී විශ්වාසය පළ කළේය.", "URL": "https://sinhala.adaderana.lk/news.php?nid=9776", "Category": null, "Parent URL": null}