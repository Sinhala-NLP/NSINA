{"Source": "Adaderana", "Timestamp": "February 15, 2017 12:40 pm", "Headline": " උපරිම සිල්ලර මිලක් නියම කිරීමෙන් ගැටළු මතුවිය හැකියි ", "News Content": "ආනයනික සහ දේශීය සහල් සඳහා වෙන වෙනම උපරිම සිල්ලර මිලක් නියම කිරීමේ දී ගැටළුකාරී තත්ත්වයක් මතුවිය හැකි බව පාරිභෝගික කටයුතු පිළිබඳ අධිකාරිය පවසයි. එම අධිකාරිය සඳහන් කළේ දැනට සහල් සඳහා පනවා ඇති උපරිම සිල්ලර මිල ආනයනික සහල් සඳහා නියම කිරීමට පාරිභෝගික අධිකාරියේ අවදානය යොමුව ඇති බවයි. තොග සහ සිල්ලර සහල් ව්‍යාපාරිකයින්ගේ ගැටළුවලට විසඳුමක් ලෙස දේශීය සහල් සඳහා වැඩි මිලක් නියම කිරීම සඳහා පාරිභෝගික කටයුතු පිළිබද අධිකාරිය කටයුතු කරමින් සිටින බව වාර්තා වෙයි. කෙසේවෙතත් එවැනි තත්ත්වයක් තුළ බදු සහන යටතේ අඩු මිලකට ලබාගන්නා ආනයනික සහල් නැවත සකස් කර දේශීය සහල් මුවාවෙන් වෙළෙඳපොළට නිකුත් කිරීමේ අවදානමක් මතුව තිබේ. මේ අතර වී අලෙවි මණ්ඩලය මඟින් මෝල් හිමියන් වෙත නිකුත් කළ වී තොග සහල් බවට පත් කිරීම පිළිබඳ දැඩි අධීක්ෂණයකින් පසුවන බව වී අලෙවි මණ්ඩලය පවසයි. එහි සභාපති එම්.බී.දිසානායක මහතා සඳහන් කළේ දිස්ත්‍රික් ලේකම් කාර්යාල හා ප්‍රාදේශීය ලේකම් කාර්යාල හරහා එම ක්‍රියාවලිය විධිමත් කිරීමට පියවර ගන්නා බවයි.", "URL": "https://sinhala.adaderana.lk/news.php?nid=69666", "Category": null, "Parent URL": null}