{"Source": "Adaderana", "Timestamp": "June 4, 2011 09:08 am", "Headline": "ලංවිම අර්බුදය ඉදිරි දින කිහිපය තුළ විසඳනවා", "News Content": "ලංකා විදුලි බල මණ්ඩලයේ උද්ගත වී ඇති අර්බුදය ඉදිරි දින කිහිපය ඇතුළත විස‍ඳෙන බව විදුලි බල හා බලශක්ති අමාත්‍යාංශය පවසයි. මේ දිනවල විදුලි ඉංජිනේරු වෘත්තීය සමිතිය ආරම්භ කර ඇති වැඩ වර්ජනය සම්බන්ධයෙන් අවස්ථා ගණනාවක දී අමාත්‍යාංශ බලධාරීන් සාකච්ඡා කර ඇති බව සඳහන්ය. ජනතාවට ගැටලුවක් ඇති නොවන පරිද්දෙන් එය විසඳා ගැනීමට ‍මේ වන විට එකඟතාවන් කිහිපයකට පැමිණ ඇති බව විදුලි බල හා බලශක්ති අමාත්‍යාංශයේ අභ්‍යන්තර ආරංචි මාර්ග පෙන්වාදෙයි. කෙසේවෙතත් සාකච්ඡා වට කිහිපයක් පැවැත්වුණ ද සිය ගැටලුවට මෙතෙක් විසඳුම් ලැබී නොමැති බව ලංකා විදුලි බල මණ්ඩලයේ ඉංජිනේරු සංගමය ප්‍රකාශ කළේය. සාකච්ඡා මාර්ගයෙන් මෙම ගැටලුවට විසඳුම් ලබාගැනීමට බලාපොරොත්තු වන බව ඉංජිනේරු සංගමයේ මාධ්‍ය ප්‍රකාශක අජිත් විතානගේ මහතා ප්‍රකාශ කළේය.", "URL": "https://sinhala.adaderana.lk/news.php?nid=16535", "Category": null, "Parent URL": null}