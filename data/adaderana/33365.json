{"Source": "Adaderana", "Timestamp": "April 18, 2013 01:30 pm", "Headline": "බාර් එකකට පැන බෝතල් 500 ක් සොරා‍ගෙන විකිණූ 4 ක් රිමාන්ඩ්", "News Content": "සිංහල දෙමළ අලුත් අවුරුද්ද වෙනුවෙන් පුස්සැල්ලාව, හෙල්බොඩ ප්‍රදේශයේ මත්පැන් අලෙවිසැලක් කොල්ලකා එහි තිබු රුපියල් ලක්ෂ 5කට අධික වටිනාකමින් යුත් මත්පැන් අලෙවි කිරීමේ සිද්ධියක් සම්බන්ධයෙන් පුද්ගලයින් සිව් දෙනෙකු අත්අඩංගුවට ගෙන තිබේ. අදාළ මත්පැන් අලෙවිසැලේ තිබු මත්පැන් බෝතල් 500කට අධික ප්‍රමාණයක් බදුල්ල, හාලිඇළ ප්‍රදේශයට රැගෙන ගොස් අලෙවි කිරීමේ සිද්ධියක් සම්බන්ධයෙන් පුස්සැල්ලාව පොලිසියට පැමිණිල්ලක් ලැබී තිබුණි. ඒ අනුව සිදුකළ විමර්ශනයකදී මත්පැන් අලෙවිකරමින් සිටි සැකකරුවන් අත්අඩංගුවට ගැනීමට හැකි වු බව පොලිසිය පවසයි. අත්අඩංගුවට ගත් සැකකරුවන් අතර එම මත්පැන් අලෙවිසැලේ හිටපු කළමනාකාරවරයෙකු ද වන බව සඳහන්ය. සැකකරුවන් නාවලපිටිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 24 වනදා දක්වා රක්ෂිත බන්ධනාගාර ගත කිරීමට නියෝග කර තිබේ.", "URL": "https://sinhala.adaderana.lk/news.php?nid=33365", "Category": null, "Parent URL": null}