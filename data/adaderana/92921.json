{"Source": "Adaderana", "Timestamp": "July 20, 2018 04:22 pm", "Headline": "තරුණයන්ගේ අනාගතය සාර්ථක කරන එක වත්මන් රජයේ අරමුණයි", "News Content": "මෙරට අධ්‍යාපනය ක්ෂේත්‍රය සඳහා වෘත්තීය විෂයන් උගන්වන ගුරුවරුන් බඳවා ගැනීමෙන් වසර 13ක, පාසල් අධ්‍යාපනය අනිවාර්ය කිරීමේ රජයේ වැඩපිළිවෙල යථාර්ථයක් බවට පත්වූ බව අග්‍රාමාත්‍ය රනිල් වික්‍රමසිංහ මහතා අද (20) දින අරලියගහ මන්දිරයේ පැවති ගුරුපත්වීම් ප්‍රදානය කිරීමේ උත්සවයේදී පැවසීය. සාමාන්‍ය පෙළ විභාගය අසමත්වීමෙන් පසුව මහාමාර්ගවල රස්තියාදු වනවාට වඩා වෘත්තීය විෂයක් හැදෑරීමෙන් තම අනාගතය සාර්ථක කර ගැනීමේ අවස්ථාව රටේ තරුණ පරපුරට උදාකර දීම තම රජයේ අරමුණ බව පැවසූ අග්‍රාමාත්‍යවරයා රටේ අධ්‍යාපනයේ ප්‍රමිතිය වෙනුවෙන් නව නීති සකස් කරමින් ෙඅධ්‍යාපන ප්‍රමිති පනතෙ ඉදිරියේදී රටට ඉදිරිපත් කරන බව ද මෙහිදී වැඩිදුරටත් පැවසීය. එහිදී අදහස් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේ ද කීය. අද දිනයේ වෘත්තීය විෂයන් සඳහා උපාධිධාරි ගුරුවරුන් බඳවා ගැනීමෙන් වසර 13ක පාසල් අධ්‍යාපනය අනිවාර්ය කිරීමේ වැඩසටහන අපි ආරම්භ කරනවා. සාමාන්‍යපෙළ විභාගයෙන් අනතුරුව ශිෂ්‍ය ශිෂ්‍යාවන්ගෙන් 50% පමණ පාසල් අධ්‍යාපනය අතහැර යනවා. එය ශ්‍රී ලංකාවේ අධ්‍යාපන ක්‍රමයේ විශාල අඩුපාඩුවක්. රටේ ප්‍රධාන පාසල්වල සාමාන්‍ය පෙළ සමත්වීමේ ප්‍රතිශතය 90% – 100% පමණ වුවත් රටේ අනෙකුත් විද්‍යාලවල සාමාන්‍යපෙළ සමත්වීමෙන් පසු උසස් පෙළ සඳහා යොමුවුන ශිෂ්‍ය සංඛ්‍යාව 50% අඩු ප්‍රතිශතයක් ගන්නවා. එවිට රැකියා අහිමිවීමෙන් බොහෝ පිරිසක් අතරමං වෙනවා. අද ශ්‍රී ලංකාවේ විරැකියාව විශාල ප්‍රශ්නයක් බවට පත්වී තිබෙන්නේ සාමාන්‍ය පෙළ අසමත්වීමේ ප්‍රතිශතය නිසායි. අප වෘත්තියෙන් මහාචාර්යවරයෙකු වුවත් භාවිත කරන යතුරුපැදිය හෝ මෝටර් රථය අලූත්වැඩියා කර ගත යුත්තේ සාමාන්‍ය පෙළ අසමත් කාර්මික ශිල්පියෙක් හරහා විය හැකියි. එසේ නම් රටක පැවැත්මට මහාචාර්යවාරයාත්, කාර්මිකයාත් යන දෙදෙනාම අවශ්‍ය වෙනවා. නමුත් අපේ රටේ පෙර පැවති අධ්‍යාපන ක්‍රමයට අනුව කාර්මික අධ්‍යාපනයට ඇල්මක් දක්වන ශිෂ්‍යයන්ට සාමාන්‍ය පෙළ අසමත් වුවහොත් ඉදිරියට යෑමක් තිබුණේ නැහැ. නමුත් අපේ රජය යටතේ ඔවුන්ට එම අවස්ථාව ලබාදී තිබෙනවා. මේ හරහා ජීවිතයේ ඉදිරියට යාමට ඔවුන්ට මාර්ගයක් නිර්මාණය වී තිබෙනවා. එමෙන්ම රටේ අධ්‍යාපන ක්‍රමයේ විශාල වෙනසක් ඇති වෙනවා. මේ සම්බන්ධයෙන් ෆින්ලන්තයේ පැවති සාකච්ඡාවලට මම සහභාගි වුණා. ඉන් පසුව ෆින්ලන්ත නියෝජිතයන් මෙරටට පැමිණ ගිවිසුමකට ද එළඹුණා. එම ගිවිසුමට අනුව අප ඉදිරියේදී වෘත්තිය විෂයන් ආරම්භ කරනවා. නමුත් ඒ සඳහා වෘත්තීය දැනුම සහිත ගුරුවරුන් අවශ්‍යයි. එවැනි ගුරුවරුන්ගේ හිඟයක් පැවතුණා. ඒ අනුව වෘත්තීය විෂයන් සමත් උපාධිධාරින් බඳවා ගැනීමට අප තීරණය කළා. මහාමාර්ගවල රස්තියාදු වෙනවාට වඩා පාසලක් තුල ක්‍රීඩා, සෞන්දර්ය ආදී විෂයන්වලින් වෘත්තීය අධ්‍යාපනයක් ලබාගැනීම ඉතා වැදගත් බව මගේ විශ්වාසයයි. රටක තරුණ පරපුරේ අනාගතය හොදින් නිර්මාණය වන්නේ ඒ ආකාරයටයි. ඔවුන්ගේ අනාගතය හැඩගැස්වීම අපේ කාර්යභාරයයි. එම වැඩසටහන ක්‍රියාත්මක කිරීමට අධ්‍යාපන අමාත්‍යතුමාත්, අමාත්‍යාංශයත් විශාල සේවයක් ඉටු කරනවා. අධ්‍යාපන අමාත්‍යතුමා රටේ අධ්‍යාපනය නව මාවතකට යොමු කර තිබෙනවා. එය ඉදිරියට ගෙන යාම සඳහා සියලූම නිලධාරින් පුහුණු කළ යුතුයි. ඒවගේම මේ රටේ අධ්‍යාපනයේ ප්‍රමිතිය ඉහල නැංවීමටත් අප කටයුතු කරනවා. ජාතික ප්‍රතිපත්ති අමාත්‍යාංශය හා අධ්‍යාපන අමාත්‍යාංශය එකතුවෙන් ෙඅධ්‍යාපන ප්‍රමිති පනතෙ ඉදිරිපත් කරනවා. ඒවගේම ගුරුවරුන් පුහුණු කිරීම, පුහුණු ගුරුවරුන් බඳවා ගැනීම, නුපුහුණු ගුරුවරුන් බඳවා ගැනීම තහනම් කිරීම, අවුරුදු 13ක පාසල් අධ්‍යාපනය අනිවාර්ය කිරීම ආදී මේ සියලූ කටයුතු වෙනුවෙන් අප නීති සම්පාදනය කරනවා. මෙම අවස්ථාවට අධ්‍යාපන අමාත්‍ය අකිල විරාජ් කාරියවසම්, අධ්‍යාපන රාජ්‍ය අමාත්‍ය වී. රාධක්‍රිෂ්නන් සහ අධ්‍යාපන අමාත්‍යාංශයේ නිලධාරීන් ඇතුළු ආරාධිතයන් රැසක් සහභාගි වී සිටියහ.", "URL": "https://sinhala.adaderana.lk/news.php?nid=92921", "Category": null, "Parent URL": null}