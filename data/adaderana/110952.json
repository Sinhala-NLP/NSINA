{"Source": "Adaderana", "Timestamp": "May 30, 2019 06:43 am", "Headline": "ගින්නකින් වතු නිවාස 24ක් විනාශයි", "News Content": "තලවාකැලේ පොලිස් බල ප්‍රදේශයට අයත් හොලිරූඩ් තේ වත්තේ කම්කරු පේළි නිවාස 24 ක් ගිනිගෙන මුළුමනින් විනාශ වී ඇත. හොලිරූඩ් තේ වත්තේ කම්කරු නිවසක ඇතිවු ගිනි ගැනීමක් නිසා එම පෙලේ නිවාස 24 ක් මුළුමනින්ම ගිනිගෙන විනාශ වී ඇත. එම ගිනිගැනීම ඊයේ (29) දා රාත්‍රි 10.30 ට පමණ ඇතිවී ඇති බවත් එමඟින් එම නිවාස වල වාසය කල පවුල් 24 කට අයත් පුද්ගලයින් 100කු අවතැන් වු බව පොලීසිය පවසා ඇත. ඒ අතර පිරිමි 51 ක් හා කාන්තාවන් 49 ක් වන බවත් 22ක් පාසල් දරුවන් බවත් හෙතෙම අනාවරණය කරයි. ඔවුන් සතුව තිබු බොහෝ දේවල් ගිනිබත් වී ඇති අතර ගින්න ව්‍යාප්තවීමේ සීඝ්‍රතාවය නිසා වටිනා ලියවිලි, උපකරණ හා භාණ්ඩ ද ගිනිගෙන ඇත. අවතැන්වුවන්ට තාවකාලිකව හොලිරූඩ් දෙමළ විද්‍යාලයේ නවාතැන් පහසුකම් සලසා දීමට වතු පාලන අධිකාරිය පියවරගෙන තිබේ. ගින්නට හේතුව මෙතෙක් අනාවරණය වී නැති අතර විදුලි කාන්දුවක් විය හැකි බවට තලාවාකැලේ පොලීසිය සැක පල කරයි. තලවාකැලේ පොලීසිය මේ පිළිබඳ වැඩිදුර පරික්ෂණ පවත්වයි. ගිනිගැනීමෙන් කිසිවෙකුට ජීවිත හානි හෝ තුවාල සිදුවි නොමැත.", "URL": "https://sinhala.adaderana.lk/news.php?nid=110952", "Category": null, "Parent URL": null}