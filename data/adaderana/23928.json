{"Source": "Adaderana", "Timestamp": "April 30, 2012 06:35 pm", "Headline": "දඹුල්ලට එරෙහිව තමිල්නාඩුවේ විරෝධතාවක්", "News Content": "දඹුල්ලේ මුස්ලිම් දේවස්ථානයකට එරෙහිව සිංහල බෞද්ධ පිරිසකගෙන් එල්ල වූ විරෝධයට හා එම දේවස්ථානය ඉවත්කිරීමට කටයුතු කිරීමට විරෝධය දක්වා අද(30)තමිල්නාඩුවේ උද්ඝෝෂණයක් පැවැත්වී තිබේ. චෙන්නායිහි ශ්‍රී ලංකා මහ කොමසාරිස් කාර්යාලය ඉදිරිපිට මෙම විරෝධතා ව්‍යාපාරය පැවැත්වුණු බවත්,එය\"මනිද නේයර් මක්කල් කච්චි\",මරු මලච්චි ද්‍රවිඩ මුන්නේත්‍රම් කලහම්\" යන දේශපාලන පක්ෂ විසින් මෙම විරෝධය සංවිධානය කර තිබුණු බවත්ඉන්දීය මාධ්‍ය උපුටා දක්වයි. දඹුල්ල මුස්ලිම් දේවස්ථානය ඉවත් කිරීමට එරෙහිව විවිධ සටන් පාඨ කියමින් මෙම පිරිස ශ්‍රී ලංකා මහ කොමසාරිස් කාර්යාලය වැටලීමට උත්සාහ කළ අවස්ථාවේදී එරට පොලීසිය මැදිහත්වී එය මර්දනය කළ බවත්,එහිදී පිරිසක් අත්අඩංගුවට ගත් බවත් වාර්තා වේ. එසේම ද්‍රාවිඩ මුන්නේත්‍ර කලහම් පක්ෂයේ සභාපති හා හිටපු තමිල්නාඩු ප්‍රධාන අමාත්‍ය එම්. කරුණානිධි මහතා විසින් දඹුල්ලේ පිහිටි ඉස්ලාම් දේවස්ථානයක් අදාළ ස්ථානයෙන් ඉවත්කිරීමේ සිද්ධිය හෙලාදකිමින් නිවේදනයක් නිකුත් කර තිබේ. සිංහල ජාතිය හා බුද්ධාගම කෙරෙහි පමණක් ප්‍රමුඛත්වය ලබාදෙමින් ශ්‍රී ලංකා රජය සිංහල ආධිපත්‍යයක් ගොඩනැගීමට උත්සාහ කරන බවට එහිදී ඔහු චෝදනා කර ඇති බව කරුණානිධි උපුටා දක්වමින් ද ද හින්දු පුවත්පත වාර්තා කරයි. අනෙක් අතට \"ද්‍රවිඩ ඊලාම් ආධාරකරුවන්ගේ සංවිධානය\"හෙවත් ටෙසෝ සංවිධානයේ පළමු මහ සමුළුව අද තමිල්නාඩුවේ ඩී.එම්.කේ පක්ෂ කාර්යාලයේ දී අද දින පැවැත්වී ඇති අතර එහිදී ශ්‍රී ලංකාවේ ස්වාධීන ද්‍රවිඩ ඊලාම් රාජ්‍යයක් ස්ථාපිත කිරීම වෙනුවෙන් මහජන ඡන්දයක් පැවත්වීමේ යෝජනාව ඒකමතිකව සභා සම්මත වී තිබේ.", "URL": "https://sinhala.adaderana.lk/news.php?nid=23928", "Category": null, "Parent URL": null}