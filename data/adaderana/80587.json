{"Source": "Adaderana", "Timestamp": "November 26, 2017 08:39 pm", "Headline": "ශ්‍රී ලංකා වෛද්‍ය සභාවට නව සාමාජිකයන් දෙදෙනෙක් පත්වෙයි", "News Content": "ශ්‍රී ලංකා වෛද්‍ය සභාවේ පුරප්පාඩු සඳහා නාමයෝජනා භාරදුන් වෛද්‍යවරුන් දෙදෙනෙකු නිතරගයෙන් තේරී පත්වී තිබේ. වෛද්‍ය සභාවේ පුරප්පාඩු 6ක් සඳහා නාමයෝජනා කැදවීම පසුගියදා සිදු කෙරිණි. ඒ අනුව වෛද්‍ය සභාව සඳහා එක් දන්ත වෛද්‍යවරයෙකු පමණක් නාමයෝජනා භාරදීම හේතුවෙන් ඔහු නිතරගයෙන් වෛද්‍ය සභාව සදහා තේරී පත්වී තිබේ. ඊට අමතරව සහකාර හා ලියාපදිංචි වෛද්‍යවරුන් වෙනුවෙන් වෛද්‍යවරුන් දෙදෙනෙකු නාමයෝජනා භාරදී තිබු අතර ඉන් එක් අයෙකු සිය නාමයෝජනා පත්‍රය ඉවත් කරගැනීම හේතුවෙන් ඔහු ද නිතරගයෙන් වෛද්‍ය සභාව සදහා තේරී පත් වී ඇති බව වාර්තා වේ. මීට අමතරව රජයේ වෛද්‍යවරුන් නියෝජනය කරමින් වෛද්‍යවරුන් 18 දෙනෙකු නාමයෝජනා භාරදී තිබු අතර ඉන් පස් දෙනෙකු සිය නාමයෝජනා ඉල්ලා අස්කරගෙන තිබේ. ඉන් වෛද්‍යවරුන් 13 දෙනෙකු පුරප්පාඩු 4ක් සඳහා ශ්‍රී ලංකා වෛද්‍ය සභාවට තෝරා පත් කරගැනීමට නියමිත අතර ඊට අදාළ ඡන්ද විමසීම ජනවාරි මස සිදුකිරීමට නියමිතය. මෙම අයදුම්පත් යොමුකළ වෛද්‍යවරුන් අතර රජයේ වෛද්‍ය නිලධාරීන්ගේ සංගමය නියෝජනය කරන වෛද්‍ය අනුරුද්ධ පාදෙණිය, වෛද්‍ය නවීන් ද සොයිසා ඇතුළු රජයේ වෛද්‍ය නිලධාරින්ගේ සංගමයේ ජ්‍යෙෂ්ට සාමාජිකයින් කිහිපදෙනෙකු ද සිටින බව වාර්තා වේ.", "URL": "https://sinhala.adaderana.lk/news.php?nid=80587", "Category": null, "Parent URL": null}