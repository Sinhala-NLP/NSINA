{"Source": "Adaderana", "Timestamp": "December 15, 2017 11:33 am", "Headline": "ව්‍යාපාරිකයාගේ මනුසත් ක්‍රියාවෙන් ස්පාඤ්ඤ කත ලංකාවේ මිනිසුන්ගේ ගුණ ගයයි", "News Content": "ස්පාඤ්ඤ රටේ සිට මෙරටට පැමිණි විදේශීය සංචාරක කාන්තාවකගේ මුදල් පසුම්බියක් 14 වන දින පස්වරුවේ දඹුල්ල නගරයේ වෙළඳසැලක් අසල වැටී තිබී එය අයිතිකරුට භාරදීමේ පුවතක් අද (15) දින දඹුල්ල ප්‍රදේශයෙන් වාර්තා විය. මෙම ආදර්ශවත් ක්‍රියාව සිදුකොට තිබුනේ දඹුල්ල නගරයේ සිල්ලර වෙළඳ සැලක් පවත්වා ගෙන යන එම්. ටී. එන්.අනස් මහතා විසිනි. ස්පාඤ්ඤ ජාතික ජි .වෙරෝනිකා මෙනෙවියත් ඉතාලි ජාතික වියානා මෙනෙවියත් පසුගිය දෙසැම්බර් පළමුවැනිදා ශ්‍රී ලංකාවේ සංචාරයක් සඳහා පැමිණ තිබේ. සංචාරක මගපෙන්වන්නා ද සමඟ මෙම මිතුරියන් දෙදෙනා 14 දින පස්වරුවේ දඹුල්ල නගරයේ සංචාරය කරමින් සීගිරියට ගමන් කර ඇත. එම අවස්ථාවේදී දඹුල්ල නගර පිහිටි වෙළෙඳ සැළකට ගොස් බිම පැකට් දෙකක් මිලදී ගෙන නැවත පයින් යන අතර ස්පාඤ්ඤ ජාතික මෙනවියගේ අත තිබූ මුදල් පසුම්බිය වැටී තිබේ. එම බීම පැකට් දෙක මිලදී ගත් වෙළෙඳ සැලේ හිමිකරුගේ සහෝදරයකු එය දැක අහුලා වෙළඳසැල් හිමිකරුට ලබාදී ඇත. ඒ අනුව ඔහු එය විවෘත කර බැලීමේදී ලංකා මුදල් මෙන්ම ඩොලර් කොළ එමෙන්ම තරුණියගේ එරට හැදුනුම්පත බැංකු කාඩ් පත් මෙන්ම රියදුරු බලපත්‍රයක් ද එහි තිබූ බව සඳහන් කළේය. පසුම්බිය අහුලාගත් ව්‍යාපාරිකයා මේ බව දඹුල්ල නගරයේ ත්‍රීරෝද රථ සංගමයේ සාමාජිකයෙකු ට මේ බව දැනුම් දී ඔහුගේ උපදෙස් පරිදි එම මුදල් පසුම්බිය දඹුල්ල පොලිසියට භාරදී අයිතිකාර විදේශීය කාන්තාව සොයා ලබාදීමට යෝජනා කරගෙන තිබේ. ඒ අනුව 15 දින උදෑසන විදේශීය යුවතියන් දෙදෙනා ප්‍රධාන මාර්ගයේ තම මුදල් පසුම්බිය සහ සොයමින් යන අතර තුර ව්‍යාපාරිකයා විසින් ඔවුන් දෙදෙනා දැක ඇත. ඒ අනුව ඔවුන් සතු මුදල් පසුම්බිය තමා සතුව ඇති බව දැනුම්දී පසුව සියලු දෙනාම දඹුල්ල පොලිසියට පැමිණ තිබේ. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා වෙත එම මුදල් පසුම්බිය ව්‍යාපාරිකයා විසින් ලබා දීමත් සමඟ මූලස්ථාන පොලිස් පරීක්ෂකවරයා එම මුදල් පසුම්බිය නැවත විදේශීය සංචාරක යුවලට ලබා දී කියා සිටියේ එහි තමන් සතු සියලු දෑ තිබේදැයි පරික්ෂා කරන බලන ලෙසයි. තමන් අතින් අතුරුදන් වූ මුදල් පසුම්බිය පරීක්ෂාකර බැලූ යුවල එහි තබූ ලංකා මුදල් රු 3000ක් ඇමරිකානු ඩොලර් 88 ක් ඇතුළු සියලු දේ ඇති බව ප්‍රකාශ කර තිබේ. මෙහිදී ඇය කියා සිටියේශ්‍රී ලාංකික ජනතාවට තමන් හදවතින්ම ස්තූතිවන්ත වන බවත් ශ්‍රී ලංකාව ජනතාව සිදුකළ මෙම ක්‍රියාව අගය කරන බවය. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා මෙම මුදල් පසුම්බිය අහුලාගෙන නොසගවා එය ආරක්ෂා කරමින් නැවත මේ ආකාරයෙන් ලබාදුන් එම ව්‍යාපාරිකයාට තම හදපිරි සතුට පළ කරන බව ප්‍රකාශ කළේය.", "URL": "https://sinhala.adaderana.lk/news.php?nid=81548", "Category": null, "Parent URL": null}