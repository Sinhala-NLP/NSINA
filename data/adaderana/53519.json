{"Source": "Adaderana", "Timestamp": "August 28, 2015 04:00 pm", "Headline": "සරත් කුමාර ගුණරත්නට මහේස්ත්‍රාත්ගෙන් දැඩි අවවාද!", "News Content": "පොලිස් නිලධාරින් පිරිසකට බැන තර්ජනය කිරීමේ සිදුවීමක් සම්බන්ධයෙන් චෝදනා එල්ල වී ඇති හිටපු නියෝජ්‍ය අමාත්‍ය සරත් කුමාර ගුණරත්න මහතා මීගමුව මහේස්ත්‍රාත් අධිකරණය හමුවේ අද පෙනී සිට තිබේ.අධිකරණය විසින් නිකුත් කරන ලද නොතිසියකට අදාළව හිටපු නියෝජ්‍ය අමාත්‍යවරයා අද අධිකරණය හමුවේ පෙනි සිටි බව පොලිස් මාධ්‍ය ප්‍රකාශක කාර්යාලය සඳහන් කළේය.මීගමුව නගර සභා ක්‍රිඩාංගණයේ පැවැති මැතිවරණ ප්‍රචාරක රැස්වීමක් පසුගිය 07 වන දින පවත්වා ඇති අතර රැස්වීම් භූමිය ඉදිරිපිට ප්‍රධාන මාර්ගය හරහා නීතිවිරෝධි ප්‍රදර්ශනය කර තිබූ බැනර්, කටවුට්, සහ කොඩිවැල් ඉවත් කිරීමට පොලිස් නිලධාරින් කටයුතු කර ඇති බව සඳහන්ය.එහිදී එම ස්ථානයට පැමිණි සරත් කුමාර ගුණරත්න මහතා පොලිස් නිලධාරින්ට බැන තර්ජනය කර ඇති බව වාර්තා වේ.මේ සම්බන්ධයෙන් මීගමුව පොලිසිය විසින් අධිකරණයට කරුණු වාර්තා කිරීමෙන් පසුව අද දිනයේ අධිකරණයේ පෙනී සිටින ලෙස හිටපු නියෝජ්‍ය අමාත්‍යවයාට නොතීසි නිකුත් කර තිබුණි.එම නොතීසියට අනුව අධිකරණය හමුවේ පෙනී සිටී ඔහුට අවවාද කර මුදාහැරි මහේස්ත්‍රාත්වරයා සැප්තැම්බර් මස 16 වන දින යළි අධිකරණයේ පෙනී සිටින ලෙස දැනුම්දී ඇත.එමෙන්ම මේ සම්බන්ධයෙන් මිගමුව පොලිස් ස්ථානයට ගොස් ප්‍රකාශයක් ලබා දෙන ලෙස ද මිගමුව මහේස්ත්‍රාත් අධිකරණ හිටපු නියෝජ්‍ය අමාත්‍යවරයාට දැනුම් දී ඇති බව සඳහන්ය.", "URL": "https://sinhala.adaderana.lk/news.php?nid=53519", "Category": null, "Parent URL": null}