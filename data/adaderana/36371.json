{"Source": "Adaderana", "Timestamp": "August 4, 2013 05:09 pm", "Headline": "වාන් දොරටු ඇරේ", "News Content": "පවතින අයහපත් කාලගුණික තත්ත්වය හේතුවෙන් ජලාශ කිහිපයක වාන් දොරටු විවෘත කර තිබේ. ලක්ෂපාන, කුකුළේ ගඟ, කැනියොන්, මාව්ස්සාකැලේ යන ජලාශවල වාන් දොරටු මෙලෙස විවෘත කර ඇති බව ආපදා කළමනාකරණ මධ්‍යස්ථානය සඳහන් කළේය. මේ හේතුවෙන් වටවල, දික්ඔය සහ අම්ඹෙගමුව යන ප්‍රදේශවල ජලගැලීම් තත්ත්වයක් හටගෙන ඇත. අදාළ ප්‍රදේශවල සිටින ජනතාවට මේ හේතුවෙන් අවධානයෙන් සිටින ලෙස ආපදා කළමනාකරණ මධ්‍යස්ථානය දැනුම් දෙයි. මේ අතර නුවරඑළිය - හැටන් මාර්ගය සහ හැටන් නෝර්ට්න් මාර්ගය පස් කඳුකඩා වැටීම හේතුවෙන් වාහන ගමනාගමනයට බාධා එල්ල වී ඇති බව ආපදා කළමනාකරණ මධ්‍යස්ථානය සඳහන් කළේය. දිවයිනේ බස්නාහිර, සබරගමුව, වයඹ, මධ්‍යම සහ දකුණු පළාත්වල මෙන්ම මධ්‍යම කඳුකරයේ බටහිර බෑවුම් ප්‍රදේශවල අද රාත්‍රී තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. පුත්තලම සිට කොළඹ සහ ගාල්ල හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල දී නිරිත දෙසින් හමන සුළඟේ වේගය පැයට කිලෝමීටර් 60ත් 80ත් දක්වා ඉහළ යා හැකි බැවින් මුහුදු ප්‍රදේශ රළු සහ අනතුරු දායක විය හැකි බවද එම දෙපාර්තමේන්තුව කියයි.", "URL": "https://sinhala.adaderana.lk/news.php?nid=36371", "Category": null, "Parent URL": null}