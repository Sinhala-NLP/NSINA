{"Source": "Adaderana", "Timestamp": "May 25, 2012 12:12 pm", "Headline": "නැවත සමීක්ෂණය අවසන් - ප්‍රතිඵල දෙන්න බෑ", "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල නැවත සමීක්ෂණ කටයුතු මේ වන විට අවසන් කර ඇති බව විභාග දෙපාර්තමේන්තුව පවසයි. එහෙත් අදාළ ප්‍රතිඵල නිකුත් කිරීම සිදුකළ නොහැකි බව විභාග කොමසාරිස් ජනරාල් ඩබ්ලිව්.එම්.පුෂ්පකුමාර මහතා සඳහන් කළේය. පසුගිය වසරේ පැවති උසස් පෙළ විභාගයේ ප්‍රතිඵල සම්බන්ධ නඩුවක් මේ වන විට අධිකරණය හමුවේ විභාගවෙමින් පවතින බැවින් නීතිපතිවරයා අදාළ ප්‍රතිඵල නිකුත් නො‍කරන ලෙස විභාග දෙපාර්තමේන්තුවට දැනුම් දි තිබේ. ඒ හේතුවෙන් නීතිපතිවරයාගේ උපදෙස් ලැ‍බෙන තුරු නැවත සමීක්ෂණ ප්‍රතිඵල නිකුත් කිරීමට නොහැකි බව විභාග කොමසාරිස්වරයා සඳහන් කළේය. 2011 වසරේ පැවති අධ්‍යයන පොදු සහතික පත්‍ර උසස් පෙළ විභාගයේ Z Score ලකුණු සම්බන්ධයෙන් ගැටලු සහගත තත්ත්වයක් මතුවූ අතර එම නිසා‍ විභාග ප්‍රතිඵල නැවත සමීක්ෂණය සඳහා අයදුම් කළ පිරිස ඉහළ ගොස් තිබිණි. 140,000 ට අධික පිරිසක් එලෙස ප්‍රතිඵල නැවත සමීක්ෂණ කටයුතු සඳහා ඉල්ලුම් කර තිබූ බව කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=24511", "Category": null, "Parent URL": null}