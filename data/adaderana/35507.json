{"Source": "Adaderana", "Timestamp": "July 5, 2013 02:37 pm", "Headline": " අමාත්‍ය අතාවුද සෙනවිරත්නට චෝදනාපත්‍ර භාරදෙයි", "News Content": "වරකාපොළ , කොහොඹදෙණිය ප්‍රදේශයේ පානීය ජල ව්‍යාපෘතියකට අලාභහානී සිදුකිරීමේ සිද්ධියක් සම්බන්ධයෙන් ජ්‍යේෂ්ඨ අමාත්‍ය අතාවුද සෙනවිරත්න මහතා ඇතුළු විත්තිකරුවන් 19 දෙනෙකුට චෝදනා පත්‍ර භාරදී තිබේ. වරකාපොළ මහේස්ත්‍රාත් සනත් ජේ.මොරවක මහතා ඉදිරියේ අදාළ චෝදනා පත්‍ර භාරදුන් බව අද දෙරණ අධිකරණ වාර්තාකරු පැවසුවේය. වරකාපොළ , කොහොඹදෙනිය ප්‍රදේශයේ ජල ව්‍යාපෘතියට රුපියල් දස ලක්ෂ 80,000ක අලාභ හානියක් සිදුකර ඇති බවට චෝදනා කරමින් නීතිපතිවරයාගේ උපදෙස් මත වරකාපොල පොලීසිය විසින් අදාළ නඩුව පවරා තිබේ. නඩුව අද(05) කැඳවු අවස්ථාවේ දී ජ්‍යෙෂ්ඨ අමාත්‍ය අතාවුද සෙනවිරත්න මහතා ඇතුළු විත්තිකරුවන් 19 දෙනා වෙනුවෙන් පෙනී සිටි නීතීඥවරයා කියා සිටියේ නඩුව සමතයකට පත්කරගැනීමට තම පාර්ශවය එකඟ වන බවය. ඒ සම්බන්ධයෙන් ඉදිරියේ දී සලකා බලන බව අගතියට පත් පාර්ශවයේ නීතීඥවරයා එහිදි කියා සිටින ලදී. ඒ අනුව අදාළ නඩුව ලබන වසරේ ජනවාරි 10 වන දින දක්වා කල් තැබීමට මහේස්ත්‍රාත්වරයා නියෝග කළේය.", "URL": "https://sinhala.adaderana.lk/news.php?nid=35507", "Category": null, "Parent URL": null}