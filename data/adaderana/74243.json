{"Source": "Adaderana", "Timestamp": "June 15, 2017 11:20 am", "Headline": "ඥානසාර හිමි අත්අඩංගුවට ගන්න වරෙන්තුවක් ", "News Content": "කොළඹ කොටුව මහේස්ත්‍රාත් අධිකරණය විසින් බොදු බල සේනා සංවිධානයේ මහ ලේකම් පූජ්‍ය ගලගොඩඅත්තේ ඥානසාර හිමියන්ට එරෙහිව වරෙන්තු නිකුත් කර තිබේ. 2014.04.09 වන දින කොම්පඤ්ඤවීදිය ප්‍රදේශයේ හෝටලයක පැවති මාධ්‍ය හමුවකට බලහත්කාරයෙන් කඩාවැදී එම සාකච්ඡාව කඩාකප්පල් කිරීම, සාපරාධී බලහත්කාරය පෑම, සුළු පහරදීමක් ඇතුළු චෝදනා 8 ක් සම්බන්ධයෙන් කොටුව මහේස්ත්‍රාත් අධිකරණයේ විභාග වු 758/14 නඩුව සඳහා පෙනී නොසිටීම සම්බන්ධයෙන් බොදු බල සේනා සංවිධානයේ මහලේකම් ඥානසාර හිමිට එරෙහිව මෙලෙස අද(15) දින වරෙන්තු නිකුත් කර ඇත. මේ අතර ඉස්ලාම් ධර්මයට අපහාස කිරීමේ සිද්ධිය සම්බන්ධ නඩුව සඳහා ඥානසාර හිමිට පමණක් චෝදනා එල්ල වී තිබු අතර හෝටලයේ ඇති වු ඉහත කී සිද්ධිය සම්බන්ධයෙන් තවත් සැකකරුවන් 7 කුට චෝදනා එල්ල කර තිබේ. මෙම සිද්ධියේ පළමු හා පස්වන සැකකරුවන් වන ඥානසාර හිමියන් හා ආරියවංශගම සමිත්ත හිමියන් අධිකරණයේ පෙනී නොසිටීම හේතුවෙන් එම හිමිවරුන්ට විරුද්ධව වරෙන්තු නිකුත් කරනු ලැබු අතර සෙසු සැකකරුවන් 5 දෙනාට අගෝස්තු මස 10 වන දින නැවත අධිකරණයේ පෙනී සිටිමට නියෝග කර ඇත.", "URL": "https://sinhala.adaderana.lk/news.php?nid=74243", "Category": null, "Parent URL": null}