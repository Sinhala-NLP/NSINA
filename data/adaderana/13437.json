{"Source": "Adaderana", "Timestamp": "January 12, 2011 11:04 am", "Headline": "පලාගිය සෙබළුන් වෙනුවෙන් පැවරූ ෆොන්සේකාගේ නඩුව 12 දා විභාග කරයි", "News Content": "පසුගිය ජනාධිපතිවරණ සමයේ දී යුද හමුදාවෙන් පලාගිය සෙබළුන් සේවයේ යොදා ගැනීම සම්බන්ධයෙන් සරත් ෆොන්සේකා සහ ඔහුගේ ලේකම් වශයෙන් කටයුතු කළ සේනක ද සිල්වා යන විත්තිකරුවන්ට එරෙහිව පවරා ඇති නඩුව විභාග කිරීමට කොළඹ මහාධිකරණය අද(12) නියම කර තිබේ. අදාළ විත්තිකරුවන් බන්ධනාගාර නිලධාරීන් විසින් අද(12) අධිකරණයට ඉදිරිපත් කර ඇත. නඩුව සලකා බැලීමෙන් අනතුරුව කොළඹ මහාධිකරණ විනිසුරු දීපාලි විජේසුන්දර මහත්මිය නියෝග කර සිටියේ එය විභාගය සඳහා ලබන 24 වැනි දින කැඳවන බවයි. දෙවන විත්තිකාර සේනක ද සිල්වා මහතා වෙනුවෙන් පෙනී සිටි නීතීඥවරයා විත්තිකරුට ඇප ලබා දීමේ නියෝගයක් නිකුත් කරන ලෙස මෙහිදී ඉල්ලා සිටියේය. එම ඉල්ලීම ද ලබන 24 වැනි දින සලකා බලන බව ප්‍රකාශ කළ විනිසුරුවරිය ඊට අදාළ ලේඛන ඉදිරිපත් කරන මෙන් ද නියෝග කළාය. පසුගිය ජනාධිපතිවරණ සමයේ යුද හමුදාවෙන් පලාගිය සෙබළුන් 10 දෙනකු සේවයේ යොදවා ඔවුන්ට වැටුප් සහ නවාතැන් ලබා දීම තුළින් රජයට එරෙහිව කුමන්ත්‍රණයක නිරත වී ඇති බවට චෝදනා කරමින් නීතීපතිවරයා විසින් මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=13437", "Category": null, "Parent URL": null}