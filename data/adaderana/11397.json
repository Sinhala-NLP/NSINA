{"Source": "Adaderana", "Timestamp": "October 10, 2010 10:39 am", "Headline": "පාසල් වලට ළමුන් ගන්න පළාත් සභාවලට වෙනත් නීතියක් නෑ", "News Content": "පළමු ශ්‍රේණියට සිසුන් ඇතුළත් කර ගැනීමේ දී අධ්‍යාපන අමාත්‍යාංශයේ නියෝග පළාත් සභාතුළ ද ක්‍රියාත්මක කළ යුතු බව අධ්‍යාපන අමාත්‍යාංශයේ ලේකම් සුනිල් එස්. සිරිසේන මහතා පවසයි. පළමු ශ්‍රේණියට සිසුන් ඇතුළත් කර ගැනීමේ නව චක්‍රලේඛය අමාත්‍ය මණ්ඩල අනුමැතිය ලබා ඇති බැවින් සෑම පාසලක්ම එම චක්‍රලේඛය ක්‍රියාත්මක කළ යුතු බව ඔහු පෙන්වා දෙයි. ඇතැම් පළාත් සභා ප්‍රධානීන් විසින් එම චක්‍රලේඛයට පටහැනිව කටයුතු කිරීම ගැටලුවක් බව ද අමාත්‍යාංශ ලේකම්වරයා පෙන්වා දෙයි. එම නිසා මේ සම්බන්ධයෙන් අදාළ පළාත් සභා දැනුවත් කර කටයුතු කිරීමට බලාපොරොත්තු වන බව අධ්‍යාපන අමාත්‍යාංශ ලේකම් සුනිල් එස්.සිරිසේන මහතා ප්‍රකාශ කළේය. ඒ අනුව පළමු ශ්‍රේණියේ සිසුන් ඇතුළත් කර ගැනීමේ අභියාචනා භාර ගැනීම ඔක්තෝම්බර් මස 15 වැනි දින දක්වා පැවැත්වෙන අතර ඔක්තෝම්බර් මස 24 වැනි සිට නොවැම්බර් මස 20 වැනි දින දක්වා එම අභායාචනා සලකා බැලීම සිදු කෙරෙනු ඇත. දෙසැම්බර් මස පළමු දින ‍දිවයිනේ සියලු පාසල් වල පළමු ශ්‍රේණියට ඇතුළත් කර ගත් සිසුන්ගේ නාමලේඛනය ප්‍රදර්ශනය කිරීමට උපදෙස් ලබා දී ඇති බව අධ්‍යාපන අමාත්‍යාංශ ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11397", "Category": null, "Parent URL": null}