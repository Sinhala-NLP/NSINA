{"Source": "Adaderana", "Timestamp": "December 3, 2017 09:46 am", "Headline": "යාපනයේදී මාධ්‍යවේදියෙකුට ප්‍රහාරයක් ", "News Content": "යාපනයේ සේවය කරන ගුවන් විදුලි ප්‍රදේශීය මාධ්‍යවේදියෙකුට ඊයේ (02) දින සවස යාපනය චාවාකච්චෙරිය නගරයේදී පුද්ගලයින් දෙදෙනෙකු විසින් පහර දී පලාගොස් තිබේ. පහර දීමට පැමිණි පුද්ගලයින් දෙදෙනා ත්‍රීරෝද රථයකින් පැමිණ තමන්ට පහරදී පලා ගිය බව පහර කෑමට ලක් වූ මාධ්‍යවේදියා චාවාකච්චේරි පොලීසියට පැමිණිලි කොට තිබේ. දිගින් දිගටම මොහුට පහර දුන් අවස්ථාවේදී ඔහු අසල තිබූ දේවස්ථානයක්ට දිව ගොස් බේරී ඇති බව වාර්තා වේ. එහි සිටි පුද්ගලයින් දෙදෙනෙකු කෑ කෝ ගසමින් එළියට පැමිණි අවස්ථාවේදී ප්‍රහාරයට පැමිණි දෙදෙනා පලා ගොස් ඇති අතර ඔවුන් දෙදෙනා මාධ්‍යවේදියාව ආරක්ෂා කරගෙන පොලීසියට කැදවා ගෙන ගොස් තිබේ. මෙම පහරදීම කුමන හේතුවක් මත සිදු වූයේද යන්න පිළිබදව මෙතෙක් තොරතුරු වාර්තා වී නොමැති අතර චාවාකච්චෙරි පොලීසිය සිද්ධිය සම්බන්ධයෙන් පරීක්ෂණ පවත්වයි.", "URL": "https://sinhala.adaderana.lk/news.php?nid=80945", "Category": null, "Parent URL": null}