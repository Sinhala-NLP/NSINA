{"Source": "Adaderana", "Timestamp": "June 20, 2014 11:02 am", "Headline": " තමිල්නාඩු ධීවරයින් එක්සත් ජාතීන්ට දුක කියන්න සූදානම් ", "News Content": "තමිල්නාඩු ධීවරයින්ගේ ආරක්ෂාව තහවුරු කිරීමට තමිල්නාඩු ප්‍රාන්ත රජය හෝ මධ්‍යම රජය පියවර ගෙන නොමැති බව රාමේශ්වරම් ධීවර සංගමය පවසයි. එ බැවින් තම සහෝදර ධීවරයින්ගේ ආරක්ෂාව වෙනුවෙන් මැදිහත් වන ලෙස එක්සත් ජාතීන්ගේ සංවිධානය දැනුවත් කිරීමට තමිල්නාඩු ධීවරයින් සූදානම් වන බව ඉන්දීය පුවත් සේවා අනාවරණය කරයි. ඒ අනුව ඊයේ (19) රාමේශ්වරම්හි පැවති ධීවර සංගම් විශේෂ හමුවකදී එක්සත් ජාතීන්ට කරුණු ඉදිරිපත් කිරීමේ යෝජනාවක් සම්මත වූ බව දිනමලර් වෙබ් අඩවිය උපුටා දක්වයි. මුහුදු සීමා උල්ලංඝණය කළ බවට චෝදනා නඟමින් මේවන විට ඉන්දීය ධීවරයින් 46 දෙනෙකු ශ්‍රී ලංකා නාවික හමුදාව විසින් අත්අඩංගුවට ගෙන ඇති බවත්, ඒත් සමගම ධීවර යාත්‍රා 11 ක් ද නාවික හමුදා බාරයට ගෙන ඇති බවත් ධීවරයින් පෙන්වා දී තිබේ. මීට පෙරාතුව අත්අඩංගුවට ගත් ධීවරයින් නිදහස් කරනු ලැබූවද ඔවුන් සමග ගනු ලැබූ ධීවර යාත්‍රා නිදහස් නොකළ බව පෙන්වාදෙන රාමේශ්වරම් ධීවරයින් ඊයේ දිනයේ අහිමිවුණු ධීවර යාත්‍රා 11 ට අමතරව තවත් ධීවර බෝට්ටු 24 ක් ශ්‍රී ලංකාව සතුව පවතින බව ධීවරයින් මෙහිදී සිහිපත් කර ඇත. ඒ අනුව මෙම බෝට්ටු නැවත ලබා ගැනීමට වහා කටයුතු කළ යුතුව ඇති බව ඔවුන් කියා සිටියි. ශ්‍රී ලංකා නාවික හමුදා විසින් තමිල්නාඩු ධීවරයින්ට විටෙන් විට ප්‍රහාර එල්ල කරන බවත්, විටෙක වෙඩිතැබීම් සිදුකරන බවත්, අත්අඩංගුවට ගැනීම් ඇතුළු බොහෝ තාඩන පීඩන සිදුවන බවත් කියා සිටින ධීවර සංගම් නියෝජිතයින් සඳහන් කර ඇත්තේ මෙම අර්බුදය විසඳීමට ප්‍රාන්ත රජය හෝ මධ්‍යම රජය සැබෑවට කටයුතු කර නොමැති බවයි. මේ හේතුවෙන් මෙම ගැටළුවට ස්ථීර විසඳුමක් අපේක්ෂාවෙන් තමන් මෙම ප්‍රශ්නය එක්සත් ජාතීන් හමුවට ගෙනයා යුතු බව රාමේශ්වරම් ධීවර සංගමයේ යෝජනාවයි.", "URL": "https://sinhala.adaderana.lk/news.php?nid=44102", "Category": null, "Parent URL": null}