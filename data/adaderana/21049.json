{"Source": "Adaderana", "Timestamp": "December 30, 2011 04:09 pm", "Headline": "ප්‍රභාකරන්ගේ ප්‍රධාන ආරක්ෂක නිලධාරියාට එරෙහිව අධිචෝදනා", "News Content": "හිටපු එල්.ටී.ටී.ඊ නායක වේළුපිල්ලේ ප්‍රභාකරන්ගේ ප්‍රධාන ආරක්ෂක නිලධාරියා ලෙස කටයුතු කළ මන්තිලවන් නැමැත්තාට එරෙහිව කොළඹ මහාධිකරණය හමුවේ අද(30) අධිචෝදනා පත්‍ර භාර දී තිබේ. කොළඹ මහාධිකරණ විනිසුරු සුනිල් රාජපක්ෂ මහතා ඉදිරියේ නීතිපතිවරයා විසින් මෙම අධිචෝදනා පත්‍ර භාරදුන් බව අද දෙරණ අධිකරණ වාර්තාකරු සඳහන් කළේය. ත්‍රස්ත මර්දන ඒකකය විසින් අදාළ සැකකරු අධිකරණය වෙත ඉදිරිපත් කර තිබුණි. එල්.ටී.ටී.ඊ නායකයාගේ ප්‍රධාන ආරක්ෂකයා ලෙස සහ ඔහුගේ පෞද්ගලික ආරක්ෂක වළල්ලේ ප්‍රධාන අණදෙන නිලධාරියා ලෙස කටයුතු කර ඇති බවට අධිචෝදනා පත්‍ර මගින් විත්තිකරුට එරෙහිව චෝදනා එල්ල කර ඇත. විත්තිකරු විදේශිකයින් යටතේ ප්‍රභූ ආරක්ෂාව පිළිබඳ පුහුණුව ලබා ඇතැයි ද අධිචෝදනා පත්‍රයේ සඳහන් වේ. අධිචෝදනා භාරදීමෙන් අනතුරුව විත්තිකරු ලබන ජනවාරි මස 10 වැනිදා දක්වා බූස්ස කඳවුරේ රඳවා තැබීමට අධිකරණය නියෝග කර තිබේ.", "URL": "https://sinhala.adaderana.lk/news.php?nid=21049", "Category": null, "Parent URL": null}