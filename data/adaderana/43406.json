{"Source": "Adaderana", "Timestamp": "May 23, 2014 07:09 am", "Headline": "පෑලියගොඩ මන්ත්‍රී ඝාතන සැකකරුවෙක් අත්අඩංගුවට ", "News Content": "පෑලියගොඩ නගර සභාවේ නාගරික මන්ත්‍රි චාමිල සඳරුවන් මහතා ඝාතන සිද්ධියට අදාළ ප්‍රධාන සැකකරු බව කියන දඩල්ල මංජුල නොහොත් ඩී මංජු නැමැත්තා පැලියගොඩ, උතුර විශේෂ අපරාධ කොට්ඨාසය විසින් අත්අඩංගුවට ගෙන තිබේ. ඒ පෙරේදා(21) රාත්‍රියේ 11.40 ට කටුනායක පොලිස් බල ප්‍රදේශයේ ආඩිඅම්බලම ප්‍රදේශයේ කුලී නිවාසයක සිටියදීය. අත්අඩංගුවට ගත් සැකකරු අවරුදු 27ක පුද්ගලයෙකු බව වාර්තා වෙයි. අදාළ සිද්ධිය සම්බන්ධයෙන් පොලිස් කණ්ඩායම් කිහිපයක් පරීක්ෂණ ආරම්භ කළ අතර අත්අඩංගුවට ගත් සැකකරු රැඳවුම් නියෝග මත තබාගෙන තවදුරටත් ප්‍රශ්න කරන බව පොලිසිය පවසයි. සැකකරු විසින් ඝාතනය සඳහා යොදාගත් බවට සැලකෙන යතුරුපැදියක්, මුහුණු ආවරණය කළ ආරක්ෂක හිස්වැස්මක්, යුධ හමුදා ඇඳුමට සමාන ඇඳුමක් සහ ජංගම දුරකථන දෙකක්ද පොලිස් බාරයට ගෙන තිබේ.", "URL": "https://sinhala.adaderana.lk/news.php?nid=43406", "Category": null, "Parent URL": null}