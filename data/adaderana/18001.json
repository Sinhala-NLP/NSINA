{"Source": "Adaderana", "Timestamp": "August 11, 2011 03:26 pm", "Headline": "මසක් තුළ සිසුන්ට දිවා ආහාරයට සැපයීමට මිලියන 250 ක් වැයවනවා", "News Content": "රජයේ පාසල්වල අධ්‍යාපනය ලබන දරුවන් වෙනුවෙන් දිවා ආහාරය සැපයීම සඳහා රජය එක් මසකට රුපියල් මිලියන 250 ක පමණ මුදලක් වැය කරන බව අධ්‍යාපන නියෝජ්‍ය අමාත්‍ය විජිත් විජයමුණි සොයිසා මහතා අද(11) පාර්ලිමේන්තුවේ දී සඳහන් කළේය. පාසල් සිසුන් අතරින්17% ට ආසන්න පිරිසක් මන්දපෝෂණයෙන් පෙලෙන බව 2010 වසරේ දී අනාවරණය වීමෙන් පසු දරුවන්ට දිවා ආහාර වේලක් ලබාදීමට රජය තීරණය කළ බව නි‍යෝජ්‍ය අමාත්‍යවරයා පෙන්වාදෙයි. දිවයින පුරා රජයේ පාසල් 7,779 ක් ආවරණය වන පරිදි දිවා ආහාරය ලබාදීමේ වැඩපිළිවෙළ ක්‍රියාත්මක වන බව ද විජිත් විජයමුණි සොයිසා මහතා සඳහන් කළේය. ඒ අනුව සිසුන් 1,088,890 ට වැඩි පිරිසකට මෙමගින් සෙත සලසන බව නියෝජ්‍ය අමාත්‍යවරයා වැඩිදුරටත් පැවසුවේය.", "URL": "https://sinhala.adaderana.lk/news.php?nid=18001", "Category": null, "Parent URL": null}