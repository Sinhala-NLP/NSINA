{"Source": "Adaderana", "Timestamp": "December 11, 2017 01:00 pm", "Headline": " දුම්රිය වර්ජනයට පිළියම් ලෙස අමතර බස් 1750ක් යොදවයි", "News Content": "දුම්රිය වෘත්තීය සමිති ක්‍රියාත්මක කර ඇති වැඩවර්ජනය හේතුවෙන් මහජනතාව මුහුණ දෙන ප්‍රවාහන අපහසුතා අවම කිරීම සඳහා ශ්‍රී ලංකා ගමනාගමන මණ්ඩලය විසින් දීප ව්‍යාප්ත පුළුල් වැඩපිළිවෙළක් ආරම්භ කර ඇති බව ප්‍රවාහන හා සිවිල් ගුවන් සේවා අමාත්‍යංශය පවසයි. නිවේදනයක් නිකුත් කරමින් එම අමාත්‍යංශය සඳහන් කළේ මේ හේතුවෙන් අමතර බස් රථ 1750ක් යෙදවීමට පියවර ගෙන ඇති බවයි. ප්‍රවාහන කටයුතු සඳහා සාමාන්‍යයෙන් දෛනිකව ලංගම බස් රථ 5700ක් පමණ යෙදවෙන අතර දුම්රිය වර්ජනය හේතුවෙන් සාමාන්‍ය සේවා සඳහා අමතර බස් රථ දහසක්, දුර ගමන් සේවා සඳහා බස් රථ 750ක් සහ සුඛෝපභෝගී බස් රථ 60ක් අමතරව යොදවා ඇති බව අමාත්‍යංශය සඳහන් කළේය. මෙම බස් රථ වල දුම්රිය වාර ප්‍රවේශපත්‍ර හිමි මඟීන්ට නොමිලේ ගමන් කිරීමේ අවස්ථාව සලසා දී ඇති බව ලංකා ගමනාගමන මණ්ඩලයේ සභාපති රමාල් සිරිවර්ධන මහතා සඳහන් කර ඇත. ඒ සම්බන්ධයෙන් විශේෂ චක්‍ර ලේඛයක් සියලුම ඩිපෝ අධිකාරීවරුන් වෙත යොමු කර ඇති අතර යම් හෙයකින් දුම්රිය ප්‍රවේශපත්‍ර මඟීන් ගමන් පහසුකම් ලබාගැනීමට නොහැකි බව පවසන බස් රථ සහයකයින් ට විරුද්ධව විනයානුකූල පියවර ගන්නා බව සභාපතිවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=81348", "Category": null, "Parent URL": null}