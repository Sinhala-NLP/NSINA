{"Source": "Adaderana", "Timestamp": "April 29, 2019 08:56 am", "Headline": "අනන්‍යතාව තහවුරු කිරීමට බාධා වන මුහුණු ආවරණ අද සිට තහනම්", "News Content": "මෙරට ජනතාවගේ අනන්‍යතාව තහවුරු කිරීමට බාධාවක් වන ලෙස මුහුණු ආවරණය කිරීම අද සිට තහනම් කිරීමට ජනාධිපති මෛත්‍රීපාල සිරිසේන මහතා පියවර ගෙන තිබේ. හදිසි අවස්ථා නියෝග යටතේ ජනාධිපතිවරයා විසින් මෙම තීරණය ගෙන ඇති බව ජනාධිපති මාධ්‍ය අංශය සඳහන් කළේය. ජාතික හා මහජන ආරක්ෂාවට තර්ජනයක් විය හැකි මෙරට ජනතාවගේ අනන්‍යතාව තහවුරු කර ගැනීමට බාධාවක් වන සියලූම ආකාරයේ මුහුණු ආවරණ භාවිතය මේ අනුව තහනම් වෙයි. මෙහිදී අනන්‍යතාව තහවුරු කිරිමේ මුලික නිර්ණායකය වන්නේ පුද්ගලයෙකුගේ මුහුණ පැහැදිලි ලෙස නිරාවරණය කිරීමේ අවශ්‍යතාවය බව එම නියෝගය තුළින් තවදුරටත් පැහැදිළි කර ඇති බව ජනාධිපති මාධ්‍ය අංශය සඳහන් කළේය. මෙරට ජාතික ආරක්ෂාව මෙන්ම කිසිදු ජන කොටසක් අපහසුතාවයට පත් නොවන සාමකාමී සහ සහජීවනයෙන් යුත් සමාජයක් ඇති කිරීම වෙනුවෙන් ජනාධිපතිවරයා මෙම තීරණය ගෙන ඇති බවද ජනාධිපති මාධ්‍ය අංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=108875", "Category": null, "Parent URL": null}