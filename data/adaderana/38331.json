{"Source": "Adaderana", "Timestamp": "October 23, 2013 01:26 pm", "Headline": "මිලියන 30ක් වටිනා එන්නත් බෝතල් තොගයක් විනාශ කරයි ", "News Content": "රේගු ආදායම් අධීක්ෂණ බලකාය විසින් සිය භාරයට ගනු ලැබු එන්නත් බෝතල් තොගයක් විනාශ කර තිබේ. අද(23) පෙරවරුවේ දී ඔරුගොඩවත්ත රේගු අංගනයේ දී මෙම එන්නත් බෝතල් තොගය රේගු නිලධාරීන් විසින් විනාශ කර ඇති බව සඳහන් වෙයි. පසුගිය දා පාකිස්තානයේ සිට නීති විරෝධීව රැගෙන ආ වද සැත්කම් සඳහා භාවිතා කරන එන්නත් බෝතල් අඩංගු කන්ටේරයක් රේගු ආදායම් අධීක්ෂණ බලකාය විසින් සිය භාරයට ගෙන තිබුණි. අර්තාපල් අඩංගු එම කන්ටේනරය තුළ එන්නත් බෝතල් 30,000ක් ඉතා සුක්ෂම අයුරින් ගබඩා කර තිබු බව රේගු ආදායම් අධීක්ෂණ අංශයේ අධ්‍යක්ෂ මාලි පියසේන මහතා සඳහන් කරයි. ජර්මනියේ ප්‍රසිද්ධ ඖෂධ සමාගමක නාමය යටතේ ගෙන එන ලද මෙම එන්නත් බෝතල් තොගයේ වටිනාකම රුපියල් මිලියන 30 ක් පමණ වන බව සඳහන් වෙයි. අදාළ කන්ටේනරය ශ්‍රී ලංකාවට එවනු ලැබු පාකිස්තාන ජාතිකයා එය නිදහස් කර ගැනීම සඳහා පැමිණ සිටිය දී අත්අඩංගුවට ගත් බව මාලි පියසේන මහතා සඳහන් කරයි. රේගු විමර්ශනයෙන් අනතුරුව රුපියල් ලක්ෂ 05 ක දඩයක් සැකකරුට නියම කිරීමෙන් අනතුරුව ඔහු අධිකරණය වෙත යොමු කිරීමට පියවර ගත් බව රේගු ආදායම් අධීක්ෂණ අංශයේ අධ්‍යක්ෂවරයා වැඩිදුරටත් පවසයි.", "URL": "https://sinhala.adaderana.lk/news.php?nid=38331", "Category": null, "Parent URL": null}