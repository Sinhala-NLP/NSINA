{"Source": "Adaderana", "Timestamp": "July 2, 2018 01:13 pm", "Headline": "සීගිරි ගලෙන් කැඩී යන කොටස් නැවත සීගිරියට", "News Content": "ලෝක උරුමයක් ලෙස සැලකෙන ඓතිහාසික සීගිරි ගලේන් ගිලිහී යන පාෂාණ කොටස් නැවතත් සවි කිරීමේ විශාල ව්‍යාපෘතියක් ආරම්භ කර ඇති බව භූ විද්‍යා සමීක්ෂණ හා පතල් කාර්යාංශයේ සභාපති අසේල ඉද්දවෙල මහතා පැවසීය. සීගිරි ගලේ ගිලිහී යන ගල් කොටස් නැවත සීගිරි ගලට සවිකිරීම මෙන්ම, නැඟීමට ඇති සුදු යකඩ පඩිපෙළත් බිතුසිතුවම් අතරත් ඇති ඉඩ වැඩි කරමින් අලුතින් වේදිකාව ඉදිකිරිම සහ තවත් ප්‍රතිසංකරණ රැසක් මෙහිදි සිදු කරනු ඇත. මේ වන විට සිගිරි පව්ව පිහිටි,ජනතාවට ගමන් කිරීමට නොහැකි ස්ථාන කිහිපයකට ම ඉතා අවදානම් ගමනක යෙදී එම ස්ථානවල ආරක්ෂිත පාලම් ඉදි කොට සීගිරි ගලේ ආරක්ෂාව පිළිබඳව සහ ප්‍රතිසංස්කරණ කටයුතු පිළිබඳව නිලධාරීන්ට ගමන් කිරීමට හැකිවන පරිදි අලුතින් යකඩ හා සුදුයකඩ පඩිපෙළවල් ඉදිකිරීම සිදු කෙරෙන බවද අසේල ඉද්දවෙල මහතා වැඩිදුරටත් පැවසීය. අතිවිශාල ජනතාවක් සීගිරිය නැරඹීම සඳහා පැමිණෙන අවස්ථාවන්හි දී බිතු සිතුවම් ගුහාව නැරඹීම සඳහා එහි ප්‍රමාණවත් ඉඩකඩ නොමැති වීම නිසා පසුගිය දිනවල ජනතාව දැඩි අසීරුතාවයකට පත්ව ඇත. ඒ නිසා බිතු සිතුවම් ගුහාව නැරඹීමට හැකි වන පරිදි එම ගුහාව ඉදිරිපිටින් වු ස්ථානය සුදු යකඩ යොදාගනිමින් විශාල කිරීම ද මේ වන විට සිදු කර අවසන් වේ.", "URL": "https://sinhala.adaderana.lk/news.php?nid=91840", "Category": null, "Parent URL": null}