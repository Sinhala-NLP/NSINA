{"Source": "Adaderana", "Timestamp": "June 9, 2012 08:53 am", "Headline": "ප්ලාස්ටික් කූඩ අනිවාර්යය කිරීමේ නීතිය යළි ක්‍රියාත්මක කෙරෙයි", "News Content": "එළවළු සහ පළතුරු ප්‍රවාහනය කිරීමේ දී ප්ලාස්ටික් කූඩවල ඇසුරුම් කිරීම අනිවාර්ය කළ යුතු බවට වන නීතිය යළි ක්‍රියාත්මක කිරීමට පියවර ගන්නා බව සමූපකාර හා අභ්‍යන්තර වෙළෙඳ කටයුතු අමාත්‍යාංශය පවසයි. ලබන සඳුදා සිට මෙය ක්‍රියාත්මක කිරීමට අපේක්ෂා කරන බව එම අමාත්‍යාංශයේ ලේකම් සුනිල් එස්.සිරිසේන මහතා පැවසුවේය. කොළඹ ආශ්‍රිත ප්‍රදේශවල මූලික වශයෙන් අදාළ වැටලීම් සිදුකිරීමට නියමිත බව හෙතෙම සඳහන් කරයි. පසුගිය සති කිහිපය පුරාම ප්ලාස්ටික් කූඩ භාවිතය පිළිබඳව ආර්ථික මධ්‍යස්ථානවල ව්‍යාපාරිකයින් දැනුවත් කිරීමට කටයුතු කළ බව සුනිල් එස්.සිරිසේන මහතා පවසයි. කෙසේ වෙතත් මූලික අදියරේ දී ගොවීන් සඳහා මෙය ක්‍රියාත්මක කිරීමට අපේක්ෂා නොකරන බව සුනිල් එස්.සිරිසේන මහතා පෙන්වාදෙයි. ප්ලාස්ටික් කූඩ භාවිතය අනිවාර්ය කිරීමත් සමඟ පසුගිය වසරේ දී ගොවීන් සහ ව්‍යාපාරිකයින් ඊට දැඩි විරෝධයක් එල්ල කරනු ලැබීය. පසුව ජනාධිපති මහින්ද රාජපක්ෂ මහතාගේ මැදිහත්වීමෙන් පැවති සාකච්ඡාවකදී ව්‍යාපාරිකයින් සහ ගොවීන් එකඟ වූයේ පසුගිය ජනවාරි මාසයේ සිට එළවළු සහ පලතුරු ප්‍රවාහනයේ දී ප්ලාස්ටික් කූඩ භාවිත කිරීමටය. එහෙත් මේ වන තෙක් සැලකිය යුතු පිරිසක් ප්ලාස්ටික් කූඩ භාවිත නොකිරීම හේතුවෙන් යළි එය ක්‍රියාත්මක කිරීමට අපේක්ෂා කළ බව සුනිල් එස්.සිරිසේන මහතා පැවසුවේය. ව්‍යාපාරිකයින් එකඟ වු පරිදි එළවළු වර්ග 11ක් සහ පළතුරු වර්ග 11ක් ප්‍රවාහනය කිරීම සඳහා ප්ලාස්ටික් කූඩ භාවිත කිරීම පිළිබඳ අදාළ වැටලීම් වලදී අවධානය යොමුකරන බව හෙතෙම කියා සිටියි.", "URL": "https://sinhala.adaderana.lk/news.php?nid=24874", "Category": null, "Parent URL": null}