{"Source": "Adaderana", "Timestamp": "March 7, 2011 03:24 pm", "Headline": "පශ්චාත් අර්බුද ප්‍රගතිය ගැන බ්‍රසීලය ප්‍රසාදය පළකරයි ", "News Content": "ශ්‍රී ලංකාව විසින් ලබා ඇති කැපීපෙනෙන පශ්චාත් අර්බුද ප්‍රගතිය පිළිබඳව හා ජනාධිපති මහින්ද රාජපක්ෂ මහතා ආර්ථික සංවර්ධනය, මානව හා සමාජ සංවර්ධනය ඒකාබද්ධ කිරීමෙහි ලා ලබා ඇති සාර්ථකත්වය පිළිබඳව බ්‍රසීල රජය සිය ප්‍රසාදය පළකර තිබේ. තෙදින නිල සංචාරයක් සඳහා දිවයිනට පැමිණ සිටින බ්‍රසීල විදේශ අමාත්‍ය අන්තෝනියෝ පැට්‍රියෝවා මහතා අද(07) ජනාධිපති මන්දිරයේදී ජනාධිපති මහින්ද රාජපක්ෂ මහතා හමුවූ අවස්ථාවේ මෙම අදහස් පළ කළේය. බ්‍රසීල විදේශ අමාත්‍යවරයෙකු මෙරටට පැමිණි ප්‍රථම අවස්ථාව ලෙස මෙම සංචාරය අගය කළ ජනාධිපතිවරයා පුනරුත්ථාපනය, ප්‍රතිසංස්කරණය සහ සංහිඳියාව ඇතුළු පශ්චාත් අර්බුද ක්‍රියාදාමයන් පිළිබඳව විදේශ අමාත්‍යවරයා දැනුවත් කර තිබේ. ශ්‍රී ලංකාව තුළ සාමය සහ ස්ථාවරත්වය ප්‍රතිස්ථාපනය කිරීම පිළිබඳව බ්‍රසීල ජනාධිපති ඩිල්මා රුසෙෆ් මහාතගේ සුභාශිංසන මෙහිදී බ්‍රසීල විදේශ අමාත්‍යවරයා විසින් ජනාධිපතිවරයා වෙත පිරිනැමූ බව ද ජනාධිපති මාධ්‍ය අංශය සඳහන් කරයි. බ්‍රසීල විදේශ අමාත්‍යවරයාගේ මෙම සංචාරය දෙරට අතර පවතින සුහදශීලී ද්විපාර්ශවික සබඳතා තවදුරටත් ශක්තිමත් කරන්නක් බව ජනාධිපති මහින්ද රාජපක්ෂ මහතා වැඩිදුරටත් ප්‍රකාශ කළ බව ද සඳහන්ය.", "URL": "https://sinhala.adaderana.lk/news.php?nid=14681", "Category": null, "Parent URL": null}