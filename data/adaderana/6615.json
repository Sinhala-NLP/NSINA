{"Source": "Adaderana", "Timestamp": "February 11, 2010 09:22 am", "Headline": "තැපැල් ඡන්ද අයදුම්පත් භාරගැනීම 16 සිට", "News Content": "පාර්ලිමේන්තු මැතිවරණය සඳහා තැපැල් ඡන්ද අයදුම්පත් භාරගැනීම ලබන 16 වැනිදා සිට 22 දක්වා කාලය තුළ සිදුකරන බව මැතිවරණ මහලේකම් කාර්යාලය පවසයි. තැපැල් ඡන්ද අයදුම්කරුවන්ගේ අයදුම්පත් නියමිත සහතික කිරීමේ නිලධාරීන් මාර්ගයෙන් දිස්ත්‍රික් තේරීම් භාර නිලධාරීන් වෙත එවිය යුතු බව අතිරේක මැතිවරණ කොමසාරිස් ඩබ්ලිව්.පී. සුමනසිරි මහතා සඳහන් කළේය. 2008 ඡන්ද හිමි නාමලේඛණයේ නම සඳහන්ව ඇති ර‍ාජ්‍ය සේවකයින්ට මේ සඳහා අයදුම් කළ හැකිය. යාපනය, කිලිනොච්චි දිස්ත්‍රික්කවල ලියාපදිංචි තැපැල් ඡන්ද අයදුම්කරුවන් සිය අයදුම්පත් යාපනය තේරීම්භාර නිලධාරීවරයා වෙත යොමු කළ යුතුව ඇත. එසේම මුලතිවු, මන්නාරම සහ වව්නියාව යන දිස්ත්‍රික්කවල තැපැල් ඡන්ද අයදුම්කරුවන් වව්නියාව තේරීම් භාර නිලධාරීවරයාට අයදුම්පත් භාරදිය යුතු බව ද මැතිවරණ මහලේකම් කාර්යාලය සඳහන් කළේය. තැපැල් ඡන්ද අයදුම්කරුවන්ගේ පහසුව වෙනුවෙන් සෑම දිස්ත්‍රික් ලේකම් කාර්යාලයකම ඡන්ද හිමි නාමලේඛනය ප්‍රදර්ශනය කර ඇති බව මැතිවරණ මහලේකම් කාර්යාලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6615", "Category": null, "Parent URL": null}