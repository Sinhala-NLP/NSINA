{"Source": "Adaderana", "Timestamp": "November 1, 2017 04:07 pm", "Headline": "ලෝක කුසලානය ගැන අර්ජුනගෙන් අනාවැකියක් ", "News Content": "ක්‍රිකට් ක්‍රීඩාවේ වත්මන් කඩා වැටීම ඉදිරියටත් අඛණ්ඩව පැවතුණහොත් 2019 වසරේදී ලෝක කුසලාන ක්‍රිකට් තරඟාවලිය දිනා ගැනීම ඉතා අසීරු කරුණක් වනු ඇතැයි හිටපු ටෙස්ට් ක්‍රිකට් නායක අමාත්‍ය අර්ජුන රණතුංග මහතා පවසයි. ඔහු මේ බව කියා සිටියේ අද (01) සිය අමාත්‍යාංශයේදී මාධ්‍යවේදීන් පිරිසක් හමු වූ අවස්ථාවේදීයි. ශ්‍රී ලංකාව සහ ඉන්දියාව අතර පැවැත්වෙන තරඟාවලිය ජයග්‍රහණය කරාවි යැයි බලාපොරොත්තු තැබිය නොහැකි බව අමාත්‍යවරයා මෙහිදී පැවසීය. ක්‍රීඩකයන් පිළිබඳ ගැටලුවක් නොමැති බවත් ක්‍රීඩයන් තුළ දක්ෂතා තිබෙන නමුත් ක්‍රීඩකයන් නිසි ලෙස පරිපාලනය කරීමේ හැකියාවක් වත්මන් ක්‍රිකට් පරිපාලනයට නොමැති බව ඔහු මෙහිදී අවධාරණය කර සිටියේය. කළුතර පානදුර ක්‍රිකට් තරඟයේදී තරඟ පාවදීමේ සිද්ධියේදී තරඟයට සහභාගී නොවූ ක්‍රීඩකයාට වසර දෙකක තහනමක් පැන වූවද තරඟ පාවාදීමට අනුබල දුන් නිලධාරීන් අදත් ක්‍රිකට් පරිපාලනයේ සිටින බව ඔහු පැවසීය. ක්‍රිකට් ක්‍රීඩාවේ වත්මන් කඩා වැටීම සම්බන්ධයෙන් ජනාධිපතිතුමන් සහ අගමැතිතුමන් දැනුවත් කර ඇතත් තවමත් කිසිඳු ප්‍රතිචාරයක් නොමැති බව ද වැඩිදුරටත් අදහස් දක්වමින් අමාත්‍යතුමන් පැවසීය.", "URL": "https://sinhala.adaderana.lk/news.php?nid=79409", "Category": null, "Parent URL": null}