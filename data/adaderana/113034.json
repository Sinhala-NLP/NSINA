{"Source": "Adaderana", "Timestamp": "June 30, 2019 07:36 am", "Headline": "සෙල්ලබාව කඳු රක්ෂිතයේ ගින්නක්", "News Content": "වැල්ලවාය ප්‍රාදේශීය ලේකම් කොට්ඨාශයේ යාලබෝව ග්‍රාම නිලධාරී වසමේ සෙල්ලබාව කඳු රක්ෂිතයේ ඊයේ (29) දහවල් හටගත් ගින්න අද උදෑසන වන විටත් තැනින් තැන ව්‍යාප්ත වෙමින් පවතින බව වාර්තා වෙයි. ඊයේ දහවල් කාලයේ මෙම ගින්න හටගෙන ඇති අතර ප්‍රදේශයට මේ දින වල පවතින දැඩි වියළි කාලගුණය සහ සුළං තත්ත්වය නිසා ගින්න රක්ෂිතය පුරා වේගයෙන් ව්‍යාප්තව ගින්නෙන් රක්ෂිතයේ අක්කර හැත්තෑවකට අධික භූමි ප්‍රදේශයක් සම්පූර්ණයෙන්ම විනාශ වී ඇත. මෙම රක්ෂිතයේ වටිනා ගස් රැසක් තිබූ බව ප්‍රදේශයේ ජනතාව ප්‍රකාශ කර සිටින අතර ශ්‍රී ලංකාවට ආවේණික පක්ෂීන් රැසක් ජීවත් වූ සංවේදී පරිසර පද්දතියක් බව ද පරිසරවේදීන් පවසා ඇත. ගින්න අද (30)අලුයම වන විටත් තැනින් තැන පැතිර යමින් පවතින අතර කිසියම් පුද්ගලයකු රක්ෂිතයට ගිනි තබන්නට ඇති බව පොලිසිය සැක පල කරයි.", "URL": "https://sinhala.adaderana.lk/news.php?nid=113034", "Category": null, "Parent URL": null}