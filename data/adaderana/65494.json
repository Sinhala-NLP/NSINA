{"Source": "Adaderana", "Timestamp": "October 29, 2016 08:30 am", "Headline": " සංහිඳියාව ඇතිකරන්න ආගම් අතර එකමුතුකමක් අවශ්‍යයි", "News Content": "රට තුළ සාමය හා සංහිඳියාව ඇතිකරලීම සඳහා ආගම් අතර එකමුතුකමක් අවශ්‍ය බව අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා පෙන්වාදෙන්නේ නව රජය විසින් සියලු ජාතීන්ට නිදහසේ ජීවත් විය හැකි වාතාවරණයක් රට තුළ ඇති කර ඇති බවයි.අරලියගහ මන්දිරයේ ඊයේ(28) පස්වරුවේ පැවති ජාතික දීපවාලී උත්සවය අමතමින් අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය.ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍යවරයාගේ ප්‍රධානත්වයෙන් ජාතික දීපවාලී උත්සවය පවත්වනු ලැබීය.ආගමික වතාවත් වලට මුල් තැන දෙමින් පැවති මෙම උත්සවය සඳහා විපක්ෂ නායක ආර්.සම්බන්ධන් මහතා ඇතුළු මැති ඇමතිවරුන් රැසක් ද එක්ව සිටි බව ජනාධිපති මාධ්‍ය අංශය සඳහන් කළේය. මෙහිදී දීපවාලී උත්සවය නිමිත්තෙන් ජනාධිපතිවරයා සහ අග්‍රාමාත්‍යවරයා සියළුම හින්දු බැතිමතුන්ට සුබපැතුම් එක් කිරීමද සිදුකර තිබේ.මේ අතර ලොව පුරා හින්දු බැතිමතුන් අද(29) දිනයේ දීපවාලී උත්සවය සමරනු ලබයි.හින්දූන්ට වින කළ නරක අසුරයා පැරදවීම, රාම කුමරු වන වාසයෙන් මිදී සීතා සමඟ නැවත අයෝද්‍යාවට පැමිණීම ආදී පුරාවෘත සහ ආගමික පිළිවෙත් දීපවාලී උත්සවය හා බැඳී පවතියි.අයහපත නැමැති අන්දකාරය පරදවා යහපත නැමැති ආලෝකය ගොඩනැංවීම වෙනුවෙන් පහන් දල්වා ලොව පුරා හින්දු බැතිමතුන් මහත් හරසරින් යුක්තව දීපවාලී උත්සවය සමරනු ලබයි.", "URL": "https://sinhala.adaderana.lk/news.php?nid=65494", "Category": null, "Parent URL": null}