{"Source": "Adaderana", "Timestamp": "September 15, 2010 01:19 pm", "Headline": "යළි පදිංචි කරවීමට ඇත්තේ 28,000 ක් පමණයි", "News Content": "මානූෂීය මෙහෙයුමේ දී අවතැන් වූ පිරිස අතරින් යළි පදිංචි කිරීම සඳහා ඉතිරිව ඇත්තේ තවත් 28 , 000 ක පමණ පිරිසක් බව හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. එයින් බහුතරය මුලතිව් දිස්ත්‍රික්කයේ පදිංචි කරවීමට පියවර ගන්නා බවත්,මේ වන විටත් මුලතිව් දිස්ත්‍රීක්කයේ ව.කි.මී 1800 ක බිම්බෝම්බ ඉවත්කර ඇති බව ඔහු පෙන්වා දෙයි. ඒ අනුව මේ වන විට මුලතිව් දිස්ත්‍රීක්කය තුළින් බිම් බෝම්බ 33,326 ක් සහ යුධ උපකරණ 1,85,840 ක් සොයාගෙන ඇති බව හමුදා ප්‍රකාශකයා කියා සිටියි. එසේ වුවද තවමත් මුලතිව් දිස්ත්‍රීක්කයේ වර්.කි.1300 ක බිම් ප්‍රමාණයක බිම් බෝම්බ ඉවත්කිරීමට ඇති බවත්, එයින් ව.කි.මී 130 ක බිම් ප්‍රදේශය වන ගහණ බැවින් ඉවත්කිරීම් කටයුතු සිදුවන්නේ මන්දගාමීව බවත් හෙතෙම සඳහන් කරයි. හමුදා සෙබළුන්, ඉංජිනේරුවරුන් සහ රාජ්‍ය නොවන සංවිධාන 8 ක සාමාජිකයින් 1100 ක් පමණ මෙසේ බිම් බෝම්බ ඉවත්කිරීමේ කටයුතු කටයුතු වල නිරතවී සිටින බවද ඔහු කියා සිටියි.", "URL": "https://sinhala.adaderana.lk/news.php?nid=10867", "Category": null, "Parent URL": null}