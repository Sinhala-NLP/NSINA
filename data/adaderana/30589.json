{"Source": "Adaderana", "Timestamp": "January 8, 2013 12:16 pm", "Headline": " නීතිපීඨයට ලියාපදිංචි  කිරීම් සතියකින් කල්යයි", "News Content": "2013 වසරට නීති විද්‍යාල ප්‍රවේශය සඳහා සිසුන් ලියාපදිංචි කිරීමේ කටයුතු සතියකින් කල්දමා තිබේ. නීති විද්‍යාලයේ විදුහල්පතිවරයා විසින් අද (08) පෙරවරුවේ මේ බව දැනුම්දුන් බව නීතිපීඨ ශිෂ්‍ය එකමුතුවේ ලේකම් එරන්ද එස් වනසිංහ මහතා පවසයි. 2012 වසරේ අගෝස්තු මස පැවැති නීති විද්‍යාල ප්‍රවේශ විභාගයෙන් නීති විද්‍යාලයට තේරී පත්වු සිසුන් 309 දෙනෙකු බඳවා ගැනීමේ කටයුතු මේ දිනවල ආරම්භ කර තිබිණ. සිංහල මාධ්‍යයෙන් සිසුන් 155 දෙනෙකු, ද්‍රවිඩ මාධ්‍යයෙන් සිසුන් 133 දෙනෙකු හා ඉංග්‍රීසි මාධ්‍යයෙන් සිසුන් 21 දෙනෙකු එසේ නීතිපීඨයට සුදුසුකම් ලබා තිබුණි. කෙසේ වෙතත් නීති ප්‍රවේශ විභාගය සමත් වන සිසුන්ගෙන් වැඩි සංඛ්‍යාවක් මුස්ලීම් සිසුන් බවට නීතිපීඨ ශිෂ්‍ය එකමුතුව පසුගිය දිනවලදී විරෝධතා ගෙන ගිය අතර එය මුල් කර ගනිමින් නීතිපීඨය ඉදිරිපිට ඊයේත් (07) විරෝධතාවක් පැවැත්විණ. මෙම වාතාවරණය යටතේ 2013 වසරට නව ලියාපදිංචි කිරීම් සතියකින් කල්දැමීමට තීරණය කර ඇතැයි නීතිපීඨ ශිෂ්‍ය එකමුතුවේ ලේකම්වරයා වැඩිදුරටත් පැවැසුවේය.", "URL": "https://sinhala.adaderana.lk/news.php?nid=30589", "Category": null, "Parent URL": null}