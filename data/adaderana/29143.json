{"Source": "Adaderana", "Timestamp": "November 13, 2012 08:36 am", "Headline": "වැලිකඩින් අතුරුදහන් වු ගණන 5ක් වෙයි", "News Content": "වැලිකඩ බන්ධනාගාරයේ ඇති වු ගැටුම්කාරී සිද්ධියෙන් පසු රැඳවියන් පස් දෙනෙකු අතුරුදන් වී ඇති බව අනාවරණය වී තිබේ. එසේ අතුරුදහන් වු රැඳවියන්ගෙන් සිව්දෙනෙකු වරදකරුවන් බවත් එක් අයෙකු සැකකරුවෙකු බවත් අනාවරණය වී ඇත. කෙසේ වෙතත් මීට පෙර බන්ධනාගාර නිලධාරීන් පවසා තිබුණේ රැඳවියන් තිදෙනෙකු පමණක් අතුරුදහන් වී ඇති බවයි. මේ අතර අදාළ සිද්ධිය සම්බන්ධයෙන් පරීක්ෂණ පවත්වන කමිටුව ඊයේ (12) සිට සිය පරීක්ෂණ කටයුතු ආරම්භ කළ බව වැඩබලන බන්ධනාගාර කොමසාරිස් ගාමිණි කුලතුංග මහතා සඳහන් කළේය. අදාළ සිද්ධියෙන් පසු ඊයේ සිට යළි සාමාන්‍ය පරිදි බන්ධනාගාරයේ කටයුතු සිදුවු බවත් නඩු විභාග සඳහා රැඳවියන් අධිකරණයට ගෙන යාම හෙට සිට සිදුකිරීමට නියමිත බවත් ගාමිණි කුලතුංග මහතා පැවසුවේය. කෙසේ වෙතත් අදාළ සිද්ධියෙන් අනතුරුව බන්ධනාගාරය සතුව තිබු ගිනි අවි 4ක් ද තවමත් අතුරුදන් බව කුලතුංග මහතා සඳහන් කළේය. පසුගිය සිකුරාදා දිනයේ ඇති වු ගැටුමෙන් රැඳවියන් 27 දෙනෙකු මියගිය අතර ඉන් විසි දෙදෙනෙකුගේ මළ සිරුරු පශ්චාත් මරණ පරීක්ෂණ පැවැත්වීමෙන් අනතුරුව ඥාතීන් වෙත භාරදී තිබේ. අනෙක් මළ සිරුරු 5 භාර ගැනීමට මෙතෙක් ඥාතීන් පැමිණ නොමැති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=29143", "Category": null, "Parent URL": null}