{"Source": "Adaderana", "Timestamp": "January 23, 2013 02:13 pm", "Headline": " සමූහ මිනී වළේ පරීක්ෂණ සඳහා විදෙස් විශේෂඥ සහය ඕන නම් ගන්නවා", "News Content": "මාතලේ රෝහල් භූමියෙන් හමුවූ සමූහ මිනී වළේ හිස් කබල් හා අස්ථි කොටස් සම්බන්ධයෙන් පරීක්ෂණ පැවැත්වීම සඳහා අවශ්‍ය වුවහොත් විදේශීය විශේෂඥවරුන්ගේ සහය ලබාගැනීමට සූදානම් බව පොලිස් මාධ්‍ය ප්‍රකාශක කාර්යාලය පවසයි. පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. 2012-11-23 වන දින මාතලේ රෝහලේ ජීව වායු ඒකකය සැදීම සදහා විදුලිබල හා බලශක්ති අමාත්‍යාංශය අනුමැතිය ඇතිව මාතලේ රෝහල් භූමියේ වැඩ ආරම්භ කල අවස්ථාවේදි මිනිස් සිරුරක යැයි සැක සිතිය හැකි අස්ථි කොටස් හමුවීමෙන් අනතුරුව 2012-11-29 වන දින දක්වා කරන ලද කැණීම් වලදි මනුෂ්‍ය හිස් කබල් වල අස්ථි කොටස් 10ක් හමුවී ඇත. මේ සම්බන්ධයෙන් මාතලේ පොලිස් ස්ථානය මගින් මාතලේ මහේස්ත‍්‍රාත් අධිකරණයට වෙත කරුණු වාර්තා කිරිමෙන් පසු ගරු මහේස්ත‍්‍රාත්තුමිය වන චතුරිකා ද සිල්වා මහත්මියගේ නියෝග අනුව මාතලේ මහ රෝහලේ අධිකරණ වෛද්‍ය නිලධාරි අජිත් ජයසේන මහතා විසින් සහ අපරාධ ස්ථාන පරික්‍ෂණ (සොකෝ) නිළධාරින් විසින් මේ සම්බන්ධව පරික්ෂණ පවත්වාගෙන යන ලද අතර පොලිස්පතිතුමාගේ නියෝගය මත 2012-12-02 වන දින සිට අපරාධ පරික්‍ෂණ දෙපාර්තමේන්තුවේ නිලධාරීන් කණ්ඩායමක්ද මේ සම්බන්ධව විමර්ශන කටයුතු සිදුකර ගෙන යනු ලබයි. මාතලේ ගරු මහේස්ත‍්‍රාත්තුමිය විසින් ස්ථාන පරික්ෂාවක් සිදුකර සිද්ධිය සම්බන්ධයෙන් විමර්ශන සිදුකර 2013-01-30 වන දිනට අධිකරණයට වාර්තාවක් ඉදිරිපත් කරන ලෙස මාතලේ මහ රෝහලේ අධිකරණ වෛද්‍ය නිලධාරි මහතාට නියෝග කර ඇත. එසේම 2013-01-30 දින පොලිසිය විසින්ද මෙම විමර්ශනයේ ප‍්‍රගතිය සම්බන්ධව වාර්තාවක් ගරු අධීකරණයට ඉදිරිපත් කිරීමට නියමිතය. මේ දක්වා කරන ලද කැණීම් වලදි හිස් කබල් සහිත අස්ථි කොටස් 92 ක් හා හිස් කබල් රහිත අස්ථි කොටස් 13 ක් සොයා ගෙන ඇත.මෙම අස්ථි කොටස් කෙසේ කෙදිනක මෙම ස්ථානයේ ස්ථාන ගත වුයේද යන්න පිළිබඳ ස්ථීර තොරතුරක් මේ දක්වා අනාවරණය වී නොමැත. මෙම හිස් කබල් හා අස්ථි කොටස් වල කාලනිර්ණය සම්බන්ධයෙන් ඒ සඳහා විශේෂඥ දැනුම ඇති විශේෂඥවරුන්ගේ සාක්‍ෂි ලබා ගැනිමට අවශ්‍ය පියවර ගෙන ඇත. අවශ්‍ය වුවහොත් ඒ සදහා විදේශීය විශේෂඥවරුන්ගේ සහය ලබා ගැනිමටද කටයුතු සුදානම් කර ඇත. අපරාධ පරික්‍ෂණ දෙපාර්තමේන්තුවේ හා මාතලේ පොලිස් ස්ථානයේ නිළධාරින් විසින් ඉතාම විනිවිද භාවයකින් යුතුව මෙම විමර්ශන කටයුතු ඉදිරියටත් සිදුකරගෙන යනු ලබයි.", "URL": "https://sinhala.adaderana.lk/news.php?nid=30999", "Category": null, "Parent URL": null}