{"Source": "Adaderana", "Timestamp": "July 5, 2011 03:13 pm", "Headline": "ක්‍රිකට් ආයතන නිලවරණය 2012 ජනවාරියේදී", "News Content": "2012 වසරේ ජනවාරි වන විට ශ්‍රී ලංකා ක්‍රිකට් ආයතනයේ නිලවරණය පැවැත්වෙන බව ක්‍රීඩා අමාත්‍ය මහින්දානන්ද අලුත්ගමගේ මහතා අද(05) පාර්ලිමේන්තුවේ දී ප්‍රකාශ කළේය. ශ්‍රි ලංකා ක්‍රිකට් ආයතනය සඳහා අතුරු කමිටුවක් පත් කරන ලද්දේ මාස 06 ක කාලසීමාවක් සඳහා පමණක් බව අමාත්‍යවරයා සඳහන් කළේය. එක්සත් ජාතික පක්ෂ පාර්ලිමේන්තු මන්ත්‍රී ජෝන් අමරතුංග මහතා ශ්‍රී ලංකා ක්‍රිකට් ආයතනය පිළිබඳ සිදුකළ ප්‍රකාශයකට පිළිතුරු දෙමින් මහින්දානන්ද අලුත්ගමගේ මහතා මේ අදහස් පළ කළේය. ශ්‍රී ලංකා ක්‍රිකට් පරිපාලනය දේශපාලනීකරණය වී ඇති බව ජෝන් අමරතුංග මන්ත්‍රීවරයා සිය ප්‍රකාශයේ දී සඳහන් කළේය. ක්‍රිකට් පරිපාලනයේ ගැටලු පැවති ද ක්‍රිකට් ක්‍රීඩාව බිඳවැටී නැතැයි ඊට පිළිතුරු දෙමින් මහින්දානන්ද අලුත්ගමගේ අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=17210", "Category": null, "Parent URL": null}