{"Source": "Adaderana", "Timestamp": "April 7, 2013 11:13 pm", "Headline": "කෝටියේ කොල්ලයේ තවත් සැකකරුවෙක් අල්ලයි", "News Content": "කොම්පඤ්ඤවීදිය ප්‍රදේශයේදී රුපියල් කෝටියක් කොල්ලකෑමේ සිද්ධිය සම්බන්ධයෙන් අවශ්‍යව සිටි සැකකරුවෙකු අද (07) පස්වරු 2.00ට පමණ කටුනායක ගුවන් තොටුපළේදී අත්අඩංගුවට ගෙන තිබේ. සැකකරු විදේශ ගතව සිට යළි මෙරටට පැමිණ නැවතත් මලයාසියාව බලා යාමට කටුනායකට පැමිණි අවස්ථාවේදී ආගමන විගමන නිලධාරීන් විසින් අත්අඩංගුවට ගෙන ඇති අතර පසුව ඔහු කොළඹ අපරාධ කොට්ඨාසයට භාරදී ඇති බව පොලීසිය පවසයි. එම සැකකරු රෙදිපිළි ව්‍යාපාරිකයෙකු බව හඳුනාගෙන ඇත. වැල්ලවත්ත ප්‍රදේශයේ ව්‍යාපාරිකයෙකු පසුගිය පෙබරවාරී මස 12 වැනිදා කොම්පඤ්ඤවීදිය ප්‍රදේශයේ පිහිටි පෞද්ගලික බැංකුවකින් මුදල් මාරුකර ආපසු යමින් සිටියදී ඔහු ගමන්ගත් මෝටර් රථය නැවතු පිරිසක් රුපියල් කෝටියක මුදලක් කොල්ලකා පලාගොස් තිබුණි. එකී මුදල් කොල්ලය සම්බන්ධයෙන් විමර්ශන සඳහා පොලිස් කණ්ඩායම් 04ක් යෙදවුණු අතර ඉන් 03ක් පොලිස් අපරාධ කොට්ඨාසයෙන්ද අනෙක් කණ්ඩායම කොම්පඤ්ඤවීදිය පොලීසියෙන් යොදවන ලදී. ඒ අනුව එම සිද්ධිය සම්බන්ධයෙන් පොලිස් නිලධාරීන් සිව්දෙනෙකු ඇතුළු සැකකරුවන් 9 දෙනෙකු කොළඹ අපරාධ කොට්ඨාසය මගින් මේවන විට අත්අඩංගුවට ගෙන ඇත.", "URL": "https://sinhala.adaderana.lk/news.php?nid=33088", "Category": null, "Parent URL": null}