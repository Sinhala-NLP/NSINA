{"Source": "Adaderana", "Timestamp": "August 11, 2016 04:11 pm", "Headline": "ගොවියා වෙනුවෙන් යුතුකම් ඉටු කිරීමට අපි බැඳී ඉන්නවා", "News Content": "රටේ ජාතික ආර්ථිකය ශක්තිමත් කරමින් ගොවි ජනතාව වෙනුවෙන් ඉටුවිය යුතු සියළු යුතුකම් ඉටු කිරීමට රාජ්‍ය ප්‍රතිපත්තිය අනුව බැඳී සිටින බව ජනාධිපති මෛත්‍රීපාල සිරිසේන මහතා පවසයි.දුගී භාවයෙන් සහ ණය බරින් ගොවි ජනතාව නිදහස් කරගනිමින් ඔවුන්ගේ ආර්ථිකය ශක්තිමත් කිරීම සඳහා සියළු දෙනාම සාමූහිකය එක්විය යුතු බව ජනාධිපතිවරයා පෙන්වාදෙයි.ඇඹිලිපිටිය බුද්ධි මණ්ඩපයේ පැවති හොඳම මහවැලි ගොවියා සහ හොඳම මහවැලි ගොවි සංවිධානය සඳහා ත්‍යාග හා සම්මාන පිරිනැමීමේ උත්සවයට එක්වෙමින් ජනාධිපති මෛත්‍රිපාල සිරිසේන මහතා මෙම අදහස් පළ කළේය.මෙහිදී හොඳම මහවැලි ගොවියා ලෙස ගල්කිරියාගම ආර්.සී ප්‍රේමදාස මහතාත් හොඳම ගොවි සංවිධානය ලෙස මොරගහකන්ද කලාපයේ බකමූණ 504 බෙදුම්ඇල ගොවි සංවිධානයත් ජනාධිපතිවරයා අතින් ත්‍යාග සහ සම්මාන හිමි කරගත්තේය.", "URL": "https://sinhala.adaderana.lk/news.php?nid=62976", "Category": null, "Parent URL": null}