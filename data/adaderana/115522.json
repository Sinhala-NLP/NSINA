{"Source": "Adaderana", "Timestamp": "August 1, 2019 04:18 pm", "Headline": "වැලිකඩ බන්ධනාගාර ඝාතන නඩුව-රටින් පැන්න බන්ධනාගාර නිලධාරියෙක් අත්අඩංගුවට ගන්න විවෘත වරෙන්තුවක්", "News Content": "2012 වසරේ වැලිකඩ බන්ධනාගාරය තුළ ඇතිවූ ගැටුමෙන් සිරකරුවන් අට දෙනෙකු ඝාතනය කළ බවට චෝදනා ලබා මේ වන විට අධිකරණය මඟහැර සිටින බන්ධනාගාර බුද්ධි අංශ නිලධාරියෙකු වන ඉමදුවගේ ඉන්දික සම්පත් නැමැත්තා අත්අඩංගුවට ගෙන අධිකරණයට ඉදිරිපත් කරන ලෙස දන්වා කොළඹ ත්‍රිපුද්ගල මහාධිකරණ විනිසුරු මඩුල්ලක් විසින් විවෘත වරෙන්තු නිකුත් කළේය. මෙම නඩුව ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන මහත්වරුන්ගෙන් සමන්විත කොළඹ මහාධිකරණයේ ත්‍රිපුද්ගල විනිසුරු මඩුල්ලක් හමුවේ කැඳවනු ලැබුවේය. නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිසිටර් ජෙනරාල් ඩිලාන් රත්නායක මහතා අධිකරණයෙන් ඉල්ලීමක් කරමින් නඩුවේ තුන්වන විත්තිකරු ලෙස නම් කර සිටින ඉමදුවගේ ඉන්දික සම්පත් නමැත්තා මේ වන විට අධිකරණය මගහැර විදේශගතව සිටින අතර ඔහු නොමැතිව නඩු විභාගය පවත්වා ගෙන යාම සඳහා ඉල්ලීමක් කරන බව සඳහන් කළේය. එම ඉල්ලීම තහවුරු කිරීම සඳහා විත්තිකාර ඉන්දික සම්පත් නමැත්තා විදේශගතව සිටින බවට තහවුරු කරමින් ඔහු පදිංචිව සිටි ප්‍රදේශයේ ග්‍රාම නිලධාරියා, ඔහුගේ මව සහ තවත් පුද්ගලයෙකුගෙන් සාක්ෂි මෙහෙයවනු ලැබුවේය. මෙම සාක්ෂි සටහන් කර ගැනීමෙන් අනතුරුව අධිකරණය මගහැර සිටින විත්තිකරු අත්අඩංගුවට ගෙන ඉදිරිපත් කරන්නැයි දන්වා විනිසුරු මඩුල්ල විවෘත වරෙන්තු නිකුත් කළේය. එම නඩුවේ සාක්ෂි විභාගය අගෝස්තු මස 30 වනදා ආරම්භ කරන බවද නියෝග කළේය. 2012 වසරේ නොවැම්බර් මස 09 වන දා වැලිකඩ බන්ධනාගාරය තුළ ඇතිවූ ගැටුමක් මැඩ පැවැත්වීමට යාමේදී තෝරා ගත් සිරකරුවන් අට දෙනෙකු වෙඩි තබා ඝාතනය කිරීම සම්බන්ධයෙන් පොලිස් මත්ද්‍රව්‍ය නාශක කාර්යාංශය හිටපු පොලිස් පරීක්ෂක නියෝමාල් රංගජීව, හිටපු බන්ධනාගාර කොමසාරිස් වරයෙකු වන එමිල් රංජන් ළමාහේවා සහ බන්ධනාගාර බුද්ධි අංශ නිළධාරියෙකු වන ඉමදුවගේ ඉන්දික සම්පත් යනාදීන්ට එරෙහිව නීතිපතිවරයා විසින් මෙම නඩුව ගොනුකර තිබේ.", "URL": "https://sinhala.adaderana.lk/news.php?nid=115522", "Category": null, "Parent URL": null}