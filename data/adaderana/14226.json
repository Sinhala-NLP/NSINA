{"Source": "Adaderana", "Timestamp": "February 15, 2011 12:30 pm", "Headline": "බෝම්බයක් ඇතැයි බොරු ප්‍රචාරයක් ගෙනගියැයි අත්අඩංගුවට ගත් මගියා නිදහස්", "News Content": "ශ්‍රී ලංකාවේ සිට මාලදිවයින බලා ගමන් ගත් ගුවන් යානයක බෝම්බයක් ඇතැයි අසත්‍ය ප්‍රචාරයක් ගෙන ගිය බවට වන චෝදනාවක් මත මාලදිවයින පොලිසිය මගින් අත්අඩංගුවට ‍‍ගත් මගියා නිදහස් කර ඇති බව විදෙස් මාධ්‍ය වාර්තා කරයි. ගුවන් යානය තුළ බෝම්බයක් ඇති බවට ප්‍රකාශ කිරීම හේතුවෙන් මෙසේ බ්‍රිතාන්‍ය ජාතික මගියෙකු මාලදිවයින පොලිසිය මගින් අත්අඩංගුවට ගෙන තිබිණි. අදාළ ගුවන් යානය දැඩි පරීක්ෂාවට ලක් කළ ද එහි තිබී සැක කටයුතු කිසිවක් සොයා නොගත් බව මාලදිවයින් පොලිසි‍යේ ප්‍රකාශක අහමඩ් සියාම් සඳහන් කර ඇති බව විදෙස් මාධ්‍ය වාර්තා කරනු ලැබීය. අදාළ ගුවන් යානය ඊයේ(14) පස්වරුවේ මාලදිවයිනේ මාලේ ගුවන් තොටුපළ වෙත ළඟා වී තිබේ. අදාළ බ්‍රිතාන්‍ය ජාතිකයා හා ගුවන් යානයේ කාර්යය මණ්ඩලය අතර ඇතිවූ වැරදි අවබෝධයක් නිසා මෙවැනි සිදුවීමක් සිදුවී ඇති බව සඳහන්ය. ගුවන් යානයක් තුළ ඇතිවූ කිසියම් ඝෝෂාකාරී තත්ත්වයක් පිළිබඳව මෙම මගියා විසින් සිදුකළ දැනුම්දීමක් පිළිබඳව කාර්යය මණ්ඩලය විසින් බෝම්බයක් ඇතිබවට කළ දැනුම්දීමක් බවට වරදවා වටහා ගැනීම නිසා මෙම අර්බුදය හටගෙන ඇති බව වාර්තා වේ.", "URL": "https://sinhala.adaderana.lk/news.php?nid=14226", "Category": null, "Parent URL": null}