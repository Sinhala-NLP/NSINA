{"Source": "Adaderana", "Timestamp": "July 27, 2018 10:09 am", "Headline": "බස් රථයක ඉන්ධන බව්සරයක් ගැටී දෙදෙනෙක් රෝහලට", "News Content": "කල්පිටිය නගරයේ රාත්‍රී ගාල් කර තිබූ බස් රථයක ඉන්ධන බව්සරයක් ගැටීමෙන් සිදුවී ඇති අනතුරකින් දෙදෙනෙකු ප්‍රතිකාර සඳහා රෝහල් ගත කර ඇති බව කල්පිටිය පොලීසිය පවසයි. ඊයේ (26) වැනිදා රාත්‍රී 12.30 ට පමණ මෙම අනතුර සිදුවී ඇත. පුත්තලම ඩිපෝවට අයත් ලංගම බස් රථයක් රාත්‍රී කාලයේ කල්පිටිය නගරයේ ගාල් කර තිබෙන විට ඉන්ධන ප්‍රවාහනය කරමින් තිබූ බව්සරයක් බස් රථයේ පිටුපස ගැටී ඇති බව පොලීසිය පවසයි. ඒ සමගම ඉදිරියට ඇදී ගොස් ඇති බස් රථය විදුලි පහන් කණුවක ගැටී ඇති අතර අනතුරින් ඉන්ධන බව්සරයේ රිය සහායකවරයා තුවාල ලබා ප්‍රතිකාර සඳහා කල්පිටිය දිසා රෝහලට ඇතුළත් කර ඇත. බස් රථයේ පිටුපස ආසනයේ නිදා සිටි කොන්දොස්තරවරයා අනතුරත් සමඟ කම්පනයට පත්ව ඇති බවද පොලීසිය පවසයි. ඉන්ධන බව්සරයේ රියදුරුට නින්ද යාම හේතුවෙන් මෙම අනතුර සිදුවන්නට ඇති බව පොලීසිය කියයි. කල්පිටිය පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=93285", "Category": null, "Parent URL": null}