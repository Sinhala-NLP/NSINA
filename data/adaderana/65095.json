{"Source": "Adaderana", "Timestamp": "October 16, 2016 01:15 pm", "Headline": "ගැඹුරු සබැඳියාවක් සඳහා මෝඩිගෙන් මෛත්‍රීට ඇරයුම්!", "News Content": "ජනාධිපති මෛත්‍රීපාල සිරිසේන මහතා සහ ඉන්දීය අග්‍රාමාත්‍ය නරේන්ද්‍ර මෝඩි මහතා අතර ද්වීපාර්ශවික සාකච්ඡා පවත්වා තිබේ.“බ්‍රික්ස් බිම්ස්ටෙක්“ සමගාමී සමුළුවට සහභාගී වීම සඳහා ඉන්දියාව බලා පිටත්ව ගිය ජනාධිපති මෛත්‍රීපාල සිරිසේන මහතා අද පෙරවරුවේ ගෝවාහීදී ඉන්දීය අග්‍රාමාත්‍යවරයා සමග ද්වීපාර්ශවික සාකච්ඡා පැවැත්වු බව ජනාධිපති මාධ්‍ය අංශය සඳහන් කළේය. එහිදී ජනාධිපති මෛත්‍රීපාල සිරිසේන මහතා උණුසුම් ලෙස පිළිගත් ඉන්දීය අග්‍රාමාත්‍යවරයා තම ආරාධනය පිළිගෙන සමුළුවට සහභාගීවීමට පැමිණීම තමාට, ඉන්දියාවට මෙන්ම බිම්ස්ටෙක් කලාපයට ද විශාල ශක්තියක් බව ප්‍රකාශ කර ඇත.ශ්‍රී ලංකාව වෙත මේ වන විට සාක් කලාපයේ සුවිශේෂී භූමිකාවක් හිමි බව සඳහන් කර ඇති නරේන්ද්‍ර මෝඩි මහතා සම්මූතීන් හා රීතින්වලින් එපිටට ගිය ගැඹුරු සබැඳියාවක් වෙනුවෙන් ශ්‍රී ලංකාවට ආරාධනා කරන බව ප්‍රකාශ කර තිබේ.මෙහිදී “බ්‍රික්ස් බිම්ස්ටෙක්“ සමුළුවට සහභාගී වීම සඳහා තමාට සිදුකළ ආරාධනය පිළිබඳ ජනාධිපති මෛත්‍රීපාල සිරිසේන මහතා ඉන්දීය අග්‍රාමාත්‍යවරයා වෙත ස්තූතිය පළ කර ඇත.ශ්‍රී ලංකාව සහ ඉන්දියාව අතර වන දීර්ඝ කාලීන මිතුදම මෙයින් තවත් ශක්තිමත් වන බව ජනාධිපතිවරයා ප්‍රකාශ කර තිබේ.ඉන්දියාව අසීරු සෑම අවස්ථාවකදීම ශ්‍රී ලංකාවට උදව් කළ බව ද ජනාධිපති මෛත්‍රීපාල සිරිසේන මහතා මෙහිදි සිහිපත් කර ඇත.", "URL": "https://sinhala.adaderana.lk/news.php?nid=65095", "Category": null, "Parent URL": null}