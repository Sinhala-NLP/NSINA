{"Source": "Adaderana", "Timestamp": "December 28, 2017 09:50 am", "Headline": "ඉන්දීය ධීවරයින් 57 ක් මේ වසරේ අත්අඩංගුවට - යාත්‍රා 7 ක් රාජසන්තකයි ", "News Content": "උතුරු මුහුදු සීමාවට නීති විරෝධී ලෙස ඇතුළු වී මසුන් මරමින් සිටි ඉන්දීය ධීවරයින් 57 දෙනෙකු මේ වසර තුළදී නාවික හමුදාව විසින් අත්අඩංගුවට ගෙන ඇති අතර ඔවුන්ගේන් 20 දෙනෙකු ඊයේ (27) දින ඉන්දියාවට බාර දී තිබේ. ඉන්දියාවට බාරදීම සිදු කළ ඉන්දීය ධීවරයින් පිරිස සම්බන්ධයෙන් පැවති නඩු විභාග අවසන් වීමෙන් පසුව ඔවුන්ව ඉන්දියාව වෙත බාර දී ඇතත් ඔවුන් සතු යාත්‍රා 7 ක් රාජසන්තක කොට තිබේ. ධීවර පනත වෙනස් කිරීමෙන් පසුව ඉන්දීය ධීවරයින් අත්අඩංගුවට පත්වන අවස්ථා වලදී අධිකරණමය ක්‍රියාදාමයන් වලින් පසුව ධීවරයින් නිදහස් කරණු ලැබුවත් ඔවුන් පැමිණෙන යාත්‍රා කුමන හේතුවක් මත හෝ නිදහස් කරණු නොලබයි. උතුරේ අධිකරණ වලින් නිදහස ලැබූ ඉන්දීය ධීවරයින් 20 දෙනා නාවික හමුදාව විසින් කන්කසන්තුරයේ සිට නාවික හමුදාවට අයත් බෝට්ටුවලින් රැගෙන ගොස් ඉන්දීය මුහුදු සීමාවේදී ඉන්දීය වෙරලාරක්ෂක නිලධාරීන් වෙත බාර දී තිබේ. තවමත් ශ්‍රී ලංකා අත්අඩංගුවේ සිටින ඉතිරි ඉන්දීය ධීවරයින් 37 දෙනාට එරෙහිව ඇති නඩු විභාගයන් මෙතෙක් අවසන් නොවීම නිසා ඔවුන්ව නිදහස් කිරීමට හැකියාවක් නොමැති බව උතුරු පළාත් ධීවර සහකාර අධ්‍යක්ෂ කාර්යාලය සඳහන් කරයි. ඉන්දීය ධීවරයින් සතු යාත්‍රා 39 ක් ද දැනටමත් ශ්‍රී ලංකාව බාරයේ ඇති බව පවසන ධීවර අධ්‍යක්ෂ කාර්යාලය එම යාත්‍රා නිදහස් නොකළත් ඒවාට සිදු කරණ දේ පිළිබදව ස්ථිර නිගමනයකට මෙතෙක් එළඹ නැතැයි පෙන්වා දුන්නේය.", "URL": "https://sinhala.adaderana.lk/news.php?nid=82179", "Category": null, "Parent URL": null}