{"Source": "Adaderana", "Timestamp": "September 1, 2012 09:34 am", "Headline": "ඔස්ට්‍රේලියා ගිය 43ක් ඉන්දුනීසියා මුහුදේ අතරමං", "News Content": "බෝට්ටුවක අතරමංව සිටි ශ‍්‍රී ලාංකිකයන් 43 දෙනෙකු ඉන්දුනීසියානු මුහුදු සීමාවේදී මුදාගෙන තිබේ. ඉන්දුනීසියානු ධීවරයින් පිරිසක් විසින් මොවුන් මුදා ගෙන ඇති බව සඳහන්ය. ඉන්දුනීසියානු ධීවරයින් මෙම ශ‍්‍රී ලාංකිකයින් මුදා ගන්නා අවස්ථාවේ දී ඔවුන් දැඩි ලෙස විජලනයට පත්ව සිටි බව ඉන්දුනීසියානු පොලිසිය පවසයි. මෙම ශ්‍රී ලාංකිකයින් පිරිස නීති විරෝධි ලෙස ඔස්ටේ‍්‍රලියාවට ගමන් කරමින් සිටිය දී ඔවුන් ගමන් ගත් බෝට්ටුව කාර්මික දෝෂයකට ලක්ව තිබේ. මෙම බෝට්ටුවේ එන්ජිම ක‍්‍රියා විරහිතවීමත් සමග මොවුන් මුහුදේ අතරමං වී ඇති බව සඳහන්ය. ඉන්දුනීසියානු ධීවරයින්ට හමුවන අවස්ථාව වන විට අදාළ ශ‍්‍රී ලාංකිකයින් පිරිස දින 9 ක කාලයක් මුහුදේ අතරමංව සිටි ඇති බව එරට පොලිසිය පවසයි. මෙම පිරිස අතර කාන්තාවන් සිව් දෙනෙකු හා කුඩා ළමුන් තිදෙනෙකුද වේ. විජලනයට පත්වීම නිසා ඔවුන් දුර්වලව සිටියත් ඔවුන්ගේ තත්ත්වය බරපතළ නොවන බව සඳහන්ය. මොවුන් සමග පැමිණ ඇතැයි කියන තවත් කණ්ඩායමක් කොටු කර ගැනීමට පියවර ගන්නා බව ඉන්දුනීසියානු පොලිස් ප‍්‍රධානියා පවසා තිබේ.", "URL": "https://sinhala.adaderana.lk/news.php?nid=27047", "Category": null, "Parent URL": null}