{"Source": "Adaderana", "Timestamp": "July 20, 2016 02:03 pm", "Headline": "තාජුඩීන් ඝාතනය ගැන පී.එස්.ඩී සැරයන්ගෙන් ප්‍රකාශයක් ගන්න යයි", "News Content": "අපරාධ පරීක්ෂණ දෙපාර්තමේන්තුව විසින් අත්ඩංගුවට ගෙන රිමාන්ඩ් බාරයේ පසුවන හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක,නාරාහේන්පිට පොලීසියේ අපරාධ අංශයේ හිටපු ස්ථානාබාර නිලධාරී සුමිත් සී පෙරේරා යන මහත්වරුන් අගෝස්තු මස 3 වන දින දක්වා යළි රක්ෂිත බන්ධනාගාර ගත කර තිබේ.ආන්දෝලනයට තුඩුදුන් වසීම් තාජුඩීන් ඝාතන සිද්ධියේ සාක්ෂි වසන් කළ බවට චෝදනා ලැබ මොවුන් දෙදෙනා ඉකුත් අප්‍රේල් මස 20 වන දින අත්අඩංගුවට ගන්නා ලදී.අදාළ නඩුව අද(20)කැඳවූ අවස්ථාවේදී රජයේ නීතිඥවරයා කොළඹ මහේස්ත්‍රාත් අධිකරණය හමුවේ පවසා ඇත්තේ සිද්ධියට අදාළව පරීක්ෂණ තවදුරටත් සිදුකෙරෙන බවයි.මෙම සිද්ධියට අදාළව ජනාධිපති ආරක්ෂක අංශයේ හිටපු මාණ්ඩලික සැරයන්වරයෙකුගෙන් ප්‍රකාශ සටහන් කර ගැනීමට අවශ්‍ය බවත්,එමෙන්ම සිද්ධිය වූ අවස්ථාවේ නාරාහේන්පිට පොලීසියේ ස්ථානාධිපතිවරයාව සිටි ඩේමියන් ප්‍රනාන්දු මහතාගේ දුරකථනයට පැමිණි ඇමතුම් සම්බන්ධයෙන්ද පරීක්ෂණ සිදුකෙරෙන බවයි.මේ අවස්ථාවේදී සැකකරුවන් වෙනුවෙන් පෙනී සිටින නීතිඥයින් අධිකරණයට කරුණු දක්වමින් පවසා ඇත්තේ තම සේවාදායකයින්ට ඇප ඉල්ලා මහාධිකරණයට ඇප අයදුම්පත් යොමුකර ඇති බවයි.කෙසේ වෙතත් ඉදිරිපත් වූ කරුණු සලකා බැලූ කොළඹ මහේස්ත්‍රාත් අධිකරණය සැකකරුවන් අගෝස්තු මස 03 වන දින දක්වා යළි රක්ෂිත බන්ධනාගාර ගතකරන ලෙස නියෝග කළ අතර සිද්ධිය සම්බන්ධයෙන් පරීක්ෂණ කටයුතු කඩිනම් කරන ලෙස අපරාධ පරීක්ෂණ දෙපාර්තමෙන්තුවට හා ශ්‍රී ලංකා වෛද්‍ය සභාවට නියෝග කර තිබේ.", "URL": "https://sinhala.adaderana.lk/news.php?nid=62258", "Category": null, "Parent URL": null}