{"Source": "Adaderana", "Timestamp": "March 4, 2017 05:41 pm", "Headline": " මහරගම ගින්න පාලනය කෙරෙයි", "News Content": "මහරගම නගරයේ රෙදිපිළි අලෙවි සැලක හටගත් හදිසි ගින්න මේ වන විට පාලනය කර ඇති බව ශ්‍රී ජයවර්ධනපුර කෝට්ටේ ගිනි නිවීමේ ඒකකය පවසයි. අද(04) පස්වරු 03.00ට පමණ මහරගම නගරයේ පිහිටි රෙදිපිළි අලෙවි සැලක ගින්නක් හට ගත්තේය. ඒ අනුව කෝට්ටේ ගිනි නිවීමේ ඒකකයේ ගිනි නිවීමේ රථ 03ක් සහ දෙහිවල ගල්කිස්ස මහ නගර සභාවේ ජල බවුසර් යොදවා ගින්න මැඩපැවැත්වීමට පියවර ගෙන තිබේ. ගින්න මැඩපවත්වන විටත් අදාළ රෙදිපිළි වෙළෙඳසැලේ විශාල කොටසකට ගින්නෙන් හානි සිදුව ඇති බව මහරගම පොලීසිය සඳහන් කළේය. කෙසේ වෙතත් ගින්නට හේතුව මෙතෙක් අනාවරණය වී නැත. මහරගම පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=70431", "Category": null, "Parent URL": null}