{"Source": "Adaderana", "Timestamp": "January 11, 2012 01:20 pm", "Headline": " කැලණියේ දෙපාර්ශවයම නිහඬ කළා-මෛත්‍රී කියයි", "News Content": "කැලණිය ප්‍රාදේශීය සභාවේ මන්ත්‍රීවරුන් සහ අමාත්‍ය මර්වින් සිල්වා මහතා අතර උද්ගතව ඇති අර්බුදය සම්බන්ධයෙන් ඉදිරි දින කිහිපය ඇතුළත සාධාරණ විසඳුමක් ලබාදෙන බවට ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රීපාල සිරිසේන මහතා පොරොන්දු වී තිබේ. එම විසඳුම ලැබෙන තෙක් පවත්නා අර්බුදය සම්බන්ධයෙන් ප්‍රකාශ නිකුත් කිරීමෙන් වැළකී සිටීමට මන්ත්‍රී කණ්ඩායම තීරණය කළ බව කැලණිය ප්‍රාදේශීය සභා මන්ත්‍රී හසිත මඩවල මහතා සඳහන් කළේ ය. මෙම අර්බුදය දඩමීමා කරගනිමින් ආණ්ඩුව අපහසුතාවට පත්කිරීමේ කුමන්ත්‍රණයක් ක්‍රියාත්මක වන බවට ද තොරතුරු ලැබී ඇති බැවින් මෙසේ නිහඬවන බව හෙතෙම අද දෙරණ වෙත අදහස් දක්වමින් කියා සිටියේය. මේ අතර අද කොළඹ පැවති මාධ්‍ය හමුවකට එක්වෙමින් අමාත්‍ය මෛත්‍රීපාල සිරිසේන මහතා කියා සිටියේ මේ පිළිබඳ මාධ්‍යයට ප්‍රසිද්ධියේ ප්‍රකාශ නොකරන ලෙස දෙපාර්ශවයටම අවවාද කර ඇති බවයි. එසේම මෙම අර්බුදය පිළිබඳ නිසි සොයාබැලීමක් කොට නීත්‍යනුකූලව ක්‍රියාමාර්ග ගන්නා ලෙස තමන් අදාළ පාර්ශවයන්ට උපදෙස් ලබාදී ඇති බවද සිරිසේන අමාත්‍යවරයා පෙන්වා දුන්නේය. අද සෞඛ්‍ය කාර්යාංශ ශ්‍රවණාගාරයේදී පැවති මාධ්‍ය හමුවේදී මාධ්‍යවේදියකු ඇසූ ප්‍රශ්නයකට පිළිතුරු දෙමින් අමාත්‍ය මෛත්‍රීපාල සිරිසේන මහතා මේ බව කියා සිටියේය.", "URL": "https://sinhala.adaderana.lk/news.php?nid=21310", "Category": null, "Parent URL": null}