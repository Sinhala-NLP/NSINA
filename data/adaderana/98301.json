{"Source": "Adaderana", "Timestamp": "October 27, 2018 11:05 am", "Headline": "විදේශ මුදල් තොගයක් සමඟ ඉන්දීය ජාතිකයෙක් අත්අඩංගුවට", "News Content": "රුපියල් එක් කෝටි පනස් තුන් ලක්ෂයකට (1,53,00,000) අධික වටිනාකමකින් යුතු විදේශීය මුදල් තොගයක් නීතිවිරෝධී ලෙස ඩුබායි වෙත රැගෙන යෑමට තැත් කළ ඉන්දීය ජාතික සංක්‍රමණික ගුවන් මගියෙකු ඊයේ (27) දින සවස කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු 29 හැවිරිදි ඉන්දියාවේ චෙන්නායි හි පදිංචිකරුවෙකි. ඔහු ඉන්දියාවේ චෙන්නායි සිට කටුනායක ගුවන් තොටුපොළ වෙත පැමිණ , ඊයේ සවස 6.40 ට ඩුබායි බලා පිටත්ව යන ශ්‍රී ලන්කන් ගුවන් සේවයේ යූ.එල්.- 225 දරන ගුවන් යානයට ඇතුළු වීමට සූදානමින් ගුවන් තොටුපොළ සංක්‍රමණික මගී පර්යන්තයේ රැදී සිට තිබේ. එහිදී රේගු නිලධාරීන් කළ වැටලීමකදී , බ්‍රිතාන්‍ය පවුම් 16,400 ක් , යූරෝ 50,700 ක් , කැනඩා ඩොලර් 6,000 ක් , ස්වීඩන ක්‍රෝනර් 45,500 ක් සහ ඩෙන්මාර්ක් ක්‍රෝනර් 3,000 ක් , ඔහුගේ ගමන් මල්ලේ සගවා ගෙන තිබී රේගු නිලධාරීන් විසින් අත් අඩංගුවට ගෙන තිබුණි. මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුව විසින් සිදු කර තිබුණි. මෙම සිදුවීම පිළිබඳව වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ඩී.පී.ඒ.එල්.පී.සපරමාදු මහතා විසින් පැවැත්වූ අතර , එහිදී මෙම විදේශීය මුදල් තොගයක් රාජසන්තක කිරීමට නියෝග කර තිබේ.", "URL": "https://sinhala.adaderana.lk/news.php?nid=98301", "Category": null, "Parent URL": null}