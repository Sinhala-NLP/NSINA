{"Source": "Adaderana", "Timestamp": "July 28, 2018 06:01 pm", "Headline": "බලංගොඩ දරුවා අතුරුදන් වී අදට දින 9යි", "News Content": "බලංගොඩ ප්‍රදේශයේදී අතුරුදන්වූ දස හැවිරිදි දරුවා සම්බන්ධයෙන් මේ වන තෙක් කිසිදු තොරතුරක් අනාවරණ වී නොමැත. පසුගිය සිකුරාදා පස්වරුවේ ප්‍රදේශයේ කැලෑබද ප්‍රදේශයකට ගිය එම දරුවා අතුරුදන් වී අදට(28) දින 09 ක් ගත වී තිබේ. බලංගොඩ හුණුවල කන්ද කැළෑවට ගිය සහන් කුමාර නමැති මෙම දසහැවිරිදි දරුවා අතුරුදන්ව තිබුණේ ඉකුත් 20 වන සිකුරාදා පස්වරුවේදීයි. බලංගොඩ පොලීසිය හා තවත් තදාසන්න පොලිස් ස්ථාන කිහිපයක් ඒකාබද්ධව දරුවා සොයා විමර්ශන සිදු කරන අතර දරුවා පිළිබඳ යම් තොරතුරක් වෙතොත් 071 859 1388 යන අංකය ඔස්සේ බලංගොඩ පොලිස් ස්ථානාධිපතිවරයාට හෝ 045 22 87 422 යන අංකය ඔස්සේ බලංගොඩ ස්ථානාධිපති කාර්යාලය වෙත දැනුම් දෙන ලෙස පොලීසිය ජනතාවට දැනුම් දෙයි. දරුවා පිළිබඳ කිසියම් හෝ හෝඩුවාවක් ලබාගැනීමේ අරමුණින් මව්පියන් සාස්තරකරුවකු වෙත ගොස් දරුවාගේ වේලාව ලබා දී තොරතුරු ද විමසා තිබෙනවා. මේ අතර අතුරුදන් දරුවා පිළිබඳ සොයා බැලීමට අද දෙරණ වාර්තාකරු සහන්ගේ නිවස වෙත ඉකුත් දා ගිය අවස්ථාවේ එම පවුල ගත කරන අධික දිළිඳුකමින් යුත් දිවිපෙවෙත පිළිබඳව අනාවරණය කළේය. සහන්ගේ මව අසනීප තත්ත්වයකින් පෙළෙන අතර ඒ හේතුවෙන් පියා පමණක් පවුලේ බර දරන්නේ කුලී වැඩ කර ලැබෙන සුළු මුදලකිනි. මෙවන් පසුබිමක බලංගොඩ සිංහ සමාජයේ නිලධාරීන් සහන්ගේ නිවස වෙත පැමිණ පවුලට අවශ්‍ය වියළි ආහාර ද්‍රව්‍ය, මුල්‍ය පරිත්‍යාගයක් හා දරුවන්ට අවශ්‍ය අධ්‍යාපනික උපකරණ පරිත්‍යාග කරනු ලැබුවේය.", "URL": "https://sinhala.adaderana.lk/news.php?nid=93358", "Category": null, "Parent URL": null}