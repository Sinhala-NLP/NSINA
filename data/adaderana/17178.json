{"Source": "Adaderana", "Timestamp": "July 4, 2011 10:24 am", "Headline": "වැටුප් නොමැතිව වසර 15 ක් සෞදියේ සේවය කරලා", "News Content": "සෞදි අරාබියේ තමන් සේවය කළ නිවෙස් හිමිකරුවන් විසින් වසර 15 ක කාලයක් පුරා තමන් වෙත වැටුප් ලබානොදුන් බවට එරට ගෘහ සේවිකාවක ලෙස සේවය කළ ශ්‍රී ලාංකික කාන්තාවක් පැමිණිලි කර තිබේ. ශ්‍රී ලාංකික බලධාරීන් විසින් පවත්වාගෙන යන ඔලායා කඳවුරෙහි රැඳීසිටින ජී. ඩී. කුසුමා නන්දනී නැමැති කාන්තාව විසින් බීබීසී සන්දේශය වෙත අදහස් දක්වමින් සඳහන් කර ඇත. මාස කිහිපයක් පමණක් තමන් වෙත වැටුප් ලබාදුන් බවත්, පසුව හදිසියේම වැටුප් ලබාදීම නවතා දැමූ බවත් නන්දනී ප්‍රකාශ කර තිබේ. තමන් විසින් රැකබලාගත් දරුවන්ට පාසල් යාමට පෙර වියදම පිණිස ලබාදෙන මුදල් ලබාදීම අමතක කර ඇති බවට චෝදනා කරමින් මෙසේ වැටුප් ගෙවීම නවතා දමා ඇති බව සඳහන්ය. නන්දනීට සිය පවුලේ සාමාජිකයින් සමග පවා සබඳතා පැවැත්වීමට අවසර ලබාදී නොමැති අතර හදිසියේම ඇය පළමුව සේවය කරමින් සිටි නිවෙසෙහි හිමිකරුවන් විසින් නිවසින් පිටව යන ලෙස ඇයට නියෝග කර තිබේ. පසුව ඇය වෙනත් නිවසක සේවය කිරීම සඳහා බැඳී ඇති අතර එම නිවසින්ද ඇයට වැටුප් හිමිව ඇත්තේ වසරක කාලයක් සඳහා පමණි. අදාළ සිදුවීම පිළිබඳව ශ්‍රී ලංකාවේ විදේශ සේවා නියුක්ති කාර්යාංශය සමග එක්ව විමර්ශන කටයුතු සිදුකරන බව රියාද් හි ශ්‍රී ලංකා තානාපති කාර්යාලය සඳහන් කර තිබේ.", "URL": "https://sinhala.adaderana.lk/news.php?nid=17178", "Category": null, "Parent URL": null}