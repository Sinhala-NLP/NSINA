{"Source": "Adaderana", "Timestamp": "March 10, 2017 04:43 pm", "Headline": " කසළ බැහැර කිරීම් විධිමත් කරන්න නිසි ක්‍රමවේදයකට එළඹිය යුතුයි", "News Content": "කොළඹ සහ තදාසන්න ප්‍රදේශවල කසළ බැහැර කිරීම් විධිමත් කිරීම සඳහා අදාළ සියලු ආයතන එක්ව නිසි ක්‍රමවේදයකට එළඹිය යුතු බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ කසළ කළමනාකරණය සම්බන්ධයෙන් වගකීම් දරන ප්‍රධාන ආයතන අතර නිසි සම්බන්ධීකරණයක් නොමැතිවීම කසළ කළමනාකරණය දුර්වලවීමට ප්‍රධාන හේතුව වී ඇති බවයි.එම නිසා එක් එක් ආයතන තමන් වෙත පැවරී ඇති වගකීම් නිසි ලෙස ඉටුකළ යුතු බව ද ජනාධිපතිවරයා පෙන්වා දෙයි.කොළඹ සහ තදාසන්න ප්‍රදේශවල කසළ කළමනාකරණය විධිමත් කිරීම පිළිබඳ අද (10) පෙරවරුවේ ජනාධිපති කාර්යාලයේ පැවැති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ.අවිධිමත් ලෙස කුණු බැහැර කිරීමේ වැටලීම් විධිමත් කිරීමට ද මෙහිදී ජනාධිපතිවරයා පරිසර පොලිස් ඒකකයට උපදෙස් ලබා දුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=70690", "Category": null, "Parent URL": null}