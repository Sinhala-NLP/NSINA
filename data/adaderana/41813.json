{"Source": "Adaderana", "Timestamp": "March 15, 2014 09:36 am", "Headline": "විත්තිකරුවන්ට රජයේ වියදමින් නීතිඥයින් ඉල්ලයි", "News Content": "බ්‍රිතාන්‍ය ජාතිකයෙකු ඝාතනය කිරීම සහ ඔහුගේ රුසියානු ජාතික පෙම්වතිය දුෂණය කිරීමේ චෝදනා එල්ලවී ඇති විත්තිකරුවන්ට රජයේ වියදමින් නීතිඥවරුන් ලබා දෙන ලෙස අධිකරණයට ඉල්ලීමක් ඉදිරිපත් කර තිබේ‍. කොළඹ මහාධිකරණය හමුවේ මෝසමක් ගොණු කරමින් මෙම ඉල්ලීම කර ඇති බව සඳහන්ය. අදාල විත්තිකරුවන් වෙනුවෙන් මේ දක්වා පෙනී සිටි නීතීඥයින් විසින් මෙම මෝසම ගොණු කර තිබේ. එමෙන්ම අදාළ නඩුවේ පළමු සාක්කිකාරිය වන රුසියානු ජාතික වික්ටෝරියා සැන්ඩ්‍රාගේ සාක්ෂිය සටහන් කර ගැනීම සඳහා සිංහල ශබ්දකෝෂයේ කතෘවරයෙකු පත් කරන ලෙස ද මෝසම මගින් ඉල්ලා ඇති බව සඳහන්ය. මෝසම සලකා බැලූ මහාධිකරණය දැනට රිමාන්ඩ් භාරයේ පසුවන විත්තිකාර තංගල්ල ප්‍රාදේශීය සභාවේ හිටපු සභාපති සම්පත් විදාන පතිරණ ලබන 17 වන දින අධිකරණයට ඉදිරිපත් කරන ලෙස ද නියෝග කළේය. එසේම මෙම සිද්ධියට අදාළව දැනට ඇප මත මුදාහැර ඇති සෙසු විත්තිකරුවන්ට ද එදින අධිකරණය හමුවේ පෙනි සිටින ලෙස කොළඹ මහාධිකරණය නියෝග කර ඇත.", "URL": "https://sinhala.adaderana.lk/news.php?nid=41813", "Category": null, "Parent URL": null}