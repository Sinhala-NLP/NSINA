{"Source": "Adaderana", "Timestamp": "April 11, 2011 09:20 am", "Headline": "පැණි බීම නිසා දරුවෙකු මියයාම ගැන අමාත්‍යංශයෙන් පරීක්ෂණයක්", "News Content": "පැණිබීම වර්ගයක් පානය කිරීම හේතුවෙන් වයස අවුරුදු එකහමාරක පමණ දරුවෙකු මියයා‍මේ සිද්ධිය සම්බන්ධයෙන් සෞඛ්‍ය අමාත්‍යාංශය පරීක්ෂණයක් ආරම්භ කර තිබේ. වැල්ලවාය නගරයේ හෝටලයකින් මිලදී ගත් අදාළ පැණිබීම වර්ගය පානය කළ මියගිය දරුවාගේ මව සහ ඇයගේ සහොදරයෙක් ද රෝගාතුරුවීමෙන් වැල්ලවාය රෝහලට ඇතුළත් කර තිබුණි. පසුව කාන්තාව සහ ඇයගේ දරුවා වැඩිදුර ප්‍රතිකාර සඳහා මොණරාගල රෝහලට මාරුකර යැවීමෙන් පසු දරුවා මියගොස් ඇති බව පොලිසිය සඳහන් කරයි. මීට පෙර අවස්ථා කිහිපයකදී ද පැණි බීම වර්ගයක් පානය කිරීම හේතුවෙන් පුද්ගලයන් කිහිපදෙනෙකු අසාධ්‍ය තත්ත්වයට පත්වූ අතර පොළොන්නරුව ප්‍රදේශයේ දැරියක් ජීවිතක්ෂයට පත්වූ බවද වාර්තාවිය. ඒ හේතුවෙන් සියලු පැණි බීම නිෂ්පාදනායතන පිළිබඳ සොයා බැලීමට සෞඛ්‍ය අමාත්‍යාංශය විසින් පියවර ගන්නා ලදී. කෙසේ වුව ද යළිත් එවැනි සිදුවීමක් යළිත් වාර්තා වීම සම්බන්ධයෙන් පරීක්ෂණ සිදුකරන බව අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=15402", "Category": null, "Parent URL": null}