{"Source": "Adaderana", "Timestamp": "June 2, 2014 07:00 am", "Headline": "  ඉන්දු-ශ්‍රී ලංකා ගැටළු ලිහන්න ජයලලිතා මෝඩිට ලියයි", "News Content": "ඉන්දු - ශ්‍රී ලංකා ධීවර ගැටළුව පිළිබඳ තමිල්නාඩු ප්‍රධාන අමාත්‍ය ජයලලිතා ජයරාම් ඉන්දිය අග්‍රාමාත්‍ය නරේන්ද්‍ර මෝඩි වෙත ලිපියක් යොමු කර තිබේ. ඊයේ දිනයේ මෙම ලිපිය යොමු කර ඇති බව ඉන්දිය මාධ්‍ය උපුටා දක්වයි. කෙසේ වෙතත් ඉන්දු - ශ්‍රී ලංකා ධීවර ගැටළුව පිළිබඳව ජයලලිතා ජයරාම් ඉන්දිය නව අග්‍රාමාත්‍යවරයාගේ අවධානයට යොමු කළ පළමු අවස්ථාව මෙය ලෙස ඉන්දීය මාධ්‍ය පෙන්වා දෙයි. ශ්‍රී ලංකා නාවික හමුදාව විසින් අත්අඩංගුවට ගෙන සිටින ඉන්දීය ධිවරයින් 33 දෙනා සහ නාවික යාත්‍රා 07ක් නිදහස් කරන ලෙස ශ්‍රී ලංකාවෙන් ඉල්ලීමක් කරන ලෙස තමිල්නාඩු ප්‍රධාන අමාත්‍යවරිය ඉන්දිය අග්‍රාමාත්‍යවරයාගෙන් ඉල්ලා තිබේ. එමෙන්ම දැනට දීර්ඝ කාලයක් මුළුල්ලේ පවතින ඉන්දු-ලංකා ධීවර ගැටළුව අවසන් කිරිමට ඍජු මැදිහත්වීමක් සිදුකරන ලෙසද ජයලලිතා ජයරාම් මෙම ලිපිය මගින් ඉල්ලිමක් කර ඇති බව සඳහන්ය. නරේන්ද්රා මෝඩි අග්‍රාමාත්‍යවරයා යටතේ ධීවර ගැටළුව අවසන් කිරීමට තීරණාත්මක වෙනසක් ඇති කරනු ඇති බවට තමන් විශ්වාසය පල කරන බවත්, හිටපු අග්‍රාමාත්‍ය ආචාර්ය මන් මෝහන් සිං මහතාගේ පාලන කාලයේ දි මෙම ගැටළුව විසඳීමට නිසි ක්‍රියාමාර්ග නොගත් බව ත් ජයලලිතා ජයරාම් මහත්මිය මෙහිදි චෝදනා කර තිබේ.", "URL": "https://sinhala.adaderana.lk/news.php?nid=43653", "Category": null, "Parent URL": null}