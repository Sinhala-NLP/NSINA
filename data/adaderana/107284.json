{"Source": "Adaderana", "Timestamp": "April 3, 2019 12:00 pm", "Headline": "ජාතික සංහිඳියා අලුත් අවුරුදු උත්සවය යාපනයේ දී", "News Content": "ජාතික සමගිය හා සංහිඳියා කාර්යාංශය විසින් මෙවර ජාතික සංහිඳියා අලුත් අවුරුදු උත්සවය යාපනයේ දී පැවැත්වීමට නියමිතයි. එළඹෙන අප්‍රේල් මස 9 වන දින යාපනය දුරෛයප්පා ක්‍රීඩාංගනයේදී \"සමගි අවුරුදු උදානය - 2019\" නමින් මෙය සංවිධානය කර තිබේ. ‍ෙජාතික සමගිය හා සංහිඳියා කාර්යාංශය , ජාතික ඒකාබද්ධතා, රාජ්‍ය භාෂා.සමාජ ප්‍රගති හා හින්දු ආගමික කටයුතු අමාත්‍යාංශය සහ යාපනය දිස්ත්‍රික් ලේකම් කාර්යාලය ඒකාබද්ධව සංවිධානය කර ඇති මෙම ජාතික සංහිඳියා අවුරුදු උත්සවයේ දී සිංහල හා දෙමළ අලුත් අවුරුදු චාරිත්‍ර වාරිත්‍ර හා අවුරුදු ක්‍රීඩා පැවැත්වීමට කටයුතු සුදානම් කර ඇත. මෙහි ප්‍රධාන ආරධිත අමුත්තන් ලෙස ජාතික සමගිය හා සංහිඳියා කාර්යාංශයේ සභාපතිනී හිටපු ජනධිපතිනිය චන්ද්‍රිකා බණ්ඩාරනායක කුමාරතුංග මැතිණිය හා ජාතික ඒකාබද්ධතා, රාජ්‍ය භාෂා. සමාජ ප්‍රගති හා හින්දු ආගමික කටයුතු අමාත්‍ය මනෝ ගනේශන් මැතිතුමා සහභාගීවීමට නියමිතය. ජාතික සමගිය හා සංහිඳියා කාර්යංශය විසින් පාසල් සිසුන් අතර සහජීවනය ගොඩනැඟීමේ අරමුණින් අන්තර් ආගමික හා සංස්කෘතික උත්සව සාමුහිකව සැමරීමේ වැඩ සටහන් මාලාවක් දිවයින පුරා පාසැල් තුළ පළාත්, දිස්ත්‍රික් හා කොට්ඨාශ මට්ටමින් ක්‍රියාත්මක කර ඇත. අතීතයේ සිට පැවැත ආ ජන ක්‍රීඩාවලට මුල් තැන දෙමින්, පාසැල් සිසුන්, විශ්ව විද්‍යාල සිසුන්, රාජ්‍ය නිළධාරීන් සහ ප්‍රදේශවාසීන් ඇතුළු විශාල පිරිසකගේ සහභාගීත්වයෙන් මෙම උළෙල පැවැත්වෙන අතර එම උත්සවය සඳහා ජාති භේදයකින් තොරව සියලුදෙනා එක් වී සහෝදරත්වයෙන් එකා මෙන් ක්‍රීඩාවල නිරතවීමට අවස්ථාව සලසා ඇත. මෙම සෑම ජන ක්‍රීඩාවක් ම පැවැත්වීමේ අරමුණ වන්නේ ජනතාව අතර සාමය, සමගිය, සහජීවනය, සංහිඳියාව, කායික හා මානසික නිරෝගිකම මෙන්ම සහෝදරත්වයෙන් කණ්ඩායමක් ලෙස එකමුතුව වැඩ කිරීමේ හැකියාව ඇති කිරීම ය. මීට අමතරව ශක්තිය ,ජවය, නායකත්වය, ඉවසීම, දරා ගැනීම, සමබරතාව ආදී ගුණාංග වර්ධනය කිරීම ද මේ මඟින් අපේක්‍ෂා කෙරේ.", "URL": "https://sinhala.adaderana.lk/news.php?nid=107284", "Category": null, "Parent URL": null}