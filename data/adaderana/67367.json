{"Source": "Adaderana", "Timestamp": "December 25, 2016 05:30 pm", "Headline": "ගිලන් රථ රියදුරන්ට වෘත්තීය සමිති 4ක් සහය දෙයි", "News Content": "උතුරු මැද පළාත් සෞඛ්‍ය දෙපාර්තමේන්තුවේ රියදුරන් ක්‍රියාත්මක කර ඇති වැඩ වර්ජනයට සහය පළ කිරීමට එම පළාතේ තවත් සෞඛ්‍ය සේවාවට සම්බන්ධ වෘත්තීය සමිති 4ක් තීරණය කර තිබේ.ජනරජ සෞඛ්‍ය සේවා සංගමය, ජාතික සේවා සංගමය, ශ්‍රී ලංකා නිදහස් සෞඛ්‍ය සේවා සංගමය සහ සුව සේවා සංගමය මෙලෙස සෞඛ්‍ය රියදුරන්ගේ වැඩ වර්ජනයට සහය පළ කිරීමට ඉදිරිපත්ව ඇති බව වාර්තා වෙයි. ඒ බව සඳහන් කරමින් අදාළ වෘත්තීය සමිතිවල සභාපතිවරුන්ගේ අත්සනින් යුතු ලිපියක් උතුරු මැද පළාත් සෞඛ්‍ය සේවා අධ්‍යක්ෂවරයා වෙත බාරදීමට ද පියවර ගෙන තිබේ. මෙහි ආරම්භක පියවර ලෙස හෙට(26) දහවල් 12.00ට උතුරු මැද පළාත් සෞඛ්‍ය සේවා අධ්‍යක්ෂ කාර්යාලය ඉදිරිපිට දී උද්ඝෝෂණයක නිරතවීමට සැලසුම් කර ඇති බව එම සංගම් ප්‍රකාශ කර ඇත. උතුරු මැද පළාතේ සෞඛ්‍ය රියදුරු සේවාව දෙපාර්තමේන්තුගත සංවෘත සේවාවක් ලෙස ස්ථාපිත කරන ලෙස බල කරමින් උතුරු මැද පළාත් සෞඛ්‍ය දෙපාර්තමේන්තුවේ රියදුරන් පසුගිය 21 වැනිදා සිට වැඩ වර්ජනයක නිරතව සිටියි.", "URL": "https://sinhala.adaderana.lk/news.php?nid=67367", "Category": null, "Parent URL": null}