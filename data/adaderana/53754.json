{"Source": "Adaderana", "Timestamp": "September 9, 2015 05:55 am", "Headline": "මුන්නේශ්වරම් කෝවිල අසළ වෙළෙඳුන්ට නීතියෙන් දඬුවම්", "News Content": "හලාවත - මුන්නේෂ්වරම පුජා භූමිය ආසන්න‍යේ මිනිස් පරිභෝජනයට නුසුදුසු ආහාර අලෙවි කළ ව්‍යාපාරිකයින් 15 දෙනෙකුට රුපියල් 75,000 ක දඩ මුදලක් නියම කළ හලාවත දිසා විනිසුරු ශිවන්ත මංචනායක මහතා ව්‍යාපාරිකයින් තිදෙනෙකුට විවෘත වරෙන්තුද, තවත් ව්‍යාපාරිකයින් දෙදෙනෙකුට නොතීසිද නිකුත් කර තිබේ.මිනිස් පරිභෝජනයට නුසුදුසු පුස් සහිත දොදොල් අලෙවි කළ ව්‍යාපාරිකයින් තිදෙනෙකුට,කල් ඉකුත් වූ අසුරන ලද කිරි කෑන් එක්ක ළග තබා ගෙන සිටි ව්‍යාපාරිකයෙකු සහ වෛද්‍ය සහ සෞඛ්‍ය සහතික නොමැතිව ආහාර අලෙවි කළ ව්‍යාපාරිකයින් හා එම සහතික නොමැති සේවකයින් ව්‍යාපාර සඳහා යොදා ගත් ව්‍යාපාරකයින් 20 දෙනෙකු සඳහා මහජන සෞඛ්‍ය පරීක්ෂකවරුන් විසින් නඩු පවරා තිබුණි.අධිකරණය හමුවේ පෙනී සිටි ව්‍යාපාරිකයින් සහ ‍සේවකයින්ට දඩ නියම වූ අතර අධිකරණය මග හැර සිටි ව්‍යාපාරිකයින් තිදෙනෙකුට දිසා විනිසුරුවරයා විසින් විවෘත වරෙන්තු නිකුත් කරන ලද බව අද දෙරණ වාර්තාකරු පවසයි.වෛද්‍ය සහතික නොමැතිව ආහාර අලෙවි කිරීම සඳහා සේවකයින් යොදා ‍ගත් ව්‍යාපාරිකයින් දෙදෙනෙකුට මෙහිදී දිසා විනිසුරුවරයා විසින් නොතීසි නිකුත් කළේය.හලාවත - මුන්නේෂ්වරම ඊශ්වර දේවාලයේ මංගල්‍යය සමයේ එහි පැමිණෙන බැතිමතුන් සඳහා ආහාර අලෙවි කළ ස්ථාන නිරන්තර පරීක්ෂා කිරීමට මහජන සෞඛ්‍ය පරීක්ෂකවරුන් කටයුතු කර තිබුණි. මුලින් ව්‍යාපාරිකයින්ට සහ සේවකයින්ට තම අඩුපාඩු සකස් කර ගන්නා ලෙස අවවාද කිරීම් සිදු කර එම අවවාද නොසලකා දිගින් දිගටම ව්‍යාපාරික කටයුතු සිදු කළ පිරිස් සදහා මෙම නඩු පැවරීම් සිදු කර ඇති බව අප වාර්තාකරු පවසයි.මහජන සෞඛ්‍ය පරීක්ෂකයින් වන අයි.ඒ.පී.ප්‍රනාන්දු සහ පී.ටී.ඒ.ආර්.ප්‍රනාන්දු යන මහත්වරුන් විසින් සැකකරුවන්ට එරෙහිව අධිකරණය හමුවේ නඩු පවරා තිබුණි.", "URL": "https://sinhala.adaderana.lk/news.php?nid=53754", "Category": null, "Parent URL": null}