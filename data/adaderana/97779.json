{"Source": "Adaderana", "Timestamp": "October 16, 2018 04:12 pm", "Headline": "හෙරොයින් නිසා 2ක් පෝරකයට තීන්දුයි", "News Content": "හෙරොයින් මත්කුඩු ග්‍රෑම් 122.68 ක් සන්තකයේ තබාගැනීම චෝදනාවට වරදකරු කළ පුද්ගලයින් දෙදෙනෙකුට කොළඹ මහාධිකරණය මරණීය දණ්ඩනය නියම කර තිබේ. කොළඹ මහාධිකරණ විනිසුරු විකුම් කළුආරච්චි මහතා ඊට අදාළ තීන්දුව ප්‍රකාශ කළ බව අද දෙරණ වාර්තාකරු සඳහන් කළේය. 2010 වසරේ දෙසැම්බර් මස නව වනදා මිරිහාන ප්‍රදේශයේ සිදුකළ වැටලීමකදී මෙම සැකකරුවන් දෙදෙනා මත්කුඩු ග්‍රෑම් 122.68 ක් සමඟ පොලිසිය මගින් අත්අඩංගුවට ලැබුවේය. ඉන් අනතුරුව නීතිපතිවරයා විසින් මෙම නඩු පැවරීම සිදු කළේය. දීර්ඝ නඩු විභාගයකින් පසුව තීන්දුව ප්‍රකාශයට පත් කළ විනිසුරු විකුම් කළුආරච්චි මහතා සඳහන් කර සිටියේ විත්තිකරුවන්ට එරෙහිව ගොනු කර තිබූ හෙරොයින් සන්තකයේ තබා ගැනීමේ චෝදනාව සාධාරණ සැකයකින් තොරව ඔප්පු වී ඇති බවයි. ඒ අනුව විත්තිකරුවන්ට මරණීය දණ්ඩනය පනවන බවද විනිසුරුවරයා නියම කළේය.", "URL": "https://sinhala.adaderana.lk/news.php?nid=97779", "Category": null, "Parent URL": null}