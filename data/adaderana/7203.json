{"Source": "Adaderana", "Timestamp": "March 11, 2010 05:03 pm", "Headline": "මීළඟ ඉලක්කය ගුණාත්මක අධ්‍යාපනයක්", "News Content": "රටේ දරුවන්ට ගුණාත්මක අධ්‍යාපනයක් ලබාදීම රජයේ මීළඟ ඉලක්කය වන බව ජනාධිපති මහින්ද රාජපක්ෂ මහතා පවසයි. රටේ ඉල්ලුමට මෙන්ම ජාත්‍යන්තර ඉල්ලුමට ද සරිලන අයුරින් ගුණාත්මක අධ්‍යාපනයක් දරු පරපුර වෙත ලබාදිය යුතු බව ජනාධිපතිවරයා පෙන්වා දෙයි. අද පස්වරුවේ කැලණිය හෙලේනා විජයවර්ධන බාලිකා විද්‍යාලයේ සංචාරයක නිරත වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. අධ්‍යාපනයෙන් මෙන්ම අධ්‍යාත්මයෙන් ද සංවර්ධිත ජය පරාජය පිළිගත හැකි පිරිසක් රටට දායාද කිරීම, ගුරුවරුන්ගේ වගකීම වන බව ජනාධිපතිවරයා එහිදී පෙන්වා දුන්නේය. පාසලක දියුණුව ඇති වන්නේ එහි විදුහල්පතිවරයාගේ මෙන්ම ආචාර්ය මණ්ඩලයේ කැපවීම මත බව ජනාධිපතිවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=7203", "Category": null, "Parent URL": null}