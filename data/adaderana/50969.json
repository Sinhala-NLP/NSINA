{"Source": "Adaderana", "Timestamp": "April 28, 2015 11:21 pm", "Headline": "19 සංශෝධනය තුනෙන් දෙකකින් සම්මතයි ", "News Content": "ශ්‍රී ලංකා පාර්ලිමේන්තු ඉතිහාසයේ සුවිශේෂී දිනයක් සනිටුහන් කරමින් 19 වැනි ආණ්ඩුක්‍රම ව්‍යවස්ථා සංශෝධනය සංශෝධන සහිතව පාර්ලිමේන්තුවේදී මීට ටික වේලාවකට පෙර සම්මත වී තිබේ.එම යෝජනාවට පක්ෂව ඡන්ද 212ක් ලැබුණු අතර විපක්ෂව ලැබුණේ ඡන්ද 1ක් පමණි.එක් අයෙකු ඡන්දය ලබාදීමෙන් වැළකී සිටි අතර 10 දෙනෙකු ඡන්දය විමසන ලද අවස්ථාවේ සභා ගැබෙහි ‍සිටියේ නැති බව අද දෙරණ වාර්තාකරු පවසයි.යෝජනාවට පක්ෂව පාර්ලිමේන්තුව නියෝජනය කරන එක්සත් ජාතික පක්ෂයේ මන්ත්‍රීන්, එක්සත් ජනතා නිදහස් සන්ධානය නියෝජනය කරන බහුතර මන්ත්‍රීන් සංඛ්‍යාවක් ඡන්දය ලබාදුන්හ.ව්‍යවස්ථා සංශෝධනය පාර්ලිමේන්තුවට ඉදිරිපත් කිරීමෙන් පසු 19 වන ව්‍යවස්ථා සංශෝධන කෙටුම්පත සඳහා වූ යෝජනා පිළිබඳ එකඟතාවක් දක්නට නොවුණු අතර යෝජනා අටකින් හයකට ආණ්ඩු පක්ෂය සහ විපක්ෂය අද (28) පස්වරුව වන විට එකඟවී තිබිණි.ව්‍යවස්ථා සභාවේ සංයුතිය සහ අගමැතිවරයාගේ උපදෙස් මත කැබිනට් මණ්ඩලය පත් කිරීම යන වගන්ති දෙක එලෙස මතභේදයට ලක්වූ ප්‍රමුඛතම කාරණාවන් විය.ඒ අනුව විශේෂයෙන්ම ව්‍යවස්ථාදායක සභාවේ සංයුතිය සම්බන්ධයෙන් ශ්‍රී ලංකා නිදහස් පක්ෂයේ විරෝධය පළ වී තිබූ අතර, ජනාධිපතිවරයාගේ නියෝජිතයා හැරුණු විට අනෙක් සියලු සාමාජිකයන් පාර්ලිමේන්තු මන්ත්‍රීවරුන් විය යුතු බව ඔවුන්ගේ තර්කය විය.එහෙත් ආණ්ඩු පක්ෂයේ මතය වූයේ එය වඩා ස්වාධීනව පැවතීමට බාහිර විද්වතුන් පත් කළ යුතු බව වුවද අවසානයේ ව්‍යවස්ථාදායක සභාවේ සාමාජිකයන් තිදෙනකු ස්වාධීන පුද්ගලයන් විය යුතු බවට දෙපාර්ශවය එකඟත්වයකට පැමිණ තිබේ.එම එකඟත්වය පිළිබඳව තමාගේ එතරම් මනාපයක් නොමැති බව කියා සිටි අගමැති රනිල් වික්‍රමසිංහ මහතා එළැඹෙන පාර්ලිමේන්තුවේදී එම වගන්තිය වෙනස් කිරීමට ක්‍රියා කරන බව පාර්ලිමේන්තුව අමතමින් සඳහන් කළේය.19 වැනි සංශෝධනය තෙවන වර ඡන්ද විමසීමට පෙරාතුව පැවැති දෙවන වර කියවීමේදී එය වැඩි ඡන්ද 214කින් සම්මත විය.ඊට පක්ෂව ඡන්ද 215ක් ලැබුණු අතර විපක්ෂව ලැබුණේ සරත් වීරසේකර මන්ත්‍රීවරයාගේ ඡන්දය පමණි.එක් මන්ත්‍රීවරයෙකු ඡන්දය දීමෙන් වැළකී සිටි අතර මන්ත්‍රීවරුන් 7 දෙනෙකු ඒ මොහොතේ සභාගර්භයෙහි සිටියේ නැත.ඡන්ද විමසීම සිදුකෙරුණේ එක් එක් මන්ත්‍රීව‍රයෙකු බැගින් එය නාමිකව විමසීමෙනි.කෙහෙළිය රඹුක්වැල්ල, ප්‍රේමලාල් ජයසේකර, සුසන්ත පුංචි නිලමේ, ජගත් බාලසූරිය, එල්ලාවල මේධානන්ද හිමි, ජානක බණ්ඩාර හා බැසිල් රාජපක්ෂ යන අය නොපැමිණ සිටි මන්ත්‍රීහු වූහ.අග්‍රාමාත්‍ය රනිල් වික්‍රමසිංහ මහතා විසින් 19 වැනි සංශෝධනය ගැන අද පස්වරු 7 ට සිය පිළිතුරු කතාව අවසන් කිරීමෙන් පසු කථානායක චමල් රාජපක්ෂ මහතා දෙවැනි වර කියවීම ඉදිරිපත් කරන ලදී.මෙම ව්‍යවස්ථා සංශෝධනය සම්මත කර ගැනීම දක්වා‍ මෛත්‍රී පාලනය යටතේ දේශපාලන කරළියේ සිදුවූ හැල් හැප්පීම් සුළු පටු නොවේ.ඒ ගැන කෙ‍ටියෙන්ම කියනවානම් මෙම සංශෝධනය පාර්ලිමේන්තුවට ඉදිරිපත් කිරීමෙන් පසු එය විවාදයට ගෙන සම්මත කර ගැනීම කෙතරම් දුෂ්කර කාර්යයක් බවට පත්වූයේද යන්න පසුගිය දිනවල පාර්ලිමේන්තුවේ සිදුවූ සිද්ධීන් කදිම උදාහරණ සපයයි.එම සංශෝධනය විවාදයට ගැනීමට උත්සාහ කළ සෑම අවස්ථාවකම පාහේ වෙනත් කතා බහක් මැති සබයේ ප්‍රධාන මාතෘකාව බවට පත්වෙමින් 19 ගැන කතා බහ යට යාම මෙහිදී සඳහන් කළ යුතුය.19 වැනි සංශෝධනයට ශ්‍රේෂ්ඨාධිකරණයේ මතය ද ලැබීමෙන් පසු එතෙක් ඊට විරුද්ධ වූ ආණ්ඩුවේ ප්‍රධාන කොටස්කරුවෙකු වූ ජාතික හෙළ උරුමය ද ඉන් පසු සැනසුම් සුසුම් හෙළීම තුළ මෙම සංශෝධනයේ තිබූ බැරෑරුම් බව සියලුදෙනාටම තේරුම් ගැනීම අපහසු නොවනු ඇත.එහි ප්‍රතිඵලයක් ලෙස ඊයේත් අදත් විවාදයට ගත් මෙම යෝජනාව වැඩි ඡන්දයෙන් එනම් තුනෙන් දෙකක බහුතරයකින් සම්මත වීම මෙරට පාර්ලිමේන්තු ඉතිහාසයේ වඩාත් කැපී පෙනෙන සංධිස්ථානයක් බවට පත්වනු නොඅනුමානය. 19 වැනි ආණ්ඩුක්‍රම ව්‍යවස්ථා සංශෝධනය ප්‍රධාන වශයෙන් ගත් කළ ජනාධිපතිවරයාගේ බලතල අඩු කිරීම සඳහා පාර්ලිමේන්තුවට ඉදිරිපත් කළ සංශෝධනයකි.1978 ව්‍යවස්ථාවෙන් හඳුන්වා දුන් විධායක ජනාධිපතිධූරයේ බලතල අඩු කිරීම ගැන ශ්‍රී ලංකාවේ සෑම දේශපාලන පක්ෂයක්ම පාහේ අවුරුදු ගාණක සිටම අදහස් දක්වමින් තිබූ ප්‍රධාන මාතෘකාවක්විය.චන්ද්‍රිකා බණ්ඩාරනායක කුමාරතුංග මැතිනිය 94,99 කාලයේද,මහින්ද රාජපක්ෂ මහතා 2005/10 මැතිවරණ වලදීද ප්‍රතිපත්තිමය වශයෙන්'විධායක ජනාධිපති ධූරය අහෝසි කිරීම\"පිළිගෙන තිබුණි.ඒ අනුව 2015 ජනාධිපතිවරණයේදී ප්‍රධාන අපේක්ෂකයින්වූ මෛත්‍රීපාල සිරිසේන මහතාද,මහින්ද රාජපක්ෂ මහතාද විධායක ජනාධිපති ධූරය අහෝසි කොට රට වඩා ප්‍රජාතන්ත්‍රීය මාවතකට අවතීර්ණ කරන බවට පොරොන්දුවිය.ඒ අනූව විධායක ජනාධිපති ධූරය අහෝසි කිරීම කෙසේ වෙතත් එහි බලතල අඩු කිරීම දක්වා එම කතාව දිග්ගැස්සී එහි ප්‍රතිඵල යම්තාක් දුරකට හෝ භුක්ති විඳීමට මෙරට ජනතාවට අවස්ථාව ලැබුණු දිනයක් ලෙස අද මෙරට ඉතිහාසයට එක්වීම නොවැළැක්විය හැකිය.", "URL": "https://sinhala.adaderana.lk/news.php?nid=50969", "Category": null, "Parent URL": null}