{"Source": "Adaderana", "Timestamp": "July 8, 2019 01:47 pm", "Headline": "උදර්පණ නීතියෙන් හොංකොන් යළි උණුසුම්", "News Content": "උදර්පණ නීතියට එරෙහිව හොංකොංහි යළි විරෝධතා ආරම්භ වුණි. හොංකොං පාර්ලිමේන්තුව වැටලීමෙන් පසුව විරෝධාකරුවන් යළි රැස් වන පළමු අවස්ථාව මෙය බව විදෙස් වාර්තා සඳහන් කරයි. සංචාරක කේන්ද්‍රස්ථාන ඉලක්ක කර හොංකොංහි පැවති විරෝධතා අතරතුර පුද්ගලයින් රැසක් අත්අඩංගුවට ගැනීමට පොලිසිය පියවර ගත්තේය. උදර්පණ නීතියට එරෙහිව ගෙන ආ පනත අත්හිටුවා තිබියදීත් ඊට එරෙහිව මිලියන ගණනින් ජනයා තවමත් මෙලෙස විරෝධතාවලට එක්රැස් වන බව එරටින් ලැබෙන වාර්තා සඳහන් කරයි. බ්‍රිතාන්‍ය යටත් විජිතයක්ව පැවති හොංකොං දූපත 1997 වසරේ මහජන චීන පාලනයට භාර දුන් අතර, මෙම විරෝධතා ඔවුන් අද වන විට මුහුණදෙන විශාලතම අභියෝගයයි. වැසි සහිත කාලගුණය පවා තැකීමක් නොකර ජනතාව පසුගියදා පැවති විරෝධතාවට එක්ව සිටි අතර සංචාරක කේන්ද්‍රස්ථාන ඔවුන්ගෙන් පිරී ගියේය. චීන සංචාරකයින්ට ඍජුවම සිය පණිවුඩය ලබා දී ඔවුන්ගේ අනුකම්පාව ලබා ගැනීමේ බලාපොරොත්තුවෙන් ඔවුන් මෙම ක්‍රියාමාර්ගය ගෙන තිබූ බව සඳහන්ය. මේ අතර විරෝධතා හේතුවෙන් හොංකොංහි ජනාකීර්ණ මාර්ගයක් අවහිර වූ අතර ඒ හේතුවෙන් දැඩි මාර්ග තදබදයක් හටගත්තේය. එම අවස්ථාවේ පොලීසිය මැදිහත්ව ඔවුන් විසුරුවා හැරීමට පියවර ගත් බව විදෙස් වාර්තා සඳහන් කරයි. කෙසේ වෙතත් එහිදී කලහකාරී ලෙස හැසිරුණු විරෝධතාකරුවන් රැසක් පොලීසියේ අත්අඩංගුවට පත් වූ බව එම වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=113651", "Category": null, "Parent URL": null}