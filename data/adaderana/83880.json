{"Source": "Adaderana", "Timestamp": "February 1, 2018 07:51 pm", "Headline": "පාලන මිලත් ඉක්මවා යන එලොව පොල් පෙනෙන පොල් මිල ", "News Content": "පාලන මිලට වඩා වැඩි මිලට පොල් අලෙවි කිරීම සීඝ්‍රයෙන් සිදුවන බවත් මැතිවරණ උණුසුමත් සමඟ පාලන මිලට පොල් අලෙවි වෙනවා දැයි සොයා බැලීම සඳහා පාරිභෝගික අධිකාරිය හෝ කිසිදු ආයතනයක් වැටලීම් නොකරන බව ජනතාව පෙන්වා දෙති. මාතලේ, ලග්ගල, සිගිරිය ,දඹුල්ල , ගලේවෙල, නාඋල, ආදී ප්‍රාදේශීය ලේකම් කොට්ඨාශවල මේ දිනවල පොල් ගෙඩියක් අලෙවි වන්නේ රුපියල් 75 සිට 100 දක්වා වූ මිලකට බව පාරිභෝගික ජනතාව පවසයි. ඉතාම කුඩාම පොල් ගෙඩියක් රුපියල් හැත්තෑ පහකට අලෙවි වන අතර එම වෙළෙඳ සැල්වල ම තබාගෙන අනෙකුත් පොල් ගෙඩි රුපියල් 80 ,90, 100, ආදි මිල ගණන් යටතේ ප්‍රසිද්ධියේ අලෙවි කරන ස්ථාන මෙන්ම ඉතා රහසිගතව තෝරාගත් ගැනුම් කරුවන්ට පමණක් පොල් අලෙවි කිරීමේ ක්‍රියාවලියක් ද ක්‍රියාත්මක වන බව පාරිභෝගික ජනතාව පෙන්වා දෙන බව අද දෙරණ වාර්තාකරු පැවසීය. පාරිභෝගික අධිකාරියේ නිලධාරීන් පසුගිය කාලයේ දිගින් දිගටම වැටලීම් රැසක් සිදුකොට රජයේ පාලන මිල වූ පොල් ගෙඩියක් රුපියල් හැත්තෑ පහකට වැඩිය මිලකට අලෙවි කළ වෙළෙන්දන් අත්අඩංගුවට ගෙන අධිකරණයට ඉදිරිපත් කිරීමේ ක්‍රියාවලිය සිදු කර තිබේ. එහෙත් රට පුරා මැතිවරණ උණුසුම වැඩි වන්නට පටන් ගැනීමත් සමඟ පාරිභෝගික අධිකාරියේ වැටලීම් සහ පොල් මිල පිළිබඳව කිසිදු අයකු ගේ අවධානයක් නොමැති වීම නිසා රජය විසින් ලබාදී ඇති පාලන මිලට පොල් අලෙවි නොකිරීම සිදුකරන බව පාරිභෝගික ජනතාව පවසයි. එහෙත් මාතලේ පාරිභෝගික සේවා අධිකාරියේ ඉහළ නිලධාරියකු පවසා ඇත්තේ දිස්ත්‍රික්කයට ලබාදී ඇති ඉතාමත් සීමිත සේවක සංඛ්‍යාව හා සීමිත සම්පත් අනුව දිස්ත්‍රික්කය පුරා පාරිභෝගික සේවා කටයුතුවල නිළධාරින් නිරතව නිරන්තරයෙන් වැටලීම් සිදු කරමින් සිටින බවයි.", "URL": "https://sinhala.adaderana.lk/news.php?nid=83880", "Category": null, "Parent URL": null}