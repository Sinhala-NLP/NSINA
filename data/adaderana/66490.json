{"Source": "Adaderana", "Timestamp": "November 28, 2016 01:10 pm", "Headline": "සුව කළ නොහැකි රථ ගායක් හා රට ගායක් ආණ්ඩුවට තියෙනවා", "News Content": "මේ ආණ්ඩුවට සුව කළ නොහැකි රථගායක් සහ රට ගායක් තිබෙන බව පිවිතුරු හෙළ උරුමයේ ප්‍රධාන ලේකම්,පාර්ලිමේන්තු මන්ත්‍රී උදය ගම්මන්පිල මහතා පවසයි.එක් මසක් පමණක් ඉතිරිව තිබියදී එකී මාසයට පැරැණි වාහනය පාවිච්චි කළ නොහැකි බවට පරිපූරක ඇස්තමේන්තුවක් ඉදිරිපත් කිරීම සම්බන්ධයෙන් අද (28)කොළඹ පැවති මාධ්‍ය හමුවකදී මන්ත්‍රීවරයා මේ බව සඳහන් කළේය.එහිදී ඔහු මෙසේද කියා සිටියේය.පසුගිය අයවැයේ ආදායම් යෝජනා අති මහත් බහුතරයක් මුදල් ඇමතිතුමාට ඉවත් කර ගන්න සිදු වුණු බව රටම දන්නවා. මුදල් ඇමතිතුමාට වැරදුනේ ආදායම් ඇස්තමේන්තු විතරක් නොවේ. වියදම් ඇස්තමේන්තුත් වැරදුණා. මේ වන විට වෙන් කළ මුදල් මදියි කියා තුන් වතාවක් පරිපූරක ඇස්තමේන්තු හරහා වැඩිපුර මුදල් වෙන් කර ගත්තා.පසුගිය සෙනසුරාදා නවතම පරිපූරක ඇස්තමේන්තුව ඉදිරිපත් කර තිබෙනවා.වැටුප්, ඉන්ධන, ලිපිද්‍රව්‍ය සහ අතිකාල දීමනා වගේ අත්‍යාවශ්‍ය වියදම් සඳහා පරිපූරක ඇස්තමේන්තු ඉදිරිපත් කිරීම තේරුම් ගන්න පුළුවන්. නමුත් විදේශ සංචාර, ගෘහ භාණ්ඩ සහ වාහන මිළ දී ගන්නත් පරිපූරක ඇස්තමේන්තු ඉදිරිපත් කරලා. තව එක මාසයක් පරණ වාහනේ පරණ මේසය පාවිච්චි කරන්න බැරි ඇයි කියන එක මේ ඇමතිවරු රටට කියන්න ඕනෑ. ඒ වගේම විදේශ සංචාර සඳහා වෙන් කළ මුදල් අවසන් නම් පිටරට ගමන නතර කරලා තානාපති කාර්යාලය හරහා ඒ කාර්යය ඉටු කර ගන්න පුළුවන්. මේ පරිපූරක ඇස්තමේන්තුව හරහා රටට ලැබෙන පණිවිඩය තමයි මේ ආණ්ඩුවට සුව කළ නොහැකි රථගායක් සහ රට ගායක් තිබෙන බවයි. මේ වසරේ තව මාසයයි ඉතිරි වෙලා තිබෙන්නේ. මිල දී ගැනීමේ ක්‍රියාවලියට මාසයකට වඩා යනවා. එසේ නම් තව මාසයක් ඉවසා ගෙන ඉන්නේ නැතුව මේ ඇස්තමේන්තුව ඉදිරිපත් කරන්නේ ඇයි?පාර්ලිමේන්තු අවසරයකින් තොරව මේ වාහන ලී බඩු අරගෙන විදේශ සංචාරවල ගිහින් ඇවිත් ඒවාට මුදල් ගෙවන්න දැන් පාර්ලිමේන්තුවට ඇවිත් කියන සාධාරණ සැකය අපට මතු වෙනවා.නීතිඥ ගම්මන්පිල මහතා මෙහිදී හිටපු එජාප මහ‍ලේකම් තිස්ස අත්තනායක සම්බන්ධයෙන්ද සඳහන් කළේය.තිස්ස අත්තනායක මැතිතුමාට මහෙස්ත්‍රාත් උසාවියේ දී නොතිබුණු චෝදනාවක් මහ අධිකරණයේ දී නඟලා. අර නීතිය කෝත්තු දමන නීතිපතිතුමන් වහාම ඉදිරියට ඇවිත් 2007 සම්මත කරන ලද සිවිල් සහ දේශපාලන අයිතින් පිළිබඳ අන්තර්ජාතික සම්මුති පනත කුළුදුලේ පාවිච්චි කරමින් ආගමික වාර්ගික ගැටුම් ඇති කරන්න උත්සාහ කළා කියන චෝදනා නගනවා. නමුත් තිස්ස අත්තනායක මහතාගේ කතාවේ කිසිදු තැනක සිංහල දෙමළ මුස්ලිම් වාර්ගික ගැටුමක් හෝ බෞද්ධ ක්‍රිස්තියානි මුස්ලිම් හින්දු ආගමික ගැටුමකට තුඩු දෙන කිසිදු වචනයක් නෑ. එතුමා කතා කළේ බෙදුම් වාදීන් සහ ජනපති අපේක්ෂකයා සහ අගමැති අපේක්ෂකයා අතර තිබෙනවාය කියන ගිවිසුම ගැන.බෙදුම්වාදයට ත්‍රස්තවාදයට එරෙහිවීම කොහොමද වාර්ගික ආගමික ගැටුමක් ඇතිකිරීමට තුඩු දෙන්නේ. මේක එතුමන්ව ඇප නොදී රක්ෂිත බන්ධනාගාර ගත කර තබාගැනීම සඳහා ආණ්ඩුව සහ නීතිපතිවරයා විසින් කරන ලද ඉතාම ලැජ්ජා සහ ගත කූට කුමන්ත්‍රණයක් ලෙස සදහන් කළ යුතුයි. නීතිපතිවරයා මෙවැනි දේශපාලණික පෙළඹවීම් මත අභිචෝදනා ගොනුකිරීම ගැන එතුමන් තමන් දරන තනතුර ගැන ලැඡ්ජා වෙන්න ඔන. අපි නීතීඥයන් ලෙස අපි ඉතිමත් ගෞරවයෙන් සලකන නීතිපති තනතුර මේසේ දේශපාලනීකරණය වීම ගැන අතිශ්‍යයින්ම ලැජ්ජාවට පත්වෙනවා.", "URL": "https://sinhala.adaderana.lk/news.php?nid=66490", "Category": null, "Parent URL": null}