{"Source": "Adaderana", "Timestamp": "February 20, 2010 04:16 pm", "Headline": "මනාප අංක ලබාදීම ප්‍රමාදයි", "News Content": "මෙවර මහමැතිවරණයේ දී අපේක්ෂකයින්ට අදාළ මනාප අංක ලබාදීම තරමක් ප්‍රමාද විය හැකි බව මැතිවරණ මහලේකම් කාර්යාලය පවසයි. මැතිවරණය සඳහා ඉදිරිපත් වන අපේක්ෂකයින් සංඛ්‍යාව දැඩි ලෙස ඉහළ යාම ‍ඊට හේතුව බව එහි ප්‍රකාශකයෙකු සඳහන් කළේය. ඊයේ දිනය වන විට පමණක් ස්වාධීන කණ්ඩායම් 55 ක් මහ මැතිවරණය සඳහා ඇප මුදල් තැන්පත් කර ති‍බුණි. ඇප මුදල් තැන්පත් කීරීම සහ නාම යෝජනා බාර ගැනීම ලබන 26 වනදා දක්වා සිදු කෙරෙන බැවින් ස්වාධීන කණ්ඩායම් තවදුරටත් ඉදිරිපත් වීමේ ඉඩකඩ ඇති බව එම කාර්යාලය පෙන්වාදෙයි. දිස්ත්‍රික් තේරීම්භාර නිලධාරීවරුන් මඟින් අකාරාදී පිළිවෙලට සකස් කෙරෙන අපේක්ෂක ලැයිස්තු යළි මැතිවරණ කොමසාරිස්වරයාගේ අධීක්ෂණයට ලක් කිරීමෙන් පසු මනාප අංක ලබා දීම සිදුකරයි. ඒ අනුව ඒ ඒ දිස්ත්‍රික්ක සඳහා තරග කරන කණ්ඩායම් සංඛ්‍යාව ඉහළ ගියහොත් මනාප අංක ලබා දීම ප්‍රමාද විය හැකි බව මැතිවරණ කාර්යාලය සඳහන් කරයි.", "URL": "https://sinhala.adaderana.lk/news.php?nid=6838", "Category": null, "Parent URL": null}