{"Source": "Adaderana", "Timestamp": "June 21, 2012 01:51 pm", "Headline": "උපදෙස් නොතකා වගා කිරීමේ වගකීම ආණ්ඩුවට ගන්න බෑ", "News Content": "දුන්නු උපදෙස් පිළිනොගෙන කුඹුරු වගාකොට විනාශ වෙද්දී එහි වගකීම ආණ්ඩුවට බාරගත නොහැකි බව ජලසම්පත් හා ජල කළමනාකරණ අමාත්‍ය නිමල් සිරිපාලද සිල්වා මහතා පවසයි. වගාවට අවශ්‍ය ප්‍රමාණයේ ජලය නොමැති බව දැන දැනම සහනාධාර බලාපොරොත්තුවෙන් ඇතැම් ගොවීන් මේ දිනවලද අලුතෙන් වගා කටයුතු ආරම්භ කරන බව අමාත්‍යවරයා කියා සිටියි. වියළි කාලගුණික තත්ත්වයක් උද්ගත විය හැකි බවට අනතුරු ඇඟවීම් කොට වී වගාව වෙනුවට අතුරු භෝග වගාව සඳහා යොමුවන ලෙස ගොවීන්ට කල්තියාම උපදෙස් ලබාදුන් බවත්,ඉතා සුළු පිරිසක් පමණක් එකී උපදෙස් පිළිගනු ලැබූවද බහුතරයක් එය පිළිනොගැනීම නිසා මෙවැනි අවදානම්කාරී තත්ත්වයක් උද්ගතව ඇති බව අමාත්‍යවරයා පෙන්වාදෙයි. විශේෂයෙන්ම ඇළහැර ගොවි ජනපදයේ ගොවීන්ට වී වගාව සම්පූර්ණයෙන්ම අතහරින ලෙසත්,වෙනත් වගාවන් සඳහා යොමුවන ලෙසත් උපදෙස් ලබාදුන්නු බව සිල්වා මහතා සිහිපත් කළේය. ඉහළ කොත්මලේ සහ පොල්ගොල්ල යන ජලාශවලින් ජලය ගෙන යන ගිරිතලේ,කලාවැව,ඇළහැර යන ගොවි ජනපදවලට මෙම ජලය හිඟකම බලපා ඇති බවත්,එමගින් කුඹුරු හෙක්ටයාර 26,000 ට වැඩි ප්‍රමාණයක් විනාශවීමේ තර්ජනයකට මුහුණපා ඇති බවත් හෙතෙම කියා සිටියේ අද(21)කොළඹ පැවති මාධ්‍ය හමුවකට එක්වෙමිනි. කාලගුණය හෝ දේශගුණය සමග කසිදු ආණ්ඩුවකට සටන් කළ නොහැකි බවත්,වගාවන්ට ජලය හිඟවීමේ අවස්ථාවන් මීට පෙරද අත්දකින්නට ලැබුණු බවත් අමාත්‍යවරයා අවධාරණය කළේය. කුඹුරු විනාශවීමේ තර්ජනය හේතුවෙන් ඉදිරියේදී සහල් හිඟයක් හෝ සහල් මිල ඉහළයාමක් සිදුවිය හැකිනොවේදැයි මාධ්‍යවේදියකු ඇසූ ප්‍රශ්නයකට පිළිතුරු දෙමින් අමාත්‍යවරයා කියා සිටියේ එවැනි සහල් හිඟයක් කිසිසේත්ම ඇති විය නොහැකි බවයි. වී ගබඩාවල ඕන තරම් වී ගබඩා කර ඇති බවත්,විනාශ වුවද විනාශ වී යන්නේ සමස්ත වී නිෂ්පාදනයෙන් 9% ක් වැනි සුළු ප්‍රතිශතයක් පමණක් බවත් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25205", "Category": null, "Parent URL": null}