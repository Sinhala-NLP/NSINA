{"Source": "Adaderana", "Timestamp": "February 11, 2014 03:44 pm", "Headline": "රක්ෂිතය වැනසූ ගින්න අභය භූමියටත් කඩාවදී", "News Content": "ශ්‍රී පාද රක්ෂිතයේ හටගත් ගින්න මේ වන විට ශ්‍රී පාද අභය භූමිය දක්වා පැතිරයමින් පවතියි. අද දෙරණ වාර්තාකරු සඳහන් කළේ ගින්න මැඩපැවැත්වීම අසීරු වී ඇති බවයි. ශ්‍රී පාද රක්ෂිතයේ පසුගිය 6 වැනිදා දහවල් හටගත් ගින්න හේතුවෙන් මේ වන විට අක්කර 200කට ආසන්න භූමි ප්‍රමාණයක් විනාශ වී ඇති බව නල්ලතන්නිය පොලීසිය පවසයි. ගින්න මැඩපැවැත්වීම සඳහා නල්ලතන්නිය පොලීසිය, පොලිස් විශේෂ කාර්ය බලකාය, යුද හමුදාව මෙන්ම ගුවන් හමුදාව ද දැඩි පරිශ්‍රමයක් දැරුව ද එම උත්සාහයන් අසාර්ථක විය. මේ අතර නල්ලතන්නිය නගරයේ ජනතාව සඳහා පානීය ජල අවශ්‍යතා සපුරාගත් කඳුමුදුනේ ඇති ජල මූලාශ්‍ර ද සිඳී ගොස් ඇති බවද අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=41043", "Category": null, "Parent URL": null}