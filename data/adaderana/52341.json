{"Source": "Adaderana", "Timestamp": "June 30, 2015 10:49 am", "Headline": "සෙබළුන්ට සාධාරණ විදියට ප්‍රමිතියකින් යුක්ත කෑම ලැබුණද?", "News Content": "රුපියල් බිලියන 50ක් වූ 2010දී හමුදාවට කෑම සැපයීමේ කොන්ත්‍රාතුව 2015දී රුපියල් බිලියන 20 දක්වා අඩුවීම, තරඟකාරිත්වයේ ප්‍රතිඵලයක් නිසා ඇති වූවක් නමුත් ඉන් හමුදාවට ලබාදෙන කෑම වල ප්‍රමිතිය ගැන ගැටලු මතුවූ බව හිටපු පාර්ලිමේන්තු මන්ත්‍රී බුද්ධික පතිරණ මහතා පවසයි.'සමාධි කැකුළු සුවසෙත' ව්‍යාපෘතිය යටතේ මාතර දිස්ත්‍රික්කයේ අඩු ආදායම්ලාභී පවුල්වල අඩු බර දරුවන් සඳහා රුපියල් 7,500ක් වටිනා විශේෂ පෝෂණ අතිරේකයක් ලබාදීම වෙනුවෙන් ඊයේ සවස පැවැති රැස්වීමකදී මන්ත්‍රීවරයා මේ බව පැවසීය.පාර්ලිමේන්තුවට ඉල්ලන, එහෙත් පහුගිය කාලේ ගමේ පැත්ත පළාතේ ආවේ නැති, මිනිස්සු උන්නද මළාද, වැටිල හිටිය ද, බෙහෙත් ටිකක් ඕන ද, බර අඩු දරුවෙක් ඉන්නවද, පොත් පත් ඕනෙ දරුවෙක් ඉන්නවද, ආබාධිත දරුවෙක් ඉන්න්වද මොකුත් හොයපු නැති අය, දැන් අලුත් ම වෙස්සන්තරල ටිකක් වෙලා තමුන්නාසේලාගේ ඡන්දය සුද්ද කරන සුද්ධෝදනලා ටිකක් බවට පත්වෙලා තියනවා. ඒ අයට තියෙන්නේ එක්කෝ අරක්කු බලය, එක්කෝ කසිප්පු බලය, එක්කෝ එතනෝල් බලය, එක්කෝ කුඩු බලය, එහෙම නැත්නම් අපචාර අපරාධ, එහෙමත් නැත්නම් කළු සල්ලි, මෙවැනි සෙල්ලම් වලින් තමයි මේ ඡන්දේ දිනන්න පිට පොට ගහගෙන එන්නේ. ඒකටම උදව් කරන, ව්‍යාපාරික කළු මා‍ෆියාවකුත් තියෙනවා. පහුගිය පාර්ලිමේන්තු ඡන්දෙන් පස්සේ මේ ජනවාරි 8 වෙනිදා මෛත්‍රීපාල ජනාධිපතිතුමාගේ විප්ලවය වෙනකම් මාතර දිස්ත්‍රික්කයේ හෝ වේවා රටේ අනෙකුත් පළාත්වල මන්ත්‍රීවරුන්ට එහෙම ප්‍රදේශ තිබුණද කියලත් මතක නෑ. ඒවා මුදා නොගත් කලාප වගේ අත් හැරලා දාල තිබුණේ. දැන් තමයි මතක් වෙන්නේ. කමි‍ටු හදන්න , ‍රැස්වීම් තියන්න.හමුදාවට කෑම දීමේ කොන්ත්‍රාත්තුව සෙල්ලම් ගාණක් නෙමෙයි. 2010 දී මේ කොන්ත්‍රාත්තුවේ වටිනාකම රුපියල් බිලියන 50 යි. එය, තරඟකරුවන්ගේ ඉදිරිපත්වීම නිසා 2015 වෙනකොට දළ වශයෙන් බිලියන 20 දක්වා පහළ වැ‍ටුණා. ඒක හොඳයි, රටේ සල්ලි ඉතුරු වෙනවා. ඒත්, හමුදාවේ සෙබළුන්ට, හමුදාවේ නිලධාරීන්ට, ප්‍රමිතියකින් යුක්ත කෑම බීම ලැබුණද? බිලියන 50 ඉඳලා බිලියන 20 දක්වා අඩු වෙද්දී. ඇත්තටම මේ කොන්ත්‍රාත්තුව බිලියන 15-16 කට ගේන්න පුළුවන්. මේකේ පළතුරු ඇතුළු ඒකාධිකාරයක් නිර්මාණය කරගත්ත වංචාකාරී සමාගම් කීපයක ක්‍රියාවලිය ගැන මම කතා කළා. හමුදාවේ අති බහුතරයක් සෙබළුන් සහ නිලධාරීන් රටට ආදරය කරන, මාතෘ භූමියට සෙනෙහස දක්වන , වංචා දූෂණ වලට සම්බන්ධ නැති බොහොම පිරිසිදු පවිත්‍ර රට වෙනුවෙන් වැඩ කරපු අය. ඒ අයට කෑම බීම දෙවැනි තැන තියලා වැඩ කරන්න බෑ. ජනතා නියෝජිතයන් හැටියට අපෙත්, රටේ රාජ්‍ය නිලධාරීන්ගේත්, කෑම සපයන ව්‍යාපාරිකයන්ගේත් යුතුකම මොකක්ද? යුතුකම තමයි ඒ සෙබළුන්ට සාධාරණ විදියට ප්‍රමිතියකින් යුක්ත කෑම සැපයීම. දේශපාලකයන් විදියට අපි ඒ ගැන අවධානයෙන් ඉන්න ඕනේ. නිලධාරීන් ඒ ගැන අවධානයෙන් ඉන්න ඕනේ. ඒ වගේම ඒ සම්බන්ධයෙන් ඒ කෑම සපයන ආයතන.මම සඳහන් කරනවා, මම ස්තූතිය පුද කරනවා මේ කෑම වංචාව රටට ජාතියට හෙළිදරව් කරන්න දෙරණ රූපවාහිනිය දැවැන්ත ශක්තියක් දුන්නා. ඒ ශක්තිය නිසා උණු උණුවේ මේ තොරතුරු අද මම මේ ‍රැස්වීමට එන්න විනාඩි 10 කට කලින් ලැබුණා. බෑග් එකක් පුරෝල ගෙනල්ල දුන්නා. ගෙනල්ල දුන්නෙත් සුළුප‍ටු අය නෙමෙයි. හමුදාවේ ඉහළම තනතුරුවලට කිට්‍ටුව ඉන්න මහත්වරු කීප දෙනෙක් තමයි ඇවිල්ල මේ ටික දුන්නේ. මම කිව්වා බය වෙන්න එපා දැන් සුදු වෑන් එන්නෙ නෑ, දැන් සුදු වෑන් ඉවරයි, ලසන්ත වික්‍රමතුංගලා වගේ පාරේ මරලාදාපු යුගය ඉවරයි, කිව්ව විතරයි ගෙනත් දුන්නා. දැන් හමුදාවේ 2016 ට අදාළ පෙර පිරික්සුමට අදාළ ආයතන ඉදිරිපත් කරපු තොරතුරුත් ඒ නිර්ණායකත් තවත් බොහෝ දේත් තියනවා. තවම කියව ගන්න පුළුවන් උනේ නෑ. මේ උඩින් තියෙන ටික පමණයි, ඒ නිසා මම දෙරණ රූපවාහිනියට ඇතුළු දෙරණ මාධ්‍ය ජාලයට ස්තූතිවන්ත වෙනවා , දෙරණින් මේ ගැන ගොඩක් කතාකළා.ලැබිල තියෙනවා මරු තොරතුරු ටිකක්. හමුදාවට කෑම සැපයීමේ නිර්ණායක පොතට පටහැණිව ක්‍රියා කරපු ආකාරය. ඒ විතරක් නෙමෙයි ලබන අවුරුද්දේ කෑම සම්බන්ධයෙන් පෙර සුදුසුකම් පරීක්ෂා කරන්න ආයතන ඉදිරිපත් කරපු ෆෝර්ම් ටික ගෙඩිය පිටින් ෆොටෝ කොපි ගහල ගෙනල්ල දීල තියෙනවා. හමුදාවේ ඉහළම සේප්පුවේ ඇතුළේ වගේ තියෙන්න ඕනේ තොරතුරු ටිකේ ඡායා පිටපත් මේ වංචා දූෂණත් එක්ක අද මගේ අතට උණු උණුවේ ලැබිල තියෙනවා. මම ඒ පිළිබඳව සොයා බලනවා. ඒ වගේම මම මේ සිද්ධිය අත හරින්නේ නෑ. මේ කෑම වංචාව එදා බිලියන 50 ක කෑම. අද බිලියන 20 ඉඳලා 16 දක්වා යන්න පුළුවන්. මේ වංචාව දිගින් දිගටම යන්න තියෙන හැම තැනටම අපි අරගෙන යනවා.", "URL": "https://sinhala.adaderana.lk/news.php?nid=52341", "Category": null, "Parent URL": null}