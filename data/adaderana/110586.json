{"Source": "Adaderana", "Timestamp": "May 24, 2019 01:21 pm", "Headline": "මෝදිට සුබ පතමින් තම ආසනයත් අහිමි වූ රාහුල් ගාන්ධි පරාජයේ වගකීම බාර ගනී", "News Content": "ඉන්දීය මහ මැතිවරණයේදී සිය පක්ෂය ලබාගත් අති විශිෂ්ට ජයග්‍රහණයේ අයිතිය රටේ ජනතාවට හිමිවිය යුතු බව ඉන්දීය අගමැති නරේන්ද්‍ර මෝදි පවසා ඇත. නවදිල්ලි අගනුවරදී පැවැති ජයග්‍රාහී රැළිය අමතමින් ඔහු ඒ බව සදහන් කළේය. පැවැති ධාරානිපාත වැසි නොසලකමින් දහස් සංඛ්‍යාත ආධාරකරුවන් පිරිසක් අගමැතිවරයාගේ රැලියට එක්ව සිටියේය. ලොව විශාලතම ප්‍රජාතන්ත්‍රවාදී මැතිවරණය ලෙසින් සැලකෙන ඉන්දීය මහ මැතිවරණය පසුගිය අප්‍රේල් මස 11වැනිදා සිට මැයි මස 19වැනිදා දක්වා අදියර 07ක් ඔස්සේ පැවැත්වුණි. එහිදී ලෝක් සභාවේ ආසන 542ක් සඳහා මන්ත්‍රීවරුන් තෝරා ගැනීමට නියමිතව පැවැති අතර ඉන් ආසන 350කට ආසන්න ප්‍රමාණයක ජය තහවුරු කරගැනීමට අගමැති මෝදිගේ භාරතීය ජනතා පක්ෂය සමත්වුණි. විපක්ෂයේ ප්‍රධාන පක්ෂය වන රාහුල් ගාන්ධිගේ නායකත්වයෙන් යුත් ඉන්දීය කොංග්‍රසයට දිනාගැනීමට හැකිව තිබුණේ ආසන 100කට ආසන්න ප්‍රමාණයක් පමණයි. මේ අතර මැතිවරණයේදී ලැබූ දරුණු පරාජය සම්බන්ධයෙන් ඉන්දීය කොන්ග්‍රසයේ සභාපති රාහුල් ගාන්ධි මාධ්‍ය වෙත අදහස් දැක්විය. එහිදී වැඩිදුරටත් අදහස් දැක්වූ රාහුල් ගාන්ධි පැවසුවේ ලැබූ පරාජයේ සමස්ත වගකීම තමන් බාර ගන්නා බවයි. එමෙන්ම අගමැති මෝදි ලැබූ දැවැන්ත ජයග්‍රහණයට සුබ පැතීමටත් කොන්ග්‍රස සභාපතිවරයා අමතක කළේ නැත. ඉන්දීය කොන්ග්‍රසයේ බලකොටුවක් මෙන්ම සිය මැතිවරණ ආසනයද වන උත්තර් ප්‍රාන්තයේ අමෙති ආසනයේදී ද අමිහිරි පරාජයක් රසවිදීමට රාහුල් ගාන්ධිට සිදුවුණි. ඒ භාරතීය ජනතා පක්ෂයේ ප්‍රබල අමාත්‍යවරියක් මෙන්ම හිටපු රංගන ශිල්පිනියකද වන ස්මිත්‍රී ඉරානි හමුවේයි.", "URL": "https://sinhala.adaderana.lk/news.php?nid=110586", "Category": null, "Parent URL": null}