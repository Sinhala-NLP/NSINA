{"Source": "Adaderana", "Timestamp": "July 24, 2012 04:30 pm", "Headline": "කහ ඉර භාවිතා නොකළ 274 ට නඩු", "News Content": "පාර හරහා මාරුවීමේදි කහ ඉර භාවිතා නොකර පාර මාරුවු පුද්ගලයින් 274 දෙනෙකුට එරෙහිව අද නඩු පැවරු බව පොලිස් මාධ්‍ය ප්‍රකාශක කාර්යාලය පවසයි. අද උදෑසන 9.00 සිට දහවල් 12.00 දක්වා කොළඹ නගරය තුළ මෙම නීතිය කඩ කළ 274 දෙනෙකුට මෙලෙස නඩු පවරා ඇත. මෙම චෝදනාව සම්බන්ධයෙන් පසුගිය මස 30 වැනිදා වන විට නඩු 4222ක් පවරා ඇතැයිද පොලිස් මාධ්‍ය ප්‍රකාශක කාර්යාලය පවසයි. කහ ඉර භාවිතා නොකර පාර මාරුවීම නිසා පසුගිය කාලයේදි අනතුරු රැසක් සිදුව තිබේ. මේ හේතුවෙන් ඊට අදාළ නීතිය පිළිබඳ පොලිස් මාධ්‍ය ප්‍රකාශක කාර්යාලය නිකුත් කළ නිවේදනයක නීති රැසක් පිළිබඳ තොරතුරු ඇතුළත්ය. පදික මාරුව සම්බන්ධ නීතිය මෑතදි කොළඹ නගරයේ සහ ප‍්‍රධාන නගරවල සිදු වු අනතුරුවලට මෙන්ම මාර්ග අවහිරතාවලට එක් හේතුවක් ලෙස පදික මාරුව භාවිතා නොකිරිම යන කරුණ පෙනි ගොස් ඇත. විශේෂයෙන්ම කොළඹ නගරයේ කහ ඉර සහිත විවෘත පදිකමාරු, කහ ඉර සහ විදුලි සංඥා ලාම්පු සහිත ස්වයංක‍්‍රිය පදිකමාරු, ගුවන් පාලම්, උමං මාර්ග (බොරැල්ල) ඇත. මාර්ගය හරහා ගමන් කිරිමට මේ ආකාරයේ පදික මාරු තිබියදි ඒවා භාවිතා නොකර අනාරක්ෂිත ස්ථානවලින් අදාළ නීතිය උල්ලංඝනය කර පාර මාරු වන පදිකයින් විශේෂයෙන්ම බොරැල්ල, මරදාන, කොටුව, කොල්ලූපිටිය සහ බම්බලපිටිය යන ප‍්‍රදේශවලින් වාර්තා වී ඇත. \"1987.03.13 අංක 444/18 අති විශේෂ ගැසට් නිවේදනය මගින් මෝටර් වාහන පනතට අමාත්‍යවරයා විසින් සාදා ඇති රෙගුලාසි පදිකමාරුවක් තිබෙන ස්ථානයකදි හෝ තමා මාරුවීමට උත්සාහ කරන ස්ථානයේ සිට මීටර 50ක දුරින් පදික මාරුවක් තිබේ නම් එම ස්ථානයෙන් අනිවාර්යයෙන් පාර මාරු විය යුතුය.\" \"පදික මාරුවක් යන්නට උමං මාර්ගයක්” ගුවන් පාලමක් අයිති වේ. මෙම නිතිය කඩ කරන අයෙකුට මහේස්ත‍්‍රාත් අධිකරණයක් ඉදිරියේ පවත්වන ලද ලඝු නඩුවකදි දඩයකට යටත් කළ හැක. පළමු වතාවේදි එම වරදට රුපියල් 1000ක්ද, දෙවන වතාවේදි රුපියල් 2000ක්ද, තුන්වන වතාවේදි රුපියල් 3500ක දඩයක්ද පැනවිය හැක\" මෙම වරද සදහා කිසිසේත් දඩ පත‍්‍රිකා නිකුත් කළ නොහැකි අතර උසාවියට අනිවාර්යයෙන් නඩුව සදහා යා යුතුය.\" මෙම නීතිය අප රටට අලූත් නීතියක් නොවන අතර 1987 සිට පැවතුණු නීතියකි. කෙසේ වෙතත් එය දැඩිව ක‍්‍රියාත්මක කරන්නේ රිය අනතුරු අවම කිරිමට සහ මාර්ග ආරක්ෂාව තහවුරු කිරිමටය. 2011 වර්ෂය සදහා පදික මාරුවීමේ නීතිය කඩ කරිම කිරිම පිළිබද නඩු 1866 ක්ද, 2012.01.01 දින සිට 2012.06.30 දින දක්වා පදික මාරුවීමේ නීතිය කඩ කිරිම පිළිබද නඩු 4222ක්ද පවරා ඇත. 2011 වර්ෂයේ කොළඹ නගරයේ පමණක් පදික මාරුවීමේ නීතිය කඩ කිරිම පිළිබද නඩු 1330 ක්ද, 2012.01.01 දින සිට 2012.06.30 දින දක්වා කොළඹ නගරයේ පමණක් පදික මාරුවීමේ නීතිය කඩ කිරිම පිළිබද නඩු 1107ක්ද පවරා තිබේ. යම් මාර්ගයක පදික මාරුවක් නැත්නම් හෝ ආසන්න ස්ථානයක නැත්නම් පාර දෙපස බලා පාර මාරුවීම වරදක් නොවේ. බොහෝවිට පදික මාරු ඇත්තේ අවශ්‍යතාවය මතයි. එමෙන්ම ගම්බද ප‍්‍රදේශවලද පදිකමාරු නැත. එවැනි පදිකමාරු සළකුණු කර නොමැති ප‍්‍රදේශවල පදිකයින් සදහා මෙම නීතිය යොදා ගත නොහැකි නමුත් සැම විටම ආරක්ෂාකාරි ලෙස මාර්ගය භාවිතා කළ යුතුවේ. තවද විශේෂයෙන්ම කොළඹ නගරයේ ගුවන් පාලමකට නැගිමට නොහැකි \"වයෝවෘද්ධ\" ආබාධිත අය සිටිය හැක. එවැනි අය හෝ ඔවුන්ගේ ඥතීන් ඒ ආසන්නයේ සිටින පොලිස් නිලධාරියාට දන්වා වාහන නවතාගෙන පාර මාරුවිය හැකිය. පදික මාරු නීතිය කඩ කරන්නන් සම්බන්ධව අඛණ්ඩව නීතිය ක‍්‍රියාත්මක කරනු ඇත.", "URL": "https://sinhala.adaderana.lk/news.php?nid=26030", "Category": null, "Parent URL": null}