{"Source": "Adaderana", "Timestamp": "April 1, 2017 11:32 pm", "Headline": "ටෙරුසුකි දිවයිනට එයි", "News Content": "ජපාන ස්වයං ආරක්ෂක සාගරික බලකායට අයත් “ටෙරුසුකි“ නෞකාව ‍අද (01) කොළඹ වරායට පැමිණ තිබේ. වෘත්තීමය නිපුණත්වයන් හුවමාරු කර ගැනීම හා දෙරටේ මිත්‍රත්වය ශක්තිමත් කර ගැනීමේ අරමුණින් නාවික අභ්‍යාසයන් කිහිපයක නිරතවීමට එම නෞකාව මෙරටට පැමිණි බව නාවික හමුදාව සඳහන් කළේය. මීට සමගාමීව හයවන ආරක්ෂක ඒකකයේ අණ දෙන නිලධාරීවරයා, ටෙරුසුකි නෞකාවේ අණදෙන නිලධාරීවරයා හා රියර් අද්මිරාල් නිරාජ ආටිගල මහතා අතර ද්වීපාර්ශවීය වශයෙන් වැදගත් වන කරුණු රැසක් සම්බන්ධයෙන් සාකච්ඡාවක්ද පවත්වා තිබේ. ජපාන ස්වයං ආරක්ෂක සාගරික බලකායට අයත් නෞකාවන් 06ක් පසුගිය වසර තුළ මෙරටට පැමිණ ඇති අතර අද පැමිණි “ටෙරුසුකි“ නෞකාව දින දෙකක් රැඳී සිටීමට නියමිත බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=71615", "Category": null, "Parent URL": null}