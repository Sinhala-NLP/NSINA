{"Source": "Adaderana", "Timestamp": "January 18, 2013 03:06 pm", "Headline": "ශ්‍රී ලංකාව නීච රටක් වෙයි", "News Content": "ශිරාණි බණ්ඩාරනායක අගවිනිසුරු තනතුරින් ඉවත් කිරීම පෙර නොවූ විරූ පරිදි රාජ්‍ය නායකයෙකු විසින් නිර්ලජ්ජිත ලෙස ආණ්ඩුක‍්‍රම ව්‍යවස්ථාව උල්ලංඝණය කිරීමක් ලෙස හඳුන්වා දිය හැකි බව එජාප මන්ත්‍රී මංගල සමරවීර මහතා අවධාරණය කරයි. එසේ කිරීමෙන් ජනාධිපතිවරයා අන්තර් ජාතික නීතිය සහ පොදු රාජ්‍ය මණ්ඩලයේ මූලික සිද්ධාන්ත සහ අගයන් අනුකම්පා විරහිතව නොසලකා හැර ඇතැයි ඔහු විසින් නිවේදනයක් නිකුත් ක‍රමින් පෙන්වාදෙයි. එකී නිවේදනය වැඩිදුරටත් පහත පරිදිය. ජනාධිපති මහින්ද රාජපක්‍ෂ මහතා විසින් මොහාන් පීරිස් මහතා ශ‍්‍රී ලංකාවේ අග‍්‍රවිනිශ්චයකාරවරයා ලෙස පත් කිරීම ශ‍්‍රී ලංකාවේ නිවැරදිව සිතන සියලූදෙනා එකහෙළා සහ නිසැකවම හෙළාදකියි. ජනාධිපතිවරයාගේ දැඩි වගකීමෙන් තොර මෙම ක‍්‍රියාව ශ්‍රේෂ්ඨාධිකරණයේ සහ අභියාචනාධිකරණයේ නඩු තීන්දු නොසලකා කළ ක‍්‍රියාවකි. ප‍්‍රජාතන්ත‍්‍රවාදය සහ නීතියේ ආධිපත්‍යය කෙරෙහි විශ්වාසය තබන ශ‍්‍රී ලංකාවේ සැමගේ ස්ථාවරය වන්නේ ආචාර්ය ශිරාණි බණ්ඩාරනායක මහත්මිය ශ‍්‍රී ලංකා ප‍්‍රජාතන්ත‍්‍රික සමාජවාදී ජනරජයේ නිත්‍යානුකුල අගවිනිසුරු සහ ඇය අඛණ්ඩව එම ධුරය දරන බවයි. මෙය අපගේ රටේ ඉතිහාසයේ පෙර නොවූ විරූ පරිදි රාජ්‍ය නායකයෙකු විසින් නිර්ලජ්ජිත ලෙස ආණ්ඩුක‍්‍රම ව්‍යවස්ථාව උල්ලංඝණය කිරීමක්, අපගේ අධිකරණයේ බලඅධිකාරයට හානිකිරීමක් සහ නීතියේ ආධිපත්‍යය විනාශ කිරීමකි. එසේ කිරීමෙන් ජනාධිපතිවරයා අන්තර් ජාතික නීතිය සහ පොදු රාජ්‍ය මණ්ඩලයේ මූලික සිද්ධාන්ත සහ අගයන් අනුකම්පා විරහිතව නොසලකා හැරීමක් කර ඇත. මීළඟ පොදු රාජ්‍ය මණ්ඩලයීය රාජ්‍ය නායක සමුළුව පැවැත්වෙන රට වශයෙන් ශ‍්‍රී ලංකාව එම මූලික සිද්ධාන්ත සහ අගයන්ට ගරු කිරීමට සහ දැඩිව පිහිටා කටයුතු කිරීමට බැඳී සිටී. අමාත්‍ය මණ්ඩලයේ උපදේශකයෙකු වශයෙන් සහ රාජ්‍ය ආරක්‍ෂක අමාත්‍යාංශයේ උපදේශකයෙකු වශයෙන් කටයුතු කළ සහ විවිධ අන්තර් ජාතික ආයතනවලදී සහ සංවිධානවලදී රාජපක්‍ෂ ආණ්ඩුවේ සැකසහිත මානව අයිතිවාසිකම් වාර්තාව අවස්ථා ගණනාවකදී ආරක්‍ෂා කොට ඇති සහ තවමත් සත්‍යයතාව සනාථ කොට නැති අයිතිවාසිකම් ප‍්‍රකාශ කොට ඇති පුද්ගලයෙකු අධිකරණයේ ප‍්‍රධානියා ලෙස හිතාමතා පත් කිරීමේ ප‍්‍රතිඵලය වන්නේ ශ‍්‍රී ලංකාව අන්තර් ජාතික වශයෙන් නීච රාජ්‍යයක් බවට පත් වීමයි. මෙම පාලනය මොහාන් පීරිස් මහතා ශ‍්‍රී ලංකාවේ අග‍්‍රවිනිශ්චයකාරවරයා ලෙස පත්කිරීමට තෝරා ගන්නා ලද්දේ ඔවුන් ඔහු එම පුටුවේ වාඩි කළ මොහොතේ සිට තම බලපෑම රටේ සෑම අධිකරණයකටම සම්පූර්ණයෙන්ම සහ එකහෙළා බලපැවැත්විය හැකි වන බවට ඔවුන්ට ඇති විශ්වාසය නිසාය. එය ශ‍්‍රී ලංකාවේ නීතියේ ආධිපත්‍යයට සහ වගවීමට මරුපහරක් එල්ල වන බව පවසමින් අන්තර් ජාතික නීතිවේදීන්ගේ කොමිසම මෙම පත්වීම හෙළාදැක ඇත. ශ‍්‍රී ලකාවේ මුක්තිය පිළිබඳව එම සංවිධානයේ අලූත්ම වාර්තාවෙන් අන්තර් ජාතික නීතිවේදීන්ගේ කොමිසම මොහාන් පීරිස් ගැන සඳහන් කරන්නේ “නීතිපතිවරයා ලෙස ස්වාධීනත්වය නොමැතිවීමෙන් ඔහු එම ධුරය දරන කාලයේදි ප‍්‍රධාන දේශපාලනඥයින් සම්බන්ධ බිය ගන්වන සුලූ නඩු ගණනාවක් ඉවත්කර ගන්නා ලද බව පෙන්වා දෙයි.” විය යුතු ලෙසම මෙම පුද්ගලයා ශ‍්‍රී ලංකාවේ අධිකරණයේ ප‍්‍රධානියා බවට පත්කීරීමේ පළමුවැනි තේරීම විය. එල්ටීටීඊය පරාජය කිරීමෙන් ලබා ගත් ජනප‍්‍රියතාවෙන් මත්වී වත්මන් පාලනය මිනිසුන් දෙසට හැරී එහි එකාධිකාරිවාදී මුහුණ සැඟවීමට තවදුරටත් උනන්දුවක් නොදක්වයි. අධිකරණයේ ස්වාධීනත්වය තහවුරු කළ විනිසුරුවකුගෙන් පළි ගැනීමට ශ‍්‍රී ලංකා රජය ආණ්ඩුක‍්‍රම ව්‍යවස්ථාව මත මුද්‍රාව තැබු සහ රටේ ඉහළම අධිකරණය විසින් නිගමනය කරන ලද පරිදි එහි විස්තර කොට දක්වා ඇති අගයන් ඉවත දැමු දිනය මෙම උතුම් ජනරජය නිල වශයෙන් ඒකාධිපති පාලනයක් බවට පත් වු දිනය සනිටුහන් කරයි. එතැන් සිට මෙම පාලනය සිදු කළ දේවල් ඒ බව තවදුරටත් සනාථ කිරීමක් වෙයි. එය ආරක්‍ෂක හමුදාවල සහ නීතිය බලාත්මක කිරීමේ බලය, යුක්තියේ පූජනීය ස්ථානය ආරක්‍ෂක සේනා සහිත බලකොටුවක් බවට පත්කිරීමට යොදා ගත්තේය. එවිට ඔවුන්ට ඔවුන්ගේ කැමැත්ත ඇති අගවිනිසුරුවරයා එම පුටුවෙහි තැබිය හැකිය. අගවිනිසුරු ශිරාණි බණ්ඩාරනායක මහත්මිය රහසේ උසාවියට ගෙනයාමට උත්සාහ දැරීමක් වැළැක්වීමේ අරමුණින් ජනවාරි 15 දා මෙම පාලනය තවදුරටත් ක‍්‍රියාකරමින් ශ්‍රේෂ්ඨාධිකරණයේ ගරු විනිශ්චයකාරවරුන්ගේ හැඳුනුම්පත් සහ මෝටර් රථ පරීක්‍ෂා කර ඇත. සාමාන්‍ය අපරාධකරුවෙකුටත් වඩා අයහපත් අන්දමින් මෙරට පළමුවැනි අගවිනිසුරුවරියට සැලකීම අපවාද කිරීමක් සහ නිගරු කිරීමකි. විරුද්ධ මතධාරීන්ට ගෙවීමට සිදුවන වන්දිය මෙම පාලනයේ ක‍්‍රියා මාර්ගවලින් සෑම පුරවැසියෙකුටම මැනවින් පැහැදිළි කොට ඇත. අප ඉදිරියේ ඇති මග එතරම් අනතුරුදායක බව කිසිදා දැක නැත. මෙම අසාධාරණයට සහ ඒකාධිපතිවාදි ප‍්‍රවණතාවට එරෙහිව අවදිවීමට දැන් අවශ්‍ය වන අතර එසේ නොවන්නේ නම් ඉදිරි දශක ගණනාවක් එහි විපාකවලින් පෙළෙන්ට සිදු වෙයි. අධිකරණයේ ඉහළම පුටුවට මෙම නීති විරෝධී සහ ව්‍යවස්ථා විරෝධී පත්වීම කිරීමේ ජනාධිපතිවරයාගේ තීරණය ජාතික පාවාදීමක කිසිම අඩුවක් නැත. මෙම ජනරජය නිර්මාණය කොට ඇති අගයන් සහ මූලප‍්‍රඥප්තිවල භාරකරුවකු වන දේශපාලන පාලකයකු, ප‍්‍රධානීන් ඒකාධිපති විධායකයකුගේ හදිසි ආසාවන් අනුව කරකැවෙන තවත් රාජ්‍ය ආයතනයක තත්ත්වයට අධිකරණය අඩුකරමින් ප‍්‍රජාතන්ත‍්‍රවාදයේ සහ නීතියේ ආධිපත්‍යයේ අවසන් ආරක්‍ෂකයා යටත් කරගැනීම, හිතාමතා විනාශ කිරීම සමාව දිය නොහැකි දෙයකි. අපේ රටේ ඉතිහාසයේ මෙම අතිශයෙන් වැදගත් සංධිස්ථානයේ දී අපි අපගේ ජනරජයේ ආණ්ඩුක‍්‍රම ව්‍යවස්ථාව, අපගේ අධිකරණයේ ස්වාධීනත්වය සහ අවංකභාවය අපගේ පුරවැසියන්ගේ මූලික අයිතිවාසිකම් සහ බහුවිධ නිදහස ආරක්‍ෂා කිරීමට කැපවී සිටිමු. මෙය සියලූ ශ‍්‍රී ලාංකිකයින්ගේ වත්මන් සහ අනාගත පරපුරුවල අභිමානය සහ සුබසිද්ධිය සහතික කරන නොපෙනන උරුමයයි.", "URL": "https://sinhala.adaderana.lk/news.php?nid=30867", "Category": null, "Parent URL": null}