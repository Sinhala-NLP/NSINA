{"Source": "Adaderana", "Timestamp": "May 10, 2019 04:24 pm", "Headline": "ඔස්ට්‍රේලියානු මහ බැංකුවට අකුරු වරදියි", "News Content": "ඔස්ට්‍රේලියානු මහ බැංකුව විසින් මුද්‍රණය කරන ලද මුදල් නෝට්ටුවක අක්ෂර දෝෂයක් සිදුව ඇත. කෙසේ වෙතත් මේ වරද නිවැරදි කළ හැක්කේ අනාගතයේදී මුද්‍රණය කරන නෝට්ටු සම්බන්ධයෙන් පමණක් බව ඔවුන් පවසා තිබුණි. ඒ, ඔස්ට්‍රේලියානු මහ බැංකුව විසින් මුද්‍රණය කරන ලද නවතම ඩොලර් 50 නෝට්ටුවේ අකුරු වැරදීමක් සිදුව ඇත. ඒ මුදල් නෝට්ටුව මත මුද්‍රණය කර ඇති ‘රෙස්පොන්සබිලිටි‘නම් වචනයේයි. ඔස්ට්‍රේලියාවේ වැඩිපුරම සංසරණය වන මුදල් නෝට්ටුව වන්නේ ඩොලර් 50 නෝට්ටුව බව විදෙස් වාර්තා සඳහන් කර සිටියි. එසේම මුදල් ලබා ගැනීමේ යන්ත්‍රවලින් වැඩිපුරම ඔස්ට්‍රේලියානුවන් ලබාගන්නා මුදල් නෝට්ටුව ද මෙය බව එම වාර්තාවල සඳහන්ය. කෙසේ වෙතත් මෙය සුළුපටු වරදක් නොවන බව විචාරකයින් පෙන්වා දෙයි. මේ වන විටත් ඔස්ට්‍රේලියානු ඩොලර් බිලියන 1.6 ක් වටිනා නෝට්ටු කන්දරාවක් ඔස්ට්‍රේලියානු මහ බැංකුව විසින් මේ වන විට නිකුත් කර අවසන්ය. එනම්, නෝට්ටු මිලියන 46ක මේ වන විට වගකීමක් නැතිව අකුරු වැරදී ඇත. කෙසේ වෙතත් මෙම වරද නිවැරදි කළ හැක්කේ අනාගතයේදී මුද්‍රණය කරන නෝට්ටු සම්බන්ධයෙන් පමණක් බව ඔස්ට්‍රේලියානු මහබැංකුව පවසා තිබුණා. මුල් වරට මෙම නෝට්ටු මුද්‍රණය කර තිබෙන්නේ පසුගිය වසරේ අගභාගයේදී වන වැරැද්ද මෙසේ හසු වී තිබෙන්නේ මාස 6කට පසුවය. කිසිවෙකු විසින් එය විශාලක කාචයක් යොදාගෙන නිරීක්ෂණය කර ඇත. මේ නෝට්ටු මත මුද්‍රණය කර ඇත්තේ ඔස්ට්‍රේලියානු පාර්ලිමේන්තුවේ පළමු මන්ත්‍රීවරිය වන ඊඩිත් කොවන්ගේ (Edith Cowan) ඡායාරූපයකි. ඇය ඔස්ට්‍රේලියානු පාර්ලිමේන්තුවේ සිදුකළ පළමු කතාවෙන් උපුටාගත් කොටසක් මේ නෝට්ටුවේ කුඩා අකුරින් මුද්‍රණය කර ඇත. ‘රෙස්පොන්සබිලිටි‘යන වචනයේ අකුරු වැරදී තිබෙන්නේ මෙහිදීය. පසුගිය ඔක්තෝබරයේ මේ මුදල් නෝට්ටු මුද්‍රණය කළ අවස්ථාවේදී ඒවායේ දිගුකාලීන පැවැත්ම සහ හොර මුදල් නෝට්ටු සංසරණය වැළැක්විය හැකි වන සේ විවිධ ආරක්ෂක පියවර ගෙන ඇත. එහිදී මහත් වගකීම් සහගතව ක්‍රියා කළ නමුත් ‘රෙස්පොන්සබිලිටි‘(වගකීම) වචනය මුද්‍රණය කිරීමේදී කිසිවෙකු විසින් කිසිදු වගකීමක් නැතිව ක්‍රියා කර ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=109693", "Category": null, "Parent URL": null}