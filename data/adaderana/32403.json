{"Source": "Adaderana", "Timestamp": "March 14, 2013 09:56 am", "Headline": "ග්‍රාම නිලධාරියා රක්ෂිතයෙන් කැපූ දැව සමග මාට්ටු", "News Content": "බලපත්‍ර රහිතව බුරුත දැව තොගයක් ලොරියකින් ප්‍රවාහනය කරමින් සිටි ග්‍රාම නිලධාරීවරයෙකු සහ රියදුරෙකු සාලියවැව පොලීසිය විසින් අත්අඩංගුවට ගෙන ඇත. අද (14) අලුයම 1.00 ට පමණ ඉහළ පුලියන්කුලම ප්‍රදේශයේ දී මෙම වැටලීම සිදුකර ඇත. මෙලෙස අත්අඩංගුවට ගෙන ඇත්තේ කරුවලගස්වැව ප්‍රාදේශීය ලේකම් කාර්යාලයට අනුයුක්තව පහල පලියන්කුලම වසම භාරව සේවය කළ ග්‍රාම නිලධාරීවරයා බව පොලීසිය පවසයි. අත්අඩංගුවට ගෙන ඇති දැව තොගය ඉහළ පුලියන්කුලම - මීගස්වැව රක්ෂිතයෙන් කපන ලද ඒවා බවට තහවුරු වී ඇත. ඒ අනුව බුරුත කඳන් 19 ක් ද සමග ලොරියක් ද, ලොරියේ රියදුරු ද අත්අඩංගුවට ගෙන තිබේ. අත්අඩංගුවට ගෙන ඇති ලොරිය ග්‍රාම නිලධාරියාගේ බිරිඳට අයත් එකක් බවට මෙතෙක් සිදුකළ විමර්ශනවලින් අනාවරණය වූ බව පොලීසිය පවසයි. අත්අඩංගුවට ගෙන ඇති දැව තොගයේ වටිනාකම මෙතෙක් තක්සේරු කර නොමැත. සැකකරුවන් පුත්තලම දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=32403", "Category": null, "Parent URL": null}