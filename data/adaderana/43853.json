{"Source": "Adaderana", "Timestamp": "June 10, 2014 07:23 am", "Headline": "එහේ එක්සත් ජාතීන් වෙනුවෙන් මෙහේ පාර්ලිමේන්තුවේ තීරණයක්", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලය විසින් පත් කිරීමට නියමිත විමර්ශන කමිටුව සම්බන්ධයෙන් පාර්ලිමේන්තුවේ දී තීරණයක් ගත යුතු බවට ශ්‍රී ලංකා නිදහස් පක්ෂය එකඟතාව පල කර තිබේ. ඊයේ පස්වරුවේ ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ දී ශ්‍රී ලංකා නිදහස් පක්ෂය මධ්‍යම කාරක සභාව රැස්විය. එක්සත් ජාතීන්ගේ සංවිධානයේ මානව හිමිකම් කටයුතු පිළිබඳ මහකොමසාරිස් නවනීදන් පිල්ලෙයි මහත්මිය විසින් යොමුකර ඇති ලිපියක් එහිදි ඉදිරිපත් කරමින් අමාත්‍ය මහාචාර්ය ජී.එල්.පීරිස් මහතා මධ්‍යම කාරක සභාව වෙත කරුණු දක්වා තිබුණි. ශ්‍රී ලංකාවට එරෙහිව එල්ල වන චෝදනා සම්බන්ධයෙන් ලබන ජූලි මාසයේ සිට නොවැම්බර් දක්වා කාලය තුළ විශේෂ පරීක්ෂණයක් පවත්වන බව ඇය විසින් දැනුම් දී ඇති බව විදේශ අමාත්‍යවරයා පෙන්වා දී ඇත. ඒ අනුව එම පරීක්ෂණ කමිටුව සම්බන්ධයෙන් තීරණයක් ගැනීම පාර්ලිමේන්තුව හරහා ගත යුතු බවට ජනාධිපති මහින්ද රාජපක්ෂ මහතා විසින් යෝජනා කර ඇති බව වාර්තා වේ. මේ අතර ජාතික නිදහස් පෙරමුණ සහ ජාතික හෙළ උරුමය යන පක්ෂ විසින් ඉදිරිපත් කර ඇති යෝජනා පිළිබඳ සොයාබැලීම සඳහා පස් දෙනෙකුගෙන් යුත් කමිටුවක් පත් කිරීමට ද ශ්‍රී ලංකා නිදහස් පක්ෂ මධ්‍යම කාරක සභාව තීරණය කර තිබේ. ඒ අනුව මෛත්‍රීපාල සිරිසේන, සුසිල් ප්‍රේමජයන්ත,අනුර යාපා අබේවර්ධන, නිමල් සිරිපාල ද සිල්වා සහ බැසිල් රාජපක්ෂ යන අමාත්‍යවරුන් ඒ සඳහා පත් කර ඇති බව වාර්තා වේ.", "URL": "https://sinhala.adaderana.lk/news.php?nid=43853", "Category": null, "Parent URL": null}