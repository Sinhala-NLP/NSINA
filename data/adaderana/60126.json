{"Source": "Adaderana", "Timestamp": "May 13, 2016 04:38 pm", "Headline": "දෙන්නාගේ විෂය බුද්ධිය හොඳයි - කළමනාකරණය දුර්වලයි", "News Content": "ඖෂධ නියාමන අධිකාරිය සම්බන්ධයෙන් ගැටලු රැසක් පවතින බව සෞඛ්‍ය අමාත්‍ය රාජිත සේනාරත්න මහතා පවසයි.අමාත්‍යවරයා සඳහන් කළේ ඖෂධ නියාමන අධිකාරිය ඖෂධ ලියාපදිංචි නොකිරීම සම්බන්ධයෙන් විදේශ රටවලින් ද චෝදනා එල්ල වී ඇති බවයි.සෞඛ්‍ය අමාත්‍යාංශයේ පැවති විශේෂ සාකච්ඡාවකට එක්වෙමින් අමාත්‍යවරයා මේ බව සඳහන් කර ඇත.ඖෂධ නියාමන අධිකාරියේ ප්‍රධාන තනතුරු හොබවන මහාචාර්යවරුන් දෙදෙනාගේ විෂය බුද්ධිය ඉතාමත් වැදගත් වුව ද කළමනාකරණය දුර්වල බව අමාත්‍යවරයා පෙන්වාදෙයි.ඔවුන්ට පාරිපාලන දැනුමක් නොමැතිවීම හේතුවෙන් ගැටලු පැන නැගී ඇති අතර එම නිසා විවෘත වෙළෙඳපළෙන් ඖෂධ මිලදී ගැනීමට සිදුව ඇති බව අමාත්‍යවරයා පවසයි.කෙසේවෙතත් ඖෂධ නියාමන අධිකාරියේ මෙම තත්ත්වය සම්බන්ධයෙන් ජනාධිපතිවරයා දැනුම්වත් කර ඇති බවත්, ඒ සඳහා කඩිනම් තීරණයක් ගන්නා බවත් අමාත්‍යවරයා එහිදී වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=60126", "Category": null, "Parent URL": null}