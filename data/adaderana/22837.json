{"Source": "Adaderana", "Timestamp": "March 16, 2012 11:36 am", "Headline": "මෙරට දී මියගිය විදෙස් කත හා දරුවාගේ සිරුරු යළි මව්රටට යවයි", "News Content": "වත්තල ප්‍රදේශයේ පෞද්ගලික රෝහලක දී මියගිය විදේශීය ජාතික කාන්තාවගේ සහ ඇයගේ දරුවාගේ සිරුරු අද(16) නැවත එක්සත් අරාබි එමිර් රාජ්‍යය වෙත යැවීමට නියමිතව ඇති බව එරට මාධ්‍ය වාර්තා කරයි. එක්සත් අරාබි එමිර් රාජ්‍යයේ විදේශ කටයුතු අමාත්‍යාංශය මගින් මෙරටට එවනු ලබන ගුවන් යානයකින් එම මළ සිරුරු නැවත එරට වෙත රැගෙනයාමට නියමිත බව ද එම මාධ්‍ය වාර්තා පෙන්වාදෙයි. පසුගිය 13 වැනිදා දිවයිනට පැමිණි එක්සත් අරාබි එමිර් ජාතික යුවලක් සහ ඔවුන්ගේ දරුවා මීගමුව ප්‍රදේශයේ හෝටලයක නැවතී සිට ඇති අතර එහිදී හදිසියේ රෝගාතුර වීම හේතුවෙන් රෝහල් ගතකර තිබිණි. පසුව ‍වැඩිදුර ප්‍රතිකාර සඳහා වත්තල ප්‍ර‍දේශයේ පෞද්ගලික රෝහලකට ඇතුළත් කිරීමෙන් පසු බිරිඳ සහ දරුවා මියගොස් ඇති අතර සැමියා ප්‍රතිකාර ලබමින් සිටින බව සඳහන්ය. මේ වනවිට සුව අතට පත්වෙමින් සිටින මොහොමඩ් අලි අල් මස්රූ නැමැති මෙම සැමියා ද නැවත සිය මව්බිම කරා පිටත්කර හැරීමට නියමිතව ඇත. ශ්‍රී ලංකාවේ එක්සත් අරාබි එමීර් රාජ්‍යයේ තානාපති කාර්යාලය මගින් මෙම සිද්ධියට අදාළ විමර්ශන කටයුතු සිදුකරන බව ද අරාබි එමීර් රාජ්‍ය මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=22837", "Category": null, "Parent URL": null}