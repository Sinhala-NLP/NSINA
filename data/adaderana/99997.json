{"Source": "Adaderana", "Timestamp": "November 29, 2018 12:32 pm", "Headline": "අග්‍රාමාත්‍ය කාර්යාලයේ වියදම් කපා හැරීමේ යෝජනාව සම්මතයි", "News Content": "අග්‍රාමාත්‍ය කාර්යාලයේ වියදම් කපා හැරීම සඳහා එක්සත් ජාතික පක්ෂය ගෙන ආ යෝජනාව ඡන්ද 123 කින් අද පාර්ලිමේන්තුවේදී සම්මත විය. ආණ්ඩු පක්ෂය අද(29) දිනයේත් සභාවාරයට සහභාගී නොවූ අතර එක්සත් ජාතික පක්ෂය, ජනතා විමුක්ති පෙරමුණ හා දෙමළ ජාතික සන්ධානය මෙම යෝජනාවට පක්ෂව ඡන්දය භාවිත කළේය. මේ අතර පසුගියදා ආණ්ඩුවෙන් ඉවත්වී එක්සත් ජාතික පක්ෂයට සමඟ එක්තු වූ පාර්ලිමේන්තු මන්ත්‍රී වසන්ත සේනානායක මහතාද මෙම යෝජනාවට පක්ෂව ඡන්දය භාවිතා කළේය. එම යෝජනාවට විපක්ෂ කිසිඳු මන්ත්‍රීවරයෙක් ඡන්දය භාවිත කර නොතිබුණි. මේ අතර අද දින සභාවාරයට ආණ්ඩු පක්ෂයේ මන්ත්‍රීවරුන් සහභාගී වී නොසිටියද සභාවේ අසුන්ගෙන සිටි අමාත්‍ය විජේදාස රාජපක්ෂ මහතා එහිදී විශේෂ ප්‍රකාශයක් සිදු කළේය. අද පෙරවරුවේ පාර්ලිමේන්තු පරිශ්‍රෙය්දී ආණ්ඩු පක්ෂ මන්ත්‍රී කණ්ඩායම් රැස්වීමක් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් පැවැත් විය. එහිදී අග්‍රාමාත්‍ය කාර්යාලයේ වියදම් කපා හැරීම සඳහා එක්සත් ජාතික පක්ෂය ඉදිරිපත් කළ යෝජනාවට අදාළ විවාදයට සහභාගී වීම සම්බන්ධයෙන් සාකච්ඡා වී ඇති අතර එහිදී තීරණය වී ඇත්තේ ආණ්ඩු පක්ෂය අදාළ විවාදයට සහභාගී නොවීමටයි. මේ අතර අද දින පාර්ලිමේන්තුවේ කටයුතු පිළිබඳ සාකච්ඡා කිරීම සඳහා කථානායකවරයාගේ ප්‍රධානත්වයෙන් පක්ෂ නායක රැස්වීමක් පෙරවරු 09.00ට පාර්ලිමේන්තු සංකීර්ණයේදී ආරම්භ වූ අතර ඒ සඳහා ආණ්ඩු පක්ෂයේ පක්ෂ නායකයින් කිහිපදෙනෙක්ද සහභාගී විය. මේ අතර අද පෙරවරු 10.30ට පාර්ලිමේන්තු සැසිවාරය ආරම්භ විය. එහිදී අග්‍රාමාත්‍ය කාර්යාලයේ වියදම් කපා හැරීම සඳහා වන යෝජනාව පාර්ලිමේන්තු මන්ත්‍රී රවී කරුණානායක මහතා විසින් සභාවට ඉදිරිපත් කරනු ලැබීය. පාර්ලිමේන්තු මන්ත්‍රී නවීන් දිසානායක මහතා එම යෝජනාව ස්ථිර කළේය. කෙසේවෙතත් ආණ්ඩු පක්ෂය අද සැසිවාරයට සහභාගී නොවීමට තීරණය කර තිබුණද රජයේ අමාත්‍යධුරයක් දරන ආචාර්ය විජේදාස රාජපක්ෂ මහතා අද විවාදයට එක්වෙමින් අදහස් පලකළේය. පාර්ලිමේන්තුව හෙට(30) උදෑසන 10.30 දක්වා කථානායකවරයා විසින් කල් තැබීය. අග්‍රාමාත්‍ය කාර්යාලයේ වියදම් කපා හැරීම සඳහා එක්සත් ජාතික පක්ෂය ගෙන ආ යෝජනාව පහතින් දැක් වෙයි.", "URL": "https://sinhala.adaderana.lk/news.php?nid=99997", "Category": null, "Parent URL": null}