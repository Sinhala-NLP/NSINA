{"Source": "Adaderana", "Timestamp": "December 20, 2017 04:58 pm", "Headline": " කල් ඉකුත් වූ කෘමිනාශක අලුත් ලේබල් අලවා වෙළඳපොළට යැවීමේ මහා පරිමාණ ජාවාරමක්", "News Content": "කල් ඉකුත් වූ කෘමිනාශක වල්නාශක සහ විවිධ කෘෂිකාර්මික යෙදවුම් අලුත් ලේබල් අලවා වෙළඳපොළට යැවීමේ මහා පරිමාණ ජාවාරමක් සීගිරිය ප්‍රදේශයේ දී දඹුල්ල පොලිස් විශේෂ කාර්ය බළකායේ නිලධාරීන් කණ්ඩායමක් විසින් 19 පස්වරුවේ අනාවරණය කරගෙන තිබේ. මෙම ජාවාරම කාලයක් තිස්සේ සිදු කරගෙන යන බවට සැකපිට පුද්ගලයන් තිදෙනෙකු අත්අඩංගුවට ගැනීමට ද පොලිස් විශේෂ කාර්ය බළකායේ කණ්ඩායමට හැකිවී තිබේ. දඹුල්ල පොලිස් විශේෂ කාර්ය බළකා කඳවුරේ පොලිස් පරීක්ෂක ඉරේෂ් රණතුංග මහතාට ලැබුණු තොරතුරක් මත විශේෂ පොලිස් කණ්ඩායමක් යොදවා ඉතා සූක්ෂම ලෙස සීගිරිය ප්‍රදේශයේ සුවිසල් නිවෙසක් ආසන්නයේ පවත්වාගෙන ගිය මෙම රසායනික ද්‍රව්‍ය පලිබෝධ නාශක ඇසුරුම් කරන ස්ථානය වැටලීමට හැකිවී තිබේ. 2013, 2014 , 2015, වසරවල කල් ඉකුත් වූ කෘමිනාශක වල්නාශක සහ දියර පොහොර වීශාල ප්‍රමාණයක් මෙම ස්ථානයේ ගබඩාකොට ඉතා සූක්ෂම ලෙස ඒවා 2018 වසර සහ 2020 දක්වා කල් තබා ගැනීමට හැකිවන පරිදි ලේබල් l මුද්‍රණය කොට ඒවා අලවා නැවත වෙළඳපොලට යැවීම සඳහා කටයුතු කරන බව පොලීසිය කියයි. දිවයිනේ ඉතා ප්‍රසිද්ධ කෘෂි ද්‍රව්‍ය අලෙවි කරන ලද ආයතනයක නාමයන් මුද්රා මේ සඳහා යොදාගෙන තිබුණු බවත් පොලීසිය කියයි. මෙම ජාවාරම සිදු කරන බවට සැකපිට අත්අඩංගුවට ගත් පුද්ගලයන් දෙදෙනා ම එම ආයතනයේ විධායක ශ්‍රේණියේ සේවකයන් දෙදෙනෙකු බව ද අනාවරණය වී තිබේ. අත්අඩංගුවට ගත් අනෙක් තැනැත්තා එක් සේවකයෙකුගේ පියානන් බව පොලීසිය කියයි. පියා අත්අඩංගුවට ගෙන ඇත්තේ මෙම පුද්ගලයන් ඉතා සූක්ෂම ලෙස ගොවීන් රවටමින් නිෂ්පාදනය කරන කෘමිනාශක වල්නාශක සහ දියර පොහොර වර්ග වෙළඳසැලක් තුළ අලෙවි කිරීමේ චෝදනාව යටතේය. රුපියල් ලක්ෂ 35 ත් 40 ත් අතර වටිනා කෘමි නාශක වල් නාශක දියර පොහොර ආදී විවිධ වර්ග රැසක් මෙම ගබඩාවේ තිබී සොයාගැනීමට පොලීසියට හැකිවී තිබේ. මෙවැනි ජාවාරමක් හෙළිවූ ‍රථම අවස්ථාව දඹුල්ල ප්‍රදේශයේ මෙය බව පොලීසිය කියයි. ඉතා සුඛෝපභෝගී ජීවිතයක් ගත කරන මෙම සේවකයන් කාලයක් තිස්සේ දිවයිනේ විවිධ ප්‍රදේශවල කෘමිනාශක අලෙවිසැල්වලින් කල් ඉකුත් වූ කෘමිනාශක වර්ග මෙම ස්ථානයට රැගෙනවිත් ඉතා සූක්ෂම ලෙස ජලයේ එම බෝතල් පොගවා පැරණිලේබල් ඉවත්කොට ඒ සඳහා නව ලේබල් යොදා මුද්‍රා තබා ඇසුරුම් කොට අලුත් කෘමිනාශක ලෙස වෙළඳපොලට යැවීම සිදු කරගෙන යන බව පරීක්ෂණවලදී හෙළි වී තිබේ. මේ ස්ථානයේ තිබී ඒ සඳහා යොදාගත් ලේබල්, මුද්‍රා ,ඇසුරුම් රැසක් ඇලවීම සදහා යොදාගන්න ගම්වර්ග අතවසුම් ආදී දේ සොයාගෙන තිබේ . දඹුල්ල පොලිස් විශේෂ කාර්ය බලකායේ නිලධාරීන් විසින් අත්අඩංගුවට ගත් මෙම කෘමිනාශක වල්නාශක ආදී කෘෂිකාර්මික යෙදවුම් සහ අත්අඩංගුව ගත් මුද්‍රණය කරන ලද කඩදාසි තොගය මාතලේ පාරිභෝගික අධිකාරියේ නිලධාරීන්ට ලබාදීමට පියවර ගැනිණ. මාතලේ පාරිභෝගික අධිකාරියේ විමර්ශන කණ්ඩායම සීගිරිය ප්‍රදේශයට පැමිණ මේවා පරීක්ෂා කොට බැලීය. එහිදී අනාවරණය වූයේ මෙම ජාවාරම කාලයක් තිස්සේ සිදු කරගෙන යන පුද්ගලයන් දෙදෙනෙකුගෙන් එක් පුද්ගලයෙකුගේ පියෙකු විසින් සීගිරිය නගරයේ ද එක් ස්ථානයක මේවා අලෙවි කරන බව ය. එම ස්ථානයද පාරිභෝගික නිලධාරීන්ගේ පරීක්ෂණයට ලක් වූහ. එම ස්ථානයේ තිබී කෘමිනාශක වල්නාශක තොගයක් සොයා ගැනීමට පාරිභෝගික නිලධාරීන්ට හැකියාව ලැබිණි . කෘමි නාශක අලෙවි කිරීම සඳහා ලබා දී තිබූ වෙළඳ සැල් බලපත්‍රය කල් ඉකුත් වූ එකක් බව අනාවරණය වීම විශේෂත්වයකි. පොලිස් විශේෂ කාර්ය බළකායේ අණදෙන නිලධාරි ජේෂ්ඨ නියෝජ්‍ය පොලිස්පති එම් .ආර් .ලතිෆ් මහතාගේ සහ තිරිකුණාමළය අණදෙන නිලධාරී පොලිස් අධිකාරී වී .ජි .ඩී .රෝහණ කරුණාරත්න යන මහත්වරුන්ගේ උපදෙස් පරිදි දඹුල්ල පොලිස් විශේෂ කාර්ය බළකා කඳවුරේ දෙවන අණදෙන නිලධාරි පොලිස් පරීක්ෂක ඉරේෂ් රණතුංග මහතා ඇතුළු පොලිස් නිලධාරීහු කණ්ඩායමක් මෙම වැටලීම සිදු කරන ලදහ.", "URL": "https://sinhala.adaderana.lk/news.php?nid=81852", "Category": null, "Parent URL": null}