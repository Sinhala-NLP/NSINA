{"Source": "Adaderana", "Timestamp": "July 28, 2011 11:59 am", "Headline": "චැනල් ෆෝ පහත් මාධ්‍ය භාවිතාව පෙන්නුම් කරනවා", "News Content": "චැනල් ෆෝ නාලිකාව මගින් නිකුත් කර ඇති නවතම වාර්තාවේ පෙනී සිටින හමුදා සාමාජිකයින් කියා ගන්නා පුද්ගලයින් සිදුකරන ප්‍රකාශවල කිසිදු නීතිමය පදනමක් නොමැති බව ආරක්ෂක ලේකම් ගෝඨාභය රාජපක්ෂ මහතා පවසයි. කිසිදු ‍අනන්‍යතාවක් හෙළි කිරීමට අපොහොසත් වන අදාළ පුද්ගලයින් ප්‍රසිද්ධියේ පෙනී නොසිට සිදුකරන්නේ ව්‍යාජ ප්‍රකාශයන් බව අද දෙරණ වෙත ප්‍රකාශයක් කරමින් ගෝඨාභය රාජපක්ෂ මහතා ප්‍රකාශ කළේය. ආරක්ෂක හමුදාවන්ට තමා වැරදි උපදෙසක් දී ඇත්නම් අදාළ ප්‍රකාශ සිදුකරන පුද්ගලයින්ට රටේ නීතිය හමුවේ කරුණු දැක්වීමේ හැකියාව පවතින බව ද ගෝඨාභය රාජපක්ෂ මහතා පෙන්වාදෙයි. මෙවැනි ප්‍රකාශ සිදුකරමින් රටත් ආරක්ෂක හමුදාවත් අපහසුතාවයට පත්කිරීම කිසිසේත් අනුමත නොකරන බව හෙතෙම අවධාරණය කරයි. ශ්‍රී ලංකාවට එරෙහිව අසත්‍ය ප්‍රකාශ සිදුකරමින් චැනල් ෆෝ නාලිකාව මීට පෙර කිහිපවතාවක්ම සිය පහත් මාධ්‍ය භාවිතාව ලොවට පෙන්වූ බව පවසන ගෝඨාභය රාජපක්ෂ මහතා මෙවර ද එය යළි පෙන්නුම් කරන බව කියා සිටියේය.", "URL": "https://sinhala.adaderana.lk/news.php?nid=17690", "Category": null, "Parent URL": null}