{"Source": "Adaderana", "Timestamp": "July 31, 2010 09:56 am", "Headline": "මහ ඇමති පොරොන්දුවෙන් මඩකළපු උපවාසයට තිත", "News Content": "කාත්තන්කුඩිකුඩි නගර සභාවේ පරිපාලනයට එරෙහිව අරියම්පදි ප්‍රදේශයේ ජනතාව විසින් ආරම්භ කළ උපවාසය අත්හිටුවා තිබේ. අරියම්පදි නගර සභාවට අයත් භූමිය කාත්තන්කුඩි නගර සභාව විසින් ආක්‍රමණය කර ඇති බවටත්,අරියම්පදි නගර සභා බල ප්‍රදේශයේ සිටින තමන්ගෙන් කාත්තන්කුඩි නගර සභාව විසින් බදු අයකර ගැනීමට ක්‍රියා කිරිමටත් විරෝධය පාමින් ජනයා මෙම උපවාසය ආරම්භ කර තිබිණි. ඊයේ සවස නැඟෙනහිර පළාත් ප්‍රධාන අමාත්‍ය සිවනේශතුරෙයි චන්ද්‍රකාන්තන් මහතා උපවාස භූමියට පැමිණ දින 10 ක් තුළ මෙම ගැටලුව විසඳීමට අදාළ ක්‍රියා මාර්ග ගන්නා බවට පොරොන්දු වීමෙන් පසු උපවාසය නැවැත් වූ බව උපවාසය මෙහෙය වූ ක්‍රිස්ටිනා සාදන් මහත්මිය GTN පුවත් සේවයට පවසා තිබේ. කාත්තන්කුඩි නගර සභාව විසින් බලහත්කාරයෙන් ආක්‍රමණය කර ඇති තමන්ගේ බිම් ප්‍රදේශ යළි ලබාදෙනතුරුම මෙම උපවාසය අඛණ්ඩව ඉදිරියට ගෙන යන බව උපවාසය ආරම්භ කරමින් ඊයේ උදෑසන විරෝධතාකරුවන් පවසා තිබිණි.", "URL": "https://sinhala.adaderana.lk/news.php?nid=9938", "Category": null, "Parent URL": null}