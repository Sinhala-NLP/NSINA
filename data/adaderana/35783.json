{"Source": "Adaderana", "Timestamp": "July 15, 2013 07:22 am", "Headline": "උසස් පෙළට තාක්ෂණවේදය ඉගැන්වීම ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගය සඳහා අලුතින් හඳුන්වා දෙන ලැබූ තාක්ෂණවේදී විෂය ධාරාව ඉගැන්වීම් කටයුතු අද දිනයේ සිට ආරම්භ කෙරෙයි. දිවයිනම ආවරණය වන පරිදි ද්විතීක පාසල් 244 ක මෙම නව විෂය ධාරාව ආරම්භ වන බව අධ්‍යාපන අමාත්‍යංශය සඳහන් කරයි. මෙහි ප්‍රධාන උත්සවය අධ්‍යාපන අමාත්‍ය බන්දුල ගුණවර්ධන මහතාගේ ප්‍රධානත්වයෙන් මිහින්තලේ මහ විද්‍යාලයේදී පැවැත්වෙයි. ඒ අනුව උසස් පෙළ සඳහා මේ දක්වා විද්‍යා ගණිත , කලා සහ වානිජ වශයෙන් විෂයධාරා 3 ක් පැවති අතර අද දිනයේ සිට එය විෂය ධාරා 4 ක් බවට පත් කෙරෙයි. නව තාක්ෂණවේදී විෂය ධාරාව යටතේ ඉංජිනේරු තාක්ෂණවේදය සහ ජෛව පද්ධති තාක්ෂණවේදය ලෙස විෂයන් දෙකක් ඇති අතර ඉන් එක් විෂයක් තෝරා ගැනීමට සිසුන්ට හැකියාව පවතියි. තාක්ෂණවේදය සහ විද්‍යාව දෙවන විෂය වන අතර එය අනිවාර්යයෙන්ම හැදෑරිය යුතු බව අධ්‍යාපන අමාත්‍යංශය සඳහන් කරයි. තුන්වන විෂය කොටස යටතේ වානිජ හා කලා විෂය 10 ක් ඇතුළත් වන අතර ඉන් එක් විෂයක් තෝරා ගෙන හැදෑරීමට සිසුනට අවස්ථාව හිමිවේ. රැකියාවට සුදුසු ශ්‍රම බලකායක් මෙරටට සහ ලෝකයට බිහි කිරීමේ අරමුණ ඇතිව මෙම නව විෂය ධාරාව එක්කළ බව අධ්‍යාපන අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=35783", "Category": null, "Parent URL": null}