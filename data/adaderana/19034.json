{"Source": "Adaderana", "Timestamp": "September 29, 2011 11:35 am", "Headline": "නීත්‍යානුකූල නොවන එක්ස් කිරණ යන්ත්‍ර ගැන පැමිණිලි 15 ක්", "News Content": "ප්‍රමිතියෙන් තොරව සවිකොට නීත්‍යානුකූල නොවන ලෙස එක්ස් කිරණ යන්ත්‍ර භාවිතා කිරීම් සම්බන්ධ පැමිණිලි 15 ක් ලැබී ඇති බව පරමාණුක ශක්ති අධිකාරිය පවසයි. ලැබුණු පැමිණිලිවලට අනුව මේ වන විටත් පරීක්ෂණ ආරම්භ කර ඇති බව එම අධිකාරිය පෙන්වා දෙයි. එහි දී ප්‍රමිතියෙන් තොරව සවිකොට නීත්‍යානුකූල නොවන ලෙස එක්ස් කිරණ යන්ත්‍ර භාවිතා කළ ආයතන කිහිපයකට එරෙහිව නීත්‍යානුකූල පියවර ගෙන ඇති බව පරමාණුක ශක්ති අධිකාරිය ප්‍රකාශ කරයි. ඊට අමතරව තවත් ස්ථාන කිහිපයක එලෙස නීත්‍යානුකූල නොවන ලෙස භාවිතා කළ එක්ස් කිරණ යන්ත්‍ර සඳහා අවශ්‍ය අනුමැතිය ලබා දීමට පරමාණුක ශක්ති අධිකාරිය පියවර ගෙන තිබේ. ප්‍රමිතියෙන් තොරව සවිකොට එක්ස් කිරණ යන්ත්‍ර භාවිතා කිරීම අහිතකර බලපෑම් ඇතිවන බැවින් ඒ පිළිබඳව සොයා බලා කටයුතු කිරීමට පරමාණුක ශක්ති අධිකාරිය කටයුතු කරමින් සිටියි.", "URL": "https://sinhala.adaderana.lk/news.php?nid=19034", "Category": null, "Parent URL": null}