{"Source": "Adaderana", "Timestamp": "September 16, 2010 09:01 am", "Headline": "වයඹ පරදා චෙන්නායි සුපර් කිංග්ස් ජය ලබයි", "News Content": "දකුණු අප්‍රිකාවේ පැවැත්වෙන පන්දුවාර 20/20 ක්‍රිකට් තරඟාවලියේ ඊයේ පැවති තරඟයෙන් වයඹ කණ්ඩායම පරාජය කර චෙන්නායි සුපර් කිංග්ස් කණ්ඩායම ලකුණු 97ක ජයක් වාර්තා කරනු ලැබීය. දකුණු අප්‍රිකාවේ සෙන්චූරියන් පාක්හිදි තරඟය පැවැත්වුණි. තරඟයේ ප්‍රථමයෙන් පන්දුවට පහරදුන් චෙන්නායි සුපර් කිංග්ස් කණ්ඩායම නියමිත පන්දුවාර 20 අවසානයේ කඩුලු තුනකට ලකුණු 200ක් ලබා ගනු ලැබීය. එම ඉනිම වෙනුවෙන් සුරේෂ් රයිනා ලකුණු 87ක් සහ මුරලි විජේ ලකුණු 68ක් ලබා ගැනීමට සමත් විය. පන්දු යැවීමේදී වයඹ කණ්ඩායම වෙනුවෙන් චානක වෙලගෙදර ලකුණු 47 ට බිඳ හෙලු කඩුළු සංඛ්‍යාව දෙකකි. ලකුණු 201ක ඉලක්කයක් හඹා යාමට පිටියට පිවිසි වයඹ කණ්ඩායමට පන්දුවාර 17 එක් පන්දුවකදී සියලුදෙනා දැවී ලබාගත හැකි වුයේ ලකුණු 103ක් පමණි. වයඹ කණ්ඩායම වෙනුවෙන් කිසිදු පිතිකරුවෙකුට ඉහළ ලකුණු ලබා ගැනීමට හැකි වුයේ නැත. පන්දු යැවීමේදී චෙන්නායි සුපර් කිංග්ස් කණ්ඩායම වෙනුවෙන් රවිචන්ද්‍රන් අෂ්වින් ලකුණු 18 ට කඩුලු 4ක් බිඳ හෙලීය.", "URL": "https://sinhala.adaderana.lk/news.php?nid=10881", "Category": null, "Parent URL": null}