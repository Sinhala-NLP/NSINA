{"Source": "Adaderana", "Timestamp": "August 16, 2016 01:08 pm", "Headline": " ඇතින්නගේ වළ හෑරුවේ මහින්දත් - මහීපාලත් හොඳට දන්නා අයයි - සංදීප් කියයි", "News Content": "පසුගියදා පින්නවල අලි අනාථාගාරය ආසන්නයේ ඉඩමක වළදමා තිබූ ඇතින්නකගේ අස්ථි කැබලි බැකෝවකින් ගොඩගැනීමට සම්බන්ධ වී ඇත්තේ හිටපු ජනපති මෙන්ම සබරගමුවේ මහඇමතිවරයා හොඳින් දන්නා හඳුනන පුද්ගලයින් දෙදෙනෙකු විසින් බව එජාප මන්ත්‍රී සංදීප් සමරසිංහ මහතා පවසයි.මිට වසර 03කට පෙර මියගොස් වළදමා තිබූ ඇතින්නකගේ සිරුරක් පෙරේදා රාත්‍රීයේ කිසියම් පිරිසක් විසින් ගොඩගැනීමට උත්සාහ දරා ඇති සිද්ධියක් පොලිසිය අනාවරණය කරගෙන තිබිණ.එම අස්ථි කැබලි රුපියල් ලක්ෂ 15ක මුදලකට මොවුන් අලෙවි කිරීමට සැලසුම් කර ඇති බවත්, මේ දෙදෙනා හිටපු ජනපතිටත්, වත්මන් සබරගමුව මහඇමතිටත් වැඩ කළ අය බවත්, මේ පිළිබඳ තොරතුරු පොලීසියත් වනජිවියත් අනාවරණය කරගෙන ඇති බවත්, සිරිකොතදී අද පැවැති මාධ්‍ය හමුවකට එක්වෙමින් සංදීප් සමරසිංහ මහතා කියා සිටියේය.මෙම මාධ්‍ය හමුවට එක්වූ එජාප මන්ත්‍රී හේෂා විතානගේ මහතා පැවසුවේ නාමල් රාජපක්ෂ ඊයේ එ‍ෆ්.සී.අයි.ඩීයට යද්දී පොලිස්පතිවරයා විසින් නීතිය නවපු කතාවක් කියූ බවයි.නීතිය නැමුවේ කවුදැයි‍ මේ රටේ ජනතාව හොඳින් දන්නා බවත්, අත්අඩංගුවට ගැනීමෙන් පසු පාරට බැස ජනතාව හිනස්සන කතා නොකියන ලෙසත් ඉල්ලා සිටින බවත්, ඒ මහතා එහිදී පැවසීය.යළි මෙරට ජනපතිවත් අගමැතිවත් වීමට නොහැකි බව දන්නා මහින්ද රාජපක්ෂ කරන්නේ ඔහුට හිතවත් පිරිසක් එක්කර ගනිමින් නාමල් ආරක්ෂා කිරීම බවද හෙතෙම කීවේය.බටලන්ද සිද්ධිය ගැන සෙවීමට අතුරුදන් වූ පනතින් කිසිදු බාධාවක් නැතැයිද එම පනත සම්බන්ධයෙන් මාධ්‍යවේදියෙකුගේ ප්‍රශ්නයකට පිළිතුරු ලෙස හෙතෙම පැවසීය.", "URL": "https://sinhala.adaderana.lk/news.php?nid=63108", "Category": null, "Parent URL": null}