{"Source": "Adaderana", "Timestamp": "November 20, 2017 02:18 pm", "Headline": "  හමුදා භටයින්ට මත්පැන් පානය තහනම් කරයි", "News Content": "හමුදා භටයින්ට මධ්‍යසාර පානය කිරීම තහනම් කර තිබේ. ජපානයේ සිටින අමෙරිකානු හමුදා භටයින්ට මෙම තහනම පනවා තිබේ. බීමත් අමෙරිකානු හමුදා සෙබළෙකු විසින් පැඳවූ ට්‍රක් රථයක් තවත් රථයක ගැටීමෙන් ජපන් ජාතිකයෙකු මියයාමේ සිද්ධියෙන් පසු මෙම තීරණය ගෙන ඇති බව වාර්තා වෙයි. මීට අමතරව ඔකිනාවා හි පිහිටි හමුදා කඳවුරේ භටයින්ට ඔවුන්ගේ කඳවුරු පරිශ්‍රයෙන් සහා නවාතැන්වලින් පිටව යාමද තහනම් කර තිබේ. ඊට අමතරව මධ්‍යසාර භාවිතය සම්බන්ධයෙන් ජපානයේ සිටින සියලු අමෙරිකානු භට කණ්ඩායම් වෙත අනිවාර්ය පුහුණුවක් ලබා දීමටද තීරණය කර ඇති බව වාර්තා වෙයි. ජපානයේ සිටින අමෙරිකානු හමුදා වෙත අනතුරු සිදු කිරීම්, ස්ත්‍රී දූෂණ ඇතුළු අපරාධ සිදු කිරීම් පිළිබඳ චෝදනා නිරන්තරයෙන් එල්ල වෙයි. පසුගිය වසරේදී කාන්තාවක සමූහ දූෂණයට ලක් කිරීම සම්බන්ධයෙන්ද චෝදනා එල්ල වී තිබූ අතර ජපානයෙන් අමෙරිකානු හමුදා ඉවත් කර ගන්නා ලෙසට ජනතා විරෝධයන්ද පළ වුණි.", "URL": "https://sinhala.adaderana.lk/news.php?nid=80243", "Category": null, "Parent URL": null}