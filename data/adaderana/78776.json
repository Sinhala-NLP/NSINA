{"Source": "Adaderana", "Timestamp": "October 16, 2017 01:31 pm", "Headline": "රතු නිවේදනය ඉවත් කරයි", "News Content": "නායයාම් අවදානම් පිළිබඳ ජාතික ගොඩනැගිලි පර්යේෂණ සංවිධානය නිකුත් කළ රතු නිවේදනය ඉවත් කර තිබේ. අද (16) දහවල් නිකුත් කළ නිවේදනයේ දැක්වෙන්නේ තවදුරටත් වර්ෂාව පවතින්නේ නම් නායයාම්, පස්කඳු කඩාවැටීම්, පොළොව ගිලාබැසීම් යනාදී අනතුරු පිළිබඳ විමසිලිමත් විය යුතු බවයි. නයායාම් අවදානම පැවතිය හැකි ප්‍රදේශ ලෙස රත්නපුර දිස්ත්‍රික්කයේ ඕපනායක, ඉඹුල්පේ, බලංගොඩ, කහවත්ත, පැල්මඩුල්ල, කුරුවිට, රත්නපුර, ඇළපාත, අයගම, කිරිඇල්ල සහ කොලොන්න යන ප්‍රාදේශීය ලේකම් කොට්ඨාස දක්වා තිබේ. මාතර දිස්ත්‍රික්කයේ පිටබැද්දර සහ කොටපොල, නුවරඑළිය දිස්ත්‍රික්කයේ අඹගමුව, කෑගල්ල දිස්ත්‍රික්කයේ යටියන්තොට සහ බුලත්කොහුපිටිය, ගාල්ල දිස්ත්‍රික්කයේ නියාගම, යක්කලමුල්ල, නාගොඩ සහ තවලම, කළුතර දිස්ත්‍රික්කයේ වලල්ලාවිට සහ පාලින්දනුවර යන ප්‍රාදේශීය ලේකම් කොට්ඨාසවල ජනතාව තවදුරටත් විමසිල්ලෙන් පසුවිය යුතු වෙයි. මේ අතර නිවිතිගල - කලවාන මාර්ගය පිංකන්ද ප්‍රදේශයේ නායයාමක් හේතුවෙන් මාර්ගයේ රථ වාහන ගමනාගමනයට බාධා එල්ල වී තිබේ. අද අළුයම 05.00ට පමණ මෙම නායයාම සිදුව ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=78776", "Category": null, "Parent URL": null}