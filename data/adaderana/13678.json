{"Source": "Adaderana", "Timestamp": "January 23, 2011 09:09 am", "Headline": "කප්පම්කරුවන්ට බය වෙන්න එපා", "News Content": "කප්පම්කරුවන්ගෙන් හා අපරාධකරුවන්‍ගෙන් ව්‍යාපාරිකයින් බේරා ගන්නා බව කොළඹ දිසාව භාර නියෝජ්‍ය පොලිස්පති අනුර සේනානායක මහතා පවසයි. කප්පම්කාරයින්ට හා අපරාධකරුවන්ට බිය විය යුතු නැති බවත්, කප්පම්කාරයින් හා අපරාධකාරයින් තියන්නට අවශ්‍ය තැන නියමිත ආකාරයට තැබූ බවත් සේනානායක මහතා කියා සිටියේය. කිසිවෙකු කප්පමක් ඉල්ලා සිටියහොත් තමාට වහාම දැනුම්දෙන ලෙසත්,එවැනි අපරාධකරුවන් පසුගිය කාලයේ බුරුතු පිටින් අත්අඩංගුවට ගත් බවත් නියෝජ්‍ය පොලිස්පතිවරයා පෙන්වාදුන්නේය. මෙවැනි අපරාධකරුවන්ගෙන් ව්‍යාපාරිකයන් බේරාගැනීම සඳහා සියලු ව්‍යාපාරිකයින්ගේ සහය අත්‍යවශ්‍ය බව ද ඔහු සඳහන් කළේය. කප්පම්කරුවන්ගෙන් හා අපරාධකරුවන්ගෙන් ස්වර්ණාභරණ වෙළඳුන්ට සිදු වන පීඩා පිළිබඳව තාක්ෂණ සහ පර්යේෂණ නියෝජ්‍ය අමාත්‍ය ෆයිසර් මුස්තාෆා මහතාගේ ප්‍රධානත්වයෙන් පැවති සාකච්ඡාවකින් අනතුරුව නියෝජ්‍ය පොලිස්පති අනුර සේනානායක මහතා මෙම අදහස් පළ කළේය.", "URL": "https://sinhala.adaderana.lk/news.php?nid=13678", "Category": null, "Parent URL": null}