{"Source": "Adaderana", "Timestamp": "November 12, 2011 03:01 pm", "Headline": "ජනපති යළි දිවයිනට", "News Content": "17 වන සාර්ක් රාජ්‍ය නායක සමුළුවට සහභාගී වීම සඳහා මාලදිවයිනට පිටත්ව ගිය ජනාධිපති මහින්ද රාජපක්ෂ මහතා අද(12) යළි දිවයිනට පැමිණ තිබේ. \"අන්‍යෝන්‍ය සබඳතා වැඩි දියුණු කිරීම\" යන තේමාව යටතේ මාලදිවයිනේ අද්දු නගරයේ පැවති 17 වන සාර්ක් රාජ්‍ය නායක සමුළුව ඊයේ(11) නිමාවිය. සාර්ක් රාජ්‍ය නායක සමුළුවට සහභාගී වන අතරතුර ජනාධිපති මහින්ද රාජපක්ෂ මහතා රටවල් කිහිපයක රාජ්‍ය නායකයින් සමග ද්වීපාර්ශ්වික සාකච්ඡා පැවැත්වූ බව ජනාධිපති මාධ්‍ය අංශය සඳහන් කරයි. මාලදිවයින් ජනාධිපතිවරයා, නේපාල අග්‍රාමාත්‍යවරයා, ඇෆ්ගනිස්ථාන ජනාධිපතිවරයා, පාකිස්ථාන අග්‍රාමාත්‍යවරයා, භූතාන අග්‍රාමාත්‍යවරයා සහ ඉන්දිය අග්‍රාමාත්‍යවරයා මෙන්ම පොදුරාජ්‍ය මණ්ඩලයීය මහලේකම් කමලේෂ් ශර්මා මහතා සමග ද ජනාධිපතිවරයා සාකච්ඡා පවත්වා තිබේ. මෙවර සාර්ක් සමුළුවට සමගාමීව කලා හා සංස්කෘතික උළෙලක්, ක්‍රිකට් තරගාවලියක්, සිනමා උළෙලක් සහ ආහාර උළෙලක් ද සංවිධානය කර තිබූ අතර ඒ සඳහා ශ්‍රී ලංකාව නියෝජනය කරමින් කණ්ඩායම් සහභාගී වී තිබුණි. සාර්ක් සමුළුව පැවැත්වීම සඳහා ශ්‍රී ලංකාව ලබාදුන් සහය පිළිබඳ ස්තුතිය පළ කරන බව සමුළුව නිමාවීමෙන් පසු මාධ්‍ය හමුවේ අදහස් දක්වමින් මාලදිවයින් ජනාධිපති මොහොමඩ් නෂීඩ් මහතා පැවසුවේය. මීළඟ සාර්ක් සමුළුව නේපාලයේ කත්මන්ඩු හිදී පැවැත්වීමට නියමිතය. මාලදිවයින් ජනාධිපති මොහොමඩ් නෂීඩ්, නේපාල අග්‍රාමාත්‍ය බාබුරාම් භට්ටරායි, ඇෆ්ගනිස්ථාන ජනාධිපති හමීඩ් කර්සායි, පාකිස්ථාන අග්‍රාමාත්‍ය යූසුෆ් රාසා ගිලානි, භූතාන අග්‍රාමාත්‍ය ජිග්මේ තින්ලේ සහ ඉන්දිය අග්‍රාමාත්‍ය ආචාර්ය මන්මෝහන් සිං යන මහත්වරුන් මෙන්ම පොදුරාජ්‍ය මණ්ඩලයීය මහලේකම් කමලේෂ් ශර්මා මහතා සමග ද ජනාධිපතිවරයා සාකච්ඡා පවත්වා තිබේ.", "URL": "https://sinhala.adaderana.lk/news.php?nid=19961", "Category": null, "Parent URL": null}