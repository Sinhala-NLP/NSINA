{"Source": "Adaderana", "Timestamp": "December 2, 2012 08:13 am", "Headline": "බෝලවත්තේ කතක් යතුරු පැදියක ගැටෙයි", "News Content": "වෙන්නප්පුව, බෝලවත්ත ප්‍රදේශයේදී යතුරු පැදියක ගැටීමෙන් කාන්තාවක් මිය ගොස් ඇති බව වෙන්නප්පුව පොලීසිය කියයි. ඊයේ (01) රාත්‍රී 8.30 ට පමණ මෙම අනතුර සිදුවී ඇති බව අප වාර්තාකරු පවසයි. අනතුරින් මිය ගොස් ඇත්තේ වයික්කාල, අංගම්පිටිය ලිපිනයේ පදිංචිව සිටි පොන්නවිල ආරච්චිලාගේ මරියගොරට්ටි (53) නැමැති කාන්තාවකි. මිය ගොස් ඇති කාන්තාව බෝලවත්ත ප්‍රදේශයේදී හලාවත - කොළඹ මාර්ගය හරහා ගමන් කරන්නට උත්සහ කර ඇත. එම අවස්ථාවේදී හලාවත දෙස සිට පැමිණ ඇති යතුරු පැදියක මෙම කාන්තාව ගැටීමත් සමගම දෙදෙනාම මහ මග ඇද වැටී ඇතැයි අප වාර්තාකරු පවසයි. පසුව ප්‍රදේශවාසීන් විසින් දෙදෙනා මීගමුව මහා රෝහලට ඇතුළත් කර ඇතත් කාන්තාව මිය ගොස් ඇත. යතුරු පැදිය පදවාගෙන පැමිණි බව කියන වයික්කාල ප්‍රදේශයේ පදිංචි 20 හැවිරිදි ලක්ෂාන් නැමැති තරුණයා මීගමුව මහා රෝහලේ ප්‍රතිකාර ලබමින් සිටියි. වෙන්නප්පුව පොලීසියේ රථවාහන අංශය වැඩිදුර පරීක්ෂණ පවත්වන බවද අප වාර්තාකරු සඳහන් කරයි.", "URL": "https://sinhala.adaderana.lk/news.php?nid=29644", "Category": null, "Parent URL": null}