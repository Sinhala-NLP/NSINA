{"Source": "Adaderana", "Timestamp": "May 31, 2013 01:51 pm", "Headline": " මේක වතුර වීදුරුවෙත් කිඹුල්ලු දකින ආණ්ඩුවක්", "News Content": "දැන් මෙරටේ පවතින්නේ වතුර වීදුරුවේත් කිඹුලන් දකින පාලනයක් බව එ.ජා.ප හිටපු නියෝජ්‍ය නායක, පාර්ලිමේන්තු මන්ත්‍රී කරූ ජයසූරිය මහතා පවසයි. ත්‍රස්තවාදීන් මර්දනය කිරීම සඳහා යොදා ගත් ත්‍රස්තවාදය මර්දනය කිරිමේ පනත දැන් උපයෝගී කර ගන්නේ ආණ්ඩුවට,පාලකයන්ට ප්‍රතිවිරුද්ධ මත දරන දේශපාලන ක්‍රියාධරයන් මර්දනය කිරීමට බවත්, එය මැස්සෙකු මැරීමට පොරොවක් පාවිච්චි කිරීම වැනි දෙයක් බවත් මන්ත්‍රීවරයා පෙන්වාදෙයි. අද (31) කොළඹ, කිරුළපන පිහිටි කරූ ජයසූරිය මහතාගේ කාර්යාලයේ පැවැති මාධ්‍ය හමුවකදී හෙතෙම මේ බව කියා සිටියේය. එහිදී ඔහු මෙසේද සඳහන් කළේය. \"දේශපාලන නිදහස ලබා දීම ප්‍රජාතන්ත්‍රවාදී රටක මූලික ලක්ෂණයක්. පුවත්පත්වලට ස්වාධීනව තම අදහස් ප්‍රකාශ කිරීමේ අයිතියත්, දේශපාලන පක්ෂවලට හෝ ජනතාවට රජය විවේචනය කිරීමේ අයිතිය මෙන්ම දේශපාලන පක්ෂවලට සිය කටයුතු නිදහසේ කරගෙන යෑමේ අයිතියත් ප්‍රජාතන්ත්‍රවාදී රටක ප්‍රධාන මූලධර්ම වෙනවා. ඒකාධිපති රටක, හෝ රාජාණ්ඩුවක තිබෙන්නේ මීට හාත්පසින්ම වෙනස් ප්‍රතිපත්ති. එවැනි රවටල මෙම මූලික දේශපාලන අයිතිය ලැබෙන්නේ නැහැ. එහි රජය හෝ පාලක පැලැන්තිය විවේචනය කිරීම රාජ්‍ය ද්‍රෝහී ක්‍රියාවක් ලෙසින් සැලකෙනවා. පාලනයට විරුද්ධව අදහස් ප්‍රකාශ කිරීමට හෝ පෙළපාලි යෑමට එහිදී නොහැකියි. එම රටවල වෙනත් දේශපාලන පක්ෂවලට පැවැත්මක් නැහැ . නිදහස් ස්වාධීන මාධ්‍යයක් නැත. සියලුම මාධ්‍යය පාලනයේ අණසකට යටත් වෙනවා . එවැනි මාධ්‍යයක් මගින් රජයට විරුද්ධ අදහස් ප්‍රකාශ කිරීම හෝ දේශපාලන පක්ෂයක් හෝ පුද්ගලයකු විසින් පාලක පැලැන්තියට විරුද්ධ මතයක් දැරීමට ඉඩක් නොලැබෙයි. එවැනි රටවල නිදහස් ස්වාධීන අධිකරණයක් නැත. පොලිසියක් නැත. අසීමිත බලයක් භුක්ති විදින්නේ පාලක පැලැන්තියේ හෝ එම පවුලේ සාමාජිකයිනුයි. ප්‍රජාතන්ත්‍රවාදී රටක් වශයෙන් ලොවට ප්‍රකාශ කරන ශ්‍රී ලංකාවත් අද පූර්ණ වශයෙන් මෙම භයානක හා කනගාටුදායක තත්ත්වයට පත්ව තිබෙනවා. රාජ්‍යකරණයේ දී තීන්දු ගන්නා විට හෝ මහා පරිමාණයේ යෝජනා ක්‍රියාත්මක කිරීමේ දී ඒ පිළිබඳ පූර්ණ අධ්‍යයනයක් කෙරෙන්නේ නැහැ . මහජන මුදල් ගිල දමමින් නැව් නොඑන වරායවල් හා ගුවන් යානා නොඑන ගුවන් තොටුපළවල්, රාත්‍රියේ පැවැත්වෙන මෝටර් රේස් හා මහජන මුදල් ගිල දමමින් අධි සුඛෝපභෝගී යාන වාහන හා අනෙකුත් භාණ්ඩ මෙරටට ගෙන එන්නේ තනි පාලනයක් හෝ පවුල් පාලනයක් මේ රටේ පවතින නිසයි . රාජ්‍ය නායකයා පමණක් නොව එම පවුලේ සාමාජිකයින් හැසිරෙන ආකාරය දකින විට මෙම රාජාණ්ඩු හැසිරීම හොඳින් දැක ගැනීමට පුළුවන්.මෑතක දී පැවැත්වූ රාජ්‍ය උත්සවවල දී අග්‍රාමාත්‍යවරයා හා කැබිනට් අමාත්‍යවරුනට වඩා පවුලේ සාමාජිකයින් වාඩීවී සිටින ආකාරය දකින විට භයානක අනාගත ගමන් මාර්ගයක පෙර නිමිති දකින්නට පුළුවන් . වර්තමාන පාලනයේ 2005 පාලනය ආරම්භ වූ දා සිට, වර්තමාන හැසිරීම දක්වා, අපි දකින්නේ පාලකයින්ගේ දඩබ්බර, ක්‍රියා කලාපයයි. වත්මන් විධායක ජනාධිපති පදවිය තුළ ඒකාධිපතිත්වයක් ගොඩනැගී තිබෙනවා . විධායක ජනාධිපති පදවිය අහෝසි කිරීමට දෙවරක් ජනතාවගේ වරම් ඉල්ලූ පාලකයින් එම පොරොන්දු අමතක කරමින් තවත් බලතල එක්කාසු කර ගෙන තිබෙනවා . අධිකරණයට ඇඟිලි ගසමින්, දෝෂාභියෝග ගෙන එමින් ,පත්වීම් ලබා දීමේදී සුදුසුකම් වලට වඩා ජ්‍යෙෂ්ඨත්වයට වඩා රෙජීමයට ඇති හිතවත්කම් මත පත්වීම්, උසස්වීම් ලබා දීම වර්තමාන පාලනයේ විශේෂ ලක්ෂණයයි. රාජ්‍ය සේවය, විශ්ව විද්‍යාලය ආදිය තුලත් මෙම තත්ත්වය හේතුකොටගෙන අවුල් වියවුල් රාශියක් ඇතිවී තිබෙනවා. මහජන මුදල් නාස්තිය අසීමිත යි . මෙරට සියලු ජාතින් ,ආගම් සමගි කරගත යුතු ව තිබියදී එකී සමගියට විශාල වශයෙන් බාධා පැමිණවීමට කටයුතු කෙරෙමින් තිබෙනවා . ජාති ආගම් වාදය තුළ රැකෙන්නේ මෙම රෙජිමයයි. මෑතක දී සිට රජයට විරුද්ධ මහජන මතය වැඩිවෙමින් තිබෙනවා. පාලකයින් දැන් තැති ගැනීමටක ලක්ව ඇති බව පෙනෙනවා. එහෙත් යමෙක් රෙජීමයට විරුද්ධ අදහස් ප්‍රකාශ කරන්නේ නම් එහි කෙළවර හතරවැනි තට්ටුවට යාමට සිදුවීම හෝ රහස් පොලිස් අත් අඩංගුවට හෝ පත්වීමයි.සාමකාමී පෙළපාලි විරෝධතා වලට ඉඩක් නැහැ . ඒවා හංවඩු ගසන්නේ රාජ්‍ය විරෝධී ක්‍රියාවන් ලෙසයි . දේශපාලන පක්ෂ සිය පුහුණු කටයුතු සඳහා දේශිය හෝ විදේශීය අත්දැකීම් උපයෝගී කර ගැනීම ඔවුන් දකින්නේ රජය පෙරළීමට දරණ උත්සාහයක් ලෙසියි . ඇමරිකාවේ, යුරෝපයේ හා ආසියාවේ දේශපාලන පක්ෂ සිය දේශපාලන දර්ශන තුළ විවිධ රටවල් සමඟසම්බන්ධතා පැවැත්වීම අලුත් දෙයක් නොවෙයි . මෑතක දී එජාපය විසින් පවත්වන ලද පුහුණු වැඩමුළුවක් මේ දිනවල රාජ්‍ය මාධ්‍යවලට බොහෝ වැදගත් මාතෘකාවක් බවට පත්වී තිබෙනවා .එකී මාධ්‍යවලට අනුව මෙය රාජ්‍ය ද්‍රෝහී ක්‍රියාවක් . ඕනෑම විපක්ෂයක් ප්‍රජාතන්ත්‍රවාදීව දේශපාලන බලය ලබා ගැනීම සඳහා සැලසුම් කිරීම රාජ්‍ය ද්‍රෝහී ක්‍රියාවක් ලෙස ඔවුන් විසින් විග්‍රහ කර ගැනීම අඳබාල ක්‍රියාවක් . දේශීය හා විදේශීයව පැවැත්වෙන මෙම වැඩමුළුවට එක්සත් ජාතික පක්ෂය පමණක් නොව සමහර අවස්ථාවල දී ආණ්ඩුවේ මැති ඇමතිවරුනුත් සහභාගී වී ඇති බව ඔවුන් අමතක කරනවා . හාස්‍යයට කරුණ වන්නේ ප්‍රභාකරන්ගෙන් පසු වැඩ බැලූ නායකයාත්, හිටපු නියෝජ්‍ය නායකයාත් ආණ්ඩුවේ ඇමතිකම් හා ප්‍රධාන චරිත රඟපාද්දී අනෙක් අයට කොටි ලේබලය ඇළවීමයි. ඩයස්පෝරාවට සම්බන්ධ කිරීමයි. ඕනෑම රටක්, දේශපාලන පක්ෂයත් , ආයතනයක් හෝ පුද්ගලයෙකු ප්‍රජාතන්ත්‍රවාදය, යහපාලනය, පුවත්පත් නිදහස, අධිකරණයේ ස්වාධීනත්වය ගැන කතා කළහොත් ඔවුන් පාලකයින්ගේ වුවමනා එපාකම් සැපිරීමට මාධ්‍ය හොරණෑව උදේ දවල් රෑ වනතුරු හඞවනවා .මෙසේ ක්‍රියාත්මක කරන්නේ ගොබල්ස් න්‍යායයි . මෙහි දී එක් කරුණක් මතක් කළ යුතුව තිබෙනවා . එනම් මේ රටේ බහුතරයක් බුද්ධිමත් ජනතාවයි . සෑම දෙනාම, සෑම දාම රැවටිය නොහැකිය යන සත්‍යය යම් දිනෙක යථාර්ථයක් වන බව කිවයුතුයි . 2005 ජනාධිපතිවරණයේ දී සන්ධානයේ අපේක්ෂකයා ජයග්‍රහණය කරවීම සඳහා කොටින් සමඟ රහසේ කෙරුණු ගනුදෙනු අද වනවිට සැඟවිය නොහැකි ලෙස හෙළිදරවු වී තිබීම මෙයට කදිම උදාහරණයක්.", "URL": "https://sinhala.adaderana.lk/news.php?nid=34517", "Category": null, "Parent URL": null}