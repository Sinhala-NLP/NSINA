{"Source": "Adaderana", "Timestamp": "August 24, 2014 05:17 pm", "Headline": "මෙරට මත්ද්‍රව්‍ය ජාවරම් වලට සම්බන්ධ ප්‍රධාන සැකකරුවෙක් අත්අඩංගුවේ ", "News Content": "මෙරට මත්ද්‍රව්‍ය ජාවාරමට සම්බන්ධ ප්‍රධාන සැකකරුවෙකු වන පාකිස්ථාන ජාතිකයෙකු පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ ඊයේ(23) රාත්‍රී කටුනායක ගුවන් තොටුපලේදී මෙම සැකකරු අත්අඩංගුවට ගත් බවයි. ශකීර් අහමඩ් නමැති මෙම සැකකරු පාකිස්ථානයේ කරච්චි නුවර සිට මෙරටට පැමිණ ඇති බව සඳහන් වෙයි. සැකකරු පසුගියදා සීදුව ප්‍රදේශයේ නවාතැන්ගෙන මත්ද්‍රව්‍ය ජාවාරමේ නිරත වී ඇති බවට පොලීසිය සිදුකළ පරීක්ෂණ වලින් අනාවරණය වී තිබේ. පසුගියදා ඔරුගොඩවත්ත රේගු අංගනයේ තිබී හෙරොයින් කිලෝග්‍රෑම් 93ක් සොයාගැනීම සහ කටුගස්තොට දී හෙරොයින් කිලෝග්‍රෑම් 59ක් සොයා ගැනීම යන සිද්ධිවලට මොහු ප්‍රධාන සැකකරුවෙකු බව පොලීසිය සඳහන් කළේය. පොලිස් මත්ද්‍රව්‍ය නාශක කාර්යාංශය විසින් සිදුකළ විමර්ශනවලදී අනාවරණය වු කරුණු මත අත්අඩංගුවට ගත් මෙම පාකිස්ථාන ජාතිකයා සම්බන්ධයෙන් රැඳවුම් නියෝග මත වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=45568", "Category": null, "Parent URL": null}