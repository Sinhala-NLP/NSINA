{"Source": "Adaderana", "Timestamp": "June 20, 2019 06:12 pm", "Headline": "පොලීසියේ ලොක්කන් 3ක් ඇතුලු නිලධාරීන් 9කට එරෙහිව අපරාධ පරීක්ෂණ සිදු කරන්න නීතිපතිගෙන් උපදෙස්", "News Content": "පාස්කු ඉරුදින ප්‍රහාර මාලාව වලක්වා ගැනීමට හෝ අවම කරගැනීමට කටයුතු නොකිරීම සම්බන්ධයෙන් නියෝජ්‍ය පොලිස්පතිවරුන් තිදෙනෙකු ඇතුළු පොලිස් නිලධාරීන් නවදෙනෙකුට එරෙහිව අපරාධ විමර්ශනයක් ආරම්භ කරන්නැයි නීතිපති දප්පුල ද ලිවේරා මහතා විසින් වැඩබලන පොලිස්පතිවරයාට දන්වා තිබේ. නීතිපතිවරයාගේ සම්බන්ධීකරන නිලධාරීනි අධිනීතිඥ නිෂාරා ජයරත්න මෙනෙවිය සඳහන් කළේ, පාස්කු ඉරුදින ප්‍රහාරය සම්බන්ධයෙන් සොයාබැලීමට පත්කළ විශේෂ කමිටුවේ නිර්දේශ මත මෙම උපදෙස් ලබාදී ඇති බවයි. නීතිපති දප්පුල ද ලිවේරා මහතා විසින් වැඩබලන පොලිස්පතිවරයා වෙත අද දින ලිපියක් යොමුකරමින්, නියෝජ්‍ය පොලිස්පතිවරුන් තිදෙනෙකු ඇතුළු නිලධාරීන් නවදෙනෙකුට අපරාධ විමර්ශනයක් ආරම්භ කිරීමට උපදෙස් දී තිබේ. වැඩබලන පොලිස්පතිවරයාට නීතිපතිවරයා දන්වා යවා ඇත්තේ, පාස්කු ඉරුදින ප්‍රහාරය සම්බන්ධයෙන් සොයාබැලීමට පත්කළ විශේෂ කමිටුවේ නිර්දේශ අනුව විනය ක්‍රියාමාර්ග ගැනීම සම්බන්ධයෙන් ජාතික පොලිස් කොමිසමේ අවධානයට යොමුකර සුදුසු පියවර ගන්නා ලෙසයි. ඒ අනුව කොළඹ ප්‍රදේශය භාර නියෝජ්‍ය පොලිස්පති, බස්නාහිර උතුර ප්‍රදේශය භාර නියෝජ්‍ය පොලිස්පති සහ විශේෂ ආරක්ෂක දිසාව භාර නියෝජ්‍ය පොලිස්පති මෙන්ම, මීගමුව ප්‍රදේශය භාර ජ්‍යෙෂ්ඨ පොලිස් අධිකාරීවරයා, කොළඹ උතුර භාර පොලිස් අධිකාරීවරයා, මීගමුව දිසාව 3 සහ 4 භාර සහකාර පොලිස් අධිකාරීවරුන්, කටාන පොලිසියේ ස්ථානාධිපතිවරයා සහ ජම්පටා පොලිස් මුරපොළේ ස්ථානාධිපතිවරයා අදාළ නිලධාරීන් වෙයි. මේ අතර, පාස්කු ඉරිදා ප්‍රහාරයෙන් පසු සුළු වැරදි සම්බන්ධයෙන් අත්අඩංගුවට ගත් පුද්ගලයින්ට අදාළ පරික්ෂණ කඩිනම් කර ත්‍රස්තවාදයට සම්බන්ධ නොවන සියලු දෙනා නිදහස් කිරීමේ කටයුතු කඩිනම් කරන ලෙස ජනාධිපති මෛත්‍රිපාල සිරිසේන මහතා ආරක්ෂක අංශ වෙත උපදෙස් ලබාදී තිබේ. ජනාධිපතිවරයා මෙම උපදෙස් ලබා දී ඇත්තේ ජාතික ආරක්ෂක කමිටුව ඊයේ රැස්වූ අවස්ථාවේදීයි. මෙහිදී රටේ ආරක්ෂක වැඩපිළිවෙළ සහ වත්මන් තත්ත්වය පිළිබඳව දීර්ඝ වශයෙන් සාකච්ඡාවට ලක් වූ අතර ආගමික උත්සව සහ මහජන හමුවීම් පැවැත්වෙන ස්ථානවල ආරක්ෂාව සහතික කිරීමට අඛණ්ඩව පියවර ගැනීමේ වැදැගත්කම ද ජනාධිපතිවරයා පැහැදිළි කර තිබේ.", "URL": "https://sinhala.adaderana.lk/news.php?nid=112429", "Category": null, "Parent URL": null}