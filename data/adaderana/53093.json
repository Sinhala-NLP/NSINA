{"Source": "Adaderana", "Timestamp": "August 7, 2015 10:20 am", "Headline": "ලසන්ත වික්‍රමතුංග හා ප්‍රගීත් එක්නැලිගොඩ සම්බන්ධ පරීක්ෂණ යටගැසීම අපිට සැකයි", "News Content": "ලසන්ත වික්‍රමතුංග ඝාතනය හා ප්‍රගීත් එක්නැලිගොඩ අතුරුදන්වීම ගැන වත්මන් ආණ්ඩුව පරීක්ෂණ නොකර ඒවා යටගහන්නේ ඇයිදැයි සැකයක් මතුවන බව හිටපු ජනාධිපති මහින්ද රාජපක්ෂ මහතා පවසයි.හිටපු ජනාධිපතිවරයා මේ බව ප්‍රකාශ කර ඇත්තේ බී.බී.සී සංදේශය සමග සම්මුඛ සාකච්ඡාවකට එක්වෙමිනි.ලසන්ත වික්‍රමතුංග ඝාතනය කළේ අහවලා යැයි රනිල් වික්‍රමසිංහ මහතා පවා චෝදනා කර ඇති නමුත් මේවන තෙක් පරීක්ෂණ නොපැවැත්වීම ගැටලුවක් බව හිටපු ජනාධිපතිවරයා බී.බී.සී සංදේශ‍යේ මාධ්‍යවේදියාගේ ප්‍රශ්න කිරීම් හමුවේ පවසා තිබේ.මෙම සිද්ධීන් වලට සම්බන්ධ පුද්ගලයින් සිටින්නේ එක්සත් ජාතික පක්ෂ ආණ්ඩුවේදැයි අපට සැකයක් මතුවන බව එහිදී රාජපක්ෂ මහතා පවසා ඇත.මාස 6ක් තිස්සේ ආණ්ඩුවක් තිබියදී පරීක්ෂණ නොකරන්නේ මන්දැයි හිටපු ජනාධිපතිවරයා එහිදී දිගින් දිගටම අවධාරණය කර තිබේ.මහින්ද රාජපක්ෂ ආණ්ඩුව සමයේ තිබුණේ කැලෑ නීතිය යැයි වත්මන් අගමැති රනිල් වික්‍රමසිංහ මහතා ප්‍රකාශ කර ඇති බව පෙන්වාදුන් බී.බී.සී සංදේශයේ මාධ්‍යවේදියාට රාජපක්ෂ මහතා පවසා ඇත්තේ කැලෑ නීතිය තිබෙන්නේ දැන් බවයි.එළඹෙන මහ මැතිවරණයේදී ආසන 117ක් දිනා ගෙන සන්ධානය ජයග්‍රහණය කරන බව තමන්ට සහතික බවද හිටපු ජනාධිපති මහින්ද රාජපක්ෂ මහතා සම්මුඛ සාකච්ඡාවේදී පවසා තිබේ.\"බොහොම ස්ථිරවම ආසන 117ක් බහුතර බලයක් අපි ලබාගන්නවා,\" ඔහු පවසා ඇත.එසේ ජයග්‍රහණය ලබන්නේ නම්, එවිට ඔහු අගමැති පදවියට පත් කෙරෙනු ඇතිදැයි විමසූ විට සිනහවකින් පිළිතුරු දුන් හිටපු ජනපතිවරයා කියා සිටියේ: \"ඒක ඒ වෙලාවට බලා ගමු,\" යනුවෙනි.තවත් වසර දෙකක් ධුර කාලය ඉතිරිව තිබියදී ජනවාරි 08 වැනි දින ජනපතිවරණය කැඳවීම තමා ගත් 'වැරදි තීන්දුවක්' බවද ඔහු පවසා තිබේ.ජනපතිවරණය කැඳවීම පිළිබඳව දැන් කණගාටු වන්නේ දැයි බීබීසී සංදේශය කළ විමසීමට සිනහවකින් පිළිතුරු දී ඇති හිටපු ජනපතිවරයා, කණගාටුවක් නොව එය වැරදි තීන්දුවක් බව බොහෝ දෙනා දැන් තමන්ට පවසන බව කියා ඇත.ජ්‍යෝතිෂවේදීන්ගේ උපදෙස් මත එම තීන්දුව ගනු ලැබුවේ දැයි විමසූ අවස්ථාවේ ඔහු පවසා ඇත්තේ \"නෑ නෑ නෑ එහෙම එකක් නෑ. මොකද අපේ මන්ත්‍රීවරු, ඇමැතිවරුත් කිවුවා ඉක්මනට තියන්න කියල,\" යන්නයි.අගමැති රනිල් වික්‍රමසිංහ තමන් සමඟ ප්‍රසිද්ධ විවාදයකට සූදානම් නැත්නම් එය තමන්ට ගැටලුවක් නොවන බවද මහින්ද රාජපක්ෂ මහතා පවසා තිබේ.සන්ධානයේ අගමැති අපේක්ෂකයා නොවන බැවින් මහින්ද රාජපක්ෂ සමඟ විවාදයකට තමන් සූදානම් නැති බව අගමැතිවරයා පවසා ඇත.\"කිසි ගැටලුවක් නෑ. එයා එන්නේ නැත්නම් නිකම් ඉන්න කියන්න,\" හිටපු ජනපතිවරයා පවසා තිබේ.\"මම එහෙම අභියෝගයක් කළේ නෑ මම හිතන්නේ. මට මතක නෑ මම එහෙම කළා ද කියලා. මගේ ෆේස්බුක් එකේ වෙන්න බෑ. එක එක්කෙනා අභියෝග කරලා තියෙනව එයාට.\"මහින්ද රාජපක්ෂ පරිපාලනය සමයේ, \"ගෝඨාභය රාජපක්ෂට බෝම්බ ප්‍රහාරය එල්ල වන තුරු\" කොටි සංවිධානයට මුදල් දුන් බවට අගමැති රනිල් වික්‍රමසිංහ කරන චෝදනාවද හිටපු ජනපතිවරයා ප්‍රතික්ෂේප කර තිබේ.මේ අතර ජනාධිපති මෛත්‍රීපාල සිරිසේන සහ ඔහු අතර පැවැත්වුණු තුන්වෙනි සාකච්ඡාව 'රහස් සාකච්ඡාවක්' බවද හිටපු ජනාධිපතිවරයා පිළිගෙන ඇත.\"ඒක ඉතින් රහස් සාකච්ඡාවක් නේ? දැන් ඔබම කිවුව ඒක රහස් සාකච්ඡාවක් කියල?,\" යනුවෙන් ඒ මහතා පවසා තිබේ.\"ඒ රහස්‍යභාවය එහෙමම තියෙනව.\"", "URL": "https://sinhala.adaderana.lk/news.php?nid=53093", "Category": null, "Parent URL": null}