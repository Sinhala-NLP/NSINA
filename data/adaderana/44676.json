{"Source": "Adaderana", "Timestamp": "July 15, 2014 10:34 am", "Headline": " කුඩු කිලෝ 9ක් එක්ක බඩු මාට්ටු - වෙලේ සුදාගේ සමීපතයෙක් බවට සැකයි", "News Content": "මිලියන 63 ක් වටිනා හෙරොයින් කිලෝ ග්‍රෑම් 9ක් සමග පුද්ගලයෙකු අත්අඩංගුවට ගත් බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. ඊයේ රාත්‍රීයේදී මාදිවෙල ප්‍රදේශයේදී පොලිස් මත්ද්‍රව්‍ය කාර්යාංශය විසින් මොහු අත්අඩංගුවට ගත් බව පොලිස් මාධ්‍ය ප්‍රකාශකවරයා කියා සිටියි. මේ අතර අත්අඩංගුවට ගත් මෙම පුද්ගලයා රටින් පැන සිටින මත්කුඩු ජාවාරම්කරුවෙකු වන වෙලේසුදාගේ සමීපතමයෙකු බවට සැක කරන බව හෙතෙම අද (15) පස්වරුවේ මාධ්‍ය හමුවක් පවත්වමින් කියා සිටියේය. එසේම පසුගියදා බියගමදී පුද්ගලයින් දෙදෙනෙකු සමග අත්අඩංගුවට ගත් මත් කුඩු තොගය හා මෙම මත්ද්‍රව්‍ය ජාවාරම අතර ද සම්බන්ධයක් ඇතැයි ඒ මහතා පැවසුවේය. එම සිද්ධිය සම්බන්ධයෙන් සැකකරුවන් සිව්දෙනෙකු අත්අඩංගුවට ගත් බවත් ඔවුන්ගෙන් ප්‍රශ්න කිරීමේ ප්‍රතිඵලයක් ලෙස මාදිවෙල වැටලීම කළ බව ඔහු කීවේය. බියගම වැටලීමේදී පොලිස් බාරයට ගැනුණු මෝටර් රථය කුලී පදනම මත ලබාගත් එකක් බව හෙළිව ඇති බවත් මාදිවෙලදී ඊ‍ෙය් රාත්‍රී 8.00ට පමණ වාහනයක් පරික්ෂා කිරීමේදී මෙම මත්කුඩු තොගය සොයාගත් බවත් ඒ මහතා පැවසීය. එහි කිලෝව බැගින් අඩංගු මත්කුඩු පැකට් 9ක් තිබූ බවද පැවසූ ඒ මහතා මේවායේ ශුද්ධ බර අනූව සැකකරුවන්ට එරෙහිව නීතිමය පියවර ගන්නා බව කීවේය. මුහුදෙන් හා ගුවනෙන් ලංකාවට මත්කුඩු පැමිණෙන බවත් ගුවනෙන් පැමිණෙන ප්‍රමාණය වඩාත් අඩු බවත් පසුගිය කාලයේ කළ වැටලීම් වල ප්‍රතිඵලයක් ලෙස මත්කුඩු කිලෝ 133ක් පමණ මේවන විට අත්අඩංගුවට ගෙන ඇති බවත් හෙතෙම පැවසීය. තවද ජාත්‍යන්තර වශයෙන් මත්ද්‍රව්‍ය ජාවාරමට සම්බන්ධ පුද්ගලයින් 12ක් අත්අඩංගුවට ගෙන ඇති බවද අජිත් රෝහණ මහතා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=44676", "Category": null, "Parent URL": null}