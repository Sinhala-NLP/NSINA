{"Source": "Adaderana", "Timestamp": "July 26, 2018 03:05 pm", "Headline": "දුම්රිය පැය දෙකක හදිසි වර්ජනයක", "News Content": "දුම්රිය සේවකයන්ට හා දුම්රිය ආරක්ෂක නිලධාරින්ට තර්ජනය කිරීමකට විරෝධය පළකරමින් දිවයිනේ සියළු දුම්රිය රියදුරු, නියාමකවරු, පාලකවරු, ස්ථානාධිපතිවරු හා දුම්රිය අධීක්ෂණ කළමනාකරුවන් අද පස්වරු 2.00 සිට පැය දෙකක කාලයක් සිය සේවයෙන් ඉවත්වී වැඩවර්ජනයක නිරත විණි. වැඩවර්ජනයත් සමඟ දුම්රිය ගමනාගමනය ඇන හිටිම හේතුවෙන් මගීන් දැඩි අපහසුතාවට ලක්ව ඇති ආකාරය දක්නට ලැබිණි. අමාත්‍ය මණ්ඩල අනුමැතියකින් දුම්රිය දෙපාර්තමේන්තුවට නැවත හිමිවු මරදාන එල්ෆින්ස්ටන් රඟහල අසල ඉඩමේ ආරක්ෂක වැට ඉදිකරමින් සිටි දුම්රිය සේවකයන්ට හා දුම්රිය ආරක්ෂක නිලධාරින්ට ජාතික ප්‍රතිපත්ති හා ආර්ථික කටයුතු රාජ්‍ය අමාත්‍ය ආචාර්ය හර්ෂ ද සිල්වා මහතා විසින් තර්ජනය කර ඊට බාධා කිරිමට විරෝධය පළ කිරීමක් ලෙස මෙම වර්ජනය දියත් කරනු ලැබීය. ඒ අනුව සවස 2.00 සිට පස්වරු 4.00 දක්වා සියලු දුම්රිය ධාවනය නතර කිරීමත් සමග කොළඹ කොටුවෙන් සහ මරදාන දුම්රිය ස්ථානයන්හි ගමන් ආරම්භ කිරීමට නියමිතව තිබු දුම්රිය කිහිපයක් ධාවනය නොවු බව වාර්තා වේ. මේ හේතුවෙන් මරදාන දුම්රිය ස්ථානයේ ප්‍රවේශපත් කවුළු වසා දැමිමත් සමග උරණ වු මගින් එහි දේපලවලට හානි කර තිබේ. කෙසේ වෙතත් පස්වරු 4.00 න් වර්ජනය අවසන් වීමත් සමඟ මේ වන විට දුම්රිය ධාවනය සාමාන්‍ය පරිදි සිදුවන බව දුම්රිය ගමනාගමන අධිකාරී විජය සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=93256", "Category": null, "Parent URL": null}