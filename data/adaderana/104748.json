{"Source": "Adaderana", "Timestamp": "February 21, 2019 12:13 pm", "Headline": "බ්‍රිතාන්‍යයේ කොන්සර්වේටිව් පක්ෂ මන්ත්‍රීවරියන් 3ක් පක්ෂයෙන් ඉවත් වෙයි", "News Content": "බ්‍රිතාන්‍යයේ කොන්සර්වේටිව් පක්ෂය නියෝජනය කරන මන්ත්‍රීවරියන් තිදෙනෙක් එම පක්ෂයෙන් ඉවත්වී ගොස් තිබේ. ඔවුන් තිදෙනා ස්වාධීන කණ්ඩායමකට එක්වී ඇති බව විදෙස් වාර්තා සඳහන් කරයි. මෙලෙස කොන්සර්වේටිව් පක්ෂය හැරගොස් ඇත්තේ ඇනා සොබ්‍රි, සාරා වොලස්ටන් සහ හයිඩි ඇලන් යන මන්ත්‍රීවරියන් තිදෙනායි. අගමැතිනී තෙරේසා මේගේ බ්‍රෙක්සිට් ක්‍රියාවලියට විරෝධය පල කරමින් ඔවුන් තිදෙනා පක්ෂය හැරගොස් තිබුණි. අගමැතිනිය වෙත සිය ඉල්ලා අස්වීමේ ලිපි යොමුකිරීමෙන් අනතුරුව මාධ්‍ය හමුවක් පවත්වමින් එම මන්ත්‍රීවරියන් තිදෙනා පවසා සිටියේ තෙරේසා මේ යුරෝපීය පර්යේෂණ ආයතනයේ සහ ඩිමොක්‍රැටික් යූනියනිස්ට් පක්ෂයේ ග්‍රහණයට හසුව සිටින බවයි. එබැවින් තවදුරටත් රජය නියෝජනය කිරීමට නොහැකි බවද ඔවුන් ප්‍රකාශ කර තිබේ. මීට පෙර කම්කරු පක්ෂයෙන් ඉවත්වූ මන්ත්‍රීවරුන් අට දෙනෙකු විසින් පිහිටුවාගත් නව ස්වාධීන කණ්ඩායමකට අදාළ මන්ත්‍රීවරියන් තිදෙනා එකතුවී ඇති බව විදෙස් වාර්තා සඳහන් කරයි. එම කණ්ඩායම බ්‍රිතාන්‍ය දේශපාලනයේ කේන්ද්‍රස්ථානයක් වනු ඇති බවටත් අදාළ මන්ත්‍රීවරියන් විශ්වාසය පල කරයි. මේ අතර මෙම මන්ත්‍රීවරියන්ගේ තීරණය සම්බන්ධයෙන් තෙරේසා මේ කණගාටුව පල කර ඇතත් සිය නායකත්වය යටතේ කොන්සර්වේටිව් පක්ෂය ශිෂ්ට සම්පන්න, මධ්‍යස්ථ සහ දේශප්‍රේමී දේශපාලනයක නිරතවන බවද ඇය පෙන්වා දෙයි.", "URL": "https://sinhala.adaderana.lk/news.php?nid=104748", "Category": null, "Parent URL": null}