{"Source": "Adaderana", "Timestamp": "August 27, 2011 12:05 pm", "Headline": "ස්වභාවික ද්‍රව වායු වෙත යොමුවීමේ තීරණයක්", "News Content": "මෙරට බලශක්ති අවශ්‍යතාව සම්පූර්ණ කිරීම සඳහා ස්වභාවික ද්‍රව වායු වෙත යොමුවීමට රජ‍ය තීරණය කර ඇති බව සුසිල් ප්‍රේමජයන්ත් අමාත්‍යවරයා පවසයි. මේ පිළිබඳව සොයාබැලීම සඳහා කැබිනට් අනුකමිටුවක් පත් කර ඇති බව ඔහු සඳහන් කරයි. අදාළ කමිටු වාර්තාවට අනුව එහි නිර්දේශ ක්‍රියාත්මක කිරීමට රජය තීරණය කර ඇති බව හෙතෙම කියා සිටියි. ස්වභාවික ද්‍රව වායූන් විදුලිබල නිෂ්පාදනය, ප්‍රවාහනය, ගෘහස්ථ පරි‍භෝජනය ආදී කාර්යයන් සඳහා භාවිත කිරීමට නියමිතය. වාහන සඳහා ස්වභාවික වායු යොදාගැනීමේ දී එය සම්පීඩන ස්වභාවික වායු බවට පරිවර්තනය කළ යුතු බව අමාත්‍යවරයා පෙන්වාදෙයි. තවත් වසර 20 න් පමණ බලශක්ති ප්‍රභවයන් ලෙස භාවිත කරන ඛණිජ තෙල් ලෝකයෙන් ක්ෂය වීමේ අවදානමක් පවතින හෙයින් මෙම පියවර ගැනීමට රජය තීරණය කර ඇති බව සඳහන්ය.", "URL": "https://sinhala.adaderana.lk/news.php?nid=18341", "Category": null, "Parent URL": null}