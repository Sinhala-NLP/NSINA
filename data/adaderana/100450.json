{"Source": "Adaderana", "Timestamp": "December 8, 2018 01:47 pm", "Headline": "පොලිස් නිළධාරීන්ගේ ඝාතනය සම්බන්ධයෙන් තවදුරටත් ප්‍රශ්න කිරීම්", "News Content": "මඩකලපුව, වව්නතිව් ප්‍රදේශයේදී පොලිස් නිළධාරීන් දෙදෙනෙකු ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් හිටපු එල්.ටී.ටී.ඊ සාමාජිකයින් දෙදෙනා තවදුරටත් රඳවාගෙන ප්‍රශ්න කිරීම් සිදුකරන බව පොලීසිය පවසයි. අදාළ සැකකරුවන් දෙදෙනා අපරාධ පරීක්ෂණ දෙපාර්තමේන්තුව භාරයේ රඳවාතබාගෙන ප්‍රශ්න කිරීම් සිදුකරන බව පොලීසිය සඳහන් කළේය. පසුගිය 29 වනදා රාත්‍රීයේ ‍මඩකලපුව, වව්නතිව් පොලිස් මුරපොලේ තිබී ඝාතනයට ලක්වූ පොලිස් නිළධාරීන් දෙදෙනාගේ මළ සිරුරු හමු විය. ඒ අනුව මේ සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කළේය. දැනට සිදුකළ පරීක්ෂණ වලට අනුව සැකකරුවන් දෙදෙනා අත්අඩංගුවට ගත් අතර ඔවුන් හිටපු එල්.ටී.ටී.ඊ සාමාජිකයින් බවට සිදුකළ මූලික විමර්ශන වලදී අනාවරණය විය. සිද්ධියට අදාලව පසුගිය පළමුවනදා එක් සැකකරුවෙකු කිලිනොච්චිය, වට්ටකච්චි ප්‍රදේශයේදී අත්අඩංගුවටගත් අතර අනෙක් සැකකරු පසුගිය 04 වනදා කණන්තුඩා ප්‍රදේශයේදී අත්අඩංගුවට ගත්තේය. අනතුරුව සැකකරුවන් දෙදෙනා වැඩිදුර විමර්ශන කටයුතු සඳහා අපරාධ පරීක්ෂණ දෙපාර්තමේන්තු නිළධාරීන් වෙත බාරදෙනු ලැබීය.", "URL": "https://sinhala.adaderana.lk/news.php?nid=100450", "Category": null, "Parent URL": null}