{"Source": "Adaderana", "Timestamp": "December 20, 2013 12:27 pm", "Headline": "මම ලොකු වැඩක් කරනවා ", "News Content": "ඉදිරියේදී ලොකු වැඩක් කිරීම සඳහා තමන් සිතාගෙන සිටින බව ජනප්‍රිය ටෙලි නාට්‍යය හා චිත්‍රපට නිළි නදීෂා හේමමාලි මෙනවිය පවසයි. තමන් දේශපාලනය කිරීම සඳහා පැමිණියේ දේශපාලනය පිළිබඳ හොඳ අවබෝධයකින් බව අද(20) කොළඹ පැවති මාධ්‍ය හමුවකදී ඇය සඳහන් කළාය‍. එසේම දේශපාලනය සඳහා තමන් තවමත් නවක බවත්, දේශපාලනය පිළිබඳව තමන් මේ දිනවල හදාරමින් සිටින බවත් ඇය එම අවස්ථාවේදී පවසා සිටියාය. ‍ තවද තමන් කරන සෑම කටයුත්තක්ම හොඳින් සිතා බලා එය නිසියාකාරව කරන බවත්, රංගනයේදී මෙන්ම මෝස්තර නිරූපණයේදීද එසේ සිදුකරන බවත් නදීෂා එහීදී කීවාය. තමා‍ගේ සිය පවුලම එක්සත් ජාතික පාක්ෂිකයින් බවද ඇය එහිදී අවධාරණය කළාය. එම අවස්ථාවේදී මාධ්‍යවේදීයෙකු විසින් නැගූ ප්‍රශ්නයකට පිළිතුරු දෙමින් තමන්ට කිසිදු පුද්ගයෙක් අභියෝගයක් නොවන බවත්, ‍අභියෝගයක් වී ඇත්තේ ජනතාව බවත් හේමමාලී කියා සිටියාය. තවද තමාට මේ වන විට වයස අවුරුදු 28 ක් බවත්, තමාගේ ගම අම්බලන්ගොඩ බවත් එය පැවසීමට තමන් කිසිවිටකවත් ලැජ්ජා නොවන බවත් එහිදී ඇය අවධාරණය කළාය. එසේම 13 වන ව්‍යවස්ථාව සම්බන්ධයෙන් එහිදී තවත් මාධ්‍යවෙදියෙකු නැගූ ප්‍රශ්නයකට පිළිතුරු දෙමින් පවසා සිටියේ තමන් මෙම මධ්‍ය හමුව සඳහා පැමිණියේ තමගේ පත්වීම පිළිබඳව අදහස් දැක්වීමට මිස ව්‍යවස්ථාව සම්බන්ධයෙන් කතා නොකිරීමට බවයි. ඉදිරියේදී 13 වන ව්‍යවස්ථාව පමණක් නොව 17 වන ව්‍යවස්ථාව සම්බන්ධයෙනුත් කතා කිරීමට බලාපොරොත්තුවෙන් සිටින බවද ඇය වැඩිදුරටත් කීවාය. එම මාධ්‍ය හමුව අමතමින් එ.ජා.ප. පාර්ලිමේන්තු මන්ත්‍රී හරීන් ප්‍රනාන්දු මහතා පවසා සිටියේ ජනප්‍රිය නිළි නදීෂා හේමමාලී මෙනවිය සඳහා එ.ජා.ප. යොවුන් පෙරමුණේ සම්බන්ධීකරණ තනතුරක් පිරිනමන බවයි. තවද එම සම්බන්ධීකරණ තනතුර මගින් යොවුන් කලාකරුවන් පක්ෂයේ සාමාජිකත්වය ලබා ගැනීමට කටයුතු කරන බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39733", "Category": null, "Parent URL": null}