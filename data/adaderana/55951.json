{"Source": "Adaderana", "Timestamp": "December 25, 2015 05:19 pm", "Headline": " වසර 12ට පසු ඉන්දීය අගමැතිවරයෙක් පකිස්ථානයේ!", "News Content": "ඉන්දීය අග්‍රාමාත්‍ය නරේන්ද්‍ර මෝඩි මහතා හදිසියේ පකිස්ථානයට පැමිණ තිබේ. ඇෆ්ගනිස්ථානයේ කාබූල්හි සංචාරය නිමවා යළි ඉන්දියාව බලා පැමිණෙමින් සිටින අතරතුර නරේන්ද්‍ර මෝඩි මහතා පකිස්ථානයට පැමිණ ඇති බව විදෙස් මාධ්‍ය වාර්තා කරයි.ඉන්දීය අග්‍රාමාත්‍යවරයා මීට ටික වේලාවකට පෙර ලාහෝර් ගුවන් තොටුපළින් පාකිස්ථානයට‍ ගොඩබැස ඇත.එහිදී ඔහු පාකිස්ථාන අග්‍රාමාත්‍ය නවාස් ෂරිෆ් මහතා හමුවී සාකච්ඡාවක නිරතවීමට නියමිත බවද විදෙස් මාධ්‍ය වාර්තා කරයි.පකිස්ථාන අග්‍රාමාත්‍ය නවාස් ෂරිෆ්ගේ 66 වන උපන් දිනය අදට යෙ‍දී තිබේ.මේ නිමි‍ත්තෙන් ඉන්දීය අග්‍රාමාත්‍යවරයා අද උදෑසන පකිස්ථානු අගමැතිවරයාට දුරකථනයෙන් අමතා සුබපැතුම් එක්කර තිබේ.එසේ සුබපැතුම් එක් කළ ඉන්දීය අගැමතිවරයා සිය කාබුල් සංචාරය නිමවා යළි ඉන්දියාව බලායන අතරතුර ලාහෝර් ගුවන් තොටුපළින් ගොඩබැස ඇති බව විදෙස් මාධ්‍ය වාර්තා කරයි.එම මාධ්‍ය වාර්තාවලට අනූව ඉන්දිය අග්‍රාමාත්‍යවරයෙක් පකිස්ථානයට මෙලෙස පැමිණ ඇත්තේ වසර 12ට පසුව බවද කියැවෙයි.", "URL": "https://sinhala.adaderana.lk/news.php?nid=55951", "Category": null, "Parent URL": null}