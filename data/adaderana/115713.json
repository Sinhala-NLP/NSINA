{"Source": "Adaderana", "Timestamp": "August 4, 2019 03:57 pm", "Headline": "ප්‍රංශයේ සිට එංගලන්තය දක්වා අහසින් ඇවිද ගිය මිනිසා", "News Content": "අහසෙහි ඇවිදින මිනිසෙක් වීමේ සිහිනය සැබෑ කරගැනීමට ප්‍රංශ ජාතික ගවේෂකයෙක් වන ෆ්රැන්කි සෆාටා සමත් වුණි. උතුරුදිග ප්‍රංශයේ සංගට් (Sangatte) ප්‍රදේශයේ සිට එංගලන්තයේ ඩෝවර්හි ශාන්ත මාග්‍රට් බොක්ක (St Margaret’s Bay) දක්වා සැතපුම් 21ක දුරක් විනාඩි 23ක් වැනි කෙටි කාලයක් තුළ තරණය කරමින් සිය සිහිනය යළිත් වරක් සාක්ෂාත් කරගැනීමට ඔහු සමත් වී ඇත. එමෙන්ම ඔහු සිය පියාසර පුවරුව ආධාරයෙන් රටවල් දෙකක් අතර මාර්ගයක් තරණය කළ පළමු අවස්ථාව ලෙසද මෙය සුවිශේෂයි. කාලාන්තරයක් තිස්සේ නිදහසේ ඉහළ අහසේ ඇවිද යෑම මිනිසුන්ට තිබූ සිහිනයක්. එම සිහිනය සැබෑ කරගනිමින් ප්‍රංශ ජාතික සෆාටා ප්‍රංශයේ සිට එංගලන්තය දක්වා සිය ස්වයංක්‍රීය පියාසර පුවරුව (flying board) ආධාරයෙන් තරණය කර ඇත. ෆ්රැන්කි සෆාටා ප්‍රංශ ජාතික හතලිස් හැවිරිදි වියේ පසුවන ගවේෂකයෙක්. ඔහු පළමුව බැස්ටිල් දින එනම් ප්‍රංශ ජාතික දිනයේදී මෙම අපුරු හපන්කම කරමින් පැරිස් නගරය කුල්මත් කළේය. අයිෆල් කුලුනද අභිබවා ඔහු අහසේ පියඹා ගියේ තමාගේ නව සොයාගැනීම ලොවට විදහාලමිනි. නිදහසේ අහසේ සැරි සැරූ මිනිසුන් හොලිවුඩ් සිනමා පටවලට පමණක් සීමා වුවද , මේ වන විට එය සිහිනයකින් යතාර්තයකට පැමිණ ඇති බව සෆාටා යළිත් වරක් ඔප්පු කළේය. ඒ උතුරුදිග ප්‍රංශයේ සංගට් (Sangatte) ප්‍රදේශයේ සිට එංගලන්තයේ ඩෝවර් හි ශාන්ත මාග්‍රට් බොක්ක (St Margaret’s Bay) දක්වා සැතපුම් 21ක දුරක් විනාඩි 23 ක් වැනි කෙටි කාලයක් තුළ තරණය කරමිනි. කෙසේ වෙතත් ඉංග්‍රීසි ඕඩය හරහා සිදු කළ පළමු ගමන සිහිකරමින් එහි 110 වන සැමරුම් දිනයේදී ප්‍රංශයේ සිට එංගලන්තයට සිය ස්වයංක්‍රීය පියාසර පුවරුව ආධාරයෙන් තරණය කිරීමට සෆාටා ගත් පළමු උත්සාහය අසාර්ථක වුණි. කෙසේ වෙතත් උත්සාහය අත්නොහැර සිය සිහිනය සැබෑ කිරීම වෙනුවෙන් කැප වූ ඔහු මෙවර එම අභියෝගය ජයගත් අතර මෙය මිනිස් වර්ගයා තැබූ තවත් අභිමානවත් පියවරක් වනු ඇති බව ද සඳහන්. සෆාටා සතු මෙම පියාසර ස්වයංක්‍රිය පුවරුව පැයට කි.මී. 190 ක වේගයෙන් ගමන් කරයි. සෆාටා මෙම යානය තනා ඇත්තේ ජෙට් තාක්ෂනය උපයෝගී කරගෙනයි. ටර්බයිම පහකින් සමන්විත එය බලගැන්වෙන්නේ කෙරොසීන් ආධාරයෙන්. පාපුවරුවක් මෙන් පාද වල රදවා ගැනීමෙන් පසු තමන්ට අවශ්‍ය දිශාවට හැරවීම ස්වයංක්‍රීයව සිදු කළ හැකි වීම එහි ඇති විශේෂත්වයක්. මෙම ස්වයංක්‍රීය පියාසර පුවරුව නිර්මාණය කිරීමට සෆාටා වසර තුනක් ගත වී ඇත. ජෙට් යානයක තාක්ෂණය ආධාරයෙන් සාදා ඇති මෙය වාණිජමය මට්ටමෙන් භාවිත කිරීමට තව දුරටත් දියුණූ කිරීම ඔහුගේ අපේක්ෂාවයි.", "URL": "https://sinhala.adaderana.lk/news.php?nid=115713", "Category": null, "Parent URL": null}