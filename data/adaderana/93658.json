{"Source": "Adaderana", "Timestamp": "August 2, 2018 08:27 am", "Headline": "මත්ද්‍රව්‍ය තොගයක් සමඟ 2ක් අත්අඩංගුවට", "News Content": "පුත්තලම පොලීසිය සහ මත්ද්‍රව්‍ය නාශක කාර්යංශයේ පුත්තලම ඒකකයේ නිලධාරීන් විසින් සිදු කරන ලද වැටලීමකදී මත්ද්‍රව්‍ය තොගයක් සමඟ සැකකරුවන් දෙදෙනෙකුව අත්අඩංගුවට ගෙන ඇති බව අද දෙරණ වාර්තකරු පවසයි. ඊයේ(01) පුත්තලම වාන පාර ප්‍රදේශයේදී මෙම අත්අඩංගුවට ගැනීම සිදු කර ඇති බව අප වාර්තාකරු සඳහන් කළේය. සැකකරුවන් සතුව තිබී හෙරෝයින් මත් කුඩු ග්‍රෑම් 10 යි මිලි ග්‍රෑම් 500 ක්, අයිස් මත් කුඩු ග්‍රෑම් 10 යි මිලි ග්‍රෑම් 400 ක් සහ කේරළ ගංජා කිලෝ ග්‍රෑම් 01 යි ග්‍රෑම් 500 ක් වැටලීම කළ නිලධාරීන් විසින් තම බාරයට ගෙන ඇති බව වාර්තා වෙයි. අත්අඩංගුවට ගෙන ඇති සැකකරුවන් දෙදෙනා වයස අවුරුදු 28 සහ 20 වියේ පසුවන බව පොලීසිය පවසයි. සැකකරුවන් පිටස්තර ප්‍රදේශවලින් මත් ද්‍රව්‍ය පුත්තලමට ගෙනවිත් බෙදා හැරීම සිදු කර ඇති බව පොලිස් විමර්ශණවලදී හෙළව ඇත. සිද්ධිය සම්බන්ධයෙන් පුත්තලම පොලීසිය වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=93658", "Category": null, "Parent URL": null}