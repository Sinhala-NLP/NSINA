{"Source": "Adaderana", "Timestamp": "August 17, 2010 12:33 pm", "Headline": "අපි ගෙනියන්නේ කැස්බෑ ප්‍රතිපත්තියයි", "News Content": "කිකිළියක එක් බිත්තරයක් දමා මහා හඬින් කෑ ගසන බවත්, නමුත් කැස්බෑවෙකු බිත්තර 100 ක් පමණ දමා නිහඬවම මහ මුහුද වෙත යන බවත්, රජයේ ප්‍රතිපත්තිය එම කැස්බෑවාගේ ප්‍රතිපත්තිය බවත් සමාජ සේවා අමාත්‍ය ෆිලීක්ස් පෙරේරා මහතා පවසයි. ඇතැම් පිරිස් සුළු වැඩ කොටසක් සිදුකර ඒ පිළිබඳව විශාල වශයෙන් කතාකරන බවත් නමුත් ජාඇල ප්‍රදේශයේ සිදුකරන සංවර්ධන කටයුතු වලදී විශාල සංවර්ධන වැඩ කොටසක් සිදුකර ඒ පිළිබඳව විශාල ප්‍රසිද්ධියක් ලබාගැනීමට කටයුතු නොකරන බවත් අමාත්‍යවරයා පෙන්වාදෙයි. උත්සව සඳහා විශාල වශයෙන් මුදල් නාස්ති නොකර ජනතාවට දැනෙන අන්දමේ සංවර්ධනයක් සිදුකරන බවත් ෆීලික්ස් පෙරේරා මහතා අවධාරණය කළේය. මේ වනවිට ජනාධිපති මහින්ද රාජපක්ෂ මහතාගේ මග පෙන්වීමෙන් විශාල වැඩපිළිවෙළක් ක්‍රියාත්මක වන බව ඔහු පෙන්වාදෙයි. වැලිගම්පිටිය, උසාවිය පාරේ අනාරක්ෂිත දුම්රිය හරස් මාර්ගයේ ඉදිකළ විදුලි සීනුව හා සංඥා පද්ධතිය විවෘත කිරීමේ අවස්ථාවට එක්වෙමින් අමාත්‍යවරයා මෙම අදහස් පළ කළේය. මෙම විදුලි සීනුව හා සංඥා පද්ධතිය සඳහා දුම්රිය දෙපාර්තමේන්තුව ලක්ෂ 13 ක මුදලක් වැය කොට තිබේ.", "URL": "https://sinhala.adaderana.lk/news.php?nid=10285", "Category": null, "Parent URL": null}