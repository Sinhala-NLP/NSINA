{"Source": "Adaderana", "Timestamp": "August 22, 2013 05:11 pm", "Headline": "මැතිවරණ නීති උල්ලංඝණය කළ 2ක් අත්අඩංගුවට ", "News Content": "මැතිවරණ නීති උල්ලංඝණය කරමින් ප්‍රචාරක කටයුතු වල නිරත වු බව කියන සැකකරුවන් දෙදෙනෙකු පල්ලම පොලීසිය විසින් අත්අඩංගුවට ගෙන තිබේ. අද(22) පස්වරුවේ පල්ලම පොලිස් වසමේ නාගවිල ප්‍රදේශයේදී වාහනයත් සමඟ සැකකරුවන් දෙදෙනා අත්අඩංගුවට ගෙන ඇත. වයඹ පළාත් සභාවට එක්සත් ජනතා නිදහස් සන්ධානයෙන් ඉදිරිපත්වී සිටින පුත්තලම දිස්ත්‍රික්කයේ අපේක්ෂකයෙකුට අයත් ප්‍රචාරක රථයක් මෙලෙස අත්අඩංගුවට ගෙන ඇති බව අප වාර්තාකරු සඳහන් කරයි. මෙම අපේක්ෂකයා එක්සත් ජතික පක්ෂයෙන් පසුගිය පළාත් සභාවට ඉදිරිපත්වී ජයග්‍රහණය කර පසුව ආණ්ඩු පක්ෂයට එක්වු අයෙකු බවද සඳහන් වෙයි. මැතිවරණ නීතිය අනුව කිසියම් අපේක්ෂකයෙකු සම්බන්ධයෙන් ප්‍රචාරක කටයුතු සිදු කරන විට එම අපේක්ෂයා සිටිය යුතු නමුත් වැටලීම සිදු කරණ විට අපේක්ෂකයා ප්‍රචාරක රථයේ සිට නොමැත. සැකකරුවන් පුත්තලම දිසා අධිකරණය වෙත ඉදිරිපත් කිරීමට නියමිත අතර පල්ලම පොලීසියේ රථවාහන අංශය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=36826", "Category": null, "Parent URL": null}