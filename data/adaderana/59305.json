{"Source": "Adaderana", "Timestamp": "April 19, 2016 12:31 pm", "Headline": "  පූජිත් පත්කිරීම නීති විරෝධියි - චම්පිකට කළගුණ සලකන්නයි තියෙන්නේ", "News Content": "පොලිස්පති තනතුර සඳහා පූජිත් ජයසුන්දර මහතා පත් කිරීම නීති විරෝධි යැයි පිවිතුරු හෙළ උරුමයේ නායක පා.ම උදය ගම්මන්පිල මහතා කියයි.පොලිස්පති තනතුර සඳහා ජනපති හා අගමැතිගේ දෙපාර්ශ‍වයෙන් දෙදෙනෙකු සිටි බවත්, කෙසේ වුවද අවසානයේ පූජිත් ජයසුන්දර තෝරාගෙන ඇති බවත්, තෝරාගැනීම සඳහා වූ ව්‍යවස්ථා සභාවේ පාඨලි චම්පික රණවක ඇමතිවරයා ද සිට ඇති බවත්, හෙතෙම පවසයි.ඒ අනූව චම්පික රණවක පූජිත් ජයසුන්දරට කළගුණ සලකා ඇති බවත්, දැන් ජයසුන්දරට ඇත්තේ චම්පිකට කළගුණ සැලකීම බවත්, ගම්මන්පිල මන්ත්‍රීවරයා අද පෙරවරුවේ පැවැති මාධ්‍ය හමුවකදී පැවසීය.ඒ අනූව චම්පිකට ඇති චෝදනා සම්බන්ධ පරීක්ෂණ ද යටපත් වනු ඇතැයිද මන්ත්‍රීවරයා පෙන්වාදුන්නේය.නීතිපතිවරයා පත් කළේද නීති විරෝධී බවත්, එසේම පොලිස්පතිවරයා ලෙස පූජිත් ජයසුන්දර පත්කිරීම එස්.එම් වික්‍රමසිංහ වැනි ජ්‍යෙෂ්ඨ නිලධාරියෙකු සිටියදී සිදුකළ නීති විරෝධී වැඩක් බවත්, ව්‍යවස්ථා සභාව ගැන ජනතා විශ්වාසය මේ නිසා බිඳ වැටී ඇති බවත්, හෙතෙම කීවේය.මේ අතර අගමැතිවරයාගේ චීන සංචාරය අසාර්ථක බවත්, චීනයෙන් ඩොලර් බිලියන 4ක් බලාපොරොත්තු වුවද ලැබුණු ඩොලර් මිලියන 85ක් බවද මන්ත්‍රීවරයා පෙන්වාදුන්නේය.මාධ්‍ය හමුවට එක්ව සිටි එම පක්ෂයේ දේශපාලන මණ්ඩල සභික මදුමාධව අරවින්ද කියා සිටියේ හිටපු ජනපතිගේ ප්‍රකාශ මාධ්‍යයේ පළකිරීමෙන් වළකින්නැයි කියමින් හිරුණිකා ප්‍රේමචන්ද්‍ර සිඟිති චූන් දෙන බවයි.", "URL": "https://sinhala.adaderana.lk/news.php?nid=59305", "Category": null, "Parent URL": null}