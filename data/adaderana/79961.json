{"Source": "Adaderana", "Timestamp": "November 15, 2017 04:04 pm", "Headline": " සීමා නීර්ණ ගැසට් එක බල රහිත කරන්නැයි අභියාචනාධිකරණයට පෙත්සමක් ", "News Content": "පළාත් පාලන ආයතනවල සීමා නීර්ණය කරමින් පසුගියදා නිකුත් වූ ගැසට් නිවේදනය බල රහිත කරන ලෙස ඉල්ලමින් අභියාචනාධිකරණයට පෙත්සමක් ඉදිරිපත් වී තිබේ. කොළඹ, නුවර, හාලි ඇල, මාතර සහ ඇඹිලිපිටිය ප්‍රදේශවල පදිංචි ඡන්ද දායකයින් 6 දනෙකු විසින් පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය. පෙත්සමේ වගඋත්තරකරුවන් ලෙස පළාත් පාලන විෂය බාර අමාත්‍ය ෆයිසර් මුස්තාෆා මහතා සහ එම අමාත්‍යංශ ලේකම්වරයා නම් කර තිබේ. පෙත්සම්කරුවන් සඳහන් කරන්නේ පළාත් පාලන ආයතනවල සීමා නීර්ණය කිරීම සඳහා පත් කළ අනු කමිටුව නිකුත් කළ නිර්දේශවලට පරිභාහිරව විෂය බාර අමාත්‍යවරයා විසින් අදාළ ගැසට් නිවේදනය නිකුත් කර ඇති බවයි. එලෙස කමිටුවේ නිර්දේශ පසෙකලා ගැසට් නිවේදනය නිකුත් කිරීමට අමාත්‍යවරයාට බලයක් නොමැති බව සඳහන් කරන පෙත්සම්කරුවන් එම නීති විරෝධී බව පෙන්වා දී තිබේ. එබැවින් අදාළ ගැසට් නිවේදනය බල රහිත කිරීමේ නියෝගයක් නිකුත් කරන ලෙස ඔවුන් අභියාචනාධිකරණයෙන් ඉල්ලා ඇති බව අද දෙරණ වාර්තාකරු පැවසුවේය. පෙත්සම හෙට(16) දිනයේ සලකා බලන බව අභියාචනාධිකරණ ත්‍රිපුද්ගල විනිසුරු මඩුල්ල මෙහිදී දැනුම් දී තිබේ.", "URL": "https://sinhala.adaderana.lk/news.php?nid=79961", "Category": null, "Parent URL": null}