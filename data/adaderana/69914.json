{"Source": "Adaderana", "Timestamp": "February 21, 2017 12:46 pm", "Headline": "මහ බැංකු අධිපති කොමිසම හමුවට එයි", "News Content": "මහබැංකු බැඳුම්කර සිදුවීම පිළිබඳ නැගී ඇති චෝදනා සම්බන්ධයෙන් විමර්ශන සහ පරීක්ෂණ සඳහා පත් කළ ජනාධිපති පරීක්ෂණ කොමිසම විසින් සිද්ධියට අදාළ සාක්ෂි විමසීමේ කටයුතු අද(21) ආරම්භ කළේය. ජනාධිපති මෛත්‍රීපාල සිරිසේන මහතා විසින් පත්කළ කොමිසමේ සාමාජිකයින් ලෙස ශ්‍රේෂ්ඨාධිකරණ විනිසුරුවරුන් වන කේ.ටී. චිත්‍රසිරි , ප්‍රසන්න සුජිව ජයවර්ධන යන මහත්වරුන් සහ විශ්‍රාමික නියෝජ්‍ය විගණකාධිපති කන්දසාමි වේලුපිල්ලේ මහතා කටයුතු කරයි. සාක්ෂි විමසීමේ කටයුතු සඳහා කොමිසම අද(21) රැස්වු අතර වත්මන් මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා සාක්ෂි විමසීම සඳහා කොමිසම හමුවට කැඳවා තිබේ. ඒ අනුව අද(21) පෙරවරු 10.00ට පමණ මහ බැංකු අධිපතිවරයා කොමිසම වෙත පැමිණ තිබේ. මේ වන විටත් මහ බැංකු අධිපතිවරයාගෙන් ප්‍රකාශ සටහන් කරගනිමින් සිටින බව අද දෙරණ වාර්තාකරු සඳහන් කළේය. ජනාධිපති කොමිසම විසින් බැදුම්කර ගනුදෙනුව පිළිබද සිදුකරන මෙම විමර්ශනයේ වාර්තාව මාස 03ක් ඇතුළත ජනාධිපතිවරයා වෙත බාරදිය යුතුය.", "URL": "https://sinhala.adaderana.lk/news.php?nid=69914", "Category": null, "Parent URL": null}