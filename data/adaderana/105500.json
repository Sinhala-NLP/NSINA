{"Source": "Adaderana", "Timestamp": "March 5, 2019 10:23 am", "Headline": "ලක්ෂ 40කට ආසන්න දුම්වැටි තොගයක් රේගු දැලේ", "News Content": "ඩුබායි හි නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් තිදෙනකු අද (05) අලුයම කටුනායක ගුවන් තොටුපළේ දී රේගු නිලධාරීන් පිරිසක් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොවුන් කොළඹ , මාලිගාවත්ත ප්‍රදේශයේ පදිංචි 58, 40 සහ 18 හැවිරිදි වියේ පසුවන ව්‍යාපාරිකයන් පිරිසකි. ඔවුන් අද අලුයම 3.30 ට සාජා නුවර සිට පැමිණි එයා ඇරේබියා ගුවන් සේවයට අයත් ජී.- 9501 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. ඉන්පසුව මෙම පිරිස ගුවන් තොටුපළ කිසිවක් ප්‍රකාශ කිරීමට නොමැති \" හරිත මාවත \" ඔස්සේ එයින් පිටව යමින් සිටියදී , ඔවුන් විසින් රැගෙන විත් තිබූ ගමන් මලු තුළ සගවා ගෙන තිබූ \" ටොප් මවුන්ටන් \" වර්ගයේ රුපියල් 38,94,000 ක් වටිනා , දුම්වැටි 70,800 ක් අඩංගු දුම්වැටි කාටූන් 354 ක් රේගු නිලධාරීන් විසින් සොයා ගෙන අත් අඩංගුවට ගෙන තිබුණි. කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් සහ අධීක්ෂණය මත නියෝජ්‍ය රේගු අධ්‍යක්ෂවරුන් වන කේ.එච්.පී.කුමාරසිරි , ඒ.යූ.කේ.දොඩංවෙළ ,ආර්.සී.එම්.මුන්මුල්ලගේ , රේගු අධිකාරීඒ.ශාන්තප්‍රිය , සහකාර රේගු අධිකාරීවරුන් වන එච්.යූ.අයි.පෙරේරා ,එච්.පී.එම්.ඒ.ජී.පතිරණ , බී.ඒ.සී.ද සිල්වා , එච්.චරිත් , එම්.පෙරේරා , පී.එච්.ටී.එස්.හෙට්ටිආරච්චි , පී.එච්.ඩී.පී.චන්ද්‍රරත්න සහ ඩී.එම්.ටී.සී.බී.දිසානායක යන මහත්වරුන් පිරිසක් මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු සිදු කරමින් සිටිති.", "URL": "https://sinhala.adaderana.lk/news.php?nid=105500", "Category": null, "Parent URL": null}