{"Source": "Adaderana", "Timestamp": "January 9, 2014 01:34 pm", "Headline": "බලපත්‍ර නොමැතිව ඇද්ද හරක් මස් කිලෝ 527 ක් දැලේ", "News Content": "බලපත්‍ර රහිතව ලොරියකින් ගව මස් කිලෝ ග්රෑම් 527 ක් ප්‍රවාහනය කරමින් සිටි සැකකරුවෙකු හලාවත පොලීසියේ රථවාහන අංශය විසින් අත්අඩංගුවට ගෙන තිබේ. අද (09) අලුයම මෙම වැටලීම සිදු කර ඇති බව අද දෙරණ වාර්තාකරු පවසයි. හලාවත - පුත්තලම මාර්ගයේ මානුවන්ගම ප්‍රදේශයේදී සැක කටයුතු ලෙස ගමන් කළ ලොරියක් පරීක්ෂා කිරීමේදී මෙම ගව මස් තොගය හමුවී ඇති අතර අත්අඩංගුවට ගෙන ඇති ලොරියේ ඝාතනය කරන ලද ගවයින් 07 දෙනෙකුගේ හිස කොටස්ද තිබී ඇත. අත්අඩංගුවට ගෙන ඇති ගව මස් තොගය බත්තුළුඔය සිට මීගමුව දක්වා රැගෙන යමින් සිටි බව සැකකරු පොලීසියට පවසා තිබේ. සැකකරු,ලොරිය සහ ගව මස් තොගය අධිකරණයට ඉදිරිපත් කිරීමට නියමිතය. හලාවත පොලීසියේ රථවාහන අංශයේ පොලිස් සැරයන් 5739 අමරසිරි,පොලිස් කොස්තාපල් 72492 අකිල යන නිලධාරීන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=40217", "Category": null, "Parent URL": null}