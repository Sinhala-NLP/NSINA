{"Source": "Adaderana", "Timestamp": "March 2, 2018 12:32 pm", "Headline": "අගමැති හා සිංගප්පූරු වෙළඳ හා කර්මාන්ත ඇමති අතර හමුවක්", "News Content": "‍සිංගප්පූරුවේ නිල සංචාරයක නිරත අග්‍රාමාත්‍ය රනිල් වික්‍රමසිංහ මහතා සිංගප්පූරු වෙළඳ හා කර්මාන්ත අමාත්‍ය එස්. ඊස්වරන් මහතා සමඟ සාකච්ඡාවක නිරත වී තිබේ. අද (02) පෙරවරුවේ එරට ෆෝ සීසන්ස් හෝටලයේදී එම සාකච්ඡාව පැවැති බව අග්‍රාමාත්‍ය කාර්යාලය සදහන් කළේය. මෙම වසරේ සිංගප්පූරුව සහ ශ්‍රී ලංකාව අතර අත්සන් තැබුණු නිදහස් වෙළඳ ගිවිසුම පදනම් කර ගනිමින් දෙරට අතර වෙළඳ හා ආර්ථික සබඳතා ශක්තිමක් කරලීමේ අවශ්‍යතාව පිළිබඳ එම සාකච්ඡාවේදී අවධාරණය කර තිබේ. එම නිදහස් වෙළද ගිවිසුම ඇති කර ගැනිම සඳහා අග්‍රාමාත්‍ය රනිල් වික්‍රමසිංහ මහතා ලබාදුන් දායකත්වය සිංගප්පූරු රජයේ විශේෂ පැසසුමට ලක්වන බව සිංගප්පූරු වෙළඳ හා කර්මාන්ත අමාත්‍යවරයා ප්‍රකාශ කර ඇත. නිදහස් වෙළද ගිවිසුමේ ප්‍රතිඵල ලෙස සිංගප්පූරු ව්‍යවසායකයින් රැසක් ශ්‍රී ලංකාවේ ආයෝජන සිදු කිරිමට අපේක්ෂාවෙන් පසුවන බැවින් ඔවුන්ගේ ව්‍යාපාර කටයුතු පහසුකරලීම සඳහා කඩිනම් ක්‍රියාමාර්ග ගැනිමේ හැකියාව සම්බන්ධයෙන් ද එහිදී සාකච්ඡා වූ බව අග්‍රාමාත්‍ය කාර්යාලය සදහන් කළේය. මෙම අවස්ථාවට එක්වෙමින් අගමැතිවරයා ඉදිරි කාලයේ ක‍්‍රියාත්මක කිරීමට බලාපොරොත්තු වන ආර්ථික වැඩපිළිවෙල සම්බන්ධයෙන් ද විශේෂ ප‍්‍රශ්න උත්තර වටයකට ද එක්විය. එහිදී අසන ලද ප‍්‍රශ්නයන් ඉහත වීඩියෝවේ දැක්වෙයි.", "URL": "https://sinhala.adaderana.lk/news.php?nid=85069", "Category": null, "Parent URL": null}