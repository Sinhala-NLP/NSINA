{"Source": "Adaderana", "Timestamp": "December 22, 2012 04:00 pm", "Headline": "වර්තමානයේත් ශ්‍රී ලංකාවේ මානව හිමිකම් කඩවෙනවා", "News Content": "යුද්ධය අවසන් කාලයේදී සිදුවු බව කියන ඝාතන සම්බන්ධයෙන් ශ්‍රී ලංකාව ජාත්‍යන්තර වශයෙන් ස්වාධීන පරීක්ෂණයකට මුහුණ දිය යුතු යැයි ජාත්‍යන්තර ක්ෂමා ආයතනය පවසයි. මේ සම්බන්ධයෙන් නිදහස් හා සම්පූර්ණ ස්වාධීන පරීක්ෂණයක් පවත්වා වැරදිකරුවන්ට නීතිමය පියවර ගත යුතු බව එහි මහලේකම් සලි ෂෙට්ටි මහතා සඳහන් කරයි. 2008 -2009ත් අතර යුද ස‍මයේදී සිදුවු ඝාතන සම්බන්ධයෙන් ශ්‍රී ලංකා රජය පැවැත්වු පරීක්ෂණ ප්‍රමාණවත් නොවන බව ඔහු පෙන්වාදෙයි. එකී ස්වාධීන පරීක්ෂණයේදී එල්.ටී.ටී.ඊ‍. සාමාජිකයින් විසින් ඔවුන්ගේ පාලන බලප්‍රදේශ‍වලදී නිරායුද වැසියන් ඝාතනය කිරීම පිළිබඳව ද අවධානය යොමු කළ යුතු බව ෂෙට්ටි පවසයි. තවද 2009 වසරේ පමණක් නොව ‍වර්තමානයේද ශ්‍රී ලංකාව තුළ මානව හිමිකම් කඩවීම් සිදුවන බව ඔහු පෙන්වාදෙයි. යුද්ධය කවර ආකාරයකින් සිදු කෙරුණ ද එය මානව හිමිකම් උල්ලංඝණයවීමක් බව සලි ෂෙට්ටි පවසයි. මෙම ගැටලුවේදී ඉන්දියාව නිහඬ ප්‍රතිපත්තියක් අනුගමනය කරන බව පෙන්වාදෙන සලි ෂෙට්ටි ඒ පිළිබඳව නව මුහුණුවරකින් බැලීමට කාලය එළඹ ඇතැයි ද කියයි. ජාත්‍යන්තර ක්ෂමා ආයතනයේ ප්‍රධානියා බවට පත් පළමු ඉන්දීය ජාතිකයා මොහු බවද විදෙස් වාර්තාවල වැඩිදුරටත් දැක්වෙයි.", "URL": "https://sinhala.adaderana.lk/news.php?nid=30164", "Category": null, "Parent URL": null}