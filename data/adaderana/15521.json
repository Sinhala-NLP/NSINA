{"Source": "Adaderana", "Timestamp": "April 17, 2011 12:32 pm", "Headline": "ආපදා ගැන කටකතා යැව්වොත් බලාගෙනයි..!", "News Content": "විවිධ ආපදා තත්ත්වයන් පිළිබඳ අසත්‍ය ප්‍රචාර පසුගිය දින කිහිපය පුරාම වාර්තා වූ බව ආපදා කළමනාකරණ මධ්‍යස්ථානය පවසයි. ඊයේ දිනයේ ද ප්‍රචාරය වූ එවැනි සාවද්‍ය තොරතුරක් හේතුවෙන් දකුණු පළාතේ ඇතැම් ප්‍රදේශවල නොසන්සුන්තාවක් හටගත් බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සිහිපත් කළේය. කලබලවීම ජනතාවගේ ආරක්ෂාවට දැඩි තර්ජනයක් බවද,බොරු ප්‍රචාර වලට රැවටීම ඉතාම භයනානක තත්ත්වයක් බවද හෙතෙම සඳහන් කළේය. ආපදා කළමනාකරණ මධ්‍යස්ථානය පැය 24 පුරාම තාක්ෂණික ආයතන සමග එක්ව ජනතාවට පණිඩිව ලබාදීම සඳහා විධිමත් ක්‍රියාමාර්ගයක් අනුගමනය කරන බැවින් කටකතාවලට රැවටිය යුතු නැති බව හෙතෙම අවධාරණය කරයි. එසේම කටකතා පතුරවන්නන්ට එරෙහිව නීතිය දැඩිව ක්‍රියාත්මක කරන ලෙස අදාළ අංශවලට උපදෙස් ලබාදී ඇති බව ආපදා කළමනාකරණ අමාත්‍ය මහින්ද අමරවීර මහතා කියා සිටියි. බොරු ප්‍රචාර කරමින් ජනතාව නොමග යවන කණ්ඩායමක් පිළිබඳ මේවන විට තොරතුරු වාර්තාවී ඇති බවත්,ඒ අය සම්බන්ධයෙන් නීතිය දැඩිව නීතිය ක්‍රියාත්මක කරන ලෙස පොලීසියට උපදෙස් ලබාදී ඇති බවත් අමාත්‍යවරයා අද දෙරණට කියා සිටියේය.", "URL": "https://sinhala.adaderana.lk/news.php?nid=15521", "Category": null, "Parent URL": null}