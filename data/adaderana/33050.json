{"Source": "Adaderana", "Timestamp": "April 6, 2013 11:07 am", "Headline": "මුවන් වෙඩි තබා මැරූ හමුදාවේ 4ක් මාට්ටු - හමුදා කැබ් රියෙන්ම ප්‍රවාහනයත් කරලා", "News Content": "මුවන් දෙදෙනෙකු වෙඩි තබා ඝාතනය කර කැබ් රථයකින් ප්‍රවාහනය කරමින් සිටි යුධ හමුදා සෙබළුන් සිව්දෙනෙකු සහ තවත් පුද්ගලයෙකු කන්තලේ වාන් ඇළ පොලීසිය විසින් අත්අඩංගුවට ගෙන තිබේ. අද(06) පෙරවරුවේ කන්තලේ ජයන්තිපුර ප්‍රදේශයේදී සැකකරුවන් සහ ඝාතනය කර තිබු මුවන් දෙදෙනා පොලීසිය විසින් අත්අඩංගුවට ගෙන තිබුණි. මෙසේ අත්අඩංගුවට ගත් පුද්ගලයින්ගෙන් සිව්දෙනෙකු කන්තලේ, ගංතලාව යුධ හමුදා කඳවුරට අනුයුක්තව සේවය කරමින් සිටි යුධ හමුදා සැරයන්වරුන් දෙදෙනෙකු, සාමාන්‍ය සෙබළෙකු සහ යුධ හමුදා සිවිල් රාජකාරියේ නිරත අයෙකු බව අද දෙරණ වාර්තාකරු පවසයි. සැකකාර යුධ හමුදා සාමාජිකයින් ගංතලාව 94 වැනි කඳවුරේ බුද්ධි අංශයට සම්බන්ධ සෙබළුන් බවට පොලීසිය විසින් හඳුනාගෙන ඇත. ඝාතනය කරන ලද මුවන් දෙදෙනා ප්‍රවාහනය කරමින් සිටි යුධ හමුදාවට අයත් කැබ් රථයක්ද පොලිස් බාරයට ගෙන තිබේ. සේරුනුවර ප්‍රදේශයේදී මෙම මුවන් දෙදෙනා ඝාතනය කර ඇති බව මුලික විමර්ශනවලදී හෙළිවී ඇතැයි පොලීසිය කියයි. සැකකරුවන් කන්තලේ දිසා අධිකරණය වෙත අද ඉදිරිපත් කිරීමට නියමිතය. වාන්ඇළ පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=33050", "Category": null, "Parent URL": null}