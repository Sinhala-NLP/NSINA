{"Source": "Adaderana", "Timestamp": "July 8, 2018 05:21 pm", "Headline": "ඔරුවක් පෙරළී අතුරුදහන් වූ පුද්ගලයින්ගෙන් තිදෙනෙක් සොයා ගනියි", "News Content": "අම්පාර දමන එක්ගල්ඔයේ ඔරුවක් පෙරළීමෙන් අතුරුදන්ව සිටි පුද්ගලයින් සිව්දෙනාගෙන් තිදෙනෙකුගේ සිරුරු සොයාගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අද (08) පස්වරුවේ එම සිරුරු සොයාගත් බවයි. බදුල්ල, කඳන සිරිසීවලි විද්‍යාලයේ ගුරුවරුන් සහ සිසුන් පිරිසක් දමන ප්‍රදේශයේ විනෝද චාරිකාවක නිරත වී ඇති අතර ඉන් නව දෙනෙකු ඔරුවක නැගී එක්ගල්ඔයේ ගමන් කර සිටියදී අද උදෑසන ඔරුව පෙරළි අනතුරක් සිදුවිය. එම අනතුරෙන් පුද්ගලයින් පස්දෙනෙකු බේරාගැනීමට ප්‍රදේශවාසීන් සමත් වූ අතර එම විදුහලේ විදුහල්පතිවරයා, ගුරුවරයෙකු, විදුහලේ මුරකරු සහ 13 හැවිරිදි ශිෂයෙකු අතුරුදන්ව සිටියේය. අතුරුදන්ව සිටි විදුහල්පතිවරයාගේ, ගුරුවරයාගේ සහ 13 හැවිරිදි ශිෂ්‍යාගේ සිරුරු පස්වරුවේ සොයාගත් බව පොලීසිය සඳහන් කළේය. අතුරුදන් වූ අනෙක් පුද්ගලයා සෙවීමේ කටයුතු තවදුරටත් සිදුවන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=92194", "Category": null, "Parent URL": null}