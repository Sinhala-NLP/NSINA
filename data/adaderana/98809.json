{"Source": "Adaderana", "Timestamp": "November 7, 2018 09:47 am", "Headline": "උපන්දින සාදයෙන් ජීවිතයට සමුදුන් පාසල් ක්‍රීඩකයෙක්", "News Content": "කුලියාපිටිය සාරානාත් විදුහලේ 18 හැවිරිදි සිසුවෙකු මිතුරෙකුගේ උපන්දින සාදයක් සඳහා ගොස් දිය නාමින් සිටි අතරතුර දියේ ගිලී ජීවිතක්ෂයට පත්ව තිබූ බව කුලියාපිටිය රෝහල් ආරංචිමාර්ග පවසයි. එලෙස මියගොස් තිබුණේ පන්නල ඇලබඩගම ප්‍රදේශයේ පදිංචි කුලියාපිටිය සාරානාත් විද්‍යාලයේ 13 වසර ඉගනුම ලබමින් සිටි විද්‍යාලයේ වොලිබෝල් කණ්ඩායම නියෝජනය කළ ශානුක ජයසිංහ නැමති 18 හැවිරිදි සිසුවෙකි. මියගිය සිසුවාගේ පාසැල් මිතුරෙකුගේ උපන්දින සාදයක් පැවැත්වීම සඳහා කුලියාපිටිය වල්පිටගම ප්‍රදේශයේ තැඹිළි අයිලන්ඩ් නැමැති ස්ථානයට ගොස් ඇති අතර එහි නාන තටාකයේ සිසු පිරිස දියකෙලිමින් සිට ඇති අතර පසුව එම හෝටලයටම අයත් මඩ සහිත වැවකට ගොස් ඇති සිසු පිරිස අතරින් මියගිය සිසුවා දියට වැටී මඩ අතර සිරවී සිට ඇති බවට තොරතුරු වාර්තාවූ බව පොලීසිය පවසයි. පසුව මිතුරන් හෝටලයේ කළමණාකාරීත්වය දැනුම්වත් කොට සිසුවා සොයා ඇති අතර ප්‍රදේශවාසී දෙනෙකු විසින් සිරුර සොයාගත් බව අප කළ විමසුමකදී හෝටල් කළමණාකාරීත්වය සඳහන් කරයි. තවද අදාළ හෝටලයේ ජල ක්‍රීඩා පහසුකම් තිබියදී ජීවිතාරක‍ෂකයෙකු නොසිට ඇති බවට එල්ලවන චෝදනාවටද පිළිතුරු ලබාදුන් හෝටල් කළමණාකාරීත්වය පැවසුවේ ජීවිත ආරක‍ෂකයෙකු සිටි බවත් ඔහු එම සිසු කණ්ඩායමේ ආහාර පිළිබඳව සොයා බැලීමට ගිය අවස්ථාවේ අදාළ වැව ප්‍රදේශයට ගොස් ඇති බවයි. මේ වන විටත් මෘත දේහය කුලියාපිටිය මූලික රොහලේ මෘත ශරීරාගාරයේ තැන්පත්කර ඇති අතර පශ්චාත් මරණ පරීක‍්ෂණයෙන් අනතුරුව ඥාතීන්ට බාරදීමට නියමිතය.", "URL": "https://sinhala.adaderana.lk/news.php?nid=98809", "Category": null, "Parent URL": null}