{"Source": "Adaderana", "Timestamp": "November 4, 2010 09:26 am", "Headline": "සර්ව ආගමික වැඩසටහනේ මඩකළපු වැඩසටහන අදයි", "News Content": "අග්‍රාමාත්‍ය දී. මු. ජයරත්න මහතාගේ උපදෙස් හා මඟපෙන්වීම් යටතේ දිවයින පුරා ක්‍රියාත්මක කෙරෙන සර්ව ආගමික හා අධ්‍යාත්මික ජාතික වැඩසටහනේ මඩකළපුව දිස්ත්‍රික් වැඩසටහන අද(04) පැවැත්වීමට නියමිතව තිබේ. සර්ව ආගමික මධ්‍යස්ථාන සංවර්ධනය කිරීමේ ජාතික වැඩසටහන යටතේ මඩකලපුව දිස්ත්‍රික්කය තුළ ආගමික මධ්‍යස්ථානය 880ක් සඳහා ප්‍රතිපාදන ලබාදීමට සැලසුම් කර ඇති බව අග්‍රාමාත්‍ය කාර්යාලය පවසයි. ආර්ථික සංවර්ධනයට සමගාමීව අධ්‍යාත්මික සංවර්ධනයක් අත්පත් කර ගැනීම සඳහා ජනතාව පෙළ ගැස්සවීමේ කාර්යය භාරය ආගමික මධ්‍යස්ථාන කේන්ද්‍ර කරගනිමින් ක්‍රියාත්මක කිරීම මෙම වැඩසටහනේ අරමුණ වී තිබේ. වත්මන් සමාජය තුළ ගිලිහි ඇති සිරිත් -විරිත් හා සාරධර්ම නැවත ගොඩනඟා ගැනීමට සමගාමීව මෙය ක්‍රියාත්මකය.", "URL": "https://sinhala.adaderana.lk/news.php?nid=11927", "Category": null, "Parent URL": null}