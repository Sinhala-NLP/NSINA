{"Source": "Adaderana", "Timestamp": "January 11, 2015 07:20 pm", "Headline": "ශ්‍රීලනිපය දෙකඩවෙයි - \"අප්පච්චි මැරුණා කියලා අප්පච්චිගේ මළකඳ ගෙදර තියාගන්නේ නෑනේ\"", "News Content": "ශ්‍රී ලංකා නිදහස් පක්ෂයේ සභාපති තනතුරට අභිනව ජනාධිපති මෛත්‍රිපාල සිරිසේන මහතා පත් කිරීමට පක්ෂයේ මධ්‍යම කාරක සභාව තීරණය කළ බව පාර්ලිමේන්තු මන්ත්‍රී විජිත් විජයමුණි සොයිසා මහතා පවසයි. ශ්‍රී ලංකා නිදහස් පක්ෂයේ මධ්‍යම කාරක සභාව අද සවස රැස්වූ අවස්ථාවේදී මෙම තීරණයට එළඹී බව එම පක්ෂයේ නි‍යෝජිතයින් පිරිසක් කොළඹ, මෛත්‍රිපාල සිරිසේන මහතාගේ නි‍වසේ මීට ටික වේලාවකට පෙර පැවැති මාධ්‍ය හමුවකදී කියා සිටියේය. එම මාධ්‍ය හමුවට ජනක බණ්ඩාර තෙන්නකෝන්, රෙජිනෝල්ඩ් කුරේ, සරත් අමුණුගම, අතාවුද සෙනෙවිරත්න, එස්.බී නාවින්න, දයාසිරි ජයසේකර යන මහත්වරුන්ද එක්ව සිටියහ. පක්ෂයේ සභාපතිව සිටි හිටපු ජනපති මහින්ද රාජපක්ෂ මහතා දිනවීමට වැඩ කළ නමුත් ඔහු පරාද වූ බවත්, පක්ෂයේ ලේකම් ලෙස සිටි මෛත්‍රිපාල සිරිසේන මහතා ජයග්‍රහණය කළ බවත්, ඒ මහතා පැවසීය. මාධ්‍යවේදීන්ගේ ප්‍රශ්න හමුවේ අදහස් දැක්වූ මන්ත්‍රීවරයා කියා සිටියේ \"අප්පච්චිට ආදරෙයි නමුත් අප්පච්චි මැරුණා ඒ කියලා අප්පච්චිගේ මළකඳ ගෙදර තියාගන්නේ නෑනේ\" යනුවෙනි. ඒ අනූව අද රැස්වූ පක්ෂයේ මධ්‍යම කාරක සභාව හිටපු ජනපති වූ මහින්ද රාජපක්ෂ මහතාත්, චන්ද්‍රිකා කුමාරතුංග මහත්මියත් , පක්ෂයේ අනුශාසකවරුන් ලෙස පත් කළ බව මන්ත්‍රීවරයා පැවසීය. එසේම දුමින්ද දිසානායක ශ්‍රී ලංකා නිදහස් පක්ෂයේ ලේකම් ලෙසත්, ජනක බණ්ඩාර තෙන්නකෝන් මහතා ජාතික සංවිධායක ලෙසත් පත් කර ඇත. ශ්‍රී ලංකා නිදහස් පක්ෂ ව්‍යවස්ථාවේ 12 - 2 ආ වගන්තිය යට‍තේ පක්ෂ‍ය නියෝජනය කරන අයෙකු රටේ ජනපති වූවා නම් ඔහුට නිතැනින්ම පක්ෂයේ සභාපති හිමිවන බවද එහිදී ශ්‍රීලනිප මන්ත්‍රීවරුන් පවසන ලදී. මහින්ද රාජපක්ෂ මහතා ජනපති වූ විටත් එසේ සභාපති තනතුර හිමි වූ බව මාධ්‍යවේදීන්ගේ ප්‍රශ්නවලට පිළිතුරු ලෙස එහිදී ප්‍රකාශ කෙරිණ. ඡායා රූ - බී.බී.සී සංදේශය", "URL": "https://sinhala.adaderana.lk/news.php?nid=48613", "Category": null, "Parent URL": null}