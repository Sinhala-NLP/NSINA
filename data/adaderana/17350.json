{"Source": "Adaderana", "Timestamp": "July 12, 2011 09:49 am", "Headline": "චිලී රටේ පතල් සේවක වර්ජනයක්", "News Content": "චිලී රාජ්‍යයේ ‍පතල් සේවකයින් වැඩ වර්ජනයක් ආරම්භ කර තිබේ. කොඩෙල්කෝ නැමති ලෝකයේ විශාලතම තඹ පතල් කැණීම් සමාගමක් මෙම වැඩවර්ජනය ආරම්භ කර ඇති බව විදෙස් මාධ්‍ය වාර්තා කරයි. චිලී රජය විසින් සිදු කරනු ලබන සේවක කප්පාදුව සහ දීමනා කප්පාදුවට එරෙහිව පතල් සේවකයින් මෙසේ වැඩවර්ජනයේ නිරත වන බව වාර්තා වේ. වසර 20 ට පසුව එරට පතල් සේවකයින් වර්ජනයක නිරත වන ප්‍රථම අවස්ථාව මෙය ලෙස ද සඳහන්ය. රජය විසින් පතල් කර්මාන්තය පෞද්ගලීකරණය කිරීමට උත්සහ දරමින් සිටින බව තඹ පතල් කරුවන්ගේ සංගමය පවසයි. මෙම වැඩවර්ජනයට ඇතැම් පතල් සේවකයින් විරෝධය පළ කර සිටින බව ද වාර්තා වේ. පතල් සේවකයින්ගේ වැඩවර්ජනය හේතුවෙන් පැය විසි හතරක කාලයක දී ඇමෙරිකානු ඩොලර් මිලියන 40 ක පාඩුවක් සිදු වන බවට ඇස්තමේන්තු කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=17350", "Category": null, "Parent URL": null}