{"Source": "Adaderana", "Timestamp": "October 23, 2016 11:19 am", "Headline": " ස්වාධීන පරීක්ෂණයක් පවත්වන්න-අනධ්‍යයන සේවකයින් ඉල්ලයි", "News Content": "ජාතික පාසල්වල සේවය කරන රසායනාගාර සේවක සහ රසායනාගාර සහකාර තනතුරු සඳහා රාජකාරියට පැමිණීමේ සහ පිටවීමේ වේලාව වෙනස් කරමින් අධ්‍යාපන අමාත්‍යාංශය විසින් ලිපියක් නිකුත් කර ඇති බව අධ්‍යාපන අනධ්‍යයන සේවක සංගමය පවසයි.එහි ප්‍රධාන ලේකම් අජිත්.කේ.තිලකරත්න මහතා සඳහන් කළේ ජාතික පාසල් අධ්‍යක්ෂවරයා සහ හිටපු අධ්‍යාපන අමාත්‍යාංශයේ ලේකම්වරයාගේ අත්සනින් යුතුව මෙම ලිපිය නිකුත් කර ඇති බවයි.කෙසේවෙතත් මේ සම්බන්ධයෙන් අධ්‍යාපන අමාත්‍යාංශයෙන් සිදුකළ විමසීමකදී එවැනි ලිපියක් එම අමාත්‍යාංශයෙන් නිකුත් කර නොමැති බව එහි බලධාරීන් සඳහන් කළ බව අජිත්.කේ.තිලකරත්න මහතා පැවසුවේය.ඒ සම්බන්ධයෙන් ස්වාධීන පරීක්ෂණයක් පවත්වන ලෙස අනධ්‍යයන සේවක සංගමය අධ්‍යාපන අමාත්‍යාංශයෙන් ඉල්ලීමක් කළ ද මේ දක්වා කිසිදු ප්‍රතිචාරයක් ලැබී නොමැති බව ඔහු පවසයි.අධ්‍යාපන අමාත්‍යාංශයේ ලිපි ශීර්ෂය යටතේ මෙවැනි ලිපි යොමුකිරීම තුළින් දැඩි අර්බුදකාරී තත්ත්වයක් නිර්මාණය කරන බවයි අජිත්.කේ.තිලකරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=65315", "Category": null, "Parent URL": null}