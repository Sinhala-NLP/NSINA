{"Source": "Adaderana", "Timestamp": "March 11, 2014 04:50 pm", "Headline": "මලයාසියානු ගුවන් යානය ගැන තවත් හෙළිදරව්වක්", "News Content": "මගීන් 239 දෙනෙකු රැගෙන මලයාසියාවේ, ක්වාලාලාම්පූර් සිට චීනයේ, බීජිං දක්වා පියාසර කරමින් තිබියදී අතුරුදන් වූ ගුවන් යානය මලක්කා සමුද්‍ර සන්ද්‍රිය දෙසට පියාසර කරන අයුරු රේඩාර් පද්ධතියේ දක්නට ලැබෙන බව මලයාසියානු ආරක්ෂක අංශ අනාවරණය කරයි. එරට ආරක්ෂක අංශ විසින් රොයිටර් පුවත් සේවය වෙත මේ බව අනාවරණය කර ඇති බව විදෙස් වාර්තාවල දැක්වෙයි. ඉකුත් 8 වැනිදා අතුරුදන් වූ මෙම ගුවන් යානය ගැන මෙතෙක් නිශ්චිත තොරතුරක් හෙළි වී නැති අතර එය සෙවීමේ කටයුතු තවදුරටත් පුළුල් ලෙස සිදුවෙයි. එම යානය මුහුදට කඩා වැටුණු බවද ඉන්පසු සුන්බුන් කිහිපයක් හමුවූ බවද පසුගිය දිනවල විදෙස් මාධ්‍ය අනාවරණය කළේය. එහෙත් එම කිසිදු සාක්ෂියක් මේ දක්වා නිශ්චිත වශයෙන් තහවුරු කර ගැනීමට හැකිවී නැත. අතුරුදන් වූ යානය සෙවීමේ කටයුතු වලට අමෙරිකාවද ඉදිරිපත් ව සිටින අතර එය අතුරුදන් වූ කලාපය ලෙස සැලකෙන මලයාසියානු අර්ධද්වීපයේ සිට ඉන්දුනීසියානු සුමාත‍්‍රා දූපත් දක්වා කො‍ටසේ සෝදිසි මෙහෙයුම් දැඩි කර ඇති බවද විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=41715", "Category": null, "Parent URL": null}