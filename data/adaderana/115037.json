{"Source": "Adaderana", "Timestamp": "July 26, 2019 08:41 am", "Headline": "මාර්ග බාධකයක දී ඩිෆෙන්ඩරයක් තුළ තිබී පිස්තෝලයක් අල්ලයි-රථය පලා යයි", "News Content": "වීරකැටිය ප්‍රදේශයේ පොලිස් මාර්ග බාධකයක දී සිදුකළ පරීක්ෂාවක් අතරතුර ඩිෆෙන්ඩර් රථයක තිබී ජීව පතුරොම් සහිත විදෙස් රටක නිශ්පාදිත පිස්තෝලයක් පොලිස් බාරයට ගෙන ඇත. ඩිෆෙන්ඩර් රථය ගොස් ඇති අතර පලා ගිය ඩිෆෙන්ඩර් රථය සොයා පරීක්ෂණ ආරම්භ කර ඇතැයි පොලිස් මාධ්‍ය ප්‍රකාශක කාර්යාලය පවසයි. තංගල්ල කොට්ඨාස විශේෂ විහිදුම් බල ඒකකයේ නිලධාරීන් වීරකැටිය යක්ගස්මුල්ල ප්‍රදේශයේ පොලිස් මාර්ග බාධකයේදී ඊයේ(25) පස්වරු 4.45ට පමණ සිදුකළ රථවාහන පරීක්ෂාවකදී සැක සහිත ඩිෆෙන්ඩර් රථයක් පරීක්ෂා කර තිබේ. එහිදී එම රථයේ ඉදිරිපස සඟවා තිබූ ජීව පතුරොම් දෙකක් සහිත මැගසිනයක් යෙදූ විදෙස් රටක නිශ්පාදිත පිස්තෝලයක් පොලිස් නිලධාරීන් විසින් සොයාගෙන ඇත. ගිනි අවිය පොලිස් බාරයට ගත් අවස්ථාවේ ඩිෆෙන්ඩර් රථය පලා ගොස් ඇති බව අද දෙරණ වාර්තාකරු පවසයි. පලා ගිය කළු පැහැති ඩිෆෙන්ඩර් රථයේ හිමිකරු පොලීසිය විසින් හඳුනාගෙන ඇති අතර ඉකුත් 23 දින බෙලිඅත්ත හත්බෝධිය හන්දිය අසලදී ත්‍රිරෝද රථයක් පැහැරගැනීමේ සිද්ධියකට ද මෙම ඩිෆෙන්ඩර් රථය සම්බන්ධ බව පොලීසිය සැක කරයි. පොලිස් මාර්ග බාධකයේදී පලා ගිය ඩිෆෙන්ඩර් රථය සහ සැකකරු අත්අඩංගුවට ගැනීමට මේ වන විට පොලිස් කණ්ඩායම් කිහිපයක් යොදවා පරීක්ෂණ කටයුතු ආරම්භ කර තිබේ.", "URL": "https://sinhala.adaderana.lk/news.php?nid=115037", "Category": null, "Parent URL": null}