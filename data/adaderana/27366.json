{"Source": "Adaderana", "Timestamp": "September 13, 2012 10:30 am", "Headline": "සියැසින් දැකබලා අසීමිත සතුටට පත්වුණා", "News Content": "දශක 3 කට අධික කාලයක් ශ්‍රී ලංකාවේ උතුරු හා නැගෙනහිර ප්‍රදේශවල ජනතාව පීඩාවට පත්කළ ත්‍රස්තවාදය පරාජය කිරීමෙන් පසුව මේවන විට එම ප්‍රදේශවල ජනතාව සිනාමුසු මුහුණින් ජීවත්වන බව පොදුරාජ්‍ය මණ්ඩලීය මහලේකම් කමලේෂ් ශර්මා මහතා පවසයි. උතුරු නැගෙනහිර පළාත්වල කරන ලද සංචාරයේ දී එය සියැසින් දැකබලා ගත් තමන් එයින් අසීමිත සතුටට පත්වූ බව හෙතෙම සඳහන් කළේය. ඊයේ (12) පසුවරුවේ අරලියගහ මන්දිරයේ දී ජනා‍ධිපති මහින්ද රාජපක්ෂ මහතා හමුවූ අවස්ථවේ දී කමලේෂ් ශර්මා මහතා මේ බව පවසා ඇත. 2013 වසරේ දී ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලීය සැසිය පැවැත්වෙන ආකාරය පිළිබදව මෙහීදී දීර්ඝ වශයෙන් සාකච්ඡා වූ බව ජනාධිපති මාධ්‍ය අංශය සඳහන් කරයි. එම සමුළුව පැවැත්වීමට අවශ්‍ය වටපිටාව ගොඩනගා තිබීම පිළිබඳව ජනාධිපති මහින්ද රාජපක්ෂ මහතා වෙත ස්තූතිය පළ කළ මහලේකම්වරයා 2013 වසරේ පොදු රාජ්‍ය මණ්ඩලීය සමුළුව ඉතා සාර්ථක සමුළුවක් ලෙස පැවැත්වීමට හැකි බව ද කියා සිටියි. මෙහිදී සමුළුවේ තේමාව සැකසිය යුතු ආකාරය පිළිබඳවද අවධානය යොමුවී තිබේ. තරුණයින්ගේ ජීවිත අවශ්‍යතා ප්‍රවර්ධනය කිරීම පිළිබඳව සුවිශේෂි අවධානයක් යොමු කරමින් එම‍ තේමාව සැකසිය යුතු බව මෙහිදී අවධාරණය වී ඇතැයි ජනාධිපති මාධ්‍ය අංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=27366", "Category": null, "Parent URL": null}