{"Source": "Adaderana", "Timestamp": "June 18, 2018 02:52 pm", "Headline": " අංගොඩ ලොක්කාගේ ප්‍රධානතම ගෝලයෙක් වන සොල්ටා පොලිස් බාරයට", "News Content": "අංගොඩ ලොක්කා නැමති පාතාල නායකයාගේ ප්‍රධානතම ගෝලයෙකු වශයෙන් හඳුන්වනු ලබන මුනිවරගේ අසිත ප්‍රේමතිලක නොහොත් “සොල්ටා“ නැමති පුද්ගලයා කොළඹ අපරාධ කොට්ඨාශය විසින් අත්අඩංගුවට ගෙන තිබේ. අද(18) කොළඹ පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා මේ බව පැවසීය. පසුගිය කාලයේ රූපලාවන්‍යාගාරයක් තුළ දී මංජුලා සඳුනි අබේරත්න යන කාන්තාව ඝානතය කිරීමට හා මාලඹේ පදික වේදිකාවක් මත දී රොෂාන් ප්‍රේමලාල් නොහොත් පොලී රොෂාන් නැමති පුද්ගලයාට යතුරු පැදියකින් පැමිණ වෙඩි තබා ඝාතනය කිරීමේ සිදුවීම් සඳහා ප්‍රධාන සැකකරු වී සිටියේ ද මෙම පුද්ගලයා බව පොලීසිය සඳහන් කරයි. වයස අවුරුදු 23 ක් වු මෙම අසිත ප්‍රේමතිලක නැමති සැකකරු අංක 442/3, මුල්ලේරියාව උතුර, මුල්ලේරියාව යන ලිපිනයේ පදිංචි අයෙක් බව පොලීසිය පවසයි. කොළඹ අපරාධ කොට්ඨාශය විසින් සිදු කළ මෙහෙයුමකින් අනතුරුව බොරුල්ල ප්‍රදේශයේ දී මොහුව අත්අඩංගුවට ගෙන තිබේ. අත්අඩංගුවට පත්වන විට ඔහු සතුව තිබී මිලි මීටර 9 වර්ගයේ පිස්තෝලයක්, ජීව පතොරම් 5 ක් හා හෙරොයින් ග්‍රෑම් 6යි මිලිග්‍රෑම් 650 ක් පොලිස් බාරයට ගෙන ඇති බව ද පොලිස් මාධ්‍ය ප්‍රකාශකවරයා මෙහිදී වැඩිදුරටත් පැවසීය. කෙසේ වෙතත් ඉහත පැවසු සිදුවීම් දෙකෙහිදීම වෙඩි තැබීම සඳහා යොදා ගත් පිස්තෝලය මෙය වන බවට විමර්ශනවලින් අනාවරණය වී ඇති බව ද පොලිස් අධිකාරීවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91060", "Category": null, "Parent URL": null}