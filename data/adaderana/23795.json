{"Source": "Adaderana", "Timestamp": "April 25, 2012 12:56 pm", "Headline": "උදුල් ඇප පිට නිදහස්", "News Content": "අධිකරණයට ඉදිරිපත් වූ\"මානව හිමිකම් සඳහා ක්‍රියාකාරිකයෝ\" සංවිධානයේ සාමාජිකයෙකු වන උදුල් ප්‍රේමරත්න මහතා ඇප මත මුදා හැරීමට කොළඹ මහේස්ත්‍රාත් අධිකරණය නියෝග කර තිබේ. සැකකාර උඳුල් ප්‍රේමරත්න මහතා රුපියල් 5,000 ක මුදල් ඇප සහ රුපියල් ලක්ෂය බැගින් වූ ශරීර ඇප දෙකක් මත මුදා හැරීමට අධිකරණය නියෝග කළ බව අද දෙරණ අධිකරණ වාර්තාකරු සඳහන් කරයි. ඉකුත් 21 වන දින වනාතමුල්ල ප්‍රදේශයේ පොලීසිය විසින් සිදුකළ හදිසි මෙහෙයුමකදී පොලිස් නිලධාරීන්ගේ රාජකාරියට බාධා කිරීම,රජයේ දේපළවලට හානි සිදුකිරීම,පොලිස් නිලධාරීන්ට පහරදී තුවාල සිදුකිරීම ආදී චෝදනාවන්ට සැකපිට මොහු අත්අඩංගුවට ගැනීමට පොලීසිය විසින් සොයමින් සිටි බව වාර්තාවිය. කෙසේ වෙතත් නීතිඥයෙකු මාර්ගයෙන් අද කොළඹ මහේස්ත්‍රාත් අධිකරණය ඉදිරියේ පෙනී සිටි උදුල් ප්‍රේමරත්න මහතාගෙන් අදාළ කට උත්තරය අධිකරණ භූමියේදීම ලබාගන්නා ලෙස මහේස්ත්‍රාත් ප්‍රහර්ෂා රණසිංහ පොලීසියට නියෝග කළාය. එසේම අදාළ නඩුව මැයි 31 වන දිනට කල් තබා තිබේ.", "URL": "https://sinhala.adaderana.lk/news.php?nid=23795", "Category": null, "Parent URL": null}