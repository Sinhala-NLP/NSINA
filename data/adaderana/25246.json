{"Source": "Adaderana", "Timestamp": "June 22, 2012 05:02 pm", "Headline": "ජනපති හා මොන්ටේන්ග්‍රෝ අගමැති අතර හමුවක් ", "News Content": "ජනාධිපති මහින්ද රාජපක්ෂ මහතා සහ මොන්ටේන්ග්‍රෝ රාජ්‍යයේ අගමැතිවරයා අතර හමුවක් සිදුව තිබේ. බ්‍රසීලයේ රියෝද ජෙනයිරෝ නුවර පැවැත්වෙන \"රියෝ ප්ලස් ටුවෙන්ටි\" පරිසර සමුළුවට සමගාමීව මෙම හමුව සිදුව ඇති බව ජනාධිපති මාධ්‍ය අංශය පවසයි. එම සාකච්ඡාවේ දී දෙරටට බලපාන වෙළෙඳ ගනුදෙනු පිළිබඳ අවධානය යොමුවී ඇති බව සඳහන්ය. තේ, මැණික් හා ස්වර්ණාභරණ වැනි ක්ෂේත්‍ර පිළිබඳ ප්‍රමුඛතාව ලබාදෙමින් දෙරට අතර වෙළෙඳ ගනුදෙනු සිදුකිරීම සම්බන්ධයෙන් මෙහිදී අවධානය යොමුව ඇත. මේ පිළිබඳව සොයා බැලීමටත් ශීඝ්‍රයෙන් සංවර්ධනය වන ශ්‍රී ලංකාවේ වත්මන් තත්ත්වය පිළිබඳ අවබෝධයක් ලබාගැනීමටත් මොන්ටේන්ග්‍රෝ රාජ්‍යයේ නියෝජිතයෙකු ලංකාවට එවන ලෙස ජනාධිපතිවරයා ඉල්ලීමක් කර ඇති බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=25246", "Category": null, "Parent URL": null}