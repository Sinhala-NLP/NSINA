{"Source": "Adaderana", "Timestamp": "August 8, 2016 12:23 pm", "Headline": " විරෝධය වැට් 4%ක් වැඩි කළාට නෙවෙයි", "News Content": "වැට් බදු පනත ශ්‍රීලනිප ඇමතිවරුන්ගේ සැබෑ නායකයා ජනපති ද අගමැති ද කියා සොයා බැලෙන අග්නි පරික්ෂාවක් බව පිවිතුරු හෙළ උරුමයේ නායක,පාර්ලිමේන්තු මන්ත්‍රී උදය ගම්මන්පිල මහතා පවසයි. ජනාධිපතිතුමා පොළොන්නරුවේ දී ප්‍රකාශ කළ පරිදි ජනතාව පෙළන අයුරින් බදු පැනවීමට ඉඩනොදෙන බැවින් හා මෙය ජනතාව පෙළන බද්දක් වන බැවින් ජනපතිගේ නායකත්වය පිළි ගන්නා ශ්‍රීලනිප ආණ්ඩු පාර්ශවය මේ බද්දට විරුද්ධව ඡන්දය පාවිච්චි කළ යුතුව ඇති බව ගම්මන්පිල මහතා පෙන්වාදෙයි.එසේම අගමැතිගේ නායකත්වය පිළිගන්නවා නම් බද්දට පක්ෂව ඡන්දය පාවිච්චි කළ යුතුව ඇති බව හෙතෙම කියා සිටියේ අද (8)කොළඹ පැවති මාධ්‍ය හමුවකදීය. එහිදී ඔහු මෙසේද සඳහන් කළේය.ආණ්ඩුවේ ඇමතිවරුන්ට තවම වැට් බද්දේ අර්බූදය තේරෙන්නේ නෑ. බුදුන් වහන්සේ දේශනා කර තිබෙන්නේ දුකට හේතුව දන්නේ නැතුව දුකින් මිදීමේ මාර්ගය පාදා ගන්න බෑ කියලායි. ඒ නිසා මේ ඇමතිවරු මුලින්ම වැට් බදු දුකට හේතුව සොයා ගන්න ඕනෑ. \"රාජපක්ෂ ආණ්ඩුව කාලයේ වැට් බද්ද 20%ටත් තිබුණා. අපි 11% සිට 15% දක්වා 4%ක් විතරයි වැඩි කළේ. ඔය සුළු වැඩි වීමට මේ තරම් කෑ ගහන්නේ ඇයි?\" කියලා ඇමතිවරු අහනවා. මේ විරෝධය තිබෙන්නේ 4%ට වැඩි කළාට නොවේ. වෙනත් හේතු දෙකකට.රාජපක්ෂ ආණ්ඩුව සමයේ යම් කාලයක් වැට් බද්ද 20% තිබුණා තමයි. නමුත් බද්දට යටත් වුණේ වාර්ෂික පිරිවැටුම රුපියල් මිලියන 250ට වැඩි ව්‍යාපාර විතරයි. ඒ අනුව සිල්ලර වෙළඳාමෙන් බද්දට යටත් වුණේ සුපිරි වෙළඳසැල් හතරක් විතරයි. නමුත් දැන් වාර්ෂික පිරිවැටුම රුපියල් මිලියන 12ට වැඩි නම් වැට් බදු ගෙවන්න ඕනෑ. ඒ කියන්නේ ගමේ පෙට්ටි කඩේත් දැන් වැට් බදු ගෙවන්න ඕනෑ. මෙන්න මේකටයි ව්‍යාපාරික ප්‍රජාව කඩ වහලා කළු කොඩි දාලා විරුද්ධ වෙන්නේ. එහෙම නැතුව 4%ක් බද්ද වැඩි කළා කියලා නොවේ.ඒ වගේම සෞඛ්‍ය ක්ෂේත්‍රයට වැට් බද්ද හඳුන්වා දීමෙන් ජ්‍යෙෂ්ඨ පුරවැසියන්ට බලවත් අසාධාරණයක් කරලා තිබෙනවා. ජ්‍යෙෂ්ඨ පුරවැසියන් බහුතරයකට ආදායමක් නෑ. දරුවන් දෙන යමකින් තමයි ජීවත් වෙන්නේ. ඒ අය තමයි නිරතුරුව ලේ මුත්‍රා පරික්ෂා වලට යොමු වෙන්නේ. සැත්කම් වලට යොමු වෙන්නේ. තමන්ගේ මාසික වියදම හිටි හැටියේ 15%කින් වැඩි වෙලා මේ අය ලොකු පීඩාවක ඉන්නේ. මේ අහිංසක පුංචි මිනිසුන්ට බද්ද බරක් වෙන විට විමල් වීරවංශ මන්ත්‍රීතුමා අධිකරණයට ගිහිල්ලා ඒක නතර කර ගත්තා. දැන් කාටත් බලා ගන්න පුළුවන්. කතාවෙන් නොවේ ක්‍රියාවෙන් පුංචි මිනිහා ගැන බලන්නේ කවුද කියලා.", "URL": "https://sinhala.adaderana.lk/news.php?nid=62877", "Category": null, "Parent URL": null}