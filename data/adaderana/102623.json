{"Source": "Adaderana", "Timestamp": "January 18, 2019 06:40 pm", "Headline": "අනතුරකින් ජීවිතයක් මහ මඟ නවතී", "News Content": "තිස්ස-මාතර ප්‍රධාන මාර්ගයේ රන්න ප්‍රදේශයේදී ටිපර් රථයක් හා යතුරු පැදියක් මුණට මුණ ගැටීමෙන් යතුරු පැදියේ ගමන්ගත් අයෙකු රන්න රෝහලට ඇතුළත් කිරීමෙන් පසු මිය ගොස් තිබේ. අද (18) සවස 5.30 පමණ මෙම අනතුර සිදුවී ඇති බව අද දෙරණ වාර්තාකරු සඳහන් කළේය. මෙසේ අනතුරට ලක්ව ඇත්තේ හුංගම දෙස සිට තංගල්ල දෙසට ධාවන වූ යතුරු පැදියක් තංගල්ල දෙස සිට හුංගම දෙසට ධාවනය වූ ටිපර් රථයක ගැටීමෙනි. අනතුරින් මියගොස් ඇත්තේ රන්න චේතියගිරි ගම්මානයේ පදිංචි වයස 35 හැවිරිදි පුද්ගලයෙකු වන අතර ඔහුගේ සිරුර මේ වන විට පශ්චාත් මරණ පරීක්ෂණ සඳහා තංගල්ල රෝහලේ තැම්පත් කර තිබේ. අනතුර සම්බන්ධයෙන් ටිපර් රථයේ රියදුරා හුංගම පොලීසිය විසින් අත්අඩංගුවට ගෙන ඇති අතර හුංගම පොලීසියේ රථවාහන අංශය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=102623", "Category": null, "Parent URL": null}