{"Source": "Adaderana", "Timestamp": "July 19, 2013 04:13 pm", "Headline": "ආණ්ඩුකාරවරයා ප්‍රසිද්ධියේ සමාව නොගත්තොත් වැඩේ දරුණුවෙයි!", "News Content": "මධ්‍යම පළාත් ආණ්ඩුකාර ටිකිරි කොබ්බෑකඩුව මහතා තමන් අතින් සිදුවු වරදට වෛද්‍යවරුන්ගෙන් ප්‍රසිද්ධියේ සමාව නොගතහොත් ඉදිරියේදී මධ්‍යම පළාතේ ප්‍රධාන රෝහල්ද වර්ජනයට හවුල් කර ගැනීම පිළිබඳව සලකා බලන බව රජයේ වෛද්‍ය නිලධාරීන්ගේ සංගමය අවධාරණය කරයි. නුවරඑළියේ පැවැති මාතෘ හා ළමා සෞඛ්‍ය පිළිබඳ වාර්ෂික ප්‍රගති සමාලෝචන රැස්වීමකදී සිදුකළ අපහාසයට විරෝධය පළකර මධ්‍යම පළාතේ පර්යන්ත රෝහල්වල වෛද්‍යවරුන් අද සංකේත වැඩවර්ජනයක් ආරම්භ කර තිබේ. එම වර්ජනය නිසා අද උදෑසන සිටම රෝගීන් රැසක් පීඩාවට පත්ව සිටින බව අප වාර්තාකරු පවසයි. ආණ්ඩුකාරවරයා ප්‍රගති සමාලෝචන රැස්වීමට කඩා වැදී අශෝභන ලෙස හැසිර, අසභ්‍ය වචනයෙන් වෛද්‍යවරුන්ට බැන වැදී ඇති බව රජයේ වෛද්‍ය නිලධාරීන්ගේ සංගමයේ සහකාර මාධ්‍ය ප්‍රකාශක වෛද්‍ය නලීන් හේරත් මහතා කීවේය. එම ක්‍රියාව ආණ්ඩුකාරවරයෙකුට තබා ප්‍රාදේශීය සභා මන්ත්‍රීවරයෙකුටවත් නොගැලපෙන්නක් බවත් මේ නිසා ඔහු තමා විසින් කළ ප්‍රකාශයට වෛද්‍යවරුන්ගෙන් ප්‍රසිද්ධියේ සමාව ගත යුතු බව හෙතෙම අවධාරණය කළේය. කෙසේ වෙතත් මේ සම්බන්ධයෙන් කළ විමසීමකදී මධ්‍යම පළාත් ආණ්ඩුකාර ටිකිරි කොබ්බෑකඩුව මහතා අදාළ චෝදනා ප්‍රතික්ෂේප ක‍ළේය. .", "URL": "https://sinhala.adaderana.lk/news.php?nid=35925", "Category": null, "Parent URL": null}