{"Source": "Adaderana", "Timestamp": "March 13, 2017 06:02 pm", "Headline": " SAITM සාකච්ඡාව අවලංගුයි! ", "News Content": "මාලඹේ පෞද්ගලික වෛද්‍ය විද්‍යාලය සම්බන්ධයෙන් පැනනැගී ඇති ගැටළුකාරී තත්ත්වය පිළිබඳ ජනාධිපතිවරයාගේ ප්‍රධානත්වයෙන් අදාළ සියලු පාර්ශව සමඟ අද(13) පස්වරුවේ කැඳවා තිබූ සාකච්ඡාව අවලංගු කර තිබේ. රජයේ වෛද්‍ය නිලධාරීන්ගේ සංමගය, වෛද්‍ය පිඨ ආචාර්යවරුන්ගේ සංගමය ඇතුළු පාර්ශව එම සාකච්ඡාව සඳහා සහභාගීවීමට නියමිතව තිබුණි. කෙසේ වෙතත් අද පස්වරුවේ අදාළ සාකච්ඡාව හදිසියේ අවලංගු කිරීමට සිදු වූ බවට දැනුම්දීමක් කළ බව ඒකාබද්ධ වෛද්‍ය පීඨ ආචාර්යවරුන්ගේ සංගමයේ කැඳවුම්කරු විශේෂඥ වෛද්‍ය එන්.සී විරසිංහ මහතා සඳහන් කළේය. මේ අතර සයිටම් ගැටළුව සම්බන්ධයෙන් ස්ථීර විසඳුමක් ලබාදිය යුතු බව පවසමින් විශ්වවිද්‍යාල සිසුන් පිරිසක් අද විරෝධතා පා ගමනක් සංවිධානය කර තිබුණි. සෞන්දර්ය විශ්වවිද්‍යාලය අසලින් ගමන් ආරම්භ කළ විරෝධතාකරුවන් බොරැල්ල, මරදාන හරහා කොටුව ප්‍රදේශයට පැමිණි අතර ජනාධිපති ලේකම් කාර්යාලය වෙත පිවිසීමට උත්සය කිරීමේදී පොලීසිය කඳුළු ගෑස් සහ ජල ප්‍රහාර එල්ල කර තිබේ.", "URL": "https://sinhala.adaderana.lk/news.php?nid=70846", "Category": null, "Parent URL": null}