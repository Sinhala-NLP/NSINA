{"Source": "Adaderana", "Timestamp": "December 30, 2015 01:47 pm", "Headline": "අනෙක් දෙන්නාත් රිමාන්ඩ්!", "News Content": "පාර්ලිමේන්තු මන්ත්‍රීනී හිරුණිකා ප්‍රේමචන්ද්‍ර මහත්මියට අයත් ජීප් රථයකින් පුද්ගලයෙකු පැහැරගෙන යාම සම්බන්ධයෙන් ඊයේ පස්වරුවේ අත්අඩංගුවට ගත් දෙදෙනා ලබන මස 04 තෙක් රිමාන්ඩ් කර තිබේ.ඔවුන් රක්ෂිත බන්ධනාගාර ගතකරන ලෙස කොළඹ අලුත්කඩේ වැඩබලන අතිරේක මහේස්ත්‍රාත් ඔගස්ටා අතපත්තු මහත්මිය නියෝග කළ බව අද දෙරණ අධිකරණ වාර්තාකරු පැවසුවේය.අදාළ සැකකරුවන් දෙදෙනා ඊයේ පස්වරුවේ කොළඹ අපරාධ කොට්ඨාශය මගින් අත්අඩංගුවට ගෙන තිබූ අතර ඔවුන් බොරැල්ල ප්‍රදේශයේ පදිංචිකරුවන් බව සඳහන්ය. මෙම සැකකරුවන් අද දින කොළඹ මහේස්ත්‍රාත් අධිකරණය වෙත ඉදිරිපත් කිරීමෙන් පසු මෙම නියෝගය දී ඇත.පුද්ගලයෙකු පැහැරගෙන ගොස් පහරදීම සම්බන්ධයෙන් මීට පෙර පුද්ගලයින් 06 දෙනෙකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ජනවාරි 04 වනදා දක්වා ඔවුන්ද රක්ෂිත බන්ධනාගාර ගත කර තිබේ.ඔවුන් එදිනට හඳුනාගැනීමේ පෙරෙට්ටුවක් සඳහා ඉදිරිපත් කරන ලෙසද අධිකරණය නියෝග කර ඇත.", "URL": "https://sinhala.adaderana.lk/news.php?nid=56037", "Category": null, "Parent URL": null}