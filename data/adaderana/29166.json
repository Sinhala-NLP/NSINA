{"Source": "Adaderana", "Timestamp": "November 14, 2012 07:59 am", "Headline": "එක්සත් ජාතීන්ගේ සංවිධානය අසාර්ථකයි", "News Content": "ශ‍්‍රී ලංකාවේ යුද ගැටුම් පැවති අවසාන සමයේ සිවිල් වැසියන්ගේ ආරක්ෂාව තහවුරු කිරීමට එක්සත් ජාතීන්ගේ සංවිධානය අපොහොසත් වී ඇති බව එම සංවිධානයේම අභ්‍යන්තර වාර්තාවක් ප‍්‍රකාශ කර තිබේ. යුද ගැටුම් පැවති අවසාන සමයේ දී ශ‍්‍රී ලංකාවේ එක්සත් ජාතීන්ගේ සංවිධාන කාර්යාලයේ සේවය කළ නිලධාරීන් ධනාත්මක කාර්යය භාරයක් ඉටුකළ ද එය සමස්තයක් ලෙස සංවිධානයේ අසාර්ථක භාවය පෙන්නුම් කරන්නක් බව අදාළ වාර්තාව උපුටා දක්වමින් බී.බී.සී. ලෝක සේවය පවසයි. එමෙන්ම කොළඹ පිහිටි එක්සත් ජාතීන්ගේ සංවිධාන කාර්යාලයේ ඇතැම් නිලධාරීන් ගැටුම්වලට මැදිව සිටි සාමාන්‍ය ජනතාවගේ ආරක්ෂාව පිළිබඳ ඉහළ අවධානයක් යොමු කර නොමැති බව අදාළ වාර්තාවෙන් පෙන්වා දී ඇති බව සඳහන්ය. අදාළ කාලය තුළ එක්සත් ජාතීන්ගේ සංවිධානයේ ආරක්ෂක කවුන්සිලය හෝ ඉහළ පෙළේ නිලධාරීන් ශ‍්‍රී ලංකාවේ යුද ගැටුම් සහ සාමාන්‍ය ජනතාවගේ ආරක්ෂාව පිළිබඳ කිසිදු සාකච්ඡාවක් නොපැවැත්වීම ගැටලු සහගත බව එම වාර්තාව මගින් පෙන්වා දී ඇත. එක්සත් ජාතීන්ගේ සංවිධානයේ හිටපු ජ්‍යේෂ්ඨ නිලධාරියෙකු වන චාල්ස් පෙටි‍්‍ර ගේ ප‍්‍රධානත්වයෙන් සැදුම්ලත් කමිටුවක් විසින් මෙම අභ්‍යන්තර වාර්තාව එම සංවිධානයේ මහලේකම් බෑන්කි මූන් මහතා වෙත ලබා දී ඇති බව වාර්තා වේ.", "URL": "https://sinhala.adaderana.lk/news.php?nid=29166", "Category": null, "Parent URL": null}