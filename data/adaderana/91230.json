{"Source": "Adaderana", "Timestamp": "June 21, 2018 06:49 am", "Headline": "මෙවර O/L-A/L ලියන අපේක්ෂකයන් හැඳුණුම්පත් ගන්න ඉක්මනින් ඉල්ලුම් කරන්න", "News Content": "මෙවර අධ්‍යයන පොදු සහතික පත්‍ර සාමාන්‍ය පෙළ හා උසස් පෙළ විභාග අපේක්ෂකයින් ජාතික හැඳුණුම්පත් ලබා ගැනිම සඳහා කඩිනමින් ඉල්ලුම් කරන ලෙස පුද්ගලයින් ලියාපදිංචි කිරිමේ කොමසාරිස්වරයා ඉල්ලීමක් කර තිබේ. නියමිත කාලය තුළ ඉල්ලුම්පත් යොමු කිරිම තුළින් විභාග අපේක්ෂකයින්ගේත් පුද්ගලයින් ලියාපදිංචි කිරිමේ දෙපාර්තමේන්තුවේත් කටයුතු වඩාත් පහසුවන බව පුද්ගලයින් ලියාපදිංචි කිරිමේ කොමසාරිස් ජනරාල් පී.වී. ගුණතිලක මහතා සඳහන් කළේය. මෙවර අපොස සාමන්‍ය පෙළ හා උසස් පෙළ විභාග සදහා පෙනී සිටින සිසුන්ගෙන් සියයට 40කට ආසන්න ප්‍රමාණයක් මෙතෙක් අයදුම්පත්‍ර යොමුකර නොමැති බව පුද්ගලයින් ලියාපදිංචි කිරිමේ කොමසාරිස්වරයා පවසයි. මේ වන විට යොමු කර ඇති පාසල් අයදුම්පත් අතරින් සැලකිය යුතු ප්‍රමාණයක් අඩුපාඩු සහිතව ඉදිරිපත් කර ඇති බව වාර්තා වේ. මෙවර විභාගයට පෙනී සිටින සියලු අපේක්ෂකයින්ගේ ඉල්ලුම්පත් කඩිනමින් දෙපාර්තමේන්තුව වෙත යොමු කිරිම සදහා සියලු පරිවේනාධිපතිවරුන්ගේ, විදුහල්පතිවරුන්ගේ, විභාග අපේක්ෂකයින්ගේ සහ ඔවුන්‍ගේ දෙමාපියන්ගේ අවධානය යොමු කරන ලෙස කොමසාරිස්වරයා ඉල්ලීමක් කර සිටියි.", "URL": "https://sinhala.adaderana.lk/news.php?nid=91230", "Category": null, "Parent URL": null}