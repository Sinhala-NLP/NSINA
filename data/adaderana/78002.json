{"Source": "Adaderana", "Timestamp": "September 25, 2017 05:23 pm", "Headline": " මුදල්-දේපල කොල්ල කෑ 3ක් දැලේ", "News Content": "අගුණකොලපැලැස්ස, වරායාය ප්‍රදේශයේදී මුදල් සහ දේපල කොල්ලකෑමේ සිද්ධියක් සම්බන්ධයෙන් සැකපිට පුද්ගලයින් තිදෙනෙකු අත්අඩංගුවට ගෙන තිබේ.පසුගිය 15 වනදා මොවුන් විසින් ණය එකතු කිරීම් නිලධාරියෙකුගේ මුදල් රුපියල් 53,000ක්, රුපියල් 28,000ක් වටිනා ටැබ් යන්ත්‍රයක් සහ රුපියල් 21,900ක් වටිනා ජංගම දුරකථනයක් සොයාගෙන තිබුණි.ඒ අනුව තංගල්ල කොට්ඨාස අපරාධ විමර්ශන ඒකකය මඟින් සිදු කළ විමර්ශනයකදී අදාළ සැකකරුවන් අත්අඩංගුවට ගත් බව පොලීසිය පැවසුවේය.එහිදී ඔවුන් සතුව තිබී කොල්ලකන ලද රුපියල් 53,000ක මුදල සහ කොල්ලකෑම සඳහා යොදාගත් යතුරුපැදිය සහ පිහියක් පොලීසිය විසින් සොයාගෙන තිබේ.සැකකරුවන් අගුණකොලපැලැස්ස, අඹිලිපිටිය ප්‍රදේශයේ පදිංචි 22,29 සහ 40 හැවිරිදි පුද්ගලයින් තිදෙනෙකි.අත්අඩංගුවට ගත් සැකකරුවන් අගුණකොලපැලැස්ස මහේස්ත්‍රාත් අධිකරණයට ඉදිරිපත් කිරීමට නියමිත බව අගුණකොලපැලැස්ස පොලීසිය සඳහන් කළේය.", "URL": "https://sinhala.adaderana.lk/news.php?nid=78002", "Category": null, "Parent URL": null}