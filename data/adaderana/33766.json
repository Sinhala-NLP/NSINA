{"Source": "Adaderana", "Timestamp": "May 3, 2013 10:10 am", "Headline": "අමෙරිකාවේ සල්ලි එපා - ගත්තොත් අපිට හානියක් ", "News Content": "අධිකරණ පද්ධතියේ ප්‍රතිසංස්කරණ සඳහා අමෙරිකා එක්සත් ජනපදයෙන් මෙරටට ලැබීමට නියමිතව තිබූ අමෙරිකානු ඩොලර් මිලියන 3.5ක මුදලක් ලබා ගැනීම ප්‍රතික්ෂේප කර තිබේ. අදාළ මුදල ලබා ගැනීමේදී මෙරට ස්වෛරීභාවයට හානිදායක කොන්දේසි කිහිපයක් ඇතුළත්ව තිබීම ඊට හේතුව බව අධිකරණ අමාත්‍ය රවුෆ් හකීම් මහතා පවසයි. මේ අතර මෙරට ජල කළමනාකරණය සම්බන්ධයෙන් සහය පළ කිරීමට අමෙරිකා එක්සත් ජනපදය ඉදිරිපත්ව සිටියි. වාරිමාර්ග හා ජල සම්පත් කළමනාකරණ අමාත්‍යංශය, ලෝක බැංකුව සහ අමෙරිකානු යූ.එස්.බී.ආර් ආයතනය ඇතුළු අංශ කිහිපයක සහභාගීත්වයෙන් විශේෂ පුහුණු වැඩසටහනක් පසුගිය සතියේදී පැවැත්වුණි. ගම්පහ, තුල්හිරිය ප්‍රදේශයේ පැවති මෙම පුහුණු වැඩසටහනේදී මෙරට ඉංජිනේරුවන්, මහාචාර්යවරුන් ඇතුළු පුද්ගලයන්ට ඉංජිනේරු විද්‍යාව, වේලි ආරක්ෂාව, සැලසුම් කිරීම, පවිත්‍රකරණය, සහ ජල කළමනාකරණය පිළිබඳ දැනුම ලබා දී ඇත. අමෙරිකාවේ මූලිකත්වයෙන් මෙම පුහුණු වැඩසටහන 2011 වසරේ සිට පැවැත්වෙන අතර මේ වසරේදී ද එය පැවැත්වීම විශේෂත්වයකි.", "URL": "https://sinhala.adaderana.lk/news.php?nid=33766", "Category": null, "Parent URL": null}