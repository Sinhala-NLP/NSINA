{"Source": "Adaderana", "Timestamp": "December 7, 2015 05:45 pm", "Headline": "පන්සලෙන් සොයාගත් අලි පැටවා ලියාපදිංචි කර නෑලු", "News Content": "කොළඹ නාරාහේන්පිට ප්‍රදේශයේ විහාරස්ථානයකින් අලිපැටවෙකු සොයා ගැනීමේ සිද්ධිය සම්බන්ධයෙන් තවදුරටත් විමර්ශන සිදු කරන බව අපරාධ පරීක්ෂණ දෙපාර්තමේන්තුව අධිකරණයට දැනුම්දී තිබේ.කොළඹ මහේස්ත්‍රාත් අධිකරණයට වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුව සඳහන් කර ඇත්තේ එම අලි පැටවා සම්බන්ධයෙන් වනජීවි දෙපාර්තමේන්තුවේ නීති අංශයේ අධ්‍යක්ෂවරයාගෙන් ප්‍රකාශයක් සටහන් කරගෙන ඇති බවයි.අදාළ ප්‍රකාශයට අනුව එම අලි පැටවා අදාළ විහාරස්ථානයේ නමට හෝ පූජ්‍ය උඩුවේ ධම්මාලෝක හිමිගේ නමට ලියාපදිංචි කර නොමැති බව අපරාධ පරීක්ෂණ දෙපාර්තමේන්තුව පවසයි.එමෙන්ම මේ සම්බන්ධයෙන් තවදුරටත් විමර්ශන කටයුතු සිදු කරන බව අපරාධ පරික්ෂණ දෙපාර්තමේන්තුව අධිකරණයට දැනුම්දී ඇත.ඒ අනුව ඉදිරිපත් වූ කරුණු සලකා බැලූ කොළඹ අතිරේක මහේස්ත්‍රාත් නිශාන්ත පිරිස් මහතා සිද්ධිය පිළිබඳ තවදුරටත් පරීක්ෂණ පවත්වා වාර්තාවක් ඉදිරිපත් කරන ලෙස අපරාධ පරික්ෂණ දෙපාර්තමේන්තුවට දැනුම්දී තිබේ.", "URL": "https://sinhala.adaderana.lk/news.php?nid=55574", "Category": null, "Parent URL": null}