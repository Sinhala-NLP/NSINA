{"Source": "Adaderana", "Timestamp": "February 5, 2014 08:58 pm", "Headline": " වෛද්‍ය සුදත් දම්සිංහත් මෙවර තරඟ බිමට", "News Content": "වෛද්‍යවරයෙකු, කළමනාකරුවෙකු, මෙන්ම 25 වසරක පමණ අත්දැකීම් ඇති මාධ්‍යවේදියෙකු වන වෛද්‍ය සුදත් දම්සිංහ ද මෙවර එක්සත් ජනතා නිදහස් සන්ධානයෙන් බස්නාහිර පළාත් සභාවට තරඟ කරයි. හෙතෙම හෙට(06) නිල වශයෙන් නිදහස් සන්ධානයෙන් නාම යෝජනා ලබාගැනීමෙන් පසු ප.ව. 2.30ට ගංගාරාම විහාරයට ගොස් සිය මැතිවරණ ප්‍රතිපත්තිය ප්‍රකාශයට පත්කොට පූජ්‍ය ගලබොඩ ඥාණිස්සර නායක හාමුදුරුවන් වහන්සේ ප්‍රධාන ගෞරවණීය මහා සංඝරත්නයේ ආශිර්වාදය ලබාගැනීමට නියමිතය. දැනට ශ්‍රී ජයවර්ධනපුර රෝහලේ සෞඛ්‍ය අධ්‍යයන විශ්වවිද්‍යාලයේ අධ්‍යක්ෂකවරයා ලෙස කටයුතු කරන වෛද්‍ය සුදත් දම්සිංහ,1993දී සිය වෛද්‍ය වෘත්තියේ ආරම්භය සටහන් කරන්නේද එම රෝහලෙනි. වාද්දුව මධ්‍ය මහා විද්‍යාලයෙන් අ.පො.ස. උ/පෙළ දක්වා අධ්‍යාපනය හදාරා, එවකට එම විද්‍යාලයෙන් වෛද්‍ය පීඨයට සුදුසුකම් ලැබූ දෙවන ශිෂ්‍යයා වූයේ ඔහුය. කොළඹ වෛද්‍ය පීඨයෙන් වෛද්‍ය උපාධිය හිමි කරගත් වෛද්‍ය සුදත් දම්සිංහ, 1988 සිය විශ්වවිද්‍යාල කාලයේදීම පුවත්පත් සඳහා ලිපි ලියන්නෙකු වූ අතර විදුසර පුවත්පතේ \"සිඟිත්තගේ ලෝකය\" තීරු ලිපි මාලාවෙන් මාධ්‍යයට පිවිසි ඔහු මේවන විට විද්‍යුත් හා මුද්‍රිත මාධ්‍ය ක්ෂේත්‍ර දෙකෙහිම එක සේ නමක් දිනාගෙන සිටියි. එදා මෙදා 25 වසරක මාධ්‍ය දිවියේදී වෛද්‍ය වෘත්තිය හා බැඳුණු විෂය ක්ෂේත්‍රවලට අදාළව ග්‍රන්ථ 30 ට වැඩි ප්‍රමාණයක් ඔහුගේ අතින් ලියැවී ඇති අතර හෙතෙම ජනසන්නිවේදනය පිළිබඳ පශ්චාත් උපාධි ඩිප්ලෝමාධාරියෙකුවක් සහ ශාස්ත්‍රපති උපාධිධරයෙකුද වෙයි.", "URL": "https://sinhala.adaderana.lk/news.php?nid=40910", "Category": null, "Parent URL": null}