{"Source": "Adaderana", "Timestamp": "May 15, 2012 04:38 pm", "Headline": "විගමනික ශ්‍රමික ආරක්ෂාවට ගෙනයන සම්මුතීන් ගැන එක්සත් ජාතීන්ගේ ප්‍රසාදය", "News Content": "විගමනික ශ්‍රමිකයන්ගේ ආරක්ෂාව වෙනුවෙන් ශ්‍රී ලංකාව අනුගමනය කරන ජාත්‍යන්තර සම්මුතීන් පිළිබඳව එක්සත් ජාතීන්ගේ සංවිධානය සිය ප්‍රසාදය පළකරන බව ජාත්‍යන්තර කම්කරු සංවිධානයේ ප්‍රධාන මූලස්ථානයේ කම්කරු නීතී පිළිබඳ ප්‍රධානී රිෂාඩ් චුලේ වින්ස්කි මහතා පවසයි. ජෝර්දානයේ අම්මාන් නුවර පැවැත්වෙන මැදපෙරදිග කලාපය ඇතුළු ශ්‍රී ලාංකික ශ්‍රමිකයන් බඳවා ගන්නා රටවල ශ්‍රී ලංකා තානාපතිවරුන් සඳහා පැවැත්වෙන උත්සවයක් අමතමින් ඒ මහතා මෙම අදහස් පළ කළේය. මෙහිදී ජාත්‍යන්තර කම්කරු සංවිධානය මගින් ප්‍රකාශයට පත්කර තිබෙන ජාත්‍යන්තර විගමනික ආරක්ෂාව හා සුබසාධනය පිළිබඳව සම්මුතීන් සඳහා ශ්‍රී ලංකාව එකඟවීමත් ඊට අත්සන් තැබීමත් හා ඒවා ක්‍රියාත්මක කිරීම පිළිබඳවත් රිෂාඩ් චුලේ වින්ස්කි මහතාගේ පැසසුමට ලක්විය. මෙහි දී විගමනික සේවකයන් හා ඔවුන්ගෙන් යැපෙන්නන්ගේ ආරක්ෂාව පිළිබඳ වූ එක්සත් ජාතීන්ගේ වැදගත් සම්මුතීන් ශ්‍රී ලංකාව අනුමත කිරීම අගය කරමින් මෙහි දී වින්ස්කි මහතා කරුණු පැහැදිලි කර තිබෙන බව ශ්‍රී ලංකා විදේශ සේවා නියුක්ති කාර්යාංශය සඳහන් කරයි.", "URL": "https://sinhala.adaderana.lk/news.php?nid=24273", "Category": null, "Parent URL": null}