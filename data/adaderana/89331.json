{"Source": "Adaderana", "Timestamp": "May 18, 2018 01:17 pm", "Headline": " කිලෝවෙයා ගිනි කන්දේ පිපිරීමක්", "News Content": "හවායි හි බිග් අයිලන්ඩ් දිවයිනේ පිහිටි කිලෝවෙයා ගිනි කන්දේ දැවැන්ත පිපිරීමක් සිදුව තිබේ. කිලෝවෙයා ගිනි කන්ද සක්‍රිය වීම ආරම්භ වූයේ මීට සති දෙකකට පමණ පෙරයි. කෙසේ වෙතත් ගිනි කන්දේ පසුගියදා සිදු වූ දැවැන්ත පිපිරීම හේතුවෙන් අඩි 30,000ක් පමණ උසකට ගිනි කන්දේ අළු විහිදුණු බව සඳහන් වෙයි. හවායි ගිනි කඳු නිරීක්ෂණ මධ්‍යස්ථානයේ නිලධාරීන් කිලෝවෙයා ගිනි කන්දේ නිරීක්ෂණ කටයුතුවල නියැලී සිටි අතර පිපිරීම හේතුවෙන් ඔවුන් ඉවත් කරගැනීමට බලධාරීන් පියවර ගනු ලැබීය. ගිනි කන්දෙන් පිටවන ලාවා පුළුල් පරාසයකට විහිදී යාම හේතුවෙන් නිවාස රැසක් විනාශ වී ඇති අතර මේ හේතුවෙන් විශාල පිරිසකට සිය නිවෙස් අතහැර යාමට සිදු විය. හවායිහි 'කිලෝවෙයා' 1983 සිට අඛණ්ඩව පුපුරා යමින් තිබෙන සක්‍රීය ගිනි කන්දක් වන අතර එය අවසන් වරට විශාල පිපිරීමකට ලක්ව ඇත්තේ 1924දී බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=89331", "Category": null, "Parent URL": null}