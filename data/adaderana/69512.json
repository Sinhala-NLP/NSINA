{"Source": "Adaderana", "Timestamp": "February 12, 2017 02:55 pm", "Headline": " සයිටම් එක්ක මට පුද්ගලික ගනුදෙනුවක් නෑ ", "News Content": "මාලඹේ පෞද්ගලික වෛද්‍ය විද්‍යාලය සමඟ තමාට කිසිඳු පුද්ගලික ගනුදෙනුවක් නොමැති බව සෞඛ්‍ය අමාත්‍ය රාජිත සේනාරත්න මහතා පවසයි. පසුගිය ජනාධිපතිවරණයේදී සයිටම් ආයතනයේ ප්‍රධානියා හිටපු ජනාධිපතිවරයා සමඟ සහයෝගයෙන් කටයුතු කළ බව පවසන අමාත්‍යවරයා පෙන්වා දී ඇත්තේ එම ආයතනය සමඟ තමාට ඇත්තේ ප්‍රතිපත්තිමය කරුණක් පිළිබඳ ගැටළුවක් පමණක් බවයි. වෛද්‍යවරුන් පිරිසක් සමඟ සෞඛ්‍ය අමාත්‍යංශයේ පැවති සාකච්ඡාවකදී සෞඛ්‍ය අමාත්‍ය රාජිත සේනාරත්න මහතා මේ බව ප්‍රකාශ කළ බව සෞඛ්‍ය අමාත්‍යාංශය සඳහන් කළේය. මෙම ගැටළුව නිරාකරණය කරන ආකාරය පිළිබඳව සියලුම විශ්වවිද්‍යාලවල වෛද්‍ය පීඨාධිපතිවරුන් විසින් තමා වෙත යෝජනාවලියක් ඉදිරිපත් කර ඇති බව එහිදී සඳහන් කර ඇති අමාත්‍යවරයා එම පීඨාධිපතිවරුන් සමඟ ලබන 15 වැනිදා තමා සාකච්ඡාවක් පැවැත්වීමට නියමිත බව ද ප්‍රකාශ කර තිබේ. සයිටම් ආයතනයට එරෙහිව විරෝධතාවල නිරතවන සිසුන් පිළිබඳව තමාට ගැටළුවක් නොමැති අතර මේ සම්බන්ධයෙන් ඇතැම් දේශපාලන පක්ෂ කටයුතු කරන ආකාරය පිළිබඳ ගැටළු පවතින බව රාජිත සේනාරත්න අමාත්‍යවරයා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=69512", "Category": null, "Parent URL": null}