{"Source": "Adaderana", "Timestamp": "August 23, 2016 12:27 pm", "Headline": "ආහාර සුරක්ෂිතතා සතියේ පළමු දින කළු කඩ 137ට නඩු", "News Content": "ජාතික ආහාර සුරක්ෂිතතා සතියේ පළමු දිනය තුළ වෙළෙඳසැල් 137ට එරෙහිව නඩු පවරා ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි.ජාතික ආහාර සුරක්ෂිතතා සතිය ඊයේ දිනයෙන් ආරම්භ වූ අතර ඊට සමගාමීව දිවයිනපුරා වෙළෙඳසැල් පරීක්ෂා කිරීමේ කටයුතු මහජන සෞඛ්‍ය පරීක්ෂකවරුන් විසින් සිදුකර තිබේ.එහිදී ස්ථාන 3212ක් පරීක්ෂාවට ලක් කර ඇති අතර වැටලීම් 131ක් සිදුකර ඇති බව මහජන සෞඛ්‍ය පරීක්ෂකවරුන්ගේ සංගමය සඳහන් කළේය.වර්ණ කේත අංකන ක්‍රමය සඳහන් නොවූ පාන වර්ග 1722ක් සොයාගෙන ඇති අතර ආහාර විනාශ කිරීම් 1881ක් ඊයේ දිනයේ තුළ සිදුකර ඇත.දුරගමන් සේවා බස් රථ නවත්වන වෙළෙඳසැල් 31ට එරෙහිව නිවේදන නිකුත් කර ඇති බව මහජන සෞඛ්‍ය පරීක්ෂවරුන්ගේ සංගමය සඳහන් කළේය.මෙම විශේෂ වැඩසටහන ලබන 28 වන දක්වා ක්‍රියාත්මක කිරීමට නියමිතය.", "URL": "https://sinhala.adaderana.lk/news.php?nid=63374", "Category": null, "Parent URL": null}