{"Source": "Adaderana", "Timestamp": "April 15, 2011 10:53 am", "Headline": "රෝයල් චැලෙන්ජර්ස් පරදා ඩෙකෑන් චාජර්ස් ජය ලබයි", "News Content": "ඉන්දීය ප්‍රිමියර්ලීග් ක්‍රිකට් තරගාවලියේ ඊයේ(14) පැවති තවත් තරගයකින් රෝයල් චැලෙන්ජර්ස් බැංගලෝර් කණ්ඩායම පරදවා ලකුණු 33ක ජයක් හිමිකර ගැනීමට ඩෙකෑන් චාජර්ස් කණ්ඩායම සමත් විය. තරගයේ ප්‍රථමයෙන් පන්දුවට පහරදුන් ඩෙකෑන් චාජර්ස් කණ්ඩායම නියමිත පන්දුවාර 20 අවසානයේ කඩුලු පහක් දැවී ලබාගත් ලකුණු සංඛ්‍යාව 175කි. එම ඉනිම වෙනුවෙන් භාරත් චිපාලි නොදැවී ලකුණු 61ක් ලබාගත් අතර කණ්ඩායමේ නායක කුමාර සංගක්කාර ලකුණු 36ක් ලබාගැනීමට සමත් විය. පිළිතුරු ඉනිම ආරම්භ කළ රෝයල් චැලෙන්ජර්ස් බැංගලෝර් කණ්ඩායමට නියමිත පන්දුවාර 20 අවසානයේ කඩුලු නවයක් දැවී ලබාගත හැකි වුයේ ලකුණු 142ක් පමණි. පන්දු යැවීමේ දී ඩෙකෑන් චාජර්ස් කණ්ඩායම වෙනුවෙන් ඩේල් ස්ටෙයින් සහ මන්ට්‍රී‍ට් ගෝනී කඩුලු තුන බැගින් බිඳ හෙළීමට සමත් විය.", "URL": "https://sinhala.adaderana.lk/news.php?nid=15482", "Category": null, "Parent URL": null}