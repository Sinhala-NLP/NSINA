{"Source": "Adaderana", "Timestamp": "April 27, 2016 12:22 pm", "Headline": "කනපති පිල්ලෙයි රඳවාගෙන විමර්ශන අරඹයි", "News Content": "අත්අඩංගුවට ගත් එල්.ටි.ටි.ඊ. සංවිධානයේ හිටපු ප්‍රබල සාමාජිකයෙකු වු කනපති පිල්ලෙයි ශිවමූර්ති හෙවත් නගුලන් රඳවා තබාගෙන විමර්ශන සිදුකරන බව පොලීසිය පවසයි.යාපනය කෝපායි ප්‍රදේශයේ දී ත්‍රස්ත විමර්ශන ඒකකය විසින් නගුලන් ඊයේ(26) පස්වරුවේ අත්අඩංගුවට ගෙන තිබුණි. පසුගිය ඉරිදා ත්‍රස්ත විමර්ශන ඒකකය මගින් අත්අඩංගුවට ගත් හිටපු එල්.ටි.ටි.ඊ. සාමාජිකයෙකු වු රාම් නැමැත්තාගෙන් හෙළි වු තොරතුරු මත මොහු අත්අඩංගුවට ගෙන ඇති බව සඳහන්ය.ශිවමූර්ති කනපති පිල්ලෙයි හෙවත් නගුලන් යුද්ධය පැවති අවසන් කාලයේ දී මෙරටින් පළාගොස් ඇති අතර පසුව පුදුමාතලන් ප්‍රදේශයට පැමිණ ඇති බව වාර්තා වෙයි.පසුව ඔහු යාපනය කෝපායි ප්‍රදේශයේ සුබසාධන කඳවුරක වසර කිහිපයක් ඉතා රහසිගතව වාසය කර ඇති අතර එහිදී ඔහු විවාහ වී ඇති බව ද සඳහන්ය.", "URL": "https://sinhala.adaderana.lk/news.php?nid=59561", "Category": null, "Parent URL": null}