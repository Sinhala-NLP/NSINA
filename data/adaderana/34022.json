{"Source": "Adaderana", "Timestamp": "May 12, 2013 12:25 pm", "Headline": "“මහසෙන්“ ප්‍රචණ්ඩයි - මුහුදු යන්න එපා", "News Content": "ගිනිකොණ දිග බෙංගාල බොක්ක ප්‍රදේශයේ පවතින “මහසෙන්“ සුළි කුණාටුව මුලතිව් සිට නැගෙනහිර දෙසින් කිලෝමීටර් 750ක් පමණ දුරින් කේන්ද්‍රගතව පවතින බව කාලගුණ විද්‍යා දෙපාර්තමේන්තුව පවසයි. මෙම පද්ධතිය තවදුරටත් වර්ධනය වෙමින් වයඹ දෙසට ගමන් කරමින් පවතින බව කාර්යයේ නියුතු කාලගුණ විද්‍යාඥ චන්න රොද්‍රිගු මහතා සඳහන් කරයි. මේ හේතුවෙන් යාපනයේ සිට මඩකළපුව හරහා හම්බන්තොට දක්වා වෙරළට ඔබ්බෙන් වන මුහුදු ප්‍රදේශ රළු විය හැකි බව චන්න රොද්‍රිගු මහතා කියයි. නිරන්තර වැසි සහ තද සුළං ද මෙම සුළි කුණාටුවේ බලපෑම මත ඇති විය හැකි බව කාලගුණ විද්‍යා දෙපාර්තමේන්තුව පවසයි. එම නිසා නැගෙනහිර වෙරළට ඔබ්බෙන් වන මුහුදු ප්‍රදේශවල ධීවර හා නාවික කටයුතුවල යෙදීමෙන් වළකින ලෙස කාලගුණ විද්‍යා දෙපාර්තමේන්තුව ධීවර හා නාවික ප්‍රජාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=34022", "Category": null, "Parent URL": null}