{"Source": "Adaderana", "Timestamp": "February 7, 2013 03:44 pm", "Headline": "හලාල් ගැන රනිල්ගේ කතාවට නිමල්ගේ අප්‍රසාදය", "News Content": "හලාල් සහතික නිකුත් කිරීමට අදාළව හා සමස්ත ලංකා ජෙම්මීයතුල් උලමා සංවිධානය පිළිබඳ විපක්ෂ නායකතුමා කළ ප්‍රකාශයට රජය සිය කනගාටුව ප්‍රකාශ කරන බව සභානායක, අමාත්‍ය නිමල් සිරිපාල ද සිල්වා මහතා පවසයි. සිංහල, මුස්ලිම් ගැටුම්කාරී තත්ත්වයක් වර්ධනය වීමට පවත්නා ඉඩකඩ අහුරමින් කටයුතු කළ යුතු බවත්, 1915 දී සිදුවූවාක් මෙන් අවාසනාවන්ත සිදුවීමක් යළි සිදුවීම ඉඩ නොදීම රජයේ වගකීමක් බවත් ඊයේ දිනයේ විපක්ෂ නායක රනිල් වික්‍රමසිංහ මහතා පාර්ලිමේන්තුවේ දී විශේෂ ප්‍රකාශයක් සිදුකරමින් කියා සිටියේය. මුස්ලිම් ප්‍රජාවට යම් යම් හිරිහැර අකටයුතුකම් සිදුවන්නා සේම නැගෙනහිර පළාතේ සිංහල බෞද්ධ ජනයාට ද හිරිහැර සිදුවී ඇති බවට වාර්තා වන බවත්, හලාල් සහතික ලබාගැනීම සඳහා සිංහල ව්‍යාපාරිකයින්ට බලපෑම් ඇත්ද යන්න රජය විසින් සොයා බැලිය යුතුව ඇති බවත් වික්‍රමසිංහ මහතා පවසා සිටියේය. තමා විසින් ජෙම්මීයතුල් උලමා පනත පිළිබඳ සොයා බැලූ බවත් එහි කිසිදු තැනක හලාල් සහතික නිකුත් කිරීමක් ගැන සඳහන්ව නැති බවත් විපක්ෂ නායකවරයා අවධාරණය කළ අතර ඊට අද (07) දිනයේ පිළිතුරු ලබාදෙන බව නිමල් සිරිපාල ද සිල්වා මහතා ඊයේ දිනයේ පාර්ලිමේන්තුවට දැනුම්දී සිටියේය. ඒ අනුව ඊට පිළිතුරු දෙමින් අද (07) පාර්ලිමේන්තුවේදී අමාත්‍ය නිමල් සිරිපාල ද සිල්වා මහතා කියා සිටියේ මෙවැනි සිදුවීම් ඇතිවූ විට රජය ක්‍රියා කරනු ලැබුවේ ගිනි තැබීමට නොව සාමය හා සංහිඳියාව ඇති කිරීමට බවයි. එහිදී අමාත්‍යවරයා මෙසේද සඳහන් කළේය. \"සමස්ත ලංකා ජෙම්මියතුල් උලමා සංවිධානය ශ්‍රී ලංකාවේ ඒකීය භාවය රැකගනිමින් විදේශීය බලපෑම් වලින් ඇතිවන අනිසි ප්‍රතිඵල ඉවත් කිරීම සඳහා පසුගිය ජිනීවා සමුළුවේදී දැවැන්ත මෙහෙවරක් කළ බව කෘතඥපූර්වකව සිහිකරමි. මෙම සංවිධානය විපක්ෂයේ අතකොලුවක් නොවීම නිසා එම සංවිධානයට එරෙහිව ප්‍රකාශයක් කිරීම ගැන අප කනගාටුවෙමු. විවිධ නිෂ්පාදනයන් වෙනුවෙන් හලාල් සහතික ජාත්‍යන්තර වශයෙන් ලබාගැනීම ජාත්‍යන්තර වෙළඳාම සඳහා අවශ්‍ය අංගයක් ලෙස මුස්ලිම් රටවල් මෙන්ම බටහිර ඇතැම් රටවල් අනුගමනය කරනු ලබන ක්‍රියාමාර්ගයකි. මෙම සහතිකය නිකුත් කිරීමේ ජාත්‍යන්තර මධ්‍යස්ථානය පිහිටා ඇත්තේ ඉන්දුනීසියාවේය.එම සංවිධානය, එනම් වර්ල්ඩ් හලාල් ෆුඩ් කවුන්සිල් සිය නියෝජිතයින් ලෙස ලෝකයේ විවිධ රටවල සංවිධාන පිළිගෙන ඇත. ශ්‍රී ලංකාවේ සමස්ත ලංකා ජම්මීයතුල් උලමා සංවිධානය මෙලෙස පිළිගත් සංවිධානයකි. මෙම සංවිධානය රජය විසින් හෝ රජයේ ආයතනයක් විසින් හෝ පිළිගෙන නැත. එසේ පිළිගැනීමේ අවශ්‍යතාවක් පැන නොනඟී. මෙය හුදෙක් මුස්ලිම් ආගමික කර්තව්‍යයක් වේ. හලාල් ආහාර නිෂ්පාදන මිලදී ගැනීම හෝ ප්‍රතික්ෂේප කිරීමේ පූර්ණ නිදහස ඔනෑම කෙනකුට ඇත. එය කිසිවෙකුටත් බලෙන් පැටවීමට ඉඩනොදෙන බව ප්‍රකාශ කරමි. තායිලන්තයේ හලාල් සහතික ආයතනය හා සමස්ත ලංකා ජෙම්මියතුල් උලමා සංවිධානය අතර අවබෝධතා ගිවිසුමක්ද අත්සන් කර ඇත.\"", "URL": "https://sinhala.adaderana.lk/news.php?nid=31431", "Category": null, "Parent URL": null}