{"Source": "Adaderana", "Timestamp": "August 13, 2010 02:33 pm", "Headline": "වසර 20 ට පසු එන මියන්මාර මැතිවරණය", "News Content": "ලබන නොවැම්බර් 7 වන දින පැවැත්වීමට මියන්මාර හමුදා පාලනය විසින් තීරණය කර තිබෙන මහ මැතිවරණය මියන්මාර දේශපාලනයේ විශේෂ සන්ධිස්ථානයක් ලෙස සැලකිය හැකිය. මන්ද යත් මියන්මාරයේ මෙසේ මහ මැතිවරණයක් පැවැත්වීමට තීරණය කර තිබෙන්නේ විසි වසරකට පසුවය. 1990 වස‍ෙර් ප්‍රජාතන්ත්‍රවාදී ජාතික ලීගය ජයග්‍රහණය අත්කරගත් මැතිවරණයෙන් පසු පැවැත්වෙන මියන්මාරයේ පැවැත්වෙන ප්‍රථම මහමැතිවරණය මෙය වේ. නමුත් එරට නව නීති රීති අනුව පාර්ලිමේන්තුවෙන් 25% ක කොටසක් වෙන් කර තිබෙන්නේ හමුදා පාලනය වෙනුවෙනි. ඒ අතරම වසර 20 ට පසු පැවැත්වෙන මෙම මැතිවරණය වර්ජනය කිරීමට අවුන්සාන් සුකී මහත්මියගේ නායකත්වයෙන් යුත් ප්‍රජා‍තන්ත්‍රවාදී ජාතික ලීගය තීරණය කර තිබීමත් සුවිශේෂී කරුණක් ලෙස පෙන්වා දිය හැකිය. ඔවුන් මෙවැනි තීරණයකට එළඹී ඇත්තේ තම පක්ෂයට බලයට ඒමට ඇති අවස්ථා හමුදා පාලනය විසින් වළක්වන බවට චෝදනා කරමිනි. නමුත් දැනට සිටින අගමැතිවරයාගේ ප්‍රධානත්වයෙන් දේශපාලන පක්ෂයක් පිහිටුවීමට හමුදා පාලනය කටයුතු කර ඇති අතරම එළඹෙන මහ මැතිවරණය සඳහා එම පක්ෂය ද තරග වැදීමට සූදානමින් සිටියි.", "URL": "https://sinhala.adaderana.lk/news.php?nid=10213", "Category": null, "Parent URL": null}