{"Source": "Adaderana", "Timestamp": "January 9, 2011 07:18 pm", "Headline": "ජලයට යට වූ  11 ක් බේරාගනියි-සෝමාවතී පුද බිමට දින 4 ට වියළි ආහාර", "News Content": "මඩකළපුව, ටැම්පිටිය-බෝගමුයාය යන ප්‍රදේශ වලින් ජල ගැලීම් වලට මැදිව ජීවිත අනතුරේ සිටි 11 දෙනෙකු ගුවන් හමුදාව විසින් හෙලිකොප්ටර් යානා උපයෝගි කර ගනිමින් බේරා ගත් බව ගුවන් හමුදා මාධ්‍ය ප්‍රකාශක,ගෲප් කපිතාන් ජනක නානයක්කාර මහතා පවසයි. පසුගිය දින කිහිපය තුළ මඩකළපුව දිස්ත්‍රික්කයට ඇද හැලුණු අධික වර්ෂාව හේතුවෙන් එම දිස්ත්‍රික්කයේ මේ වන විට පවුල් එක් ලක්ෂ විසි අටදහසක් පීඩාවට පත්ව ඇති බව ආපදා කළමනාකරණ මධ්‍යස්ථානය සනාථ කර තිබිණි. මීට අමතරව මඩකළපුව,පොළොන්නරුව,හා ත්‍රීකුණාමලය යන දිස්ත්‍රීක්කවල ජලගැලීම් වලින් පීඩාවට පත් ජනයාට සහන සැලසීම සඳහා නාවික හමුදාව විසින් විශේෂ බෝට්ටු සේවයක් ක්‍රියාත්මක කරන බව සඳහන් වේ. සෝමාවතිය පුදබිම ආශ්‍රිත ප්‍රදේශය මුළු මනින්ම පාහේ ජලයෙන් යටවී ඇති බව වාර්තා වන අතර එකී ප්‍රදේශ වල පීඩාවට පත් ජනතාවට දින 4 ට සෑහෙන වියළි ආහාර ලබා දීමට කටයුතු කර තිබේ. පීඩාවට පත් මෙම පිරිස් වලට සහන සැලසීම සඳහා දිස්ත්‍රීක් ලේකම් කාර්යාලය,නාවික හමුදාව,පොලීසිය හා ආපදා කළමනාකරණ මධ්‍යස්ථානය විසින් ඒකාබද්ධ වැඩපිළිවෙළක් ක්‍රියාත්මක කරන බව සඳහන් වේ.", "URL": "https://sinhala.adaderana.lk/news.php?nid=13382", "Category": null, "Parent URL": null}