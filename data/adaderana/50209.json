{"Source": "Adaderana", "Timestamp": "March 25, 2015 11:39 am", "Headline": "ඉන්දීය ධීවරයින්ට මසුන් මරන්න ඉඩදීමේ එකඟතාවයක් නෑ", "News Content": "ශ්‍රී ලංකා මුහුදු තීරයේ මසුන් මැරීම සඳහා ඉන්දීය ධීවරයින්ට අවසර ලබාදීමේ කිසිදු එකඟතාවකට පැමිණ නොමැති බව ධීවර කටයුතු පිළිබඳ රාජ්‍ය අමාත්‍යාංශය පවසයි.අමාත්‍යාංශ ලේකම් නිමල් හෙට්ටිආරච්චි මහතා ප්‍රකාශ කළේ චෙන්නායිහි දී පැවැත්වෙන්නේ තමිල්නාඩු සහ ශ්‍රී ලංකා ධීවර නියෝජිතයින් අතර සාකච්ඡාවක් වන බවයි.ඒ සඳහා දෙරටේ රාජ්‍ය නිලධාරීන් සහභාගී වුව ද ඔවුන් ඊට දායක වන්නේ නිරීක්ෂණ මට්ටමින් පමණක් බව නිමල් හෙට්ටිආරච්චි මහතා ප්‍රකාශ කළේය.ඔහු පැවසුවේ දෙපාර්ශවය අතර එකඟතාවන්වලට එළඹීම රාජ්‍යතාන්ත්‍රික තීරණයක් විය යුතු බවයි. ඉන්දීය ධීවරයින් ශ්‍රී ලංකා මුහුදු තීරයට ඇතුළුවීම සහ තහනම් ධීවර ක්‍රම භාවිතය නැවැත්විය යුතු බව මෙරට ප්‍රධාන ඉල්ලීම් දෙක වන අතර ඊට බැහැරව එකඟතාවන් වලට පැමිණීමට ශ්‍රී ලංකා රජය සූදානම් නොමැති බව ද ඔහු ප්‍රකාශ කළේය.කෙසේ වුව ද ඉන්දීය මාධ්‍ය වාර්තා කර තිබුණේ වසරකට දින 83 බැගින් වසර 03ක කාලයක් සඳහා ඉන්දීය ධීවරයින්ට මෙරට මුහුදු සීමාවේ මසුන් මැරීමට ඉඩදීමේ එකඟතාවකට අදාළ සාකච්ඡාවකදී එළඹි බවයි.මේ අතර තහනම් දැල් භාවිත කරමින් මසුන් මැරීම දැනටමත් නවතා දමා ඇති බව රාමේෂ්වරම් ධීවර සංගමයේ සභාපති එන්.දේවදාස් ප්‍රකාශ කර කර ඇත.අප්‍රේල් මස මුල් සතියේ ශ්‍රී ලංකාවේ දී තවත් සාකච්ඡාවක් පැවැත්වීමට ද ලබන මැයි මාසයේ දී ධීවර ගැටලුව සම්බන්ධයෙන් අවසන් එකඟතාවකට පැමිණීමට ද අපේක්ෂා කරන බව ඔහු ප්‍රකාශ කර තිබේ.", "URL": "https://sinhala.adaderana.lk/news.php?nid=50209", "Category": null, "Parent URL": null}