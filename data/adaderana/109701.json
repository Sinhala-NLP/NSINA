{"Source": "Adaderana", "Timestamp": "May 10, 2019 06:05 pm", "Headline": "මුස්ලිම් පල්ලිවල භාරකරුවන්ට උපදෙස් මාලාවක්", "News Content": "තැපැල් සේවා හා මුස්ලිම් ආගමික කටයුතු අමාත්‍ය එම්.එච්.ඒ.හලීම් මහතා සියලුම මුස්ලිම් පල්ලිවල භාරකරුවන් වෙත උපදෙස් මාලාවක් නිකුත් කර තිබේ. ඒ අනුව වෛරය හෝ කිසිදු ආකාරයක අන්තවාදයක් ප්‍රවර්ධනය කිරීමේ හෝ ප්‍රචාරණය කිරීමේ කටයුතුවල නිරත නොවීම හා කිසිදු කණ්ඩායමකට එසේ කිරීමට ඉඩ ලබා නොදීමත් එවැනි කටයුතු සිදුකළහොත් භාරකාර මණ්ඩල මුලුමනින්ම වගකිව යුතු බව එහි සඳහන්ය. එමෙන්ම සිය මුස්ලිම් පල්ලිවල සිදුකරන සියලු ජුම්මා හෝ වෙනත් ශ්‍රව්‍ය දේශන පටිගත කර ඒවා මුස්ලිම් ආගමික සහ සංස්කෘතික කටයුතු අමාත්‍යංශය වෙත යොමු කරන මෙන් ද අදාළ පල්ලිවල භාරකරුවන්ට මෙමගින් උපදෙස් ලබා දී තිබේ. මීට අමතරව ත්‍රස්තවාදය තුරන් කිරීම සඳහා පොලීසිය හා ආරක්ෂක අංශ හමුදා විසින් ගනු ලබන ක්‍රියාමාර්ගවලට පූර්ණ සහය ලබාදීමට වගබලාගත යුතු බව අමාත්‍යවරයා නිවේදනයෙන් පෙන්වා දී තිබේ.", "URL": "https://sinhala.adaderana.lk/news.php?nid=109701", "Category": null, "Parent URL": null}