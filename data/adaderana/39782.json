{"Source": "Adaderana", "Timestamp": "December 22, 2013 04:41 pm", "Headline": "හිරගෙවල් වලටත් අධිතාක්ෂණික උපකරණ එයි", "News Content": "බන්ධනාගාර වල ක්‍රියාත්මක ආරක්ෂක වැඩපිළිවෙළ තවදුරටත් ශක්තිමත් කිරීමට බන්ධනාගාර දෙපාර්තමේන්තුව පියවර ගෙන තිබේ. වැලිකඩ ,මැගසින්, කාන්තා සහ නව බන්ධනාගාරය ආශ්‍රිතව ප්‍රථමයෙන් මෙම වැඩපිළිවෙළ ක්‍රියාත්මක කරන බව බන්ධනාගාර කොමසාරිස් ජනරාල් චන්ද්‍රරත්න පල්ලේගම මහතා සඳහන් කළේය. ඒ යටතේ හෙට දිනයේ සිට අදාළ බන්ධනාගාර වල දොරටු සඳහා අධි තාක්ෂණික උපකරණ 4ක් සවි කිරීමට නියමිතය. ඉදිරියේදි අනෙක් බන්ධනාගාර වලද මෙවැනි අධි තාක්ෂණික උපකරණ සවි කිරීමට බලාපොරොත්තු වන බව චන්ද්‍රරත්න පල්ලේගම මහතා සඳහන් කළේය. මේ අතර ජනාධිපති ආර්යා ශිරන්ති රාජපක්ෂ මහත්මිය අද දිනයේ කොළඹ කාන්තා බන්ධනාගාරයේ රැඳවියන්ගේ සුව දුක් විමසීම සඳහා එහි ගොස් තිබේ. එහිදී තම මව සමඟ බන්ධනාගාරයේ සිටින දරුවන් පිළිබඳව ඇයගේ අවධානය යොමු වී ඇති බව සඳහන්ය. වයස අවුරුදු 5ට අඩු ළමුන් 14 දෙනෙකු සිය මව්වරු සමග මෙලෙස බන්ධනාගාරගතව සිටිති. එම ළමුන්ටද සාමාන්‍ය රැඳවියන්ට ලබා දෙන ආහාරම ලබාදෙන බැවින් තම අනුග්‍රහය යටතේ මින් ඉදිරියට ඔවුන්ට ආහාර ලබාදෙන බව ජනාධිපති ආර්යා ශිරන්ති රාජපක්ෂ මහත්මිය ප්‍රකාශ කර ඇත.", "URL": "https://sinhala.adaderana.lk/news.php?nid=39782", "Category": null, "Parent URL": null}