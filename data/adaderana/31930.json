{"Source": "Adaderana", "Timestamp": "February 26, 2013 09:55 am", "Headline": "නිල වෙබ් අඩවියේ සයිබර් ප්‍රහාරය ගැන පරීක්ෂණ ඇරඹෙයි", "News Content": "ජනමාධ්‍ය හා ප්‍රවෘත්ති අමාත්‍යාංශයේ නිල වෙබ් අඩවියට අනවසරයෙන් ඇතුළු වී එහි දත්ත වෙනස් කිරීම සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර තිබේ. අදාළ සයිබර් ප්‍රහාරය පිළිබඳව මූලික කරුණු සොයා බැලීම සඳහා මෙම පියවර ගෙන ඇති බව අමාත්‍යාංශ ලේකම් චරිත හේරත් මහතා සඳහන් කළේය. වෙබ් අඩවිය මේ වනවිට යළි සකස් කිරීමට පියවර ගෙන ඇති බව චරිත හේරත් මහතා පැවසීය. මේ අතර ශ්‍රී ලංකා පරිගණක හදිසි ප්‍රතිචාර සංසදය ද මේ සම්බන්ධයෙන් පරීක්ෂණ ආරම්භ කර තිබේ. වෙබ් අඩවිවල ආරක්ෂාව සඳහා විශේෂ ආරක්ෂිත ක්‍රම භාවිත කිරීම ඉතා වැදගත් බව එහි මාධ්‍ය ප්‍රකාශක පරිගණක ඉංජිනේරු රොෂාන් චන්ද්‍රගුප්ත මහතා සදහන් කළේය.", "URL": "https://sinhala.adaderana.lk/news.php?nid=31930", "Category": null, "Parent URL": null}