{"Source": "Adaderana", "Timestamp": "September 3, 2011 08:56 pm", "Headline": "චැනල් ෆෝ ට එරෙහි වාර්තා වැඩසටහන එක්සත් ජාතීන් වෙතට", "News Content": "චැනල් ෆෝ නාලිකාව මගින් ශ්‍රී ලංකාවට එරෙහිව යුද අපරාධ චෝදනා එල්ල කරමින් විකාශය කරන ලද වාර්තා වැඩසටහනට සෘජුව අභියෝග කරමින් ශ්‍රී ලංකාව මගින් සකසන ලද වාර්තා වැඩසටහන එක්සත් ජාතීන්ගේ සංවිධානය වෙත ප්‍රදර්ශනය කිරීමට සැලසුම් කර ඇති බව වාර්තා වේ. ‍ එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත පාලිත කොහොන සහ නියෝජ්‍ය නිත්‍ය නියෝජිත මේජර් ජනරාල් ශවේන්ද්‍ර සිල්වා යන මහත්වරුන්ගේ ප්‍රධානත්වයෙන් මෙම වාර්තා වැඩසටහන ප්‍රචාරය කෙරෙන බව ඉනර් සිටි ප්‍රෙස් පවසයි. එම වාර්තා වැඩසටහන ප්‍රචාරය කිරීමෙන් අනතුරුව ඒ සම්බන්ධව ප්‍රශ්න වෙත පාලිත කොහොන සහ ශවේන්ද්‍ර සිල්වා යන මහත්වරුන් විසින් පිළිතුරු ලබාදීමේ වැඩසටහනක් ද සංවිධානය කර ඇති බව සඳහන්ය. මෙම විශේෂ ප්‍රදර්ශනය සැප්තැම්බර් 06 වන දින පස්වරු 2 ට සිදුකෙරෙන බව ද ඉනර් සිටි ප්‍රෙස් වාර්තා කරයි. රජයේ හමුදා සහ එල්. ටී. ටී. ඊ සංවිධානය අතර අවසන් යුද ගැටුම් පැවති කාල සීමාව තුළ සිදුවූ බව කියන යුද අපරාධ පිළිබඳව කරුණු දක්වමින් බ්‍රිතාන්‍ය චැනල් ෆෝ නාලිකාව විසින් විකාශය කරන ලද වාර්තා වැඩසටහනෙහි අඩංගු අසත්‍ය කරුණු හෙළිදරව් කරමින් ශ්‍රී ලංකා ආරක්ෂක අමාත්‍යාංශය මගින් මෙම වාර්තා වැඩසටහන නිකුත් කර තිබේ.", "URL": "https://sinhala.adaderana.lk/news.php?nid=18497", "Category": null, "Parent URL": null}