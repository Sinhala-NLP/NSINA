{"Source": "Adaderana", "Timestamp": "February 13, 2012 06:22 pm", "Headline": "ඉන්ධන සහනාධාරය වෙනුවෙන් මසකට කෝටි 190 ක් වෙන්කරනවා", "News Content": "ඉන්ධන සහනාධාරය ක්‍රියාත්මක කිරීම සඳහා රජය රුපියල් කෝටි 190ක මුදලක් මාසිකව වෙන් කරන බව මුදල් හා ක්‍රම සම්පාදන අමාත්‍යාංශය පවසයි. සහන ලබාදීමේ වැඩපිළිවෙල අද සිට ක්‍රියාත්මක කරන බව එම අමාත්‍යාංශය සඳහන් කරයි. ඒ අනුව පෞද්ගලික බස් රථ සඳහා ඔවුන් දිනකට ධාවනය කරන දුර ප්‍රමාණය අනුව වැඩි වූ ඉන්ධන මිල සඳහා බස් හිමියන්ට ගාස්තු ගෙවීමට නියමිතය. සහනාධාරය ලබා දෙන තෙක් පෞද්ගලික බස් හිමියන්ගේ බැංකු ගිණුම් වලට විශේෂ අත්තිකාරම් මුදලක් තැන්පත් කිරීමට ද තීරණය කර තිබේ. මගී ප්‍රවාහන ත්‍රී රෝද රථ වෙනුවෙන් දිනකට පෙට්‍රල් ලීටර් 3ක් සඳහා ‍ලීටරයකට රුපියල් 10 බැගින් ඉන්ධන සහනාධාරයක් ඔවුන්ගේ බැංකු ගිණුම් වලට බැර කරනු ඇත. ධීවර බෝට්ටු හිමියන්ට සහ පාසල් ප්‍රවාහන සේවා හිමිකරුවන්ට ද සහනධාර ලබා දෙන බව මුදල් හා ක්‍රම සම්පාදන අමාත්‍යාංශය පවසයි. එසේම විදුලි බලය නොමැති පවුල් වලට විශේෂ භූමිතෙල් සහනාධාර මුද්දරයක් නිකුත් කිරීමට තීරණය කර තිබේ. මේ අතර ඉන්ධන මිල ඉහළ යාම හේතුවෙන් විදුලි ඒකකයක් සඳහා වැය වන මුදල රුපියල් 21 දක්වා ඉහළ ගොස් ඇති අතර මේ වන විට පාරිභෝගිකයන්ගෙන් විදුලි ඒකකයක් සඳහා අය කරන මුදල රුපියල් තුනක් බව විදුලිබල අමාත්‍යාංශයේ ලේකම් එම්.එම්.සී.ෆර්ඩිනෑන්ඩස් මහතා සඳහන් කළේය.", "URL": "https://sinhala.adaderana.lk/news.php?nid=22087", "Category": null, "Parent URL": null}