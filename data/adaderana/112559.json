{"Source": "Adaderana", "Timestamp": "June 22, 2019 07:03 pm", "Headline": "ජයග්‍රහණයේ කතාව", "News Content": "ලෝක කුසලාන ක්‍රිකට් තරගාවලිය උඩුයටිකුරු කරමින් තරගාවලියේ ප්‍රබලතම කණ්ඩායම වූ එංගලන්තය පරාජය කිරීමට ශ්‍රී ලංකා කණ්ඩායම ඊයේ (21) සමත් විය. තරගයේ විශේෂත්වය වූයේ තරගාවලිය අතරතුර දෙවරක් ශ්‍රී ලංකාවට පැමිණීම සම්බන්ධයෙන් විවේචනයට ලක්වූ ලසිත් මාලිංග එංගලන්ත පිතිකරණ බලඇණිය සුනුවිසුණු කරමින් තරගයේ වීරයා බවට පත්වීමයි. ලීඩ්ස් නුවර හෙඩින්ග්ලි පිටියේ කාසියේ වාසිය දිනා ප්‍රථමයෙන් පන්දුවට පහරදීම සඳහා පිටියට පිවිසි ශ්‍රී ලංකා ආරම්භක පිතිකරුවන් යුගලයට පෙර තරගවලදී මෙන් ඊයේ තරගයේදී ලකුණු අතරට පිවිසීමට හැකිවූයේ නැත. ලකුණු 3ක් තුළ ඔවුන් දෙදෙනාම ක්‍රීඩාගාරයට හැරී යද්දී අංක තුන පිතිකරු ලෙස පිටියට පිවිසි යොවුන් ක්‍රීඩක අවිශ්ක ප්‍රනාන්දු එතෙක් ශ්‍රී ලංකාව දෙසට එල්ල වී තිබූ පීඩනය එංගලන්තය දෙසට යොමු කළේ තරගාවලියේ දක්ෂතම වේග පන්දු යවන්නෙක් ලෙස සැලකෙන ජොෆ්රා ආචර්ට්ද දැඩි ප්‍රහාරයක් එල්ල කරමින්. පසුගිය තරග තුනේදී තේරීම් කමිටුව සහ නායකයා ලහිරු තිරිමාන්න පිලිබඳ විශ්වාසය තබා තිබීම හේතුවෙන් ස්ථානය අහිමි වූ අවිශ්ක ප්‍රනාන්දු තමාට ලැබුණු අවස්ථාවෙන් උපරිම ඵල නෙලා ගත්තේය. ඒ අනුව තම පළමු ලෝක කුසලානයට සහභාගී වූ අවිශ්ක පන්දු 39ක් තුළ හයේ පහර දෙකක් සහ හතරේ පහර 6ක් සමගින් ලකුණු 49ක් රැස් කළේය. අවිශ්කගේ දැවී යාමෙන් පසු ශ්‍රී ලංකා ලකුණු ලබාගැනීමේ වේගය අඩාල වුව ද ඇන්ජලෝ මැතිව්ස්, කුසල් මෙන්ඩිස් සහ ධනංජයද සිල්වා ශ්‍රී ලංකා ඉනිම සෙමෙන් ගොඩ නැගුවේය. කුසල් මෙන්ඩිස් ලකුණු 46ක් රැස් කළ අතර ධනංජයද සිල්වා ලකුණු 29යි. පසුගිය තරග කිහිපයේදීම අසාර්ථක වූ ඇන්ජලෝ මැතිව්ස් පන්දු 115කදී ලකුණු 85ක් රැස් කරමින් ශ්‍රී ලංකා කණ්ඩායම යම් ගෞරවාන්විත ලකුණු සංඛ්‍යාවක් වෙත රැගෙන යාමට සමත් විය. ඒ අනුව ශ්‍රී ලංකාව නියමිත පන්දුවාර 50 අවසානයේ කඩුළු 9ක් දැවී රැස් කරගත් ලකුණු සංඛ්‍යාව 232ක්. හෙඩින්ග්ලි පිටියේ ලකුණු 232ක් ආරක්ශා කර ගැනීමේ භාරදූර වගකීමත් සමඟ පිටියට පිවිසි ශ්‍රී ලංකා පන්දු යවන්නන් එංගලන්ත ආරම්භක පිතිකරුවන්ව ලකුණු 26ක් තුළ ක්‍රීඩාගාරයට හරවා යැවීමට සමත් විය. අනතුරුව තුන්වන කඩුල්ලට නායක ඔයින් මෝගන් සහ ජෝ රූට් ලකුණු 46ක සබඳතාවක් සිව්වන කඩුල්ලට ජෝ රූට් සහ බෙන් ස්ටෝක්ස් ලකුණු 54ක සබඳතාවක්ද ගොඩ නැගුවේ තරගයේ වාසිය එංගලන්තය දෙසට හරවා ගනිමින්. එක් අවස්ථාවක එංගලන්තය කඩුළු 3ක් දැවී ලකුණු 126ක් රැස් කරගෙන ඉතා ප්‍රභල ස්ථානයක පසු වුවත් ලසිත් මාලිංග සිව්වන කඩුල්ල ලෙස ජෝ රූට්ව දවා ගැනීම තරගයේ හැරවුම් ලක්ෂය බවට පත් විය. එතැන් සිට තරගයේ පාලනය සියතට ගත් මාලිංග ඇතුළු ශ්‍රී ලංකා පන්දු යවන්නන් එංගලන්ත පිතිකරුවන්ව මනාව පාලනය කළේ ලකුණු 59ක් තුළ කඩුළු 5ක් දවා ගනිමින්. තවදුරටත් ශ්‍රී ලංකා කණ්ඩායමේ සිටින විශිෂ්ටතම පන්දු යවන්නා තමා බව ඔප්පු කරමින් මාලිංග එංගලන්ත කඩුළු 4ක් දවාගත් අතර ඒ අනුව ඔහු ඊයේ ලෝක කුසලාන කඩුළු 50 සීමවටද ලඟා විය. එංගලන්තය කඩුළු 9ක් දැවී ලකුණු 187ක් රැස් කරගෙන සිටියදී 45 වැනි පන්දුවාරය යැවූ මාලිංගගේ පන්දුවකට බෙන් ස්ටෝක්ස් කුසල් මෙන්ඩිස් අතට ලබා දුන් උඩ පන්දුව මෙන්ඩිස් අත් හැරියේ ශ්‍රී ලංකා ප්‍රේක්ශකයින්ගේ බලාපොරොත්තු මදකට බිඳ දමමින්. ඉන් උපරිම ඵල නෙලා ගත් ස්ටෝක්ස් තවත් ලකුණු 25ක් රැස් කරමින් හුදකලා සටනක නිරත වුවත් නුවන් ප්‍රදීප්ගේ පන්දුවක් හමුවේ මාක් වුඩ් එංගලන්ත ඉනිමේ අවසන් කඩුල්ල ලෙස දැවී ගියේ ශ්‍රී ලංකාවට විශිෂ්ට ජයග්‍රහණයක් අත්කර දෙමින්. පන්දු යැවීමේදී ලසිත් මාලිංග කඩුලු 4ක්, ධනංජයද සිල්වා කඩුළු 3ක් සහ ඉසුරු උදාන කඩුළු 2ක් දවා ගත්තේය. එම ජයත් සමග ශ්‍රී ලංකාව ලෝක කුසලාන තරග වලදී වසර 20ක් පුරාවට එංගලන්තය හමුවේ සිය අපරාජිත වාර්ථාව රැක ගැනීමට සමත් විය. ශ්‍රී ලංකාව ලැබූ මෙම පෙරළිකාර ජයග්‍රහණයෙන් උද්දාමයට පත් ශ්‍රී ලංකා ප්‍රේක්ශකයින් හෙඩින්ග්ලි ක්‍රීඩාංගණය ඉදිරියට රැස්ව සිය සතුට සැමරුවේය. මේ අතර තරගය අතරතුර ක්‍රීඩාංගණය තුළදී පපරේ සංගීතය වාදනය කරමින් සිටි ශ්‍රී ලාංකික පපරේ කණ්ඩායමකට එම සංගීතය නවත්වන ලෙස ක්‍රීඩාංගණ ආරක්ශක නිලධාරීන් බලපෑම් එල්ල කළේය. එමෙන්ම තරගයෙන් අනතුරුව ක්‍රීඩාංගණයෙන් පිටව ගිය ශ්‍රී ලංකා ක්‍රීඩකයින්ට දෙස් විදෙස් ක්‍රීඩා ලෝලින්ගෙන් උණුසුම් පිළිගැනීමක් හිමි විය. මේ අතර තරගාවලිය ආරම්භයේ සිටම එංගලන්ත ක්‍රීඩකයින් ශ්‍රී ලංකා කණ්ඩායම අවතක්සේරුවට ලක්කළ අතර එංගලන්ත නායකයා තරගාවලිය ආරම්භයේ පැවති මාධ්‍ය හමුවකදී සඳහන් කළේ තමා මීට පෙර දැක නොතිබූ ක්‍රීඩකයින් දසදෙනෙක් පමණ ශ්‍රී ලංකා සංචිතය තුල සිටීම පිලිබඳ තමා පුදුම වන බවයි. එමෙන්ම තරගය ආරම්භයට පෙර එංගලන්ත හිටපු ක්‍රීඩකයින් වන ග්‍රෑම් ස්වෝන් සහ මයිකල් වෝන් වැනි පුද්ගලයින් ශ්‍රී ලංකා පිළ සමච්චලයට ලක්කරමින් අදහස් පළ කලද ශ්‍රී ලංකා ක්‍රීඩකයින් ඊයේ ඒ සෑම දෙයකට ජයග්‍රහණයෙන් ප්‍රතිචාර දැක්වීය. මේ අතර එංගලන්තය ඊයේ ශ්‍රී ලංකාව හමුවේ ලැබූ පරාජයෙන් පසු එංගලන්ත මාධ්‍ය ඔවුන්ගේ කණ්ඩායම දැඩි විවේචනයට ලක්කර තිබුණි. ශ්‍රී ලංකාව ඊයේ ලැබූ ජයත් සමග ප්‍රසාද ලකුණු සටහනේ පස්වන ස්ථානය දක්වා ඉදිරියට පැමිණියේය.", "URL": "https://sinhala.adaderana.lk/news.php?nid=112559", "Category": null, "Parent URL": null}