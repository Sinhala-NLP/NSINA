{"Source": "Adaderana", "Timestamp": "August 30, 2019 08:37 am", "Headline": "දේශපාලන කෝඩුකාරයෙක් අගමැති ධූරයට", "News Content": "දේශපාලනයට කෝඩුකාරයෙකු ලෙස සැළකෙන ඔලෙක්සි හන්කරූක් යුක්‍රේනයේ නව අගමැතිවරයා ලෙස තේරී පත්වී තිබේ. මේ වනවිට එරට ජනාධිපති ධූරය හොබවන්නේද විකට නළුවෙකු ලෙස නමක් දිනාගෙන සිටි දේශපාලන අත්දැකීම්වලින් තොර පුද්ගලයෙකු වීම විශේෂත්වයක්. යුක්‍රේනයේ අගමැති ලෙස 35 හැවිරිදි ඔලෙක්සි හන්කරූක් පත් විය. ඔහු එරට ඉතිහාසයේ ලාබාලම අගමැතිවරයා ද වෙයි. යුක්‍රේනයේ ජනාධිපති වොලොදිමීර් සෙලෙන්ස්කි මෙන්ම හන්කරූක් ද දේශපාලනයට නවකයින් වීම විශේෂත්වයක්. පසුගිය මාසයේ පැවති මහ මැතිවරණයෙන් පසු යුක්‍රේන ජනාධිපතිවරයාගේ “ජනතා සේවක පක්ෂය” පාර්ලිමේන්තු බහුතරයක් ලබාගත්තේය. හන්කරූක් පත් කෙරුණේ එම පක්ෂයේ සහය ඇතිවයි. නීතිඥවරයකු වන නව අගමැතිවරයා පිළිබඳ ජනතාව එතරම්ම දැනුවත් නැහැ. ඔහු මෙතෙක් මාධ්‍ය හමුවේ ලබා දී ඇත්තේ ද සම්මුඛ සාකච්ඡා කිහිපයක් පමණයි. එහිදී ඔහු අන්තර්ජාතික මූල්‍ය අරමුදල සමඟ දිගටම සබඳතා පවත්වා ගැනීමේ වැදගත්කම පිළිබඳ කරුණු දක්වා තිබේ. හන්කරූක් නීතිය සහ රාජ්‍ය පරිපාලනය හදාරා ඇති අතර වයස අවුරුදු 24 දී නීතිඥ සමාගමක් පිහිටුවීමට හවුල් විය. ඔහු මධ්‍යස්ථ මතධාරී අයකු බව වාර්තා වන අතර රාජකාරියට ලැදි, කණ්ඩායම් හැඟීමෙන් යුතු අයකු ලෙස වාර්තා වෙයි.", "URL": "https://sinhala.adaderana.lk/news.php?nid=117824", "Category": null, "Parent URL": null}