{"Source": "Adaderana", "Timestamp": "May 20, 2010 03:11 pm", "Headline": "ඊළඟ සුළි කුණාටුව ශ්‍රී ලංකාවෙන් නම්කරයි", "News Content": "උතුරු ඉන්දීය සාගරය ආශ්‍රිත යළි සුළි කුණාටුවක් ඇතිවුවහොත් එය නම් කිරීමේ බලය ශ්‍රී ලංකාවට හිමිව ඇති බවත්,එය දැනටමත් නම් කර ඇති බවත් ලෝක කාලගුණ විද්‍යා සංවිධානය සඳහන් කරයි. උතුරු ඉන්දීය සාගරය ආශ්‍රිත කලාපයට රටවල් 8 ක් අයත් වන අතර ඒ ඒ රටවලින් සුළි කුණාටු වලට ලබා දෙන නම් ලෝක කාලගුණ විද්‍යා සංවිධානයට යවනු ලබයි. ඒ අනුව ලැයිස්තු ගත කරන නම් වලට අදාළව පිළිවෙළින් සුළි කුණාටු නම් කරනු ලබයි. මීට පෙරාතුව ඉන්දියාවේ ආන්ද්‍ර පෙදෙස් වලට ඇදී ගිය සුළි කුණාටුව\"ලයිලා\"නමින් නම් කර තිබුණු අතර එය නම් කිරීමේ බලය හිමිව තිබුණේ පකිස්ථානයටයි. 2005 දී සම්මත කරගත් යෝජනාවකට අනුව මෙසේ සුළි කුණාටු නම් කිරීමේ බලය ඒ ඒ රටවලට හිමිවූ බවත්,ලැයිස්තුවට ශ්‍රී ලංකාවෙන් නම් කිහිපයක්ම යෝජනා කර යවා ඇති බවත්,මී ළඟ සුළි කුණාටුවට තැබූ නම් අතරින් නියමිතව ඇත්තේ\"බන්දු\"යන නම බවත් කාලගුණ විද්‍යාදෙපාර්තමේන්තුවේ අධ්‍යක්ෂ එස්.එච් කාරියවසම් මහතා අද දෙරණට කියා සිටියේය. මීට අමතරව අභය,මාලා,ආදී වශයෙන් තවත් නම් කිහිපයක් තෝරා යවා ඇති බවත්,එකී නම් තේරිමට විශේෂ හේතුවක් නොමැති බවත් අද දෙරණ කළ විමසීමකදී අධ්‍යක්ෂවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8522", "Category": null, "Parent URL": null}