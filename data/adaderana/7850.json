{"Source": "Adaderana", "Timestamp": "April 17, 2010 11:16 am", "Headline": "ප්‍රභාකරන්ගේ මවට ඉන්දියාවේ දොර වැසේ", "News Content": "හිටපු එල්.ටී.ටී.ඊ නායක වේලුපිල්ලෙයි ප්‍රභාකරන්ගේ මවට ඉන්දියාවට ඇතුළු වීම තහනම් කර තිබේ. ප්‍රභාකරන්ගේ මව වන පාර්වතී ඊයේ මලයාසි‍‍යාවේ සිට ඉන්දියාව බලා පැමිණ ඇති අතර ක්වාලාම්පූර් ගුවන් තොටුපලේ දී ඇයට ඉන්දියාවට ඇතුළු වීම තහනම් කර ඇති බව ඉන්දීය මාධ්‍ය වාර්තා කරයි. ගුවන් තොටුපළ ආරක්ෂක නිලධාරීන් විසින් ඇයව ඉතා ඉක්මනින් නැවත මලයාසියාව බලා පිටත් කර හැර ඇත. ඉන්දියාවේ චෙන්නායි හි පිහිටි රෝහලකින් ප්‍රතිකාර ලබා ගැනීම සඳහා ඇය ඉන්දියාවට පැමිණ ඇති බව වාර්තා වේ. මෙම සිදුවීම සැල වූ වහාම පුද්ගලයින් 150 දෙනෙකු පමණ ගුවන් තොටුපළට රැස් ව ඇති බව සඳහන්ය. ඒ අතර එම්.ඩී.එම්.කේ පක්ෂයේ ප්‍රධාන ලේකම් වයිකෝ සහ ද්‍රවිඩ ජාතික ව්‍යාපාරයේ නායක පී නැදුරමාන් ද පැමිණ සිටි බව ඉන්දීය මාධ්‍ය වාර්තා කරයි. පසුගිය දා වේලුපිල්ලෙයි ප්‍රභාකරන් මියයාමෙන් පසුව පාර්වතී ඇතුළු ඔහු‍ගේ පවුලේ සාමාජිකයින් හමුදාවට භාර විය. ප්‍රභාකරන්ගේ පියා පසුගිය ජනවාරි මාසයේ මිය ‍ගිය අතර පාර්වතී ඇයගේ දියණිය සිටින මලයාසියාවට යැවූ බව ‍යුද හමුදා මාධ්‍ය ප්‍රකාශක මේජර් ජනරාල් ප්‍රසාද් සමරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=7850", "Category": null, "Parent URL": null}