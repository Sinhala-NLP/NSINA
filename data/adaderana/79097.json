{"Source": "Adaderana", "Timestamp": "October 24, 2017 05:25 pm", "Headline": "මාස 8ට නිති විරෝධි ගිනි අවි 437 ක් පොලිස් බාරයට", "News Content": "මේ වසරේ ගත වූ මාස 08 තුළ දිවයින පුරා සිදුකළ විශේෂ මෙහෙයුම්වලදී නීති විරෝධී ගිනි අවි 437ක් පොලිස් බාරයට ගෙන ඇති බව පොලිස් මූලස්ථානය පවසයි. පොලිස්පති පූජිත් ජයසුන්දර මහතාගේ උපදෙස් මත සංවිධානාත්මක අපරාධ කල්ලි මැඩ පැවැත්වීමේ අරමුණින් පළාත් භාර ජ්‍යෙෂ්ඨ නියෝජ්‍ය පොලිස්පතිවරු මඟින් මෙම මෙහෙයුම් සිදු කර ඇති බව සඳහන් වෙයි. ඒ අනුව 2017 වසරේ ජනවාරි මාසයේ සිට අගෝස්තු මස 31 වන දින දක්වා ගිනි අවි 437 ක් සහ උණ්ඩ 547 ක් පොලිස් භාරයට ගෙන තිබේ. ඒ අතර ටී 56 වර්ගයේ ගිනි අවි, පිස්තෝල, බෝර 12 වර්ගයේ ගිනි අවි, රිවෝල්වර, බදින තුවක්කු ඇතුළු ගිනි අවි වන බවයි පොලිස් මූලස්ථානය සඳහන් කළේය. මේ අතර පසුගිය වසර තුළ සිදුකළ මෙහෙයුම්වලදී ගිනි අවි 637 ක් සහ උණ්ඩ 3001 ක් පොලිස් භාරයට ගෙන ඇති බව පොලිස් මූලස්ථානය පැවසීය. මෙවැනි නීති විරෝධී ගිනි අවි සොයා සිදු කරන මෙහෙයුම් ඉදිරියටත් දිවයින පුරා සිදු කරන අතර ඒ සඳහා සහය ලබාදෙන ලෙස පොලිසිය මහජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=79097", "Category": null, "Parent URL": null}