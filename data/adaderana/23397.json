{"Source": "Adaderana", "Timestamp": "April 9, 2012 05:09 pm", "Headline": "ආර්ථික ප්‍රතිලාභ සාමාන්‍ය ජනතාවට දීම රජයේ වගකීමයි", "News Content": "ළඟා කරගෙන ඇති ආර්ථික ප්‍රගතියේ ප්‍රතිලාභ සාමාන්‍ය ජනතාව වෙත සාධාරණ ආකාරයට ගලා යන තත්ත්වයට පත්කිරීම රජයේ වගකීම බව ජනාධිපති මහින්ද රාජපක්ෂ මහතා පවසයි. තිස් වසරක් තිස්සේ මෙරට පැවති යුදමය වාතාවරණය හේතුවෙන් ආර්ථික සම්පතින් මෙන්ම මානව සම්පතින් ද නියමාකාරයෙන් ප්‍රයෝජන ගැනීමට නොහැකි වූ බව ජනාධිපතිවරයා පෙන්වාදෙයි. අද දින මහ බැංකු පරිශ්‍රයේ පැවති 2011 මහ බැංකු වාර්ෂික වාර්තාව එළිදැක්වීමේ උත්සවයට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කළේය. එහිදී අදහස් දැක්වූ ජනාධිපතිවරයා පෙන්වාදුන්නේ පසුගිය යුගයේ රට හැර ගිය මානව සම්පත් නැවත මව්බිමට පැමිණෙමින් තිබෙන බවයි. එම සම්පත් නිසියාකාරයට මෙරට ආර්ථික ප්‍රගතියට යොමුකර උපරිම ඵල නෙලා ගැනීම අත්‍යවශ්‍ය බව ජනාධිපති මහින්ද රාජපක්ෂ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23397", "Category": null, "Parent URL": null}