{"Source": "Adaderana", "Timestamp": "January 4, 2018 04:16 pm", "Headline": "ජනපති ප්‍රකාශය UNPසහSLFPය සිදු කළ දුෂණවල වාර්තාවක්", "News Content": "ජනාධිපතිවරයා විසින් බැඳුම්කර වංචාව සම්බන්ධයෙන් කළ ප‍්‍රකාශය පසුගිය වසර 70ක කාලය තුළ එක්සත් ජාතික පක්‍ෂයේ හා ශී‍්‍ර ලංකා නිදහස් පක්ෂයේ වංචා, දූෂණ, අක‍්‍රමිකතා කි‍්‍රයාවලියේ කෙටි වාර්තාවක් බව ජනතා විමුක්ති පෙරමුණ පවසයි. අද (04) කොළඹ පැවති මාධ්‍ය හමුවකට එක්වෙමින් ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා මෙම අදහස් පළ කළේය. එහිදී වැඩිදුරටත් අදහස් දැක්වු විජිත හේරත් මහතා මෙසේ ද කියා සිටියේය. “එක්සත් ජාතික පක්‍ෂයත් ශී‍්‍ර ලංකා නිදහස් පක්‍ෂයත් මෙතෙක් කල් ගෙනගිය පාලනයේ පැටිකිරියේ පාපෝච්චාරණයක් තමයි ජනාධිපතිවරයා විසින් ප‍්‍රකාශයට පත් කළේ. වසර 70ක ශේෂ පත‍්‍රයයි. මෙම පක්‍ෂ දෙක මාරුවෙන් මාරුවට ජනතාවගේ මුදල් වංචා කළ බව, නාස්ති කළ බව, කාබාසිනියා කළ බව එම ප‍්‍රකාශයෙන් පැහැදිලි වෙනවා. හොරු එළවලා දූෂණය, වංචාව නතර කරනවා කියපු මේ ආණ්ඩුව මහා පරිමාණ බැංකු කොල්ලයක් කළා. ආණ්ඩුව පත්වෙලා මාසයකට ආසන්න කාලයකදී තමයි මෙම මංකොල්ලය සිදුකළේ. මෙම ගනුදෙනුව සිදුවූයේ පෙබ. 26-27 දින ආසන්නයේ. මෙම ගනුදෙනුවෙන් පසු එහි සම්පූර්ණ තොරතුරු අපේ පක්‍ෂයේ සුනිල් හඳුන්නෙත්ති මන්තී‍්‍රවරයා විසින් 2015 මාර්තු 10 මාධ්‍ය සාකච්ඡාවක් පවත්වමින් හෙළිදරව් කළා. ලංකා ඉතිහාසයේ සිදුවූ බරපතළම මූල්‍ය වංචාව එයයි. ඉන් පසුව 2015 මාර්තු 17වැනිදා අපේ පක්‍ෂයේ නායක අනුර දිසානායක සහෝදරයා ස්ථාවර නියෝග 23-2 යටතේ විශේෂ ප‍්‍රකාශයක් කරමින් මෙම අයථා ගනුදෙනුව පිළිබඳවත් එයින් සිදුවූ පාඩුවත් අර්ජුන් මහේන්ද්‍රන්ගේ සම්බන්ධයත් පිළිබඳව අගමැතිවරයාගෙන් ප‍්‍රශ්න කළා. අගමැතිවරයා ඒ අවස්ථාවේදී අර්ජුන් මහේන්ද්‍රන් ආරක්‍ෂා කරමින් පාර්ලිමේන්තුවේදී කතා කළා. අර්ජුන් මහේන්ද්‍රන්ගේ බෑනා මෙම ගනුදෙනුවේ අසාමාන්‍ය ලෙස ලාභ ලැබීමට මහේන්ද්‍රන්ගේ සම්බන්ධයක් තිබුණා. ඒ වෙලාවේ අගමැතිවරයාගෙන් ප‍්‍රශ්න කිරීමත් හොරාගේ අම්මගෙන් පේන අහනවා වගේ කියලත් අපි කිවුවා.", "URL": "https://sinhala.adaderana.lk/news.php?nid=82508", "Category": null, "Parent URL": null}