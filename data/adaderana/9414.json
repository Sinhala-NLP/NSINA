{"Source": "Adaderana", "Timestamp": "July 5, 2010 04:27 pm", "Headline": "පත්වීම් ලිපි දුන්නත් තනතුරු නෑ", "News Content": "විදුහල්පති සේවයේ පුරප්පාඩු පිරවීම සඳහා පැවති විභාගයක ප්‍රතිඵල මත පසුගිය නොවැම්බර් මාසයේ දී පත්වීම් ලිපි ලබා දී ඇතත් එම පත්වීම් ලැබූ බොහෝ දෙනෙකු මේ වන තෙක් අදාළ තනතුරෙහි පිහිටුවා නොමැති බවට ලංකා ගුරු සංගමය චෝදනා කරයි. 2005 වසරේ දී අදාළ විදුහල්පති සේවා විභාගය පැවැත්වුණු බව එම සංගමයේ සභාපති ජෝසප් ස්ටාර්ලින් මහතා සඳහන් ක‍ෙළ්ය. අනතුරුව එම විභාගයේ ප්‍රතිඵල මත පසුගිය නොවැම්බර් මාසයේ දී අදාළ පත් වීම් ලිපි ලබා දී ඇතත් වයඹ හා මධ්‍යම පළාත් වල පාසල් සඳහා වන විදුහල්පති පුරප්පාඩු පිරවීම සඳහා පියවර ගෙන නොමැති බවත් ඔහු පෙන්වා ‍දුන්නේය. මේ අනුව විදුහල්පති සේවයේ 2 කේ 2 ශ්‍රේණිය සඳහා විදුහල්පතිවරුන් 1918 දෙනෙකු පත්වීම් ලබා ඇති අතර විදුහල්පති සේවයේ 3 ශ්‍රේණිය සඳහා විදුහල්පතිවරු 2400 දෙනෙකු පත් වීම් ලබා තිබේ. වහාම එම විදුහල්පතිවරුන් අදාළ තනතුරෙහි පිහිටුවන ලෙස බලධාරීන්ගෙන් ඉල්ලා සිටින බව ජෝසප් ස්ටාර්ලින් මහතා සඳහන් ක‍ෙළ්ය.", "URL": "https://sinhala.adaderana.lk/news.php?nid=9414", "Category": null, "Parent URL": null}