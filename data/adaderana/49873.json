{"Source": "Adaderana", "Timestamp": "March 11, 2015 08:47 am", "Headline": "ජනපතිට කැමරන්ගෙන් පැසසුම්", "News Content": "ජනාධිපති මෛත්‍රීපාල සිරිසේන මහතා බ්‍රිතාන්‍ය අග්‍රාමාත්‍ය ඩේවිඩ් කැමරන් මහතා හමුවී තිබේ.ඊයේ(10) රාත්‍රී මෙම හමුව සිදුවූ බව ජනාධිපති මාධ්‍ය අංශය පැවසුවේය.බ්‍රිතාන්‍ය අග්‍රාමාත්‍ය නිල නිවසේ දී මෙම හමුව සිදුව තිබේඑහි දී ද්වීපාර්ශවික කරුණු රැසක් පිළිබඳ සාකච්ඡා කර ඇති බව සඳහන්ය.ජනාධිපතිවරණයෙන් පසුව ශ්‍රී ලංකාව නව මාවතක් ඔස්සේ ගමන් ගැනීම එහිදී බ්‍රිතාන්‍ය අග්‍රාමාත්‍යවරයාගේ පැසසුමට ලක්ව තිබේ.උතුරු නැගෙනහිර පළාත්වල මේ වනවිට නිර්මාණය වෙමින් පවතින යහපත් වාතාවරණය සම්බන්ධයෙන්ද බ්‍රිතාන්‍ය අග්‍රාමාත්‍ය ඩේවිඩ් කැමරන් මහතාගේ ප්‍රසාදය පළවූ බවයි ජනාධිපති මාධ්‍ය අංශය පැවසුවේය.උතුරේ ජනතාවගේ ඉඩම් නැවත ලබාදීමටත්, සංහිඳියාව ගොඩනැගීම සඳහා ප්‍රතිසන්ධාන කාර්ය බලකායක් පිහිටුවීමටත් පියවර ගෙන ඇති බව එහිදී ජනාධිපති මෛත්‍රීපාල සිරිසේන මහතා ප්‍රකාශ කර තිබේ.එමෙන්ම ශ්‍රී ලංකාව තුළ අධිකරණයේ ස්වාධීනත්වය තහවුරු කිරීමට අවශ්‍ය පියවර ගෙන ඇති බවද ජනාධිපතිවරයා බ්‍රිතාන්‍ය අග්‍රාමාත්‍යවරයා සමග පැවති හමුවේදී ප්‍රකාශ කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=49873", "Category": null, "Parent URL": null}