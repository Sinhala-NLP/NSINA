{"Source": "Adaderana", "Timestamp": "August 31, 2018 10:03 am", "Headline": "ගොවීන්ට සහන ලැබෙන චක්‍රලේඛය නිකුත් වෙයි", "News Content": "කාබනික පොහොර යොදා ගනිමින් වී වගාවේ යෙදෙන ගොවීන් සඳහා කාබනික පොහොර මිලදී ගැනීමට පොහොර සහනාධාර වැඩපිළිවෙලක් අරඹන්නැයි කෘෂිකර්ම අමාත්‍ය මහින්ද අමරවීර මහතා නිලධාරීන්ට උපදෙස් ලබා දී තිබේ. ඒ අනුව කාබනික පොහොර භාවිතය ප්රලවර්ධනය කිරීමේ අරමුණෙන් ගොවීන්ට සහන ලබාදෙන එම චක්‍ර ලේඛය ඊයේ (30) පස්වරුවේ කෘෂිකර්ම අමාත්‍යාංශයේ ලේකම් බී. විජයරත්න මහතා විසින් නිකුත් කරනු ලැබී ය. මෙම චක්‍රලේඛයට අනුව කාබනික පොහොර භාවිතය කරමින් වී වගාවේ යෙදෙන ගොවීන්ට අක්කර දෙකහමාරක කුඹුරකට රු. 18,000ක මුදලක් ද, අක්කර 05 කට රු.36,000ක මුදලක් ද වශයෙන් කාබනික පොහොර සහනාධාර ලෙස ලබා දීමට කටයුතු යොදා තිබේ. දැනට අපේ රටේ කාබනික පොහොර භාවිත කරමින් වී වගා කරන ගොවීන් ප්‍රමාණය 5000 ඉක්මවා ඇත. රසායනික පොහොර භාවිත කරන ගොවීන්ට පොහොර සහනාධාර ලබා දුන්නත්, මෙතෙක් කිසිදු අවස්ථාවක කාබනික පොහොර භාවිත කරන ගොවීන්ට එවැනි සහනයක් ලබා දී තිබුණේ නැත. ඒ අනුව 2018 යල කන්නයේ සිට කාබනික වගාවේ යෙදෙන ගොවීන්ට මෙම මුදල් ප්‍රතිපාදන ලබා දීමට කෘෂිකර්ම අමාත්‍යාංශය සූදානම් බව කෘෂිකර්ම අමාත්‍ය මහින්ද අමරවීර මහතා පැවසීය.", "URL": "https://sinhala.adaderana.lk/news.php?nid=95283", "Category": null, "Parent URL": null}