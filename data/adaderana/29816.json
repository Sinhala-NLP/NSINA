{"Source": "Adaderana", "Timestamp": "December 9, 2012 09:11 am", "Headline": " අතීතය ගොඩගනියි", "News Content": "1998 වසරේදී එල්.ටි.ටි.ඊ. ප්‍රහාරයකින් විනාශයට පත් වු ලයන් එයාර් ගුවන් යානයේ සිටි මියගිය පුද්ගලයින්ගේ සිරුරු ගොඩගැනීම අද (09) ආරම්භ වේ. ඇන්ටනොවූ 26 වර්ගයේ 602 ලයන් එයාර් ගුවන් යානයේ ගමන් කරමින් සිටි කුඩා දරුවන් කාන්තාවන් ඇතුළු සිවිල් වැසියන් 48 දෙනෙකු මෙන්ම කාර්ය මණ්ඩලයේ 6 දෙනෙකු සහ යුක්රේන් ජාතික ගුවන් නියමුවන් දෙදෙනෙක් මෙම ප්‍රහාරයෙන් ජීවිතක්ෂයට පත්විය. ඔවුන්ගේ සිරුරු වළදමා ඇති බවට සැලකෙන ස්ථානවල කැනීම් කටයුතු සිදුකෙරෙන අතර මහේස්ත්‍රාත් පරීක්ෂණ ද ආරම්භ කර තිබේ. එල්.ටී.ටී.ඊ. මිසයිල ප්‍රහාරයකින් මීට වසර 14 කට ඉහතදී මුහුදට කඩා වැටුණු ලයන් එයාර් ගුවන් යානයේ සුන්බුන් මන්නාරමට උතුරින් පිහිටි ඉරණතිව් දුපතින් සොයා ගන්නා ලදී. මුල් කාලයේදී එම යානය අතුරුදහන්වීම පිළිබඳව ගැටලුකාරි තත්ත්වයක් මතු වුවද ත්‍රස්ත විමර්ශන දෙපාර්තමේන්තුව විසින් එය නිසැක වශයෙන්ම ත්‍රස්ත ප්‍රහාරයක් ලෙස අනාවරණය කර ගත්තේය. ඒ අනුව මීට සම්බන්ධ වු බවට සැක කෙරෙන සිවසුබ්‍රමනියම් තිල්ලරාජ් අත්අඩංගුවට ගැනීමෙන් පසු එකී ප්‍රහාරයේ සැලසුම් සියල්ල අනාවරණය විය. මේ ප්‍රහාරය සඳහා අණදී ඇත්තේ එවකට යාපනයේ එල්.ටී.ටී.ඊ. සංවිධානයේ මුල්පෙළ නායකයෙකු වූ \"ගඩාෆි\" විසින්ය. ඒ අනුව සිවසුබ්‍රමනියම් තිල්ලරාජ් ඇතුළු සිව්දෙනෙකු විසින් මේ ප්‍රහාරය එල්ල කළ බවට ආරක්ෂක අංශ තොරතුරු අනාවරණය කර ගන්නා ලදී.", "URL": "https://sinhala.adaderana.lk/news.php?nid=29816", "Category": null, "Parent URL": null}