{"Source": "Adaderana", "Timestamp": "April 2, 2013 04:42 pm", "Headline": " නාමයෝජනා ප්‍රතික්ෂේප කළාට තිලංග‍ගෙන් රීට් පෙත්සමක්", "News Content": "ශ්‍රී ලංකා ක්‍රිකට් ආයතනයේ සභාපති ධූරයට තරගවැදීමට භාරදුන් තමා‍ගේ නාම යෝජනාව ප්‍රතික්ෂේපවීමට එරෙහිව පාර්ලිමේන්තු මන්ත්‍රී තිලංග සුමතිපාල මහතා අධිකරණය හමුවේ රීට් පෙත්සමක් ගොනු කර තිබේ. ඒ අනුව තමාගේ නාම‍යෝජනාව ප්‍රතික්ෂේප කිරීමට ක්‍රිකට් බලධාරීන් ගත් තීරණය රීට් ආඥාවක් මගින් අහෝසි කරන ලෙස ඉල්ලා තිලංග සුමතිපාල මහතා අභියාචනාධිකරණය හමුවේ මෙම පෙත්සම ‍ගොනු කර ඇති බව අද දෙරණ වාර්තාකරු පවසයි. තමා මීට පෙරාතුව ක්‍රිකට් ආයතනයේ සභාපති ලෙස වසර 5 ක් සේවය කළ බවත්, එම කාලය තුළ ශ්‍රී ලංකාව නියෝජනය කරමින් ජාත්‍යන්තර ක්‍රිකට් මණ්ඩලයේ අධ්‍යක්ෂ පදවියක් දැරූ බවත් සුමතිපාල මහතා ස්වකීය පෙත්සම මගින් සිහිපත් කරයි. එබැවින් තමාගේ නාම යෝජනා ප්‍රතික්ෂේප කිරීමට කිසිදු සාධාරණ හේතුවක් නොමැති බව ඔහු කියා සිටියි. තමාට සහ තම බිරිඳට අයත් සමාගම් දෙකක කොටස් සම්බන්ධයෙන් මුදල් ගෙවීමක් නොකරන නිසා මෙම නාමයෝජනා ප්‍රතික්ෂේප කළ බව පුවත්පත් මගින් දැනගත් බවද ඔහු පෙන්වා දී තිබේ. කෙසේ වෙතත් මේ සම්බන්ධයෙන් නීතිපතිවරයාගෙන් ඇමතිවරයා උපදෙස් ලබාගෙන ඇති බව කියවුණත් ලැබුණු උපදෙස් මොනවාද යන්න තමා නොදන්නා බවත් සුමතිපාල මහතා පෙත්සමෙන් පවසා ඇත. එසේම මේ මස 3, 4 හෝ 5 යන දිනයන්හි පෙත්සම සඳහා කරුණු ඉදිරිපත් කිරීමට ජනාධිපති නීතිඥ ෆායිස් මුස්තාපා මහතාට අවස්ථාවක් ලබාදෙන ලෙසත් සුමතිපාල මහතා ස්වකීය පෙත්සමෙන් වැඩිදුරටත් ඉල්ලා තිබේ.", "URL": "https://sinhala.adaderana.lk/news.php?nid=32951", "Category": null, "Parent URL": null}