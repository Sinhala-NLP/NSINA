{"Source": "Adaderana", "Timestamp": "July 26, 2018 01:21 pm", "Headline": " අක්කර 110ක මැදහාල්දඬුවන වෙල් යාය පුරන් වෙයිද?", "News Content": "දංකොටුව - මැදහාල්දඬුවන කුඹුරු යායට පිවිසෙන පිවිසුම් මාර්ගය බලහත්කාරයෙන් එක් පුද්ගලයෙකු විසින් අවහිර කිරීම නිසා එම වෙල් යාය අස්වැද්දීමට සහ අස්වැන්න නෙලා ගැනීමට නොහැකි තත්ත්වයක් උදාවී ඇතැයි ගොවීන් චොදනා කරයි. අක්කර 110 ක් විශාල මැදහාල්දඬුවන වෙල් යාය අස්වද්දනු ලබන්නේ අහස් දියෙනි. වසර 60 කට වැඩි කාලයක් මෙම කුඹුරු යාය ගැටළුවකින් තොරව ගොවීන් විසින් අස්වද්දනු ලැබූවත්,කුඹුරු යායට පිවිසෙන මාර්ගය කිසියම් පුද්ගලයෙකු විසින් අවහිර කර ඇති බව ගොවීන් කියයි. කුඹුරු යාය ආසන්නයේ ඇති රජයට අයත් ඉඩමක එකී පුද්ගලයින් අනවසරයෙන් පදිංචිව සිටි බවත්,එක් වරම ඔවුන් වෙල් යායට පිවිසෙන මාර්ගය අවහිර කිරීම හේතුවෙන් ගැටළු රැසක් පැන නැගී ඇති බවත් ගොවීන් ප්‍රකාශ කළේය. තම කුඹුරු යාය සීසෑම සදහා ට්‍රැක්ටරයක් වත් ගෙන යාමට නොහැකි බවත්, කුමන ආකාරයට හෝ කුඹුරු යාය අස්වැද්දුවත් අස්වැන්න නෙලා ගෙන රැගෙන ඒමට නොහැකි බවද ඔවුන් පවසයි. මෙම තත්ත්වය නිසා එම කුඹුරු යායේ සරුවට වැවී ඇති කොටසක් අස්වැන්න නොලා ගැනීමකින් තොරව අතහැර දැමීමට ගොවීන් පිරිසක් කටයුතු කර ඇති අතර දැනට කුඹුරු යායට පිවිසීමට ඇත්තේ කුඩා ඒදණ්ඩක් පමනක් බවද ඔවුන් පෙන්වා දෙයි. මේ සම්බන්ධයෙන් දංකොටුව ප්‍රාදේශීය ලේකම් වරයාට මෙන්ම හලාවත සහකාර ගොවිජන සේවා කොමසාරිස්වරයාට පැමිණිළි කළත් එයින් කිසිදු පලක් නොවු බව ගොවීන් ප්‍රකාශ කළේය. කුඹුරු යායකට පිවිසෙන මාර්ගයක් වසා දැමීම නීති විරෝධී කටයුත්තක් වුවත් ඒ සම්බන්ධයෙන් වගකිව යුතු නිලධාරීන් මුණිවත රැකීම ගැටළුවක් බවද ඔවුන් කියා සිටී හලාවත සහකාර ගොවිජන සේවා කොමසාරිස් නයනා බුද්ධදාස මහත්මියගෙන් ගොවීන් සහ මාධ්‍ය වේදින් මේ සම්බන්ධයෙන් විමසීමක් කළ විට ඇය පවසා ඇත්තේ මෙම ගැටළුව සම්බන්ධයෙන් නිවැරදි විස්තරයක් තමන් නොදන්නා බවත් ඒ පිළිබඳව සොයා බැලීමකින් පමණක් පිළිතුරු ලබා දිය හැකි බවත්ය.", "URL": "https://sinhala.adaderana.lk/news.php?nid=93251", "Category": null, "Parent URL": null}