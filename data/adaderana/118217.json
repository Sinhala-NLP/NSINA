{"Source": "Adaderana", "Timestamp": "September 4, 2019 09:03 am", "Headline": " පාර්ලිමේන්තුවේ වෙච්ච අපරාධවලට ආණ්ඩුවට තවම බැරි වුණා යුක්තිය ඉටු කරන්න-විජිත හේරත්", "News Content": "වත්මන් රජය නීතිය, යුක්තිය ඉටු කිරීමේදී අසාධාරණ ලෙස කටයුතු කර නැතැයි කැබිනට් නොවන අමාත්‍ය අජිත් පී. පෙරේරා මහතා පාර්ලිමේන්තුවේදී ඊයේ(03) ප්‍රකාශ කළේය. පාර්ලිමේන්තුවේ ඊයේ පැවති විවාදයකදී ඔහු මේ බව පැවසුවේය. තම රජය යටතේ ද බරපතළ දුෂණයක් මහ බැංකුව සම්බන්ධයෙන් සිදුවු බවත් පැවසු අමාත්‍යවරයා, එම සිදුවීම් පිළිබඳව අර්ජුන් මහේන්ද්‍රන්, අර්ජුන ඇලෝෂියස් ඇතුළු ඒ දුෂිත කණ්ඩායමට විරුද්ධව අධිචෝදනා පත්‍රයක් මෙම විශේෂ මහාධිකරණයේ හමුවේ ඉදිරිපත් කර ඇතැයි ද පැවසීය. බැඳුම්කරය හා සම්බන්ධව අධිචෝදනා පත්‍ර පිටු 20,000 කින් යුතුව ගොනු කර ඇතැයි ද පැවසු අමාත්‍යවරයා, එහි ඇති සංකීර්ණත්වය හේතුවෙන් කාලයක් ගත වු බවත් කියා සිටියේය. අර්ජුන් මහේන්ද්‍රන් විදේශ ගත වී ඇති බවත්, ඔහුව උදර්පනය කිරීම සඳහා අවශ්‍ය වැඩ සටහනත් නීතිපතිවරයා විසින් අරන් ඇති බවත් ය. එනිසා වත්මන් රජය නීතිය, යුක්තිය ක්‍රියාත්මක කිරීමේ දී අසාධාරණ ලෙස කිසිවක් කර නොමැති බවත් අමාත්‍යවරයා මෙහිදී වැඩිදුරටත් පැවසීය. මෙම අවස්ථාවේ දී අදහස් දක්වමින් එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩබ්.ඩී.ජේ.සෙනෙවිරත්න මහතා කියා සිටියේ මේ රජය විසින් ඇමතිවරු 8 දෙනෙකුට එරෙහිව අල්ලස් කොමිෂන් සභාව විසින් පැමිණිලි කර ඇති බවයි. ඒ කිසිදු පැමිණිල්ලක් විභාග කර නොමැති බවත් පැවසු මන්ත්‍රීවරයා, මේ ගැන රටේ ජනතාව කථා කරන බවත් කියා සිටියේය. මෙයට පිළිතුරු දෙමින් අජිත් පී පෙරේරා මහතා කියා සිටියේ, පක්ෂ පාට බේදයක් නොමැතිව මෙම පරීක්ෂණ සිදු කරන බවත් එයට අදාළව නඩු පවරන බවත්ය. අධිකරණය ඉදිරියේ සාක්ෂි ඇත්නම් ඔහු වැරදිකරු වන බවත් සාක්ෂි නැතිනම් නිවැරදිකරු වෙන බවත් අමාත්‍යවරයා පැවසීය. මෙම අවස්ථාවේ ජනතා විමුක්ති පෙරමුණේ පාර්ලිමෙින්තු මන්ත්‍රී විජිත හේරත් මහතා අදහස් දක්වමින් කියා සිටියේ, හැකිනම් විශේෂ මහාධිකරණයේ පළමු නඩුව ලෙස බැඳුම්කර නඩුව ගෙනැවිත් පෙන්වන ලෙස අධිකරණ අමාත්‍යවරියට පැවසු බවත්ය. අදටත් එය නොහැකි වී ඇතැයි පැවසු මන්ත්‍රීවරයා, අද බැඳුම්කරය ගැන අජිත් පී පෙරේරා මහතා කථා කිරීම ගැන සතුටු වන බවත්, එදා ෆුට් නොට් කල්ලියේ දී නම් එවැන්නක් සිදු නොකළ බවත් කියා සිටියේය. පසුගිය දා පාර්ලිමේන්තුවේ දි මිරිස් කුඩු ගසමින් පොදු දේපලවලට හානි කළ අයට එරෙහිව නීතිය ක්‍රියාත්මක වුවා දැයි ප්‍රශ්න කර සිටි විජිත හේරත් මහතා, පාර්ලිමේන්තුවේ වෙච්ච අපරාධ ගැන තවමත් ආණ්ඩුවට යුක්තිය ඉටු කිරීමට නොහැකි වු බව පැවසීය. එවැනි තත්ත්වයක් තුළ ගමේ මිනිසුන්ගේ ප්‍රශ්නවලට උත්තර සපයන්නේ කෙසේ ද යන්න මෙහිදී විජිත හේරත් මහතා ප්‍රශ්න කර සිටියේය.", "URL": "https://sinhala.adaderana.lk/news.php?nid=118217", "Category": null, "Parent URL": null}