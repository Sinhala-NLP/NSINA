{"Source": "Adaderana", "Timestamp": "February 23, 2017 03:00 pm", "Headline": "මියගිය කැස්බෑවන් ගැන වහාම පරීක්ෂණයක් ඉල්ලයි", "News Content": "දකුණු මුහුදු තීරයෙන් හමුවූ මියගිය කැස්බෑවන්ගේ සිරුරු සම්බන්ධයෙන් වහාම පරීක්ෂණයක් ආරම්භ කරන ලෙස ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා නාරා ආයතනයට උපදෙස් ලබාදී තිබේ.මරණය පත්වූ කැස්බෑවන්ගේ සිරුරු කිහිපයක් දකුණු මුහුදු තීරයේ තංගල්ල සිට හම්බන්තොට දක්වා ප්‍රදේශයෙන් පසුගිය දිනවල සොයාගැණුනු බව සඳහන්ය.මෙලෙස මරණයට පත්ව ඇති කැස්බෑවුන් අතර කොළ කැස්බෑවන් සහ බටු කැස්බෑවුන් සිටින අතර එම කැස්බෑ සිරුරුවල කිසිඳු බාහිර තුවාලයක් දක්නට නොමැති බව ධීවර අමාත්‍යංශය පවසයි.මේ ආකාරයෙන් එකවර කැස්බෑවුන් මරණයට පත්වීම ස්වභාවික හේතුවක් විය නොහැකි බැවින් ඒ පිළිබඳ කඩිනමින් විමර්ශනයක් පවත්වා තමන්ට වාර්තාවක් ලබාදෙන ලෙස මහින්ද අමරවීර මහතා නාරා ආයතනයේ සභාපතිවරයා වෙත උපදෙස් ලබාදී තිබේ.කෙසේවෙතත් දකුණු මුහුදු තීරයේ මඩුවන් ඇල්ලීම සඳහා යොදන දැල්වලට සහ උගුල්වලට හසුවීමෙන් හෝ පුපුරණ ද්‍රව්‍ය යොදා මසුන් මැරීම හේතුවෙන් කැස්බෑවුන් මරණයට පත්වීමේ හැකියාවක් පවතින බව ද ධීවර අමාත්‍යංශය පෙන්වා දෙයි.", "URL": "https://sinhala.adaderana.lk/news.php?nid=70010", "Category": null, "Parent URL": null}