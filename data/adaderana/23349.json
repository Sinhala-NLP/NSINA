{"Source": "Adaderana", "Timestamp": "April 7, 2012 03:33 pm", "Headline": "පිටකොටුවේ වෙළඳසැලක කල් ඉකුත් වූ සහල් තොගයක් ", "News Content": "පිටකොටුව පස්වන හරස් වීදියේ වෙළඳසැලක ගබඩා කර තිබූ කල් ඉකුත් වූ සහල් තොගයක් පාරිභෝගික සේවා අධිකාරියේ විශේෂ වැටලීම් ඒකකය විසින් සොයාගෙන තිබේ. අදාළ සහල් මිටි තොගයේ ඇතැම් මිටි වල කල් ඉකුත් වන දිනය සංශෝධනය කර තිබූ බව එම අධිකාරියේ ප්‍රකාශකයෙකු සඳහන් කරයි. සොයාගත් සහල් මිටි තොගයට කිලෝග්‍රෑම් 50 බැගින් වන සහල් මිටි 25 ක් සහ කිලෝග්‍රෑම් 10 බැගින් වන සහල් මිටි 125 ක් අයත් බව සඳහන්ය. කල් ඉකුත් වූ සහල් මිටි සම්බන්ධයෙන් අධිකරණය වාර්තා කිරීමෙන් අනතුරුව ඒවා විනාශ කිරීමට පියවර ගන්නා බව පාරිභෝගික සේවා අධිකාරිය ප්‍රකාශ කරයි. සිද්ධියට අදාළ වෙළඳසැලේ හිමිකරුට එරෙහිව නීතිමය ක්‍රියාමාර්ග ගන්නා බව ද එම අධිකාරිය සඳහන් කරයි.", "URL": "https://sinhala.adaderana.lk/news.php?nid=23349", "Category": null, "Parent URL": null}