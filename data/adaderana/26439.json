{"Source": "Adaderana", "Timestamp": "August 9, 2012 01:16 pm", "Headline": " ජාතික නීතිඥ සංගමයට පත්කිරීම් වෙනුවෙන් රනිල්ට වාරණයක් ", "News Content": "එක්සත් ජාතික පක්ෂයට හිතෛෂි ජාතික නීතිඥ සංගමයේ නීත්‍යනුකූල සභාපතිවරයා හා ලේකම්වරයා වෙනුවට වෙනත් දෙදෙනකු පත්කිරීම අත්හිටුවමින් විපක්ෂ නායක රනිල් වික්‍රමසිංහ මහතාට කොළඹ දිසා අධිකරණය විසින් තාවකාලික වාරණ නියෝගයක් නිකුත් කර තිබේ. ජාතික නීතිඥ සංගමයේ සභාපති ලෙස පත්ව ඇති නීතිඥ උපුල් ජයසූරිය මහතාද,ලේකම් ලෙස පත්ව ඇති ගුණරත්න වන්නිනායක මහතාද වෙනුවට,සභාපති ලෙස නීතිඥ තිලක් මාරපන මහතාද,ලේකම් ලෙස නිශ්ශංක නානයක්කාර මහතාද පත්කිරීමට විපක්ෂ නායක රනිල් වික්‍රමසිංහ මහතා විසින් කටයුතු කරමින් සිටියි. එසේ වුවද ඊට එරෙහිව ගොනු කළ පෙත්සමක් සැලකිල්ලට ගත් ‍කොළඹ දිසා අධිකරණ විනිසුරු ධම්මික ගනේපොල මහතා වික්‍රමසිංහ මහතාට එරෙහිව තාවකාලික වාරණ නියෝගයක් නිකුත් කර තිබේ. ඒ අනුව ලබන 23 වන දින නඩුව යළි කැඳවන බවත්,එහිදී වික්‍රමසිංහ මහතාට තමන් වෙනුවෙන් අධිකරණය ඉදිරියේදී කරුණු දක්වන ලෙසත් විනිසුරුවරයා නියෝග කර ඇති බව පළාත් සභා මන්ත්‍රී නීතිඥ මෛත්‍රී ගුණරත්න මහතා අද දෙරණට කියා සිටියේය. එක්සත් ජාතික පක්ෂ නායකත්වය තේරීම වසර 6 ක් දක්වා දීර්ඝ කිරීමට එම පක්ෂයේ කෘත්‍යාධීකාරී මණ්ඩලය ගනු ලැබු තීරණය තාවකාලිකව අත්හිටුවමින් ගල්කිස්ස දිසාඅධිකරණය ඊයේ දිනයේ තවත් (08) වාරණ නියෝගයක් නිකුත් කරන ලදී. එක්සත් ජාතික පක්ෂ දකුණු පළාත් සභා මන්ත්‍රී නීතීඥ මෛත්‍රී ගුණරත්න මහතා ගොනුකළ පෙත්සමක් සලකා බැලීමෙ‍න් අනතුරුව ගල්කිස්ස දිසාවිනිසුරු ප්‍රියන්ත ප්‍රනාන්දු මහතා එම නියෝගය නිකුත් කළේය.", "URL": "https://sinhala.adaderana.lk/news.php?nid=26439", "Category": null, "Parent URL": null}