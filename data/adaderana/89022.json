{"Source": "Adaderana", "Timestamp": "May 13, 2018 12:20 pm", "Headline": "බස් ගාස්තු සියයට 20 කින් නඟී ? අවම ගාස්තුව රුපියල් 15 යි ? - රජයට යෝජනාවක්", "News Content": "ඉන්ධන මිල වැඩි කිරීමත් සමඟ බස් ගාස්තු 20% කින් වැඩි කරන ලෙසත් අවම ගාස්තුව රුපියල් 10 සිට 15 දක්වා මැයි මස 15 වන දා සිට වැඩි කරන ලෙස රජයට යෝජනා කරන බව අන්තර් පළාත් පෞද්ගලික බස්රථ හිමියන්ගේ සංගමය පවසයි. අද පෞද්ගලික බස් රථ හිමියාගේ මළ ගම සිදුවන දිනය බව එම සංගමයේ ලේකම් අංජන ප්‍රියන්ජිත් මහතා පැවසීය. ඩීසල් මිල ඉහළ ගොස් පෞද්ගලික බස් රථ හිමියා ඉතාමත් අමාරු තත්ත්වයකට පත්ව ඇති බවත් පෞද්ගලික බස් රථ වැඩිපුර ධාවනය කරන්නේ කෙටිදුර මාර්ගවල නිසා කෙටිදුර ධාවනය කරන බස් රථ හිමියා ආරක්ෂා කර ගැනීම සඳහා අවම බස් ගාස්තුව රුපියල් 15 ක් දක්වා ඉහළ දමන ලෙස රජයට යෝජනා කරන බව ඒ මහතා ප්‍රකාශ කළේය. මේ සඳහා රජය ප්‍රතිචාර නොදක්වන්නේ නම් 16 වන දා මධ්‍යම රාත්‍රියේ සිට බස් ධාවනයෙක් ඉවත් වන බවද ඒ මහතා වැඩිදුරටත් ප්‍රකාශ කළේය. මේ අතර ලබන 17 වනදා වන විට බස් ගාස්තුව සංශෝධනය කිරිමට බලධාරින් පියවර නොගතහොත් බස් රථ ධාවනයෙන් ඉවත් වන බව ලංකා පෞද්ගලික බස් රථ හිමියන්ගේ සංගමය පවසයි. එහි සභාපති ගැමුණු විජේරත්න මහතා සඳහන් කළේ බස් ගාස්තු සංශෝධනය සඳහා රජයට සාධාරණ කාලසීමාක් ලබාදී ඇති බවයි.", "URL": "https://sinhala.adaderana.lk/news.php?nid=89022", "Category": null, "Parent URL": null}