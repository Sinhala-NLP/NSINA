{"Source": "Adaderana", "Timestamp": "February 20, 2014 12:03 pm", "Headline": "ජයලලිතාගේ තීරණයට මධ්‍යම රජයෙන් අභියෝගයක් ", "News Content": "රජීව් ගාන්ධි ඝාතන නඩුවේ වරදකරුවන්ට නිදහස ලබාදීමට තමිල්නාඩු ප්‍රාන්තයේ ප්‍රධාන අමාත්‍ය ජයලලිතා ජයරාම් මහත්මිය විසින් ගත් තීරණයට විරුද්ධව ඉන්දීය මධ්‍යම රජය ශ්‍රේෂ්ඨාධිකරණයට ඉදිරිපත් කළ පැමිණිල්ල විභාග කිරීමට තීරණය කර තිබේ. ඊයේ(19) පෙරවරුවේ පැවති කැබිනට් මණ්ඩල හමුවේදී ඉන්දියාවේ තමිල්නාඩු ප්‍රාන්තයේ ප්‍රධාන අමාත්‍ය ජයලලිතා ජයරාම් මහත්මිය විසින් අදාළ වරදකරුවන් පිරිසට නිදහස ලබා දිය යුතු යැයි තීරණය කර තිබුණි. පසුගිය (18) දින එරට ශ්‍රේෂ්ඨාධිකරණය විසින් මුරුගන්,ශාන්තන්,පෙරරිවාලන් යන වරදකරුවන් තිදෙනාට පනවා තිබුණු මරණ දඬුවම ජීවිතාන්තය දක්වා සිරදඬුවම් ලෙස ලිහිල් කළ බව එරට මාධ්‍ය වාර්තා කළේය. ඒ අනුව ඉන්දීය ව්‍යවස්ථාවට අනුව මරණ දඬුවම ඉවත් කිරීමෙන් පසුව එවැනි සිරකරුවන් සම්බන්ධයෙන් අවසන් තීරණයක් ගැනීමේ බලය ප්‍රධාන අමාත්‍යවරයා ප්‍රමුඛ ප්‍රාන්ත ආණ්ඩුවට ලැබෙයි. 1991 මැයි මස 21 වන දින හිටපු ඉන්දීය අග්‍රාමාත්‍ය රජීව් ගාන්ධි මහතා තමිල්නාඩුවේ මැතිවරණ ප්‍රචාරණ ව්‍යාපාරයේ යෙදී සිටියදී බෝම්බ ප්‍රහාරයකින් ඝාතනයට ලක්විය.", "URL": "https://sinhala.adaderana.lk/news.php?nid=41243", "Category": null, "Parent URL": null}