{"Source": "Adaderana", "Timestamp": "June 26, 2012 08:47 pm", "Headline": "අනධ්‍යයන සේවකයින් වෘත්තීය ක්‍රියාමාර්ගය අත්හිටුවයි", "News Content": "වැටුප් වැඩිකිරීම ඇතුළු ඉල්ලීම් කිහිපයක් මුල්කරගනිමින් විශ්ව විද්‍යාල අනධ්‍යයන සේවකයින් විසින් පවත්වාගෙන ආ වැඩ වර්ජනය අත්හිටුවීමට අන්තර් විශ්ව විද්‍යාලයීය වෘත්තීය සමිති මහා සම්මේලනය තීරණය කර තිබේ. අද පස්වරුවේ බලධාරීන් සමග සාකච්ඡා කිරීමෙන් අනතුරුව ගිවිසුමකට එළඹීමට හැකිවූ නිසා මෙම තීරණය ගත් බව එම සම්මේලනයේ භාණ්ඩාගාරික එඩ්වඩ් මල්වත්තගේ මහතා අද දෙරණට කියා සිටියේය. වැටුප් වැඩිකිරීම් ඇතුළු ඉල්ලීම් කිහිපයක් මුල් කරගනිමින් පසුගිය 6 වන දින සිට විශ්ව විද්‍යාල අනධ්‍යයන සේවකයෝ දිවයිනේ සියලුම විශ්ව විද්‍යාලවල අඛණ්ඩ වැඩ වර්ජනයක නිරතවෙමින් සිටියහ. විශ්ව විද්‍යාල ප්‍රතිපාදන කොමිෂන් සභාව හා උසස් අධ්‍යාපන අමාත්‍යාංශය මැදිහත්ව මෙම ගැටලුව සම්බන්ධයෙන් කම්කරු කොමසාරිස්වරයාගේ සහභාගීත්වයෙන් අද(26) පස්වරුවේ පැවති සාකච්ඡාවෙන් අනතුරුව වෘත්තීය ක්‍රියාමාර්ගය දියත්වූ කාලයද ඇතුළත්ව නිසි ලෙස වැටුප් හා දීමනා ලබාදීමටද,වෘත්තීය සමිති ක්‍රියාකාරීන්ගෙන් පළිනොගැනීමටද විධිවිධාන ඇතුළත්වූ ගිවිසුමකට දෙපාර්ශවය එකඟවී ඇත.", "URL": "https://sinhala.adaderana.lk/news.php?nid=25339", "Category": null, "Parent URL": null}