{"Source": "Adaderana", "Timestamp": "December 29, 2012 12:56 pm", "Headline": "හිටපු මන්ත්‍රීගේ මල්ලිට ඇසිඩ් ගහලා", "News Content": "එක්සත් ජාතික පක්ෂයේ හිටපු පාර්ලිමේන්තු මන්ත්‍රී ටී. මහේෂ්වරන්ගේ සහෝදරයෙකු වන ත්‍යාගරාජා ද්වාරගේෂ්වරන්‍ට ඇසිඩ් ප්‍රහාරයක් එල්ල වී තිබේ. සිය පුතුගේ උපන්දිනය නිමිත්තෙන් යාපනය නල්ලූර් කෝවිලට අද පෙරවරු 8.00ට පමණ පැමිණ ඇති එම පුද්ගලයා හා ඔහුගේ ඥාතීන් කෝවිලේ ආගමික වතාවත්වලින් අනතුරුව වාහනයට නැග පිටත්වීමට සුදානම් වන අවස්ථාවේදී මෙම ඇසිඩ් ප්‍රහාරය එල්ල වී ඇතැයි පොලීසිය පවසයි. ඒ අනුව පෙරවරු 9.30ට පමණ වාහනයට නැගීමට සුදානම් වන අවස්ථාවේදී යතුරු පැදියකින් පැමිණි දෙදෙනෙකු විසින් මෙම ඇසිඩ් ප්‍රහාරය එල්ල කර පලාගිය බව ඔහු පොලීසියට කළ පැමි‍ණිල්ලේ සඳහන්ය. ඇසිඩ් ප්‍රහාරයෙන් තමාගේ පිට ප්‍රදේශයට තුවාල සිදුවී ඇති බවත් ‍ඒ සඳහා පෞද්ගලික රෝහලකින් ප්‍රතිකාර ගත් බවත් ඔහු පොලීසියට පවසා ඇත.", "URL": "https://sinhala.adaderana.lk/news.php?nid=30340", "Category": null, "Parent URL": null}