{"Source": "Adaderana", "Timestamp": "November 6, 2010 11:26 am", "Headline": "ප්‍රභාගේ මවගේ දරුවන්ට ඇය බැලීමට ඉඩදෙන්නැයි ඉල්ලීමක් කළේ නෑ", "News Content": "එල්. ටී. ටී. ඊ සංවිධානයේ හිටපු නායක වේලුපිල්ලෙයි ප්‍රභාකරන්ගේ මව වන පාර්වතී අම්මාන්ගේ දරුවන් හට ඇය බැලීමට පැමිණීමට අවස්ථාව සලසා දෙන ලෙස තමන් රජයෙන් කිසිදු ඉල්ලීමක් නොකළ බව ද්‍රවිඩ ජාතික නිදහස් සන්ධානයේ ලේකම් එම්. කේ. ශිවාජිලිංගම් මහතා පවසයි. දැනට අසනීපව යාපනය, වෙල්වැටිතුරෙයි රෝහලේ ප්‍රතිකාර ලබමින් පාර්වතී අම්මාන් හමුවීම සඳහා විදෙස්ගතව සිටින ඇයගේ දරුවන්හට අවස්ථාව සලසාදෙන ලෙස ශිවාජිලිංගම් මහතා රජයෙන් ඉල්ලීමක් කළ බවත්, ශ්‍රී ලංකා රජය එම ඉල්ලීම ප්‍රතික්ෂේප කර ඇති බවත් ඉන්දීය මාධ්‍ය විසින් වාර්තා කර තිබිණි. එමෙන්ම සිය දරුවන් හමුවීමට අවශ්‍ය බවත් නමුත් ආරක්ෂාව පිළිබඳව ඇයට මෙන්ම දරුවන්ට ද බියක් පවතින බවත් පාර්වතී අම්මාන් පවසා ඇති බව ද ඉන්දීය මාධ්‍ය සඳහන් කර තිබිණි. ඒ සම්බන්ධව අද දෙරණ කළ විමසීමකදී තමන් රජයෙන් එවැනි කිසිදු ඉල්ලීමක් නොකළ බව ශිවාජිලිංගම් මහතා සඳහන් කළේය. එවැනි ඉල්ලීමක් රජය වෙත ඉදිරිපත් කිරීමට නම් පාර්වතී අම්මාන්ගේ දරුවන් විසින් තමන් වෙත සිය මව හමුවීමට අවශ්‍ය බව දැනුම්දිය යුතු බව ඔහු පෙන්වාදෙයි. නමුත් ඔවුන් තමන්ගෙන් එවැනි ඉල්ලීමක් නොකළ බවත්, ශ්‍රී ලංකාවට පැමිණීම සඳහා ඔවුන් හට ආරක්ෂාව සම්බන්ධ ගැටලුවක් පවතින බවද ශිවාජිලිංගම් මහතා අද දෙරණ වෙත සඳහන් කළේය. දැනට වෙල්වැටිතුරෙයි රෝහලෙහි ප්‍රතිකාර ලබමින් සිටින පාර්වතී අම්මාන්ගේ සෞඛ්‍ය තත්ත්වයෙහි සැලකිය යුතු මට්ටමේ ප්‍රගතියක් දැකිය නොහැකි බව ද හෙතෙම කියා සිටියේය.", "URL": "https://sinhala.adaderana.lk/news.php?nid=11968", "Category": null, "Parent URL": null}