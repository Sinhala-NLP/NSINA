{"Source": "Adaderana", "Timestamp": "October 16, 2010 09:55 am", "Headline": "තවත් සිසුන් පිරිසකට පොලිස් ඇස යොමුවෙයි", "News Content": "උසස් අධ්‍යාපන අමාත්‍යාංශ භූමියට අනවසරයෙන් ඇතුළු වී එහි දේපළවලට අලාභ හානි සිදුකිරීමේ සිද්ධියට අදාළ තවත් සැකකාර සිසුන් පිරිසක් අත්අඩංගුවට ගැනීම සඳහා පොලිසිය පරීක්ෂණ ආරම්භ කර තිබේ. දැනට අත්අඩංගුවට ගෙන ඇති සිසුන්ගෙන් ද තවදුරටත් ප්‍රශ්න කරමින් සිටින බව කුරුඳුවත්ත පොලිසිය අධිකරණයට දැනුම් දි ඇත. ඔවුන්ගේ ප්‍රකාශවලින් අනාවරණය වූ තොරතුරු මෙන්ම සිද්ධියට අදාළ වූ වීඩියෝ පටවලින් අනාවරණය වන තොරතුරු මත සෙසු සැකකරුවන් අත්අඩංගුවට ගැනීමට අපේක්ෂා කරන බව පොලිසිය අධිකරණයට දන්වා ඇති බව සඳහන්ය. පහරදීමෙන් අමාත්‍යාංශ දේපළවලට රුපියල් ලක්ෂ 2 ක පමණ අලාභයක් සිදුව ඇති බව ද පොලිසිය අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=11527", "Category": null, "Parent URL": null}