{"Source": "Adaderana", "Timestamp": "January 26, 2014 08:33 am", "Headline": "තිස්වසරක ත්‍රස්තවාදය අවසන් කර මෙතරම් වේගයෙන් නැගී සිටි වෙනත් රටක් නෑ", "News Content": "බෝම්බ පුපුරණ අනතුරුදායක රටක් බවට එදා හඳුන්වාදුන් ශ්‍රී ලංකාව අද නිදහසේ ගමන් කළ හැකි ඒකීය රටක් බවට පත්ව ඇතැයි ජනාධිපති මහින්ද රාජපක්ෂ මහතා පවසයි. ජනාධිපතිවරයා පෙන්වා දෙන්නේ රටේ සිදුව ඇති සංවර්ධනය පිළිබඳ ලෝකයම මවිතයට පත්ව ඇති බවයි. සිවිල් ආරක්ෂක බලකා සේවා වනිතා ඒකකය මගින් ඉදිකළ නිවාස 250ක අයිතිය පැවරීම වෙනුවෙන් ඊයේ පස්වරුවේ කොළඹ මියුසියස් විද්‍යාලයීය ශ්‍රවණාගාරයේ පැවති උත්සවයකට එක්වෙමින් ජනාධිපති මහින්ද රාජපක්ෂ මහතා මේ බව පැවසීය. එහිදී ජනාධිපතිවරයා කියා සිටියේ තිස් වසරක ත්‍රස්තවාදය අවසන් කර මෙතරම් වේගයෙන් නැගී සිටි ලෝකයේ වෙනත් රටක් නොමැති බවයි. එහෙත් රටේ නිදහසත් සංවර්ධනයත් පිළිගැනිමට රටට වෛර කරන රටේම උපන් ඇතැම් පිරිසක් සූදානම් නොමැතිවීම කනගාටුවට කරුණක් බව ද ජනාධිපතිවරයා පැවසීය. කෙතරම් බාධක පැමිණිය ද රට තුළ සංවර්ධන වැඩපිළිවෙළ ඉදිරියට ගෙන යන බව ජනාධිපතිවරයා අවධාරණය කළේය. සිවිල් ආරක්ෂක දෙපාර්තමේන්තුව ජීවිත පරිත්‍යාගයෙන් කළ කැපවීම සහ රට ගොඩනැගීමේ කාර්යයේ දී දැනට සිදුකරන දායකත්වය ද ජනාධිපතිවරයාගේ ඇගයීමට ලක්විය.", "URL": "https://sinhala.adaderana.lk/news.php?nid=40645", "Category": null, "Parent URL": null}