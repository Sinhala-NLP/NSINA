{"Source": "Adaderana", "Timestamp": "March 18, 2015 04:05 pm", "Headline": "ඉන්දු - ලංකා ධීවර ගැටලුව ගැන යළි සාකච්ඡා වටයක්", "News Content": "ඉන්දු - ලංකා ධීවර ගැටලුව සම්බන්ධයෙන් මීළග සාකච්ඡා වටය සඳහා තමිල්නාඩු ප්‍රාන්ත රජය විසින් වෙනත් දිනයක් යෝජනා කර තිබේ.ඒ අනුව ලබන මස 24 වනදා චෙන්නායි හිදී අදාළ සාකච්ඡා පැවැත්විය යුතු බවට තමිල්නාඩු ප්‍රාන්ත රජය විසින් ඉන්දීය මධ්‍යම රජයට ලිඛිතව දැනුම් දී ඇති බව ඉන්දීය මාධ්‍ය වාර්තා කළේය.ඉන්දු - ලංකා ධීවර ගැටලුව සම්බන්ධයෙන් තෙවන වටයේ සාකච්ඡා පසුගිය 5 වැනිදා පැවැත්වීමට ඉන්දීය රජය තීරණය කර තිබූ අතර ශ්‍රී ලංකා රජයේ තීරණය වී තිබුණේ අදාළ සාකච්ඡා පසුගිය 11 වැනිදා පැවැත්වීමටය.ඉන්දු - ලංකා ධීවර ගැටලුව සම්බන්ධයෙන් පළමු වටයේ සාකච්ඡා පසුගිය වසරේ ජනවාරි මාසයේ දී චෙන්නායිහි දී පැවති අතර දෙවන වටයේ සාකච්ඡා ඉන් මාස හතරකට පසුව කොළඹ දී පැවැත්වුණි.මේ අතර ඉන්දීය අග්‍රාමාත්‍ය නරේන්ද්‍ර මෝදි සහ ඉන්දීය විදේශ කටයුතු අමාත්‍ය සුෂ්මා ස්වරාජ් විසින් පසුගිය දිනවල ශ්‍රී ලංකාවේ සිදුකළ සංචාරවල දී ද ධීවර ගැටලුව සම්බන්ධයෙන් ශ්‍රී ලංකා ජනාධිපතිවරයා සහ අග්‍රමාත්‍යවරයා සමග සාකච්ඡා පැවැත්වුණි.මෙම ගැටලුව දෙස මානුෂීයව බලා එය විසඳිය යුතු බව ඉන්දීය අගමැතිවරයා එහිදී සඳහන් කර තිබිණ.මේ අතර මෙරට අත්අඩංගුවෙන් නිදහස ලැබූ ඉන්දීය ධීවරයින් සහ යාත්‍රා ඉන්දීය බලධාරීන් වෙත භාරදී තිබේ.ශ්‍රී ලංකා නාවික හමුදාව විසින් ඉන්දු ලංකා ජාත්‍යන්තර මුහුදු සීමාවේ දී ඉන්දීය වෙරළාරක්ෂක නිලධාරීන් වෙත මෙම ධීවරයින් සහ යාත්‍රා භාරදී ඇති බව ඉන්දීය මාධ්‍ය වාර්තා කළේය.ධීවරයින් 168 දෙනෙකු සහ යාත්‍රා 51 ක් මෙලෙස භාරදී ඇති බව සඳහන්ය.", "URL": "https://sinhala.adaderana.lk/news.php?nid=50058", "Category": null, "Parent URL": null}