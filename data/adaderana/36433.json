{"Source": "Adaderana", "Timestamp": "August 6, 2013 08:20 pm", "Headline": "උතුරු ඡන්දය එපා කියා ගොනුකරන ලද පෙත්සම ඉල්ලා අස්කරගනියි", "News Content": "සිංහල ජාතික පෙරමුණේ ලේකම් ජයන්ත ලියනගේ මහතා විසින් උතුරු පළාත් සභා ඡන්දය නොපවත්වන ලෙස ඉල්ලමින් ගොනුකර තිබූ පෙත්සම අද(06) ඉල්ලා අස්කරගෙන තිබේ. උතුරු පළාත් සභා ඡන්දය නොපවත්වන ලෙස ඉල්ලමින් ගොනුකර තිබූ රිඩ් පෙත්සම එහි තිබු දෝෂ සහගත තත්ත්වයන් හේතුවෙන් සිංහල ජාතික පෙරමුණේ ලේකම් ජයන්ත ලියනගේ මහතා විසින් ඉල්ලා අස්කරගෙන ඇත. මෙම පෙත්සම ඉදිරිපත් කර ඇත්තේ ශ්‍රී ලංකා ජාතික පෙරමුණෙන් බවත්, එම පෙරමුණ දේශපාලන පක්ෂයක් ලෙස ලේඛනගත කර නොමැති බවත් ඒ හේතුවෙන් මෙම පෙත්සම විභාගයට ගැනීමට අධිකරණයට බලයක් නොමැති බව අභියාචනාධිකරණ විනිසුරුවන් වන ශ්‍රී ස්කන්දරාජා මහතා සහ මාලනී ගුණරත්න යන විනිසුරු මඩුල්ල යටතේ මෙම පෙත්සම කැඳවූ අවස්ථාවේදී ඔවුන් පෙන්වා දුන්නේය. මෙම පෙත්සම රටේ පුරවැසියෙකු ලෙස ඉදිරිපත් කර තිබුණේ නම් එය විභාගයට ගැනීමට අධිකරණය බලය ඇති බව එම පෙත්සම විභාගයටගත් විනිසුරු මඩුල්ල කියා සිටියේය. ඒ අනුව නැවත පුරවැසියෙකු ලෙස එම පෙත්සම ගොනුකිරීම සඳහා අයිතිය තබාගෙන ජයන්ත ලියනගේ මහතා විසින් ඉල්ලා අස්කරගෙන ඇත. උතුරු පළාත් සභා මැතිවරණය පැවැත්වීමට තරම් පැහැදිළි වාතාවරණයක් එහි නොමැති බව පවසමින් එම පෙත්සමෙන් සිංහල ජාතික පෙරමුණේ ලේකම් ජයන්ත ලියනගේ මහතා විසින් ඉල්ලා සිටින ලදී.", "URL": "https://sinhala.adaderana.lk/news.php?nid=36433", "Category": null, "Parent URL": null}