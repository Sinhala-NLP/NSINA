{"Source": "Adaderana", "Timestamp": "July 5, 2018 07:13 pm", "Headline": "අතුරුගිරියේ කොල්ලකෑම් රැසකට සම්බන්ධ පාතාල සාමාජිකයන් 3 ක් අත්අඩංගුවට", "News Content": "අතුරුගිරිය, ප්‍රදේහයේ සිදුවූ කොල්ලකෑම් රැසකට සම්බන්ධ සංවිධානාත්මක අපරාධ කණ්ඩායමක සාමාජිකයින් තිදෙනෙකු අතුරුගිරිය පොලීසිය මගින් අත්අඩංගුවට ගෙන තිබේ. සී.සී.ටී.වී දර්ශන උපයෝගී කරගනිමින් හංවැල්ල, දැඩිගමුව ප්‍රදේශයේදී සහ කළුතර ප්‍රදේශයේදී මොවුන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. අවුරුදු 19ත් ත්25 අතර වයසේ පසුවන මෙම සැකකරුවන් තිදෙනා මේ වන විට බන්ධනාගාරගතව සිටින සංවිධානාත්මක අපරාධකරුවෙකු වන දැඩිගමුව චමින්ද නැමැත්තාගේ සහායකයින් බව පොලීසිය සිදුකළ විමර්ශන වලදී අනාවරණය වී තිබේ. මොවුන් අතුරුගිරිය ප්‍රදේශයේදී ගිනි අවි පෙන්වා යතුරුපැදි කොල්ලකෑම් සහ රුපියල් ලක්ෂ 25කට අධික මුදල් කොල්ලකෑමක් සම්බන්ධයෙන් අවශ්‍ය සිටි සැකකරුවන් බව පොලීසිය පැවසීය. ඔවුන් සතුව තිබී මෙරට නිෂ්පාදිත රිවෝල්වරයක් සහ එම උණ්ඩ 05ක්, කඩුවක් මෙන්ම කොල්ලකන ලද යතුරුපැදි දෙකක්ද සොයාගෙන තිබේ. සැකකරුවන් හෝමාගම මහේස්ත්‍රාත් අධිකරණයට ඉදිරිපත් කිරීමට නියමිත අතර අතුරුගිරිය පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=92059", "Category": null, "Parent URL": null}