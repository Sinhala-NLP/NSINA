{"Source": "Adaderana", "Timestamp": "June 2, 2016 10:14 am", "Headline": "කුරුණෑගල - නුවර ප්‍රධාන මාර්ගයේ ගිලා බැසීමක්", "News Content": "කුරුණෑගල - නුවර ප්‍රධාන මාර්ගයේ ගිලා බැසීමක් සිදුව ඇති බව ආපදා කළමනාකරණ මධ්‍යස්ථානය පවසයි.එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේ බරිගම සහ අලදෙණිය ප්‍රදේශ අතර මාර්ගයේ කිලෝමීටර් 6 සහ 7 කණුව අතර ප්‍රදේශයේ මෙම ගිලා බැසීම සිදුව ඇති බවයි. මේ හේතුවෙන් එම මාර්ගයේ බරවාහන ධාවනය කිරීමට නොහැකි තත්වයකට පත්ව ඇති බව ඔහු පැවසුවේය. පොලීසිය විසින් එම මාර්ගයේ රථ වාහන ගමනාගමනය සීමා කිරීමට අවශ්‍ය කටයුතු සිදුකරමින් සිටින බව ප්‍රදීප් කොඩිප්පිලි මහතා කීවේය. ඒ අනුව එම මාර්ගය භාවිත කිරීමේදී විමසිලිමත් වන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරයි.මේ අතර ගිං ගඟ පිටාර ගැලීමෙන් බද්දේගම සහ වැලිපිටය, දිවිතුර ප්‍රාදේශීය ලේකම් බල ප්‍රදේශවල මාර්ග කිහිපයකන් ජලයෙන් යටවී තිබේ.ඊයේ පස්වරුවේ සිට මෙම ජල ගැලීම් තත්ත්වය වාර්තා වන බව ආපදා කළමනාකරණ මධ්‍යස්ථානය සඳහන් කළේය.බද්දේගම, උඩුගම මාර්ගය මහම්බාන ප්‍රදේශයෙන් යටවී ඇති අතර බද්දේගම, ගාල්ල, වක්වැල්ල මාර්ගය ගනේගම ප්‍රදේශයෙන් යටවී තිබේ.එම ප්‍රදේශ වල පහත් බිම් රැසක් ද ජලයෙන් යටවී ඇති බව වාර්තා වේ.කෙසේ වෙතත් අද උදෑසන වන විට ගිං ගඟේ ජල මට්ටම අඩුවෙමින් පවතින බව ආපදා කලමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=60698", "Category": null, "Parent URL": null}