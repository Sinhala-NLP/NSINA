{"Source": "Adaderana", "Timestamp": "May 2, 2018 09:40 pm", "Headline": "අනාරක්ෂිතව ප්‍රවාහනය කළ කිරි තොගයක් අත්අඩංගුවට", "News Content": "යෝගට් සමාගමක ලොරි රථයක් මඟින් සෞඛ්‍යාරක්ෂිත බවින් තොරව ප්‍රවාහනය කරමින් තිබූ කිරි තොගයක් අත්අඩංගුවට ගැනීමට වාරියපොල සෞඛ්‍ය වෛද්‍ය නිලධාරී කාර්යාලයේ නිලධාරීන් සමත්ව තිබේ. ජලය රැස් කිරීමට යොදාගන්නා ටැංකි දෙකක් මගින් එළකිරි ලීටර් හාරදහසක පමණ ප්‍රමාණයක් ප්‍රවාහනය කරමින් තිබියදී පාදෙනිය ප්‍රදේශයේ දී මෙම අත්අඩංගුවට ගැණීම සිදුව තිබේ. බමුණාකොටුව ප්‍රදේශයේ පිහිටි දිවයිනේ ප්‍රසිද්ධ යෝගට් සමාගමක් වෙනුවෙන් මෙම කිරි ප්‍රවාහනය කරමින් තිබූ බව මහජන සෞඛ්‍ය පරීක්ෂක නිලධාරීන් ප්‍රකාශ කරති. ලොරි රථය සමගින් අත්අඩංගුවට ගත් සැකකරු වාරියපොල අධිකරණයට ඉදිරිපත් කිරීමෙන් පසු සැකකරු ඇපමත මුදාහැර තිබේ. නඩුව හෙට (03) නැවත කැඳවීමට නියමිතව ඇත. කිරි ප්‍රවාහනය කිරීම සඳහා මළ නොබැඳෙන ලෝහයෙන් සැකසූ ටැංකි භාවිත කිරීම අනිවාර්ය බවත් පැය හතරක් ඇතුලත එම කිරි සිසිලන ක්‍රියාවලියට ලක් කළයුතු බවත් මහජන සෞඛ්‍ය පරීක්ෂක නිළධාරීන් ප්‍රකාශ කරයි.", "URL": "https://sinhala.adaderana.lk/news.php?nid=88413", "Category": null, "Parent URL": null}