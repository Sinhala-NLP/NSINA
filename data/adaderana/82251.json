{"Source": "Adaderana", "Timestamp": "December 30, 2017 11:59 am", "Headline": "සයිටම් සිසුන්ට වෛද්‍ය උපාධිය පිරිනැමීමට එකඟතාව", "News Content": "සති 05කට වැඩි සායනික පුහුණු කාලයකින් පසු සයිටම් වෛද්‍ය උපාධිය පිළිගැනීමට ශ්‍රී ලංකා වෛද්‍ය සභාව පිළිගෙන ඇති බව උසස් අධ්‍යාපන හා මහා මාර්ග අමාත්‍ය ලක්ෂ්මන් කිරිඇල්ල මහතා පවසයි. අද කොළඹ පැවැති ශ්‍රී ලංකා උසස් තාක්ෂණ ආයතනයේ 14 වන උපාධි ප්‍රදානෝත්සවයට එක්වෙමින් ලක්ෂ්මන් කිරිඇල්ල අමාත්‍යවරයා මේ බව සඳහන් කළේය. වෛද්‍ය සභාවේ මෙම තීරණයත් සමඟ සයිටම් සිසුන්ට රජයේ විශ්වවිද්‍යාල වලින් බිහිවන වෛද්‍ය සිසුන් හා සමානවම පිළිගැනීමක් සිදු වන බව අමාත්‍යවරයා සඳහන් කළේය. මේ හේතුවෙන් ශිෂ්‍යයින් මාස 08ක් පුරා සිදු කරගෙන ගිය අරගලය නිෂ්ඵල වූ බව ද අමාත්‍යවරයා මෙහිදී සඳහන් කර සිටියි. මේ අතර අද දහවල් නිවේදනයක් නිකුත් කරමින් උසස් අධ්‍යාපන හා මහා මාර්ග අමාත්‍යංශය මාධ්‍ය ඒකකය සඳහන් කළේ සයිටම් ප්‍රශ්න සම්බන්ධයෙන් අවසන් එකඟතාවක් වෛද්‍ය සභාව මේ දක්වාත් ගෙන නොමැති බවයි. සති 35ක සායනික පුහුණුවක් ලබාදීම ඇතුළු විවිධ යෝජනා කිහිපයක් මේ වන විට සාකච්ඡා මට්ටමේ පවතින බව ද අදාළ නිවේදනය මඟින් පෙන්වා දී තිබේ.", "URL": "https://sinhala.adaderana.lk/news.php?nid=82251", "Category": null, "Parent URL": null}