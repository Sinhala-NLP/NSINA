{"Source": "Adaderana", "Timestamp": "May 29, 2010 03:16 pm", "Headline": "එජාපයේ සීතල යුද්ධයක්?", "News Content": "එක්සත් ජාතික පක්ෂ ප්‍රතිසංවිධාන ක්‍රියාවලියේ මේ වන විට කැපී පෙනෙන චරිත දෙකක් ගොඩ නැගී තිබේ. ඉන් එක් අයෙක් සජිත් ප්‍රේමදාස මහතා වන අතර අනෙක් පුද්ගලයා වන්නේ රවී කරුණානායක මහතාය. ආකාරයට ඔවුන් දෙදෙ‍නා අතර අනාගත නායකත්වය සඳහා සීතල යුද්ධයක් නිර්මාණය වී ඇති බව පක්ෂ අභ්‍යන්තර ආරංචි මාර්ග සඳහන් කරයි. පක්ෂ නායකත්වය සහ අනෙකුත් ජ්‍යෙෂ්ඨ තනතුරු සදහා පුද්ගලයින් නම් කිරීම ඡන්දයකින් සිදුකළ යුතු බවට ඉදිරිපත් වූ යෝජනාව පසුගියදා කෘත්‍යාධිකාරී මණ්ඩලයේ දී ඒකමතිකව සම්මත විය. ඉදිරියේ දී නායකත්වය සඳහා ඡන්ද විමසීමක් සිදුවීමට ඉඩකඩ ඇති බැවින් මොවුන් දෙදෙනාම මේ වන විට ඡන්ද එක්රැස් කිරීමේ කටයුතුවල නිරතව සිටින බව වාර්තා වේ. කෙසේවෙතත් මේ වන විටත් සජිත් ප්‍රේමදාස මහතාත් රවී කරුණානායක මහතාත් එහි මූලික පියවරක් ලෙස මාධ්‍ය මෙහෙයුමක් ද ආරම්භ කර තිබේ. පක්ෂ නායක රනිල් වික්‍රමසිංහ මහතාගේ සහ ඔහුගේ සමීපතමයන්ගේ සහය රවී කරුණානායක මහතාට හිමිවන අතර සජිත් ප්‍රේමදාස මහතාට ප්‍රතිසංවිධාන වැඩපිළිවෙළට උරදුන් පිරිසගේ සහය හිමිවන බව‍ දේශපාලන ආරංචි මාර්ග පවසයි. මෙම සීතල යුද්ධය කුමන අතකට පෙරලේවි ද කියා කිසිවෙකුටත් කිව නොහැක්කේ ඔවුන් දෙදෙනාම පක්ෂයේ ප්‍රබල චරිත දෙකක් වන නිසාය.", "URL": "https://sinhala.adaderana.lk/news.php?nid=8695", "Category": null, "Parent URL": null}