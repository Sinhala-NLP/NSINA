{"Source": "Adaderana", "Timestamp": "May 3, 2012 01:23 pm", "Headline": "ෆොන්සේකාගේ මූලික අයිතිවාසිකම් පෙත්සම 20ට කල්යයි", "News Content": "තමාව අත්අඩංගුවට ගැනීම නීති විරෝධී යයි ප්‍රකාශ කරන ලෙස ඉල්ලා හිටපු ආරක්ෂක මාණ්ඩලික ප්‍රධානී සරත් ෆොන්සේකා මහතා විසින් ගොනුකරන ලද මූලික අයිතිවාසිකම් පෙත්සම විභාග කිරීම සැප්තැම්බර් මස 20 වන දින දක්වා කල්තබා තිබේ. අදාළ පෙත්සම අද අග විනිසුරු,ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල හමුවේ කැඳවූ අවස්ථාවේදී එය මෙසේ කල්තැබුණු බව අද දෙරණ අධිකරණ වාර්තාකරු පවසයි. සරත් ෆොන්සේකා මහතා වෙනුවෙන් පෙනී සිටින නීතිඥවරයා මෙම පෙත්සමේ ඉදිරි ක්‍රියාමාර්ග සම්බන්ධයෙන් උපදෙස් ලබාගැනීමට අවශ්‍යව ඇති බව ශ්‍රේෂ්ඨාධිකරණය හමුවේ දන්වා සිටින ලදී. ඒ අනුව මෙම පෙත්සම විභාග කිරීම සැප්තැම්බර් මස 20 වන දිනට කල්තැබීමටත්,එදිනට අධිකරණය ඉදිරියේ කරුණු දක්වන ලෙසත් ශ්‍රේෂ්ඨාධිකරණය විසින් පෙත්සම්කාර පාර්ශවයේ නීතිඥවරයාට නියෝග කර තිබේ.", "URL": "https://sinhala.adaderana.lk/news.php?nid=23990", "Category": null, "Parent URL": null}