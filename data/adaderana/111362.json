{"Source": "Adaderana", "Timestamp": "June 5, 2019 11:32 am", "Headline": "රාජකීය හමුවීමක්", "News Content": "ඔස්ට්‍රේලියානු අගමැති ස්කොට් මොරිසන් බ්‍රිතාන්‍යයේ දෙවන එළිසබෙත් මහරැජිණ හමුවුණි. ඒ මොරිසන්ගේ බ්‍රිතාන්‍ය නිල සංචාරය අතරතුරදීය. දෙවන ලෝක යුද සමයේ සිදුවූ නෝමැන්ඩි ආක්‍රමණයේ 75වන සංවත්සරය වෙනුවෙන් අමෙරිකානු ජනාධිපතිවරයා ඇතුළු රාජ්‍ය නායකයන් රැසක් බ්‍රිතාන්‍යයට පැමිණ සිටියි. සැමරුමට සහභාගි වීම සඳහා පැමිණි ඔස්ට්‍රේලියානු අගමැති ස්කොට් මොරිසන් බකිංහැම් මාලිගයේදී දෙවන එළිසබෙත් මහරැජිණ හමුවූ අවස්ථාව විදෙස් මාධ්‍ය වාර්තා කළේය. එම අවස්ථාවට අගමැතිවරයාගේ බිරිඳ වන ජෙනී මොරිසන්ද එක්ව සිටියේය. අගමැතිවරයා එහිදී මහරැජින වෙත ත්‍යාගයක්ද පිරිනමා ඇති බව විදෙස් වාර්තා සඳහන් කළේය. ඔස්ට්‍රේලියාවේ හිටපු අගමැති මැල්කම් ටර්න්බුල් ධුරයෙන් ඉවත් වීමත් සමඟ අගමැති ධුරයට පත් වූ ස්කොට් මොරිසන් පසුගියදා පැවති එරට මහමැතිවරණයෙන් ජයගනිමින් එරට 30වන අග්‍රාමාත්‍යවරයා ලෙස තේරී පත්වුණි. එම ධුරයට පත්වීමෙන් අනතුරුව ස්කොට් මොරිසන් බ්‍රිතාන්‍යයේ සංචාරය කරන පළමු අවස්ථාවද මෙයයි.", "URL": "https://sinhala.adaderana.lk/news.php?nid=111362", "Category": null, "Parent URL": null}