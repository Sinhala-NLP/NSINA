{"Source": "Adaderana", "Timestamp": "September 29, 2010 08:55 am", "Headline": "ෆොන්සේකාගේ ලේකම් නම ගිය අපරාධකරුවෙක්", "News Content": "හිටපු යුද හමුදාපති සරත් ෆොන්සේකා මහතාගේ ලේකම්වරයා ලෙස කටයුතු කළ කපිතාන් සේනක ද සිල්වා දිවයිනේ ලියාපදිංචි අපරාධකරුවෙකු බව නීතීපතිවරයා මහාධිකරණයට දැනුම් දී තිබේ.. දැනට රිමාන්ඩ් භාරයේ පසුවන විත්තිකාර සේනක ද සිල්වා වෙනුවෙන් කෙරුනු ඇප ඉල්ලීමට විරෝධතා ගොනු කරමින් නීතීපතිවරයා මේ බව දැනුම් දී ඇති බව සඳහන් වේ. අදාළ පුද්ගලයා අතීතයේ දී මංකොල්ලකෑමේ සිද්ධියකට වරදකරු වී වසර 3ක සිර දඩුවමක් ලබා ඇති බව එහි තවදුරටත් සඳහන් වේ. එමෙන්ම බෙල්ජි‍යමේ දී සිදු කළ මූල්‍ය වංචාවක් සම්බන්ධයෙන් ද චෝදනා ලැබ විත්තිකරු නඩු විභාගයක් සඳහා අවශ්‍යව ඇති පුද්ගලයෙකු බව ද නීතීපතිවරයා අධිකරණයට දැනුම් දී තිබේ. මෙවැනි අපරාධ ඉතිහාසයක් සහිත පුද්ගලයෙකු ඇප මත මුදා හැරීමට තරයේ වි‍රුද්ධ වන බව නීතීපතිවරයා අධිකරණයට දන්වා ඇති බව වාර්තා වේ. ඒ අනුව කොළඹ මහාධිකරණය මගින් අදාළ ඇප ඉල්ලීම ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=11165", "Category": null, "Parent URL": null}