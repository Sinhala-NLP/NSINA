{"Source": "Adaderana", "Timestamp": "March 13, 2012 02:29 pm", "Headline": "මැගසින් ගැටුම - සිරකරුවන් 46 දෙනාට ඇප දීම ප්‍රතික්ෂේපයි", "News Content": "මැගසින් බන්ධනාගාරයේ පසුගියදා හටගත් ගැටුම සම්බන්ධයෙන් අත්අඩංගුවට ගත් සිරකරුවන් 46 දෙනාට ඇප ලබාදීම කොළඹ මහේස්ත්‍රාත් අධිකරණය ප්‍රතික්ෂේප කර තිබේ. බන්ධනාගාරගත කර සිටින අදාළ සැකකරුවන් 46 දෙනා අද(13) අධිකරණය වෙත ඉදිරිපත් කෙරුණු අතර සැකකරුවන්ට එරෙහිව සාධාරණ සාක්ෂි නොමැති නිසා ඔවුන් ඇප මත මුදා හරින ලෙස ඔවුන් වෙනුවෙන් පෙනී සිටි නීතීඥවරුන් අධිකරණය හමුවේ කියා සිටියේය. එහෙත් කොළඹ අපරාධ කොට්ඨාශය ඊට විරෝධය පළ කර ඇත. අදාළ සැකකරුවන්ට එරෙහිව පොදු දේපළ පනත යටතේ චෝදනා ගොනු කර ඇති බව කොළඹ අපරාධ කොට්ඨාශය අධිකරණය හමුවේ දැනුම් දී සිටියේය. සැකකරුවන් විසින් සිදුකර ඇති අලාභය රුපියල් 25 ,000ට වැඩි නිසා ඔවුන්ට ඇප ලබාදීම පොදු දේපළ පනත යටතේ සිදු කළ නොහැකි බව පොලිසිය අධිකරණය හමුවේ සඳහන් කර ඇත. ඉදිරිපත් වූ කරුණු සලකා බැලූ කොළඹ අතිරේක මහේස්‍ත්‍රාත් ප්‍රහර්ශා රණසිංහ මහත්මිය සැකකරුවන්ට ඇප ලබාදීම ප්‍රතික්ෂේප කළාය. ඒ අනුව සැකකරුවන් ලබන 27 වැනිදා දක්වා රක්ෂිත බන්ධනාගාරගත කිරීමට විනිසුරුවරිය නියෝග කළාය.", "URL": "https://sinhala.adaderana.lk/news.php?nid=22772", "Category": null, "Parent URL": null}