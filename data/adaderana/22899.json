{"Source": "Adaderana", "Timestamp": "March 19, 2012 01:39 pm", "Headline": "පරිපූරක වෙද වර්ජනය අත්හිටුවමින් වාරණ නියෝගයක්", "News Content": "පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩලය විසින් දිවයින පුරා රෝහල්වල පවත්වන වැඩ වර්ජනය අත්හිටුවන ලෙස දන්වමින් කොළඹ දිසා අධිකරණය වාරණ නියෝගයක් නිකුත් කර තිබේ. බණ්ඩාරගම ප්‍රදේශයේ පදිංචි රෝගීන් දෙදෙනෙකු ඉදිරිපත් කළ පෙත්සමක් සලකාබැලීමෙන් අනතුරුව අධීකරණය මෙම නියෝගය නිකුත් කරනු ලැබීය. අදාළ වෘත්තීය සමිතිය දිවයින පුරා රෝහල්වල ආරම්භ කර ඇති වෘත්තීය සමිති ක්‍රියා මාර්ගය නිසා රෝගීන් විශාල ලෙස අපහසුතාවයට පත්ව ඇති බව පෙත්සම්කරුවන් කියා සිටියි. වෘත්තීය ඉල්ලීම් දිනාගැනීම සඳහා අදාළ වෘත්තීය සමිතිය විසින් මෙම වැඩ වර්ජනය ආරම්භ කර ඇති බව ද ඔවුන් සඳහන් කරයි. එම වෘත්තීය ගැටලු විසඳන බවට රජය මෙන්ම අමාත්‍ය මණ්ඩලය පොරොන්දු වී තිබියදී මේ ආකාරයෙන් වෘත්තීය සමිති ක්‍රියා මාර්ගවලට එළඹීම නීතිවිරෝධී බව පෙත්සම්කරුවන් පවසයි. එබැවින් අදාළ වැඩ වර්ජනය අත්හිටුවීමේ වාරණ නියෝගයක් නිකුත් කරන ලෙස ද ඔවුන් අධිකරණයෙන් ඉල්ලා තිබේ. ඉදිරිපත් වූ කරුණු සලකා බැලූ කොළඹ දිසා විනිසුරු ජී. එල්. පී. ගනේපොල මහතා අදාළ වැඩ වර්ජනය අත්හිටුවන මෙන් දන්වා ලබන 30 වන දා තෙක් බල පැවැත්වෙන පරිදි වාරණ නියෝගයක් නිකුත් කළේය.", "URL": "https://sinhala.adaderana.lk/news.php?nid=22899", "Category": null, "Parent URL": null}