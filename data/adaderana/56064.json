{"Source": "Adaderana", "Timestamp": "December 31, 2015 02:21 pm", "Headline": "ප්‍රධාන නගර වලට නැවුම් මත්ස්‍ය සුපිරි වෙළඳසැල්", "News Content": "දිවයිනේසෑම ප්‍රධාන නගරයකම මත්ස්‍ය නිෂ්පාදන වලින් සමන්විත සුපිරි වෙළඳ සංකීර්ණ ඉදිකර ජනතාවට පහසුකම් සැපයීමට වැඩ පිළිවෙළක් ක්‍රියාත්මක කර ඇතැයි ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි කියයි.අමාත්‍යවරයා අවධාරණය කළේ පෝෂණ ගුණයෙන් පිරිපුන් නැවුම් මත්ස්‍ය නිෂ්පාදන ලබා ගැනීමට ජනතාවට අවස්ථාව ලබා දීම මෙහි අපේක්ෂාව බවය.ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතාගේ සංකල්පයකට අනුව ක්‍රියාත්මක මෙම ව්‍යාපෘතියේ පළමු මත්ස්‍ය සුපිරි වෙළඳ සැල මොණරාගල දී විවෘත කෙරිණ. එහිදී අමාත්‍යතුමා පෙන්වා දුන්නේ ලංකා ධීවර සංස්ථාව පත්ව ඇති දැඩි මුල්‍ය අර්බුදයෙන් ගොඩ ගැනීම සඳහා මෙම මත්ස්‍ය සුපිරි වෙළෙද සැල් ඇරඹීම මඟින් පිටිවහලක් වනු ඇති බවය.පෞද්ගලික අංශයේ ද සහය ලබා ගනිමින් ධීවර සංස්‌ථාවටද අනුබද්ධව මෙම මත්ස්‍ය සුපිරි වෙළඳ සැල් වායු සමීකරණය කළ සියළු පහසුකම් වලින්ද සමන්විත බව අමාත්‍යවරයා එහිදී කියා සිටියේය.අමාත්‍යවරයා පැවසුවේ සහන මිළට අලුත් මාළු ජනතාවට ලබා දීම මෙම ව්‍යාපෘතියේ තවත් අරමුණක් වන බවය. මෙම සුපිරි වෙළඳසැල් මඟින් අලුත් මාළු මෙන්ම කරවල හා සෙසු මත්ස්‍ය නිෂ්පාදනද බිත්තර හා කුකුල් මස්ද මිළ දී ගැනීමට ජනතාවට පහසුකම් සලසන බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පැවසීය.අමාත්‍යවරයා අවධාරණය කළේ කඩා වැටී ඇති ධීවර සංස්ථාව ගොඩගැනීම සඳහාත් ජනතාවට සහන සැලසීම සඳහාත් මෙම වැඩසටහන ක්‍රියාත්මක කරන බවය.", "URL": "https://sinhala.adaderana.lk/news.php?nid=56064", "Category": null, "Parent URL": null}