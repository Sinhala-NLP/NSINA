{"Source": "Adaderana", "Timestamp": "February 28, 2013 12:54 pm", "Headline": "එන්.එස්.බී. හිටපු සභාපතිට ඇප", "News Content": "හිටපු අගවිනිසුරු ශිරාණි බණ්ඩාරනායක මහත්මියගේ සැමියා වන ප්‍රදීප් කාරියවසම් මහතා අද (28) රුපියල් මිලියන 10 බැගින් වන ශරීර ඇප ‍2ක් මත මුදා හැරීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කර තිබේ. ප්‍රදීප් කාරියවසම් මහතා ජාතික ඉතිරි කිරීමේ බැංකුවේ සභාපතිවරයාව සිටියදී පෞද්ගලික සමාගමක සිදුකළැයි කියන මුදල් ආයෝජනයකට එරෙහිව අල්ලස් හෝ දූෂණ විමර්ශන කොමිසන් සභාව විසින් පැමිණිල්ලක් ඉදිරිපත් කර තිබුණි. එම නඩුව කැඳවූ අවස්ථාවේ අල්ලස් හෝ දූෂණ විමර්ශන කොමිසම වෙනුවෙන් පෙනී සිටි එහි නිලධාරීන් පැවසුවේ ප්‍රදීප් කාරියවසම් මහතාට එරෙහිව නගා ඇති චෝදනාවල වෙනසක් සිදු කිරීමට අවශ්‍ය බවයි. අදාළ බී වාර්තාව සම්බන්ධයෙන් නීතිපති උපදෙස් ලබා ගැනීමෙන් අනතුරුව එම චෝදනා වෙනස් කිරීමට අල්ලස් හෝ දූෂණ කොමිසමේ නිලධාරීන් අධිකරණයෙන් අවසර ඉල්ලා තිබේ. එසේම ඔහුට එරෙහි අල්ලස් නඩු විභාගයේ චෝදනා පත්‍රය සංශෝධනය කිරීමට අවසර දෙන්නැයි නියෝජ්‍ය සොලිසිටර් ජනරාල් සුහද ගම්ලත් මහතා කළ ඉල්ලීමට ද අධිකරණය අවසර ලබා දී තිබේ. කෙසේ වෙතත් කාරියවසම් මහතා වෙනුවෙන් පෙනී සිටි නීතිඥ සාලිය පීරිස් මහතා එහිදී පවසා ඇත්තේ තම විරෝධයට යටත්ව එසේ කිරීමට ඉඩදිය හැකි බවයි. ඒ අනුව රුපියල් මිලයන 2 බැගින් වන ශරීර ඇප දෙකක් මත ප්‍රදීප් කාරියවසම් මහතා මුදා හරින ලෙස කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කර ඇති අතර නඩු විභාගය අප්‍රේල් 26 වැනිදාට කල් දමන ලදී.", "URL": "https://sinhala.adaderana.lk/news.php?nid=31991", "Category": null, "Parent URL": null}