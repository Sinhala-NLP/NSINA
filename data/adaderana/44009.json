{"Source": "Adaderana", "Timestamp": "June 17, 2014 12:13 am", "Headline": "යෝජනාවලියට ආණ්ඩුව එකඟ වුණා ", "News Content": "ජාතික නිදහස් පෙරමුණ විසින් ජනාධිපති මහින්ද රාජපක්ෂ මහතා වෙත පිළිගන්වන ලද හදිසි ප‍්‍රතිසංස්කරණ යෝජනාවලියට ශ‍්‍රී ලංකා නිදහස් පක්ෂය විසින් ඒ සඳහා ප‍්‍රතිපත්තිමය එකඟතාව පළ කළ බව ජාතික නිදහස් පෙරමුණේ මාධ්‍ය ප‍්‍රකාශක, හිටපු පාර්ලිමේන්තු මන්ත‍්‍රී මොහොමඞ් මුසම්මිල් මහතා පවසයි. එසේම කරුණු 12කින් සමන්විත මෙම යෝජනාවලිය සම්බන්ධයෙන් ඊයේ(16) දෙපාර්ශවය අතර පැවති සාකච්ඡාදවේදී ශ‍්‍රී. ල.නි.ප නායකත්වය සාධනීය අදහස් පළ කිරීමක් සිදුකළ බවත්, යෝජනාවලිය පදනම් කරගත් ක‍්‍රීයාකාරී සැළැස්මක් සැකසීමට දෙපාර්ශ්වයම තීරණය කළ බවත් මොහොමඞ් මුසම්මිල් මහතා සදහන් කරයි. එසේම එකී ක‍්‍රියාකාරී සැලැස්ම සැකසීමෙන් අනතුරුව යෝජනාවලිය පිළිබදව නුදුරේදීම ජනාධිපතිතුමන් සමග සාකච්ඡා කරන බවත්, කෙසේ වෙතත් යෝජනාවලිය සම්බන්ධයෙන් ජනාධිපතිතුමන්ගේ සෘජු ප‍්‍රතිචාරය බලාපොරොත්තු වන බවත් ඔහු පෙන්වා දෙයි. පැය තුනකට අධික කාලයක් ජනාධිපති ලේකම් කාර්යාලයේදී පැවති මෙම සාකච්ඡාවට ශ‍්‍රී ලංකා නිදහස් පක්ෂය නියෝජනය කරමින් එහි ප‍්‍රධාන ලේකම් මෛත‍්‍රීපාල සිරිසේන, ජාතික සංවිධායක බැසිල් රාජපක්ෂ, භාණ්ඩාගාරික ඩලස් අලහප්පෙරුම, නිමල් සිරිපාලද සිල්වා හා එක්සත් ජනතා නිදහස් සන්ධානයේ මහ ලේකම් සුසිල් පේ‍්‍රමජයන්ත යන අමාත්‍යවරු සහභාගී වුහ. ජාතික නිදහස් පෙරමුණ වෙනුවෙන් එහි නායක, අමාත්‍ය විමල් වීරවංශ, ප‍්‍රධාන ලේකම් පි‍්‍රයන්ජිත් විතාරණ, නියෝජ්‍ය අමාත්‍ය වීරකුමාර දිසානායක, හිටපු අමාත්‍ය පියසිරි විජේනායක, මාධ්‍ය ප‍්‍රකාශක මොහොමඞ් මුසම්මිල් යන දේශපාලන මණ්ඩල සභිකවරු එක්ව සිටියහ.", "URL": "https://sinhala.adaderana.lk/news.php?nid=44009", "Category": null, "Parent URL": null}