{"Source": "Adaderana", "Timestamp": "May 15, 2016 07:15 am", "Headline": " වාරියපොළ තරුණයා බේරාගනියි", "News Content": "වාරියපොළදී පසුගියදා පැහැර ගැනීමට ලක්වූ බව කියන තරුණයා පොලීසිය විසින් බේරාගෙන තිබේ.පැහැරගත් පුද්ගලයින් විසින් අද අලුයම 5.50ට පමණ අදාළ තරුණයා නිකවැරටිය නගරයේ ඔරලෝසු කණුව අසල දී අතහැර දමාගොස් ඇති බව පොලීසිය පැවසුවේය.රුපියල් කෝටි දෙකක කප්පම් මුදලක් ඉල්ලා අදාළ තරුණයා පසුගිය 12 වැනිදා කිසියම් පිරිසක් විසින් පැහැරගෙන ගොස් තිබුණි.වාරියපොල පොලීසියට ලද පැමිණිල්ලක් මත කුරුණෑගල සහකාර පොලිස් අධිකාරි සී.ඒ.බි.ජයසුන්දර මහතාගේ ප්‍රධානත්වයෙන් වාරියපොල පොලීසියේ ස්ථානාධිපති නිලන්ත බණ්ඩාර මහතා ඇතුළු කණ්ඩායමක් සිද්ධිය සම්බන්ධයෙන් පුළුල් විමර්ශනයක් ආරම්භ කළේය.ඒ අනුව පොලීසියේ උපදෙස් මත රුපියල් කෝටි දෙකක කප්පම් මුදල රුපියල් ලක්ෂ 85ක් දක්වා අඩු කර ගැනීමට පවුලේ ඥාතීන් කටයුතු කර තිබේ. අදාළ කප්පම් මුදල ලබාදීමට අවස්ථා කිහිපයකදීම පැමිණෙන ලෙසට තරුණයාගේ ඥාතීන්ට දැනුම් දී තිබුණ ද පැහැරගත් පුද්ගලයන් විසින් එම අවස්ථා පසුව මගහැර තිබුණි. කෙසේවෙතත් අද පෙරවරු 10.00ට මුදල් රැගෙන පැමිණෙන ලෙස දැනුම් දී තිබු අතර ඊයේ රාත්‍රී පැහැර ගැනීම සඳහා යොදාගත් වෑන් රථය සහ පැහැරගැනීම සැලසුම් කළ පුද්ගලයා අත්අඩංගුවට ගැනීමට වාරියපොල පොලීසියට හැකි වී ඇත.ඔහුගෙන් සිදුකළ ප්‍රශ්න කිරීම් මත සිද්ධියට සම්බන්ධ තවත් ප්‍රධාන සැකකරුවෙකු අත්අඩංගුවට ගැනීමට හැකි වූ බව වාරියපොල පොලීසිය පැවසුවේය.එම සැකකරුවන් අත්අඩංගුවට ගැනීමත් සමග අදාළ තරුණයා නිකවැරටිය නගරයේ ඔරලෝසු කණුව අසල පැහැරගත් පුද්ගලයන් විසින් අතහැර දමා ගොස් දුරකථන ඇමතුමකින් පවුලේ ඥාතීන්ට ඒ පිළිබඳව දැනුම් දී ඇත.ඒ අනුව අදාළ තරුණයා පොලීසිය විසින් සොයාගෙන ඇති අතර අද දිනයේ ඔහු අධිකරණ වෛද්‍ය නිලධාරියෙකු වෙත ඉදිරිපත් කර වාර්තාවක් ලබගැනීමට කටයුතු කරන බව වාරියපොල පොලීසිය සඳහන් කළේය.සිද්ධියට සම්බන්ධ සෙසු සැකකරුවන් අත්අඩංගුවට ගැනීම සඳහා වාරියපොල පොලීසිය මගින් වැඩිදුර විමර්ශන ක්‍රියාත්මකය.", "URL": "https://sinhala.adaderana.lk/news.php?nid=60151", "Category": null, "Parent URL": null}