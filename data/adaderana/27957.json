{"Source": "Adaderana", "Timestamp": "October 3, 2012 07:57 am", "Headline": "ජාත්‍යන්තර විදුලි සංදේශ සංගමයේ මහලේකම් හා නියෝජ්‍ය මහලේකම් ජනපති හමුවෙයි", "News Content": "ජාත්‍යන්තර විදුලි සංදේශ සංගමයේ මහලේකම් ආචාර්ය හැමීඩන් ටුරේ සහ නියෝජ්‍ය මහලේකම් හුව්ලීන් සාහෝ යන මහත්වරුන් ජනාධිපති මහින්ද රාජපක්ෂ මහතා හමුවී තිබේ. අරලියගහ මන්දිරයේ දී ඊයේ (02) පස්වරුවේ මෙම හමුව සිදුව ඇති බව ජනාධිපති මාධ්‍ය අංශ පවසයි. විදුලි සංදේශ නියාමනයන් පිළිබඳ ගෝලීය සමුළුවට සහභාගීවීම සඳහා මෙරටට පැමිණ සිටිය දී මොවුන් ජනාධිපතිවරයා හමුව ඇති බව සඳහන්ය. අන්තර්ජාල ඔස්සේ සිදුවන කාන්තා හා ළමා අපයෝජන වැළැක්වීම වැනි කරුණු පිළිබඳ එහිදී දීර්ඝ වශයෙන් සාකච්ජාවට ලක්වූ බව ජනාධිපති මාධ්‍ය අංශ පවසයි. මෙම අවස්ථාවට ශ‍්‍රී ලංකා විදුලි සංදේශ නියාමන කොමිසන් සභාවේ සභාපති ලලිත් වීරතුංග, එම කොමිසමේ අධ්‍යක්ෂ ජෙනරාල් අනූෂ පැල්පිට යන මහත්වරු ද සහභාගී වී ඇති බව සඳහන්ය.", "URL": "https://sinhala.adaderana.lk/news.php?nid=27957", "Category": null, "Parent URL": null}