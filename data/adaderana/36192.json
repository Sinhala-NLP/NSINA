{"Source": "Adaderana", "Timestamp": "July 29, 2013 12:50 pm", "Headline": "ඡන්දයෙන් පසු ගොනාව මුදා හරිනවා ", "News Content": "ගෑස් සහ කිරිපිටි මිල වැඩි කරන ලෙස දැනටමත් රජය වෙත එම සමාගම් විසින් ඉල්ලීමක් කර ඇති බව එ.ජා.ප. පාර්ලිමේන්තු මන්ත්‍රී ගයන්ත කරුණාතිලක මහතා පවසයි. පළාත් සභා ඡන්දය හේතුවෙන් එම ගොනාව කණුවක බැඳ ඇති බවත් පළාත් සභා ඡන්දය අවසන් වූ වහාම එම ගොනාව අතහැර දමන බවත් අද(29) කොළඹ පැවති මාධ්‍ය හමුවක් අමතමින් කරුණාරත්න මහතා කියා සිටියේය. එක්කෙනෙක් දෙන්නෙක් පැන්න විට ඒවා සංදර්ශන ලෙස ගෙන ආණ්ඩුව විසින් ඡන්ද ව්‍යාපාරයේ නිරත වන බවත් හෙතෙම වැඩිදුරටත් සඳහන් කළේය. එම මාධ්‍ය හමුව අමතමින් බස්නාහිර පළාත් සභා මන්ත්‍රී හර්ෂණ රාජකරුණා මහතා පවසා සිටියේ රාජ්‍ය ආයතනවල පාඩුව රුපියල් කෝටි 13.200ක් බව කෝප් වාර්තාව මගින් පෙන්වා දී ඇති බවයි. ලාභ ලබන රාජ්‍ය ආයතන මේලෙස පාඩු ලැබීමට හේතුව මෙම ආයතනවල අධ්‍යක්ෂක මණ්ඩලය සඳහා දේශපාලන හෙන්චයියන් පත් කිරීම බවද ඔහු පැවසීය. මෙම පාඩු ලබන ආයතන සඳහා ණය ලබා දී ඇත්තේ රාජ්‍ය බැංකු 03 ක් මගින් වීම හේතුවෙන් එම රජ්‍ය බැංකුද මේ වන විට දැඩි අර්බූදයකට ලක්ව ඇති බවද හෙතෙම සඳහන් කළේය. තවද මෙම ආයතනවල විගණන කටයුතු සිදු කරනු ලබන්නේ පෞද්ගලික විගණන ආයතන මගින් වීම හේතුවෙන් මෙහි සොරකම් හෙළිදරව් කිරීමටද නොහැකි තත්ත්වයක් උද්ගත වී ඇති බවද එ මහතා සඳහක් කර සිටියේය. දයාසිරි ජයසේකර මහතා ආණ්ඩුවට ගියා කියලා මේ සඳහා විසඳුම් නොලැබෙන බවත්, දයාසිරි ජයසේකර මහතා ආණ්ඩුවට ගිය නිසා ඔහුගේ බරද ජනතාව පිට පැටවෙන බවත් හර්ෂණ රාජකරුණා මහතා සඳහන් කළේය. ගම්පහ දිස්ත්‍රික්කයේ පිරිසිදු පානීය ජලය පිළිබඳව ප්‍රශ්නයක් උද්ගත වී ඇති බවත්, එම ප්‍රශ්න විසදනවා වෙනුවට උගන්ඩාව සඳහා පිරිසිදු පානීය ජල ව්‍යාපෘතියක් සඳහා මුදල් ලබා දී ඇති බවත් වැඩිදුරටත් අදහස් දක්වමින් ඒ මහතා කියා සිටියේය.", "URL": "https://sinhala.adaderana.lk/news.php?nid=36192", "Category": null, "Parent URL": null}