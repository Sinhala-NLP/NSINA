{"Source": "Adaderana", "Timestamp": "February 28, 2011 04:09 pm", "Headline": "ෆොන්සේකාට උණු වතුර නොදුන්නැයි අධිකරණයෙන් දොස් ", "News Content": "සුදු කොඩි ප්‍රකාශය පිළිබඳ නඩුවේ විත්තියේ සාක්ෂි කැඳවීමට කොළඹ, ත්‍රිපුද්ගල මහාධිකරණ විනිසුරු මඬුල්ල තීන්දු කර ඇත. අදාළ නඩුවේ පැමිණිල්ලේ සාක්ෂි විමසීම අවසන් කරන බව රජයේ නියෝජ්‍ය සොලිස්ටර් ජෙනරාල් බුවනෙක අලුවිහාරේ මහතා ඉකුත් දා අධිකරණයට දැනුම් දී සිටියේය. තමන් විත්තිය වෙනුවෙන් සාක්ෂි කැඳවීමට අදහස් කරන බව ඒ අනුව අදාළ නඩුව අද(28) කැඳවූ අවස්ථාවේදී විත්තිකාර සරත් ෆොන්සේකා මහතා වෙනුවෙන් පෙනීසිටි නීතිඥවරු අධිකරණයට දැනුම් දී සිටියේය. ඒ යටතේ විත්තිය වෙනුවෙන් සාක්ෂි ලබාදෙන සාක්ෂිකරුවන්ගේ ලැයිස්තුවක් ඉදිරියේදී අධිකරණයට ඉදිරිපත් කරන බවද ඔවුන් දැනුම් දෙනු ලැබීය. ඒ අනුව නඩු විභාගය ලබන මස 09 වන දින දක්වා කල්දැමූ ත්‍රිපුද්ගල මහාධිකරණ විනිසුරු මඩුල්ල එදිනට විත්තියේ සාක්ෂිකරුවන්ගේ ලැයිස්තුව අධිකරණයට ඉදිරිපත් කරන ලෙස විත්තියේ නීතිඥවරු නියෝග කරනු ලැබීය. මේ අතර සිර දඬුවම් විඳින සරත් ෆොන්සේකා මහතාට උණු වතුර පහසුකම් ලබාදෙන්නැයි ඉකුත් දා අධිකරණය නිකුත් කළ නියෝගය ක්‍රියාත්මක නොකිරීම සම්බන්ධයෙන් ත්‍රිපුද්ගල මහාධිකරණ විනිසුරු මඩුල්ල බන්ධනාගාර නිලධාරීන්ට දෝෂාරෝපණ එල්ල කර තිබේ. අධීකරණ නියෝගය බන්ධනාගාර නිලධාරීන්ට දැනුම් දුන්න ද ඒ සඳහා මෙතෙක් අනුමැතිය ලැබී නොමැති බව එහිදී බන්ධනාගාර නිලධාරීන් කියා සිටියේය. අධිකරණ නියෝගය ක්‍රියාත්මක කිරීමට ඉහළ නිලධාරීන්ගේ අනුමැතියක් අනවශ්‍ය බව සඳහන් කළ විනිසුරුවරු උණු වතුර පහසුකම් කඩිනමින් ලබාදීමට පියවර ගන්නා ලෙස බන්ධනාගාර නිලධාරීන්ට නියෝග කරනු ලැබීය.", "URL": "https://sinhala.adaderana.lk/news.php?nid=14525", "Category": null, "Parent URL": null}