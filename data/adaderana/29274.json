{"Source": "Adaderana", "Timestamp": "November 17, 2012 05:20 pm", "Headline": "බදුල්ලේ ඉඩමකින් පෞරාණික ලෝහ භාණ්ඩයක් හමුවෙයි", "News Content": "බදුල්ල, තල්දෙන ප‍්‍රදේශයේ ඉඩමක තිබී පෞරාණික වටිනාකමින් යුත් ලෝහ භාණ්ඩයක් හමු වී තිබේ. මෙය මහනුවර යුගයට අයත් විශේෂිත ලෝහ වර්ගයකින් සෑදූ සේසතක් විය හැකි බව අනුමාන කෙරෙයි. මෘත දේහයක් මිහිදන් කිරීම සඳහා කැනීම් කරමින් සිටියදී මෙය හමුවී තිබේ. ග‍්‍රාම නිලධාරීවරයා මාර්ගයෙන් ඒ පිළිබඳව බදුල්ල පොලිසියට දැනුම් දී ඇති අතර අනතුරුව එය බදුල්ල පොලීසිය විසින් බදුල්ල පුරාවිද්‍යා දෙපාර්තමේන්තුවේ නිලධාරීන්ගේ පරීක්ෂාවට ලක්කර ඇති බව වාර්තා වේ. මෙය කුමක් ද, කුමන කාලයට අයත් භාණ්ඩයක් ද යන්න සොයා බැලීම සඳහා වැඩිදුර පරීක්ෂණ සිදුකළ යුතු බව පුරාවිද්‍යා නිලධාරීන් පවසා තිබේ.", "URL": "https://sinhala.adaderana.lk/news.php?nid=29274", "Category": null, "Parent URL": null}