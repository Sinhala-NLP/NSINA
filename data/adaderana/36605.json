{"Source": "Adaderana", "Timestamp": "August 13, 2013 03:47 pm", "Headline": "වැරදිකරුවන්ට මම සමාව දෙනවා ", "News Content": "මත්තේගොඩ ප්‍රදේශයේ නිවෙසට මීට වසර 13කට පෙර ආයුධ සන්නද්ධව කඩා වැදී, තමන්ට හිරිහැර හා දේපළ හානි කිරීම සම්බන්ධයෙන් මේ වන විට අධිකරණයෙන් වැරදිකරුවන් වී දඬුවම් ලබන පුද්ගලයින්ට සමාව ලබාදීමට තීරණය කළ බව ජනප්‍රිය ගායන ශිල්පී රූකාන්ත ගුණතිලක මහතා පවසයි. තමන්ට හිරිහැර කිරීමට නියෝගය ලබාදුන් පුද්ගලයින් මේ වන විට නිදහසේ සිටින බවද අද(13) මාධ්‍ය හමුවක් කැඳවමින් ඒ මහතා කියා සිටියේය. කෙසේ හෝ මෙම සිද්ධියට අධිකරණයෙන් වැරදිකරුවන් වූ එම පුද්ගලයින්ට තමන් සමාව දෙන්නේ තමාගේ හෘද සාක්ෂියට එකගව බවත්, මිනිසුන් අතින් වැරදි සිදුවන බවත් ඊට වඩා යමක් තමන්ට කළ නොහැකි බවත් ඒ මහතා පැවසීය. එසේම මෙම වැරදකරුවන් අතරේ අවශ්‍ය කරන පුද්ගලයින් නොමැති බවත්, ඔවුන්ට සමාව දෙන බව ජනාධිපති මහින්ද රාජපක්ෂ මහතා දැනුවත් කරන බවත් රූකාන්ත ගුණතිලක මහතා ප්‍රකාශ කළේය. මත්තේගොඩ පිහිටි රූකාන්ත ගුණතිලක මහතාගේ නිවසට පැමිණ හිරිහැර සහ දේපළ හානි කිරීමේ චෝදනාව මත හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගේ ජනාධිපති ආරක්ෂක අංශයේ සේවය කළ පොලිස් නිලධාරීන් 10 දෙනෙකුට පානදුර මහාධිකරණය විසින් පසුගිය ද දඬුවම් නියම කර තිබුණි ජනාධිපති ආරක්ෂක අංශයේ සේවය කළ පොලිස් නිලධාරීන් 9 දෙනෙකුට වසර හතර හමාර බැගින් බරපතළ වැඩ සහිත සිර දඬුවම් පානදුර මහාධිකරණ විනිසුරු කුසලා සරෝජිනී වීරවර්ධන මහත්මිය විසින් නියම කරන ලදි. මෙම නඩුවේ පූර්ණ ආබාධිත තත්ත්වයේ පසුවන විත්තිකරුවෙකුට වසර හතර හමාරක ලිහිල් සිර දඬුවම් නියම කර ඇත. මෙම සිද්ධියෙන් අගතියට පත් රූකාන්ත ගුණතිලක මහතාට සහ චන්ද්‍රලේඛා පෙරේරා මහත්මියට රුපියල් ලක්ෂය බැගින් ලක්ෂ විස්සක වන්දි මුදලක් ගෙවන ලෙස ද විත්තිකරුවන් දස දෙනෙකුට මහාධිකරණ විනිසුරුවරිය නියම කර තිබුණි. වන්දි මුදල් නොගෙවන්නේ නම් තවත් අමතර වසරක ලිහිල් සිරදඬුවමක් නියම කරන බව විනිසුරුවරිය ප්‍රකාශ කර ඇත. ඊට අමතරව රුපියල් 21, 000 බැගින් වන දඩ මුදලක් ද ගෙවන ලෙස විත්තිකරුවන්ට නියම කර තිබේ.", "URL": "https://sinhala.adaderana.lk/news.php?nid=36605", "Category": null, "Parent URL": null}