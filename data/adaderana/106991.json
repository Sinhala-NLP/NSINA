{"Source": "Adaderana", "Timestamp": "March 29, 2019 06:11 pm", "Headline": "විදේශ කටයුතු අමාත්‍යාංශය වහාම ජනපති යටතට පවරා ගත යුතුයි", "News Content": "විදේශ කටයුතු අමාත්‍යාංශය වහාම ජනාධිපතිවරයා යටතට පවරා ගතයුතු බව ජාතික නිදහස් පෙරමුන පවසයි. අද(29) එම පක්ෂ කාර්යාලයේ පැවති ප්‍රවෘත්ති සාකච්ඡාවකට එක්වෙමින් එහි ජාතික සංවිධායක ජයන්ත සමරවීර මහතා මේ බව සඳහන් කළේය. ජනාධිපතිවරයා විදේශ අමාත්‍යාංශයට දොස් නගා ඵලක් නොමැති බව ද සඳහන් කළ ජයන්ත සමරවීර මහතා, මෙම ඉදිරිපත් වී ඇති යෝජනාවෙන් ශ්‍රී ලංකාව එළියට ගැනීමට ජනාධිපතිවරයා කටයුතු කළ යුතු බව ද පැවසීය. ඒ සඳහා ජනාධිපතිවරයා විසින් වහාම ශ්‍රී ලංකා ජීනිවා නිත්‍ය නියෝජිතයා වහාම කැඳවිය යුතු බවත්, ඔහු මේ වන විට රාජ්‍යට එරෙහිව කටයුතු කර ඇති බව ද සඳහන් කළේය. ජනාධිපතිවරයා දෙවැනියට කළ යුත්තේ විදේශ කටයුතු අමාත්‍යාංශය තමා යටතට පවරා ගැනීම වන බවත් පැවසු ජයන්ත සමරවීර මහතා, එවැනි ක්‍රියාවක් සිදු කරන්නේ නම් ජනාධිපතිවරයා සත්‍ය වශයෙන්ම මෙම කාරණය ගැන උනන්දුවක් දක්වන බව විශ්වාස කළ හැකි යැයි පැවසීය.", "URL": "https://sinhala.adaderana.lk/news.php?nid=106991", "Category": null, "Parent URL": null}