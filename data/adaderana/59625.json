{"Source": "Adaderana", "Timestamp": "April 29, 2016 12:19 pm", "Headline": "කියුබාවේ තවදුරටත් වකුගඩු රෝගය නෑ - කියුබානු නියෝජිතයින් ජනපතිට කියයි", "News Content": "කියුබාව සහ එල් සැල්වදෝර් යන රටවල සහයෝගයෙන් ශ්‍රී ලංකාවේ වකුගඩු රෝග මර්දනයට ‍ෛත්‍රයිපාර්ශවික සහයෝගිතාවක් ඇති කර ගැනීමට පියවර ගත යුතු බව ජනාධිපති මෛත්‍රීපාල සිරිසේන මහතා පවසයි.මෙරටට පැමිණ සිටින කියුබානු සහ එල් සැල්වදෝර් රටවල වෛද්‍ය විශේෂඥ නියෝජිතයින් පිරිසක් සමග වකුගඩු රෝග නිවාරණය පිළිබඳ පැවැති සාකච්ඡාවකදී ජනාධිපතිවරයා මේ බව ප්‍රකාශ කර ඇත.එහිදී ශ්‍රී ලංකාව සහ එල්සැල්වදෝර් යන රටවල් සම දේශගුණික තත්ත්වයන් පවතින රටවල් බව සඳහන් කළ කියුබානු විශේෂඥයින් එම රටවල් බහුල වශයෙන් රසායනික පොහොර භාවිතා කරන බැවින් වකුගඩු රෝග බහුලව පවතින බව පෙන්වා දී තිබේ.කියුබාවේ වකුගඩු රෝගය තවදුරටත් ව්‍යාප්ත නොවීමට හේතුව රසායනික පොහොර භාවිතයෙන් ඉවත්ව සිටීම බව ඔවුන් පෙන්වා දී ඇත.වකුගඩු නිවාරණය සඳහා විශේෂඥ සහ තාක්ෂණික සහය ශ්‍රී ලංකාවට ලබාදීමට කටයුතු කරන බව ද කියුබානු නියෝජිතයින් පිරිස ජනාධිපතිවරයා හමුවේ ප්‍රකාශ කර ඇත.", "URL": "https://sinhala.adaderana.lk/news.php?nid=59625", "Category": null, "Parent URL": null}