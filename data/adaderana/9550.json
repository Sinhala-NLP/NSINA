{"Source": "Adaderana", "Timestamp": "July 12, 2010 09:24 am", "Headline": "කඳානේ හොර ගව ඝාතකාගාර 2ක් වටලයි", "News Content": "කඳාන, බෝගහ තොටුපළ පාර, උස්වත්ත ප්‍රදේශයේ නීති විරෝධී ලෙස පවත්වාගෙන ගිය ගව ඝාතකාගාර දෙකක් පොලිසිය විසින් වටලා තිබේ. බස්නාහිර පළාත් උතුර දිසා අපරාධ විමර්ශන ඒකකය ඊයේ සිදුකළ මෙම වැටලීමේදී ඝාතනය සඳහා සූදානම් කර තිබු මීගවයන් 56 දෙනෙකු සහ එළ ගවයින් හතළිස් දෙදෙනෙකු සිය භාරයට‍ ගෙන තිබේ. අලෙවිය සඳහා සූදානම් කර තිබු හරක් මස් කිලෝ ග්‍රෑම් 1400කට වැඩි ප්‍රමාණයක් ඇතුළු ගව ඝාතනයට යොදා ගන්නා උපකරණ තොගයක් ද සොයා ගත් බව පොලිසිය පැවසුවේය. එම ඝාතකාගාරය පවත්වාගෙන ගිය සැකකරුවන් සිව් දෙනෙකු අත්අඩංගුවට ගෙන ඇති අතර ඔවුන් ලබන 19 වන දින දක්වා රක්ෂිත බන්ධනාගාරගත කිරීමට මහේස්ත්‍රාත් අධිකරණය නියම කර ඇත.", "URL": "https://sinhala.adaderana.lk/news.php?nid=9550", "Category": null, "Parent URL": null}