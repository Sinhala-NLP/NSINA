{"Source": "Adaderana", "Timestamp": "March 22, 2013 04:14 pm", "Headline": "ලංකාවට එරෙහි යෝජනාව අමෙරිකාවේ උපායමාර්ගික අරමුණක්", "News Content": "ශ්‍රී ලංකාවට එරෙහිව මානව හිමිකම් යෝජනාවලියක් ගෙන ඒම අමෙරිකාවේ උපායමාර්ගික අරමුණක් ඉටුකර ගැනීමේ අභිලාශයෙන් ගෙන එන ලද්දක් බව ජිනිවා හි මානව හිමිකම් කවුන්සිලයේ හිටපු ශ්‍රී ලංකා නිත්‍ය නියෝජිත තමාරා කුනනායගම් මහත්මිය පවසයි. ආසියානු කලාපීය වශයෙන් ශ්‍රී ලංකාව අමෙරිකාවට උපායමාර්ගික ලෙස වැදගත්කමක් ඇති හෙයින් මෙවැනි යෝජනාවලියක් ගෙන ඒමේ අරමුණක් ඇති බව ඇය පෙන්වාදෙයි. 2009 වසරේ මෙන්ම මේ වන විටත් ලංකාව තුළ මානව හිමිකම් කඩ වන බවට ජාත්‍යන්තරය හමුවේ ඒත්තු ගැන්විම එහි තවත් අරමුණක් බව තමාරා කුනනායගම් මහත්මිය අද දෙරණ සමග පැවති විශේෂ සාකච්ජාවක දී පැවසුවාය. අමෙරිකාව විසින් ශ්‍රී ලංකාවට එරෙහිව ගෙන එනු ලැබූ යෝජනාව එක්සත් ජාතීන්ගේ මානව හිමිකම් සමුළුවේදී ඊයේ වැඩි ඡන්ද 12කින් සම්මත විය. ඉන්දියාව මෙවර ද එකී යෝජනාවට සහය දුන් අතර ඒ අනුව ඊට පක්ෂව ඡන්ද 25ක් ලැබුණු අතර විරුද්ධව ලැබුණේ ඡන්ද 13ක් පමණි. ඡන්දය ප්‍රකාශ කිරීම සඳහා රටවල් 47ක් සුදුසුකම් ලබා තිබූ අතර රටවල් 8ක් ඡන්දය භාවිතා කිරීමෙන් වැළකී සිටින ලදී.", "URL": "https://sinhala.adaderana.lk/news.php?nid=32646", "Category": null, "Parent URL": null}