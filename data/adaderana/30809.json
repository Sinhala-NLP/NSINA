{"Source": "Adaderana", "Timestamp": "January 16, 2013 11:40 am", "Headline": "හොරා පොලිස් සෙල්ලම් කළ 9 ට වැඩ වරදියි", "News Content": "පොලිස් නිලධාරීන් බව පවසමින් නිවෙස්වලට ඇතුළු වී ප‍්‍රදේශ රැසක කොල්ලකෑම් සිදුකළ සැකකරුවන් 09 දෙනෙකු මිරිහාන පොලිස්ථානයේ විශේෂ අපරාධ මෙහෙයුම් ඒකකයේ නිලධාරින් කණ්ඩායමක් විසින් අත්අඩංගුවට ගෙන තිබේ. පාදුක්ක ප‍්‍රදේශයේ නිවසක සිදුවූ රුපියල් ලක්ෂ 03 ට ආසන්න වටිනාකමකින් යුත් රන් භාණ්ඩ සහ මුදල් කොල්ලකෑමේ සිද්ධිය සම්බන්ධයෙන් සිදුකළ විමර්ශනයක දී මෙම සැකකරුවන් අත්අඩංගුවට ගැනීමට හැකි වූ බව පොලීසිය සඳහන් කළේය. නවගමුව ප‍්‍රදේශයේ නිවසක රැඳී සිටිය දී සැකකරුවන් අත්අඩංගුවට ගෙන තිබේ. ඔවුන්ගෙන් සිදුකළ ප‍්‍රශ්න කිරිම්වල දී කඩවත, ග‍්‍රෑන්ඩ්පාස්, දෙහිවල, වත්තල සහ වැල්ලම්පිටිය යන ප‍්‍රදේශවල සිදුකළ කොල්ලකෑම් රැසක් සම්බන්ධයෙන් තොරතුරු අනාවරණය කර ගැනීමට හැකි වූ බව පොලීසිය සඳහන් කළේය. සැකකරුවන් සතුව තිබී කොල්ලකන ලද භාණ්ඩ කිහිපයක් සහ මෙරට නිෂ්පාදිත ගිනි අවියක් ද සොයාගෙන තිබේ. සැකකරුවන් පැය 72 ක කාලයක් රැඳවුම් නියෝග මත රඳවා තබා ගෙන විමර්ශන සිදුකරන බව පොලීසිය සඳහන් කළේය.", "URL": "https://sinhala.adaderana.lk/news.php?nid=30809", "Category": null, "Parent URL": null}