{"Source": "Adaderana", "Timestamp": "May 5, 2013 03:25 pm", "Headline": "\"ලයන් එයාර්\" සුන්බුන් ගොඩේ රත්‍රං දතකුත්!", "News Content": "එල්.ටි.ටි.ඊ. මිසයිල ප්‍රහාරයකින් මුහුදුබත් වු \"ලයන් එයාර්\" ඇන්ටනෝ 24 ගුවන් යානයේ සුන්බුන් අතර එහි ගමන් කළ පුද්ගලයින්ගේ අස්ථි කොටස්, ඇඳුම් කැබලි, සපත්තු, රත්‍රං දතක් ඇතුළු මෙවලම් රැසක් ගොඩගෙන තිබේ. එසේම ගුවන් යානයේ එන්ජිම, මෝටරය, ඇතුළු කොටස් කිහිපයක්ද එසේ ගොඩගත් මෙවලම් අතර වේ. 1998 වසරේ සැප්තැම්බර් මස 29 වන දින එල්ල වූ මිසයලි ප්‍රහාරයකින් එම ගුවන් යානයේ කාර්ය මණ්ඩලය ඇතුළු පුද්ගලයින් 55 දෙනෙකු මරු මුවට පත්විය. ඉරණතිව් දූපතට දකුණින් වු ගැඹුරු මුහුදට වැටී තිබු මෙම ගුවන් යානයේ සුන්බුන් ගොඩගැනීමේ මෙහෙයුම් ඊයේ සහ අද සිදුකළ බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. ශ්‍රී ලංකා නාවික හමුදාවට අයත් රණජය සහ එල් - 820 යන නෞකා උපයෝගී කරගනිමින් පළපුරුදු නිලධාරින් තිදෙනෙකු සහ කිමිදුම්කරුවන් 22 ගෙන් සමන්විත කණ්ඩායමක් මෙම මෙහෙයුම සඳහා සහභාගී වී ඇත. ගුවන් යානයෙන් සොයාගත් සුන්බුන් අතර එහි ගමන් කළ පුද්ගලයින්ගේ අස්ථි කොටස්, ඇඳුම් කැබලි , සපත්තු , රත්‍රං දතක් ඇතුළු දෑ වන බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය.", "URL": "https://sinhala.adaderana.lk/news.php?nid=33831", "Category": null, "Parent URL": null}