{"Source": "Adaderana", "Timestamp": "January 28, 2018 03:49 pm", "Headline": " යාපනයේ  ජාත්‍යන්තර වෙළෙඳ ප්‍රදර්ශනය සුද්දියන්ට ප්‍රිය ජනක තැනක් වෙලා", "News Content": "මේ දිනවල යාපනය මහජන ක්‍රීඩාංගණයේ පැවැත්වෙන ජාත්‍යන්තර වෙළෙඳ ප්‍රදර්ශනය විදේශීය කාන්තාවන්ට ඉතාම ප්‍රිය ජනක ස්ථානයක් බවට පත් වී තිබේ. විදේශ රටවල සිට ශ්‍රී ලංකාවට පැමිණ මේ දිනවල යාපනයේ සංචාරය කරන විදේශිකයින් මෙම ප්‍රදර්ශනය නැරඹීමට පැමිණෙන අතර විදේශීය කාන්තාවන්ට එහි ඇති ඇඳුම් පැළදුම් හා විලාසිතා කෙරෙහි සිත් බැදී ගොස් තිබේ. යාපනයේ මහජන ක්‍රීඩාංගණයේදී නව වන ජාත්‍යන්තර වෙළෙඳ ප්‍රදර්ශනය මේ වන විට ආරම්භ වී තිබේ. එම ප්‍රදර්ශනය නැරඹීම සඳහා දේශීය මෙන්ම විදේශිකයින්ද විශාල පිරිසක් සහභාගි වී සිටියි. ඉන්දියාව මෙම වෙළෙඳ ප්‍රදර්ශනයට සහභාගිවීම සම්බන්ධයෙන් උතුරු පළාත් සභාව තුළ දැඩි විරෝධයක් හට ගෙන තිබුණු නමුත් මෙම ප්‍රදර්ශනයේදී ඉන්දියාවට වෙනම කලාපයක් වෙන්ව තිබීම විශේෂ සිද්ධියකි. දේශීය හා විදේශීය නිෂ්පාදන සමාගම් රැසක්ම මෙවර යාපනයේ ජාත්‍යන්තර වෙළෙඳ ප්‍රදර්ශනයට සහභාගී වී සිටින අතර එම ප්‍රදර්ශනය ජනවාරි 28 වෙනිදා දක්වා පැවැත්වේ.", "URL": "https://sinhala.adaderana.lk/news.php?nid=83681", "Category": null, "Parent URL": null}