{"Source": "Adaderana", "Timestamp": "July 9, 2018 06:09 pm", "Headline": "කතුන්ට මත්පැන් මිලදී ගැනීම අවලංගු කිරීමට රජය ගත් තීරණයට එරෙහිව පෙත්සම විභාගයට අවසර", "News Content": "කාන්තාවන්ට මත්පැන් මිළදී ගැනීමට සහ මත්පැන් අලෙවි කරන ස්ථානවල සේවය කිරීමට අවකාශ සලසා දෙමින් මුදල් අමාත්‍ය මංගල සමරවීර මහතා විසින් නිකුත් කළ ගැසට් නිවේදනයක් අවලංගු කිරීමට පසුව රජය ගත් තීරණය නීති විරෝධී ප්‍රකාශ කරන මෙන් ඉල්ලා කාන්තාවන් පිරිසක් ඉදිරිපත් කළ මූලික අයිතිවාසිකම් පෙත්සමක් විභාග කිරීමට ශ්‍රේෂ්ඨාධිකරණය අවසර ලබා දී තිබේ. අගවිනිසුරු ප්‍රියසාද් ඩෙප් මහතා ප්‍රමුඛ ත්‍රිපුද්ගල විනිසුරු මඩුල්ලක් විසින් මෙම පෙත්සම ඉදිරියටත් පවත්වාගෙන යාම සඳහා අවසර ලබා දුන් අතර, පෙත්සමට අදාළ විරෝධතා තිබේ නම් ඒවා ඉදිරිපත් කිරීමට පියවර ගන්නා මෙන් එහි වගඋත්තරකරුවන් ලෙස නම්කර තිබූ මුදල් අමාත්‍ය මංගල සමරවීර ,අමාත්‍යාංශයේ ලේකම් ඇතුළුව පනස් දෙනෙකු වෙත අධිකරණය නොතීසිද නිකුත් කරනු ලැබීය. කාන්තාව හා මාධ්‍ය සාමූහිකය ඇතුළුව කාන්තා ක්‍රියාකාරීන් කීප දෙනෙකු ඉදිරිපත් කළ මූලික අයිතිවාසිකම් පෙත්සමක් සලකා බැලීමෙන් පසුව අධිකරණය මෙම නියෝගය නිකුත් කර තිබුණේය. මෙහිදී පෙත්සම්කාරියන් වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් සඳහන් කර සිටියේ කාන්තාවන්ට මත්පැන් මිළදී ගැනීමට සහ විකුණනු ලබන ස්ථානවල සේවය කිරීමට අවකාශ ලබා දෙමින් නිකුත් කළ ගැසට් නිවේදනය ජනාධිපතිවරයාගේ උපදෙස් මත අවලංගු කිරීමට ගත් තීරණය මුළුමනින්ම නීතියට පටහැණි බවයි. මේ තුළින් කාන්තා අයිතිවාසිකම් උල්ලංඝනය වන බව ද පෙත්සම්කාරියන් චෝදනා කර තිබුණි. දීර්ඝ කරුණු සලකා බැලීමකින් පසුව පෙත්සම විභාග කිරීම සඳහා අවසර ලබාදුන් ශ්‍රේෂ්ඨාධිකරණය ඊට අදාළ විරෝධතා තිබේ නම් ඒවා පෙබරවාරි මස 06 වනදා ඉදිරිපත් කිරීමට පියවර ගන්නැයි වගඋත්තරකාර මුදල් අමාත්‍ය මංගල සමරවීර ඇතුළු පාර්ශවයන්ට නියම කර තිබේ.", "URL": "https://sinhala.adaderana.lk/news.php?nid=92257", "Category": null, "Parent URL": null}