{"Source": "Adaderana", "Timestamp": "February 23, 2016 01:40 pm", "Headline": "අත්අඩංගුවට නොගන්නැයි ඉල්ලන බැසිල්ගේ පෙත්සම 23දා සලකා බලයි", "News Content": "තමාව අත්අඩංගුවට ගැනීම වළක්වාලීමේ නියෝගයක් නිකුත් කරන ලෙස ඉල්ලා හිටපු ආර්ථික සංවර්ධන අමාත්‍ය බැසිල් රාජපක්ෂ මහතා විසින් ගොනුකළ මූලික අයිතිවාසිකම් පෙත්සම සලකා බැලීමට දින නියම කර තිබේ.ඒ අනුව අදාළ පෙත්සම මාර්තු මස 28 වන දින සලකා බලන බව අද(23)ශ්‍රේෂ්ඨාධිකරණය විසින් දැනුම් දී තිබේ.පෙත්සම්කාර පාර්ශවය වෙනුවෙන් අධිකරණයට කරුණු දැක්වමින් නීතිඥයින් පවසා ඇත්තේ මෙම නඩුවට අදාළව ලේඛන ගොනුකිරීමට තවදුරටත් කල් අවශ්‍ය බවයි.ඒ අනුව ශ්‍රේෂ්ඨාධිකරණය විසින් මාර්තු 28 වන දින දක්වා කල් ලබාදෙමින් ඊට පෙරාතුව ලේඛන ගොනුකරන මෙන් පෙත්සම්කාර පාර්ශවයට නියෝග කර තිබේ.මුදල් විශුද්ධිකරණ පනත උල්ලංඝණය කිරීම ඇතුළු චෝදනා කිහිපයක් සම්බන්ධයෙන් පොලිස් මූල්‍ය අපරාධ කෝට්ඨාසය විසින් තමාව අත්අඩංගුවට ගැනීමට සැලසුම් කරන බවත්,ඒ අනුව නීතියට පටහැණි අයුරින් තමාව අත්අඩංගුවට ගත හැකි බව පෙන්වාදෙමින් එසේ නොකරන ලෙස අතුරුතහනම් නියෝගයක් නිකුත් කරන්නැයි බැසිල් රාජපක්ෂ මහතා ශ්‍රේෂ්ඨාධිකරණයෙන් ඉල්ලා ඇති බව අදදෙරණ වාර්තාකරු පවසයි.", "URL": "https://sinhala.adaderana.lk/news.php?nid=57517", "Category": null, "Parent URL": null}