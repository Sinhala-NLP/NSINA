{"Source": "Adaderana", "Timestamp": "April 26, 2019 07:26 pm", "Headline": "දිවි ප්‍රහාරයකින් වතු කම්කරුවන් දෙදෙනෙකුට බරපතළයි", "News Content": "බගවන්තලාව පොලිස් වසමට අයත් කොටියාගල තේ වතුයායේ වැඩ කරමින් සිටි වතු කම්කරුවන් දෙදෙනෙකුට දිවියෙකු පහර දීම හේතුවෙන් එම වතු කම්කරුවන් දෙදෙනා බරපතළ ලෙස තුවාල ලබා රෝහල් ගතකර ඇත. බගවන්තලාව ප්‍රාදේශිය රෝහල වෙත ඇතුළත් ඇතුළත් කිරිමෙන් පසු තුවාලකරුවන්ගේ තත්ත්වය බරපතල බැවින් එම තුවාලකරුවන් දෙදෙනා දික්ඔය මුලික රෝහල හරහා මහනුවර ශික්ෂණ රෝහල වෙත මාරු කර යැවු බව බගවන්තලාව පොලීසිය ප්‍රකාශ කර සිටියි. අද (26) උදැසන 10.30 ට පමණ වතු කම්කරුවන් පිරිසක් තේ වතුයායේ වැඩ කරමින් සිටියදි තේ පදුරු මත සැඟව සිටි දිවියා මුලින්ම වතු කම්කරුවෙකුට පහර දෙන අවස්ථාවේ ඔහු බේරා ගැනීමට ගිය තවත් වතු කම්කරුවෙකුට දිවියා පහර දී සප කා ඇති බව බගවන්තලාව පොලීසිය ප්‍රකාශ කර ඇත. පහර දුන් දිවියා තේ වතුයායේම රැඳී සිටිම හේතුවෙන් නොසන්සුන්කාරී ලෙස හැසිරුණු වතු කම්කරුවන් දිවියාට පලා නොයෙන සේ තේ වතුයාය වට කර ඇති අතර දිවියා නිර්වින්දනය කර අල්ලා ගැනීමට හා රක්ෂිතයට පලවා හැරීමට නල්ලතන්නිය වනජීවි කාර්යයාලයේ නිලධාරීන් හා බගවන්තලාව පොලීසියේ නිලධාරින් කටයුතු කර ඇති බව අද දෙරණ වාර්තාකරු සඳහන් කර සිටියි. තේ වතු යායේ සැරිසරන දිවියන් වතු කම්කරුවන් සුරතලේට ඇති කරන සුනඛයන් දඩයම් කිරීම සඳහා පැමිණෙන අවස්ථාවේ වතු කම්කරුවන්ගේ නොසන්සුන්කාරී තත්ත්වය හේතුවෙන් දිවියන් වතු කම්කරුවන්ට පහර දෙන බව වනජීවි නිලධාරීන් ප්‍රකාශ කර ඇත.", "URL": "https://sinhala.adaderana.lk/news.php?nid=108758", "Category": null, "Parent URL": null}