{"Source": "Adaderana", "Timestamp": "July 18, 2016 03:44 pm", "Headline": "  එට්කා මේ වසරේ අත්සන් කරනවා-අගමැති ඩයස්පෝරාව අමතමින් කියයි", "News Content": "මේ වසර අවසානයේදී ඉන්දියාව සමග අත්සන් කිරීමට නියමිත ඉට්කා ගිවිසුම අත්සන් කිරීමට හැකිවෙනු ඇති බවත් එසේම ලබන වසර අවසානය වන විට සිංගප්පූරුව සමග නිදහස් වෙළෙඳ ගිවිසුමක් අත්සන් කිරීමට නියමිත බවත් අග්‍රාමාත්‍ය රනිල් වික්‍රමසිංහ මහතා පවසයි.සිංගප්පූරුවේ රැෆල් සම්ම්න්ත්‍රණ ශාලාවේ පැවැති තෙවැනි දකුණු ආසියානු ඩයස්පෝරා සමුළුවේ විශේෂ ආරාධිතයා වශයෙන් එක්වූ අග්‍රාමාත්‍යවරයා එහි ප්‍රධාන දේශනය කරමින් ඉහත අදහස් දැක්වීය.එසේම ශ්‍රී ලංකා චීනය සමග පමණක් කටයුතු නොකරන බවත්, සියලු රටවල් සඳහා ශ්‍රී ලංකාවේ ආයෝජනයට ආරාධනා කර ඇති බවත් මෙහිදී අග්‍රාමාත්‍යවරයා පැවැසීය.ලෝකයේ වේගයෙන්ම සංවර්ධනය වන නරග 50 අතරින් ශ්‍රී ලංකාවේ කොළඹ නගරයට 20 වැනි ස්ථානය හිමිව තිබෙන බවත් රනිල් වික්‍රමසිංහ මහතා මෙහිදී ප්‍රකාශ කළේය.බදු ප්‍රතිපත්තිය ලිහිල් කරමින් ශ්‍රී ලංකාවේ ආයොජනය සඳහා ව්‍යාපාරිකයන්ට හොඳ වටපිටාවක් නිර්මාණය කර තිබෙන බවද අග්‍රාමාත්‍යවරයා මෙහිදී පැවැසිය. මානව සංවර්ධන දර්ශකයෙන් දකුණු ආසියාවේ හොඳම රට ශ්‍රී ලංකාව බව පෙන්වා දුන් අග්‍රාමාත්‍යවරයා, සිංගප්පූරුව හා ඩුබායි අතරමැද පවතින කේන්ද්‍රස්ථානයක් ලෙස ශ්‍රී ලංකාව සංවර්ධනය කරන බවද පැවැසීය.සිංගප්පූරුවේ තෙදින නිල සංචාරයකට එක්වට සිටින අග්‍රාමාත්‍ය රනිල් වික්‍රමසිංහ මහතා හා සිංගප්පූරු අග්‍රාමාත්‍ය ලී ෂියෑන් ලූන් මහතා අතර ද්විපාර්ශ්වීය හමුව සිංගප්පූරු ජනපති නිල නිවස වන එස්ටානා හි පැවැත්විණි.සිංගප්පුරුවේ හමුදා උත්තමාචාර මධ්‍යයේ අගමැතිවරයා පිළිගත් අතර පසුව ද්වී පාර්ශ්වීය සාකාච්ඡා පැවැත්විය. සිංගප්පුරු අගමැති හා ජනපති ටෝනි ටෑන් මහතා සමග ද්වී පාර්ශ්වීය සාකච්ඡා පැවැත්වූ අගමැතිවරයා පසුව දෙරටට වැදගත් ගිවිසුම් පහකට අත්සන් කරනු ලැබීය.රටවල් දෙක අතර නිදහස් වෙළෙඳ ගිවිසුමක් අත්සන් කිරීම සඳහා වූ අවබෝධතා ගිවිසුමක්, සංස්කෘතික හුවමාරු වැඩසටහන් පිළිබඳ අවබෝධතා ගිවිසුමක්, රාජ්‍ය සේවක හැකියා වර්ධනය පිළිබඳ ගිවිසුමක්, බස්නාහිර මහා නගර සංවර්ධනය පිළිබඳ අවබෝධතා ගිවිසුමක්, වෘත්තීය අධ්‍යාපනය පිළිබඳ අවබෝධතා ගිවිසුමක් මෙහිදී අත්සන් කරනු ලැබීය.ගිවිසුම් අත්සන් කිරීමෙන් පසුව සිංගප්පූරු අග්‍රාමාත්‍යවරයා විසින් පිරිනැමූ දිවා භෝජන සංග්‍රහයකටද අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස එක්වූහ.මහාචාර්ය මෛත්‍රී වික්‍රමසිංහ, අමාත්‍යවරුන් වන මලික් සමරවික්‍රම, මංගල සමරවිර, දුෂ්මන්ත මිත්‍රපාල ඇතුළු මහත්ම මහත්මීන් පිරිසක් මෙම සංචාරයට එක්ව සිටිති.එහිදී වැඩිදුරටත් අදහස් දැක් වූ අග්‍රමාත්‍යවරයා,සිංගප්පූරුව හා ඉන්දියාව අතර ඇති සීපා ගිවිසුම, ඉන්දියාව සහ ශ්‍රී ලංකාව අතර එට්කා ගිවිසුම, ශ්‍රී ලංකාව සහ සිංගප්පූරුව අතර නිදහස් වෙළඳ ගිවිසුම නිසා ලබන වසර වෙද්දී දකුණු ආසියාවේ දක්‍ෂිණ උප කලාපයට සහ සිංගප්පූරුවට ත්‍රෛපාක්‍ෂික වැඩ සැලැස්මකට ගොනු වීමට හැකි වන අතර, එමගින් සියළු පාර්ශවයන්ට ජය හිමිවන වාසිදායක පරිසරයක් නිර්මාණය වන බවද ඒ මහතා පවසයි.සාම්භාව්‍ය අමුත්තන් දහසක් පමණ පිරිසකගේ සහ කලාපයේ ප්‍රමුඛ ප්‍රතිපත්ති සම්පාදකයන්, විද්වතුන්, සිවිල් සමාජ නායකයන් 75 කට අධික පිරිසකගේ සහභාගීත්වයෙන් ආරම්භ වුණු තුන්වන දකුණු ආසියානු ඩයස්පෝරා සමුළුවේ ආරම්භක සැසිවාරය ඉතා අභිමානවත් හා ගෞරවනීය මට්ටමින් පැවැත්වුණු අතර, සිංගප්පූරු නියෝජ්‍ය අග්‍රාමාත්‍ය ධර්මන් ෂන්මුගරත්නම්, වෙළඳ සහ කර්මාන්ත අමාත්‍ය එස් ඊස්වරන්, සිංගප්පූරු ජාතික විශ්ව විද්‍යාලයේ දකුණු ආසියානු අධ්‍යයන ආයතනයේ සභාපති ගෝපිනාත් පිල්ලේ, මහාචාර්ය මෛත්‍රී වික්‍රමසිංහ, විදේශ අමාත්‍ය මංගල සමරවීර, සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම, අධිකරණ හා බුද්ධ ශාසන නියෝජ්‍ය අමාත්‍ය සාරතී දුෂ්මන්ත මිත්‍රපාල යන මහත්ම මහත්මීන් ඇතුළු විශාල පිරිසක් මේ අවස්ථාවට එක්වී සිටියහ.2015 දී, ශ්‍රී ලංකාවේ ජනතාව ජාතික රජයක් වෙනුවෙන් දෙවරක්ම සිය ඡන්දය පාවිච්චි කිරීම මගින් රටේ සෞභාග්‍යය, ස්ථාවරත්වය සහතික කිරීමත්, දිගුකාලීන දැක්මක් නොමැති, අදූරදර්ශී දේශපාලන සහ ආර්ථික ප්‍රතිපත්ති අත්හැරීමත් සිදු වූ බව පෙන්වා දුන් අග්‍රාමාත්‍ය වික්‍රමසිංහ මහතා ඒ ඔස්සේ ස්ථාවර ආර්ථික ප්‍රතිපත්ති ඇති කරගැනීම සඳහා අඩිතාලම වන දේශපාලන ස්ථාවරභාවය ශ්‍රී ලංකාව විසින් ළඟා කරගෙන ඇති බව ද අවධාරණය කළේය.ශ්‍රී ලංකාව වෙත ලැබී ඇති මේ අද්විතීය අවස්ථාවන්ගෙන් උපරිම ප්‍රයෝජනය ගෙන තිරසර ආර්ථික ප්‍රතිසංස්කරණ වැඩපිළිවෙලක් සඳහා යොමු වීමේ කාලය පැමිණ ඇති බව ද වික්‍රමසිංහ මහතා පෙන්වා දුනි.අග්‍රාමාත්‍යවරයා මෙහිදී වැඩි දුරටත් සඳහන් කළේ දුර්වල යටිතල පහසුකම්, ව්‍යාපාරික පරිසරය සහ ප්‍රතිපත්ති විදේශයන් සමග කරන වෙළෙඳාමට බාධා කරන සහ තරගකාරී හැකියාව පසුගන්වන සාධක ලෙස හඳුනාගෙන තිබෙන බැවින්, මුහුදු, ගුවන්, මහාමාර්ග, බලශක්ති සහ සන්නිවේදන ක්ෂේත්‍රයන්හි පහසුකම් වර්ධනය කිරීම සඳහා වන භෞතික යටිතල පහසුකම් සංවර්ධන වැඩපිළිවෙළක් දියත් කිරීම ඔස්සේ ශ්‍රී ලංකාව මෙම කලාපයේ භාණ්ඩ හුවමාරු, ව්‍යාපාරික හා මූල්‍ය මධ්‍යස්ථානය බවට පත් කිරීමට කටයුතු සම්පාදනය කරමින් පවතින බවය.රජය විසින් ආරම්භ කර ඇති දැවැන්ත සංවර්ධන ව්‍යාපෘති පිළිබඳව සඳහන් කරමින් අග්‍රාමාත්‍යවරයා සඳහන් කළේ මහනුවර - කොළඹ- හම්බන්තොට ආර්ථික මං පෙත සැකසීම දැන් සිදුවෙමින් පවතින බවය. මෙමගින් දේශීය නාගරික බිමි සැකැස්ම වෙනස් වෙන අතර, ගුවන් තොටුපොළ දෙකකින් සහ වරාය දෙකකින් මේ ආර්ථික මං පෙත සන්නද්ධ වන බවද ඔහු පෙන්වා දුන්නේය. මෙම සැළැස්මට මහනුවර මහා සංවර්ධන ව්‍යාපෘතිය, වයඹ කාර්මික හා සංචාරක සංවර්ධන ව්‍යාපෘතිය, බස්නාහිර මහනගර ව්‍යාපෘතිය, දකුණු සංචාරක සහ කර්මාන්ත ව්‍යාපෘතිය ඇතුළත් වන අතර, වසර 15 ක් තුළ මේ ව්‍යාපෘති අවසන් කරන බව ද වික්‍රමසිංහ මහතා පැවසීය.දකුණු ආසියානු ඩයස්පෝරා සමුළුව සංවිධානය කළ සිංගප්පූරු ජාතික විශ්වවිද්‍යාලයේ දකුණු ආසියානු කටයුතු පිළිබඳ අධ්‍යයන ආයතනයේ සභාපති ගෝපිනාත් පිල්ලේ මහතා පැමිණ සිටි අමුත්තන් පිළිගනිමින් ප්‍රකාශ කළේ මෙම සමුළුව පිළිබඳ ජනතා අවධානය දිනෙන් දින ඉහළ නැංවෙන බවය. මෙවර මුල් වතාවට සිංගප්පූරුවෙන් පිටත සම්භාවනීය පුද්ගලයෙකුට මුඛ්‍ය දේශනය සඳහා ආරාධනා කිරීමට සංවිධායක කමිටුව තීරණය කළ අවස්ථාවේ ඒ සඳහා සුදුසුම පුද්ගලයා ලෙස ශ්‍රී ලංකා අග්‍රාමාත්‍යවරයා තෝරා ගැනීම සිදු කළ බවද ඔහු පැවසීය.සිංගප්පූරුවෙන් බිහිවූ ප්‍රථම ඉංජිනේරුවරයා වූ ආචාර්ය විජේරත්නම් මහතා ගේ ජීවන තොරතුරු ඇතුළත් ග්‍රන්ථයක් ෙදාරට වැඩීම ද මේ අවස්ථවේම සිදු කෙරුණු අතර, එහි සංස්කාරිකා නදීශා ඊබ්‍රහිම් මහත්මිය ද අදහස් දැක්වූවා ය.සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම මහතා අදහස් දක්වමින් කියා සිටියේ ශ්‍රී ලංකාව නව ආර්ථික පිළිවෙතක් යටතේ යෝධ ඉදිරි පිම්මක් ගැනීමට සූදානම් වන බවය. දකුණු ආසියාවේ ආර්ථික කේන්ද්‍රස්ථානයක් ලෙස ශ්‍රී ලංකාව කීර්තිමත් තලයකට ඔසවා තබමින්, දේශයේ ජනතාවගේ රැකියා සහ ආදායම් මාර්ග ඉහළ නැංවීමේ අවකාශ මෙමගින් උදාවන බවද සමරවික්‍රම මහතා පෙන්වා දුන්නේය.අදූරදර්ශී දේශපාලන සහ ආර්ථික ප්‍රතිපත්ති වෙනුවටල රටේ සෞභාග්‍යයල ස්ථාවරත්වය සහතික කෙරෙන දිගුකාලීන ආර්ථික වැඩ පිළිවෙළක් සඳහා රටේ ජනතාව පසුගිය වසරේ අවස්ථා දෙකකදීම ජනවරමක් ලබා දී ඇති හෙයින් මෛත්‍රීපාල සිරිසේන ජනාධිපතිතුමන් යටතේ පිහිට වූ සම්මුතිවාදී ජාතික ආණ්ඩුව මගින් ශ්‍රී ලංකාව ආර්ථික හා සමාජයීය වශයෙන් ඉහළට ඔසවා තැබීමේ නව සැළසුම් ක්‍රියාත්මක කරමින් යන බවත් ඒ සඳහා සිංගප්පූරුවේ සහය අපේක්‍ෂා කරන බවත් ශ්‍රී ලංකා අග්‍රාමාත්‍ය රනිල් වික්‍රමසිංහ මහතා පැවසීය.සිංගප්පූරුවේ ඉස්තානා මන්දිරයේදී පැවති මේ සාකච්ඡාවට එක්වෙමින් සිංගප්පූරු ජනාධිපති ටෝනි ටැන් කෙං යැම් මහතා ප්‍රකාශ කළේ වර්තමාන ශ්‍රී ලංකාව වැදගත් පියවර ගණනාවක් ඉදිරියට තබමින් නව ගමනකට එක් වී ඇති බවය. මේ නව ගමන මගින් ආර්ථික හා කර්මාන්ත ක්ෂේත්‍රයේ ඇති වන්නාවූ සංවර්ධනය නිසා සමස්ත සමාජයේම විශාල දියුණුවක් ලබා ගැනීමේ අවකාශය උදාවන බවද සිංගප්පූරු ජනාධිපතිවරයා පෙන්වා දුන්නේය.තමන් මෙතෙක් පැමිණි ගමන් මග මෙනෙහි කරමින් කෙං යැම් මහතා ප්‍රකාශ කළේ මෙතෙක් සිංගප්පූරුව පැමිණි වසර 50 ක ගමන් මගට වඩා අභියෝගාත්මක ගමනකට ඉදිරි වසර 50 තුළ තමන්ට මුහුණ පෑමට සිදුවන බවය. නව ගෝලීය ගැටළු සහ වේගයෙන් වෙනස් වන තාක්‍ෂණය සමග ඉදිරියට යෑම පිළිබඳව සියුම් සැළසුම් සකස් කිරීම සඳහා අනාගත ආර්ථික සැළසුම් කමිටුවක් සිංගප්පූරු රජය විසින් පත් කර ඇති බව ද ජනාධිපතිවරයා සඳහන් කළේය.ශ්‍රී ලංකාවේ සංවර්ධන ක්‍රියාවලිය සඳහා සිංගප්පූරුව ඉදිරියටත් පූර්ණ සහය ලබා දෙන බවත්. දෙරට අතර සබඳතා ශක්තිමත් කරලීමට ක්‍රියා කරන බවත් සිංගප්පූරු ජනාධිපතිවරයා මෙහිදී අවධාරණය කළේය.අනාගත අභියෝගයන්ට මුහුණ දීම උදෙසා අධ්‍යාපනය ශක්තිමත් හා පුළුල් කිරීමේ අවශ්‍යතාව දෙරටේ නායකයෝ අවධාරණය කළහ. නිපුණතාවන්ගෙන් සපිරි හා ගෝලීය රැකියා ඉල්ලූමට සරිලන අනාගත පරපුරක් බිහිකිරීමට අවශ්‍ය අධ්‍යාපන ප්‍රතිසංස්කරණ සිදු කිරීමේ හැකියාව පිළිබඳව ද මෙහිදී සාකච්ඡා කෙරිණි.සිංගප්පූරු විදේශ අමාත්‍ය ආචාර්ය විවියන් බාලක්‍රිෂ්නන්ල වෙළඳ සහ කර්මාන්ත අමාත්‍ය එස් ඊස්වරන්ල සන්නිවේදන සහ තොරතුරු රාජ්‍ය අමාත්‍ය වෛද්‍ය ජනිල් පුතුචෙරිල ශ්‍රී ලංකාවේ සිංගප්පූරු මහකොමසාරිස් චන්ද්‍රා දාස්ල විදේශ කටයුතු අමාත්‍යංශයේ දෙවන ස්ථිර ලේකම් ඇල්බර්ට් චුආ යන මහත්වරු සිංගප්පූරුව නියෝජනය කරමින් මේ අවස්ථාවට එක්වූහ.", "URL": "https://sinhala.adaderana.lk/news.php?nid=62207", "Category": null, "Parent URL": null}