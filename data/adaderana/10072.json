{"Source": "Adaderana", "Timestamp": "August 6, 2010 01:50 pm", "Headline": "විසඳුම් තියෙන්නේ යූ.ඇන්.පියේ විතරයි", "News Content": "අද පවත්නා බැරෑරුම් ප්‍රශ්න වලට විසඳුම් ලබාදිය හැක්කේ එක්සත් ජාතික පක්ෂයට පමණක් බව පාර්ලිමේන්තු මන්ත්‍රී මංගල සමරවීර මහතා පවසයි. ජීවත්වීමේ අයිතිය වෙනුවෙන්,වැඩ කරන ජනයාගේ අයිතිය වෙනුවෙන්,නොබෙදුනු ශ්‍රී ලංකාවක් තුළ සිංහල,දෙමළ,මුස්ලිම් ජනයාගේ සාධාරණත්වය වෙනුවෙන් පෙනී සිටිය හැක්කේ ද එක්සත් ජාතික පක්ෂයට පමණක් බව තමන් විශ්වාස කරන බවද හෙතෙම කියා සිටියේය. ශ්‍රී ලංකා නිදහස් පක්ෂ මහජන පාර්ශවයේ නායකයා ලෙස කටයුතු කළ පාර්ලිමේන්තු මන්ත්‍රී මංගල සමරවීර මහතා අද එක්සත් ජාතික පක්ෂයේ සාමාජිකත්වය නිල වශයෙන් ලබා ගැනීමෙන් පසු මාධ්‍යයට අදහස් දක්වමින් ඔහු මේ බව සඳහන් කළේය. ශ්‍රී ලංකා නිදහස් පක්ෂයේ නිර්මාතෘ දිවංගත එස්.ඩබ්.ආර්.ඩී බණ්ඩාරණායක මහතා අද ජීවතුන් අතර සිටියේ නම් තමන් එක්සත් ජාතික පක්ෂයට එක්වීමට ගත් තීරණයට ආශිර්වාද කරනු ඇතැයි සමරවීර මහතා පැවසීය. 80 දශකයේදී බලය ලබා ගැනීම පිළිබඳ අපේක්ෂා භංගත්වයට පත්ව සිටි ශ්‍රී ලංකා නිදහස් පාක්ෂිකයාට 94 දී චන්ද්‍රිකා බණ්ඩාරනායක මැතිනියගේ නායකත්වයෙන් බලය ලබා ගැනීමට හැකි වූ වැඩපිළිවෙළේදී තමන් ද විශාල වැඩ කොටසක් ඉටුකළ බව සිහිපත් කළ සමරවීර මහතා එසේම 16 අවුරුද්දක් විපක්ෂයේ සිටින එක්සත් ජාතික පක්ෂයට බලය ලබා ගැනීමේ අභියෝගයට අද සිට තමන්ට මුහුණදෙන බව සඳහන් කළේය. 1951 දී දිවංගත එස්.ඩබ්.ආර්.ඩී බණ්ඩාරනායක මහතා විසින් ශ්‍රී ලංකා නිදහස් පක්ෂය පිහිටවනු ලැබුවේ එක් පුද්ගලයෙකුගේ හෝ කණ්ඩායමක ඒකාධිපති දේශපාලනයට එරෙහිව සමාජ ප්‍රජාතන්ත්‍රවාදය පිළිබඳ අදහසින් බව ඔහු පෙන්වා දුන්නේය. තමන් ශ්‍රී ලංකා නිදහස් පක්ෂයේ සාමාජිකත්වය ගනු ලැබුවේද,මාතර ආසනයේ සංවිධායක ධූරය ලබා ගත්තේද සමාජ ප්‍රජාතන්ත්‍රවාදය කෙරෙහි තිබූ විශ්වාසයෙන් බවත් මංගල සමරවීර මහතා කියා සිටියේය. එහෙත් අද වනවිට ශ්‍රී ලංකා නිදහස් පක්ෂය එකම පවුලක වුවමනාවන් වෙනුවෙන් ඒකාධිපති ගමනක් යන බව හෙතෙම වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=10072", "Category": null, "Parent URL": null}