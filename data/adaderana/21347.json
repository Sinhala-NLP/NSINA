{"Source": "Adaderana", "Timestamp": "January 13, 2012 09:41 am", "Headline": "18% ක් මදි - වෘත්තීය අරගලයකට යනවා", "News Content": "තමන් ඉල්ලා සිටින වැටුප් වැඩිවීම ලබා නොදෙන්නේ නම් වෘත්තීය අරගලයකට යොමු වන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසයි. පසුගිය වසර 3 ට අදාළව 45% ක වැටුප් වැඩිවීමක් හිමිවිය යුතු බව වෘත්තීය සමිති නියෝජිතයන් පෙන්වාදෙයි. එහෙත් ‍18% ක වැටුප් වැඩිවීමක් ලබාදීමට කැබිනට් මණ්ඩලය අනුමැතිය ලබාදුන් බව අමාත්‍ය කෙහෙළිය රඹුක්වැල්ල මහතා ඊයේ(12) ප්‍රකාශ කළේය. ඛනිජ තෙල් සංස්ථාව, ලංකා විදුලිබල මණ්ඩලය හා ජල සම්පාදන හා ජලපවාහන මණ්ඩල සේවකයින්ට 18% ක වැටුප් වැඩිවීමක් සහ රුපියල් 2500 ක දීමනාවක් ලබාදීමට රජය තීරණය කර ඇති බව ඒ මහතා සඳහන් කළේය. කෙසේවුවද එම තීරණයට එකඟ නොවන බව ලංකා විදුලි සේවක සංගමයේ ලේකම් රංජන් ජයලාල් මහතා ඊයේ(12) පැවති මාධ්‍ය හමුවක දී ප්‍රකාශ කළේය.", "URL": "https://sinhala.adaderana.lk/news.php?nid=21347", "Category": null, "Parent URL": null}