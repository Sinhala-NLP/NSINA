{"Source": "Adaderana", "Timestamp": "November 10, 2010 12:45 pm", "Headline": "හෙද සේවයට නොපැමිණි අය සේවය අතහැර ගිහින් ", "News Content": "අද දින අසනීප නිවාඩු දමා සේවයට වාර්තා නොකළ සියලුම රජයේ රෝහල් වල හෙද නිලධාරීන් සේවය අතහැර ගියා සේ සලකන බව සෞඛ්‍ය අමාත්‍යංශය පවසයි. ඉල්ලීම් 6 ක් මුල් කර ගනිමින් අද දින වෘත්තීය සමිති ක්‍රියාමාර්ගය ක්‍රියාත්මක කරන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පවසා තිබිණි. ඒ අනුව අද රජයේ රෝහල් කිහිපයක හෙද නිලධාරීන් අසනීප නිවාඩු දමා සේවයට වාර්තා නොකළ බව වාර්තා වුවද තම සංගමය අසනීප නිවාඩු වාර්තා කිරීමේ වෘත්තීය ක්‍රියාමාර්ගයට සහභාගී නොවන බව සමස්ත ලංකා හෙද නිලධාරීන්ගේ සංගමය පවසා තිබිණි.. කෙසේ වෙතත් හෙද සේවාවේ පවතින ගැටලු වලට විසඳුම් සෙවීම සඳහා අවධානය යොමු කර තිබිය දී හෙද නිලධාරීන් මෙවැනි වෘත්තීය සමිති ක්‍රියාමාර්ගයකට යොමු වීම අසාධාරණ බව සෞඛ්‍ය අමාත්‍ය මෛත්‍රීපාල සිරිසේන මහතා මීට පෙරාතුව පවසා තිබුණු අතර අද දින රජයේ රෝහල් වල හෙද නිලධාරීන්ගේ නිවාඩු අවලංගු කර ඇති බවට අමාත්‍යංශයෙන් චක්‍රලේඛයක් නිකුත් කර ඇති බවද සඳහන් වේ.", "URL": "https://sinhala.adaderana.lk/news.php?nid=12050", "Category": null, "Parent URL": null}