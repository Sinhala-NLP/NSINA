{"Source": "Adaderana", "Timestamp": "December 28, 2014 10:44 am", "Headline": "පීඩාවටපත් ජනතාව ගැන සොයා බලන්න ජනපති බදුල්‍ලට යයි", "News Content": "ජනාධිපති මහින්ද රාජපක්ෂ මහතා බදුල්ල දිස්ත්‍රික්කයේ ආපදාවෙන් පීඩාවට පත් ජනතාවට සහන සැලසීමේ කටයුතු සොයාබැලීම සඳහා ගොස් තිබේ. ජනාධිපති මාධ්‍ය අංශය සඳහන් කළේ අද පෙරවරුවේ ජනාධිපතිවරයා බදුල්ල දිස්ත්‍රික්කයට ගොස් ඇති බවයි. මහනුවර දිස්ත්‍රික්කයේ අද පෙරවරුවේ පැවැත්වීමට නියමිතව තිබු මැතිවරණ ප්‍රචාරක කටයුතු නතර කර ජනාධිපතිවරයා මෙලෙස බදුල්ල දිස්ත්‍රික්කයේ සංචාරය සිදුකරන බව ජනාධිපති මාධ්‍ය අංශය සඳහන් කළේය. ආපදාවෙන් පීඩාවට පත්ව සිටින බදුල්ල දිස්ත්‍රික් ජනතාවට අවශ්‍ය සහන කටයුතු සොයා බලා ඊට අදාළ උපදෙස් ලබාදීම ජනාධිපතිවරයාගේ මෙම සංචාරයේ අරමුණ වී තිබේ‍. ඊයේ දිනයේදී ද ජනාධිපති මහින්ද රාජපක්ෂ මහතා අනුරාධපුර දිස්ත්‍රික්කයේ ආපදාවෙන් පීඩාවට පත් ජනතාවගේ සහන කටයුතු පිළිබඳව සොයාබැලීම සිදුකරනු ලැබුණි.", "URL": "https://sinhala.adaderana.lk/news.php?nid=48305", "Category": null, "Parent URL": null}