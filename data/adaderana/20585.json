{"Source": "Adaderana", "Timestamp": "December 10, 2011 12:45 pm", "Headline": "ඉන්දීය ධීවරයින් නිදහස් කරන්නැයි 18 දා තමිල්නාඩුවේ වැඩ වර්ජනයක්", "News Content": "ඉන්දියාවේ තමිල්නාඩු ප්‍රාන්තයේ වෙසෙන සියලුම ධීවරයින් ලබන 18 වන දින වැඩ වර්ජනයක නිරතවීමට තීරණය කර ඇති බව එරට මාධ්‍ය වාර්තා කරයි. ශ්‍රී ලංකාවේ අත්අඩංගුවේ පසුවන ඉන්දීය ධීවරයින් පස්දෙනෙකු නිදහස් කරන ලෙස ඉල්ලමින් මෙම වැඩ වර්ජනය සිදුකෙරෙන බව ද එම මාධ්‍ය වාර්තා පවසයි. රාමේෂ්වරම් සිට ධීවර කටයුතු සඳහා මුහුදු ගිය ඉන්දීය ධීවරයින් පස්දෙනෙකු පසුගිය නොවැම්බර් 28 වන දින පුන්කුඩතිවු දූපත ආසන්න මෙරට මුහුදු සීමාවේ දී ශ්‍රී ලංකා නාවික හමුදා අත්අඩංගුවට පත්විය. ධීවර කටයුතු සිදුකරන මුවාවෙන් හෙරොයින් ජාවාරමේ නිරතව සිටියදී මොවුන් අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කර තිබිණි. දැනට රක්ෂිත බන්ධනාගාරගතව සිටින මෙම ධීවරයින් පස්දෙනා නැවතත් ලබන 19 වන දින මල්ලාගම් අධිකරණය වෙත ඉදිරිපත් කිරීමට නියමිතව ඇති බව ද ඉන්දීය මාධ්‍ය වාර්තා සඳහන් කරයි. මෙම ධීවරයින් නිදහස් කරගැනීමට අවශ්‍ය කටයුතු යොදන ලෙස ඉන්දීය මධ්‍යම රජයට බල කර සිටින බව ද අදාළ වැඩ වර්ජනය සංවිධානය කරන ධීවර සංවිධානය ප්‍රකාශ කර ඇති බව ද එම මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=20585", "Category": null, "Parent URL": null}