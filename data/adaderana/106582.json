{"Source": "Adaderana", "Timestamp": "March 23, 2019 06:40 am", "Headline": "දෙවන 20-20 ජය දකුණු අප්‍රිකාවට", "News Content": "සංචාරක ශ්‍රී ලංකා කණ්ඩායම සමඟ පැවැති දෙවන 20යි 20 ක්‍රිකට් තරඟයෙන් ලකුණු 16ක ජයක් හිමිකර ගැනිමට දකුණු අප්‍රිකානු කණ්ඩායම සමත් විය. දකුණු අප්‍රිකාවේ සෙන්චූරියන් හිදී පැවැති තරඟයේ කාසියේ වාසිය දිනා ගත් ශ්‍රී ලංකා කණ්ඩායම ප්‍රථමයෙන් පන්දුවට පහරදිමේ වාරය දකුණු අප්‍රිකානු කණ්ඩායමට ලබාදුන්නේය. ඔවුන් නියමිත පන්දුවාර 20 අවසානයේ කඩුලු 03ක් දැවී ලකුණු 180ක් රැස් කළේය. රිසා හෙන්ද්‍රික්ස් ලකුණු 65යි. රැසී වැන්ඩ්‍රික් ඩුසෙන් ලකුණු 64යි. පන්දු යැවිමේදී ලසිත් මාලිංග, ඉසුරු උදාන සහ අකිල ධනංජය එක් කඩුල්ල බැගින් දවා ගත්තේය. පිළිතුරු ඉනිම සඳහා පන්දුවට පහරදුන් ශ්‍රී ලංකා කණ්ඩායමට නියමිත පන්දුවාර 20 අවසානයේ කඩුලු 09ක් දැවී ලබා ගත හැකි වූයේ ලකුණු 164යි. විශිෂ්ඨ පිති හරඹයක නිරත වූ ඉසුරු උදාන පන්දු 48කදී ලකුණු 84ක් රැස් කළේය. දකුණු අප්‍රිකාව වෙනුවෙන් ක්‍රිස් මොරිස් කඩුලු 03ක් දවා ගත්තේය.", "URL": "https://sinhala.adaderana.lk/news.php?nid=106582", "Category": null, "Parent URL": null}