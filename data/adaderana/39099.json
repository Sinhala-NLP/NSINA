{"Source": "Adaderana", "Timestamp": "November 25, 2013 11:18 am", "Headline": "මං දන්න හුලෙක් නෑ - ඒ පොලිස් නිලධාරීන් කාර්යක්ෂම නෑ", "News Content": "ආන්දෝලනයට තුඩු දුන් සලාකා සූදුපළට අදාළව ඊට වගකිව යුතු පුද්ගලයෙකු ලෙස මාධ්‍යවලින් හෙළිදරව් කෙරුණු “හුලා“නමැති පුද්ගලයා පිළිබඳ තමන් කිසිවක් නොදන්නා බව අග්‍රාමාත්‍ය දි.මු ජයරත්න මහතා පවසයි. තමන් එවැනි “හුලෙක්“ පිළිබඳ කිසිවක් නොදන්නා බව අග්‍රාමාත්‍යවරයා අද (25) පාර්ලිමේන්තුවේදී කියා සිටියේ පාර්ලිමේන්තු මන්ත්‍රී අනුර කුමාර දිසානායක මහතා විසින් අසන ලද ප්‍රශ්නයකට පිළිතුරු දෙමිනි. සලාකා සූදුපළට අදාළව වගකිව යුතු චරිතයක් ලෙස සලකන ‘‘හුලා“නමැත්තා කවුරුන්ද යන්න හා එකී සූදුපළ වැටලීමට ක්‍රියා කළ පොලිස් නිලධාරීන්ගේ ස්ථාන මාරු අවලංගු කරන්නේදැයි අනුර කුමාර මන්ත්‍රීවරයා මෙහිදී විමසා සිටියේය. කෙසේ වෙතත් ඊට ප්‍රතිචාර දක්වමින් අග්‍රාමාත්‍යවරයා කියා සිටියේ “හුලා“ගැන තමන් නොදන්නා බව පොලිස් නිලධාරීන්ගේ ස්ථාන මාරු අවලංගු නොකෙරෙන බවයි. එකී පොලිස් නිලධාරීන්ගේ කාර්යක්ෂමතාව පිළිබඳ ගැටළු පැවති බවත්, ඇතැම් අයගේ හැසිරීම හොඳ නැති බවත් අග්‍රාමාත්‍යවරයා මෙහිදී සඳහන් කළේය. ඉකුත් නොවැම්බර් මස 04 වන දින කොළඹ, පුරහල ප්‍රදේශයේ සුපිරි සූදුපළක් පොලිස් සංවිධානාත්මක අපරාධ විමර්ශන කොට්ඨාශයේ නිලධාරීන් විසින් වටලන ලදී. මෙම සූදුපළ පවත්වාගෙන යාම පිළිබඳව රජයේ දේශපාලනඥයෙකුගේ බිරිඳකගේ නමක් මෙන්ම “හුලා“නමැති පුද්ගලයෙකුගේ නමක් පිළිබඳ ඇතැම් මාධ්‍ය විසින් තොරතුරු හෙළිදරව් කෙරිණි. කෙසේ වෙතත් මෙම සූදුපළ වටලා කාලයක් තිස්සේ හෙළිදරව් නොකෙරුණු නීති විරෝධී කටයුත්තක් නීතිය හමුවට ගෙන ආ පොලිස් නිලධාරීන් 23 දෙනාට වහාම ක්‍රියාත්මක වන පරිදි පොලිස්පතිවරයා විසින් ස්ථාන මාරු ලබාදීමට කටයුතු කරන ලදී.", "URL": "https://sinhala.adaderana.lk/news.php?nid=39099", "Category": null, "Parent URL": null}