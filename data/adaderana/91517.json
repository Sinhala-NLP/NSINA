{"Source": "Adaderana", "Timestamp": "June 26, 2018 11:08 am", "Headline": "ජනාධිපති හිටපු කාර්ය මණ්ඩල ප්‍රධානිගේ සහ දැව සංස්ථාවේ හිටපු සභාපතිගේ ඇප ඉල්ලීම ප්‍රතික්ෂේප වෙයි", "News Content": "රුපියල් කෝටි 2 ක අල්ලසක් ලබා ගත්තේ යැයි සැකපිට රිමාන්ඩ් බාරයට පත් කර සිටින ජනාධිපති හිටපු කාර්ය මණ්ඩල ප්‍රධානී අයී.එච්.කුසූමදාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අයගේ ඇප ඉල්ලීම ප්‍රතික්ෂේප කර තිබේ. කොළඹ ප්‍රධාන මහේස්ත්‍රාත් රංග දිසානායක මහතා සැකකරුවන් ලබන 10 වනදා දක්වා තවදුරටත් රිමාන්ඩ් බාරයේ තැබීමට නියම කර ඇත. ඇප නියෝගය ප්‍රකාශයට පත් කරමින් මහේස්ත්‍රාත්වරයා සඳහන් කර සිටියේ විත්තිකරුවන් අල්ලස් වශයෙන් ලබා ගෙන ඇති මුදල සැලකිල්ලට ගැනීමේදී ඔවුන්ට ඇප ලබාදීමට හැකියාවක් නොමැති අතර ඔවුන් නඩුව අවසන් වනතුරු රිමාන්ඩ් බාරයට පත්කරන බවයි. අල්ලස් කොමිසම අධිකරණයට වාර්තාවක් ඉදිරිපත් කරමින් සඳහන් කර සිටියේ සැකකරුවන්ගේ කටහඬ පරීක්ෂාවට ලක් කිරීම සඳහා ඔවුන් ලබන විසි නව වැනිදා රජයේ රස පරීක්ෂක දෙපාර්තමේන්තුව වෙත ඉදිරිපත් කරන මෙන් නියෝගයක් නිකුත් කරන්නැයි ඉල්ලා සිටියේය. ඒ අනුව අදාළ පරීක්ෂණය සඳහා සැකකරුවන් දෙදෙනා ලබන 29 වනදා රජයේ රස පරීක්ෂක දෙපාර්තමේන්තුව හමුවට යොමු කරන මෙන් ද මහේස්ත්‍රාත්වරයා බන්ධනාගාර අධිකාරිවරයාට නියම කළේය. කන්තලේ සීනි සමාගමට අයත් යන්ත්‍රෝපකරණ පවරා දීම සඳහා ඉන්දීය ව්‍යාපාරිකයෙකුගෙන් රුපියල් මිලියන 540 ක මුදලක් අල්ලස් වශයෙන් ඉල්ලා එය රුපියල් මිලියන 100 දක්වා අඩුකර ඉන් මිලියන විස්සක් අල්ලස් වශයෙන් ලබා ගත් අවස්ථාවේදී මෙම සැකකරුවන් දෙදෙනා අල්ලස් කොමිසම විසින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=91517", "Category": null, "Parent URL": null}