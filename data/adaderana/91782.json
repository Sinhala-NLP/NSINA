{"Source": "Adaderana", "Timestamp": "July 1, 2018 12:51 pm", "Headline": "තලවාකැලේ මිහිඳු පෙරහැර අවසන්", "News Content": "පොසොන් පුර පසලොස්වක පෝයට සමගාමිව තලවාකැලේ පවත්වන මිහිදු පෙරහැර මෙවරත් අති උත්කර්ෂවත්ව හා මනරම්ව ලෙස පැවැත්වු බව අද දෙරණ වාර්තාකරු පැවසීය. ඒ අනුව මෙවර තලවකැලේ මිහිඳු මහ පෙරහර අලි ඇතුන් හා විවිධ නර්තන අංගයන් පෙරටු කොටගෙන මහත් උත්කර්ෂවත් අන්දමින් ඊයේ(30) රාත්‍රියේ තලවකැලේ නගරයේ වීදි සංචාරය කෙරිණි. උඩරට වතුකරය ආශ්‍රීතව පැවැත්වෙන විශාලතම මිහිඳු මහ පෙරහැර ලෙස සැළකෙන තලවකැලේ මිහිඳු මහ පෙරහැර මෙවර 21 වැනි වරට පැවැත්විණි. උඩරට, පහතරට, සබරගමු නර්තන අංගයන්ගෙන්, දර්ශණීය පෙරහර සංදර්ශන රථ, ගිණිකෙළි සංදර්ශන, මල්වෙඩි හා අලි ඇතුන් මෙන්ම පෙරහරක ඇති සියළුම අංගයන් සහිතව මිහිඳු මහ පෙරහැර තලවකැලේ නගරයේ සියළුම වීදි ආවරණයවන පරිදි වීදි සංචාරය කෙරුණු අතර පෙරහර නැරඹීම සඳහා බෞද්ධ ජනතාවට අමතරව වතු කම්කරු ද්‍රවිඩ ජනතාව විශාල වශයෙන් මාර්ග අයිනේ එක්රැස්ව සිටියහ. තලවකැලේ ශ්‍රී සද්ධර්මාරාම විහාරස්ථානයේ විහාරාධිපති පුජ්‍ය මඩකුඹුරේ සමිද්ධි නායක හිමියන්ගේ අනුශාසනා පරිදි මෙම මිහිඳු මහ පෙරහර තලවකැලේ නගරයේ වෙළෙඳ ව්‍යපාරිකයන් හා තරුණ පිරිස් එකතුව සංවිධාන කොට තිබිණි.", "URL": "https://sinhala.adaderana.lk/news.php?nid=91782", "Category": null, "Parent URL": null}