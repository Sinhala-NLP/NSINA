{"Source": "Adaderana", "Timestamp": "May 24, 2018 12:07 pm", "Headline": "හැමිල්ටන් ඇළ පිටාර ගැලීමෙන් යටවූ නාත්තන්ඩිය - තුම්මෝදර අතර දුම්රිය මාර්ගය පිරිසිදු කරයි", "News Content": "හැමිල්ටන් ඇළ පිටාර ගැලීම හේතුවෙන් ජලයෙන් යටවී තිබුණු නාත්තන්ඩිය - තුම්මෝදර අතර දුම්රිය මාර්ගය පිරිසිදු කිරීම දුම්රිය දෙපාර්තමේන්තුවේ සේවකයින් විසින් සිදු කර තිබේ. පසුගිය දිනවල ඇද හැළුණු ධාරානිපාත වර්ෂාවත් සමඟ හැමිල්ටන් ඇළ පිටාර ගලා ගිය අතර මෙම හේතුව නිසා හැමිල්ටන් ඇළට සමාන්තරව දිවෙන පුත්තලම - කොළඹ දුම්රිය මාර්ගය නාත්තන්ඩිය - තුම්මෝදර දුම්රිය ස්ථාන අතරදී ජලයෙන් යටවී ගියේය. ඒ නිසා කොටුවේ සිට පුත්තලම දක්වා වන දුම්රිය මාර්ගයේ ගමනා ගමන කටයුතු ලුණුවිල දුම්රිය ස්ථානය දක්වා සීමා කිරීමට දුම්රිය දෙපාර්තමේන්තුව පියවර ගෙන ඇත. 24 වැනිදා ද කාර්යාලීය දුම්රිය ගමන් ආරම්භ කරන ලද්දේ ලුණුවිල දුම්රිය ස්ථානයෙන් බව දුම්රිය පාලක මැදිරිය සඳහන් කළේය.", "URL": "https://sinhala.adaderana.lk/news.php?nid=89742", "Category": null, "Parent URL": null}