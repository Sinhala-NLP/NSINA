{"Source": "Adaderana", "Timestamp": "August 30, 2010 08:16 am", "Headline": "නිරුපමා රාඕ අද දිවයිනට පැමිණෙයි", "News Content": "ඉන්දීය විදේශ ලේකම් නිරුපමා රාඕ මහත්මිය සිව් දින නිල සංචාරයක් සඳහා අද දිවයිනට පැමිණෙයි. මෙම සංචාරයේදී රාඕ මහත්මිය ජනාධිපති මහින්ද රාජපක්ෂ මහතා සමඟ විශේෂ සාකච්ඡාවක් පැවැත්වීමට නියමිත බව විදේශ කටයුතු අමාත්‍යාංශය පවසයි. දෙරට අතර සබදතා තවදුරටත් ගොඩනගා ගැනීමේ අරමුණින් විදේශ අමාත්‍ය මහාචාර්ය ජී.එල්.පීරිස් මහතා සමග ද සාකච්ඡා කිරීමට ඇය සැලසුම් කර තිබේ. නිරුපමා රාඕ මහත්මිය යාපනය, කිලිනොච්චිය, වව්නියාව සහ ත්‍රිකුණාමලය වැනි ප්‍රදේශවල නීරීක්ෂණ චාරිකා වල නිරත වීමට ද නියමිතය. උතුරේ අවතැන් වු ජනතාව යළි පදිංචි කරවීමේ වැඩපිළිවෙල පිළිබඳ සොයා බැලීම ඇයගේ මෙම සංචාරයේ ප්‍රධාන අරමුණ වන බව වාර්තා වේ. විදේශ ලේකම් ධුරයට පත්වීමෙන් පසු නිරුපමා රාඕ මහත්මිය මෙරටට පැමිණෙන දෙවැනි අවස්ථාව මෙය වේ.", "URL": "https://sinhala.adaderana.lk/news.php?nid=10514", "Category": null, "Parent URL": null}