{"Source": "Adaderana", "Timestamp": "March 12, 2014 03:59 pm", "Headline": "කරුංකා කන්ටේනර් 5 යළි හරවා යවයි", "News Content": "සිංගප්පූරුවේ සිට නීති විරෝධීව මෙරටට ආනයනය කරන ලද කරුංකා කන්ටේනර් 05 යළි එරටටම යැවීමට තීරණය කර තිබේ. අදාළ කරුංකා තොගය ගෙන්වූ කොළඹ ප්‍ර දේශයේ ව්‍යාපාරිකයාට රුපියල් ලක්ෂ 5ක දඩමුදලක් ද නියම කළ බව රේගු මාධ්‍ය ප්‍රකාශක ලෙස්ලි ගාමිණි මහතා පැවසීය. අමෙරිකානු ඩොලර් 117,000ක් වටිනා කරුංකා මෙට්‍රික් ටොන් 91.5ක් සහිත කන්ටේනර් 5ක් මෑතකදී රේගු භාරයට ගැනිණ. වලංගු බලපත්‍රයක් සහිතව හෝ කෘෂිකර්ම දෙපාර්තමේන්තුවේ අනුමැතියකින් තොරව ගෙනා මෙම කරුංකා තොගය ඒ අනූව නැවතත් සිංගප්පූරුවටම යැවීමට තීරණය කර තිබේ. කෙසේ වුවද මෙම කරුංකා කන්ටේනර් 5 රජයේ ප්‍රබල දේශපාලනඥයකුගේ උපදෙස්‌ මත සහ රේගු දෙපාර්තමේන්තුවේ ඉහළම නිලධාරියකුගේ නියෝග මත නිදහස්‌ කිරීමට කටයුතු කරමින් සිටින බවට පසුගිය දිනවල මාධ්‍ය වාර්තා ද පළ වී තිබුණි. ශාක නිරෝධායන පනත යටතේ කරුංකා ආනයනය කිරීමට බලපත්‍රයක්‌ අවශ්‍ය බව පැවසෙන අතර ආනයනික කරුංකාවල පොල්, පුවක්‌, බඩඉරිඟු ඇතුළු තවත් ශාක විනාශ කළ හැකි කෘමියකු සිටින බැවින් මෙම කරුංකා කන්ටේනර රේගුවෙන් නිදහස්‌ වුවහොත් එම වගාවන්ට බලවත් තර්ජනයක්‌ එල්ලවනු ඇතැයිද මාධ්‍ය වාර්තාවල සඳහන් විය. මේ නිසා ශාක නිරෝධායන පනත යටතේ කරුංකා බලපත්‍රයක්‌ නොමැතිව කරුංකා ආනයනය කිරීම තහනම් කර ඇතැයි කියැවේ. වත්තල ප්‍රදේශයේ සමාගමක්‌ විසින් මෙම කරුංකා තොගය මෙරටට ආනයනය කර තිබුණේ ප්‍රථම වතාවට බවද සඳහන් විය. කරුංකා කොටස්‌ තුනකට වර්ග කෙරෙන බවත් ඉන් හොඳම කොටස චුවින්ගම් නිෂ්පාදනයට හා සහ බුලත් විට සඳහාත් දෙවැනි සහ තෙවැනි කොටස්‌ තීන්ත නිෂ්පාදනයටත් යොදා ගන්නා බව පැවසේ.", "URL": "https://sinhala.adaderana.lk/news.php?nid=41742", "Category": null, "Parent URL": null}