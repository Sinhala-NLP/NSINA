{"Source": "Adaderana", "Timestamp": "February 6, 2016 08:07 am", "Headline": "අල් හුසේන් කුමරු අද දිවයිනට", "News Content": "එක්සත් ජාතීන්ගේ මානව හිමිකම් පිළීබඳ මහකොමසාරිස් සෙයිද් රාද් අල් හුසේන් කුමරු සිව්දින නිළ සංචාරයක් සඳහා අද දිවයිනට පැමිණිමට නියමිතව තිබේ. පසුගිය වසරේ පෙබරවාරි මාසයේ ශ්‍රී ලංකා රජය සිදුකරන ලද ආරාධනයක් පිළිගනිමින් මහ කොමසාරිස්වරයා දිවයිනට පැමිණෙන බව විදේශ කටයුතු අමාත්‍යංශය සඳහන් කළේය.සංචාරය අතරතුරදී හුසේන් කුමරු ජනාධිපතිවරයා, අගමැතිවරයා, විපක්ෂ නායකවරයා, විදේශ කටයුතු අමාත්‍යවරයා සහ රජයේ ඉහළ පෙලේ නියෝජිතයින් කිහිපදෙනෙකු සමග සාකච්ඡා පැවැත්වීමට නියමිතව තිබේ.මීට අමතරව ආරක්ෂක ප්‍රධානීන්, සිවිල් සංවිධාන නියෝජිතයින් සහ ශ්‍රී ලංකා මානව හිමිකම් කොමිසමේ නිළධාරීන් සමඟද මහකොමසාරිස්වරයා සාකච්ඡා පැවැත්වීමට නියමිත බව අමාත්‍යංශය පවසයි.හෙට සහ අනිද්දා දෙදින තුළ යාපනය සහ ත්‍රිකුණාමලය යන දිස්ත්‍රික්ක වල සංචාරය කිරීමට සැළසුම් කර ඇති සෙයිද් රාද් අල් හුසේන් කුමරු එහිදී උතුරු සහ නැගෙනහිර ආණ්ඩුකාරවරුන් මෙන්ම ප්‍රධාන අමාත්‍යවරුන් සමඟ සාකච්ඡා පැවැත්වීමට සැළසුම් කර තිබේ.එහිදී සිවිල් සංවිධාන ක්‍රියාකාරීන්, මානව හිමිකම් උල්ලංගණයවීම් වලට ලක්වු සහ අවතැන් වූ පුද්ගලයින් හමුවීමටද මහකොමසාරිස් වරයා කටයුතු කරනු ඇති බව විදේශ කටයුතු අමාත්‍යංශය සඳහන් කරයි.මීට අමතරව සෙයිද් රාද් අල් හුසේන් කුමරු සිය සංචාරය තුළදී ආගමික නායකයින් හමුවීමටද සැළසුම් කර ඇති අතර සිය සංචාරය අවසන් කරමින් ලබන 10 වනදා දිවයිනෙන් පිටත්ව යාමට නියමිත බව සඳහන්ය.", "URL": "https://sinhala.adaderana.lk/news.php?nid=56951", "Category": null, "Parent URL": null}