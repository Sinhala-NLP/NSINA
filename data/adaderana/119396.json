{"Source": "Adaderana", "Timestamp": "September 18, 2019 01:39 pm", "Headline": "මගේ හිතේ තියෙනවා ලොකු කෑදරකමක්-සජිත්", "News Content": "රටට සේවය කිරීමේ දැඩි කෑදරකමක් තමා සතුව ඇති බව කිරීමබව නිවාස ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. අමාත්‍යවරයා මේ බව පැවසුවේ ප්‍රජා ජනාවාස කමිටු පිහිටුවීමේ කළුතර දිස්ත්‍රික් සම්මේලනය අමතමින්. රටක් පාලනය කරනවා යනු සෑම ජන කොට්ඨාශයකට සේවය කිරීමක් බව පැවසු අමාත්‍යවරයා, ඔවුන් සියලු දෙනාටම තෘප්තිමත් තැබීම බවත් සඳහන් කළේය. නායකයෙකුට මුහුණ දිහා බැලීමේ දී තෘප්තිමත් ජීවිතයක් ගත කරන බව පෙනී යා යුතු බවත් පැවසු අමාත්‍යවරයා, මලානික මුහුණ දුටු විගස කොතැනක හෝ හරි නැති බව තේරුම් ගත යුතු බවත් පැවසීය. තමන්ගේ හිතේ ලොකු කෑදරකමක් ඇති බවත් පැවසු අමාත්‍යවරයා, ඒ වෙන දෙයක් නොව රටට සේවය කිරීමේ කෑදරකම යනුවෙන් ද කියා සිටියේය. තමාට මන්දිරවලට යන්න ආසවක් නොමැති බවත් පැවසු අමාත්‍යවරයා, තමා බොහෝ දුක්විඳ ජනතාවට වැඩ කිරීමට කැමති අයෙක් බවත් පැවසීය. උදේ 4ට නැගිටින බවත් රාත්‍රී 11ට පමණ නිදා ගන්නා බවත් පැවසු අමාත්‍යවරයා මුළු ජීවිතයම ජනතාව වෙනුවෙන් කැප කර ඇති බවත් කියා සිටියේය. තමා ශෝබන දේශපාලඥයෙක් නොවන බවත් පැවසු අමාත්‍යවරයා තමාට අවශ්‍යව ඇත්තේ ප්‍රතිඵල බවත් පැවසීය. සියලු දෙනා එක්ව රටේ යුග පෙරළියක් ඇති කරමු යන යෝජනාව තමා කරන බවත් සජිත් ප්‍රේමදාස මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=119396", "Category": null, "Parent URL": null}