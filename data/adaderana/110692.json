{"Source": "Adaderana", "Timestamp": "May 26, 2019 11:12 am", "Headline": "ඇල්බේනියානු රජයට එරෙහිව විරෝධතා තවදුරටත්", "News Content": "ඇල්බේනියානු රජයට එරෙහිව ආරම්භ වූ විරෝධතා තවදුරටත් ක්‍රියාත්මකෙ වෙයි. අගමැතිවරයාට ධුරයෙන් ඉල්ලා අස්වන ලෙසයි විරෝධතාකරුවන් බලකර සිටින බව විදෙස් මාධ්‍ය වාර්තා සඳහන් කරයි. ඇල්බේනියානු අගමැති එඩී රාමාට එරෙහිව විපක්ෂ කණ්ඩායම් වල මූලිකත්වයෙන් ආරම්භ වූ විරෝධතා සඳහා මේ වන විට මාස හතරක පමණ කාලයක් ගතවී තිබේ. පසුගියදා ටිරානා අගනුවරට රැස්වූ තවත් විරෝධතාකරුවන් පිරිසක් කඩිනමින් මැතිවරණයක් පවත්වන ලෙස හා අගමැතිවරයාට ධුරයෙන් ඉවත් වන ලෙස ඉල්ලා උද්ඝෝෂණයක නිරත වුණි. ඊට බොහෝ පිරිසක් සහභාගිවී සිටි අතර එරට පාර්ලිමේන්තු ගොඩනැඟිල්ල දක්වා ඔවුන් විරෝධතා පා ගමනකද නිරතවී තිබේ. විරෝධතාකරුවන් විසුරුවාහැරීමට ආරක්ෂක අංශ ජල ප්‍රහාර එල්ල කර ඇති අතර විරෝධතාකරුවන් පෙරලා ගල්මුල් ප්‍රහාර එල්ල කිරීමත් සමග නොසන්සුන්කාරී වාතාවරණයක් හටගෙන තිබුණි. පසුගිය සති කිහිපයේ පැවති විරෝධතා අතරතුරදීද මෙවැනි ප්‍රචණ්ඩකාරී තත්ත්වයන් උද්ගතවූ බව විදෙස් වාර්තාවල සඳහන්ය. කෙසේ නමුත් යුරෝපා සංගමය ඇතුළු පාර්ශව රැසක් ඉල්ලා සිටින්නේ සාමකාමී ලෙස මෙම විරෝධතා පවත්වන ලෙසයි.", "URL": "https://sinhala.adaderana.lk/news.php?nid=110692", "Category": null, "Parent URL": null}