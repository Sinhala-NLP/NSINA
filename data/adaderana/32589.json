{"Source": "Adaderana", "Timestamp": "March 20, 2013 05:17 pm", "Headline": "යුද හමුදා වෙද දියණිය ‍අම්මා නැති අතරේ සියදිවි නසාගනියි", "News Content": "පනාගොඩ යුද හමුදා රෝහලේ සේවය කරමින් සිටි සීමාවාසික වෛද්‍යවරියක ගෙලවැලලාගෙන සියදිවි හානිකර ගෙන තිබේ. අද (20) පෙරවරුවේ හෝමාගම,පිටිපන පිහිටි ස්වකීය නිවසේදී ඇඳ ඇතිරිල්ලෙන් ගෙලවැලලාගෙන ජීවිතක්ෂයට පත්ව ඇති බව පොලීසිය පවසයි. මෙසේ ජීවිතක්ෂයට පත්ව ඇත්තේ හෝමාගම,පිටිපන පදිංචි 26 හැවිරිදි රසිකා තත්සරණී වෙහෙල්ගොඩ විතාරණ නමැති වෛද්‍යවරියකි. ඇගේ මව ප්‍රදේශයේ පාසලක විදුහල්පතිවරියක වන බවත්, ඇය පෙරවරුවේ පාසලට ගොස් නියමිත වේලාවට පෙර හදිසි කටයුත්තකට නිවසට පැමිණීමේදී දියණිය එල්ලී සිටි වග පොලීසියට ලබාදුන් ප්‍රකාශයේ සඳහන්ය. දියණියගේ ජංගම දුරකථනයට දිගින් දිගටම ඇමතුම් ලබා ගත්තද, ප්‍රතිචාරයක් නොමැති තැන මව විසින් තම අත්බෑගයේ රුවාගෙන සිටි යතුරෙන් නිවසේ දොර විවර කළ බවත්, ඒ වන විටත් ඇය ජීවිතක්ෂයට පත්ව සිටි බවත් අප වාර්තාකරු පවසයි. ජීවිතක්ෂයට පත් ඇයගේ පියාද කලකට ඉහතදී යුද හමුදා රෝහල් වෛද්‍යවරයෙකු ලෙස සේවය කර ඇති බවත්, කලකට ඉහතදී ඔහු හදිසි අනතුරකින් මරණයට පත්ව ඇති බවත් කියැවෙයි. මෘත ශරීරය මේවන විට හෝමාගම රෝහලේ තැන්පත් කර ඇති අතර හෝමාගම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=32589", "Category": null, "Parent URL": null}