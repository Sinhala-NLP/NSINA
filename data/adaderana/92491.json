{"Source": "Adaderana", "Timestamp": "July 13, 2018 12:43 pm", "Headline": "තායිලන්ත ශ්‍රී ලංකා අගමැතිවරුන් ද්විපාර්ශවික සාකච්ඡා අරඹයි", "News Content": "දිවයිනට පැමිණ සිටින තායිලන්ත අග්‍රාමාත්‍ය ප්‍රයුත් චාන් ඕ චා මහතා සහ අග්‍රාමාත්‍ය රනිල් වික්‍රමසිංහ මහතා අතර ද්විපාර්ශවික සාකච්ඡා පවත්වා තිබේ. අද (13) පෙරවරුවේ අරලියගහ මන්දීරයේදී එම සාකච්ඡා පැවැති බව වාර්තාවේ. ‍දෙදින නිල සංචාරයක් සඳහා තායිලන්ත අග්‍රාමාත්‍යවරයා ඊයේ (12) පස්වරුවේ දිවයිනට පැමිණි අතර කටුණායක ජාත්‍යන්තර ගුවන්තොටුපලේදී ඔහු පිළිගනු ලැබුවේ ද අග්‍රාමාත්‍ය රනිල් වික්‍රමසිංහ මහතා සහ අමාත්‍යවරුන් පිරිසක් විසිනි. තායිලන්ත අග්‍රාමාත්‍යවරයා සහ ජනාධිපති මෛත්‍රීපාල සිරිසේන මහතා අතර ද්විපාර්ශ්වික සාකච්ඡා ඊයේ පස්වරුවේ ජනාධිපති කාර්යාලයේදී පැවැත් වූ අතර එම සාකච්ඡාවලින් අනතුරුව දෙරට අතර අවබෝධතා ගිවිසුම් 04කට ද අත්සන් තැබිණි. තායිලන්ත අග්‍රාමාත්‍යවරයා අද මහනුවර ශ්‍රී දළදා මාලිගය වැදපුදා ගැනිමට ද නියමිතය.", "URL": "https://sinhala.adaderana.lk/news.php?nid=92491", "Category": null, "Parent URL": null}