{"Source": "Adaderana", "Timestamp": "May 13, 2013 03:06 pm", "Headline": "කෙන් බාලේන්ද්‍රගෙන් පසුව ප‍්‍රියාන් ප‍්‍රනාන්දු ", "News Content": "(බ‍්‍රැන්ඩික්ස් හිටපු සභාපති, කෙන් බාලේන්ද්‍ර මහතා (වමේ) සහ නව සභාපති ප‍්‍රියාන් ප‍්‍රනාන්දු මහතා.) බ‍්‍රැන්ඩික්ස් ලංකා ලිමිටඞ් හි, විධායක නොවන අධ්‍යක්ෂවරයෙකු ලෙස කටයුතු කළ ප‍්‍රියාන් ප‍්‍රනාන්දු මහතා 2013 මැයි 03 වනදා සිට ක‍්‍රියාත්මක වන පරිදි සමාගමේ සභාපතිවරයා ලෙස පත්කළ බව එම සමාගම නිවේදනය කර තිබේ. මේ අනුව, ලොව ප‍්‍රමුඛ සමාගමක් වන නිව්යෝර්ක් නුවර මූලස්ථානය කරගත් ඇමරිකන් එක්ස්ප‍්‍රස් හි, ජාත්‍යන්තර ව්‍යාපාරික සේවා සඳහා විධායක උප සභාපතිවරයා වන ප‍්‍රියාන් ප‍්‍රනාන්දු මහතා මෙම සභාපති ධුරයට පත්කර තිබෙන්නේ මෙරට ඇඟලූම් අපනයනයේ විශාලතම තනි සමාගම් සමූහය වන බ‍්‍රැන්ඩික්ස් හි, සභාපතිවරයා ලෙස වසර දහයක පමණ කාලයක් සේවය කළ දේශමාන්‍ය කෙන් බාලේන්ද්‍ර මහතා එම ධුරයෙන් විශ‍්‍රාමයෑමත් සමඟය. කෙන් බාලේන්ද්‍ර මහතා බ‍්‍රැන්ඩික්ස් සමාගම සංස්ථාගත කිරීමට පෙර සිටම සමූහය සමග කටයුතු කර තිබේ. බාලේන්ද්‍ර මහතා 2001 වසරේදී බ‍්‍රැන්ඩික්ස් සමූහයේ මව් සමාගම වන ෆීනික්ස් වෙන්චර්ස් ලිමිටඞ් සමාගමේ අධ්‍යක්ෂ මණ්ඩල සාමාජිකයෙකු ලෙස කටයුතු කිරීම අරඹා තිබෙන අතර බ‍්‍රැන්ඩික්ස් සභාපති ධූරයෙන් ඉවත් වීමෙන් පසුවද තවදුරටත් ෆීනික්ස් වෙන්චර්ස් ලිමිටඞ් සමාගමේ සභාපතිවරයා ලෙස කටයුතු කරනු ඇත. බාලේන්ද්‍ර මහතා බ‍්‍රැන්ඩික්ස් හි, ආරම්භක සභාපතිවරයා ලෙස පත්කරනු ලැබුවේ 2003 වසරේ ජුනි 01 වනදායි. දශකයක පමණ කාලයක් බ‍්‍රැන්ඩික්ස් වෙත ඒ මහතා ලබාදුන් නායකත්වය යටතේ බ‍්‍රැන්ඩික්ස් පුද්ගලික අයිතිය යටතේ තිබෙන සමාගමක් වුවත් එහි ආයතනික සහ වාර්තා කිරීමේ ව්‍යුහ වැඩි දියුණු කිරීමටත් ලයිස්තුගත සමාගමක පවතින ගුණාංග භාවිතා කිරීමට යොමු කිරීමටත් දායකත්වය ලබාදී ඇත. මේ යටතට, විගණන සහ වේතන කමිටු, ආයතනික පාලනයට අදාළ යහ පිළිවෙත්, අවදානම් කළමනාකරණය, ආයතනික සමාජීය වගකීම් සහ තිරසාරත්වය, වාර්ෂික වාර්තා සකස් කිරීම හා ඉතාමත් ඉහළ විනිවිද භාවයක් සමාගම තුළ ස්ථාපිත කිරීම ඇතුළත් වේ. ඔහුගේ සමය තුළදී බ‍්‍රැන්ඩික්ස් ඉන්දියාව හා බංග්ලාදේශය දක්වා පුළුල් කිරීමේ කටයුතු හා ඉපැයුම් තුන් ගුණයකින් වර්ධනය වීමට මනා දැක්මකින් යුතු නායකත්වයක් සැපයීමට හෙතෙම සමත්විය. බාලේන්ද්‍ර මහතා වෙනුවට සභාපති ධුරයට පත් කෙරුණු ප‍්‍රියාන් ප‍්‍රනාන්දු මහතා පිළිබඳව බ‍්‍රැන්ඩික්ස් ප‍්‍රධාන විධායක නිළධාරී, අෂ්රෆ් ඕමාර් මහතා මෙසේ අදහස් දැක්වීය. \"පසුගිය වසර දෙකහමාරක පමණ කාලය මුළුල්ලේ අධ්‍යක්ෂ මණ්ඩලයේ සිට ප‍්‍රියාන් ප‍්‍රනාන්දු මහතා බ‍්‍රැන්ඩික්ස් වර්ධනයට වටිනා දායකත්වයක් ලබාදුන්නා. ආයතනික කටයුතු පිළිබඳව ඔහු සතුව තිබෙන ගෝලීය මට්ටමේ හසල අත්දැකීම සමාගමට ඉහළ ප‍්‍රතිලාභයක්. ඔහු සභාපති ධුරයට පත්කිරීම මගින් බාලේන්ද්‍ර මහතා ලබාදුන් ශක්තිමත් නායකත්වය තවදුරටත් ඉදිරියට යාම සහතික කරනවා.\" ප‍්‍රනාන්දු මහතා, ඇමරිකාවේ නිව්යෝර්ක් නගරයේ පිහිටි ඇමරිකන් එක්ස්ප‍්‍රස් ප‍්‍රධාන ශාඛාවේ සිට එම සමාගමේ ජාත්‍යන්තර ජාලයෙහි මූල්‍ය කටයුතු, ස්ථාවර වත්කම් පිළිබඳ සේවා, මානව සම්පත් සහ ව්‍යාපාරික සංවර්ධන කටයුතු පිළිබඳ මූලිකත්වය ගෙන කටයුතු කරයි. සමස්ත ඇමරිකන් එක්ස්ප‍්‍රස් සමාගම සඳහාම අවශ්‍ය පොදු මූල්‍ය සේවා ලොවපුරා පිහිටි ස්ථාන 03 ක් හරහා සම්පාදනය කිරීමට නායකත්වය හෙබවූයේ ප‍්‍රනාන්දු මහතායි. ඇමරිකා එක්සත් ජනපදයේ ඉන්ඩියානා විශ්ව විද්‍යාලයෙන් සිය ව්‍යාපාර පරිපාලනවේදී පශ්චාත් උපාධිය හිමිකර ගෙන ඇති ප‍්‍රනාන්දු මහතා ඇමරිකන් එක්ස්ප‍්‍රස් බිස්නස් ට‍්‍රැවල්හි ග්ලෝබල් කස්ටමර් සමූහයේ සභාපති හා ප‍්‍රධාන මෙහෙයුම් නිළධාරී ලෙසද කටයුතු කර ඇත. එම අත්දැකීම් තුළින් ඇමරිකන් එක්ස්ප‍්‍රස් බිස්නස් ට‍්‍රැවල් සමාගමේ සන්නාමය ලොව පුරා ප‍්‍රචලිත කරමින් හා ගනුදෙනුකරුවන්ට මනා ව්‍යාපාරික අත්දැකීම් රැසක් ලබාදීමට කටයුතු කරමින් ජාත්‍යන්තරව සමාගමේ සේවා බෙදා හැරීමේ කටයුතු පිළිබඳව ප‍්‍රධානීත්වයද ඒ මහතා ඉසිලීය. ඊට පෙර ඔහු එම ආයතනයේ සංචාරක සේවා අංශයෙහි හා ග්ලෝබල් කෝපරේට් කාඞ් අංශයෙහි ප‍්‍රධාන මූල්‍ය නිළධාරී ලෙසද කටයුතු කළේය. සහතිකලත් පොදු ගණකාධිකාරවරුන්ගේ නිව්යෝර්ක් සංගමයේ සාමාජිකයකුද වන ප‍්‍රනාන්දු මහතා මේ වනවිට නිව්යෝර්ක් නගරයේ නායකත්ව මධ්‍යස්ථානයේ උපදේශක කවුන්සිලයේ සාමාජිකයකු ලෙස කටයුතු කරයි. බාලේන්ද්‍ර මහතා විශ‍්‍රාම ගැනීමෙන් සහ ප‍්‍රියාන් ප‍්‍රනාන්දු මහතා සභාපති ධුරයට පත් කිරීමෙන් පසුව බ‍්‍රැන්ඩික්ස් අධ්‍යක්ෂ මණ්ඩලය ප‍්‍රියාන් ප‍්‍රනාන්දු මහතා (සභාපති), අෂ්රෆ් ඕමාර් මහතා (ප‍්‍රධාන විධායක නිළධාරී), අස්ලම් ඕමාර් මහතා, ෆෙරොස් ඕමාර් මහතා, ටෙ‍්‍රවින් ජයසේකර මහතා, අජිත් ජෝන්පිල්ලේ මහතා සහ උදේන වික‍්‍රමසූරිය මහතාගෙන් සමන්විත වේ.", "URL": "https://sinhala.adaderana.lk/news.php?nid=34057", "Category": null, "Parent URL": null}