{"Source": "Adaderana", "Timestamp": "July 11, 2019 03:29 pm", "Headline": "විශ්වාසභංගයට ජවිපෙන් ඇති උනන්දුව ගැන අමරවීරට ප්‍රශ්නයක්", "News Content": "විශ්වාසභංගය යෝජනාවේදී ආණ්ඩුවට එරෙහිව ඡන්දය භාවිත කළ යුතු බවට ශ්‍රී ලංකා නිදහස් පක්ෂය තීන්දු කර ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී මහින්ද අමරවීර මහතා ප්‍රකාශ කරයි. අද (11) පැවති මාධ්‍ය හමුවකදී සිය අදහස් පල කරමින් ඒ මහතා මේ බව ප්‍රකාශ කළේය. කෙසේ වෙතත් ජනතා විමුක්ති පෙරමුණට මෙම විශ්වාසභංගය සම්මත කරගැනීමට ඇති උනන්දුව පිළිබඳව තමන්ට ප්‍රශ්නයක් ඇති බවත් මේ වන තෙක් සිය පක්ෂය සමඟ පුළුල් සාකච්ඡාවක් සිදු නොකළ බවත් ඔහු වැඩිදුරටත් පැවසීය. නමුත් විරුද්ධ පක්ෂය ලෙස රජය ආරක්ෂා කරන්න කිසිදු අවශ්‍යතාවයක් නැති බවත් සිය පක්ෂය නිරතුරුවම තීන්දු තීරණ ගනු ලබන්නේ ඉතා කල්පනාකාරීව කණ්ඩායමක් ලෙස බවත් ඔහු කියා සිටියි. බලයේ සිටින ආණ්ඩුවට නිරන්තරයෙන්ම විරුද්ධ වීමට තමන්ට අවශ්‍යතාවක් නැති බවත් ජනතාවට යහපතක් සිදුකරනු ලබන ක්‍රියාමාරග සඳහා කිසිදු විරුද්ධත්වයක් සිය පක්ෂයෙන් සිදු නොකරන බවත් වැඩිදුරටත් අදහස් දක්වමින් ඒ මහතා කියා සිටියේය.", "URL": "https://sinhala.adaderana.lk/news.php?nid=113919", "Category": null, "Parent URL": null}