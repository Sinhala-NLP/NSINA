{"Source": "Adaderana", "Timestamp": "February 8, 2011 09:10 am", "Headline": "ප්‍රමාද දෝෂයන් ඇති විය හැකියි-ඒත් සහන වැඩි කරනවා", "News Content": "ජල ගැලීම් හේතුවෙන් පීඩාවට පත් ජනතාවට ලබා දෙන සහනාධාර ප්‍රමාණය වැඩි කිරීමට පියවර ගනිමින් සිටින බව ආපදා කළමනාකරණ අමාත්‍ය මහින්ද අමරවීර මහතා පවසයි. ආපදාවට ලක් වූ පවුලකට දෛනිකව ලබා දෙන වියළි ආහාර ද්‍රව්‍ය සහ මුදල් ප්‍රමාණකය ඉහළ දැමීමට තීරණය කර ඇති බව ඔහු සඳහන් කරයි. ඒ සඳහා මේ වන විටත් භාණ්ඩාගාරයෙන් අනුමැතිය ඉල්ලා ඇති බව ද මහින්ද අමරවීර මහතා ප්‍රකාශ කළේය. දැනට විපතට පත් ජනයාට සහන සැලසීම සඳහා මිලියන 500 ක අතිරේක මුදලක් මහා භාණ්ඩාගාරයෙන් ලබා දී ඇති බවද එම මුදල් අදාළ ප්‍රදේශ වලට හැකි ඉක්මනින් ලබාදීමට කටයුතු කරන බවද අමාත්‍යවරයා පෙන්වාදුන්නේය. මේ අතර සහනාධාර නිසිපරිදි නොලැබුණු ප්‍රදේශ පිළිබඳව සොයා බලා එම ප්‍රදේශ වලට අවශ්‍ය සහනාධාර ලබා දීමට‍ කටයුතු කරන බව ද හෙතෙම කියා සිටියේය. සමහර ප්‍රදේශ වලට බෝට්ටු හා ගුවන් මගින් මිස යන්නට වෙනත් කිසිදු ආකාරයක් නැති බැවින් ආහාර ලබා දීමේදී හා සහනාධාර ලබා දීමේදී යම් යම් ප්‍රමාද දෝෂයන් සිදුවිය හැකි බවද,එහෙත් ගුවන් හමුදාවේ සහ නාවික හමුදාවේ සහයෝගය ඇතිව මෙම ප්‍රමාද දෝෂයන් හැකි තාක් අවම කර ගන්නට කටයුතු කරන බවද අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14068", "Category": null, "Parent URL": null}