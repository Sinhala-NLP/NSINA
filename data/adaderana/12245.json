{"Source": "Adaderana", "Timestamp": "November 18, 2010 08:26 pm", "Headline": "මේ ‍මස අවසානයට පෙර දැවැන්ත බස් වර්ජනයක් සිදුකරනවා", "News Content": "බස්නාහිර පළාතේ සියලු පෞද්ගලික බස් හිමියන් දැනුවත් කර මේ ‍මස අවසානයට පෙර දැවැන්ත වර්ජනයක් ක්‍රියාත්මක කරන බව ලංකා පෞද්ගලික බස්හිමියන්ගේ සංගමය පවසයි. මාර්ග අංක 144 සඳහා අයථා ලෙස බලපත්‍ර නිකුත් කිරීමට විරෝධය පළ කිරීම සඳහා මෙම පියවර ගන්නා බව එම සංගමයේ සභාපති ගැමුණු විජේරත්න මහතා පැවසුවේය. එහි එක් පියවරක් ලෙස මාර්ග අංක 144 පෞද්ගලික බස් රථ ධාවනයෙන් ඉවත්ව සිටි බව ද විජේරත්න මහතා සඳහන් කළේය. හෙට(19) දිනයේ සුපුරුදු පරිදි අදාළ මාර්ගයේ බස්රථ ධාවන කටයුතු ‍සිදුකෙරෙන බව ඔහු කියා සිටියේය. අදාළ මාර්ගයේ බස්රථ ධාවන කටයුතු අද දිනයේ සුපුරුදු පරිදි සිදුවූ බව එහෙත් බස්නාහිර පළාත් මාර්ගස්ථ මගී ප්‍රවාහන අධිකාරියේ සභාපති පි‍යසේන දිසානායක මහතා ප්‍රකාශ කළේය. කිසිදු බස්රථයක් සඳහා අයථා ලෙස බලපත්‍ර නිකුත් ක‍ර නොමැති බව ද දිසානායක මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=12245", "Category": null, "Parent URL": null}