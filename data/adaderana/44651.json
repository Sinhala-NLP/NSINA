{"Source": "Adaderana", "Timestamp": "July 14, 2014 08:00 am", "Headline": "ඉන්දීය රජයේ තීරණය ගැන කණගාටුයි  ", "News Content": "ශ්‍රි ලංකාව සම්බන්ධයෙන් සිදුකරන මානව හිමිකම් විමර්ශනයට කිසිදු සහයක් ලබානොදෙන බවට ඉන්දීය රජය ගෙන ඇති තීරණය පිළිබඳව කණගාටුවට පත්වන බව පී.එම්.කේ පක්ෂය පවසයි. ඉන්දිය භාරතීය ජනතා පක්ෂයේ සහයක පක්ෂයක් වන පී.එම්.කේ පක්ෂයේ නායක එස්.රාමදෝස් පෙන්වා දෙන්නේ ඉන්දිය රජය ගෙන ඇති අදාළ තීරණය සම්බන්ධයෙන් තමන් විමතියට පත්වූ බවයි. එක්සත් ජාතීන්ගේ මානව හිමිකම් කවුන්සිලය විසින් ශ්‍රි ලංකාව සම්බන්ධයෙන් සිදුකරන විමර්ශනයට කිසිදු සහයක් ලබා නොදෙන බව ඉන්දිය විදේශ කටයුතු අමාත්‍යංශය පසුගියදා ප්‍රකාශයට පත් කළේය. ශ්‍රි ලංකාව සම්බන්ධයෙන් විමර්ශනයක් සිදුකරන්නේ නම් එය ශ්‍රි ලංකා රජයේ සහයෝගයෙන් සිදුකළ යුතු බව ඉන්දිය විදේශ කටයුතු අමාත්‍යංශය සඳහන් කර තිබුණි. කෙසේ වෙතත් ඉන්දිය රජයේ අදාළ තීරණයට තම පක්ෂය විරෝධය පළ කරන බව ඉන්දිය පී.එම්.කේ පක්ෂයේ නායක එස් රාමදෝස් මහතා අවධාරණය කරයි. ඔහු පෙන්වා දෙන්නේ ශ්‍රි ලංකාව සම්බන්ධයෙන් පරීක්ෂණ පවත්වන එක්සත් ජාතීන්ගේ සංවිධානයේ නිලධාරින්ට ඉන්දියාවේ චෙන්නායිහි සිට අදාළ පරීක්ෂණ කටයුතු සිදුකිරිමට අවස්ථාව ලබාදිය යුතු බවයි. යුද්ධය අවසන් වී වසර 05ක කාලයක් ගතවුවද යුද අපරාධ සිදුකළ බව කියන පුද්ගලයින්ට එරෙහිව නීතිය ක්‍රියාත්මක කිරිමට ශ්‍රි ලංකා රජය අපොහොසත් වී ඇති බව පී.එම්.කේ පක්ෂයේ නායකවරයා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=44651", "Category": null, "Parent URL": null}