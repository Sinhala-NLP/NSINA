{"Source": "Adaderana", "Timestamp": "June 12, 2018 07:05 pm", "Headline": "අගමැතිගේ ප්‍රකාශය අසත්‍යයක් බව ඒකාබද්ධව පවසයි", "News Content": "රටේ ණය වාරිකය හා පොලිය ගෙවීමට රටේ ආදායම ප්‍රමාණවත් නොවන බවට අග්‍රාමාත්‍ය රනිල් වික්‍රමසිංහ මහතා කර ඇති ප්‍රකාශය අසත්‍යයක් බව පාර්ලිමේන්තු මන්ත්‍රි බන්දුල ගුණවර්ධන මහතා පවසයි. අද(12) කොළඹ පැවති මාධ්‍ය හමුවකට එක් වෙමින් ඒ මහතා මේ බව සඳහන් කළේය. 2015,2016 හා 2017 යන වසරවල දේශීය හා විදේශීය ණය වාරික පොලිය ගෙවීම සඳහා රජයේ ආදායම අවශ්‍ය ප්‍රමාණයටත් වඩා වැඩිපුර තිබී ඇති බව ද මන්ත්‍රීවරයා මෙහිදී කියා සිටියේය. එවැනි තත්ත්වයක් තුළ අග්‍රාමාත්‍යවරයා ජනතාව මුළුමනින්ම නොමඟ යවන ප්‍රකාශයක් සිදු කර ඇති බවත් මහින්ද රාජපක්ෂ මහතා රට බාරදෙන විටත් ණය වාරික පොලිය ගෙවීමට කිසිසේත් හැකියාවක් නොතිබුණ බව පවසමින් සම්පූර්ණ අසත්‍ය ප්‍රකාශයක් සිදු කර ඇති බවත් බන්දුල ගුණවර්ධන මහතා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=90785", "Category": null, "Parent URL": null}