{"Source": "Adaderana", "Timestamp": "June 10, 2011 09:40 pm", "Headline": "ඉන්දු -ශ්‍රී ලංකා මගී ප්‍රවාහන නැව් සේවය ජූනි 13 ඇරඹෙයි", "News Content": "ශ්‍රී ලංකාව හා ඉන්දියාව අතර මගී ප්‍රවාහන නෞකා සේවය ජූනි මස 13 වන දින තූත්තුකුඩියේ සිට ආරම්භ කිරීමට නියමිත බව ඉන්දීය මාධ්‍ය වාර්තා පවසයි. ‍ ඒ අනුව ස්කොටියා ප්‍රින්ස් නම් නෞකාව තූත්තුකුඩියේ සිට කොළඹ දක්වා සතියකට දෙවතාවක් මගී ප්‍රවාහන කටයුතුවල යෙදෙන බව සඳහන්ය. ‍ ෆෙලෙමින්ගෝ ඩියුටි ෆ්‍රී ෂොප් අනුග්‍රහය යටතේ ක්‍රියාත්මක වන ෆෙමින්ගෝ ලයිනර්ස් නම් මගී හා භාණ්ඩ ප්‍රවාහන නෞකා සේවා සමාගම මගින් මෙම නෞකාව ක්‍රියාත්මක වන බව ද ඉන්දීය මාධ්‍ය වාර්තා පෙන්වාදෙයි. ‍ තූත්තුකුඩිය හා කොළඹ අතර මුහුදු හරහා ගමන්කිරීම සඳහා පැය 14 ක කාලයක් ගතවන බව ද සඳහන්ය. ‍ නැව් තට්ටු 09 න් සමන්විත ස්කොටියා ප්‍රින්ස් නෞකාව මගින් 1044 දෙනෙකු සහ ටොන් 300 ක ස්කන්ධයකින් යුත් භාණ්ඩ ද ප්‍රවාහනය කළ හැකි බව ද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=16681", "Category": null, "Parent URL": null}