{"Source": "Adaderana", "Timestamp": "April 29, 2013 10:52 am", "Headline": "හිරකරුවන් බලා ගැනීම අපූරුයි!", "News Content": "අනුරාධපුර බන්ධනාගාරයේ එළිමහන් සිරකඳවුරේ සිටි රැදවියන් දෙදෙනෙකු ඉන් පලාගොස් තිබේ. මිහින්තලේ රජරට විශ්ව විද්‍යාල පරීශ්‍රයේ ඉදිකිරිම් සඳහා යොදවා සිටිය දී අදාළ රැදවියන් දෙදෙනා පලාගොස් ඇත. විශ්ව විද්‍යාලයේ උපාධි ප්‍රදාන උත්සවය ලබන මස පැවැත්වීමට නියමිත අතර එහි සිදුකෙරෙන ඉදිකිරීම් කටයුතු කිහිපයක් සඳහා එළිමහන් සිර කඳවුරේ රැදවියන් 20 දෙනෙකු යොදවා ති‍බේ. ඔවුන් ජේලර්වරුන් දෙදෙනෙකු භාරයේ සිට ඇති බව වාර්තා වේ. කෙසේ වෙතත් අදාළ සිරකරුවන් දෙදෙනා ඊයේ දිවා අහාරය ගැනීමෙන් පසුව අදාළ වැඩ බිමෙන් පලාගොස් ඇති බව පොලීසිය සදහන් කළේය. මේ අතර මෙම සිද්ධිය සම්බන්ධයෙන් බන්ධනාගාර නිලධාරීන් විසින් මිහින්තලේ පොලීසියේ නිලධාරීන්ට දැනුම් දී ඇත. ඒ අනුව අදාළ රැඳවියන් අත්අඩංගුවට ගැනීම සදහා මේ වන විටත් විමර්ශන ආරම්භ කර ඇති බව මිහින්තලේ පොලීසිය පැවසුවේය.", "URL": "https://sinhala.adaderana.lk/news.php?nid=33668", "Category": null, "Parent URL": null}