{"Source": "Adaderana", "Timestamp": "July 23, 2019 11:50 am", "Headline": "මුහුණේ දුවිලි ගෑම", "News Content": "මුහුණුවල දූවිලි ආලේප කරගනිමින් සමරන අපූරු උත්සවයක් පිළිබඳව චීනයෙන් වාර්තා වෙයි. මෙම උත්සවය අවුරුදු දහසකට වඩා පැරණි එකක් බව එරට වාර්තා සඳහන් කළේය. චීනයේ යී (yi) නම් සුළු ජාතිකයන්ගේ සාම්ප්‍රදායික වාලියන් සැණකෙළි සමය පසුගියදා ආරම්භ විය. පුරා මාසයක් පැවැත්වෙන මෙම සැණකෙළියේදී විචිත්‍රාංග රැසක් දැකගත හැකියි. යහපත ප්‍රාර්ථනා කර ගනිමින් එකිනෙකාගේ මුහුණුවල දූවිලි ආලේප කර ගැනීම මෙහිදී සිදුකෙරෙන ප්‍රධානතම මෙන්ම සුවිශේෂ කර්තව්‍යයයි. ඒ සඳහා යී වැසියන් මෙන්ම විදේශිකයන්ද උද්යෝගයෙන් යුතුව සහභාගි වන ආකාරයත් දක්නට ලැබෙයි. එමෙන්ම මෙහිදී ලොකු කුඩා හිතවත් අහිතවත් කිසිදු බේදයකින් තොරව එකිනෙකාගේ මුහුණුවල දූවිලි ආලේප කර ගැනීම විශේෂත්වයක්. වාලියන් උත්සවය විනෝදජනක මෙන්ම ඉතා අලංකාර එකක් බව එය නැරඹීමට පැමිණි විදේශිකයන්ගේ අදහසයි. මෙම සැණකෙළිය හේතුවෙන් යුනාන් පළාතට මේ දිනවල වැඩි සංචාරකයන් පිරිසක් පැමිණෙන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=114793", "Category": null, "Parent URL": null}