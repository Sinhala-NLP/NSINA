{"Source": "Adaderana", "Timestamp": "January 23, 2016 05:01 pm", "Headline": "ඇඹිලිපිටියට යුක්තිය ඕනෑ - පොලිස්පතිත් පක්ෂග්‍රාහීයි", "News Content": "ඇඹිලිපිටිය පොලීසියේ ස්ථානාධිපති හා සහකාර පොලිස් අධිකාරීවරයා වැඩතහනමට ලක් නොකොට හුදෙක් වෙනත් පොලිස් ස්ථානයකට මාරුකර යැවීමෙන් පොලිස්පතිවරයා මෙම සිද්ධිය සම්බන්ධයෙන් පක්ෂග්‍රාහීව කටයුතු කර ඇතැයි ජනාධිපති නීතිඥ හේමන්ත වර්ණකුලසූරිය මහතා පවසයි.මීට පෙරාතුව එක් පොලිස් ස්ථානයක ස්ථානාධිපතිවරයෙකු රාජකාරී වේලාවක මත්පැන් පානය කිරීම හේතුවෙන් වැඩතහනමට ලක්කර ඇතත් මනුෂ්‍ය ඝාතනයක් සිදුකොට ගමක් විරෝධය දක්වන විටත් ඊට වගකිව යුතු පොලිස් නිලධාරීන්ට කිසිදු ක්‍රියාමාර්ගයක් නොගැනීම කනගාටුවට කරුණක් බව හෙතෙම අදදෙරණට කියා සිටියේය.මෙම දෝෂාරෝපණයෙන් ගැලවීමට නම් සී.අයි.ඩීය හරහා ස්වාධීන පරීක්ෂණයක් පවත්වා වැරදිකරුවන්ට දඬුවම් ලබාදීමට කටයුතු කළ යුතුව ඇති බව හෙතෙම අවධාරණය කළේය.කෙසේ වෙතත් මේවන විට නීතිපති උපදෙස් මත එවැනි ක්‍රියාමාර්ගයක් ගෙන ඇති බව තමාට දැනගන්නට ලැබී ඇති බවද වර්ණකුලසූරිය මහතා සඳහන් කළේය.චෝදනා ලැබ ඇති සහකාර පොලිස් අධිකාරීවරයා ප්‍රදේශයේ හොර අරක්කු ජාවාරම මැඩපැවැත්වීම සඳහා දැඩි පරිශ්‍රමයක් දැරූ අයෙකු බවට තමාට දැනගන්නට ලැබී තිබුණු බවත්, එසේ වුවද එවන් අයෙකු පොලීසියේ නිලධාරීන් දෙදෙනෙකු අරක්කු ඉල්ලා නොලැබුණු විට ගැටුමක් ඇතිකර ගෙන තිබුණු අවස්ථාවක කරුණු සොයා නොබලා එම පිරිසට අමානුෂික පහරදීමට ක්‍රියා කිරීම විහිළු සහගත බවද ඔහු පෙන්වා දුන්නේය.මෙම සිද්ධියට අදාළව මිය ගිය පුද්ගලයාගේ බිරිඳගේ පැමිණිල්ල හෝ නිසි පරිදි සටහන් කරගැනීමට පොලීසිය විසින් ක්‍රියාකර නොමැති බවත්, තවත් විටෙක නිසි ලෙස කියවීමට නොදී ලියාගත් සටහන් වලට අත්සන් යොදවාගෙන ඇති බවත් ජනාධිපති නීතිඥවරයා පැහැදිලි කළේය.පොලීසිය විසින් මෙලෙස උත්සාහ කර ඇත්තේ පැමිණිලිකාරිය පරස්පර විරෝධී ප්‍රකාශ ලබාදී ඇති බව කියමින් අධිකරණය නොමග යවා මෙම අපරාධකරුවන් නිදහස් කර ගැනීමට උත්සාහ කිරීම බවත්, දින කිහිපයක් ගියවිට වෙනත් සංසිද්ධියක් මතුකිරීමෙන් මෙම සිද්ධිය ඉබේ යටපත්ව යනු ඇතැයි ඔවුන් කල්පනා කරන්නට ඇති බවත් ඔහු පෙන්වා දුන්නේය.එසේ වුවද මෙම සිද්ධිය එලෙස යටපත්වන්නට ඉඩනොදී වින්දිතයින්ට සාධාරණය ඉටුවනතුරු ක්‍රියා කළ යුතුව ඇති බවත්, ජනමාධ්‍යයටද ඒ වෙනුවෙන් විශාල වගකීමක් පැවරී ඇති බවත් වර්ණකුලසූරිය මහතා අවධාරණය කළේය.තමා මෙම සංසිද්ධියේ අගතියට පත් මිය ගිය පුද්ගලයාගේ බිරිඳගේ පාර්ශවය වෙනුවෙන් අධිකරණයේ පෙනී සිටින්නට අදහස් කරන බවත්, අවම වශයෙන් දින දෙකක් හෝ තමා ඇඹිලිපිටියට ‍ගොස් මෙම අසරණ පවුලට සහය පිණිස නොමිලේ නඩුවට පෙනී සිටින බවත් ඔහු කියා සිටියේය.ඒ පිළිබඳ තමන් නීතිඥ සංගමයේ උපුල් ජයසූරිය මහතාට දැනුම් දුන් බවත්, තමාට එහි යා හැකිදැයි ඔහුද විමසා සිටි බවත්, එමෙන්ම පාර්ලිමේන්තු මන්ත්‍රී කාවින්ද ජයවර්ධන මහතාද තමාගෙන් මෙම නඩුව සඳහා පෙනී සිටිය හැකිදැයි විමසූ බවත් වර්ණකුලසූරිය මහතා සඳහන් කළේය.", "URL": "https://sinhala.adaderana.lk/news.php?nid=56585", "Category": null, "Parent URL": null}