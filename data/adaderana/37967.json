{"Source": "Adaderana", "Timestamp": "October 7, 2013 09:38 am", "Headline": "සොයාගත් ඡන්ද පත්‍රිකා ගැන විමර්ශන කටයුතු ඇරඹෙයි ", "News Content": "පුත්තලම ශාන්ත ඇන්ඩෘ විද්‍යාලයේ පිහිටා තිබු ඡන්ද මධ්‍යස්ථානයේ තිබී ඡන්ද පත්‍රිකා සොයා ගැනීමේ සිද්ධිය පිළිබඳ නිලධාරීන් සම්බන්ධයෙන් සිදුකෙරෙන මූලික විමර්ශන කටයුතු අද(07) ආරම්භ වෙයි. පසුගියදා ශාන්ත ඇන්ඩෘ විද්‍යාලයෙන් ඡන්ද පත්‍රිකා තොගයක් සොයාගත් අතර ඒ පිළිබඳව අංශ කිහිපයක් ඔස්සේ මේ වන විට පරීක්ෂණ සිදුකෙරෙයි. මැතිවරණ කොමසාරිස් දෙපාර්තමේන්තුව මෙන්ම පොලිස් දෙපාර්තමේන්තුව මේ සම්බන්ධයෙන් පරීක්ෂණ සිදුකරන අතර අදාළ පරීක්ෂණවල මූලික විමර්ශන කටයුතු මේ වන විටත් අවසන්ව ඇති බව වාර්තා වෙයි. රාජ්‍ය පරිපාලන අමාත්‍යාංශ ලේකම් පි.බි.අබේකෝන් මහතාගේ ප්‍රධානත්වයෙන් ද මේ සම්බන්ධයෙන් විමර්ශනයක් සිදුකෙරෙයි. මැතිවරණ දෙපාර්තමේන්තුව විසින් කණ්ඩායම් කිහිපයක් මේ සඳහා පත් කළ අතර තොරතුරු සෙවීම සඳහා පත් කළ කමිටුවේ විමර්ශන මේ වන විට අවසන්ව පවතියි. මෙම සිද්ධියට වගකිව යුතු නිලධාරීන් සම්බන්ධයෙන් විධිමත් විනය පරීක්ෂණයක් සිදුකිරීමේ මූලික විමර්ශන කටයුතු අද ආරම්භ කෙරෙන අතර එම විමර්ශන කටයුතු දින 30ක කාලයක් සිදුවන බව වාර්තා වෙයි. රත්නපුර දිස්ත්‍රික් නියෝජ්‍ය මැතිවරණ කොමසාරිස්වරයාගේ ප්‍රධානත්වයෙන් මෙම විමර්ශන කටයුතු ආරම්භ කෙරෙන අතර එම විමර්ශන කටයුතු සිදුකරන නිලධාරීන් අද දිනයේ අදාළ ප්‍රදේශයට ගොස් සාක්ෂි සටහන් කරගැනීමට නියමිත බව මැතිවරණ දෙපාර්තමේන්තුවේ ජ්‍යෙෂ්ඨ ප්‍රකාශකයෙකු සඳහන් කරයි.", "URL": "https://sinhala.adaderana.lk/news.php?nid=37967", "Category": null, "Parent URL": null}