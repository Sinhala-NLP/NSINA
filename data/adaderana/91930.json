{"Source": "Adaderana", "Timestamp": "July 3, 2018 08:18 pm", "Headline": "අවශ්‍ය තහඩු නැහැ - ආරක්ෂිත වැටේ වැඩ නවතී", "News Content": "වියානා ඇල මාර්ගයේ නිරන්තරයෙන් සිදුවන අනතුරු අවම කර ගැනීමේ අරමුණින් ක්‍රියාත්මක කල ආරක්ෂිත වැටෙහි ඉදිකිරිමේ කටයුතු අතරගම නවතා ඇති බවට වාර්තා විය. මාර්ගය භාවිත කරනු ලබන රියදුරන් පවසන්නේ කඩිනමින් මෙහි වැඩ නිමකර තමන්ගේ ආරක්ෂාව වෙනුවෙන් බලධාරීන්ගේ අවධානය යොමු කරන ලෙසය. බදුල්ල මහියංගන ප්‍රධාන මාර්ගය අතර පිහිටි වියානා ඇල මාර්ගයට සමාන්තරව දිවෙන කිලෝමීටර් අටක් පමණ වන මාර්ග කොටස තුල ගමන් ගන්නා රථ වාහන ඇල මාර්ගයට පෙරලි සිදු වු අනතරු රැසක් පසුගිය කාලයේ වාර්තා විය. එම අනතුරු අවම කර ගැනීමේ අරමුණින් ජනාධිපති මෛත්‍රීපාල සිරිසේන මහතාගේ නියෝගයක් මත ආරක්ෂිත වැටක් ඉදිකිරීමේ කටයුතු පසුගියදා ක්‍රියාත්මක වුවත් එය මේ වන විට අතරමග නවතා දමා තිබේ. ආරක්ෂිත වැටේ ඉදිකිරීම් කටයුතු හිටිහැටියේ මෙලෙස නවතා දැමීම පිළිබඳ අප මාර්ග සංවර්ධන අධිකාරියට අයත් මහියංගණ ප්‍රාදේශීය විධායක ඉංජිනේරූ ඒ . ලිංගේෂ්වරන් මහතාගෙන් විමසීමක් කළේය. එහිදි ඔහු සඳහන් කලේ මාර්ගයේ ක්‍රියාත්මක කර තිබු ආරක්ෂිත වැටේ ඉදිකිරීම් හා අනතුරුදායක සංඥා සවි කිරීම අතරමග නවතා දැමුවේ එම වැට ඉදිකිරිම සදහා අවශ්‍ය 4.5ක ඝණකමින් යුත් තහඩු මෙරට නොමැති වීම බවයි. එම තහඩු ගෙන් වු වහාම ඉදිකිරීම් කටුයුතු නැවත ආරම්භ කිරීමට නියමිත බව ඔහු වැඩි දුරටත් පැවසීය.", "URL": "https://sinhala.adaderana.lk/news.php?nid=91930", "Category": null, "Parent URL": null}