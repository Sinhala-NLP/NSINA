{"Source": "Adaderana", "Timestamp": "September 18, 2019 01:34 pm", "Headline": "ඊශ්‍රායල් මහ මැතිවරණයෙන් බෙනී ගැන්ට්ස් පෙරමුණේ", "News Content": "ඊශ්‍රායල මහා මැතිවරණයේ මෙතෙක් ප්‍රකාශිත ප්‍රතිඵල අනුව විපක්ෂ අපේක්ෂක බෙනී ගැන්ට්ස් ආසන 32ක් දිනාගනිමින් පෙරමුණේ පසුවෙයි. අගමැති බෙන්ජමීන් නෙතෙනියාහුගේ පක්ෂය දිනා ඇත්තේ ආසන 30ක් පමණයි. මැතිවරණය ඉතාමත් තියුණු මුහුණුවරක් ගෙන ඇති බවයි විදෙස් වාර්තා පෙන්වා දෙයි. මාස පහක කාලයක් තුළ ඊශ්‍රායලයේ පැවැති දෙවැනි මහා මැතිවරණයේ ප්‍රතිඵල මේ වනවිට ප්‍රකාශයට පත්වෙමින් පවතියි. මෙවර මැතිවරණය සදහා අගමැති බෙන්ජමින් නෙතෙනියාහු සහ හිටපු හමුදා ප්‍රධානියෙක් වන බෙනී ගැන්ට්ස් ඉදිරිපත්ව සිටින අතර මෙවර මැතිවරණය ඉතාමත් තියුණු මුහුණුවරක් ගත් බවයි විදෙස් වාර්තා පවසයි. මේ අතර ඊශ්‍රායල අගමැති බෙන්ජමින් නෙතෙනියාහු මැතිවරණයෙන් අනතුරුව සිය ලිකුඩ් පක්ෂය අමතමින් ප්‍රකාශයක් නිකුත් කර තිබුණි. ඊශ්‍රායලය සදහා ශක්තිමත් රජයක් අවශ්‍ය බවත්, එය ස්ථාවර රජයක් විය යුතු බවත් සිය දේශනය අතරතුර අගමැතිවරයා සදහන් කර තිබෙනවා. අරාබියේ සහාය ලබන පක්ෂයක් යටතේ රට පාලනය කළ නොහැකි බවත් මෙහිදී ඔහු අවධාරණය කළේය. අගමැති නෙතෙනියාහුගේ ප්‍රබල ප්‍රතිවාදියා වන මධ්‍යස්ථ මතධාරී බෙනී ගැන්ට්ස් ද පශ්චාත් මැතිවරණ රැලියක් පවත්වමින් සිය පාක්ෂිකයන් ඇමතුවා. තමන් ඉතාමත් ප්‍රීතියෙන් පසුවන බවත්, සාර්ථක මැතිවරණ ප්‍රතිඵලයක් ලැබෙන තුරු බලාසිටින බවත් ගැන්ට්ස් ගේ ප්‍රකාශයේ සදහන්. කෙසේ නමුත් සිය ජයග්‍රහණය තහවුරු කර ප්‍රකාශයක් නිකුත් නොකිරීමට දෙපාර්ශ්වයේම නායකයන් ප්‍රවේසම් වීම විශේෂයි.", "URL": "https://sinhala.adaderana.lk/news.php?nid=119395", "Category": null, "Parent URL": null}