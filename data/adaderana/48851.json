{"Source": "Adaderana", "Timestamp": "January 21, 2015 11:04 pm", "Headline": "මහින්දට තිබූ එකම ප්‍රශ්නය ගෝඨාභය - ඇඳිරි නීතිය පැනවීම ගැන කතා වුණා ", "News Content": "ගෝඨාභය රාජපක්ෂ මහතා, මහාචාර්ය ජී.එල් පීරිස් මහතා හා තමන් එක්ව හමුදා කුමන්ත්‍රණයක් සැලසුම් කළ බවට මංගල සමරවීර ඇමතිවරයා රහස් පොලීසියට පැමිණිලි කර ඇති බවද, එහෙත් තමන් ජීවිතේට කැටපොල්ලක්වත් පාවිච්චි කර නැතැයිද, බස්නාහිර පළාත් සභා මන්ත්‍රී උදය ගම්මන්පිල මහතා කියයි. ඡන්දය දින රාත්‍රී සිදුවූ බව කියන රාජ්‍ය විරෝධී කුමන්ත්‍රණය ගැන මංගල සමරවීර මහතා රහස් පොලීසියට කළ පැමිණිල්ල අනූව ප්‍රශ්න කිරීමට ගම්මන්පිල මහතා අද එහි කැඳවා තිබූ අතර අනතුරුව මාධ්‍ය අමතමින් හෙතෙම මේ බව පැවසීය. කැටපෝලයක්වත් පාවිච්චි කර නැති තමාත්, ජී.එල් පීරිස් මහතාත් එක්ව හමුදා කුමන්ත්‍රණයක් කළ බව කීම අවඥාවෙන් බැහැර කළ ගම්මන්පිල මහතා කියා සිටියේ නීතිපතිගේ උපදෙස් මත ලෝකයේ හමුදා කුමන්ත්‍රණයක් සැලසුම් කළ පළමු රට ලෙස මෙය ඉතිහාසගත වනු ඇති බවයි. එදා රෑ තමන් අරලියගහ මන්දිරයේ සිටි බවද, පරදින සන්ධානයේ පාක්ෂිකයින්ට ජයග්‍රාහි පාර්ශවයෙන් පහරදීම්, දේපළ ගිනි තැබීම් සිදුවෙතැයි ඇති වූ සැකය මත ඇඳිරි නීතිය පැනවීම ගැන නම් එහිදී කතා වූ බවද ඒ මහතා කීවේය. කලබලකාරී තත්ත්වයක් ඇති වුවහොත් පාප් තුමාගේ ගමනට හොඳ නැති බැවින් එවැන්නක් ගැන අවධානය යොමු වුණත් එසේ කළහොත් විරුද්ධ පාක්ෂිකයින් කලබල විය හැකි බව ගැනද සාකච්ඡා කළේ යැයි මන්ත්‍රීවරයා පැවසීය. එසේම තමන් දැන් යන ජනපති බැවින් එන ජනපති හා අගමැති සමග සාකච්ඡා කරන ලෙස පොලිස්පතිටත්, නව ජනපතිට කැමති ස්ථානයක දිවුරුම්දීමට අවශ්‍ය කටයුතු සම්පාදනය කරන්නැයි ලලිත් වීරතුංග මහතාටත්, මහින්ද රාජපක්ෂ හිටපු ජනාධිපතිවරයා උපදෙස් දුන් බවද ගම්මන්පිල මහතා කියා සිටියේය. ඊට අමතරව මහින්ද රාජපක්ෂ මහතාට තිබූ එකම ප්‍රශ්නය ගෝඨාභය රාජපක්ෂ මහතාගේ ආරක්ෂාව බැවින් වත්මන් අගමැතිවරයා අරලියගහ මන්දිරයට පැමිණි අවස්ථාවේ ඒ ගැන සාකච්ඡා කළ බවද, ඒ හැර ඡන්ද ප්‍රතිඵල වෙනස් කර බලහත්කාරයෙන් රැඳී සිටීම ගැන කතාවක් කිසිසේත් නොවූ බවද, මන්ත්‍රීවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=48851", "Category": null, "Parent URL": null}