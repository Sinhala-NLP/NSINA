{"Source": "Adaderana", "Timestamp": "May 10, 2010 05:09 pm", "Headline": "පදික වෙළෙඳාමට බලධාරීන්ගෙන් භූමි තෙල් සංග්‍රහයක්", "News Content": "මහනුවර පොදු වෙළෙඳපළ ඉදිරිපිට පදික ‍වේදිකාවේ වෙළෙඳාමේ නිරත වු පුද්ගලයින්ගේ එළවළු සහ වෙනත් ආහාර ද්‍රව්‍ය වලට භූමිතෙල් ඉසීමට නගර සභාවේ වැටලීම් අංශය පියවරගෙන තිබේ. අද උදෑසන පදික වෙළෙඳුන්ගේ එළවළු සහ අනෙකුත් ආහාර ද්‍රව්‍ය වලට භූමිතෙල් ඉසීමත් සමඟ නොසන්සුන්කාරී වාතාවරණයක් නිර්මාණය වු බව අද දෙරණ වාර්තාකරු සඳහන් කරයි. කෙසේ වෙතත් මහනුවර වැඩබලන නගරාධිපති සුමින්ද වික්‍රමසිංහ මහතා කියා සිටියේ පදික වේදිකාව තුළ ඇතැම් ජාවාරම්කරුවන් මහජන පාරිභෝජනයට නුසුදුසු ආහාර ද්‍රව්‍ය අලෙවි කරන බවයි. එසේ මහජන පාරිභෝජනයට නුසුදුසු ආහාර වලට භූමිතෙල් ඉසීමට උපදෙස් දී ඇති බව වැඩබලන නගරාධිපතිවරයා පවසයි. කිසියම් ආකාරයකින් මහජන පාරිභෝජනයට සුදුසු ආහාර ද්‍රව්‍ය වලට භූමිතෙල් ඉසීමක් සිදුකර ඇත්නම් ඒ සම්බන්ධයෙන් විනායානුකූල පියවර ගැනීමට තමන් සුදානම් බවද සුමින්ද වික්‍රමසිංහ මහතා සඳහන් කළේය.", "URL": "https://sinhala.adaderana.lk/news.php?nid=8312", "Category": null, "Parent URL": null}