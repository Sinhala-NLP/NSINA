{"Source": "Adaderana", "Timestamp": "March 15, 2016 03:14 pm", "Headline": "හිඟ වැටුප් ගෙවීමට මූල්‍ය ප්‍රතිපාදන නිදහස්", "News Content": "ජාතික පාසල්වල ගුරුවරුන්ගේ හිඟ වැටුප් ගෙවීමට අදාළ මූල්‍ය ප්‍රතිපාදන නිදහස් කිරීමට පියවර ගෙන ඇති බව අධ්‍යාපන අමාත්‍යාංශය පවසයි.නිවේදනයක් නිකුත් කරමින් එම අමාත්‍යාංශය පෙන්වා දෙන්නේ අධ්‍යාපන අමාත්‍ය අකිල විරාජ් කාරියවසම් මහතාගේ උපදෙස් පරිදි ඒ ඒ පළාත් අධ්‍යාපන කාර්යාලවලට එම මුදල් ප්‍රතිපාදන යොමුකර ඇති බවයි.කලාප අධ්‍යාපන කාර්යාල මගින් එම ජාතික පාසල් ගුරුවරුන්ගේ හිඟ වැටුප් සකස් කරමින් පවතින අතර ඒවා අවසන් වු වහාම ගෙවීමට හැකි වන පරිදි අවශ්‍ය මුදල් ප්‍රතිපාදන අමාත්‍යාංශය විසින් මෙලෙස නිදහස් කර ඇති බව සඳහන්ය.ඒ අනුව අදාළ ගෙවීම් සිදුකරන ලෙස අමාත්‍යාංශය පළාත් අධ්‍යාපන කාර්යාල වෙත දැනුම් දී තිබේ.", "URL": "https://sinhala.adaderana.lk/news.php?nid=58253", "Category": null, "Parent URL": null}