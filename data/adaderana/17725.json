{"Source": "Adaderana", "Timestamp": "July 29, 2011 02:43 pm", "Headline": "අගෝස්තුවේ සිට පුද්ගලික බස්වලට පෙරගෙවුම් ක්‍රමයක්", "News Content": "ලබන අගෝස්තු මාසයේ දී පෙරගෙවුම් ක්‍රමයක් පෞද්ගලික බස් රථ සේවය සඳහා හඳුන්වා දීමට අපේක්ෂා කරන බව ලංකා පෞද්ගලික බස්හිමියන්ගේ සංගමය පවසයි. තම සංගමයේ දස වැනි සංවත්සරයට සමගාමීව මෙම පෙරගෙවුම් ක්‍රමය හඳුන්වාදීමට බලාපොරොත්තු වන බව එම සංගමයේ සභාපති ගැමුණු විජේරත්න මහතා කියා සිටියේය. නියමු ව්‍යාපෘතියක් ලෙස මාර්ග අංක 163 බත්තරමුල්ල - දෙහිවල බස් රථ සේවය සඳහාත් මාර්ග අංක 200 ‍කොළඹ - ගම්පහ බස් රථ සේවය සඳහත් මෙම ක්‍රමය හඳුන්වාදෙනු ඇත. ඒ සඳහා අවශ්‍ය යන්ත්‍ර ගෙන්වීම සඳහා කටයුතු කර ඇති අතර මෙම ව්‍යාපෘතිය සඳහා මහ බැංකුවේ පූර්ණ සහයෝගය ද හිමිවන බව ගැමුණු විජේරත්න මහතා සඳහන් කරයි. එමෙන්ම උසස් පෙළ විභාගය පැවැත්වෙන දිනයන්හිදී පාසල් සිසුන්ට පෞද්ගලික බස් රථවල නොමිලේ ප්‍රවාහන පහසුකම් සැපයීම පිළිබඳ තීරණය බස් සේවාවේ මෙන්ම අධ්‍යාපන ක්ෂේත්‍රයේද ගැටලු ඇතිවිය හැකි බව ඔහු පෙන්වාදෙයි. නමුත් මෙම සහනය අඩු ආදායම්ලාභී පවුල්වල දරුවන් වෙත ලබාදීම සඳහා සිය පෞද්ගලික බස් හිමියන්ගේ සංගමයේ එකඟත්වය හිමිව තිබෙන බව හෙතෙම සඳහන් කළේය. එසේත් නොමැති නම් මූල්‍යමය ආධාර ලබාදීමට ද සූදානම් බව මාධ්‍ය හමුවේදී අදහස් දැක්වූ විජේරත්න මහතා කියා සිටියේය.", "URL": "https://sinhala.adaderana.lk/news.php?nid=17725", "Category": null, "Parent URL": null}