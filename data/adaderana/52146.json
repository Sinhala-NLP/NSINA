{"Source": "Adaderana", "Timestamp": "June 21, 2015 12:59 pm", "Headline": " හොරිකඩයින් මොනවා කීවත් මෛත්‍රී හමුව හොඳ ප්‍රවේශයක් වුණා", "News Content": "ජනාධිපති මෛත්‍රීපාල සිරිසේන මහතා සහ හිටපු ජනාධිපති මහින්ද රාජපක්ෂ මහතා අතර සම්බන්ධීකරණය කිරීමට පත්කරනු ලැබූ කමිටුව හොඳ ප්‍රවේශයක් ලබාගත් බව එම කමිටුවේ සාමාජික,පාර්ලිමේන්තු මන්ත්‍රී ඩිලාන් පෙරේරා මහතා පවසයි.මෙම කමිටුව පත් කරනු ලැබුවේ ශ්‍රීලනිප මන්ත්‍රීවරුන්,පළාත් සභා මන්ත්‍රීවරුන් හා පක්ෂ සංවිධායකවරුන් ඒකාබද්ධව පසුගියදා පැවති රැස්වීමේදී මතුවුණු ප්‍රධාන කාරණය වූ මහින්ද රාජපක්ෂ මහතා ඉදිරි පාර්ලිමේන්තු මහ මැතිවරණයේදී අගමැති අපේක්ෂකයා ලෙස පැමිණිය විය යුතුයි කියන යෝජනාව අනුව බව හෙතෙම සඳහන් කළේය.ඒ යොජනාව සාකච්ඡාවට ලක්කිරීමෙන් අනතුරුව ගත් තීරණයට අනුව කමිටුව පත්කරනු ලැබුවේ මහින්ද රාජපක්ෂ මහතා ගේ මහමැතිවරණයට සක්‍රීය දායකත්වය ලබාගන්නේ කොහොමද, එහිදී සිදුවිය හැකි වාසි අවාසි මොනවාද, එය ක්‍රියාත්මක කිරීමට අවශ්‍ය වැඩපිළිවෙල කුමක්ද යන්න හා ඒ පිළිබඳ පක්ෂ නායකයින් හා සන්ධාන නායකයින් අතර සාකච්ඡා කිරීමට බැව් පෙරේරා මන්ත්‍රීවරයා අද දෙරණට කියා සිටියේය.6 දෙනෙකුගෙන් යුතු මෙම කමිටුව මේවන විට ජනාධිපති මෛත්‍රීපාල සිරිසේන මහතා හමුවී හොඳ ප්‍රවේශයක් ලබාගත් බවත්,ඒ හමුවට පෙරාතුවම එජාපයේ මුදල් වලට කහින,දේශපාලන පිංපි වැඩකරන, කැබිනට් ප්‍රකාශක තනතුරට මුවාවී ඒ බලතල අයුතු ලෙස පාවිච්චි කරමින් රාජිත සේනාරත්න අමාත්‍යවරයා පට්ටපල් බොරුවක් කියමින් තමන්ගේ රෙදි ජනතාව ඉදිරියේ ගලවා ගත් බවත්, ඒ වන විටත් තම කමිටුව මෛත්‍රීපාල සිරිසේන මහතා හමුවී නොතිබුණු බවත් ඔහු අවධාරණය කළේය.රාජිත සේනාරත්න අමාත්‍යවරයා විසින් ඉටුකරනු ලැබුවේ රනිල් වික්‍රමසිංහ මහතාගේ අවශ්‍යතාවක් බවත්,මෙම සාකච්ඡා කඩාකප්පල් කිරීමට බලාපොරොත්තුවන එවැනි හොරිකඩයින් සිටින බවත් හෙතෙම පෙන්වා දුන්නේය.කෙසේ වෙතත් පක්ෂය විසින් පසුගියදා පැවති රැස්වීමේදී තමාට දුන්නු වගකීම ඉටුකිරීමට මෛත්‍රීපාල ජනාධිපතිවරයා හමුවීම හොඳ ප්‍රවේශයක් බවත්, එළඹෙන බදාදා දිනයේ නැවත මහින්ද රාජපක්ෂ මහතා හමුවී සාකච්ඡා කිරීමට බලාපොරොත්තු වන බවත්, අවශ්‍ය වුණොත් ඉදරියේදී සන්ධාන නායකයින් ද හමුවන බවත් මන්ත්‍රීවරයා කියා සිටියේය.තම කමිටුව විසින් ශ්‍රීලනිප ජනතාව බලාපොරොත්තුවන ජයග්‍රහණය ගෙන ඒමට මෙන්ම සියලු පාර්ශවයන් බලා සිටින දේශපාලන සමීකරණය නිර්මාණය කිරීමට උත්සාහ කරන බව පෙරේරා මන්ත්‍රීවරයා කියා සිටියේය.රනිල්ගෙ මාමගෙ පත්තර,චන්ද්‍රිකාගේ මාමගෙ පත්තර එක එක්කෙනාගෙ මාමලගේ බාප්පලගෙ පත්තර එක එක දේවල් කියන නමුත් , ඒ කියන සියලු දේවල් ඔස්සේ පක්ෂයේ ජයග්‍රහණය කිරීමට අවශ්‍ය සමගිය මෙම කමිටුව හරහා නිර්මාණය කිරීමට හැකියයි තමන් බලාපොරොත්තු වන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52146", "Category": null, "Parent URL": null}