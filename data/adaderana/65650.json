{"Source": "Adaderana", "Timestamp": "November 2, 2016 03:48 pm", "Headline": "අනුර / සුමිත් තවදුරටත් රිමාන්ඩ්", "News Content": "රගර් ක්‍රීඩක වසීම් තාජුඩීන්ගේ මරණය සම්බන්ධයෙන් සැකපිට අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා තවදුරටත් රක්ෂිත බන්ධනාගාර ගත කිරීමට අධිකරණය නියෝග කර තිබේ.අදාළ නඩුව අද කොළඹ මහේස්ත්‍රාත් අධිකරණය හමුවේ කැඳවු අවස්ථාවේ බන්ධානාගාර නිලධාරීන් විසින් සැකකරුවන් දෙදෙනා අධිකරණයට ඉදිරිපත් කර තිබු බව අද දෙරණ අධිකරණ වාර්තාකරු සඳහන් කළේය.අධිකරණයට වාර්තාවක් ඉදිරිපත් කළ අපරාධ පරීක්ෂණ දෙපාර්තමේන්තුව කියා සිටියේ සිද්ධිය සම්බන්ධයෙන් තවදුරටත් පරීක්ෂණ පවත්වන බවයි.වසීම් තාජුඩීන්ගේ මරණය සිදුවූ දින එවකට නාරාහේන්පිට පොලීසියේ ස්ථානාධිපතිවරයාව සිටි අයගේ ජංගම දුරකථනයට ලැබුණු ඇමතුම් පිළිබඳව පරීක්ෂණ සිදුකරන බව සඳහන් කළ අපරාධ පරීක්ෂණ දෙපාර්තමේන්තුව ඒ සඳහා කල් ලබාදෙන ලෙස අධිකරණයෙන් ඉල්ලා සිටියේය.ඉදිරිපත් වු කරුණු සලකා බැලූ කොළඹ අතිරේක මහේස්ත්‍රාත් නිශාන්ත පීරිස් මහතා සැකකරුවන් ලබන 16 වන දින දක්වා රක්ෂිත බන්ධනාගාර ගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=65650", "Category": null, "Parent URL": null}