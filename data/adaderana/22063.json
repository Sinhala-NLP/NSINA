{"Source": "Adaderana", "Timestamp": "February 13, 2012 09:15 am", "Headline": "සහනාධාරය නැත්නම් අපිත් වෘත්තීය ක්‍රියාමාර්ගයකට යනවා", "News Content": "රජය ලබාදීමට යෝජනා කර ඇති ඉන්ධන සහනාධාර වැඩපිළිවෙළ වහාම ක්‍රියාත්මක නොකරන්නේ නම් තමන්ද වෘත්තීය ක්‍රියාමාර්ගයකට යොමු වන බව සමස්ත ලංකා පෞද්ගලික බස් සමාගම් සමිති සම්මේලනයේ ලේකම් අංජන ප්‍රියන්ජිත් මහතා පවසයි. අද පැවැත්වෙන වර්ජන ක්‍රියාවලියට සිය සහය නොදැක්වුව ද ඉදිරියේ දී එවැනි තීරණයක් ගැනීමට සිදුවනු ඇති බව ඔහු පෙන්වා දෙයි. ඩීසල් මිල රුපියල් 31 න් ඉහළ නැංවීම හේතුවෙන් බස් ගාස්තු ඉහළ දැමිය යුතු බවට බස් සංගම් ඉල්ලා සිටියි. එහෙත් ඔවුන්ට ඉන්ධන සහනාධාරයක් ලබාදෙන බව පවසමින් බස් ගාස්තු සංශෝධනයක් සිදු නොකිරීමට රජය තීරණය කර ඇත. කෙසේ වුවද අදාළ සහනාධාරය ලබා දෙන වැඩපිළිවෙළ පිළිබඳ මෙතෙක් ක්‍රියාමාර්ගයක් ගෙන නොමැති බවට ද බස් රථ හිමියන් චෝදනා කරයි. ඊයේ(12) මධ්‍යම රාත්‍රියේ සිට ආරම්භ කර ඇති බස් රථ වර්ජනය හේතුවෙන් දිවයිනේ දෛනික කටයුතු අඩාල වී ඇති අතර සිය ගණනක් පිරිස් මහමඟ රැඳී සිටින බව අප වාර්තාකරුවන් සඳහන් කළේය.", "URL": "https://sinhala.adaderana.lk/news.php?nid=22063", "Category": null, "Parent URL": null}