{"Source": "Adaderana", "Timestamp": "April 18, 2016 07:58 am", "Headline": "පොලිස්පති තෝරන්න ව්‍යස්ථාදායක සභාව අද රැස්වෙයි", "News Content": "නව පොලිස්පතිවරයා තේරීම සඳහා ව්‍යස්ථාදායක සභාව අද රැස්වීමට නියමිතය.අද(18) පස්වරු 03.00ට පාර්ලිමේන්තුවේදී ව්‍යවස්ථාදායක සභාව රැස්වීමට නියමිත බව වාර්තා වෙයි.පොලිස්පති ධූරයේ කටයුතු කළ එන්.කේ ඉලංගකෝන් මහතා පසුගිය 11 වනදා සිය ධූරයෙන් විශ්‍රාම ගනු ලැබීය.ඒ අනුව පොලිස්පති ධුරයේ පුරප්පාඩුව පැවැති අතර වැඩබලන පොලිස්පතිවරයා ලෙස ජ්‍යෙෂ්ඨ නියෝජ්‍ය පොලිස්පති එස්.එම් වික්‍රමසිංහ මහතා ජනාධිපති මෛත්‍රීපාල සිරිසේන මහතා විසින් පත් කළේය.කෙසේ වෙතත් නව පොලිස්පතිවරයෙකු පත් කිරීම ව්‍යවස්ථාදායක සභාව මගින් සිදු කළ යුතු වන අතර මේ වන විටත් නම් 03ක් ඊට යෝජනා වී තිබේ.දැනට වැඩ බලන පොලිස්පතිවරයා ලෙස කටයුතු කරන ජ්‍යෙෂ්ඨ නියෝජ්‍ය පොලිස්පති එස්.එම් වික්‍රමසිංහ , බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති පූජිත් ජයසුන්දර සහ ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න යන මහත්වරුන්ගේ නම් මෙලෙස නිර්දේශ වී ඇති බව සඳහන්ය.ඒ අනුව මෙම ජ්‍යෙෂ්ඨ නියෝජ්‍ය පොලිස්පතිවරුන් තිදෙනාගෙන් එක් අයෙකු නව පොලිස්පතිවරයා ලෙස තෝරාපත් කර ගැනීමට නියමිත අතර මොවුන් තිදෙනාටද අද දිනයේ ව්‍යවස්ථාදායක සභාව වෙත පැමිණෙන ලෙස දැනුම්දී තිබේ.", "URL": "https://sinhala.adaderana.lk/news.php?nid=59257", "Category": null, "Parent URL": null}