{"Source": "Adaderana", "Timestamp": "August 25, 2012 10:50 am", "Headline": "යෂුසි අකාෂි ජනපති හමුවෙයි", "News Content": "ජපානයේ විශේෂ සාම නියෝජිත යෂුසි අකාෂි මහතා අද (25) පෙරවරුවේ ජනාධිපති මහින්ද රාජපක්ෂ මහතා මුණ ගැසී තිබේ. අරලියගහ මන්දිරයේදි මෙම හමුව සිදුවු බව රජයේ ප්‍රවෘත්ති දෙපාර්තමේන්තුව පවසයි. උතුරු හා නැගෙනහිර පළාත්වල සිදුකෙරෙන සංවර්ධන වැඩපිළිවෙල සම්බන්ධයෙන් මෙහිදී ඔවුන් සාකච්ඡා කර ඇතැයි සඳහන්ය. නිල සංචාරයක් සඳහා ජපාන විශේෂ සාම නියෝජිත යෂුසි අකාෂි මහතා පසුගිය (21) වැනිදා මෙරටට පැමිණියේය. අනතුරුව ඔහු යාපනය හා කි‍ලිනොච්චි ප්‍රදේශවල සංචාරය කර එම ප්‍රදේශවල සිදුකෙරෙන සංවර්ධන ක්‍රියාවලිය නිරීක්ෂණය කරන ලදී. මේ අතර උගත් පාඩම් හා ප්‍රතිසංවිධාන කොමිෂන් වාර්තාවේ නිර්දේශ ක්‍රියාත්මක කිරීම සම්බන්ධයෙන් විදේශ කටයුතු අමාත්‍ය මහචාර්ය ජී.එල් පීරිස් මහතා විසින් පසුගිය (23) වැනිදා ජපාන සාම නියෝජිතයා දැනුවත් කරන ලදී. ජපාන සාම නි‍යෝජිතයා ආර්ථික සංවර්ධන අමාත්‍ය බැසිල් රාජපක්ෂ මහතා ද මුණ ගැසී සාකච්ඡා කර තිබේ. ඔහු සිය සංචාරයේදි රජයේ මෙන්ම විපක්ෂයේ දේශපාලන පක්ෂ හා සිවිල් සංවිධානවල නියෝජිතයින් ද මුණ ගැසී සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=26869", "Category": null, "Parent URL": null}