{"Source": "Adaderana", "Timestamp": "February 23, 2019 01:38 pm", "Headline": "පොලීසිය තුළදීම මුගුරකින් පහර දී පුද්ගලයෙක් ඝාතනය කරයි", "News Content": "පොළොන්නරුව දියබෙදුම පොලිස් ස්ථානය තුළදී පුද්ගලයෙකු යකඩ මුගුරකින් කළ පහරදීමකින් තවත් පුද්ගලයෙකු මිය ගොස් තිබේ. පොලිසිය පැවසුවේ, එම පුද්ගලයින් දෙදෙනාගේ පෞද්ගලික ආරවුලක් පිළිබඳ පැමිණිලි සටහන් කරගනිමින් සිටින අවස්ථාවේ මෙම පහරදීම සිදුව ඇති බවයි. පොලොන්නරුව, දියබෙදුම අත්තනකඩවල ප්‍රදේශයේ නිවසක් තුළ ආරවුලක් සිදුවන බවට 119 පොලිස් හදිසි ඇමතුම් අංකයට ඊයේ(22) රාත්‍රි 11ට පමණ ඇමතුමක් ලැබී තිබේ. ඒ අනූව දියබෙදුම පොලිස් ස්ථානයේ නිලධාරීන් එහි ගොස් ආරවුලට සම්බන්ධ පුද්ගලයින් දෙදෙනා පොලිස් ස්ථානය වෙත රැගෙන ගොස් තිබුණි. එහිදී ප්‍රකාශ සටහන් කරගන්නා අතරතුර ඔවුන් දෙදෙනාගෙන් එක් පුද්ගලයෙක් ශරීර අවශ්‍යතාවයක් පවතින බව පවසා පිටතට ගොස් අඩි 3ක පමණ යකඩ මුගුරක් රැගෙනවිත් අනෙක් පුද්ගලයාගේ හිසට පහර දී ඇති බවයි පොලිසිය පැවසුවේය. පහර කෑමෙන් බරපතල තුවාල ලැබූ පුද්ගලයා පොලොන්නරුව රෝහලට ඇතුළත් කර පසුව අනුරාධපුර රෝහලට මාරු කර යවන අතරතුර මිය ගොස් තිබේ. මෙලෙස මිය ගොස් ඇත්තේ කොළඹ 12 ප්‍රදේශයේ පදිංචිව සිටි 47 හැවිරිදි පුද්ගලයෙක්. ඝාතනය සිදුකළ පුද්ගලයා පොලිසිය විසින් අත්අඩංගුවට ගෙන ඇති අතර ඔහු මැදිරිගිරිය මහතලාකොළ ප්‍රදේශයේ පදිංචිකරුවෙක්. සැකකරු හිඟුරක්ගොඩ අධිකරණයට අද (23 ) ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=104887", "Category": null, "Parent URL": null}