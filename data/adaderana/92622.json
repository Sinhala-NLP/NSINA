{"Source": "Adaderana", "Timestamp": "July 15, 2018 07:34 pm", "Headline": "සියලුම බෝග සඳහා ග්ලයිෆොසෙට් තහනම ඉවත් කිරීමට අමාත්‍ය මණ්ඩල අනුමැතිය හිමිව නෑ", "News Content": "සියලුම බෝග සඳහා ග්ලයිෆොසෙට් තහනම ඉවත් කිරීමට අමාත්‍ය මණ්ඩල අනුමැතිය හිමිව නොමැති බව සම කැබිනට් ප්‍රකාශක අමාත්‍ය රාජිත සේනාරත්න මහතා පවසයි. අමාත්‍ය මණ්ඩල අනුමැතිය හිමිව ඇත්තේ ග්ලයිෆොසෙට් තහනම තේ සහ රබර් යන බෝග සඳහා ඉවත් කිරීමට පමණක් වන අතර කිසිදු නිලධාරීයෙකුට අමාත්‍ය මණ්ඩල තීරණවලට පරිබාහිරව කටයුතු කළ නොහැකි බව අමාත්‍යවරයා පෙන්වා දෙයි. සියලුම බෝගවලට පනවා තිබූ ග්ලයිෆොසෙට් තහනම ඉවත් කර ඇති බවට පසුගිය 11 වැනිදා සිට බලපැවැත්වෙන පරිදි පලිබෝධනාශක රෙජිස්ටාර්වරයා විසින් නිකුත් කර ඇති අති විශේෂ ගැසට් පත්‍රය පිළිබඳ නිවේදනයක් නිකුත් කරමින් රාජිත සේනාරත්න අමාත්‍යවරයා මේ බව සඳහන් කර තිබේ. 2015 වසරේ දී සියලුම බෝග සඳහා පනවා තිබූ ග්ලයිෆොසෙට් තහනම වැවිලි කර්මාන්ත අමාත්‍යවරයා විසින් අමාත්‍ය මණ්ඩල අනුමැතිය සහිතව 2017 වසරේ දී තේ සහ රබර් යන බෝග සඳහා පමණක් ඉවත් කරගැනීමට පියවර ගත් බව රාජිත සේනාරත්න අමාත්‍යවරයා පවයි. මෙම තත්ත්වය තුළ අමාත්‍ය මණ්ඩල තීන්දුවලට පරිබාහිරව තම හිතුමනාපයට ග්ලයිෆොසෙට් තහනම ඉවත් කිරීමට පලිබෝධනාශක රෙජිස්ටාර්වරයාට කිසිදු හැකියාවක් නොමැති බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=92622", "Category": null, "Parent URL": null}