{"Source": "Adaderana", "Timestamp": "January 30, 2019 02:13 pm", "Headline": "වැල්ලවායේදී ලංගම බස් රියදුරෙකුට ප්‍රහාරයක්", "News Content": "වැල්ලවාය ප්‍රධාන බස් නැවතුම්පොළ අසලදී ලංගම බස් රියදුරෙකුට යකඩ පොලු වලින් පහර දී බරපතළ තුවාල සිදු කර ඇති බව අද දෙරණ වාර්තාකරු පවසයි. ඊයේ (29) පස්වරුවේ මෙම පහර දිම සිදුව ඇති බව වාර්තා වෙයි. බදුල්ල-බුත්තල දක්වා ධාවනය වන ලංගම බස් රථයේ රියදුරුට මෙම ප්‍රහාරය එල්ල වී ඇත. පෞද්ගලික බස් රථයක සේවකයන් දෙදෙනකු විසින් මෙම ප්‍රහාරය සිදු කර ඇති බව පොලීසියට තොරතුරු අනාවරණය වී තිබේ. බස් රථය ගමන් වාර නිම ඩිපෝවට භාර දීම සදහා යමින් සිටියෙදී බස් රථයේ දොරවල් බලහත්කාරයෙන් විවෘත කර මෙම පහරදීම සිදු කර ඇති බවට තොරතුරු වාර්තා වන බව පොලීසිය කියයි. පහර කෑමෙන් තුවාල ලැබූ රියදුරු වැල්ලවාය මූලික රෝහලට ඇතුළුත් කිරීමෙන් අනතුරුව මොනරාගල මහ රෝහලට වැඩිදුර ප්‍රතිකාර සදහා මාරු කර යවා ඇත. මෙම පහරදී සිදු කළ සැකකරුවන්ද ලංගම රියදුරු තමන්ට පහර දුන් බව පවසා වැල්ලවාය මූලික රෝහලට ඇතුළත් කර තිබේ. අදාළ සිද්ධියට සම්බන්ධ සැකකරුවන් අත්අඩංගුවට ගෙන වැල්ලවාය මහේස්ත්‍රාත් අධිකරණයට ඉදිරිපත් කරන බව වැල්ලවාය පොලීසිය වැඩිදුරටත් පැවසීය.", "URL": "https://sinhala.adaderana.lk/news.php?nid=103360", "Category": null, "Parent URL": null}