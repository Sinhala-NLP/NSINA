{"Source": "Adaderana", "Timestamp": "December 14, 2012 10:34 am", "Headline": "සරසවි සිසුවියක් අභිරහස් ලෙස මිය යයි", "News Content": "යාපනය විශ්ව විද්‍යාලයේ සෞන්දර්ය පීඨයේ පළමු වසරේ ඉගෙනුම ලබන සිසුවියක් ඇය පදිංචිව සිටි නිවස තුළදී සැක කටයුතු ලෙස මියගොස් තිබේ. චුන්නාකම්, අම්බනේ ප්‍රදේශයේ පිහිටි නිවසේදී අධ්‍යාපන කටයුතුවල නිරත වී ඇති ඇය පුටුවක් මත නිසොල්මන්ව ඇද වැටී සිටියදී සොයා ගෙන ඇතැයි අප වාර්තාකරු පවසයි. ඇඳ ඇතිරිල්ලක රෙදි කඩක් ඇගේ ගෙල වට තිබු බවත් ඒ අනුව ගෙල සිරකර සිසුවිය මරා දමා ඇතැයි යන්න මූලික පරීක්ෂණවලින් අනාවරණය වී ඇතැයි පොලීසිය කියයි. ඊයේ (13) පස්වරුවේ මෙම මරණය සිදුවී ඇතැයි සැක කරන බව පොලීසිය පැවසුවේය. මෙලෙස මියගොස් ඇත්තේ 21 හැවිරිදි තරුණියකි. අදාළ කාන්තාවගේ දෙමාපියන් නිවසින් බැහැරව සිටි අවස්ථාවේ මෙම සැකකටයුතු මරණය සිදුව ඇතැයි පොලීසිය පවසයි.", "URL": "https://sinhala.adaderana.lk/news.php?nid=29944", "Category": null, "Parent URL": null}