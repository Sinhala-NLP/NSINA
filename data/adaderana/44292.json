{"Source": "Adaderana", "Timestamp": "June 29, 2014 12:14 pm", "Headline": "රජරට ආචාර්යවරු හෙට සිට වර්ජනයක", "News Content": "රජරට විශ්වවිද්‍යාලයේ සියලුම ආචාර්යවරුන් අධ්‍යයන සහ පරිපාලන කටයුතු වලින් ඉවත් වීමට තීරණය කර තිබේ. පසුගියදා විශ්වවිද්‍යාලයේ ඇති වු සිද්ධියෙන් අනතුරුව තාවකාලිකව වසා දැමු රජරට විශ්වවිද්‍යාලය හෙට(29) යළි විවෘත කිරීමට නියමිතව තිබේ. කෙසේ වෙතත් හෙට(29) දිනයේ විශ්වවිද්‍යාලය විවෘත කළ ද ආචාර්යවරු අධ්‍යයන සහ පරිපාලන කටයුතු වලට සම්බන්ධ නොවන බව රජරට විශ්වවිද්‍යාලයේ ආචාර්ය සංගමයේ ලේකම් ආචාර්ය පූජ්‍ය බලගන්වත්තේ චන්ද්‍රසිරි හිමියන් සඳහන් කළේය. පසුගියදා රජරට විශ්වවිද්‍යාලයේ උපකුලපති මාහාචාර්ය රංජිත් විජයවර්ධන මහතා ඇතුළු ආචාර්ය මණ්ඩලයේ පිරිසක් සිසුන් කණ්ඩායමක් විසින් ප්‍රධාන පරිපාලන ගොඩනැගිල්ල තුළ සිරකරගෙන සිටින ලදී. ඉන් අනතුරුව විශ්වවිද්‍යාලය තුළට කැරළි මර්දන ඒකකය ද කැඳවු අතර පොලීසිය මැදිහත්වීමෙන් සිසුන් සහ ආචාර්ය මණ්ඩලය අතර පැවති සාකච්ඡාවකින් අනතුරුව ආචාර්ය මණ්ඩලය නිදහස් කිරීමට සිසුන් පියවර ගෙන තිබුණි.", "URL": "https://sinhala.adaderana.lk/news.php?nid=44292", "Category": null, "Parent URL": null}