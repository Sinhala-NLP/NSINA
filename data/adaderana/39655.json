{"Source": "Adaderana", "Timestamp": "December 17, 2013 01:22 pm", "Headline": "රජය සෞඛ්‍ය සේවාවේ ස්වර්ණමය යුගයක් ඇති කළා ", "News Content": "නිදහස් සෞඛ්‍ය සේවාවේ ස්වර්ණමය යුගය ඇති කිරීමට වත්මන් රජය කටයුතු කළ බව ජනාධිපති මහින්ද රාජපක්ෂ මහතා පවසයි. ගුණාත්මක හා කාර්යක්ෂම සෞඛ්‍ය සේවාවක් රට තුළ ගොඩනැංවීමට ගත වු වසර 7ක කාලය තුළ රජයට හැකි වු බව ජනාධිපතිවරයා සඳහන් කළේය. දකුණු ආසියාවේ පමණක් නොව ආසියාවේම සෞඛ්‍ය දර්ශක සැලකීමේ දී ශ්‍රී ලංකාව මේ වන විට ඉදිරියෙන්ම සිටින බව ජනාධිපති මහින්ද රාජපක්ෂ මහතා සඳහන් පෙන්වා දුන්නේය. සෞඛ්‍ය සේවාවේ වෘත්තිකයින් දස දහස් හරසිය දෙනෙකු සේවයට සහ පුහුණුවට බඳවා ගැනීමට අදාළ පත්වීම් ලිපි ප්‍රදානය වෙනුවෙන් කොළඹ සුගතදාස ගෘහස්ත ක්‍රීඩාංගණයේ අද(17) පෙරවරුවේ පැවති උත්සවයට සහහභාගී වෙමින් ජනාධිපතිවරයා මේ අදහස් පළ කළේය . මෙරට සෞඛ්‍ය සේවාව තුළ බඳවාගැනීම් වැඩිම ප්‍රමාණයක් එකවර සිදුකළ අවස්ථාව මෙය වෙයි. මෙහිදි හෙද පුහුණුව සඳහා 6500 දෙනෙකු බඳවාගෙන ඇති අතර පුහුණුව අවසන් කළ හෙද නිලධාරීන් 1900 දෙනෙකුට පත්වීම් ලිපි ප්‍රදානය කර තිබේ. පරිපූරක වෛද්‍ය සේවාවේ සහ අතුරු වෛද්‍ය සේවාවේ ශ්‍රේණි 14ක පුහුණුව සඳහා 2000ක පිරිසක් මෙහිදි බඳවා ගෙන ඇති බව ද සඳහන් වෙයි.", "URL": "https://sinhala.adaderana.lk/news.php?nid=39655", "Category": null, "Parent URL": null}