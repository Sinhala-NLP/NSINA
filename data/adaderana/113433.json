{"Source": "Adaderana", "Timestamp": "July 5, 2019 01:11 pm", "Headline": "සුදුසුකම් නැති පිරිසක් දේශපාලන උවමනා මත ගුරුසේවයට?", "News Content": "දේශපාලන උවමනා මත නුසුදුස්සන්ට ගුරුපත්වීම් ලබාදෙමින් දකුණු ආසියාවේ පුහුණු ගුරුවරු සිටින රට ලංකාව බව අග‍්‍රාමාත්‍යවරයා ප‍්‍රකාශ කිරීම විහිළුවක් බව ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා පවසයි. ඊයේ(04) ළඟම පාසල හොඳම පාසල ව්‍යාපෘති 250 විවෘත කිරීමේ සමාරම්භක උළෙලට සභාගී වෙමින් අග‍්‍රාමාත්‍ය රනිල් වික‍්‍රමසිංහ මහතාගේ මේ බව සඳහන් කළ බව ලංකා ගුරු සංගමයේ ප‍්‍රධාන ලේකම්වරයා පෙන්වා දෙයි. නිවේදනයක් නිකුත් කරමින් ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා මේ බව සඳහන් කළේය. මෙහිදී අග‍්‍රාමාත්‍ය රනිල් වික‍්‍රමසිංහ මහතා පවසා සිටියේ දකුණු ආසියාවේම පුහුණු ගුරුවරුන් සිටින රට ලංකාව බවයි. අග‍්‍රාමාත්‍යවරයා එසේ වෘත්තීමය සුදුසුකම් සහිත ගුරුවරු සිටින බව ප‍්‍රකාශ කළ ද ඔහුගේ අත්සනින් 2018.01.29 අංක MNPEA/2018/021 යුතුව ඉදිරිපත් කරන ලද අමාත්‍ය මණ්ඩල පති‍්‍රකාවකින් උතුරු නැගෙනහිර ප‍්‍රදේශ සඳහා විධිමත් සුදුසුකම් රහිත ගුරුවරුන් 1119 ක් 2019.06.27 දින උත්සවාකාරයෙන් පත්වීම් ලබා දී තිබුණි. 2009 වසරේදී යුද්ධය අවසන් වූ බව ප‍්‍රකාශ කළද ඊට වසර 10 කට පසු 2019 වසරේදී යුධ කාලසීමාවේදී ස්වේච්ඡා සේවය කළා යයි කියන වැරදි තොරතුරු පදනම් කරගෙන මෙම දේශපාලන පත්වීම් ලබා දී ඇත. ගුරු සේවයේ 3-11 ස්ථිර තනතුරුවලට පත් මෙම පත්වීම්ලාභීන්ගෙන් පිරිසක් වසය අවුරුදු 50 ඉක්මවීම තුළ විශ‍්‍රාම වැටුපද ඔවුන්ට නොලැබෙන බව පත්වීම් ලිපියේ සඳහන් කර ඇති බව ලේකම්වරයා පෙන්වා දෙයි. මේ තුළින් මනාව පැහැදිලි වන්නේ සුදුසුකම් රහිත පිරිසක් මේ ආකාරයෙන් දේශපාලන උවමනා මත ගුරුසේවයට පත්කර ඇති බවයි. එසේම කී‍්‍රඩා පුහුණුකරුවන් නමින් සාමාන්‍ය පෙළ විභාගයේ විෂයන් 6 ක් සමත් 3880 කට මේ ආකාරයෙන්ම අනීතික පත්වීම් 2019 වසරේ අපේ‍්‍රල් මස දී ලබා දී ඇති බව ඒ මහතා මේ බව සඳහන් කළේය. ගුරුවරුන්ගේ වෘත්තික භාවය සංවර්ධනය කරන බව පවසමින් විශාල ප‍්‍රචාරක ව්‍යාපෘතියක නිරත වන රජය අධ්‍යාපන ක්ෂේත‍්‍රය පරිහානියට පත්වන ආකාරයෙන් සුදුසුකම් රහිත පිරිස් දේශපාලන උවමනා මත පද්ධතියට එක් කරමින් ව්‍යාජ රංගනයක යෙදීම කනගාටුදායක තත්වයක් බව ලංකා ගුරු සංගමය ප‍්‍රකාශ කර සිටී.", "URL": "https://sinhala.adaderana.lk/news.php?nid=113433", "Category": null, "Parent URL": null}