{"Source": "Adaderana", "Timestamp": "May 18, 2015 12:28 pm", "Headline": "20 අද ජනපති අතට!", "News Content": "20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් පත් කළ කැබිනට් අනුකාරක සභාවේ වාර්තාව අද ජනාධිපති මෛත්‍රීපාල සිරිසේන මහතාට බාරදීමට නියමිතව තිබේ.එම අනුකාරක සභාවේ සාමාජික අමාත්‍ය ආචාර්ය සරත් අමුණුගම මහතා ප්‍රකාශ කළේ අද පස්වරුවේ අදාළ වාර්තාව බාරදෙන බවයි. නව මැතිවරණ ක්‍රමය සම්බන්ධයෙන් බ්‍රහස්පතින්දා රාත්‍රී සුළු පක්ෂ නියෝජිතයින් අදාළ අනුකාරක සභාවට සිය අදහස් ඉදිරිපත් කර තිබුණි. එම කරුණු සම්බන්ධයෙන් එකඟතාවට පැමිණිමට හැකිවු බව ආචාර්ය සරත් අමුණුගම මහතා සඳහන් කළේය.අවසන් කෙටුම්පත සම්බන්ධයෙන් එකඟතාවකට පැමිණිමෙන් අනතුරුව ලබන බදාදා එය කැබිනට් මණ්ඩලයට ඉදිරිපත් කිරීමට නියමිතය.එහි අනුමැතියෙන් පසු කඩිනමින් පනත් කෙටුම්පත පාර්ලිමේන්තුවට ඉදිරිපත් කරන බව ආණ්ඩු පක්ෂය මිට පෙර ප්‍රකාශ කළේය.මේ අතර 20 වන ආණ්ඩුක්‍රම ව්‍යවස්ථා සංශෝධනය මෙම මස අග වන විට සම්මත කර ගැනීමට හැකියාව ලැබෙනු ඇති බව ද අමාත්‍ය ඩිලාන් පෙරේරා මහතා බදුල්ලේ පැවති උත්සවයකදී පවසා තිබුණි.", "URL": "https://sinhala.adaderana.lk/news.php?nid=51410", "Category": null, "Parent URL": null}