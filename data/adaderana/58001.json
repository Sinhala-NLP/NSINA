{"Source": "Adaderana", "Timestamp": "March 8, 2016 05:09 pm", "Headline": "ටී.එම්.වී.පී මහලේකම් යළි රිමාන්ඩ්", "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාර ගත කර සිටි ටී.එම්.වී.පී. පක්ෂයේ මහලේකම් පූපාලපිල්ලෙයි ප්‍රසාන්තන් තවදුරටත් බන්ධනාගාර ගත කිරීමට අධිකරණය නියෝග කර තිබේ.අදාළ නඩුව අද කැඳවු අවස්ථාවේ සැකකරු ලබන 21 වන දින දක්වා රක්ෂිත බන්ධනාගාර ගත කිරීමට මඩකළපුව මහේස්ත්‍රාත් අධිකරණය නියෝග කළ බවයි අද දෙරණ අධිකරණ වාර්තාකරු පැවසුවේය.සැකකරු සම්බන්ධයෙන් සිදුකෙරෙන විමර්ශන තවදුරටත් අවසන්ව නොමැති බැවින් ඔහු තවදුරටත් රක්ෂිත බන්ධනාගාර ගත කරන ලෙස පොලීසිය අධිකරණයෙන් ඉල්ලීමක් කර ඇත.අදාළ කරුණු සැලකිල්ලට ගත් මහේස්ත්‍රාත්වරයා සැකකරු රක්ෂිත බන්ධනාගාර ගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය.2006 වසරේ දී මඩකළපුව ආරියම්පති ප්‍රදේශයේ දී රජයේ විදුහලක ගුරුවරයෙකු ඇතුළු පුද්ගලයින් දෙදෙනෙකුට වෙඩි තබා ඝාතනය කිරීමේ සිද්ධියක් සම්බන්ධයෙන් පූපාලපිල්ලෙයි ප්‍රසන්තන් මහතා අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=58001", "Category": null, "Parent URL": null}