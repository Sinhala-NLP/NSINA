{"Source": "Adaderana", "Timestamp": "November 5, 2017 05:50 pm", "Headline": " අනතුරු 5යි-5ක් අවසන් ගමන් යයි ", "News Content": "ප්‍රදේශ කිහිපයක සිදුවූ රිය අනතුරුවලින් කුඩා දැරියක ඇතුළු පුද්ගලයින් පස්දෙනෙකු මියගොස් තිබේ. මැදවච්චිය, කිරිමැටියාව ප්‍රදේශයේ දී ලොරි රථයක් ප්‍රතිවිරුද්ධ දෙසින් පැමිණ පාපැදියක ගැටීමෙන් පාපැදියේ ගමන් කළ සිව්හැවිරිදි දැරියක මියගොස් ඇති බව පොලීසිය සඳහන් කළේය. ඉබ්බාගමුව - මුඩගල්ල මාර්ගයේ ධාවනය වෙමින් තිබු ටිපර් රථයක පිටුපසින් පැමිණි ත්‍රීරෝද රථයක් ගැටීමෙන් සිදුවු අනතුරකින් ත්‍රීරෝද රථ රියදුරු මියගොස් එහි ගමන් කළ තවත් පුද්ගලයින් තිදෙනෙකු තුවාල ලබා තිබේ. මහබාගේ ප්‍රදේශයේදී යතුරුපැදියක් පැදිකරුට පාලනය කරගත නොහැකිව මාර්ගයෙන් ඉවතට පැන තාප්පයක ගැටීමෙන් 23 හැවිරිදි පැදිකරු මියගොස් ඇති අතර පසුපැදිකරු තුවාල ලබා ඇති බව පොලීසිය පැවසුවේය. කොළඹ - ගාල්ල ප්‍රධාන මාර්ගයේ පානදුර - නල්ලුරුව ප්‍රදේශයේ දී ලංගම බස් රථයක පාපැදියක් ගැටීමෙන් 65 හැවිරිදි පාපැදිකරු මියගොස් ඇති බව සඳහන්ය. රත්තොට ප්‍රදේශයේදී යතුරුපැදියක් පැදිකරුට පාලනය කරගත නොහැකිව මාර්ගයේ පෙරළී ගොස් ඇති අතර එහිදී මාර්ගයේ ධාවනය වූ කැබ් රථයකට යටවීමෙන් යතුරුපැදියේ පසුපැදිකරු මියගොස් ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=79543", "Category": null, "Parent URL": null}