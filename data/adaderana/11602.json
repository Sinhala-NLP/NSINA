{"Source": "Adaderana", "Timestamp": "October 19, 2010 12:53 pm", "Headline": "ෆොන්සේකාගේ අසුන වෙන කෙනෙක්ට දෙන්නේ නෑ", "News Content": "සරත් ෆොන්සේකා මහතාගෙන් පුරප්පාඩු වු මන්ත්‍රී ධුරයට නම් කර සිටින ලක්ෂ්මන් නිපුණආරච්චි මහතා අදාළ මන්ත්‍රී ධුරයේ දිවුරුම් නොදෙන බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. සරත් ෆොන්සේකා මහතාට හිමි මන්ත්‍රී ධුරය වෙනුවෙන් වෙනත් අයෙකු පත් නොකිරීමට සිය පක්ෂය ප්‍රතිපත්තිමය තීරණයකට එළඹ ඇති බව ඒ මහතා සඳහන් කළේය. අද(19) කොළඹ, පැවති මාධ්‍ය හමුවකදී අදහස් දක්වමින් ඒ මහතා මෙම අදහස් පළ කළේය. අදාළ මන්ත්‍රී ධුරය බාරගනු ලැබුවහොත් ඒ තුළින් ආණ්ඩුවේ ක්‍රියා පටිපාටිය අනුමත කිරීමක් සිදුවන බව ඔහු පෙන්වාදුන්නේය. ෆොන්සේකා මහතා‍ගේ මන්ත්‍රී ධූරය ජනතා විමුක්ති පෙරමුණ විසින් උදුරාගැනීමට උත්සාහ දරන බවට ප්‍රසිද්ධ කිරීමට ද ආණ්ඩුව කටයුතු කළ බවට ටිල්වින් සිල්වා මහතා චෝදනා කරයි. මහජන ඡන්දයෙන් තේරී පත්වූ මන්ත්‍රීවරයෙකුගේ මන්ත්‍රී ධූරය අහෝසි කිරීමේ හැකියාවක් නොමැති බවද හෙතෙම සඳහන් කළේය. සරත් ෆොන්සේකා මහතාගේ මන්ත්‍රී ධූරය අවලංගු කිරීම නීතිය ඉදිරියේ වලංගු නොවන බව ද ඔහු අවධාරණය කළේය.", "URL": "https://sinhala.adaderana.lk/news.php?nid=11602", "Category": null, "Parent URL": null}