{"Source": "Adaderana", "Timestamp": "May 26, 2017 06:47 am", "Headline": "කළු-කැලණි-ගිං පිටාර ගලයි -පහත් බිම් ජනයා ඉවත්විය යුතුයි!", "News Content": "පවතින වැසි සහිත කාලගුණ තත්ත්වයත් සමග දිවයිනේ දිස්ත්‍රික්ක කිහිපයක ගං වතුර තත්ත්වයක් හටගෙන තිබේ. ගිං ගඟ සහ නිල්වලා ගඟ පිටාර ගැලීමත් සමඟ මෙම ගං වතුර තත්ත්වය හටගෙන ඇති බව ආපදා කළමනාකරණ මධ්‍යස්ථානය පවසයි. ගිං ගඟ පිටාර ගැලීමත් සමග ගාල්ල දිස්ත්‍රික්කයේ බද්දේගම, තවලම, නාගොඩ, වැලිවිටිය, දිවිතුර යන ප්‍රදේශවල ජල ගැලීම් තත්ත්වයක් හටගෙන තිබේ. නිල්වලා ගඟ අවට පහත්බිම් වල සිටින ජනයා අවධානයෙන් සිටිය යුතු බවත්, කොක්දූව,මාලිම්බඩ, අකුරැස්ස ප්‍රදේශවල ජනයා ඉවත්විය යුතුව ඇති බවත් දිස්ත්‍රික් ලේකම්වරයා විසින් නිවේදනය කර ඇත. ගාල්ල දිස්ත්‍රික්කයේ මාර්ග රැසක් ද ජලයෙන් යටවීමත් සමඟ ගමනා ගමන කටයුතුවල වලට ද බාධා එල්ල වී ඇති බව වාර්තා වේ. ගාල්ල දිස්ත්‍රික්කයට තවදුරටත් වැසි ඇද හැළීම හේතුවෙන් ආරක්ෂිත ස්ථාන කරා ගමන් කිරීම ද මේ වන විට ගැටළුවක් වී ඇති බව අද දෙරණ නෙලුව ප්‍රාදේශීය වාර්තාකරු රනිල් ප්‍රියන්ක මහතා සඳහන් කළේය. නිල්වළා ගඟ පිටාර ගැලීම හේතුවෙන් පිටබැද්දර, ඌරාව සහ පානදුගම යන ප්‍රදේශවල ගං වතුර තත්ත්වයක් හටගෙන ඇති බව ආපදා කළමනාකරණ මධ්‍යස්ථාන පවසයි. වර්ෂාවත් සමග වැලිගම - ඉමදුව මාර්ගය ඇතුළු ප්‍රදේශ රැසක් ජලයෙන් යටවී ඇති බව අද දෙරණ වැලිගම ප්‍රාදේශිය වාර්තාකරු රවී දේශප්‍රිය කියා සිටියි. මේ අතර වැසි සහිත කාලගුණ තත්ත්වයත් සමග කළු ගඟ ද පිටාර මට්ටමට පැමිණ තිබේ. ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා කියා සිටියේ මේ හේතුවෙන් රත්නපුර සහ කළුතර දිස්ත්‍රික්කවල ජනතාව අවදානමෙන් සිටි යුතු බවයි. ජල ගැලීම් හේතුවෙන් රත්නපුර - කොළඹ ප්‍රධාන මාර්ගයේද වාහන ගමනා ගමනයට බාධා එල්ල වී ඇති බව වාර්තා වේ. කැළණි ගඟද මේ වන විට පිටාර මට්ටමට පැමිණ ඇති බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ හේතුවෙන් කඩුවෙල, කොටිකාවත්ත, කැලණිය, කැලණි මුල්ල, කොළොන්නාව, දොම්පෙ, හංවැල්ල, පාදුක්ක ,අවිස්සාවේල්ල ආදී ප්‍රදේශවල ජනයා අවධානයෙන් සිටිය යුතු බව හෙතෙම සඳහන් කළේය. ගිං සහ වළවේ යන ගංගාවල ජල මට්ටම් ද මේ වන විට වැඩිවෙමින් පවතින බව වාරිමාර්ග දෙපාර්තමේන්තුව පවසයි. මෙම ගංගා ද්‍රෝණි ආශ්‍රිතව ජීවත් වන ජනතාව මේ පිළිබඳ වැඩි අවධානයක් යොමු කළ යුතු බව ආපදා කළමනාකරණ මධ්‍යස්ථානය සඳහන් කළේය. වර්ෂාවත් සමග දිස්ත්‍රික් කිහිපයක් සඳහා නායයාම් සහ පස් කඳු කඩාවැටීමේ අවදානමක් පවතින බව ජාතික ගොඩනැගිලි පර්යේෂණ සංවිධානය පවසයි. ගාල්ල, මාතර, හම්බන්තොට, කෑගල්ල සහ කළුතර යන දිස්ත්‍රික්කවල ප්‍රදේශ කිහිපයක් මෙලෙස අවදානමට ලක්ව ඇති බව වාර්තා වේ. මේ අතර දිවයින පුරා වැසි සහිත කාලගුණ තත්ත්වයත් සමඟ ඇතිවිය හැකි ඕනෑම ආපදා තත්ත්වයකට මුහුණදීම සඳහා සියලුම පොලිස් ස්ථාන දැනුවත් කිරීමට පොලිස් මූලස්ථානය පියවර ගෙන තිබේ. පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා කියා සිටියේ වැඩබලන පොලිස්පතිවරයාගේ උපදෙස් මත මෙම වැඩපිළිවෙළ ක්‍රියාත්මක බවයි. මේ අතර අධික වර්ෂාව හා සුළං තත්ත්වය හේතුවෙන් සපුගස්කන්ද ප්‍රදේශයේ නිවසක් මතට තාප්පයක් සහ පස් කන්දක් කඩා වැටීමෙන් කාන්තාවන් දෙදෙනෙකු මියගොස් තිබේ. නිවස තුළ සිටි කාන්තාවන් දෙදෙනෙකු පස් කන්දට යටවී ඇති අතර රාගම රෝහලට ඇතුළත් කිරීමේදී මියගොස් ඇති බව පොලීසිය සඳහන් කළේය. මේ අතර ගන්දර ප්‍රදේශයේද නිවසක් මතට තාප්පයක් කඩා වැටීමෙන් කාන්තාවක මියගොස් තිබේ. පවතින වැසි සහිත කාලගුණ තත්ත්වය අද දිනයේද බලාපොරොත්තු වන බව කාලගුණ විද්‍යා දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=73538", "Category": null, "Parent URL": null}