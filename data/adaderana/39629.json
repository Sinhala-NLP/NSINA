{"Source": "Adaderana", "Timestamp": "December 16, 2013 12:21 pm", "Headline": "ගීතා එපා - මන්ත්‍රීන් 5ක් ඇල්පිටියේ උපවාසයේ!", "News Content": "ශ්‍රී.ල.නි.ප බෙන්තර-ඇල්පිටිය සංවිධායක තනතුරින් ගීතා කුමාරසිංහ ඉවත් කරන්නැයි ඉල්ලා දකුණු පළාත් සභා මන්ත්‍රී අජිත් ප්‍රසන්න ඇතුළු ප්‍රාදේශිය දේශපාලනඥයින් පස්දෙනෙක් ඇල්පිටිය බස් නැවතුම්පළ ඉදිරිපිට අඛණ්ඩ උපවාසයක් ආරම්භ කර තිබේ. ගීතා කුමාරසිංහ මහත්මිය එකී සංවිධායක තනතුරින් ඉවත් කරන්නැයි ඉල්ලා එම මන්ත්‍රීවරුන් ඊයේ ඇල්පිටිය නගරයේ ලොරි තට්ටුවකට නැගී වීරෝධතා ද දැක්වීය. ඒ අනූව ඔවුන් අද ගීතා කුමාරසිංහ සංවිධායක තනතුරින් ඉවත් කරන ලෙස ඉල්ලා මේවන විට උපවාසයක නිරත වන බව අව වාර්තාකරු පැවසීය. දකුණු පළාත් සභා මන්ත්‍රී නීතිඥ මේජර් අජිත් ප්‍රසන්නට ඊයේ පැවැති ඇල්පිටිය ප්‍රාදේශීය ලේකම් සංවර්ධන කමිටු රැස්වීමේදී ගීතා කුමාරසිංහ විසින් පරිභව කළැයි කියන සිද්ධියක් මුල් කර ගනිමින් ඇය සංවිධායක කමින් ඉවත් කරන ලෙසට ජනපතිගෙන් ඉල්ලා මෙම උපවාසය ආරම්භ කර ඇත. ඇල්පිටිය ප්‍රාදේශීය සභාවේ මන්ත්‍රීන් වන නලීන් ප්‍රියදර්ශන, සරත් අල්විස්, ඒ.ජී. සාගර තිලක හා කේ.ඒ.ඩී. සුමිත් මෙලෙස උපවාසයේ නිරත වේ.", "URL": "https://sinhala.adaderana.lk/news.php?nid=39629", "Category": null, "Parent URL": null}