{"Source": "Adaderana", "Timestamp": "August 6, 2011 11:51 am", "Headline": "මෙරට සංචාරකයින් සඳහා චෙන්නායිහි ආරක්ෂාව තද කරයි", "News Content": "දඹදිව වන්දනාවේ‍ ගොස් සිටි ශ්‍රී ලාංකිකයින් පිරිසකට ප්‍රහාරයක් එල්ල වීමේ සිද්ධිය මත ශ්‍රී ලාංකික සංචාරකයින් සඳහා චෙන්නායි නුවර ආරක්ෂාව තද කර ඇති බව ඉන්දීය මාධ්‍ය වාර්තා සඳහන් කරයි. දඹදිව වන්දනාවේ ගොස් සිටි ශ්‍රී ලාංකිකයින් පිරිසකට ඉකුත් තුන් වැනිදා චෙන්නායි නුවර නවාතැන්පලක රැදී සිටියදී අදාළ ප්‍රහාරය එල්ල විය. එල්.ටී.ටී.ඊ හිතවාදී කණ්ඩායම් මෙම ප්‍රහාරය සිදුකර ඇති බව එරට මාධ්‍ය වාර්තා කර තිබුණි. මහාබෝධි සමාජය පිහිටි ප්‍රදේශය විශේෂයෙන් ශ්‍රී ලාංකික සංචාරකයින් වැඩි වශයෙන් සංචාරයේ යෙදෙන ටී නගර් වැනි ප්‍රදේශවල මෙසේ ආරක්ෂාව තවදුරටත් වර්ධනය කර ඇති බව සඳහන්ය. පොලිසිය විසින් වන්දනාකරුවන්ගේ ආරක්ෂාව තහවුරු කර ඇති බවත්, මේ වනවිට තත්ත්වය සාමකාමීබවත් මහාබෝධී සමාජයේ පූජ්‍ය මහානාම හිමියන් ප්‍රකාශ කර ඇති බව ද ඉන්දීය මාධ්‍ය වාර්තා පවසයි. සපයා ඇති ආරක්ෂාව පිළිබඳව ශ්‍රී ලාංකික නිලධාරීන් සෑහීමට පත්වන බව ප්‍රකාශ කර ඇති බව ඉන්දියාවේ ශ්‍රී ලංකා නියෝජ්‍ය මහ කොමසාරිස් වඩිවේල් ක්‍රිෂ්ණමූර්ති මහතා සඳහන් කර ඇති බව ද එම මාධ්‍ය වාර්තා සඳහන් කරයි. මේ අතර මෙම ප්‍රහාරය සම්බන්ධ සිද්ධිය පිළිබඳ දැඩි අප්‍රසාදය පළ කරන බව ඉන්දීය විදේශ කටයුතු අමාත්‍යාංශය පවසයි. තම රටට පැමිණෙන සංචාරකයින්ට මෙවැනි ප්‍රහාරයක් එල්ල වීම කිසිසේත් අනුමත නොකරන බව එම අමාත්‍යාංශය නිකුත් කළ නිවේදනයක දැක්වෙයි. සිද්ධියට සම්බන්ධ බවට සැක කෙරෙන පුද්ගලයින් තිදෙනෙකු ‍මේ වන විටත් අත්අඩංගුවට ගෙන තිබෙන බව ඉන්දීය විදේශ කටයුතු අමාත්‍යාංශය පවසයි. ඉන්දියාව යනු සංචාරකයින් වඩා උණුසුමින් පිළිගන්නා රටක් වන බැවින් මෙවැනි සිදුවීම් රටේ කීර්තිනාමයට කැළලක් වන බව එම අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=17883", "Category": null, "Parent URL": null}