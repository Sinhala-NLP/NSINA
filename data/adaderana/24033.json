{"Source": "Adaderana", "Timestamp": "May 5, 2012 12:48 pm", "Headline": "ඉන්දීය නියෝජිත කණ්ඩායමේ වාර්තාව අගමැතිට භාරදෙයි", "News Content": "ශ්‍රී ලංකාවේ සංචාරයක නිරත වූ ඉන්දීය පාර්ලිමේන්තු නියෝජිත කණ්ඩායමේ වාර්තාව ඉන්දීය අග්‍රාමාත්‍ය ආචාර්ය මන්මෝහන් සිං මහතා වෙත භාරදී තිබේ. ඉන්දීය විපක්ෂ නායිකා සුෂ්මා ස්වරාජ් මහත්මියගේ ප්‍රධානත්වයෙන් යුත් ඉන්දීය පාර්ලිමේන්තු කණ්ඩායම අප්‍රේල් මස 16 වන දින සිට 21 වන දින දක්වා මෙරට සංචාරයක නිරතවිය. එහිදි එම කණ්ඩායම උතුරේ නැවත පදිංචි කිරිම් කටයුතු පිළිබඳවත් අවතැන්වූවන් සම්බන්ධයෙන් ගන්නා ඉදිරි ක්‍රියාමාර්ග පිළිබඳවත් දිර්ඝ ලෙස මෙරට බලධාරීන් සමඟ සාකච්ඡා කරනු ලැබීය. ඒ අනුව මෙම කණ්ඩායම, ශ්‍රී ලංකා සංචාරය සම්බන්ධයෙන් සකස් කළ වාර්තාව ඊයේ(04) දිනයේ දී ඉන්දීය අග්‍රාමාත්‍ය ආචාර්ය මන්මෝහන් සිං මහතා වෙත භාරදී තිබේ. මෙහිදි 250,000ක් පමණ වූ අවතැන්වූවන් අතුරින් නැවත පදිංචි කිරීම සඳහා තවත් ඉතිරිව ඇත්තේ 6,000ක පමණ ප්‍රමාණයක් බව එම කණ්ඩායම පවසා ඇත. ලංකාවේ දෙමළ ජනතාවගේ ගැටලුව සම්බන්ධයෙන් ඉන්දීය රජය සොයා බලමින් සිටින බව අදාළ වාර්තාව ලබාදීමෙන් අනතුරුව අදහස් දැක්වු ඉන්දීය අග්‍රාමාත්‍යවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=24033", "Category": null, "Parent URL": null}