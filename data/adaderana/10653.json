{"Source": "Adaderana", "Timestamp": "September 5, 2010 12:09 pm", "Headline": "මගේ තීරණය ජනතාවගේ තීරණයයි", "News Content": "පක්ෂයේ මතය සමග සිටිය ද ජනතාව යම් ඉල්ලීමක් කළහොත් ජනතාවගේ ඉල්ලීම ඉටු කිරීමට තමා බැදී සිටින බව එක්සත් ජාතික පක්ෂයේ මොණරාගල දිස්ත්‍රික්කයේ පාර්ලිමේන්තු මන්ත්‍රී රංජිත් මද්දුම බණ්ඩාර මහතා පවසයි. 18 වන ව්‍යවස්ථා සංශෝධනයට සහය පළ කරන්නේ ද නැද්ද යන්න අද දෙරණ මද්දුම බණ්ඩාර මන්ත්‍රීවරයාගෙන් විමසා සිටිනු ලැබීය. තවමත් පක්ෂයේ කෘත්‍යාධිකාර මණ්ඩලය ගත් තීරණයේ තමා සිටින බව එහි දී ඔහු ප්‍රකාශ කළේය. පසුගිය මැතිවරණයේ දී පක්ෂයේ නායකයින් තමාට ඡන්දය ලබා නොදෙන ලෙස ජනතාවගෙන් කළ ඉල්ලීම ප්‍රතික්ෂේප කරමින් තමාට ඡන්දය ලබා දුන් ජනතාව‍ මෙම තීරණය වෙනස් කරන ලෙස ඉල්ලීමක් කළහොත් ‍එසේ කිරීමට තමා බැදී සිටින බව රංජිත් මද්දුම බණ්ඩාර මහතා සඳහන් කළේය. මේ අතර ගාල්ල දිස්ත්‍රික්ක එක්සත් ජාතික පක්ෂ පාර්ලිමේන්තු මන්ත්‍රී මනූෂ නානායක්කාර මහතා පසුගිය පාර්ලිමේන්තු මැතිවරණයේ දී පක්ෂයට ලබා දුන් ඉල්ලා අස් වීමේ ලිපිය මැතිවරණ කොමසාරිස්වරයාට ඉදිරිපත් කරන ලෙස එක්සත් ජාතික පක්ෂයේ දකුණු පළාත් සභා මන්ත්‍රී මෛත්‍රී ගුණරත්න මහතා පක්ෂයෙන් ඉල්ලා සිටියි. මේ සම්බන්ධයෙන් ඉල්ලීමක් එක්සත් ජාතික පක්ෂයේ මහලේකම් තිස්ස අත්තනායක මහතාට සිදු කළ බව ඔහු ප්‍රකාශ කළේය. 18 වන ව්‍යවස්ථා සංශෝධනය සහය පළ කිරීමට තමා තීරණය කළ බව මනූෂ නානායක්කාර මහතා පසුගිය දා සඳහන් කළේය. මේ හේතුවෙන් මනූෂ නානායක්කාර මන්ත්‍රීවරයා පක්ෂයට ලබා දී තිබෙන ඉල්ලා අස්වීමේ ලිපියට අනුව කටයුතු කළ යුතු බව දකුණු පළාත් සභා මන්ත්‍රී මෛත්‍රී ගුණරත්න මහතා ප්‍රකාශ කළේය.", "URL": "https://sinhala.adaderana.lk/news.php?nid=10653", "Category": null, "Parent URL": null}