{"Source": "Adaderana", "Timestamp": "August 24, 2015 12:52 pm", "Headline": "සංගක්කාර සමුගනී! - ඉන්දියාවට ලකුණු 278ක දැවැන්ත ජයක්", "News Content": "ශ්‍රී ලංකා ජාතික ක්‍රිකට් කණ්ඩායමෙන් එදා මෙදාතුර බිහිවූ දක්ෂතම ක්‍රීඩකයෙකු ලෙස කුමාර් සංගක්කාර ජාත්‍යන්තර ටෙස්ට් පිටියෙන්ද සමුගැනීම අද නිල වශයෙන් සනිටුහන් කරන ලදී.ඉකුත් ලෝක කුසලාන තරඟාවලියේදී එක්දින පිටියේ සමුගැනීම සනිටුහන් කළ සංගක්කාර තමන් ඉන්දියාව සමග පැවැත්වෙන ටෙස්ට් තරඟාවලියේ දෙවැනි තරඟයෙන් ටෙස්ට් පිටියෙන්ද සමුගන්නා බව ප්‍රකාශ ක‍ර තිබිණ.ඒ අනූව සංගක්කාරට ඉන්දියාව සමග පැවැත්වෙන දෙවන ටෙස්ට් තරගයෙන් සමුගැනීම සනිටුහන් කිරීමට මීට ටික වේලාවකට පෙර ඉඩ ප්‍රස්ථාව ලැබුණු අතර එම තරගයෙන් ඉන්දියාව ශ්‍රී ලංකාව පරදා ලකුණු 278ක දැවැන්ත ජයක්ද ලැබීය.මෙම තරඟයේදී ඉන්දියාව පළමු ඉනිමට ලකුනු 393ක් ලබාගත්තේය.ශ්‍රී ලංකාව පිළිතුරු වශයෙන් ලකුණු 306ක් රැස් කළේය.යළි දෙවන ඉනිම ක්‍රීඩා කළ ඉන්දියාව කඩුලු 8ට ලකුණු 325ක් ලබා සිටියදී ඉනිම අත්හිටුවා ශ්‍රී ලංකාවට ලකුණු 413ක ඉලක්කයක් ලබාදුන්නේය.කෙසේ වුවද ශ්‍රී ලංකාවට ලබාගත හැකිවූයේ සියලු දෙනා දැවී ලකුණු 134කි.අවසන් ටෙස්ට් තරඟයේ ඉනිම් දෙකේදීම කුමාර් සංගක්කාරට ලබා ගත හැකි වුයේ ලකුණු (32*18) ලකුණු 50කි.දෙවන ඉනිමේදී පන්දුවෙන් දස්කම් දැක්වූ රවිචන්ද්‍ර අස්වින් ලකුණු 77ට කඩුලු 6ක් දවා ගත්තේය.දිමුත් කරුණාරත්න ලකුණු 46ක් දෙවන ඉනිම වෙනුවෙන් රැස් කළද සෙසු පිතිකරුවන් කිසිවෙකුත් ලකුණු 25 ඉක්මවා නොගියේය.තරඟ 3කින් සමන්විත‍ ටෙස්ට් තරඟාවලිය ඒ අනූව දෙපිළම එකට එක බැගින් ජය ගැනීමට සමත් ව සිටී.තරඟාවලිය ආරම්භ කිරීමට මත්තෙන් මෙම තරඟාවලිය කුමාර් සංගක්කාරගේ සමුගැනීම වෙනුවෙන් වි‍ශිෂ්ට තරඟාවලියක් බවට පත් කරගත යුතු බව ශ්‍රී ලංකා නායක ඇන්‍ජලෝ මැතිව්ස් ප්‍රකාශ කර තිබුණි.ඒ අනූව ගාල්ලේ පැවැති පළමු තරඟය ශ්‍රී ලංකාව ජය ගනු ලැබුවද සංගක්කාර සමුගන්නා දෙවන තරඟයේදී ඔහු වෙනුවෙන් මෙම තරඟය ජය ගැනීමට ශ්‍රී ලංකාවට ඉඩක් නොලැබිණ.", "URL": "https://sinhala.adaderana.lk/news.php?nid=53424", "Category": null, "Parent URL": null}