{"Source": "Adaderana", "Timestamp": "November 1, 2011 02:00 pm", "Headline": "අනුන්ට ඕන විදිහට කටයුතු කරන්නට ශ්‍රී ලංකාව බැඳී නෑ", "News Content": "ශ්‍රී ලංකාවේ ප්‍රතිරූපයට හානි වී ඇති වගක් පෙන්වාදෙන්නට යම් යම් අය උත්සාහ දැරූවද එකී උත්සාහය සාර්ථක නොවුණු වග විදෙස් කටයුතු අමාත්‍ය,මහාචාර්ය ජී.එල් පීරිස් මහතා පවසයි. එසේ වුවද 2013 පොදු රාජ්‍ය මණ්ඩලයීය රාජ්‍ය නායක සමුළුව ශ්‍රී ලංකාවේ පැවැත්වීමට ගෙන ඇති තීරණයට කිසිදු රටක් මෙවර සමුළුව අතරතුරදී විරෝධය නොදැක්වූ බව අමාත්‍යවරයා සඳහන් කරයි. ඒ නිසාම එකී යෝජනාව ඒකමතිකව සම්මත වූ බව හෙ‍තෙම අවධාරණය කර කියා සිටියේ අද විදේශ ක‍ටයුතු අමාත්‍යංශයේ පැවති මාධ්‍ය හමුවකට එක්වෙමිනි. කැනේඩියානු විදේශ කටයුතු අමාත්‍යවරයා සමුළුව අතර වාරයේ ශ්‍රී ලංකාවේ මානව හිමිකම් කඩවීම් සම්බන්ධ අතුරු කතාවක් එකතු කිරීමට උත්සාහ දැරූවද තමන් විසින් එකී උත්සාහය ව්‍යර්ථ කළ බව ඔහු පෙන්වා දුන්නේය. ඕනම රටකට ශ්‍රී ලංකාවේ ප්‍රශ්න පිළිබඳ සාකච්ඡා කළ හැකි වුවත් එය කළ යුත්තේ ද්වි පාර්ශ්වික ලෙස යයි තමන් විශ්වාස කරන බවත්,සාකච්ඡා වඩා ඵලදායි වන්නේ ද්වි පාර්ශ්වික ලෙස සාකච්ඡා පවත්වන විටදී යැයිද අමාත්‍යවරයා සඳහන් කළේය. තමන් කැනේඩියානු විදේශ අමාත්‍යවරයාට කළ පැහැදිලි කිරීමට තවත් රටවල් 15 ක පමණ අනුමැතිය ලැබුණු බවත්,ශ්‍රී ලංකාවේ ප්‍රතිරූපයට හානි සිදුවී නොමැති බව එයින් තහවුරු වන බවත් පීරිස් මහතා පෙන්වා දුන්නේය. කෙසේ වෙතත් 2013 දී පොදු රාජ්‍ය මණ්ඩලයීය රාජ්‍ය නායකයින්ගේ සමුළුව ශ්‍රී ලංකාවේ පැවැත්වීමේ යෝජනාව සම්මත වීමත්,කැනඩාව විසින් ශ්‍රී ලංකාවට එරෙහිව චෝදනා ගෙනඑන්නට උත්සාහ කළද එකී උත්සාහය පරාජය කරන්නට හැකිවීමත්,ජනාධිපතිවරයාට එරෙහිව ඕස්ට්‍රේලියානු අධිකරණයක් මගින් කටයුතු කිරීමට දැරූ උත්සාහය පරාජය කිරීමත් අප ලැබූ ජයග්‍රහණයන් බව ඔහු කියා සිටියේය. එහෙත් බ්‍රිතාන්‍ය අග්‍රාමාත්‍ය ඩේවිඩ් කැමරන් විසින් ශ්‍රී ලංකාවේ මානව හිමිකම් තත්ත්වය 2013 වන විට ඉහළ මට්ටමකට ගෙන ආ යුතු බවට බී.බී.සී මාධ්‍යය හරහා කර ඇති ප්‍රකාශය සම්බන්ධයෙන් මාධ්‍යවේදියෙකු මෙහිදී විදේශ කටයුතු අමාත්‍යවරයාගෙන් ප්‍රශ්න කරන ලදී. ශ්‍රී ලංකාව ලෝකයේ කිසිදු රටක යටත් විජිතයක් නොවන බැවින් කිසිවෙකු හෝ දෙන දින වකවානු අනුව කටයුතු කරන්නට ශ්‍රී ලංකා රජය සූදානම් නැතැයි ජී.එල් පීරිස් මහතා එහිදී අවධාරණය කළේය.", "URL": "https://sinhala.adaderana.lk/news.php?nid=19720", "Category": null, "Parent URL": null}