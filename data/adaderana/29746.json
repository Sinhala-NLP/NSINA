{"Source": "Adaderana", "Timestamp": "December 6, 2012 08:28 am", "Headline": "පකිස්තානු සිරකරුවන් ගැන හකීම්ගේ අවධානය ", "News Content": "මෙරට බන්ධනාගාරවල සිටින පකිස්තානු සිරකරුවන්ට ලබා දී ඇති දඬුවම් හා දඬුවම් ලබා දී ඇති කාලසීමාවන් පිළිබඳ සොයා බැලීමට කටයුතු කරන බව අධිකරණ අමාත්‍ය රවුෆ් හකීම් අමාත්‍යවරයා පවසයි. මෙරට බන්ධනාගාරවල පකිස්තානු සිරකරුවන් 20 දෙනෙකු පමණ සිටින බවත් ඔවුන්ට ලබා දී ඇති දඬුවම් හා ඒ සම්බන්ධ ගැටලු පිළිබඳව දෙරටම එකඟතාවකට පැමිණීම වැදගත් බවත් හෙතෙම සඳහන් කරයි. සේවා කාලය අවසන් කර ආපසු සිය රට බලා යාමට නියමිත පකිස්තානු මහ කොමසාරිස් සීමා ඉලාහි බලොචි මහත්මිය සමග පැවති සාකච්ඡාවක දී අධිකරණ අමාත්‍ය රෆ්වු හකීම් මහතා මේ බව පවසා තිබේ. හෙරොයින් මත් ද්‍රව්‍ය ළඟ තබා ගැනීම හා වෙනත් වැරදි යටතේ මෙම පකිස්තානු සිරකරුවන් බන්ධනාගාර ගතව සිටින බව මෙහිදී අනාවරණය වී ඇත. පකිස්තානය තුළදී මත් ද්‍රව්‍ය ළඟ තබා ගත් අයෙකු ජීවිතාන්තය දක්වා සිරගත කිරීමට මත්ද්‍රව්‍ය කිලෝග්‍රෑම් එකකට වඩා තිබිය යුතු බව මෙම හමුවේ දී අදහස දැක්වූ පකිස්තානු මහ කොමසාරිස්වරිය සඳහන් කර තිබේ. එහෙත් ශ්‍රී ලංකාවේ මත්ද්‍රව්‍ය ග්‍රෑම් දෙකක ප්‍රමාණයක් ළඟ තබා ගත් පුද්ගයෙකුට ද එවැනි දඬුවමක් ලබා දෙන බව ඇය පවසා සිටියි. නව දණ්ඩන ප්‍රතිපත්ති නමින් පනතක් ළඟදීම ඉදිරිපත් කිරීමට නියමිත බැවින් ඉන් මෙවැනි ගැටලුවලට විසඳුම් ලැබෙනු ඇති බව එහිදී අධිකරණ අමාත්‍යවරයා පවසා ඇත.", "URL": "https://sinhala.adaderana.lk/news.php?nid=29746", "Category": null, "Parent URL": null}