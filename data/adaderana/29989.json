{"Source": "Adaderana", "Timestamp": "December 16, 2012 08:15 am", "Headline": "දුරදක්නා නුවණ ඇති ගුරුවරයා ගැන සොයයි", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ විද්‍යාව ප්‍රශ්න පත්‍රයේ අඩංගු ප්‍රශ්න ඒ ආකාරයෙන්ම විභාගයට පෙර සිසුන්ට ලබාදුන් පෞද්ගලික උපකාරක පංති පවත්වන ගුරුවරයෙකු සම්බන්ධයෙන් පරීක්ෂණ ආරම්භ කර තිබේ. ඒ පිළිබඳ ලැබුණු පැමිණිලි විමර්ශනය කිරීම සඳහා පොලිස්පතිවරයාට සහ අපරාධ පරීක්ෂණ දෙපාර්තමේන්තුවට වාර්තා කළ බව විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතා සඳහන් කළේය. ඊයේ (15) දහවල් පැවති \"විද්‍යාව පළමු කොටස\" ප්‍රශ්න පත්‍රයේ තිබු ප්‍රශ්න රැසක් අදාළ ගුරුවරයා විසින් අනුමාන ප්‍රශ්න පත්‍රයක් හරහා විභාගයට පෙර සාකච්ඡා කර ඇති බව කරුණු අනාවරණය වී ඇත. මීට අමතරව ඇඹිලිපිටිය ප්‍රදේශයේ දී විභාග අපේක්ෂකයෙකු වෙනුවට තවත් අයෙකු පෙනී සිටීමේ අවස්ථාවක් ඇතුළු පැමිණිලි 15ක් ලැබී තිබේ. සාමාන්‍ය පෙළ විභාගයේ සිදුවිය හැකි වංචා වැළැක්වීම සඳහා දිවයින පුරා අධීක්ෂණ කණ්ඩායම් යොදවා ඇති බව ද විභාග කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=29989", "Category": null, "Parent URL": null}