{"Source": "Adaderana", "Timestamp": "February 25, 2019 07:14 am", "Headline": "සිලාවතුරේ කඳවුර ඉවත් කර නොගන්නා බව නාවික හමුදාව කියයි", "News Content": "කිසිදු හේතුවක් මත මන්නාරම සිලාවතුර ප්‍රදේශයේ ස්ථාපිත කර ඇති නාවික හමුදා කඳවුර එම ස්ථානයෙන් ඉවත් කර ගැනීමට කටයුතු නොකරන බව ශ්‍රි ලංකා නාවික හමුදාව පවසයි. අදාළ නාවික හමුදා කඳවුර එම ස්ථානයෙන් ඉවත් කරන ලෙසට බල කරමින් පසුගිය දින කිහිපය පුරා විවිධ විරෝධතා ක්‍රියාමාර්ග සිදුකෙරුණි. විරෝධතාකරුවන් පවසන්නේ තම මුල් ගම්බිම්වල නාවික හමුදා කඳවුර ස්ථාපිත කර ඇති බැවින්, එය වහාම එම ප්‍රදේශයෙන් ඉවත් කරගන්නා ලෙසයි. කෙසේවෙතත් විරෝධතාකරුවන් නඟන චෝදනා අසත්‍ය බව පෙන්වා දෙන නාවික හමුදාව ඉතා සුළු භුමි ප්‍රදේශයක පමණක් මුල් පදිංචිකරුවන් සිටින බවද පෙන්වා දෙයි. එම සියළු ජනතාව සඳහා ඉඩම් ලබා දීමට පියවර ගෙන ඇති බව නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුර සූරියබණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=104969", "Category": null, "Parent URL": null}