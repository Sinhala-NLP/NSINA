{"Source": "Adaderana", "Timestamp": "May 27, 2011 08:03 am", "Headline": "රණවිරු විජයග්‍රහණය අභිමානවත්ව සැමරෙයි", "News Content": "ත්‍රස්තවාදය මව්බිමෙන් මුලිනුපුටා දැමීම සිහිපත් කරමින් රණවිරු විජයග්‍රහණය අද(27) අභිමානවත්ව සැමරෙයි. අද පෙරවරුවේ රණවිරු සැමරුම් පෙලපාලිය ගාලු මුවදොර පිටියෙන් ආරම්භ වේ. ඒ සඳහා යුධ , ගුවන් , නාවික , පොලිස් හා සිවිල් ආරක්ෂක බලකායේ සාමාජිකයින් 8,277 දෙනෙකුට අධික සංඛ්‍යාවක් සහභාගී වන අතර මේජර් ජෙනරාල් නන්දන උඩවත්ත මහතා විජයග්‍රහණ සැමරුම් පෙළපාලියේ අණ දෙන්නා ලෙස කටයුතු කරයි. මෙරට ආරක්ෂක හමුදාවේ අභිමානය විදහා දක්වන සන්නාහ සන්නද්ධ රථ මෙන්ම ප්‍රහාරක යානා සහ නාවික යාත්‍රා ද මෙවර විජයග්‍රහණ සැමරුමට එක් කර තිබේ. විජයග්‍රහණ සැමරුමේ ප්‍රධාන උත්සවය අද පස්වරුවේ පාර්ලිමේන්තු ක්‍රීඩාංගණය අභියස රණවිරු ස්මාරකය ඉදිරිපිට දී පැවැත්වීමට නියමිතය. මේ අතර විජයග්‍රහණ සැමරුම අවසන් වන තෙක් ගාලු මුවදොර පිටිය ජනතාවට විවෘත නොවන බව පොලිසිය පවසයි.", "URL": "https://sinhala.adaderana.lk/news.php?nid=16357", "Category": null, "Parent URL": null}