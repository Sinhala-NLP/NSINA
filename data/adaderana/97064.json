{"Source": "Adaderana", "Timestamp": "October 2, 2018 05:03 pm", "Headline": "අමානුෂීය පහරදීමකින් අවසන් වු රාත්‍රී භෝජනය-CCTV දර්ශන සහිතයි", "News Content": "මීගමුව, මහවීදිය ප්‍රදේශයේ අවන්හලක ආහාර ගනිමින් සිටි පුද්ගලයෙකුට එම ප්‍රදේශයේ මත් කුඩු සඳහා ඇබ්බැහි වු පුද්ගලයින් පිරිසක් විසින් පහරදී තුවාල සිදු කර තිබේ. පසුගිය 30 වන දා රාත්‍රීයේ මෙම පුද්ගලයා ආහාර ගනිමින් සිටින අවස්ථාවේ මෙම පහර දීමට ලක්වී ඇති බව අප වාර්තාකරු පවසයි. කෙසේ වෙතත් ඉතා අමානූෂීය ලෙස පහර දෙන මෙම අවස්ථාව එම වෙළඳ සැලේ සී.සී.ටීවි කැමරාවෙහි සටහන්ව තිබේ. පහර කෑමට ලක්වු පුද්ගලයා කාමච්චෝඩේ ප්‍රදේශයේ පදිංචි 54 හැවිරිදි පස් දරු පියෙක් වන අතර, මොහු එළවළු ව්‍යාපාරිකයෙක් බව අනාවරණය වී ඇත. දින කිහිපයකට පෙර මෙම පුද්ගලයා එක්තරා පුද්ගලයෙක් සමඟ මත්ද්‍රව්‍යයට විරුද්ධව සංවාදයක යෙදී ඇති බව අනාවරණය වී ඇති අතර, ඒ හේතුවෙන් මෙම පහර දීම සිදු කරන්නට ඇතැයි සැක පළ කරයි. මීගමුව පොලීසිය මෙම පහර දීම පිළිබඳ වැඩි දුර පරීක්ෂණ පවත්වයි.", "URL": "https://sinhala.adaderana.lk/news.php?nid=97064", "Category": null, "Parent URL": null}