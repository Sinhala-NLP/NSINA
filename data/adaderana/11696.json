{"Source": "Adaderana", "Timestamp": "October 24, 2010 09:17 am", "Headline": "එල්.ටී.ටී.ඊ හිතවාදීන් දැන් ආර්ථිකයට පහරගසනවා", "News Content": "ශ්‍රී ලංකාව තුළ යළි ප්‍රචණ්ඩත්වය ක්‍රියාත්මක කළ නොහැකි බව වටහා ගත් එල්.ටී.ටී.ඊ හිතවාදී කණ්ඩායම් ‍රටේ ආර්ථිකයට නිර්දය ලෙස පහර දීමේ ක්‍රියාවලියක් ආරම්භ කර ඇති බව විදේශ අමාත්‍ය මහාචාර්ය ජී.එල් පීරීස් මහතා පවසයි. ආයෝජකයින් සහ සංචාරකයින් ශ්‍රී ලංකාවට පැමිණීම අධෛර්යමත් කිරීම හා ශ්‍රී ලංකාවේ නිෂ්පාදන සඳහා බටහිර වෙළඳපොළ අහිමි කිරීමේ අරමුණින් එම කණ්ඩායම් ක්‍රියාත්මක වන බව අමාත්‍යවරයා පවසයි. ලන්ඩනයේ පැවති ක්‍රමෝපාය අධ්‍යයනය පිළිබඳ ජාත්‍යන්තර ආයතනයේ සම්මන්ත්‍රණයක ප්‍රධාන දේශනය පවත්වමින් මහාචාර්ය ජී.එල් පීරීස් අමාත්‍යවරයා මේ බව කියා සිටියේය . යුද ගැටුම් පැවති අවසන් අදියරේ දී ඡායාරූප ගත කළේ යැයි පවසන අසත්‍ය ඡායාරූප ඉදිරිපත් කරමින් ශ්‍රී ලංකාවට එරෙහිව අභූත චෝදනා එල්ල කිරීමට එල්.ටී.ටී.ඊ හිතවාදීන් එංගලන්තය තුළද ක්‍රියාත්මක වන බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11696", "Category": null, "Parent URL": null}