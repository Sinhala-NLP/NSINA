{"Source": "Adaderana", "Timestamp": "September 22, 2017 04:06 pm", "Headline": "අධිකරණය නොතකා පාර්ලිමේන්තු බලය යෙදීම හොඳ නෑ", "News Content": "20 වන සංශෝධනයට එරෙහිව ශ්‍රේෂ්ඨාධිකරණයේ මතය සම්පූර්ණයෙන් නොසලකා හරිමින් ආණ්ඩුව තම ව්‍යවස්ථාදායක බලය පාවිච්චි ඇතැයි නිදහස් හා සාධාරණ මැතිවරණයක් සඳහා වු ජනතා ක්‍රියාකාරීත්වය පවසයි. අද(22) කොළඹ පැවති පළාත් සභා මැතිවරණ ක්‍රමය වෙනස් කිරීම හරහා මැතිවරණය කල්යාම පිළිබඳ නිරීක්ෂණ සංවිධානවල ඒකාබද්ධ මතය ප්‍රකාශ කිරීමේ මාධ්‍ය හමුවකට එක් වෙමින් එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා මෙම අදහස් පළ කළේය. 20 සංශෝධනය තුළින් රජය මැතිවරණය එකම දිනක පැවැත් වීමට යැයි පවසමින් මැතිවරණය කල් දැමීමට උත්සහ කළ බවත්, ඒ සඳහා අධිකරණය විසින් පැහැදිලි මතයක් ලබා දුන් අතර එය නොසලකා හරිමින් දෙවැනි වරටත් කාන්තා නියෝජනය ඉදිරියට දමා ඉතාම දක්ෂ විදියට මැතිවරණය කල්දැමීමට අවශ්‍ය ක්‍රියාමර්ගයන් ගනු ලැබූ බව ද හෙට්ටිආරච්චි මහතා කියා සිටියේය. කෙසේ හෝ මෙහි අවසන් ප්‍රතිඵලය ඡන්දය කල් යෑම බවත්, මෙය ඉතාම නරක පූර්වාදර්ශයක් රටට සපයා ඇති බවත්, අනාගතයේ දී පාර්ලිමේන්තුවට මේ තුළින් ඉතාම සාධනීය පනතක් ගෙනැවිත් එය කාරක සභා අවස්ථාවේ දී සංශෝධනය කිරීමටත් හැකියාව හිමිවන බව ද ඔහු වැඩිදුරටත් පැවසීය. මෙම ක්‍රියාවලිය කිසිසේත්ම ව්‍යවස්ථාදායකට නොගැළපෙන බවත්, පාර්ලිමේන්තුවට ව්‍යවස්ථාදායකට ගරු කළ ද ව්‍යවස්ථාදායක ජනතාවට ගරු කළ යුතු බවත් රෝහණ හෙට්ටිආරච්චි මහතා කියා සිටියේය. මේ අතර සීමා නීර්ණ කටයුතු අවසන් කිරීමට විශාල කාලයක් ගත වු බවත් එනිසා මාස කිහිපයක් තුළ පළාත් සභා මැතිවරණය පැවත් විය හැකි බව විෂයබාර අමාත්‍යවරයා සිදු කරනු ලැබුවත් ඒ සම්බන්ධයෙන් කිසිදු විශ්වාසයක් නොමැති බව ද හෙට්ටිආරච්චි මහතා සඳහන් කළේය.", "URL": "https://sinhala.adaderana.lk/news.php?nid=77895", "Category": null, "Parent URL": null}