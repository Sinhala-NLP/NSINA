{"Source": "Adaderana", "Timestamp": "August 10, 2015 04:10 pm", "Headline": "ආරක්ෂාව ගැන තීන්දු ගැනීමට මම විශේෂඥයෙක් නෙවෙයි - අගවිනිසුරු", "News Content": "හිටපු ජනාධිපති මහින්ද රාජපක්ෂ මහතාට ආරක්ෂාව සපයාදී ඇති පදනම පිළිබඳ බුද්ධි අංශ වාර්තා ඉදිරිපත් කරන ලෙස ශ්‍රේෂ්ඨාධිකරණය අද නීතිපතිවරයාට නියම කර තිබේ.මහින්ද රාජපක්ෂ මහතාගේ ආරක්ෂාව අවම කරවීමේ නියෝගයක් නිකුත් කරන ලෙස ඉල්ලා නව සම සමාජ පක්ෂයේ ජාතික ලැයිස්තු අපේක්ෂක සේනක පෙරේරා ඉදිරිපත් කර තිබූ පෙත්සමක් අගවිනිසුරු කේ.ශ්‍රී පවන් මහතාගේ ප්‍රධානත්වයෙන් යුත් විනිසුරු මඩුල්ලක් හමුවේ අද සලකා බැලීමෙන් පසු මෙම නියෝගය නිකුත් කර ඇත.මෙහිදී අගවිනිසුරුවරයා ප්‍රකාශ කළේ පුද්ගලයෙකුගේ ආරක්ෂාව සම්බන්ධයෙන් තීන්දු ගැනීමට තමා විශේෂඥයෙකු නොවන බවයි.හිටපු ජනපතිට ආරක්ෂාව සපයා දී ඇත්තේ රාජ්‍ය බුද්ධි අංශ විසින් ලබාදී ඇති තක්සේරු වාර්තා සැලකිල්ලට ගෙන බව එහිදී රජයේ නීතිඥවරයා ප්‍රකාශ කළ බව අප වාර්තාකරු පැවසීය.මේ නිසා මේ පිළිබඳ තීන්දු ගැනීමට මැතිවරණ කොමසාරිස්ට හැකියාවක් නැති බවද රජයේ නීතිඥවරයා ප්‍රකාශ කර තිබේ.කෙසේ වුවද අදාළ පෙත්සම ලබන 14 වනදා යළි කැඳවීමට නියම කළ ශ්‍රේෂ්ඨාධිකරණය එදිනට මේ පිළිබඳ වැඩිදුරටත් සලකා බලන බව ප්‍රකාශ කළේය.", "URL": "https://sinhala.adaderana.lk/news.php?nid=53158", "Category": null, "Parent URL": null}