{"Source": "Adaderana", "Timestamp": "September 20, 2011 04:01 pm", "Headline": "අල්ලස් ගත් කා.කා.ස හා කතකට සිර දඬුවම් නියම වෙයි", "News Content": "අල්ලස් චෝදනාවට වරදකරු කළ මෝටර් රථ ප්‍රවාහන කොමසාරිස් දෙපාර්තමේන්තුවේ කාර්යාල කාර්යය සහයකවරයකුට හා තවත් කාන්තාවකට කොළඹ මහේස්ත්‍රාත් අධිකරණය සිර දඬුවම් නියම කර තිබේ. වසරක බරපතල වැඩ සහිත සිර දඬුවමක් හා රුපියල් 5000 බැගින් දඩ මුදල් ද කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් ඔවුන්ට එරෙහිව නියම කර ඇත. අදාළ දඩ මුදල් නොගෙවන්නේ නම් අමතර මාස 6 බැගින් වූ සිර දඬුවම් පමුණුවන බවට ද ඔහු නියම කර තිබේ. යතුරු පැදියකට අදාළ අයිතිය පවරා දීමේ කාර්යයන් කඩිනම් කර දීම සඳහා සැකකරුවන් පැමිණිලිකරුගෙන් මෙසේ අල්ලස් මුදල ඉල්ලා තිබුණි. පසුව එය ලබා ගත් අවස්ථාවේ දී අල්ලස් කොමිසමේ නිලධාරීන් විසින් මොවුන් අත්අඩංගුවට ගෙන නඩු පවරා තිබේ.", "URL": "https://sinhala.adaderana.lk/news.php?nid=18852", "Category": null, "Parent URL": null}