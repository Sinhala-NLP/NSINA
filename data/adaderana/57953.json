{"Source": "Adaderana", "Timestamp": "March 7, 2016 08:25 am", "Headline": "කෘෂිකාර්මික අධ්‍යාපන හා වෙළෙඳ ප්‍රදර්ශණයේ දෙවන දිනය අදයි", "News Content": "වස විසෙන් තොර රටක් කෘෂිකාර්මික අධ්‍යාපන හා වෙළෙඳ ප්‍රදර්ශණයේ දෙවන දිනය අදයි.මෙම ප්‍රදර්ශනය ඊයේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආරම්භ වුණි.ඒ අනුව අද(07) දිනයේදී මෛත්‍රී පාලනයක් - ස්ථාවර රටක් ප්‍රතිපත්ති ප්‍රකාශනයේ සඳහන් සුරක්ෂිත ආහාර හා තිරසාර ගොවිතැන යන සංකල්පය ක්‍රියාවට නංවමින් වස විස නැති රටක් ජාතික වැඩපිළිවෙළ දියත් කිරීමේ සමාරම්භක උත්සවය අද පැවැත්වෙයි.ශ්‍රී ලංකාව වස විස වලින් තොර හරිත දිවයිනක් බවට පත් කර සැමට වස විස නැති ආහාර සැපයීම සඳහා වු රජයේ ප්‍රතිපත්තිය මත පදනම්ව තුන් අවුරුදු ජාතික සැළැස්මක් මෙහිදී හඳුන්වාදීමට නියමිතව තිබේ.දිවයිනේ වගා කෙරෙන සියලු ප්‍රධාන බෝග වර්ග වස විස වලින් තොරව නිෂ්පාදනය කිරීම සඳහා අවශ්‍ය උපාය මාර්ග මෙම ජාතික සැළැස්මෙන් ඉදිරිපත් කිරීමට සැලසුම් කර ඇති බව වාර්තා වෙයි.ඊයේ දිනයේ ආරම්භ වු කෘෂිකාර්මික අධ්‍යාපන හා වෙළෙද ප්‍රදර්ශනය තුළින් වස විස වලින් තොරව නිෂ්පාදනය කර ඇති ධාන්‍ය වර්ග, එළවළු වර්ග, අල වර්ග, කුළුබඩු, පලතුරු ඇතුළු බෝග වර්ග මිලදි ගැනීමට ජනතාවට අවස්ථාව හිමි වේ.", "URL": "https://sinhala.adaderana.lk/news.php?nid=57953", "Category": null, "Parent URL": null}