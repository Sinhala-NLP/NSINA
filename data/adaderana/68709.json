{"Source": "Adaderana", "Timestamp": "January 27, 2017 09:00 pm", "Headline": " දාන් ලෑල්ලේ ඉන්නේ ඉත්තෝ දෙතුන් දෙනයි-ඒ ටිකත් අපි කපනවා ", "News Content": "\" අපි අවුරුදු දෙකක් දාන් ලෑල්ලේ ඉත්තෝ කපන හැටි බලන් හිටියා. දැන් දාන් ලෑල්ලේ ඉතිරිවෙලා ඉන්නේ ඉත්තෝ දෙතුන් දෙනයි. අපි ඒ ඉත්තෝ ටිකත් කපනවා \" යනුවෙන් පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි.එතුමා මේ බව පවසා සිටියේ ඒකාබද්ධ විපක්ෂය විසින් අද(27) සංවිධානය කළ රැළියට සහභාගී වෙමිනි.මෙතෙක් කල් මහ බැංකුවෙන් හොරකම් කළ ආණ්ඩුවක් නොතිබුණු බවත්, රනිල්ගේ ආණ්ඩුව පමණක් එවැන්නක් සිදු කළ බවත් එතුමා වැඩිදුරටත් පවසා සිටියේය. පාර්ලිමේන්තු මන්ත‍්‍රී වාසුදේව නානායක්කාර මහතාද රැළිය අමතනු ලැබීය.එහිදී ඒ මහතා කියා සිටියේ, \" රනිල් වික්‍රමසිංහ ලියූ බලගතු ශ්‍රී ලංකාවක් පොත මම කියෙව්වා. එය කියවා අවසන් වන විට හිතුනා එහි නම පරගැති ශ්‍රී ලංකාවක් ලෙස වෙනස් කළ හැකියි කියලා.\"රැළිය ඇමතූ පාර්ලිමේන්තු මන්ත‍්‍රී කුමාර වෙල්ගම මහතා පැවසුවේ මේ වසර තුළදී හිටපු ජනාධිපති මහින්ද රාජපක්ෂ මහතා අගමැති කරවීමට කටයුතු කරන බවයි.එමෙන්ම \" චන්ද්‍රිකා බණ්ඩාරනායක මහත්මිය එදා ශ්‍රීලංකා නිදහස් පක්ෂය දාලා ගියත් මහින්ද මහතා එසේ ගියේ නෑ. පක්ෂයේ සිටින පිරිසිදු සාමාජිකයා මහින්ද රාජපක්ෂ මහතායි. සමලිංගිකත්වයට කැමති අය ශ්‍රීලනිපයේ නෑ\" යනුවෙන්ද මන්ත‍්‍රීවරයා එහිදී කියා සිටියේය.", "URL": "https://sinhala.adaderana.lk/news.php?nid=68709", "Category": null, "Parent URL": null}