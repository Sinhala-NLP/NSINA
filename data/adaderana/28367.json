{"Source": "Adaderana", "Timestamp": "October 17, 2012 04:11 pm", "Headline": "අපරාධ නඩු විධාන (විශේෂ විධිවිධාන) පනත් කෙටුම්පතට එරෙහිව ශ්‍රේෂ්ඨාධිකරණයට පෙත්සමක්", "News Content": "ආණ්ඩුව විසින් සම්මත කර ගැනීමට උත්සාහ කරන අපරාධ නඩු විධාන (විශේෂ විධිවිධාන) පනත් කෙටුම්පත ව්‍යවස්ථාවට පටහැනි බවට ප්‍රකාශයක් ලබා දෙන ලෙස ඉල්ලා පාර්ලිමේන්තු මන්ත්‍රී අජිත් කුමාර මහතා අද ශ්‍රේෂ්ඨාධිකරණය හමුවේ පෙත්මක් ගොනු කර තිබේ. ආණ්ඩුක්‍රම ව්‍යවස්ථාවේ 3 වන හා 4 වන පරිච්ඡේදවලින් නිරූපණය වන රටේ ජනතාවට හිමි ස්වාධිපත්‍ය බලය නව කෙටුම්පත මගින් අභියෝගයට ලක්කර ඇති බව එකී පෙත්සමේ දැක්වෙයි. ඒ අනුව ආණ්ඩු ක්‍රම ව්‍යවස්ථාවේ 13 (2), 10 (7), 4 බී. සහ 3 වන පරිච්ඡේදයන්ට මෙම අපරාධ නඩු විධාන (විශේෂ විධිවිධාන) පනත් කෙටුම්පත පටහැණි බව පාර්ලිමේන්තු මන්ත්‍රීවරයා සිය පෙත්සමෙන් තර්ක කරයි. එම අවස්ථාව ආවරණය කිරීමට පැමිණ සිටි මාධ්‍යවේදීන් හමුවේ ඔහු කියා සිටියේ මෙම ප්‍රජාතන්ත්‍ර විරෝධී පනතට සියලු පාර්ලිමේන්තු මන්ත්‍රීවරුන් විරුද්ධ විය යුතු බවයි. එමෙන්ම සියලුම ජනතාවද, මෙම පනතට විරුද්ධ වන ලෙස සිය ප්‍රදේශයේ මන්ත්‍රීවරුන්ට බලපෑම් කළ යුතු බවද ඔහු අවධාරණය කළේය. මෙම අවස්ථාවට ජ්‍යෙෂ්ඨ නීතිඥ රෙක්සි පියදාස මහතා සහ නීතිඥ නුවන් බෝපගේ මහතාද සහභාගි වූහ.", "URL": "https://sinhala.adaderana.lk/news.php?nid=28367", "Category": null, "Parent URL": null}