{"Source": "Adaderana", "Timestamp": "September 15, 2012 10:17 am", "Headline": "මුස්ලිම් කොංග්‍රස් හා ටීඑන්ඒ සාක‍ච්ඡා නොපැවැත්වෙයි", "News Content": "ශ‍්‍රී ලංකා මුස්ලිම් කොංග‍්‍රසය සමග පැවැත්වීමට නියමිතව තිබු සාකච්ඡා නොපැවැත්වු බව දෙමළ ජාතික සන්ධානය පවසයි. සාකච්ඡා සඳහා තම පක්ෂය සූදානම්ව සිටිය ද මුස්ලිම් කොංග‍්‍රස් මන්ත‍්‍රීවරු ඊයේ (14) නොපැමිණීම හේතුවෙන් සාකච්ඡා නොපැවති බව එම සන්ධානයේ පාර්ලිමේන්තු මන්ත‍්‍රී එම්. සුමන්තිරන් මහතා පැවසුවේය. මුස්ලිම් කොංග‍්‍රස් නායකත්වය ඊයේ රාත‍්‍රී ආණ්ඩුව සමඟ සාකච්ඡා පැවැත්වීමට සහභාගි වී සිටීම හේතුවෙන් දෙමළ ජාතික සන්ධානය සමඟ සාකච්ඡාවට සහභාගිවීමට නොහැකි වී ඇතැයි යන්න මුස්ලිම් කොංග්‍රස් පක්ෂ ආරංචි මාර්ග සඳහන් කළේය. කෙසේ වෙතත් ශ‍්‍රී ලංකා මුස්ලිම් කොන්ග‍්‍රසය කුමන පාර්ශවයක් සමඟ එක්ව නැගෙනහිර පළාත් සභාවේ බලය පිහිටු වන්නේ ද යන්න පිළිබඳව මෙතෙක් තීරණය කර නොමැති බව සඳහන්ය.", "URL": "https://sinhala.adaderana.lk/news.php?nid=27426", "Category": null, "Parent URL": null}