{"Source": "Adaderana", "Timestamp": "August 8, 2011 03:16 pm", "Headline": "යටවෙන භූමියේ ඛනිජ සම්පත් ගන්න අවසර දෙන්න බෑ", "News Content": "මොරගහකන්ද ජලාශය ඉදිකිරීමේ දී ඊට යට වන භූමියේ ඇති ඛනිජ සම්පත් ඉවත් කර ගැනීම සඳහා අවසර ලබා දිය නොහැකි බව මහවැලි අධිකාරිය විසින් දැනුම් දී තිබේ. අදාළ භූමි ප්‍රදේශයේ මිනිරන් , හුණුගල් වැනි ඛනිජ සම්පත් බහුලව පවතින බව වාර්තා වේ. ජලාශයේ ඉදිකිරීම් ආරම්භ වීමත් සමඟ එම ප්‍රදේශයේ කැණීම් තහනම් කිරීම හේතුවෙන් මෙතෙක් කලක් එම ප්‍රදේශ වල ඛනිජ ‍නිධි ආශ්‍රිතව ස්වයං රැකියාවේ නිරත වූ පවුල් 2400ක් පමණ දුෂ්කරතාවට පත්ව සිටියි. මේ සම්බන්ධයෙන් මාතලේ දිස්ත්‍රික් සම්බන්ධීකරණ කමිටුවේ දී ද අවධානය යොමු වී ඇති අතර කමිටු සභාපති පාර්ලිමේන්තු මන්ත්‍රී ලක්ෂ්මන් වසන්ත පෙරේරා මහතා මේ පිළිබඳ මහවැලි අධිකාරියට අදාළ ඉල්ලීම ඉදිරිපත් කර ඇති බව සඳහන්වේ. කෙසේ වෙතත් එම ඉල්ලීම සඳහා අවසර ලබා දිය නොහැකි බව මහවැලි අධිකාරිය පවසයි.", "URL": "https://sinhala.adaderana.lk/news.php?nid=17930", "Category": null, "Parent URL": null}