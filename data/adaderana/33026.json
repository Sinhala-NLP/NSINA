{"Source": "Adaderana", "Timestamp": "April 5, 2013 12:09 pm", "Headline": "විධායක ජනාධිපති ධූරය අහෝසි කිරීමට කැපවන පක්ෂයකට සහයදෙනවා", "News Content": "විධායක ජනාධිපති ධූරය අහෝසි කිරීම සඳහා සහය දෙන ඕනෑම දේශපාලන පක්ෂයකට ඉදිරි මැතිවරණයේදී සහය දෙන බව සාධාරණ සමාජයක් සඳහා වූ ජනතා ව්‍යාපාරයේ සභාපති පූජ්‍ය මාදුළුවාවේ සෝභිත හිමියෝ පවසති. විධායක ජනාධිපති ධූරය අහෝසි කිරීම සඳහා පවත්නා ව්‍යවස්ථාවට සංශෝධන එක් කළ යුතු බව මහනායක හිමිවරුන් ඊයේ මුණ ගැසී පෙන්වාදුන් බව කොළඹදී අද (05) පෙරවරුවේ පැවැති මාධ්‍ය හමුවකදී උන්වහන්සේ පවසන ලදී. ඒ අනුව ඉදිරියේදී අදාළ සංශෝධන ගැන අන්‍ය ආගමික නායකයින් ද දැනුවත් කරන බව සෝභිත හිමියන් කියයි. අනතුරුව එය ගැන දේශපාලන පක්ෂ නියෝජිතයින් වෘත්තීය සමිති මෙන්ම ජනතාව ද දැනුවත් කිරීමට පියවර ගන්නා බව උන්වහන්සේ පවසයි. එකී සංශෝධන මගින් බලාපොරොත්තු වන්නේ මෙරට යහපාලනය හා ප්‍රජාතන්ත්‍රවාදය ස්ථාපිත කිරීම බව සෝභිත හිමියන් සඳහන් කරයි. විධායක ජනාධිපති ධූරය අහෝසි කළ යුතු බවට වත්මන් ජනාධිපති මහින්ද රාජපක්ෂ මහතා මැතිවරණ පොරොන්දුවක් ලබාදී ඇතැයි ද උන්වහන්සේ පෙන්වාදෙයි. එසේම ජනතා විමුක්ති පෙරමුණ මෙන්ම එක්සත් ජාතික පක්ෂයේ ඇතැම් පිරිස් ද විධායක ජනාධිපති ධූරය අහෝසි කිරීම සඳහා සහය දෙන බව පවසා ඇති බව උන්වහන්සේ සිහිපත් කරයි. තවද චන්ද්‍රිකා බණ්ඩාරනායක හිටපු ජනපතිනිය මෙන්ම සිරිමාවෝ බණ්ඩාරනායක හිටපු අගමැතිවරිය ද විධායක ජනාධිපති ධූරය ඉවත් කළ යුතු බවට අදහස් දක්වා ඇතැයි මාදුළුවාවේ සෝභිත හිමියෝ පවසති. විධායක ජනාධිපති ධූරය ගැන වැඩිමනක් කතා කර ඇත්තේ චන්ද්‍රිකා, සිරිමාවෝ හා මහින්ද රාජපක්ෂ යන දේශපාලන නායකයින් බවත් මෑතකදී කතානායක චමල් රාජපක්ෂ මහතා ද එම ධූරය අහෝසි කළ යුතු බව කියා ඇති බව උන්වහන්සේ සඳහන් කරයි. එසේම ඊයේ පැවැති මාධ්‍ය හමුවකදී විධායක ජනාධිපති ධූරය අහෝසි කිරීම කාලීන තීන්දුවක් යනුවෙන් අනුර ප්‍රියදර්ශන යාපා අමාත්‍යවරයා කළ ප්‍රකාශයද වැදගත් ශ්‍රීලනීප නායකයින් කර ඇති ප්‍රකාශ ද වැදගත් බව උන්වහන්සේ විමසා සිටියි. ඒ අනුව මෙම තනතුර වහා අහෝසි කිරීම වැදගත් බැවින් ඊට සමාජය තුළ කතිකාවක් ආරම්භ කළ යුතු බව සෝභිත හිමියන් කියයි. මෙම අරමුණ දේශපාලන පක්ෂයකට විරුද්ධව හෝ තවත් දේශපාලන පක්ෂයකට සහයදීම පිණිස ක්‍රියාත්මක නොකරන බවත් ඊට කිසිදු දේශපාලන පක්ෂයකින් සහය නොලැබෙන්නේ නම් ඉදිරියේදී පැවැත්වෙන මැතිවරණයකදී විධායක ජනාධිපති ධූරය අහෝසි කිරීමට ඉදිරිපත් වන පාර්ශවයකට සහය දෙන බවද මාදුළුවාවේ සෝභිත හිමියෝ එහිදී වැඩිදුරටත් පවසන ලදී.", "URL": "https://sinhala.adaderana.lk/news.php?nid=33026", "Category": null, "Parent URL": null}