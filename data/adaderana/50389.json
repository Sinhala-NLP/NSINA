{"Source": "Adaderana", "Timestamp": "April 2, 2015 01:31 pm", "Headline": "පාරවල් හදන්න වියදම් කළේ එහෙමයි - මේවා පොළොව පැලෙන අපරාධ - වගකිව යුත්තා මහින්දලු!", "News Content": "දකුණු අධිවේගය හම්බන්තොට සිට මාතර දක්වා දිගු කිරීම සඳහා උපදේශන සේවාවට පමණක් එක කිලෝ මීටරයකට රුපියල් මිලියන 124ක් ඉකුත් මහින්ද රාජපක්ෂ ආණ්ඩුව විසින් ලබාදී ඇති බව මහමාර්ග හා අයෝජන ප්‍රවර්ධන ඇමති කබීර් හෂීම් මහතා පවසයි.එසේම ලුණුගමවෙහෙර - කතරගම මාර්ගයේ එක කිලෝ මීටරයකට රුපියල් මිලියන 255ක්ද, රථවාහන තදබදය අවම කිරීම සඳහා කෑගල්ලේ ඉදිකළ විකල්ප මාර්ගයේ එක කිලෝ මීටරයකට රුපියල් මිලියන 722ක්ද වැය කර ඇති බව ඒ මහතා පෙන්වාදෙයි.එ‍තරම් විශාල මුදලක් වැය කර එම විකල්ප මාර්ගය ඉදිකළ ද එය තවමත් නාය යමින් පවතින බව පැවසූ අමාත්‍යවරයා බොහෝ දෙනෙකු මෙවැනි මූල්‍ය වංචා වහන්න හදන බවද සඳහන් කරයි.“මේවා පොළොව පැලෙන අපරාධ” බවද පැවසු අමාත්‍යවරයා ඇතැම් මාර්ග භාගෙට හදන්න කිවුවේ අපි නොවන බවද, මහමාර්ග හා අයෝජන ප්‍රවර්ධන අමාත්‍යංශයේ අද පෙරවරුවේ පැවැති මාධ්‍ය හමුවකදී පැවසීය.වීරකැටියේ පාරක් හදාගෙන යන බවත්, ඊටද කිසිදු අනුමැතියක් ලැබී නැති බවත්, රාජපක්ෂ ආණ්ඩුව වත්මන් රජයට සංවර්ධන ව්‍යාපෘති ගැන අභූත චෝදනා නගන්නේ ඒවා කොමිස් ගහන විදියට නොකරන නිසා බවද කියා සිටියේය.බලය නැති අය දැන් මඩ ගහන බවත්, එසේ කරන්නේ තම හිතවතුන්ට එම ව්‍යාපෘති දීමට නොහැකි වූ නිසා බවත්, අපේ රජය එවැනි ආකාරයට හිතවතුන්ට ව්‍යාපෘති නොදෙන බවත්, ටෙන්ඩර් ක්‍රමය අනූව විනයක් ඇතිව එම කටයුතු කරන බවත්, ඒ මහතා පැවසීය.එසේ නොකර මූල්‍ය විනයක් හදන්න බැරි බවද, පසුගිය 2014 වසර මූල්‍ය අක්‍රමිකතා වැඩි වසර බවද, පැවසූ අමාත්‍යවරයා එම වසර සඳහා ව්‍යාපෘතිවලට ඇස්තමේන්තු කළ රුපියල් බිලියන 333කින් බිලියන 200ක් පමණ අපතේ ගොස් ඇති බවද කියා සිටියේය.මේ නිසා රටට වැදගත් ඉහළ වටිනාකමක් ඇති ව්‍යාපෘති විනිවිද භාවයෙන් කරන බවත්, මේ ගැන විමර්ශන කරන බවත්, එම කටයුතු සඳහා දේශීය බැංකු උපයෝගි කරගන්නා බවත්, කීවේය ලබාගත් විදේශ ණය ඇතැම් ව්‍යාපෘති සඳහා වැය කිරීම් කළේ කෙසේදැයි නිවැරදි විගණනයක් කරන බවද අමාත්‍යවරයා පැවසීය.වේයන්ගොඩ - රුවන්වැල්ල කිලෝ මීටර් 19ක පාරක ඉදිකිරීම් අරඹා කිලෝමීටර් 5ක් හැදූ පසු යළිත් එම කිලෝමීටර් 5ද මුළු කිලෝමීටර් 19ට එකතු කර යළි ඇස්තමේන්තුවක් සකසා තිබූ බවද ඒ මහතා වැඩිදුරටත් කියා සිටියේය.මාධ්‍ය හමුවට එක්වූ නියෝජ්‍ය අමාත්‍ය එරාන් වික්‍රමරත්න මහතා කියා සිටියේ මහමාර්ග අමාත්‍යංශය බාරව සිටියේ එවකට හිටපු ජනපති මහින්ද රාජපක්ෂ මහතා බවයි.මේ නිසා එහි සිදුවූ හොරකම් වංචාවලට ඔහු වගකිව යුතු බව නියෝජ්‍ය ඇමතිවරයා පැවසීය.තවද සිය අමාත්‍යංශයේ පමණක් රුපියල් බිලියන 300ක හිඟ බිල් ගෙවීමට ඇති බවද පෙන්වාදුන්නේය.පසුගිය ආණ්ඩුව ඊ.පී.එෆ් අරමුදලේ සල්ලි පමණක් මෙවැනි දෑ සඳහා යොදාගන්නට ඇතැයි සිතූ නමුත් බලාගෙන ගියාම ජාතික ඉතිරි කිරීමේ බැංකුවේ තැන්පතුකරුවන්ගේ මුදල් පවා වියදම් කර ඇතැයි ඒ මහතා පැවසීය.මෙම වංචා දූෂණ නොවන්නට රාජ්‍ය සේවකයින්ට රුපියල් 5000 වැටුප් වැඩිවීම දෙගුණයක් කළ හැකිව තිබූ බවද ඒ මහතා අවධාරණය කළේය.අධිවේගී මාර්ග ව්‍යාපෘති පසුගිය රජයේ ඇමතිවරුන්ගේ සිතැඟි පරිදි ස්ථාන පවා වෙනස් කර ඇති බව පැවසූ එරාන් වික්‍රමරත්න මහතා අපි හදන්නේ පාරවල් නොව ජනතාව වෙනුවෙන් සේවා යැයිද කියා සිටියේය.දැනට නැවති ඇති සුළු ව්‍යාපෘති එක් එක් දිස්ත්‍රීක්කවල දිසාපතිවරු මාර්ගයෙන් අධ්‍යයන කරමින් එම කටයුතු ඉදිරියට ගෙනයාමට රජය තීරණය කර ඇති බවද මෙහිදී ප්‍රකාශ විය.", "URL": "https://sinhala.adaderana.lk/news.php?nid=50389", "Category": null, "Parent URL": null}