{"Source": "Adaderana", "Timestamp": "April 26, 2018 08:38 am", "Headline": " කේරළ ගංජා කිලෝ  60ක් එක්ක 1ක් මාට්ටු ", "News Content": "කේරළ ගංජා කිලෝ ග්‍රෑම් 60 ක් සමඟ සැකකරුවෙකුව මත් ද්‍රව්‍ය නාශක කාර්යංශයේ නිලධාරීන් විසින් අත්අඩංගුවට ගෙන වැඩිදුර විමර්ශන කටයුතු සඳහා කල්පිටිය පොලීසියට බාර දී ඇත. පසුගිය 25 වැනිදා රාත්‍රීයේ කල්පිටිය - එරඹුගොඩැල්ල ප්‍රදේශයේදී මෙම අත්අඩංගුවට ගැනීම සිදු කර තිබේ. කේරළ ගංජා තොගය සමඟ අත්අඩංගුවට ගෙන ඇත්තේ කල්පිටිය - එරඹුගොඩැල්ල ප්‍රදේශයේ පදිංචි 39 හැවිරිදි අයෙකුවය. සැකකරුට අයත් කුඩා නිවසක මෙම ගංජා තොගය සගවා තිබී ඇත. කිසියම් අයෙකු පැමිණ නැවත රැගෙන යන තුරු ගංජා තොගය සහිත පාර්සල් තමන්ට බාර දුන් බව සැකකරුකරු වැටලීම කළ නිලධාරීන් හමුවේ පවසා ඇත. ඉන්දියාවේ සිට මෙරටට මුහුදු මාර්ගය ඔස්සේ ගෙන ආ බව කියන කේරළ ගංජා තොගය පිටස්තර ප්‍රදේශයකට රැගෙන යන තුරු මෙම ස්ථානයේ සඟවා තබන්නට ඇති බවට විශ්වාස කරන්නේ යැයි වැටලීම කළ නිලධාරීන් සඳහන් කරයි. සැකකරු සහ ගංජා තොගය පුත්තලම දිසා අධිකරණයට ඉදිරිපත් කිරීමට නියමිතව ඇත. කල්පිටිය පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=88042", "Category": null, "Parent URL": null}