{"Source": "Adaderana", "Timestamp": "May 6, 2019 10:44 am", "Headline": "නැගෙනහිරට විතරක් අරාබි භාෂාව ඕනේ ද? ", "News Content": "මේ මොහොතේ රටේ සියලු දෙනා ජාතිවාදි අරමුණුවලින් තොරව ක්‍රියා කළ යුතු බව අමාත්‍ය රවී කරුණානායක මහතා පවසයි. මතුගම ප්‍රදේශයේ පැවති වැඩ සටහනකින් අනතුරුව මාධ්‍ය වෙත අඳහස් දක්වමින් ඒ මහතා මේ බව සඳහන් කළේය. සියලු දෙනාම මෙම තත්ත්වයට වගකිව යුතු බවත්, මෙය අහිංසක ජනතාව සමඟ සිදුවන සටනක් බවත් පැවසු අමාත්‍යවරයා, සියලු දෙනාම එක්ව එකිනෙකාට චෝදනා කර ගැනීමෙන් වැලකී නිවැරදි කර ගැනීමේ මාර්ගය ඇති කර ගත යුතු බව ද පවසීය. කිසිවෙකුටත් මෙයින් මිදිය නොහැකි බව ද වැඩිදුරටත් පැවසූ අමාත්‍යවරයා, මෙම අන්තවාදීන් මුදල් දී ඇත්තේ කොයි කාලේ ද පසුව එය ලැබී සිදු කළේ කුමක් ද? යන්න ප්‍රශ්න කරමින් රවී කරුණානායක මහතා කියා සිටියේ සියලු දෙනා මෙයට වගකිව යුතු බවයි. අප රටේ භාෂා දෙකක් ඇති බවත්, නැගෙනහිරට අරාබි භාෂාව අවශ්‍ය නොමැති බව ද පැවසු අමාත්‍යවරයා, මෙය විහිළුවක් බවත් එය වහාම නැවැත්විය යුතු වුවත් එවැනි දෙයක් වෙනුවෙන් කතා කිරීමට අපට කොන්දක් නොමැති බව ද කියා සිටියේය. අපි ශ්‍රී ලාංකීකයන් කියා ආරම්භ කරත්, ජිවත් වන්න යෑමේ දී කොටස් වශයෙන් ආගම්වලට බෙදී සිටින බවත් අපේ පටන් ගැන්මම ජාති වාදී වී ඇති බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=109349", "Category": null, "Parent URL": null}