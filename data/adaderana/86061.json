{"Source": "Adaderana", "Timestamp": "March 21, 2018 01:41 pm", "Headline": "ත්‍රස්ත ක්‍රියා නිසා මිය ගිය පොලිස් විරුවන් වවුනියාවේ දී සමරයි", "News Content": "154 වැනි පොලිස් විරු දිනය සැමරීම හා ත‍්‍රස්ත ක‍්‍රියා හේතුවෙන් මියගිය පොලිස් රණවිරුවන් වෙත උපහාර පිරිනැමීමේ වැඩසටහනක් අද(21) වවුනියාව හා මන්නාරම දිසා භාර නියෝජ්‍ය පොලිස්පති දේශබන්දු තෙන්නකෝන් මහතාගේ ප‍්‍රධානත්වයෙන් වවුනියාව පොලිස් රණවිරු ස්මාරකය ඉදිරිපිට පවත්වා තිබේ. වවුනියාව දිස්ත‍්‍රික්කයේ රාජකාරියේ නිරතව සිටියදි ත‍්‍රස්ත ක‍්‍රියා හේතුවෙන් මියගිය පොලිස් රණවිරුවන් වෙනුවෙන් පොලිස් උත්තමාචාරය පුදකළ අතර, මියගිය විරුවන්ගේ පවුල්වල ඥාතීන් වෙනුවෙන් උපහාරය පිදීමද එහිදි සිදුකරනු ලැබීය. වැඩසටහන් අවස්ථාවේ අදහස් දැක්වු වවුනියාව හා මන්නාරම දිසා භාර නියෝජ්‍ය පොලිස්පති දේශබන්දු තෙන්නකෝන් මහතා පැවසූවේ පොලිස් විරුවන් මව්බිමේ ජයග‍්‍රහණය වෙනුවෙන් ක‍්‍රියාකළ ආකාරය කිසිදාක නොමියන මතකයක් වන බවයි. ත‍්‍රස්ත ප‍්‍රහාර හේතුවෙන් මියගිය පොලිස් විරුවන්ගේ පවුල්වල සුභසාධනය වෙනුවෙන් පොලිසිය සැමවිටම කටයුතු කරන බැවද හෙතෙම පැවසුවේය. වවුනියාව දිස්ත‍්‍රික් සර්ව ආගමික නායකයින්,වවුනියාව පොලිස් නිළධාරීන්,යුද්ධයෙන් මියගිය පොලිස් රණවිරුවන්ගේ ඥාතීන් ඇතුළු පිරිසක් වැඩසටහන් අවස්ථාව වෙනුවෙන් සහභාගි වි සිටියහ.", "URL": "https://sinhala.adaderana.lk/news.php?nid=86061", "Category": null, "Parent URL": null}