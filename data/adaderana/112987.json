{"Source": "Adaderana", "Timestamp": "June 29, 2019 10:12 am", "Headline": "රුසියාවේ දකුණුදිග සයිබීරියාවට ධාරාණිපාත වැස්සක්", "News Content": "ගංවතුර තත්ත්වයක් හේතුවෙන් රුසියාවේ දකුණුදිග කලාපයේ ගම්වැසියන් නිවාසවලින් ඉවත් කිරීමට බලධාරීන් කටයුතු කර ඇත. රුසියාවේ දකුණුදිග සයිබීරියාවට බලපෑ ධාරාණිපාත වැසි හේතුවෙන් ගංවතුර තත්ත්වයක් මතුව ඇත. මේ හේතුවෙන් ඉර්කිට්ස්ක් කලාපයේ ගම්මාන කිහිපයකින් ජනතාව ඉවත්කිරීමට බලධාරින්ට සිදුවුණි. පසුගිය සති අන්තයේ පටන් මෙම කලාපයට ධාරාණිපාත වැසි ඇදහැලෙයි. ජනතාව එම කලාපයෙන් ඉවත් කිරීමට සිදුව ඇත්තේ ගංවතුර මට්ටම ඉහළ යාමත් සමඟයි. කෙසේ නමුත් එහි එක් ගම්මානයක වැසියන් දෙදෙනෙක් නිවාස අත්හැරයාම ප්‍රතික්ෂේප කළ බවත් රුසියානු වාර්තාවල සඳහන්ව තිබුණි. මේ අතර ප්‍රකාශයක් නිකුත් කළ රුසියානු කාලගුණ අංශ වැඩිදුරටත් පැවසුවේ මේ සති අන්තයේදී තවත් වැසි අපේක්ෂා කළ හැකි බැවින් ගංවතුර තත්ත්වයේ වර්ධනයක් ඉදිරියේදී දැකගත හැකි බවයි.", "URL": "https://sinhala.adaderana.lk/news.php?nid=112987", "Category": null, "Parent URL": null}