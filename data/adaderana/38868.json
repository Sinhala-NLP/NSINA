{"Source": "Adaderana", "Timestamp": "November 15, 2013 10:07 pm", "Headline": "ත්‍රස්තවාදී සාමාජිකයින් සිටින්නේ මගේ වාහනයේ නොව ආණ්ඩුවේ ඔඩොක්කුවේයි", "News Content": "සත්‍යය වශයෙන්ම ත්‍රස්තවාදී සාමාජිකයින් සිටින්නේ තමාගේ වාහනයේ නොව ආණ්ඩුවේ ඔඩොක්කුවේ බව එක්සත් ජාතික පක්ෂයේ හිටපු මන්ත්‍රීවරයෙකු මෙන්ම සමගි බලවේගයේ සාමාජිකයෙකු වන නීතීඥ දිනේෂ් දොඩම්ගොඩ මහතා පවසයි. සිරිකොත පැවැත්වූ මානව හිමිකම් උළෙල නිමවා පිටව යන අවස්ථාවේදී පොලීසිය විසින් තමාගේ වාහනයේ ත්‍රස්තවාදී සාමාජිකයෙකු සිටින බවට සැකකරමින් පුද්ගලයෙකු අත්අඩංගුවට ගැනීම ගැන ඇතැම් මාධ්‍ය වැරදී ලෙස තොරතුරු වාර්තා කර තිබූ බව හෙතෙම කියයි. ඒ පිළිබඳව පැහැදිලි කිරීමක් කරමින් ඔහු විසින් නිකුත් කළ මාධ්‍ය නිවේදනයක් පහත දැක්වෙයි. මාගේ වාහනයේ සිටි කොටි ත්‍රස්තවාදියෙකු යැයි සැක කරනු ලබන පුද්ගලයෙක් ඊයේ (14) එක්සත් ජාතික පක්ෂ මූලස්ථානය වූ සිරිකොත අසලදී පොලිස් අත්අඩංගුවට ගත් බවට සුවිශාල ප්‍රසිද්ධියක් ඇතැම් මාධ්‍ය මගින් ලබා දෙනු දුටුවෙමි. පදනම් විරහිත වූ මෙම මාධ්‍ය ප්‍රචාරය මගින් දේශපාලන, සමාජමය සහ වෘත්තීමය වශයෙන් වැරදි ප්‍රතිරූපයක් පෞද්ගලිකව මටත්, චිශේෂයෙන් මා සම්බන්ධ වී සිටින එක්සත් ජාතික පක්ෂ සහ සමගි බලවේගයටත් ඇතිවිය හැකි බැවින්, මෙම සිද්ධිය සම්බන්ධයෙන් සම්පූර්ණ කරුණු පැහැදිළි කිරීමක් මා විසින් කළ යුතු බව කල්පනා කරමි. “සමගි“ බලවේගය විසින් සංවිධානය කරනු ලැබූ 2013 මානව හිමිකම් උළෙල නොවැම්බර් 13 සහ 14 දිනවල සිරිකොත ශාලාවේ දී පැවැත්වුණු අතර ආණ්ඩුව සංවිධානාත්මකව මැර පිරිස් සිරිකොත ඉදිරිපිටට ගෙන්වා විරෝධතා සංවිධානය කිරීමෙන් සහ පොලිසිය ලවා අධිකරණ නියෝග ලබා ගැනීමෙන් පවා එයට බාධා කරන ලදී. එම උළෙල ඉතා සාර්ථකව ඊයේ (14) සවස අවසන් වූ අතර එය අවසානයේදී ආචාර්ය වික්‍රමබාහු කරුණාරත්න මහතාගේ නායකත්වයෙන් යුත් නව සම සමාජ පක්ෂයේ උතුරේ සිට පැමිණි නියෝජිතයෙකු මා විසින් කරන උපකාරයක් ලෙස කොටුව, දුම්රිය ස්ථානයට ඇරලවන ලෙස මාගෙන් ඉල්ලීමක් කරන ලදී. ඒ අනුව මා නිවස බලා පිටත්වන විට ඔහුවද මාගේ වාහනයෙන් කොටුව, දුම්රිය ස්ථානය කරා ගෙන යාමට සිරිකොත භූමියෙන් පිටත් වූ අවස්ථාවේම පොලීසිය මාගේ වාහනය නවතා සිරිකොතින් පිටවන සියලු වාහන පරික්ෂා කිරීමට ආරක්ෂක ලේකම්වරයාගේ නියෝගයක් ජ්‍යෙෂ්ඨ නියෝජ්‍ය පොලිස්පති අනුර සේනානායක මාර්ගයෙන් ලැබී ඇති බැවින් මාගේ වාහනයද පරික්ෂා කළ යුතු බව දන්වන ලදී. මේ පරික්ෂාව සඳහා මිරිහාන මූලස්ථාන පොලිස් පරීක්ෂකද සහභාගී විය. එහිදී මගේ වාහනයේ සිටි උතුරේ සිට පැමිණි නව සම සමාජ පක්ෂ නියෝජිතයාකොටි ත්‍රස්තවාදියෙකුදැයි සැක හැර දැන ගැනීමට පොලිසිය විසින් අත් අඩංගුවට ගන්නා ලද අතර මා සහ මාගේ වාහනය නිදහස් කර යවන ලදී. ඔහුට විරුද්ධව කිසිදු කාරණයක් නොමැති බැවින් ප්‍රශ්න කිරීමෙන් අනතුරුව අත් අඩංගුවට ගත් නව සම සමාජ පක්ෂ නියෝජිතයාව ඊයේ (14) රාත්‍රියේම මිරිහාන පොලිසිය විසින් මුදා හරින ලදී. සිද්ධිය මෙසේ වුවත්, ඇතැම් මාධ්‍ය මගින් මෙම සම්පූර්ණ සිද්ධිය හෙළිදරව් නොකර අදාළ තැනැත්තා මාගේ වාහනයේ සිටියදී කොටි ත්‍රස්තවාදියෙකුදැයි සැකපිට අත් අඩංගුවට ගත් බව පමණක් ප්‍රචාරය කරන ලද අතර එය දේශපාලන, සමාජමය සහ වෘත්තීමය වශයෙන් අහිතකර ප්‍රතිරූපයක් ගොඩ නැගීමට හේතු විය හැකිය. සත්‍යය වශයෙන්ම කොටි සාමාජිකයින් සිටින්නේ මාගේ වාහනයේ නොව ආණ්ඩුවේ ඔඩොක්කුවේ බව සඳහන් කරමින් මෙම කරුණු පැහැදිලි කිරීම සම්පූර්ණයෙන් පළ කර දෙන මෙන් ඉල්ලමි. නීතීඥ දිනේෂ් දොඩම්ගොඩ හිටපු පාර්ලිමේන්තු මන්ත්‍රී 2013 නොවැම්බර් 15 දින", "URL": "https://sinhala.adaderana.lk/news.php?nid=38868", "Category": null, "Parent URL": null}