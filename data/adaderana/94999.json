{"Source": "Adaderana", "Timestamp": "August 25, 2018 12:07 pm", "Headline": "වැටුප් විෂමතා සොයා බැලීමට පත් කළ කමිටුව සඳුදා රැස්වෙයි", "News Content": "‍රාජ්‍ය සේවයේ වැටුප් විෂමතා නිවැරැදි කිරිම සහ රාජ්‍ය සේවය තුළ පවතින වැටුප් හා සම්බන්ධ ගැටළු නිවැරැදි කිරිම වෙනුවෙන් පත්කරන ලද විශේෂ කමිටුව එළඹෙන සඳුදා පළමුවරට රැස්විමට නියමිතය. ඒ අනුව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පෙරවරු 11.00ට ජනාධිපති කාර්යාලයේදී මෙම රැස්විම පැවැත්විමට නියමිත බව වාර්තා වේ. මෙම විශේෂ කොමිසම් සභාවේ සාමාජිකයින්ගේ නම් ඇතුළත් අති විශේෂ ගැසට් පත්‍රය පසුගියදා ජනාධිපති මෛත්‍රිපාල සිරිසේන මහතා විසින් ප්‍රකාශයට පත් කළේය. ඒ අනුව සමාජිකයින් 15 දෙනෙකුගෙන් යුත් කොමිසමේ සභාපතිවරයා ලෙස එස්. රනුක්ගේ මහතා කටයුතු කරන අතර ලේකම් ධූරය සදහා එච්.ජී. සුමනසිංහ මහතා පත් කර තිබේ. සෙසු සාමාජිකයින් ලෙස කේ.එල්.එල් විජේරත්න, ටී.පී කොල්ලුරේ, සී.පී සිරිවර්ධන, සුදර්මා කරුණාරත්න, ජනක සුගතදාස, ධාරණි එස්. විජේතිලක, ලලිත් ආර්. ද සිල්වා, ජී.එස් එදිරිසිංහ, ඒ.ආර් දේශප්‍රිය, බී.පී.පී.එස් අබේගුණරත්න, වෛද්‍ය පාලිත අබේකෝන්, පී. තංගමයිල්, එස්.ඩී ජයකොඩි සහ එම්.සී වික්‍රමසේකර යන මහත්ම මහත්මින් කටයුතු කරනු ඇත. එළඹෙන සඳුදා දිනයේ පැවැත්වෙන සාකච්ඡාවේදී මෙම සාමාජිකයින්ට ඔවුන් අදාළ විෂයන් බෙදාදීම සිදු කෙරෙන අතර එහිදී සිදු කළ යුතු කටයුතු පිළිබඳව සමාලෝචනයක් ද සිදු කිරිමට නියමිතය. පසුගිය 20 වනදා සිට මාස 02ක කාලයක් සදහා මෙම කොමිසම පත් කර ඇති අතර එම කාලය තුළ වැටුප් ගැටළුව විසදීම සම්බන්ධයෙන් යෝජනා ඉදිරිපත් කිරිමට නියමිතව තිබේ.", "URL": "https://sinhala.adaderana.lk/news.php?nid=94999", "Category": null, "Parent URL": null}