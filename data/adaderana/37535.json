{"Source": "Adaderana", "Timestamp": "September 19, 2013 09:42 pm", "Headline": " මේ මැතිවරණය ප්‍රතිසන්ධානයට වැදගත් අවස්ථාවක් වේවි", "News Content": "පැවැත්වීමට නියමිත පළාත් සභා මැතිවරණය ශ්‍රී ලංකාවේ ප්‍රතිසන්ධානය සඳහා වැදගත් අවස්ථාවක් වනු ඇති බව එක්සත් ජාතීන්ගේ සංවිධානය පවසයි. සාමකාමී වාතාවරණයක් තුළ සියලුම දේශපාලන පක්ෂ මැතිවරණ ක්‍රියාදාමයට අවතීර්ණවී සිටින බව එක්සත් ජාතීන්ගේ සංවිධානයේ මහ ලේකම් බෑන් කී මූන් මහතා අද (19) ප්‍රකාශ කර තිබේ. ශ්‍රී ලංකාව තුළ වසර ගණනාවක් තිස්සේ දිග්ගැසුණු ගැටුම්කාරී තත්ත්වයට පසු විශ්වාසය තහවුරු කර ගැනීමට මෙම මැතිවරණ ක්‍රියාදාමය කදිම මාර්ගයක් විවර කරදෙනු ඇති බවට මහ ලේකම්වරයා පෙන්වාදී ඇතැයි ඔහුගේ මාධ්‍ය ප්‍රකාශකවරයා නිවේදනයක් නිකුත් කරමින් උපුටා දක්වයි. දශක 3 ක පමණ කාලයක් තිස්සේ දිග්ගැසුණු ගැටුම් කාරී තත්ත්වයෙන් පුද්ගලයින් දහස් ගණනක් ජීවිතක්ෂයට පත්වූ බවත්, 2009 වසරේ මැයි මාසය වන විට රජයේ ආරක්ෂක අංශ විසින් මිලිටරිමය ජයග්‍රහණය අත්පත් කර බවත් නොකිව මනාය. විශේෂයෙන්ම 1987 න් පසුව උතුරේ මැතිවරණයක් නොපැවති තත්ත්වයක් තුළ මෙම මැතිවරණය වඩා වැදගත් බවත්,නිදහස් හා සාමකාමී මැතිවරණයක් පැවැත්වීම සඳහා සියලුම දේශපාලන පක්ෂ සහයෝගයෙන් යුතුව ක්‍රියා කළ යුතුව ඇති බවත් එක්සත් ජාතීන්ගේ මහ ලේකම්වරයා සඳහන් කර තිබේ.", "URL": "https://sinhala.adaderana.lk/news.php?nid=37535", "Category": null, "Parent URL": null}