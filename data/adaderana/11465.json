{"Source": "Adaderana", "Timestamp": "October 13, 2010 11:25 am", "Headline": "දාහේ හොර නෝට්ටු සමග දෙදෙනෙක් දැලේ", "News Content": "ව්‍යාජ රුපියල් 1000 මුදල් නෝට්ටු තොගයක් සමග සැකකරුවන් දෙදෙනෙකු පොළොන්නරුවේ දී අත්අඩංගුවට ගෙන තිබේ. සැකකරුවන් දෙදෙනා අම්පාර ප්‍රදේශයේ සිට පොළොන්නරුවට පැමිණ තවත් පුද්ගලයෙකුට අදාළ මුදල් නෝට්ටු විකිණීමට උත්සාහ කිරීමේ දී අද පෙරවරුවේ අත්අඩංගුවට ගත් බව පොළොන්නරුව පොලිසිය සඳහන් කරයි. මෙලෙස සැකකරුවන් විකිණීමට උත්සහ දරා ඇති මුදල් නෝට්ටු සංඛ්‍යාව 210ක් බව සඳහන් වේ. ඒ අනුව රුපියල් දෙලක්ෂ දස දහසක ව්‍යාජ මුදල් නෝට්ටු රුපියල් පනස් දහසකට අලෙවි කිරීමේ දී සැකකරුවන් අත්අංඩගුවට ගැනීමට පොළොන්නරුව පොලිසිය සමත් වී තිබේ. සැකකරුවන් සතු වූ යතුරු පැදියක් ද පොලිසිය භාරයට ගෙන ඇති අතර මොවුන් අද අධිකරණය හමුවට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=11465", "Category": null, "Parent URL": null}