{"Source": "Adaderana", "Timestamp": "August 13, 2019 10:26 am", "Headline": "කේරළ ගංජා කිලෝ 39 ක් සමඟ පුද්ගලයෙක් අත්අඩංගුවට", "News Content": "නාවික හමුදාව සහ පොලිසිය එක්ව යාපනය, පණ්ඩතිරිප්පු ප්‍රදේශ‍යේ සිදු කළ වැටලිමකදි කේරළ ගංජා සමඟ පුද්ගලයෙකු අත්අඩංගුවට ගෙන ඇත. උතුරු නාවික විධානය සහ ඉල්ලවාලෙයි, පොලිසිය එක්ව පණ්ඩතිරිප්පු ප්‍රදේශයේ සිදු කළ වැටලිමකදී නිවසක් තුල සඟවා තිබූ කේරළ ගංජා කිලෝග්‍රෑම් 39.32 ක් සොයා ගෙන තිබේ. එහිදි නිවසේ සිටි සැක කටයුතු පුද්ගලයෙකු ද අත්අඩංගුවට ගෙන ඇත. අත්අඩංගුවට පත් පුද්ගලයා වයස අවුරුදු 27 වන වියෙහි පසුවන එම ප්‍රදේශයේම පදිංචිකරුවෙකු බව හඳුනාගෙන තිබේ. අත්අඩංගුවට ගත් පුද්ගලයා සහ කේරළ ගංජා ප්‍රමාණය සම්බන්ධයෙන් ඉදිරි පරීක්‍ෂණ කටයුතු ඉල්ලවාලෙයි පොලිසිය විසින් සිදුකරනු ලබයි. මෙම විධානය විසින්ම අද (13) කීරමලේ ප්‍රදේශය ආශ්‍රිත වෙරළ තීරයේදී ද කේරළ ගංජා කිලෝග්‍රෑම් 83.9 ක් සමඟ සැක කටයුතු පුද්ගලයින් තිදෙනෙකු නාවික හමුදා භාරයට ගෙන යාපනය, පොලිස් මත්ද්‍රව්‍ය කාර්යංශය වෙත භාර දීමට ද කටයුතු කරන ලද අතර, නාවික හමුදාව විසින් සිදු කරනු ලබන අඛණ්ඩ මෙහෙයුම් හේතුවෙන් මත්ද්‍රව්‍ය ජාවාරම් කටයුතු මැඩපැවැත්විමට හැකිවී ඇත.", "URL": "https://sinhala.adaderana.lk/news.php?nid=116422", "Category": null, "Parent URL": null}