{"Source": "Adaderana", "Timestamp": "July 30, 2018 11:24 pm", "Headline": "ස්වාධීන අධිකරණ පද්ධතියක් ස්ථාපිත කිරීම සඳහා ඇෆ්ගනිස්ථානයේ සහය", "News Content": "අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරළ මහත්මිය සහ ශ්‍රී ලංකාවේ ඇෆ්ගනිස්ථාන තානාපති මුනිර් ගීඔසී (Munir Ghiosy)මහතා අතර හමුවක් අධිකරණ අමාත්‍යංශයේදී අද (30) පෙරවරුවේ සිදු විය. එහිදී දෙරට අතර අධිකරණ පද්ධතියේ සංවර්ධනය නීතිමය දැනුම හුවමාරු කර ගැනීම පිළිබදව අදහස් හුවමාරු විය. වත්මන් රජය අධිකරණ යටිතල පහසුකම් සංවර්ධනය ස්වාධීන අධිකරණ පද්ධතියක් ස්ථාපිත කිරීම සදහා ගෙන ඇති පියවර පිළිබදව අමාත්‍යවරිය විසින් තානාපතිවරයා දැනුවත් කරනු ලැබීය. ශ්‍රී ලංකාව සහ ඇෆ්ගනිස්ථානය අතර රාජ්‍ය තාන්ත්‍රිවක සම්බන්ධතා දිර්ඝ කාලයක සිට පැවත එන බවත් එය තවදුරටත් වැඩි දියුණු කර ගැනීම සදහා කටයුතු කළ යුතු බවත් මෙහිදී අවධාරණ විය. ස්වාධීන අධිකරණ පද්ධතියක් ස්ථාපිත කිරීම සදහා ශ්‍රී ලංකා රජය ගෙන ඇති පියවර පිළිබදව අගය කරන බවත් තම රටේ උපරිම සහයෝගය ඒ සදහා ලබා දෙන බවත් තානාපතිවරයා එහිදී සදහන් කළේය. ශ්‍රී ලංකා රජය අධිකරණ පද්ධතිය ස්වාධින කර නීතියේ ආධිපත්‍යය සුරක්ෂිත කිරීම සදහා ගෙන ඇති පියවර තම රටට ද ආදර්ශයක් බව ද තානාපතිවරයා පැවසීය", "URL": "https://sinhala.adaderana.lk/news.php?nid=93500", "Category": null, "Parent URL": null}