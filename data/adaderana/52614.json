{"Source": "Adaderana", "Timestamp": "July 13, 2015 05:02 pm", "Headline": "ජාතික කොඩියට අපහාස කළැයි පැමිණිල්ලේ පරීක්ෂණ අවසන්", "News Content": "ජාතික කොඩියට අපහාස වන අයුරින් කටයුතු කළ බවට ඉදිරිපත් වූ පැමිණිල්ලට අදාළ පරීක්ෂණ කටයුතු අවසන් බව පොලිසිය අධිකරණයට දැනුම්දී තිබේ.අදාළ පැමිණිල්ල අද කොළඹ මහේස්ත්‍රාත් අධිකරණයේදී විභාගයට ගත් අවස්ථාවේ කුරුඳුවත්ත පොලිසිය ඒ බව දැනුම් දී ඇති බව අද දෙරණ අධිකරණ වාර්තාකරු සඳහන් කළේය.මෙම සිද්ධියේ පරීක්ෂණවල වාර්තාව මේ වන විට නීතිපතිවරයා වෙත යොමු කර ඇති බවත්, නීතිපති උපදෙස් ලැබීමෙන් අනතුරුව අවශ්‍ය ක්‍රියාමාර්ග ගන්නා බවත්, එහිදී කුරුඳුවත්ත පොලිසිය අධිකරණය හමුවේ ප්‍රකාශ කර ඇත.ඒ අනුව අදාළ පැමිණිල්ල අගෝස්තු මස 07 වනදා කැඳවීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළ බව අද දෙරණ අධිකරණ වාර්තාකරු සඳහන් කළේය. අල්ලස් කොමිසම ඉදිරිපිට මෑතකදී පැවැති විරෝධතාවයකදී දැනට භාවිතා කරන ජාතික කොඩියට වෙනස් ජාතික කොඩියක් භාවිතා කළ බවට හිටපු මන්ත්‍රීන් ඇතුළු සංවිධාන කිහිපයකට චෝදනා එල්ල වී තිබේ.", "URL": "https://sinhala.adaderana.lk/news.php?nid=52614", "Category": null, "Parent URL": null}