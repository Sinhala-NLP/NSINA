{"Source": "Adaderana", "Timestamp": "April 25, 2010 08:52 am", "Headline": "කප්පම් ගැනීමට තැත්කළ සිව්දෙනෙක් අත්අඩංගුවට", "News Content": "කප්පම් ලබා ගැනීම සඳහා ව්‍යාපාරිකයෙකු පැහැර ගෙන ගිය ශ්‍රී ලාංකිකයෙකු ඇතුළු පුද්ගලයින් සිව් දෙනෙකු ඉන්දියාවේ දී සැකපිට අත්අඩංගුවට ගෙන තිබේ. චෙන්නායි නිලාන්කරායි පොලිසිය විසින් මොවුන් අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. ඉන්දියාවේ ව්‍යාපාරිකයෙකු වූ ජය මොහාන් නැමැත්තාව පසුගිය දා කිසියම් පිරිසක් විසින් පැහැර ගෙන ගිය බවට ඔහුගේ බිරිඳ විසින් පොලිසියට පැමිණිලි කර තිබුණි. සැමියා නිදහස් කිරීම සඳහා ඉන්දීය රුපියල් ලක්ෂ 10 ක මුදලක් කප්පම්කරුවන් විසින් දුරකථනයෙන් ඉල්ලා සිටි බව ඇය පොලිසියට දැනුම් දී ඇත. ඒ අනුව ‍පරීක්ෂණ ආරම්භ කළ ඉන්දීය පොලිසිය පැහැර ගනු ලැබූ ව්‍යාපාරිකයා සොයා ගෙන ඇති අතර ඔහුව පැහැර ගත් පුද්ගලයින් ද ‍පොලිසිය විසින් අත්අඩංගුවට ගෙන තිබේ. මෙම අත්අඩංගුවට ගත් පුද්ගලයින් අතර ශිව ශංකර් නැමති 30 හැවිරිදි යාපනය ප්‍රදේශයේ පදිංචිකරුවෙකු වන බව ඉන්දීය මාධ්‍ය වාර්තා කරයි. ඔහු වසර කිහිපයකට පෙර යාපන‍යේ සිට ඉන්දියාව ගොස් ඇති අතර පැහැර ගනු ලැබූ ව්‍යාපාරිකයා සමඟ සබඳතා පවත්වා ඇති බවට ද පොලිසියට තොරතුරු අනාවරණය වී තිබේ. අත්අඩංගුවට ගත් සැකකරුවන් සම්බන්ධයෙන් ඉන්දීය පොලිසිය වැඩි දුර පරීක්ෂණ පවත්වයි.", "URL": "https://sinhala.adaderana.lk/news.php?nid=7989", "Category": null, "Parent URL": null}