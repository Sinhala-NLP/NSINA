{"Source": "Adaderana", "Timestamp": "September 18, 2013 07:22 am", "Headline": "මැතිවරණ ප්‍රචාරණය අද මැදියම් රැයින් පසුව බෑ", "News Content": "උතුරු, මධ්‍යම සහ වයඹ පළාත් සභා මැතිවරණයට අදාළ ප්‍රචාරක කටයුතු අද මධ්‍යම රාත්‍රීයෙන් අවසන් කළ යුතු බව මැතිවරණ මහලේකම් කාර්යාලය පවසයි. නියෝජ්‍ය මැතිවරණ කොමසාරිස් එම්.එම් මොහොමඩ් මහතා කියා සිටියේ හෙට සහ අනිද්දා දෙදින තුළ පළාත් සභා මැතිවරණයට අදාළ අපේක්ෂකයින් සම්බන්ධයෙන් කිසිදු ප්‍රචාරක කටයුත්තක් සිදු කළ නොහැකි බවයි. මැතිවරණයට අදාළ ඍජු ප්‍රචාරණ කටයුතු පමණක් නොව වක්‍රකාරයෙන් සිදුකරණ ප්‍රචාරණ වලින් ද වැළකීමට අපේක්ෂකයින් වගබලා ගත යුතු බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. මේ අතර තැපැල් ජන්ද ප්‍රකාශ කිරීම සදහා අද දිනයේ ද අවස්ථාව සලසා දී ඇති බව නියෝජ්‍ය මැතිවරණ කොමසාරිස් එම්.එම් මොහොමඩ් මහතා සඳහන් කරයි. අද උදෑසන 08 සිට මධ්‍යහ්න 12 දක්වා කලින් දින වල තැපැල් ඡන්ද ප්‍රකාශ නොකළ ජන්ද දායකයින්ට මෙම අවස්ථාව ලබා දී ඇති බව ඔහු පවසයි. ඒ අනුව කොළඹ ප්‍රදේශයේ තැපැල් ජන්ද දායකයින්ට රාජගිරියේ පිහිටි මැතිවරණ මහලේකම් කාර්යාලයට පැමිණ ජන්දය ප්‍රකාශ කළ හැකිය. සෙසු ප්‍රදේශවල තැපැල් ජන්ද දායකයින්ට අදාළ දිස්ත්‍රීක්වල දිස්ත්‍රීක් මැතිවරණ කාර්යාල වල දී ජන්දය ප්‍රකාශ කළ හැකි බව එම්.එම්.මොහොමඩ් මහතා පවසයි. මේ අතර මැතිවරණ නීති බහුලව උල්ලංඝණය වන ප්‍රදේශ හඳුනාගෙන මැතිවරණ දිනයේ දී එම ප්‍රදේශවලට වැඩි නිරීක්ෂකයින් පිරිසක් යෙදවීමට අපේක්ෂාකරන බව පැෆරල් සංවිධානයේ විධායක අධ්යසක්ෂ රෝහණ හෙට්ටිආරච්චි මහතා කියා සිටියේය.", "URL": "https://sinhala.adaderana.lk/news.php?nid=37489", "Category": null, "Parent URL": null}