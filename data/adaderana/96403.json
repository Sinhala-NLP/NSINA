{"Source": "Adaderana", "Timestamp": "September 20, 2018 12:57 pm", "Headline": "රුපියලේ අගය තවදුරටත් කඩා වැටෙයි", "News Content": "අමෙරිකානු ඩොලරයක විකුණුම් මිල යළි අදත් ඉතිහාසයේ වැඩිම අගය වාර්තා කළේය. ශ්‍රී ලංකා මහ බැංකුව නිකුත් කළ දෛනික විනිමය අනුපාතවල දැක්වුණේ ඩොලරයේ විකුණුම් මිල රුපියල් 168 යි ශත 63ක් ලෙසයි. අමෙරිකානු ඩොලරයට සාපේක්ෂව රුපියලේ අගය පසුගිය සති කිහිපය තුළ සීග්‍රයෙන් පහත වැටීම පිළිබඳව මේ වනවිට සමාජයේ දැඩි කථාබහක් නිර්මාණය වී තිබේ. අද දිනය වනවිට ශ්‍රී ලංකාව තුළ ඩොලරයක විකුණුම් මිල පැවතුණේ රුපියල් 168 ශත 63 ක අගයකයි. ආර්ථික විශේෂඥයින් පවසන්නේ රුපියලේ අගය මෙලෙස දිනෙන් දින අවප්‍රමාණය වීම සදහා ජාත්‍යන්තර වශයෙන් බලපෑ හේතු සාධක කිහිපයක්ම පවතින බවයි. 2016 වසරේදී ඩොනල්ඩ් ට්‍රම්ප් අමෙරිකාවේ ජනාධිපති ධුරයට පත්වීමත් සමග එරට ආර්ථිකය සම්බන්ධයෙන් ඔහු අනුගමනය කරන ප්‍රතිපත්තිය ආසියානු කලාපයේ මුදල් ඒකක අවප්‍රමාණය වීම සඳහා ප්‍රබලතම බලපෑමක් වී ඇති බව රාජ්‍ය අමාත්‍ය ආචාර්ය හර්ෂ ද සිල්වා මහතා පවසයි. මේ වසරේ අප්‍රේල් මාසයේදී අමෙරිකානු ජනාධිපතිවරයා විසින් එරට ආදායම් බදු සැලකිය යුතු ප්‍රමාණයකින් කප්පාදු කිරීමේ ප්‍රථිපලයක් ලෙස එතෙක් අමෙරිකාවෙන් පිටත වෙළඳපොල තුල ආයෝජන කටයුතු කළ අමෙරිකානු ව්‍යාපාරිකයින් නැවතත් අමෙරිකාව තුළ ආයෝජන කටයුතු සිදු කිරීම සඳහා උනන්දුවක් දක්වමින් සිටින බවයි ඔහු වැඩිදුරටත් පවසයි.", "URL": "https://sinhala.adaderana.lk/news.php?nid=96403", "Category": null, "Parent URL": null}