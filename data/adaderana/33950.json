{"Source": "Adaderana", "Timestamp": "May 9, 2013 03:25 pm", "Headline": "මැයි රැළියට බස් ගෙන්නුවාම ලංගමට ලාබයිලු?", "News Content": "මැයි දිනයට ලංගම බස් රථ ගෙන්වීමෙන් අලාභයක් සිදුව නොමැති බවත්, ලැබූ ලාභය පසුව හෙළිදරව් කරන බවත් ප්‍රවාහන නියෝජ්‍ය අමාත්‍ය රෝහණ දිසානායක මහතා පවසයි. එ.ජා.ප පාර්ලිමේන්තු මන්ත්‍රී පී. හැරිසන් මහතා විසින් අද (09) පාර්ලිමේන්තුවේදී නඟන ලද ප්‍රශ්නයකට පිළිතුරු දෙමින් නියෝජ්‍ය අමාත්‍යවරයා මේ බව කියා සිටියේය. පසුගිය මැයි දින රැළියට සන්ධාන ආණ්ඩුව විසින් ලංගම බස් රථ 1000 ක් පමණ ගෙන්වා ඇති බවත්, එයින් ලංගමට කෝටි 2 ක පමණ පාඩුවක් සිදුව ඇති බවට වාර්තා පළ වන බවත් පෙන්වා දුන් පී.හැරිසන් මහතා එය සත්‍යක්දැයි නියෝජ්‍ය ප්‍රවාහන අමාත්‍යවරයාගෙන් විමසා සිටියේය. ඊට පිළිතුරු දෙමින් රෝහණ දිසානායක මහතා කියා සිටියේ එහෙව් පාඩුවක් සිදුව නොමැති බව තමන් ඉතා වගකීමෙන් යුතුව ප්‍රකාශ කරන බවයි. ගෙන්වන ලද බස් රථ ගෙන්වන ලද්දේ නිසි ලෙස මුදල් ගෙවීමෙන් බවද මෙහිදී නියෝජ්‍ය ප්‍රවාහන අමාත්‍යවරයා සඳහන් කළේය. එසේවීනම් ලංගම විශාල ලාභයක් ලබන්නට ඇතැයි පෙන්වා දුන් පී. හැරිසන් මන්ත්‍රීවරයා පාඩු නොලැබීනම් ලාභ කොපමණදැයි විමසා සිටියේය. මැයි දිනයේදී ලංගම ලැබූ ලාභය ගැන කරුණු දැක්වීමට අද පාර්ලිමේන්තුවට තමා සූදානම්ව නොපැමිණි බැවින් ඉදිරියේදී එකී ලාභය ගණනය කර පාර්ලිමේන්තුව හමුවේ ප්‍රකාශ කරන බව අවධාරණය කළේය.", "URL": "https://sinhala.adaderana.lk/news.php?nid=33950", "Category": null, "Parent URL": null}