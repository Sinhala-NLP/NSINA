{"Source": "Adaderana", "Timestamp": "July 12, 2019 10:51 am", "Headline": "හොරෙන් මැණික් ගැරූ හත්දෙනෙක් අත්අඩංගුවට", "News Content": "තේ වත්තේ අනවසරෙන් මැණික් ගරමින් සිටි ජාවාරම්කරුවන් හත් දෙනෙක් සැකපිට අත්අඩංගුවට ගත් බව බගවන්තලාව පොලිසිය පැවසීය. ඊයේ (11) රාත්‍රීයේ අදාළ සැකකරුවන් අත්අඩංගුවට ගත් බව වාර්තා වෙයි. අත්අඩංගුවට ගත් ජාවාරම්කරුවන් බගවන්තලාව පොලිස් වසමට අයත් ටින්සින් තේ වත්තේ පියගැටපෙලක් ගලවා අනවසරෙන් මැණික් ගරමින් සිටින බවට ලද තොරතුරක් මත බගවන්තලාව පොලීසියේ නිලධාරින් මෙහෙයුමක් දියත් කර අදාළ සැකකරුවන් අත්අඩංගුවට ගෙන තිබේ. අත්අඩංගුවට ගත් සැකකරුවන් තේ වත්තේ විශාල වලක් හාරා පස් සමඟ තිබෙන මැණික් ඉල්ලම් ගොඩගෙන ඇති බවත්, අත්අඩංගුවට ගත් සැකකරුවන් බගවන්තලාව ටින්සින් ප්‍රදේශයේම පදිංචි කරුවන් බව පොලීසිය සඳහන් කළේය. සැකකරුවන් සමග මැණික් ගැරිමට උපයෝගි කරගත් උපකරණ රැසක් ද පොලිස් භාරයට ගෙන ඇති අතර අත්අඩංගුවට ගත් සැකකරුවන් පොලිස් ඇප මත මුදා හැර ඔහුන්ට එරෙහිව හැටන් මහෙස්ත්‍රාත් අධිකරණය හමුවේ නෛතික පියවර ගන්නා බව බගවන්තලාව පොලීසිය පැවසීය.", "URL": "https://sinhala.adaderana.lk/news.php?nid=113974", "Category": null, "Parent URL": null}