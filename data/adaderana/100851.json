{"Source": "Adaderana", "Timestamp": "December 16, 2018 09:00 pm", "Headline": "බලපෑම් වළක්වන්න සෝම හිමියන් කළ මෙහෙවර ගැන ඕමල්පේ හිමියන් කියයි", "News Content": "සිංහල ජාතිය විනාශ කිරීම සඳහා දේශපාලනික මුහුණුවරින් පැමිණි බලපෑම් වළක්වන්නට සෝම හිමියන් දැවැන්ත මෙහෙවරක් ඉටු කළ බව ආචාර්ය පූජ්‍ය ඕමල්පේ සෝභිත හිමියන් පැවසීය. ඊයේ(15) පස්වරුවේ මහරගමදී පැවති සෝම හිමි ගුණ සමරු උත්සවයේදී උන්වහන්සේ මේ බව අවධාරණය කරමින් පැවසීය. අපවත් වී වදාළ පූජ්‍ය ගංගොඩවිල සෝම හිමියන්ගේ 15 වැනි ගුණ සමරුව වෙනුවෙන් සංවිධාන කළ මෙම උත්සවය ඊයේ සවස පැවැත්වුණේ මහරගම නගර සභාව අසල බෝ සමිඳුන් අභියසදීය. මෙහිදී පාර්ලිමේන්තු මන්ත්‍රී පාඨලී චම්පික රණවක මහතාද අදහස් දැක්වීය. උන්වහන්සේගේ මඟ පෙන්වීම යටතේ ගොඩනැඟුන එම සමාජ දේශපාලන ව්‍යාපාරයේ බලපෑම නොවන්න, මේ රටේ කිසිම දේශපාලකයෙකුට ත්‍රස්තවාදයට එරෙහිව සටන් කිරීමට දෙපයක් හෝ කෙළින් සිට ගැනීමට කඳක් හෝ හදවතක් හෝ මනසක් ඇති නොවන බව ඔහු පැවසීය. ත්‍රස්තවාදයට රැහැණි ක්‍රියාවලියට මහා වීරයන් ලෙසින් පෙනී සිටින නායකයින් මෙහෙයවා ගැනීමට හැකි වූයේ කොපමණ අපහසුතාවයකින්දැයි දන්නා කරුණක් වන බවත් ඔහු පැවසීය. 2009 සිට මේ රටේ ජනතාවට ලැබුනු එම මහා අභයදානය ගැන සෝම ස්වාමින්වහන්සේට පින් පෙත් සැළකිය යුතු බවත් පැවසීය. බොරු දේශප්‍රේමී සටන් පාඨ කියන බොල් පිළිම වලින් ඔබ්බට ගොස් සැබෑ ගල් පිළිම හඳුනා ගතහොත් ඉතිහාසය තවත් වසර දහස් ගණනක් ඉදිරියට ගෙන යෑමට හැකි බවත් පැවසීය.", "URL": "https://sinhala.adaderana.lk/news.php?nid=100851", "Category": null, "Parent URL": null}