{"Source": "Adaderana", "Timestamp": "November 24, 2012 04:38 pm", "Headline": "10ක් දාලා 90ක් ගන්නවා", "News Content": "වත්මන් රජය අනුගමනය කරන්නේ ජනතාවගේ සාක්කුවට රුපියල් 10ක් දමා රුපියල් 90ක් යළි අය කර ගැනීමේ ක්‍රමවේදය යැයි එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා පවසයි. අය වැය කාරක සභා අවස්ථා විවාදයට පාර්ලිමේන්තුවේදී අද (24) එක්වෙමින් මන්ත්‍රීවරයා මේ බව පැවසුවේය. රජයේ සේවකයින්ට වැටුප් වැඩි කර ඇතැයි රජය පැවසුවත් පෞද්ගලික අංශයේ සේවකයින්ට ශත 5කින් වැටුප් වැඩි කර නැතැයි ඔහු පෙන්වාදුන්නේය. රාජ්‍ය අංශය පෞද්ගලික අංශයේ සියයට 50ත් 60ත් අතර ප්‍රමාණයකින් ආයෝජන සිදුකර ඇතත් පෞද්ගලික අංශයේ සේවකයින්ට වැටුප් වැඩි කිරීමට කිසිදු පියවරක් ගෙන නැතැයි ඔහු චෝදනා කළේය. මෙම අවස්ථාවේදී ඒ.එච්.එම් අස්වර් මන්ත්‍රීවරයා රීති ප්‍රශ්නයක් නැඟු අතර මුලාසනයේ සිටි කතානායකවරයා එය රීති ප්‍රශ්නයක් නොවන බව පෙන්වාදුන්නේය. අනවශ්‍ය ලෙස රීති ප්‍රශ්න නගන්නේ නම් සභාවෙන් ඉවත් කිරීමට සිදුවන බව කතානායකවරයා පැවසු අතර එහිදී රවී කරුණානායක මන්ත්‍රීවරයා කතානායකවරයාගේ එම ක්‍රියාකලාපය ප්‍රසාදයට ලක් කළේය.", "URL": "https://sinhala.adaderana.lk/news.php?nid=29453", "Category": null, "Parent URL": null}