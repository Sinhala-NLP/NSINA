{"Source": "Adaderana", "Timestamp": "February 18, 2013 09:59 am", "Headline": "උපන් විගසම දරුවා මරා මව රට යන්න හදලා", "News Content": "උපන් අවස්ථාවේදීම තම බිළඳා ඝාතනය කළ බව කියන 22 හැවිරිදි මවක් සමග ඊට අනුබල දුන් බව කියන ඇයගේ ස්වාමි පුරුෂයා, මව සහ අසල්වැසි කාන්තාවක් පුත්තලම පොලීසිය විසින් අත්අඩංගුවට ගෙන තිබේ. ඊයේ රාත්‍රීයේ පුත්තලම, සවිවපුර ගම්මානයේදී මෙම බිළිඳු ඝාතනය සිදුවී ඇතැයි අප වාර්තාකරු පවසයි. අධික රුධිරය වහනය වෙමින් පැවති කාන්තාවක් පුත්තලම දිසා රෝහලට ඊයේ රාත්‍රීයේ ඇතුළත් කර ඇත. ඇය පරීක්ෂා කර ඇති වෛද්‍යවරුන් පවසා ඇත්තේ මෙම කාන්තාවට දරුවෙකු ලැබී ඇති බවයි. ඒ අනුව සිද්ධිය පොලීසියට දැනුම් දී ඇත. පුත්තලම පොලීසියේ නිලධාරීන් පැමිණ රෝහල් ගත කර සිටි කාන්කාවගෙන් ප්‍රශ්න කිරීමේදී බිළිඳු ඝාතනයේ සුළ මුළ හෙලිවී ඇතැයි අප වාර්තාකරු සඳහන් කරයි. දරුවා බිහි කර ඇති කාන්තාව විදේශ රැකියාවක් සදහා පිටත්ව යාමට සුදානමින් සිට ඇත. ඒ අතර ඇය ගැබ් ගෙන තිබුනත් මේ බව හෙළි නොකර ඇය විදේශ ගත වීමට සියල්ල සුදානම් කර තිබේ. මේ අතර දරුවා ලැබීමට ආසන්න වීමත් සමගම සියල්ල හෙළිවී ඇතැයි අප වාර්තාකරු පවසයි. ඒ අනුව ඊයේ රාත්‍රීයේ තමන්ගේ නිවසේදීම දරුවා උපත ලද බවත්, එම අවස්ථාවේ ළඟ සිටි තමාව විදේශ ගත කිරීමට කටයුතු සංවිධානය කළ කාන්තාව දරුවා බිහි වීමට සහාය වී පසුව තුවායක ඔතා අසල්වැසි වැසිකිළි වලක් මතට ගෙන ගොස් දැමු බව රෝහල් ගත කර සිටින කාන්තාව පවසා ඇතැයි ද අප වාර්තාකරු වැඩිදුරටත් පවසයි.. එම තොරතුරු අනුව ක්‍රියාත්මක වු පොලීසිය රෝහල් ගත කර සිටින සැකකාර කාන්තාවගේ නිවස ආසන්නයේ පිහිටි නිවසක වැසිකිළි වළක් මත තිබී තුවායකින් ඔතන ලද බිළිඳු මළ සිරුර සොයා ගෙන ඇත. ඒ අනුව දරුවාගේ මරණයට සෘජුවම සම්බන්ධ බව කියන කාන්තාවද, බිළිඳා ඝාතනයට අනුබල දුන් බව කියන රෝහල් ගත කර සිටින කාන්තාවගේ මව සහ ඇයගේ ස්වාමි පුරුෂයාද පොලීසිය විසින් අත්අඩංගුවට ගෙන ඇත. දරුවා බිහි කළ කාන්තාව පොලිස් ආරක්ෂාව මැද පුත්තලම මුලික රෝහලේ ප්‍රතිකාර ලබමින් සිටී. මිය ගිය දරුවාගේ මරණය සම්බන්ධයෙන් වු මහේස්ත්‍රාත් පරීක්ෂණය අද (18) වැනිදා පැවැත්වීමට නියමිතය.", "URL": "https://sinhala.adaderana.lk/news.php?nid=31726", "Category": null, "Parent URL": null}