{"Source": "Adaderana", "Timestamp": "May 1, 2018 08:50 am", "Headline": " විජේදාසට උසස් අධ්‍යාපන-රවීට සංචාරක සිවිල් ගුවන්සේවා?", "News Content": "හිටපු අධිකරණ අමාත්‍ය විජේදාස රාජපක්ෂ මහතාට මහාමර්ග හා උසස් අධ්‍යාපන අමාත්‍ය ධූරය හිමිවන බව දේශපාලන ආරංචි මාර්ග සඳහන් කරයි. මේ අතර හිටපු මුදල් අමාත්‍ය රවී කරුණානයක මහතාට සංචාරක හා සිවිල් ගුවන්සේවා අමාත්‍යාංශය ලබා දෙන බව පසුගිය කාලය තුළ මත පළ වුවත් ඊයේ(30) රාත්‍රී වන තෙක් මේ පිළිබඳ අවසන් තිරණයකට එලඹ නොමැති බව වාර්තා වෙයි. මේ අතර නව අමාත්‍ය මණ්ඩලය අද(01) දිනයේ දිවුරුම් දීමට නියමිතව තිබේ. අද පෙරවරු 10.00ට ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති ලේකම් කාර්යාලයේ දී අමාත්‍ය මණ්ඩලය දිවුරුම්දීමට නියමිත බව රජයේ ආරංචි මාර්ග සඳහන් කළේය. පෙරවරු 9.30ට ජනාධිපති ලේකම් කාර්යාලයට පැමිණෙන ලෙස මැති ඇමතිවරුන්ට දැනුම් දී තිබේ. නව අමාත්‍ය මණ්ඩල දිවුරුම්දීමේ දී දැනට අමාත්‍යධුර දරණ අමාත්‍යවරුන්ගේ විෂයන්වල වෙනස්කම් සිදුවිය හැකි බව වාර්තා වෙයි. ශ්‍රී ලංකා නිදහස් පක්ෂයේ අමාත්‍යවරුන් පිරිසක් ඉල්ලා අස්වීමත් සමඟ පුරප්පාඩු වූ අමාත්‍ය ධුර සඳහා නව අමාත්‍යවරුන් කිහිපදෙනෙකු පත් කිරීම ද අද දිනයේ සිදුවනු ඇත. විද්‍යානුකූල පදනමක් මත නව අමාත්‍ය මණ්ඩලය පත් කරන බවට පසුගියදා පැවති උත්සවයකදී ජනාධිපති මෛත්‍රීපාල සිරිසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=88324", "Category": null, "Parent URL": null}