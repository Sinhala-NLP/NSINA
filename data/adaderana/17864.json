{"Source": "Adaderana", "Timestamp": "August 5, 2011 11:07 am", "Headline": "ජනතාව හා රජය අපහසුතාවට පත්කරන බලවේග හිස ඔසවනවා", "News Content": "ලංකා විදුලිබල මණ්ඩලය සතු ට්‍රාන්ස්ෆෝමර් විනාශ කරමින් මෙරට ජනතාව සහ රජය අපහසුතාවට පත්කරන බලවේග හිස ඔසවමින් සිටින බව විදුලි බල හා බලශක්ති අමාත්‍යාංශය පවසයි. ග්‍රාමීය ප්‍රදේශ‍ බලාත්මක වන ප්‍රධාන සාධකය ට්‍රාන්ස්ෆෝමර බැවින් අදාළ බලවේගවල ඉලක්කය ඒවා විනාශ කිරීම වී ඇති බව එම අමාත්‍යාංශය නිකුත් කළ නිවේදනයක දැක්වෙයි. ඒ සම්බන්ධයෙන් පරීක්ෂණ සිදුකෙරෙන බව විදුලිබල හා බලශක්ති අමාත්‍යාංශය සඳහන් කරයි. කෑගල්ල, හපුගල ප්‍රදේශයෙන් පසුගියදා වාර්තා වූ මෙවැනි සිදුවීමක් සම්බන්ධයෙන් කෑගල්ල පොලිසිය පරීක්ෂණ ආරම්භ කර ඇති බව එම අමාත්‍යාංශය වැඩිදුරටත් පවසයි. මෙවැනි ක්‍රියා දේශපාලනමය වශයෙන් වාසි ලබාගැනීමේ කූට උපක්‍රමයක් විය හැකි බව ද විදුලිබල අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=17864", "Category": null, "Parent URL": null}