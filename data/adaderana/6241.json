{"Source": "Adaderana", "Timestamp": "January 25, 2010 06:15 pm", "Headline": "වරෙන්තු නැතුව අත්අඩංගුවට", "News Content": "ඡන්ද මධ්‍යස්ථානවල ආරක්ෂාව තහවුරු කිරීමට පියවර ගෙන ඇති බව පොලිස්පති මහින්ද බාලසූරිය මහතා පවසයි. ඡන්ද මධ්‍යස්ථාන තුළ හා ඒ අවට ප්‍ර‍දේශවල ප්‍රචණ්ඩකාරී ලෙස හැසිරෙන ඕනෑම පුද්ගලයෙකු වරෙන්තු නිකුත් කිරී‍මකින් තොරව අත්අඩංගුවට ගන්නා ලෙස සියලුම පොලිස් නිලධාරීන්ට උ‍පදෙස් දී ඇතැයි පොලිස්පතිවරයා සඳහන් කරයි. මැතිවරණ රාජකාරී කටයුතු සඳහා යෙදූ පොලිස් නිලධාරීන්ගේ සංඛ්‍යාව 68,800 ක් බවද වාර්තා වේ. විශේෂයෙන්ම උතුරු නැඟෙනහිර පළාත්වල පිහිටි ඡන්ද මධ්‍යස්ථානවල ආරක්ෂාව වෙනුවෙන් කැරලි මර්දන ඒකක, ත්‍රිවිධ හමුදා භට පිරිස් මෙන්ම පොලිස් නිලධාරීන් ද යොදවා ඇති බව පොලිස්පතිවරයා සඳහන් කර සිටියේය. යම් ස්ථානයක ප්‍රචණ්ඩකාරී සිදුවීමක් ඇති වුවහොත් එය පාලනය කිරීම සඳහා කැරලි මර්දන ඒකකයේ මෙන්ම ත්‍රිවිධ හමුදාවේ ද සහය ලබාගන්නා බව ඔහු පවසයි.. රට පුරා ඒකාබද්ධ ආරක්ෂක ජංගම රථ 2523 ක් යෙදවීමට සැලසුම් කර ඇති බව ද සඳහන් වේ. පොලිස්පතිවරයා පවසන්නේ මෙම එක් රථයක් සඳහා පොලිස් නිලධාරීන් තිදෙනෙකු සහ ත්‍රිවිධ හමුදාවේ දෙදෙනෙකු යොදවා ඇති බවයි. බියෙන් හා සැකෙන් තොරව ඡන්දය ප්‍රකාශ කිරීමට හැකි වාතාවරණයක් නිර්මාණය කර ඇති බව පොලිස්පතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=6241", "Category": null, "Parent URL": null}