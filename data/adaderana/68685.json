{"Source": "Adaderana", "Timestamp": "January 27, 2017 02:52 pm", "Headline": " සෑම දරුවෙක්ටම සමාන අයිතියක් ලබා දිය යුතුයි", "News Content": "ජාති බේදයකින් තොරව සෑම දරුවෙකුටම අධ්‍යාපනය ලබා ගැනීමට සමාන අයිතියක් ලබා දිය යුතු බව රණවිරු සේවා අධිකාරියේ සභාපතිනී අනෝමා ෆොන්සේකා මහත්මිය පවසයි.ඇය මේ බව කියා සිටියේ මඩකළපුව සහ අම්පාර දිස්ත්‍රික්ක වල රණවිරු දූ දරුවන්ට පාසැල් උපකරණ බෙදා දීමේ උත්සවය අමතමිනි.එහිදී වැඩිදුරටත් අදහස් දැක්වූ එතුමිය කියා සිටියේ “ජාති භේදයකින් තොරව සැම දරුවෙකුටම අධ්‍යාපනය ලබා ගැනීමට සමාන අයිතියක් ලබා දිය යුතුයි. එය අපේ වගකීමක්. එම වගකීම නිසිලෙස ඉටු කිරීමට අපි බැදී සිටිනවා. රණවිරු සේවා අධිකාරිය මගින් සංවිධානය කළ මෙම වැඩසටහන සඳහා රණවිරු දරුවන් පමණක් නොව සියලුම ජාතීන් නියෝජනය වන පරිදි සිසු දරුවන් සහභාගීකර ගැනීමට අප අදහස් කළේ ඒ නිසයි. දරුවන් අපේ සම්පතක් ඔවුන් රැක ගැනීමට අවශ්‍ය සියලුම කටයුතු සිදු කිරීමට හැකි සැම පියවරක්ම ගැනීමට කටයුතු කරනවා”සිසු දරුවන් 500දෙනෙකුට පාසැල් උපකරණ බෙදා දීමට අමතරව මඩකළපු දිස්ත්‍රික් රණවිරු දූ දරුවන් සඳහා ශිෂ්‍යත්ව ලබාදීම ද, තෝරා ගත් රණවිරු පවුල් සාමාජිකයින් සඳහා මහන මැෂින් සහ සිංගර් ශ්‍රී ලංකා ආයතනය මගින් මැහුම් පුහුණු පාඨමාලා හැදෑරීම සඳහා ශිෂ්‍යත්ව ලබදීම ද මෙහිදී සිදු කෙරිණි.", "URL": "https://sinhala.adaderana.lk/news.php?nid=68685", "Category": null, "Parent URL": null}