{"Source": "Adaderana", "Timestamp": "August 7, 2017 09:02 am", "Headline": "ප්‍රදේශ රැසක අනතුරු-දැරියක් ඇතුළු 4ක් මරුට", "News Content": "ප්‍රදේශ කිහිපයක සිදු වූ අනතුරුවලින් කුඩා දැරියක් ඇතුළු පුද්ගලයින් සිව් දෙනෙකු මියගොස් තිබේ. හබරණ - දඹුල්ල මාර්ගයේ මීගස්වැව ප්‍රදේශයේදී මාර්ගය හරහා ගමන් කළ 11 හැවිරිදි දැරියක් වෑන් රථයක ගැටී මියගොස් ඇති බව පොලීසිය පවසයි. ඊයේ(06) රාත්‍රී 08.15ට පමණ අනතුර සිදුව ඇති අතර බරපතළ තුවාල ලැබූ දැරිය හබරණ රෝහලට ඇතුළත් කිරිමේදී මියගොස් ඇති බව හබරණ පොලීසිය සඳහන් කළේය. මේ අතර මහනුවර - යාපනය මාර්ගයේ ගල්වඩුවාව ප්‍රදේශයේදී යතුරුපැදියක් විදුලි රැහැන් කණුවක ගැටීමෙන් සිදු වූ අනතුරකින් 48 හැවිරිදි කාන්තාවක් මියගොස් තිබේ. අනතුරෙන් යතුරුපැදිකරු සහ 12 හැවිරිදි දැරියක් ද තුවාල ලබා අනුරාධපුර ශික්ෂණ රෝහලට ඇතුලත් කර ඇති බව පොලීසිය පවසයි. මේ අතර වත්තේගම - මහනුවර මාර්ගයේ පොල්ගොල්ල ප්‍රදේශයේදී යතුරුපැදියක් මෝටර් රථයක ගැටීමෙන් සිදු වූ අනතුරකින් 23 හැවිරිදි තරුණයෙකු මියගොස් තිබේ. වැලිකන්ද නගරයේදී යතුරුපැදියක් සහ ගවයෙකු ගැටීමෙන් සිදු වු අනතුරකින් 43 හැවිරිදි පුද්ගලයෙකු ඊයේ රාත්‍රී මියගොස් ඇති බව පොලීසිය පවසයි.", "URL": "https://sinhala.adaderana.lk/news.php?nid=76042", "Category": null, "Parent URL": null}