{"Source": "Adaderana", "Timestamp": "July 26, 2011 05:21 pm", "Headline": "නිසි මිලක් දෙන්න සූදානම්-ජොනී සහතික වෙයි", "News Content": "2011 යල කන්නයේ වී මිල දී ගැනීමේ දී වී කිලෝවක් සඳහා නිසි මිලක් ලබා දීමට අවශ්‍ය පියවර ගෙන ඇතැයි සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. ප්‍රාදේශීය ලේකම් කොට්ඨාශ මඟින් ලොරි රථ යවා වී මිල දී ගැනීම සක්‍රීය කිරීමට තමා වී අලෙවි මණ්ඩලයට උපදෙස් ලබා දී ඇති බව ඔහු කියා සිටියේය. දැනට වී අලෙවි මණ්ඩලය සතුව පවතින ගබඩා සංඛ්‍යාව වී මිල දී ගැනීම ආරම්භ කරන විට ගබඩා 250ක් දක්වා වැඩි කිරීමට අවශ්‍ය පියවර ගන්නා බව ද අමාත්‍යවරයා පෙන්වා දෙයි. විශේෂයෙන් වී ගබඩා කිරීමේ දී ඇතිවිය හැකි අක්‍රමිකතා, හානි සහ අර්බුදකාරී තත්ත්වයන්ගේ වගකීම එම කලාපය භාර වී අලෙවි මණ්ඩලයේ නිලධාරීන් විසින් සෘජුවම දැරිය යුතු බව ද ජොන්ස්ටන් ප්‍රනාන්දු අමාත්‍යවරයා අවධාරණය කර සිටියි. වී ‍අලෙවි මණ්ඩලයේ නිලධාරීන් දැනුවත් කරමින් සමූපකාර හා අභ්‍යන්තර වෙළඳ කටයුතු අමාත්‍යංශයේ අද(26)පැවති හමුවකදී අමාත්‍යවරයා මේ බව සඳහන් කර තිබේ.", "URL": "https://sinhala.adaderana.lk/news.php?nid=17652", "Category": null, "Parent URL": null}