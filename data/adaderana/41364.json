{"Source": "Adaderana", "Timestamp": "February 25, 2014 09:13 am", "Headline": "ගව කුර සහ මුඛ රෝගය නිසා මස් අලෙවිය තහනම්!", "News Content": "පුත්තලම දිස්ත්‍රික්කයේ අතැම් ප්‍රදේශ වල මේ දින වල පැතිර යන ගව කුර සහ මුඛ රෝගය හේතුවෙන් එම දිස්ත්‍රික්කයේ ප්‍රාදේශීය ලේකම් කොට්ඨාස 04ක කුර සහිත සතුන්ගේ මස් ආහාරය පිණිස අලෙවි කිරීම තාවකාලිකව අත්හිටුවා ඇති බව වයඹ පළාත් ධීවර,කෘෂිකර්ම සහ පශු සම්පත් අමාත්‍ය සනත් නිශාන්ත පෙරේරා මහතා පවසයි. ඒ අනුව පුත්තලම,කරුවගලස්වැව,කල්පිටිය සහ වනාතවිල්ලුව යන ප්‍රාදේශීය ලේකම් කොට්ඨාස වලට මෙම තහනම් නියෝගය නිකුත් කර ඇත. රජය විසින් නිකුත් කර ඇති මෙම තහනම් නියෝගය ඒ ඒ ප්‍රදේශ වල පිහිටි පළාත් පාලන ආයතන වෙත මේ වන විටත් දන්වා තිබේ. පුත්තලම දිස්ත්‍රික්කයේ අතැම් ප්‍රදේශ වල මේ දින වල පැතිර යන ගව කුර සහ මුඛ රෝගය හේතුවෙන් මෙම තහනම් නියෝගය පනවා ඇති බව ද පළාත් ඇමතිවරයා සඳහන් කරයි. විශේෂයෙන්ම වනාතවිල්ලුව සහ කරුවලගස්වැව ප්‍රාදේශීය ලේකම් කොට්ඨාස දෙක තුළ ඇති ගව පට්ටි වල සිටින ගවයින් අතර මෙම මුඛ සහ කුර රෝගය පැතිර යන බවට පශු වෛද්‍යවරුන් විසින් හඳුනා ගෙන ඇත. තම ගවයින්ට කුර හෝ මුඛ රෝගය වැළදී ඇති බවට අනුමාන කරන ඇතැම් ගව පට්ටි හිමියන් එම ගවයින් අඩු මුදළකට වෙනත් ප්‍රදේශ වලට කඩිනමින් අලෙවි කිරීමේ කටයුතු සිදු කරන බව දැන ගන්නට ඇති බවද පළාත් ඇමතිවරයා සඳහන් කරයි. මෙම හේතුව නිසා දැනට රෝගය පැතිර යන බවට හඳුනා ගෙන ඇති ප්‍රදේශ වලින් කුර සහිත සතුන් වෙනත් ප්‍රදේශ වලට ගෙන යාමෙන් වළකින ලෙසද ඉල්ලීමක් කරයි. මෙම රෝග කාරකය සුළඟ පාදක කරගෙන සීඝ්‍රයෙන් පැතිර යන බැවින් මර්දන කටයුතු කඩිනමින් ආරම්භ කර ඇති නමුත් එය අසීරු කටත්තක් බවද කළ විමසීමකදී පළාත් පශු සම්පත් සංවර්ධන අමාත්‍ය සනත් නිශාන්ත පෙරේරා මහතා පැවසීය. විල්පත්තුව සහ තබ්බෝව අභය භූමි වල ජීවත් වන වල් (වන) ඌරන්ගෙන් මෙම කුර සහ මුඛ රෝගය ගමට පැතිර ආ බවට විශ්වාසයක් ඇති බවද ඇමතිවරයා කියා සිටී. මේ දිනවල වල් (වන) ඌරන් කෑම සොයා ගම් වැදීමත්, ගව පට්ටි වල සිටින ගවයින් ආහාර සොයා වනාන්තර ආසන්නයේ ඇති වැව් පිටි වල ගත කිරීමත් මෙම තත්ත්වයට හේතුව වී ඇති බවද හෙතෙම කියා සිටියේය. වයඹ පළාත තුළ සිටින සියලූම පශු වෛද්‍යවරුන් එක් කර රෝගය පැතිර යාම පාලනය කිරීමට අවශ්‍ය කටයුතු මේ වන විට ගෙන ඇති බවද පළාත් අමාත්‍ය සනත් නිශාන්ත පෙරේරා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41364", "Category": null, "Parent URL": null}