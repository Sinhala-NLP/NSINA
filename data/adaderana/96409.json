{"Source": "Adaderana", "Timestamp": "September 20, 2018 03:11 pm", "Headline": "ඥානසාර හිමිගේ අභියාචනය සලකා බලන්න දින දෙයි", "News Content": "අධිකරණයට අපහාස කිරීමේ චෝදනාව ට වසර හයක සිර දඬුවම් ලබා සිටින බොදු බල සේනා සංවිධානයේ ලේකම් පූජ්‍ය ගලගොඩඅත්තේ ඥාණසාර හිමියන් එම දඬුවමට එරෙහිව ඉදිරිපත්කර ඇති අභියාචනා ඉල්ලීම සලකා බැලීම ලබන 28 වනදා සිදුකරන බව ශ්‍රේෂ්ඨාධිකරණය අද(20) නියම කළේය. එම අයදුම්පත ප්‍රසන්න ජයවර්ධන, විජිත් මළල්ගොඩ සහ එල්.ටී.බී දෙහිදෙණිය යන ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල හමුවේ අද කැඳවනු ලැබුවේය. එහිදී විනිසුරුවරු නියම කළේ අදාළ අභියාචනා ඉල්ලීම ලබන 28 වනදා කරුණු තහවුරු කිරීම සඳහා කැඳවන බවයි. 2016 වසරේ ජනවාරි මස මාධ්‍යවේදී ප්‍රගීත් එක්නැලිගොඩ මහතා අතුරුදන්වීම පිළිබඳ නඩුව හෝමාගම මහේස්ත්‍රාත් අධිකරණය හමුවේ විභාගයට ගත් අවස්ථාවේදී අධිකරණ භූමියේ කලහකාරී ලෙස හැසිරී අධිකරණ ක්‍රියාදාමයට බාධා කොට අධිකරණයට අපහාස කළ ්‍බවට චෝදනා කරමින් ඥාණසාර හිමියන්ට එරෙහිව එම අධිකරණයේ හිටපු මහේස්ත්‍රාත් රංග දිසානායක මහතා විසින් අභියාචනාධිකරණයට පැමිණිල්ලක් ඉදිරිපත් කර තිබුණි. එම පැමිණිල්ල පදනම් කරගෙන නීතිපතිවරයා විසින් ඥාණසාර හිමියන්ට එරෙහිව චෝදනා පත්‍රයක් ගොනු කරනු ලැබුවේය. දීර්ඝ නඩු විභාගයකින් පසුව තීන්දුව ප්‍රකාශයට පත් කරමින් අභියාචනාධිකරණය විසින් ඥාණසාර හිමියන්ව එම චෝදනාවලට වරදකරු කර වසර 19 ක සිරදඬුවමක් නියම කළ අතර එම සිරදඬුවම වසර 6 කින් ගෙවි යා යුතු බව නියම කළේය. එම දඬුවමට එරෙහිව අභියාචනයක් ඉදිරිපත් කිරීමට ඥානසාර හිමියන් ඉල්ලීමක් කළ ද අභියාචනාධිකරණය විසින් එය ප්‍රතික්ෂේප කරනු ලැබුවේය. ඒ අනුව ඥානසාර හිමියන් විසින් තමන් වහන්සේට පණවා තිබෙන දඬුවම ඉවත් කොට සියලු චෝදනාවලින් නිදහස් කිරීමට නියෝගයක් නිකුත් කරන මෙන් ඉල්ලා අභියාචනා අවසර ඉල්ලුම්පත ශ්‍රේෂ්ඨාධිකරණය වෙත ඉදිරිපත් කර තිබේ.", "URL": "https://sinhala.adaderana.lk/news.php?nid=96409", "Category": null, "Parent URL": null}