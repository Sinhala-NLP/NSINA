{"Source": "Adaderana", "Timestamp": "June 3, 2013 02:50 pm", "Headline": "ඩෙංගු බෝ කළ 2173ට නඩු", "News Content": "ඩෙංගු මදුරුවන් බෝවන ස්ථාන පවත්වාගෙන ගිය බවට චෝදනා මත ගත වු මාස 5ක කාලයක තුළ පුද්ගලයන් 2173 දෙනෙකුට එරෙහිව නඩු පවරා ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. රජයේ සහ පෞද්ගලික ආයතන හිමියන් මෙන්ම නිවාස හිමියන් ද ඔවුන් අතර වන බව සංගමයේ උපලේකම් සී.එස්.මුතුකුඩ මහතා ප්‍රකාශ කළේය. පුද්ගලයින් 9,000කට වැඩි පිරිසකට ඩෙංගු මදුරුවන් බෝවන ස්ථාන පවත්වාගෙන යාම සම්බන්ධයෙන් අවවාදාත්මක නිවේදන නිකුත් කර තිබේ. වැරදිකරුවන්ගෙන් දඩ වශයෙන් රුපියල් ලක්ෂ 50කට වැඩි මුදලක් ද අයකරගෙන ඇති බව වාර්තා වේ. ඩෙංගු රෝගීන් වැඩි සංඛ්‍යාවක් කොළඹ මහ නගර සභා බල ප්‍රදේශයෙන් වාර්තා වන අතර ගම්පහ, රත්නපුර, කුරුණෑගල සහ කළුතර ප්‍රදේශවලින් ඩෙංගු රෝගය වැඩි වශයෙන් වාර්තා වී තිබේ.", "URL": "https://sinhala.adaderana.lk/news.php?nid=34602", "Category": null, "Parent URL": null}