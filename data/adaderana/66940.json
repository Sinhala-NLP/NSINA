{"Source": "Adaderana", "Timestamp": "December 11, 2016 05:11 pm", "Headline": "තුර්කියේ පිපිරීම් දෙකකින් 29ක් මරුට", "News Content": "තුර්කියේ ස්තාන්බුල් නුවර පාපන්දු ක්‍රීඩාංගනයක් ආසන්නයේ සිදුවූ පිපිරීම් දෙකකින් පුද්ගලයින් 29 දෙනෙකු ජීවිතක්ෂයට පත්වී තිබේ. එම පාපන්දු ක්‍රීඩාංගනයේ පැවති තරගයක් අවසන් වී පැයකට පමණ පසුව මෙම පිපිරීම් සිදුවී ඇති අතර එහිදී තවත් පුද්ගලයින් 166 දෙනෙකු පමණ තුවාල ලබා ඇති බව විදෙස් මාධ්‍ය වාර්තා කළේය. මරාගෙන මැරෙන බෝම්බකරුවෙකු විසින් සිදුකළ ප්‍රහාරයක් සහ මෝටර් රථයක ඇටවූ බෝම්බයක් මෙලෙස පුපුරුවා හැර ඇති බව සඳහන් වේ. පොලිස් නිලධාරීන් පිරිසක් ඉලක්ක කරගනිමින් අදාළ ප්‍රහාර එල්ල කරන්නට ඇති බව තුර්කි ආරක්ෂක අංශ සැක පළ කරයි. කෙසේවෙතත් අදාළ ප්‍රහාරයේ වගකීම මේ වන තෙක් කිසිදු ත්‍රස්ත සංවිධානයක් විසින් භාරගෙන නොමැති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=66940", "Category": null, "Parent URL": null}