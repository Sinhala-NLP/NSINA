{"Source": "Adaderana", "Timestamp": "July 26, 2011 09:41 am", "Headline": "ලියාපදිංචි බලපත්‍ර ගෙන පුද්ගලික සේවාවල යෙදීම ගැන පැමිණිලි", "News Content": "ලියාපදිංචි මාර්ග බලපත්‍රයක් සහිත බස් රථ පුද්ගලික ප්‍රවාහන සේවා කටයුතුවල නිරත වීම පිළිබඳ සොයා බැලීමට ජාතික ගමනාගමන කොමිසන් සභාව තීරණය කර තිබේ. මාර්ග බලපත්‍ර සහිත ඇතැම් බස් රථ මගීන් ප්‍රවාහනය නොකොට පුද්ගලික ප්‍රවාහන සේවාවල නිරත වන බවට පැමිණිලි ලැබී ඇති බව ජාතික ගමනාගමන කොමිසන් සභාවේ ධාවන හා සේවා අධීක්ෂණ අධ්‍යක්ෂ එච්.ඩබ්ලිව් .විපුලසේන මහතා ප්‍රකාශ කළේය. විශේෂයෙන්ම ඇඟලුම් ක්ෂේත්‍ර‍යේ නිරත සේවක සේවිකාවන් ප්‍රවාහනය කිරීමට මෙවැනි බස් රථ යොදාගෙන ඇති බවට තොරතුරු ලැබී ඇති බව විපුලසේන මහතා සඳහන් කළේය. මාර්ග බලපත්‍ර ලබාගෙන පුද්ගලික ප්‍රවාහන සේවාවල නිරතවීම වරදක් බවත්, ඒ පිළිබඳව විකල්ප වැඩපිළිවෙළකට යාමට බලාපොරොත්තු වන බවත් ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=17639", "Category": null, "Parent URL": null}