{"Source": "Adaderana", "Timestamp": "November 21, 2017 10:41 am", "Headline": " ලෝකෙටම පහර දෙන්න චීනය මිසයිලයක් හදයි", "News Content": "න්‍යෂ්ටික අවි ඇති හිස් 10ක් සහිත ප්‍රබල අන්තර් මහද්වීපික බැලිස්ටික් මිසයිලයක් ලබන වර්ෂයේ සිට චීන මහජන විමුක්ති හමුදාවේ අවි අතරට එක්වන බව එරට රාජ්‍ය මාධ්‍ය සඳහන් කරයි. චීනයේ ග්ලෝබල් ටයිම්ස් පුවත්පත පෙන්වා දෙන්නේ ඩොන්ෆෙන් - 41 නමින් මෙය නම් කර ඇති බවයි. එමෙන්ම අදියර 3කින් සමන්විත මෙම මිසයිලය කිලෝමීටර් 12,000ක දුරට යොමු කළ හැකි බව සඳහන්ය. ඒ අනුව එමඟින් චීනයේ සිට ලොව ඕනෑම ප්‍රදේශයකට න්‍යෂ්ටික ප්‍රහාරයක් එල්ල කළ හැකි වන බව ග්ලෝබල් ටයිම්ස් සඳහන් කරයි. ඒ මඟින් යොමු කරන න්‍යෂ්ටික හිස් වෙන වෙනම ඉලක්ක වෙත යොමු කළ හැකි බවද සඳහන්ය. ඒවා සතුරු මිසයිල ආරක්ෂක පද්ධති වලට හසු නොවී ඉලක්කය කරා යාමට හැකිවීම ද විශේෂත්වයකි.", "URL": "https://sinhala.adaderana.lk/news.php?nid=80293", "Category": null, "Parent URL": null}