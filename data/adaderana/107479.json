{"Source": "Adaderana", "Timestamp": "April 5, 2019 09:56 pm", "Headline": "මැලේසියාවට ගිය ‘සාගර’ සාර්ථක පුහුණු සංචාරයකින් පසු දිවයිනට", "News Content": "මැලේසියාවේ ලන්කාවි දූපතේ පවත්වනු ලැබූ ජාත්‍යන්තර සාගරික හා ගුවන් ප්‍රදර්ශනයට (ලීමා - 2019) සහභාගී වීම සඳහා පසුගිය මාර්තු 19 වන දින ත්‍රිකුණාමලය වරායෙන් මැලේසියාව බලා පිටත් වූ ශ්‍රී ලංකා නාවික නෞකා ‘සාගර’ නෞකාව සාර්ථක ලෙස සිය පුහුණු සංචාරය නිම කිරීමෙන් පසු අද (05) දිවයිනට ළඟා විය. සාගර නෞකාව ත්‍රිකුණාමලය වරායට සේන්දු වීමෙන් අනතුරුව නාවික සම්ප්‍රදායානුකූලව වරාය පරිශ්‍රය වෙත පිළිගැනීමට කටයුතු කෙරුණි. එම අවස්ථාව සඳහා නැගෙනහිර නාවික විධානය භාර නියෝජ්‍ය ආඥාපති, කොමදෝරු උපුල් ද සිල්වා ඇතුළු ජ්‍යෙෂ්ඨ නිලධාරීන් පිරිසක් සහභාගි වී සිටියහ. ලීමා 2019 ජාත්‍යන්තර සාගරික හා ගුවන් ප්‍රදර්ශණය මාර්තු මස 26 වන දින සිට 30 වන දින දක්වා මැලේසියාවේ ලන්කාවි දූපතේ පැවැති අතර, එහිදි නාවික අභ්‍යාස මෙන්ම විවිධ වැඩසටහන් රැසකට ද නෞකාවේ නැව් මුළුව සහභාගී විය. එමෙන්ම මැලේසියාවේ නිළ සංචාරයක නිරත වූ නාවික හමුදාධිපති, වයිස් අද්මිරාල් පියල් ද සිල්වා පසුගිය මාර්තු 27 වන දින ශ්‍රී ලංකා නාවික නෞකා සාගර නෞකාවේ නිරීක්‍ෂණ චාරිකාවක ද නිරත විය.", "URL": "https://sinhala.adaderana.lk/news.php?nid=107479", "Category": null, "Parent URL": null}