{"Source": "Adaderana", "Timestamp": "March 23, 2018 10:04 pm", "Headline": "පිටරට ඉගෙන ගන්න රණවිරුවන්ගේ දීමනා පිළිබඳ විෂමතාවය කඩිනමින් ඉවත් වෙන ලකුණු", "News Content": "විදේශීය පාඨමාලාවන්හි නිරත රණවිරුවන් සඳහා ලබාදෙන දීමනා පිළිබඳ මෙතෙක් තිබූ විෂමතාවන් කඩිනමින් ඉවත් කිරීමට මුදල් අමාත්‍ය මංගල සමරවීර මහතා සමඟ පැවති විශේෂ සාකච්ඡාවේදී පියවර ගත් බව ආරක්ෂක රාජ්‍ය අමාත්‍ය රුවන් විජයවර්ධන මහතා පවසා තිබේ. මේ පිළිබඳව අද 23 පස්වරුවේදී පාර්ලිමේන්තු සංකීර්ණයේදී මුදල් අමාත්‍ය මංගල සමරවීර මහතා සහ ආරක්ෂක රාජ්‍ය අමාත්‍ය රුවන් විජයවර්ධන මහතා ඇතුළු නිළධාරීන් පිරිසක් අතර විශේෂ සාකච්ඡාවක් පැවති අතර, එහිදී පවතින විෂමතාවන් කඩිනමින් ඉවත් කිරීම පිළිබඳ සාකච්ඡා වී ඇත. ඒ අනුව කෙටි කාලයක් ඇතුළත විදෙස් පාඨමාලාවන් සඳහා රණවිරුවන් වෙත ලබාදෙන දීමනා පිළිබඳ තිබූ විෂමතාවන් ඉවත් කරන බව සඳහන් කර තිබේ. ආරක්ෂක රාජ්‍ය අමාත්‍ය රුවන් විජයවර්ධන මහතාගේ මැදිහත් වීමෙන් මුදල් අමාත්‍ය මංගල සමරවීර මහතා සමඟ පැවති මෙම සාකච්ඡාව සඳහා මේජර් ජනරාල් විජිත රවිප‍්‍රිය මහතා ඇතුළු ආරක්ෂක අමාත්‍යාශයේ හා මුදල් අමාත්‍යාංශයේ නිළධාරීන් පිරිසක් සහභාගි විය.", "URL": "https://sinhala.adaderana.lk/news.php?nid=86229", "Category": null, "Parent URL": null}