{"Source": "Adaderana", "Timestamp": "October 20, 2013 10:10 am", "Headline": "පාසල් ප්‍රේමය ගැන මව්පියන්ගේ අවවාද නොරිස්සු දරුවා ගෙල වැලලාගනියි", "News Content": "ප්‍රේම සම්බන්ධතාවයක් මව්පියන්ට හෙළිවුයේ යැයි සිත් තැවුලට පත් වයස අවුරුදු 14 ක පාසල් සිසුවෙක් තම නිවස තුළම ගෙල වැලලාගෙන මිය ගොස් තිබේ. ඊයේ මෙය සිදුව ඇති බව අප වාර්තාකරු කියයි. මිය ගොස් අත්තේ ආණමඩුව - දිවුල්වැව පදිංචිව සිටි මහසෙන් විදානලාගේ දිලුෂ ප්‍රියශාන්ත(14) නම්වු පාසල් සිසුවෙකි. මිය ගොස් ඇති සිසුවා එම ප්‍රදේශයේම පාසලක 09 වන වසර පන්තියේ ඉගෙනුම ලබමින් සිට ඇත. මෙම පාසල් දරුවා එම ප්‍රදේශයේම පදිංචි පාසල් සිසුවියක් සමග ප්‍රේම සම්බන්ධතාවයක් පවත්වා ගෙන ගොස් තිබේ. ඒ බව දැන ගෙන ඇති සිසුවාගේ මව්පියන් තම දරුවාට මේ සම්බන්ධය නවතා දමන ලෙස පවසමින් අවවාද කර ඇත. එම අවවාදයෙන් සිත් තැවුලට පත්ව ඇති පාසල් සිසුවා තම නිවස තුළම ගෙල වැලලාගෙන ඇති බව අප වාර්තාකරු කියයි. පසුව මව්පියන් විසින් ඔහුව කඩිනමින් ආණමඩුව දිසා රෝහලට ඇතුළත් කළත් ඒ වන විටත් ඔහු මිය ගොස් සිට ඇති බව දරුවාව පරීක්ෂා කළ වෛද්‍යවරුන් පවසා ඇත. ආණමඩුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38246", "Category": null, "Parent URL": null}