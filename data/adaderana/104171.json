{"Source": "Adaderana", "Timestamp": "February 12, 2019 04:31 pm", "Headline": "මධූෂ්ගේ ජීවිත කථාව ලක්ෂමන් යාපා හෙළිකරයි", "News Content": "මෙරට පාතාලයේ ප්‍රබලයා ලෙස හැඳින්වෙන මාකඳුරේ මධුෂ් නැමැත්තා පදිංචිව සිට ඇත්තේ මාකඳුරේ නොවන බවත් මධුෂ්ගේ ගම කඹුරුපිටිය නැමති ග්‍රාමය බව පාර්ලිමේන්තු මන්තී‍්‍ර ලක්ෂ්මන් යාපා අබේවර්ධන මහතා පවසයි. අද(12) කොළඹ පැවති මාධ්‍ය හමුවකට එක් වෙමින් ඒ මහතා මේ බව සඳහන් කළේය. මේ අතර මධුෂ් නැමති පුද්ගලයා කිසි විටෙක ලක්ෂ්මන් යාපා අබේවර්ධන මහතාගේ පුතනුවන්ගේ විවාහා මංගල උත්සවය සඳහා සභාගී නොවූ බවත් නියෝජ්‍ය අමාත්‍ය නලීන් බණ්ඩාර මහතා විසින් පසුගිය දිනවල සිදු කළ ප්‍රකාශ ප්‍රතික්ෂේප කරන බව ඒ මහතා පැවසීය. එමෙන්ම ලක්ෂ්මන් යාපා අබේවර්ධන මහතාගේ පුත්‍රයෙකුට රාජතාන්ත්‍රික ගුවන් බලපත්‍රය ඇති බවට පසුගිය දා කළ ප්‍රකාශයද සියල්ල ප්‍රතික්ෂේප කරන බව පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතා වැඩිදුරටත් පැවසීය. මෙහිදී අදහස් දක්වමින් මන්ත්‍රීවරයා මාකඳුරේ මධූෂ්ගේ ඉතිහාස කථාවම මාධ්‍ය වෙත ඉදිරිපත් කළේය. මධූෂ්ගේ මව ජනතා විමුක්ති පෙරමුණේ කලබලකාලයේ දී වෙඩි තැබීමෙන් මිය ගිය අතර, මධූෂ්ට වයස අවුරදු 8 දී ඔහුගේ පිය දෙවන විවාහයක් කර ගත් බව ද මන්ත්‍රීවරයා මෙහිදී සඳහන් කළේය. පසුව විවාහ ජීවිතයට ඇතුළත් වු මධූෂ් හොඳ ව්‍යාපාරිකයෙක් වශයෙන් ජිවත් වුවත් ඔහුගේ ජීවත් වු ඉඩමෙන් ඉවත් වීමට කළ නියෝගවලින් අනතුරුව බොහෝ දේ වෙනස් වු බව ද පැවසූ මන්ත්‍රීවරයා, මධූෂ්ගේ සම්පූර්ණ විස්තරය මාධ්‍ය හමුවේ අනාවරණය කර සිටියේය. එමෙන්ම තමාගේ පුතාගේ විවාහ උත්සවයට මධූෂ් පැමිණ ඇති බවට සමාජ මාධ්‍ය මාධ්‍යවලින් ද බොහෝ චෝදනා එල්ල වී ඇති බවත්, කරුණාකර මේ සම්බන්ධයෙන් විධිමත් පරීක්ෂණයක් සිදු කර කරුණු අනාවරණය කරන ලෙස ද මන්ත්‍රීවරයා පැවසීය.", "URL": "https://sinhala.adaderana.lk/news.php?nid=104171", "Category": null, "Parent URL": null}