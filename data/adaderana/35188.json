{"Source": "Adaderana", "Timestamp": "June 24, 2013 07:31 am", "Headline": "අවතැන්වූවන්ගේ ඡන්ද අයිතියට අද සිට ලියාපදිංචිය", "News Content": "උතුරු සහ නැගෙනහිර පළාත්වල අවතැන් වූ පුද්ගලයින් සඳහා ඡන්ද හිමි නාම ලේඛනයේ ලියාපදිංචිවීමට අද දිනයේ සිට අවස්ථාව පවතින බව මැතිවරණ මහලේකම් කාර්යාලය පවසයි. ඒ අනුව එම පුද්ගලයින්ට 2012 ඡන්ද හිමි නාම ලේඛණයේ ලියාපදිංචිවීමේ අවස්ථාව මෙමගින් හිමිවන බව එම කාර්යාලය සඳහන් කරයි. උතුරේ හෝ නැගෙනහිරින් අවතැන් වූ ඕනෑම පුද්ගලයෙකුට මේ සඳහා අවස්ථාව හිමිවන අතර ඡන්ද හිමියන් ලියාපදිංචි කිරීමේ පනතේ නව සංශෝධනවලට අනුව මෙම ලියාපදිංචිය සිදු කිරීමට නියමිතය. උතුරේ අභ්‍යන්තර වශයෙන් අවතැන් වූ පුද්ගලයින්ට ඔවුන් අවතැන් වීමට පෙර පදිංචිව සිටි ස්ථානවල සිට ඡන්දය ප්‍රකාශ කිරීමට අදාළ ඡන්ද දායක ලැයිස්තුවට ඇතුළත් විය හැකි බවට පසුගියදා තීරණය කෙරුණි. ග්‍රාම නිලධාරීවරයාගේ සහතිකයකින් අනතුරුව මේ සඳහා අවස්ථාව හිමිවන අතර කිසියම් පුද්ගලයෙකු ස්ථාන දෙකක ලැයිස්තු දෙකකට ඡන්ද දායකයෙකු ලෙස ලියාපදිංචි ඔවුහොත් ඔහුට එරෙහිව නීතිමය පියවර ගැනීමේ අවස්ථාව ද මෙම පනතෙන් හිමි වේ. උතුරු පළාතෙන් සහ නැගෙනහිර පළාතෙන් අවතැන්ව වෙනත් ප්‍රදේශවල සිටින පුද්ගලයින් මෙම ලියාපදිංචිය සඳහා දිස්ත්‍රික් ලේකම් කාර්යාල වල ඇති ඉල්ලුම් පත්‍රය පුරවා ප්‍රදේශයේ ග්‍රාම නිලධාරීවරයාගේ නිර්දේශ අනුව ඉල්ලුම් කිරීමට හැකියාව පවතින බව මැතිවරණ මහලේකම් කාර්යාලය කියා සිටියි. මේ වන විටත් අදාළ ඉල්ලුම්පත්‍ර දිස්ත්‍රික් ලේකම් කාර්යාල වලට යවා ඇති බවත්, මෙම ලියාපදිංචි කිරීමේ කටයුතු ලබන මස 28 වැනි දින දක්වා පමණක් සිදුකෙරෙන බවත්, ඊට ප්‍රථම ඡන්ද හිමි නාමලේඛනයේ ලියාපදිංචි වීමට අවශ්‍ය පියවර ගන්නා ලෙසත් මැතිවරණ කාර්යාලය ජනතාවට දැනුම් දෙයි.", "URL": "https://sinhala.adaderana.lk/news.php?nid=35188", "Category": null, "Parent URL": null}