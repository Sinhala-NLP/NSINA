{"Source": "Adaderana", "Timestamp": "September 6, 2011 08:59 am", "Headline": "උප නගරාධිපති අසුනේ හොරෙන් වැඩ කරලා ", "News Content": "තලවකැලේ, ලිඳුල නගර සභාවේ හිටපු උප නගරාධිපතිවරයා සිය තනතුර දරා ඇත්තේ නීත්‍යානුකූලව නොවන බව එම නගර සභාවේ නව නගරාධිපති අශෝක සේපාල මහතා පවසයි. අදාළ උප නගරාධිපති තනතුර සඳහා මැතිවරණ කොමසාරිස්වරයා නිකුත් කළ ගැසට් පත්‍රයේ සඳහන් වන්නේ කාන්තාවකගේ නමක් බව අශෝක සේපාල මහතා පෙන්වා දෙයි. ඒ අනුව හිටපු උප නගරාධිපතිවරයා සිය තනතුර දරා ඇත්තේ නීත්‍යානුකූලව නොවන බව අශෝක සේපාල මහතා සඳහන් කරයි. හිටපු ආයතන ප්‍රධානීන් සහ උප ප්‍රධානීන් වෙනුවෙන් වාහන බලපත්‍ර ලබාදීම සම්බන්ධයෙන් එම හිටපු උප සභාපතිවරයා වාහන බලපත්‍රයක් ලබාගැනීමට අවශ්‍ය සහතිකයක් ඉල්ලූ අවස්ථාවේදී මෙම කරුණ අනාවරණය වූ බව ඒ පිළිබඳව අද‍ දෙරණට අදහස් දැක්වූ තලවකැලේ ලිඳුල නගර සභාවේ නගරාධිපතිවරයා ප්‍රකාශ කළේය. 2006 අගෝස්තු 28 වන දින සිටම ඔහු ලිඳුල නගර සභාවේ උප නගරාධිපති ලෙස කටයුතු කර ඇති බව හෙතෙම පෙන්වාදුන්නේය. මේ සම්බන්ධව නිලධාරීන් හෝ වෙනත් කිසිවකු හෝ අනාවරණය කරගැනීමට අපොහොසත්ව ඇති බව බව ද සේපාල මහතා සඳහන් කළේය.", "URL": "https://sinhala.adaderana.lk/news.php?nid=18544", "Category": null, "Parent URL": null}