{"Source": "Adaderana", "Timestamp": "April 19, 2019 05:54 am", "Headline": "බක් පුර පසළොස්වක පොහොය අදයි", "News Content": "බුදුරජාණන් වහන්සේගේ දෙවන ලංකාගමනය සිදුවූ බක් පුර පසළොස්වක පොහෝ දිනය අදට(19) යෙදී තිබේ. ඒ වෙනුවෙන් ලක්වැසි බෞද්ධයින්ද දිවයින පුරා වෙහෙරෙ විහාරස්ථානවලට රැස්ව අද ආගමික වතාවත්වල නිරත වෙයි. ශ්‍රී ලංකා ද්වීපය දෙවන වරටත් සම්බුදු සිරිපා පහසින් පූජනීයත්වයට පත් කරමින් බුදුරජාණන් වහන්සේ දෙවන වරට ලංකාවට වැඩම කළේ අදවැනි පොහෝ දිනකයි. චූලෝදර මහෝදර නාගගෝත්‍රිකයින් මිණි පළඟක අයිතිය වෙනුවෙන් සිදු කිරීමට ගිය සටනින් සිදුවීමට ගිය විනාශය වැළැක්වීමට බුදුරජාණන් වහන්සේ නාගදීපයට වැඩම කළ බව ශාසන ඉතිහාසයේ දැක්වෙයි. එලෙස වැදගත් බක් පුන් පොහොය නිමිත්තෙන් ලක්වැසි බෞද්ධයින් අද ආගමික වතාවත් වල නිරත වෙයි. මේ අතර එෆ්.එම්. දෙරණ අසපුව පෝදා සජීව විකාශය අද දවස පුරා කෑගල්ල බෙලිගල ශ්‍රී විජයසුන්දරාරාම රජමහා විහාරස්ථානයේ පැවැත්වෙයි. මීට සමගාමීව දිවයිනේ දුෂ්කර ප්‍රදේශවලින් වැඩම කරවූ සාමනේර හිමිවරු 10 නමක් වෙත ඩාලි බට්ලර් සමාගමේ අම්රිතා හඳුන්කූරු වෙතින් ශිෂ්‍යත්ව පිරිනැමීමද සිදුවිය.", "URL": "https://sinhala.adaderana.lk/news.php?nid=108200", "Category": null, "Parent URL": null}