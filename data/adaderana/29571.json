{"Source": "Adaderana", "Timestamp": "November 29, 2012 09:26 am", "Headline": "2 වන ටෙස්ට් තරඟයේ අවසන් දිනය අදයි", "News Content": "සංචාරක නවසීලන්ත කණ්ඩායම සහ ශ්‍රී ලංකා කණ්ඩායම අතර පැවැත්වෙන දෙවන ටෙස්ට් ක්‍රිකට් තරඟයේ අවසන් දිනය අදයි. ඊයේ (28) තරඟය නිමා වන විට සිය දෙවන ඉනිම ක්‍රීඩා කරමින් සිටින ශ්‍රී ලංකා‍ කණ්ඩායම කඩුලු 4 ක් දැවී ලකුණු 47 ක් ලබා සිටියේය. නවසීලන්ත කණ්ඩායම පළමු ඉනිම සඳහා සියලු ක්‍රීඩකයින් දැවී ලකුණු 412 ක් රැස් කළ අතර ඊට පිළිතුරු වශයෙන් ශ්‍රී ලංකා කණ්ඩායමට ලබා ගත හැකි වූයේ සියලු ක්‍රීඩකයින් දැවී ලකුණු 244 ක් පමණයි. දෙවන ඉනිම සඳහා පිටියට පිවිසි නවසීලන්ත ක්‍රීඩකයින් කඩුලු 9 ක් දැවී ලකුණු 194 ක් ලබා සිටිය දී පන්දුවට පහරදීමේ අවස්ථාව ශ්‍රී ලංකා කණ්ඩායමට ලබා දුන්නේය. ඒ අනුව ශ්‍රී ලංකා කණ්ඩායමේ පළමු කඩුලු හතරම පළමු පන්දුවාර 15 ක් ඇතුළත දවා ගැනීමට නවසීලන්ත පන්දු යවන්නන් සමත්විණි. නොදැවී පන්දුවට පහර දෙමින් සිටින ඇන්ජලෝ මැතිවුස් සහ තිලාන් සමරවීර එක් ලකුණ බැගින් ලබා ගෙන ඇත. ඒ අනුව ශ්‍රී ලංකා කණ්ඩායම නවසීලන්ත කණ්ඩායමට වඩා කඩුලු 6 ක් අතැතිව ලකුණු 316 ක් පිටුපසින් ‍සිටියි.", "URL": "https://sinhala.adaderana.lk/news.php?nid=29571", "Category": null, "Parent URL": null}