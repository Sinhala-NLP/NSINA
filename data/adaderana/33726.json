{"Source": "Adaderana", "Timestamp": "May 1, 2013 12:31 pm", "Headline": "සෞදියට ශ්‍රී ලංකාවෙන් අලුත් මුහුණක් ", "News Content": "සෞදි අරාබියේ ශ්‍රී ලංකා තානාපතිවරයා ලෙස වඩිවෙල් ක්‍රිෂ්ණමූර්ති මහතා පත්කරනු ඇති බව එරට මාධ්‍ය වාර්තා සඳහන් කරයි. ඒ අනුව නව ශ්‍රී ලංකා තානාපතිවරයා මැයි මස 20 වන දින සෞදි අරාබියට පැමිණෙනු ඇති බව Arab News උපුටා දක්වයි. ශ්‍රී ලංකා ගෘහ සේවිකාවක වූ රිසානා නෆක්ට සෞදියේදී මරණ දඬුවම හිමිවීමත් සමග එහි රාජ්‍ය තාන්ත්‍රික සේවයේ නිරතව සිටි ශ්‍රී ලංකා තානාපතිවරයා ගෙන්වා ගැනීමට ශ්‍රී ලංකා ආණ්ඩුව විසින් කටයුතු කළ බව එකී මාධ්‍ය වාර්තා සිහිපත් කරයි. සෞදි බලධාරීන් විසින් රිසානා නෆීක්ව හිසගසා දමා මරනු ලැබුවේ ජනවාරි මස 09 වන දින වන අතර ශ්‍රී ලංකාවේ ජාතික නිදහස් දිනයට සතියකට පෙරාතුව ජනවාරි මස 27 වන දින සෞදියේ ශ්‍රී ලංකා තානාපතිවරයා කොළඹට කැඳවනු ලැබිණි. ජ්‍යෙෂ්ඨ රාජ්‍ය තාන්ත්‍රික නිලධාරියෙකු වන වඩිවෙල් ක්‍රිෂ්ණමූර්ති මහතා මේවන විට ශ්‍රී ලංකා විදේශ කටයුතු අමාත්‍යංශයේ ගිනිකොනදිග ආසියානු රටවල් සහ සාර්ක් රටවල අධ්‍යක්ෂ ජනරාල්වරයා වශයෙන් කටයුතු කරමින් සිටියි.", "URL": "https://sinhala.adaderana.lk/news.php?nid=33726", "Category": null, "Parent URL": null}