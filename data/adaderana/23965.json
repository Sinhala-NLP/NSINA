{"Source": "Adaderana", "Timestamp": "May 2, 2012 01:27 pm", "Headline": "එස්.ටී.එෆ් නිධන් හෑරුවාද..?-විලච්චිය නොසන්සුන්", "News Content": "අනුරාධපුර- විලච්චිය ප්‍රදේශයේ අද උදෑසන නොසන්සුන්කාරී තත්ත්වයක් හටගෙන තිබේ. ප්‍රදේශවාසීන් පිරිසක් හා පොලිස් විශේෂ කාර්ය බලකා පිරිසක් අතර මෙම නොසන්සුන්කාරී තත්ත්වය හටගෙන තිබු බව අද දෙරණ ප්‍රාදේශීය වාර්තාකරු සඳහන් කරයි. පොලිස් විශේෂ කාර්ය බලකා නිලධාරීන් පිරිසක් ප්‍රදේශයේ නිධන් හැරූ බවට චෝදනා කරමින් ප්‍රදේශවාසීන් විශේෂ කාර්ය බලකා නිලධාරීන් සමඟ ගැටුමක් ඇතිකරගෙන තිබේ. මේ සම්බන්ධයෙන් අද දෙරණ පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතාගෙන් විමසීමක් කිරීමේදී ඔහු කියා සිටියේ මෙහෙයුමක් සඳහා ගිය පොලිස් විශේෂ කාර්ය බලකා නිලධාරීන් පිරිසක් සමඟ ප්‍රදේශවාසීන් මෙලෙස ආරවුලක් ඇති කරගෙන ඇති බවයි. නිධන්හෑරීමේ කටයුත්තක් සඳහා අදාළ නිලධාරීන්ගේ කිසිදු සම්බන්ධයක් නොමැති බව අජිත් රෝහණ මහතා සඳහන් කළේය. කෙසේ වෙතත් මේ වන විට තත්ත්වය පාලනය කර ඇති අතර ප්‍රදේශයේ ආරක්ෂාව තහවුරු කර ඇති බව පොලිස් මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23965", "Category": null, "Parent URL": null}