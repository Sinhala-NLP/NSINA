{"Source": "Adaderana", "Timestamp": "September 3, 2013 07:37 am", "Headline": " ශ්‍රී ලංකාව වෙනුවෙන් ඉන්දීය රාජ සභාව උණුසුම්වෙයි", "News Content": "ඉන්දීය ධීවරයින් ශ්‍රී ලංකා මුහුදු සීමාවේ දි අත්අඩංගුවට ගැනීම සහ කච්චතිව් දූපත සම්බන්ධයෙන් උද්ගත වී ඇති ගැටලුකාරී තත්ත්වය හේතුවෙන් ඉන්දීය පාර්ලිමේන්තුවේ උණුසුම්කාරී තත්ත්වයක් හටගෙන තිබේ. ඉන්දීය මාධ්‍ය වාර්තාවල පළවන පරිදි ඊයේ දිනයේ ඉන්දීය පාර්ලිමේන්තු රාජ සභාව රැස් වු අවස්ථාවේ දී මේ සම්බන්ධයෙන් උණුසුම් වාද විවාද පැවතී ඇත. තමිල්නාඩු ඩි.එම්.කේ පක්ෂයේ පාර්ලිමේන්තු මන්ත්‍රීනි එම්.කේ.කනිමෝෂි විසින් ඉන්දීය ධීවරයින් ශ්‍රී ලංකා නාවික හමුදාව විසින් අත්අඩංගුවට ගැනීම පිළිබඳ අදහස් පළ කර තිබේ. එහිදි ඇය පවසා ඇත්තේ පසුගිය ජුලි මාසයේ සිට අගෝස්තු මාසය දක්වා ඉන්දීය ධීවරයින් 194 දෙනෙකු ශ්‍රී ලංකා රජය විසින් අත්අඩංගුවට ගෙන ඇති බවයි. එම ධීවරයින් නිදහස් කරගැනීමට ඉන්දීය මධ්‍යම රජය ශ්‍රී ලංකා රජයට බලපෑම් එල්ල කළ යුතු බවත් ඇය එහිදී පෙන්වා දී තිබේ. එමෙන්ම කච්චතිව් දූපත සම්බන්ධයෙන් පසුගියදා ඉන්දීය මධ්‍යම රජය විසින් ශ්‍රේෂ්ඨාධිකරණයට ඉදිරිපත් කර ඇති ප්‍රකාශය සම්බන්ධයෙන් ද ඇය සිය විරෝධය පල කර ඇති බව ඉන්දීය මාධ්‍ය පෙන්වා දෙයි. කච්චතිව් දූපත ඉන්දියාවට අයිත් වූවක් නොවන බවට සිදුකළ ප්‍රකාශය වැරදි බවත් එම දූපත ඉන්දියාව විසින් ශ්‍රී ලංකාවට පවරාදීම අනුමත කළ නොහැකි බවත් මන්ත්‍රීවරිය මෙහිදී පවසා තිබේ. ඊට අමතරව තමිල්නාඩු මන්ත්‍රීවරුන් වන ඩී.රාජා සහ වී.මෛත්‍රී යන මන්ත්‍රීවරුන් ද දිගින් දිගටම ඉන්දීය රජයට චෝදනා එල්ල කර ඇති බව වාර්තා වේ.", "URL": "https://sinhala.adaderana.lk/news.php?nid=37107", "Category": null, "Parent URL": null}