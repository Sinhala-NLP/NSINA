{"Source": "Adaderana", "Timestamp": "August 1, 2019 04:55 pm", "Headline": "අපේ අරමුණ වෙළඳ වාණිජ කටයුතු සංවර්ධනය කිරීමයි-තලතා", "News Content": "වාණිජ සම්බන්ධතා තුළින් පැන නගින ආරවුල් හා වෙනස්කම් කඩිනමින් සතුටුදායක ලෙස විසඳීම මෙන්ම ආර්ථිකයේ දියුණුවට සමගාමීව ශ්‍රී ලංකාවේ අධිකරණ පද්ධතියේ පවතින අඩු පාඩු විසඳිය යුතු බව අධිකරණ හා බන්ධනාගාර ප්‍රතිසංස්කරණ අමාත්‍ය නීතිඥ තලතා අතුකෝරළ මහත්මිය පවසයි. නීතිඥ තලතා අතුකෝරළ මහත්මිය මෙම අදහස් පළ කළේ ලන්ඩන් වරලත් බේරුම්කරුවන්ගේ ආයනතයේ ශාඛාවක් (සීඅයිආර්බී) මෙරට පිහිටුවීම වෙනුවෙන් ඊයේ (31) කොළඹ ගොල් ෆේස් හෝටලයේ පැවති උත්සවයේ ප්‍රධාන ආරාධිත අමුත්තා වශයෙන් එක්වෙමිනි. එහිදි තවදුරටත් අදහස් පළ කළ අමාත්‍යවරිය මෙසේ ද සඳහන් කළාය. \"ඕනෑම රටකට වෙළද හා විදේශ ආයෝජන ආකර්ෂණය කර ගැනීමේ වැදගත් අංගයක් වන්නේ ව්‍යාපාර කිරීමේ පහසුව වැඩි දියුණු කිරීමයි. ව්‍යාපාර කිරීමේ පහසුව වැඩි දියුණු කිරීමේ අවශ්‍යතාවය පිළිබදව දැනුවත්ව සිටින අතරම පවත්නා නීතිවල අඩු පාඩු මග හරවා ගැනීමේ අවශ්‍යතාවය වත්මන් රජය නිසි ලෙස හඳුනා ගෙන තිබෙනවා. ශ්‍රී ලංකාවේ බේරුම්කරණයේ අවසාන ඉලක්කය විය යුත්තේ කොළඹ ජාත්‍යන්තර බේරුම්කරණ මධ්‍යස්ථානයක් බවට පත් කිරීමයි. බේරුම්කරණය සාමාන්‍යයෙන් සරල වඩා ඵලදායී හා කාර්යක්ෂම ආරවුල් විසදීමේ ක්‍රමයක්. 2015 බලයට පත් වු දා සිටම වෙළඳ වාණිජ කටයුතු සංවර්ධනය කිරීම අපේ රජයේ අරමුණ බවට පත් වුණා. වෙළඳ වාණිජ දියුණුව සඳහා අප බොහෝ උත්සාහයන් අරගෙන තිබෙනවා. අපේ ආර්ථික සංවර්ධනය පුළුල් කිරීමට විවිධාංගීකරණයෙන් යුතුව සංවර්ධනය කිරීමට ප්‍රමුඛතාවයක් ගෙන තිබෙන බව කිව යුතුයි. ඕනෑම රටකට වෙළද හා විදේශ ආයෝජන ආකර්ෂණය කර ගැනීමේ වැදගත් අංගයක් වන්නේ ව්‍යාපාර කිරීමේ පහසුව වැඩ දියුණු කිරීමයි. වෙළද ව්‍යාපාර ගෝලීය දර්ශකයේ ශ්‍රී ලංකාව ශ්‍රේණිගත කිරීම්වල සැම විටම සිටියේ දුර්වල තත්වයකයි. නමුත් 2019 වසරේ එය ස්ථාන 11 ක් ඉදිරියට ඇවිත් තිබෙනවා. ආයෝජකයින් ආකර්ෂණය කර ගැනීම ව්‍යාපාර කිරීම සහ නව වෙළද සබඳතා ගොඩ නැගීම සම්බන්ධයෙන් රට දියුණු වෙමින් පවතින බවට මෙය සුභ සළකුණක් බව කිව යුතුයි. වාණිජ සම්බන්ධතා තුළින් පැන නගින ආරවුල් හා වෙනස්කම් කඩිනමින් හා සතුටුදායක ලෙස විසදීම වගේම ආර්ථිකයේ දියුණුවට සමගාමීව ශ්‍රී ලංකාවේ අධිකරණ පද්ධතියේ පවතින අඩු පාඩු විසදිය යුතුයි. ව්‍යාපාරික කටයුතු පහසු කිරීමේ දර්ශකයේ ශ්‍රී ලංකාව පහත මට්ටමක පැවතීමට ප්‍රධාන හේතුවක් වන්නේ කොන්ත්‍රාත් බලාත්මක කිරීම සදහා වන ප්‍රමාදයන් සදහා සැලකිය යුතු කාලයක් ගත වීමයි. ව්‍යාපාරිකයින් අතර ආරවුල් විසදීමේ වඩාත් සුදුසුම ක්‍රමය බේරුම්කරණයයි. බේරුම්කරණය සාමාන්‍යයෙන් සරල වඩා ඵලදායී හා කාර්යක්ෂම ආරවුල් විසදීමේ ක්‍රමයක් බව සඳහන් කල යුතුයි. වාණිජ ආරවුල් විසඳීම සඳහා ශ්‍රී ලංකාවේ බේරුම්කරණය දීර්ඝ කාලයක් තිස්සේ ක්‍රියාත්මක වු නමුත් එය ක්‍රමානුකූලව සිදුව නොමැති බව මගේ හැගීමයි. රටක් ලෙස අපි ජාත්‍යන්තර ප්‍රමීතීන් පිළිගැනීමට බැදී සිටිනවා. නිව්යෝර්ක් සම්මුතියට අත්සන් කළ පළමු රටවල් කිහිපය අතර ශ්‍රී ලංකාවත් සිටින බව කිව යුතුයි.ලංකාවේ බේරුම්කරණ ක්‍රියාවලිය ජාත්‍යන්තර ප්‍රමීතීන්ට අනුව පැවතිය යුතුයි. ඒ සදහා තවත් බොහෝ දේ සිදු කළ යුතුව තිබෙනවා.\"", "URL": "https://sinhala.adaderana.lk/news.php?nid=115524", "Category": null, "Parent URL": null}