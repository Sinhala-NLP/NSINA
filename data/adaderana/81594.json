{"Source": "Adaderana", "Timestamp": "December 16, 2017 03:21 pm", "Headline": "දෙවන අදියරේ නාමයෝජනා බාර ගැනීම සඳුදා අරම්භ වෙයි", "News Content": "පළාත් පාලන ආයතන 248ට අදාල නාමයෝජනා භාරගැනීම සදහා සියලු කටයුතු මේ වන විට සූදානම් කර ඇති බව මැතිවරණ කොමිෂන් සභාව පවසයි. පළාත් පාලන ආයතන 93කට අදාළ නාමයෝජනා බාර ගැනීමේ කටයුතු පසුගිය 11 වනදා ආරම්භ වූ අතර එම කටයුතු 14 වනදා මධ්‍යහන 12.00න් අවසන් විය. ඒ අනුව සෙසු පළාත් පාලන ආයතන 248 සදහා නාමයෝජනා කැඳවීම එළඹෙන සදුදා දිනයේ දී ආරම්භ විමට නියමිතය. එම කටයුතු දෙසැම්බර් මස 21 වනදා මධ්‍යහන 12.00න් අවසන් වීමට නියමිත බව මැතිවරණ කොමිසම සදහන් කළ අතර උදෑසන 8.30 සිය සවස 4.15 දක්වා නාමයෝජනා භාරගැනීමේ කටයුතු සිදුකෙරෙන බව ද මැතිවරණ කොමිසම ප්‍රකාශ කළේය. සියලු දිස්ත්‍රික් ලේකම් කාර්යාලවල නාමයොජනා භාරගැනීමේ කටයුතු සිදුකෙරෙන අතර දිස්ත්‍රික් ලේකම් කාර්යාල සඳහා පොලිස් ආරක්ෂාව යෙදවීමට ද අවශ්‍ය ක්‍රියාමාර්ග ගෙන ඇති බව පොලිස් මූලස්ථානය පැවසීය. නාමයෝජනා භාරගැනිමෙන් අනතුරුව මැතිවරණය පැවැත්වෙන දිනය ප්‍රකාශයට පත් කරන බව මැතිවරණ කොමිසම පැවසීය. මේ අතර නාමයෝජනා ප්‍රතික්ෂේප වීම වලක්වා ගැනිම සදහා අවශ්‍ය ක්‍රියාමාර්ග ගන්නා ලෙස මැතිවරණ කොමිසම සියලු දේශපාලන පක්ෂවලින් ඉල්ලීමක් කරයි.", "URL": "https://sinhala.adaderana.lk/news.php?nid=81594", "Category": null, "Parent URL": null}