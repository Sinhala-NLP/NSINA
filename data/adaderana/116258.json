{"Source": "Adaderana", "Timestamp": "August 10, 2019 11:08 pm", "Headline": "මුහුදේ ගිලී අතුරුදහන් වූ ධීවරයෙකුගේ සිරුරක් හමුවෙයි", "News Content": "කැළණි ගඟ මුහුදට වැටෙන ගං මෝයේදී දියේ ගිලී අතුරුදහන්ව සිටි එක් පුද්ගලයෙකුගේ (01) මෘත දේහයක් අද(10) සොයා ගැනීමට නාවික හමුදාව සමත් වී තිබේ. ඊයේ(09) ධීවර කටයුතු සඳහා පිටත්ව ගිය ධීවරයින් දෙදෙනෙකු කැළණි ගඟ මුහුදට වැටෙන ගං මෝයේදී සිය ධීවර යාත්‍රාව පෙරළී දියේ ගිලී අතුරුදන් වී ඇත. ඒ සම්බන්ධයෙන් වත්තල පොලිසිය විසින් නාවික හමුදාව වෙත සිදු කළ දැනුම් දීමකට අනුව, බටහිර නාවික විධානය‍ට අනුයුක්ත කිමිදුම් කණ්ඩායමක් එම ස්ථානය වෙත පිටත් කර යැවීමට කටයුතු කරන ලදී. ඒ අනුව, එක් පුද්ගලයෙකුගේ මෘත දේහයක් සොයා ගැනීමට නාවික හමුදාවට හැකි වූ අතර, එම මෘත දේහය ගොඩබිම වෙත රැගෙන ඒමට කටයුතු කර තිබේ. මෙසේ දියේ ගිලී මිය ගොස් ඇත්තේ වයස අවුරුදු 53 ක් වන වත්තල, පල්ලියවත්ත ප්‍රදේශයේ පදිංචිකරුවෙකු බව හඳුනාගෙන ඇති අතර, මෘත දේහය පිළිබඳ වැඩිදුර විමර්ෂන කටයුතු සඳහා වත්තල, පොලීසිය වෙත භාර දීමට කටයුතු කරන ලදී. සිද්ධිය සම්බන්ධයෙව් වැඩිදුර විමර්ශන වත්තල පොලීසිය විසින් සිදු කරයි.", "URL": "https://sinhala.adaderana.lk/news.php?nid=116258", "Category": null, "Parent URL": null}