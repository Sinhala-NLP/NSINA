{"Source": "Adaderana", "Timestamp": "February 17, 2014 08:35 am", "Headline": "මග මරුවාට 6ක් බිලි", "News Content": "ගත වු පැය 24 කාලය තුළ ප්‍රදේශ රැසක සිදුවු අනතුරු වලින් පුද්ගලයින් 6දෙනෙකු මියගොස් තිබේ. කිරිඳිවැල, රදාවාන නගරයේදී බස් රථයක් හා යතුරුපැදියක් මුහුණට මුහුණ ගැටිමෙන් සිදුවු අනතුරකින් පුදගලයින් දෙදෙනකු මියගොස් ඇති බව පොලිසිය පැවසුවේය. ඊයේ පස්වරුවේ සිදුවු අනතුරෙන් තුවාල ලැබු යතුරුපැදිකරු සහ පසුපැදිකරු ගම්පහ රෝහලට ඇතුළත් කිරිමෙන් පසු මියගොස් ඇත. මියගිය පුද්ගලයින් අවුරුදු 19 සහ 24 වයස් වල පසුවූවන් වන අතර ඔවුන් රදාවාන, මන්ඩවල පාර ප්‍රදේශයේ පදිංචිව සිටි අය බවට හදුනාගෙන තිබේ. මේ අතර සූරියවැව, වැලිවැව විද්‍යාලය අසලදී යතුරුපැදියක් මාර්ගයෙන් ඉවතට පැන බෝක්කුවක ගැටී අනතුරක් සිදුව තිබේ. අනතුරෙන් අසළ තිබු ළිඳකට වැටුණු පසුපැදිකරු සූරියවැව රෝහලට ඇතුළත් කිරිමේදී මියගොස් ඇත. මිය ගිය පුද්ගලයා සූරියවැව ඇලපාර, සමාජසේවා පුර, ප්‍රදේශයේ පදිංචිව සිටි 23 හැවිරිදි අයෙකි. මේ අතර නාරම්මල කුරුණෑගල මාර්ගයේ ගනේගොඩ පංසල අසළදී වෑන් රථයක් මාර්ගයෙන් ඉවතට පැන සිදුවු අනතුරකින් එහි ගමන් කළ 16 හැවිරිදි තරුණයෙකු මියගොස් ඇත. එප්පාවල තලාව මාර්ගයේ පළුගස්වැව ප්‍රදේශයේදී ට්‍රැක්ටරයකට යටවුණු යතුරුපැදිකරුවෙකු ද මියගොස් ඇති බව තලාව පොලිසිය සඳහන් කළේය.", "URL": "https://sinhala.adaderana.lk/news.php?nid=41173", "Category": null, "Parent URL": null}