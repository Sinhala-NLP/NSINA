{"Source": "Adaderana", "Timestamp": "December 20, 2010 12:37 pm", "Headline": "සරසවි ප්‍රවේශ අයදුම්පත් හෙට සිට නිකුත්වෙයි ", "News Content": "විශ්ව විද්‍යාල ප්‍රවේශය සඳහා අවශ්‍ය අයදුම්පත සහිත ප්‍රවේශ අත්පොත හෙට(21) සිට නිකුත් කිරීමට කටයුතු යොදා ඇතැයි විශ්ව විද්‍යාල ප්‍රතිපාදන කොමිෂන් සභාව පවසයි. හෙට දින සිට සති තුනක් ඇතුළත සියලුම අයඳුම්කරුවන් ප්‍රවේශ අත් පොතේ ඇති අයඳුම්පත පුරවා විශ්ව විද්‍යාල ප්‍රතිපාදන කොමිෂන් සභාව වෙත ලබා දිය යුතු බව එහි සභාපති මහාචාර්ය ගාමිණි සමරනායක මහතා සඳහන් කළේය. මෙවර විශ්ව විද්‍යාලය සඳහා ශිෂ්‍ය ශිෂ්‍යාවන් 22, 500 ක් බඳවාගැනීමට බලාපොරොත්තු වන බව ඒ සම්බන්ධයෙන් වැඩිදුරටත් පැහැදිලි කළ ගාමිණි සමරනායක මහතා ප්‍රකාශ කළේය. එමෙන්ම රජරට හා සබරගමු විශ්ව විද්‍යාල සඳහා සංචාරක කර්මාන්තය හා ආගන්තුක සත්කාරය සම්බන්ධ නව පාඨමාලාවක් හඳුන්වා දී තිබෙන බව ද සමරනායක මහතා කියා සිටියේය.", "URL": "https://sinhala.adaderana.lk/news.php?nid=12979", "Category": null, "Parent URL": null}