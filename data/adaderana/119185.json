{"Source": "Adaderana", "Timestamp": "September 15, 2019 10:49 pm", "Headline": "මුල් ගලකට විරෝධයක්", "News Content": "අක්මීමන ආසනයේ ඉහළගොඩ නැගෙනහිර ග්‍රාම නිලධාරී වසමේ නිල සෙවණ කාර්යාලය, ඉහළගොඩ දකුණ ග්‍රාම නිලධාරී වසම තුළ ඉදිකිරීමට විරෝධය දක්වමින් ඉහළගොඩ දකුණ චීන මිත්‍රත්ව ගම්වාසීහු පිරිසක් අද (15) විරෝධතාවයේ නිරත වී ඇත. නිල සෙවණ කාර්යාලය සඳහා මුල් ගල් තැබීමට එහි පැමිණි ගාල්ල දිස්ත්‍රික් එක්සත් ජාතික පක්ෂ මන්ත්‍රී විජේපාල හෙට්ටිආරච්චි මහතා, ගම්වාසීන්ගේ දැඩි විරෝධය නිසා මුල්ගල් තැබීම නතරකර දැමීය. මේ අතර විරෝධතාකරුවෙක් මුල්ගල තැබීම සඳහා කපන ලද වලෙහි දිගාවී විරෝධය පෑවේය. මන්ත්‍රී විජේපාල හෙට්ටිආරච්චි මන්ත්‍රීවරයා විසින් මුල්ගල් තැබීමට පෙර මේ පිළිබඳව විරෝධතාකරුවන් සමඟ පෙරවරුවේ සාකච්ඡා පැවැත්වුවද එය සාර්ථක වී නැත. ජනතාවගේ විරෝධතාවයක් තිබේනම් මෙම ස්ථානයේ මුල්ගල නොතබන බවත් ඉහළගොඩ නැගෙනහිර ග්‍රාම නිලධාරී වසමේනිල සෙවණ කාර්යාලය සඳහා මුල්ගල වෙනත් ස්ථානයක තබන බවත් මෙහිදී පැවසු හෙට්ටිආරච්චි මන්ත්‍රීවරයා, පසුගියකාලයේ මෙවැන්නක් සිදුවුවානම් ලේ වැගිරීම් පවා සිදුවීමට ඉඩ තිබු බවද පැවසීය.", "URL": "https://sinhala.adaderana.lk/news.php?nid=119185", "Category": null, "Parent URL": null}