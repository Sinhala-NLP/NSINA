{"Source": "Adaderana", "Timestamp": "February 28, 2016 04:42 pm", "Headline": "ගොවීන් වෙනුවෙන් කළ හැකි ඉහළම සාධාරණය ඉටුකරනවා ", "News Content": "වී මිලදී ගැනීමේදී සහ පොහොර සහනාධාරය ලබාදීමේ දී ගොවි ජනතාව වෙනුවෙන් ඉටුකළ හැකි ඉහළම සාධාරණය ඉටුකිරීමට තමා පෞද්ගලිකවම කැපවන බව ජනාධිපති මෛත්‍රීපාල සිරිසේන මහතා පවසයි.වී මිලදී ගැනීම සහ පොහොර සහනාධාරය ලබාදීම පිළිබඳ එම ක්ෂේත්‍රයන්ට අදාළ මැති ඇමතිවරුන්, රාජ්‍ය නිලධාරීන් සහ ගොවි සංවිධාන නියෝජිතයින්ගේ සහභාගීත්වයෙන් පොළොන්නරුව දිස්ත්‍රික් ලේකම් කාර්යාලයේ පැවති සාකච්ඡාවකදී ජනාධිපතිවරයා මේ බව පවසා තිබේ.මෙහිදී තමන් මුහුණ දී ඇති ගැටලු ගොවි සංවිධාන නියෝජිතයින් විසින් ඉදිරිපත් කර ඇති අතර ඊට අදාළව ඔවුන්ගේ යෝජනා සහ අදහස් ද රජයට ඉදිරිපත් කළ බව ජනාධිපති මාධ්‍ය අංශය සඳහන් කළේය. එහිදී අදහස් දක්වමින් ජනාධිපති මෛත්‍රීපාල සිරිසේන මහතා ප්‍රකාශ කර ඇත්තේ මෙවැනි ගැටලුවල දී සියළු පාර්ශවයන් එක්ව සාකච්ඡා කර ඊට විසදුම් ලබාගැනීම අත්‍යවශ්‍ය බවයි.සුදුසු අවස්ථාවල සුදුසු පියවර ගැනීම නිලධාරීන්ගේ වගකීමක් බව සඳහන් කළ ජනාධිපතිවරයා ජනතාවගේ ගැටලුවලදී එහි වගකීම එක් ආයතනයකට පවරා කිසිවෙකුට ඉන් බැහැරවිය නොහැකි බව ද කියා තිබේ.වී මිලදී ගැනීම සහ පොහොර සහනාධාරය පිළිබඳ මතුව ඇති ගැටලු සම්බන්ධයෙන් විශේෂ සාකච්ඡාවක් ඉදිරියේ දී පැවැත්වෙන අතර එහිදී ගොවි සංගම් නියෝජිතයින් ඉදිරිපත් කළ අදහස් හා යෝජනා විශේෂ සැළකිල්ලකට ගන්නා බව ජනාධිපතිවරයා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=57693", "Category": null, "Parent URL": null}