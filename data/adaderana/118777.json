{"Source": "Adaderana", "Timestamp": "September 10, 2019 04:32 pm", "Headline": "බ්‍රිටිෂ් එයාර්වේස් ගුවන් නියමුවන් වැඩ වර්ජනයක", "News Content": "බ්‍රිටිෂ් එයාර්වේස් ගුවන් සේවයේ ගුවන් නියමුවන් දෙදින වැඩවර්ජනයක් ආරම්භ කර තිබේ. වැටුප් විශමතාවක් මුල්කර ගනිමින් ඔවුන් මෙම ක්‍රියාමාර්ගය ගෙන ඇති බව සඳහන් වෙයි. වැඩවර්ජනය හේතුවෙන් අදාළ ගුවන් සේවය අද ක්‍රියාත්මක කර ඇත්තේ එක් ගුවන් ගමන් වාරයක් පමණක් බව විදෙස් වාර්තා සඳහන් කළේය. ගුවන් නියමුවන් ආරම්භ කළ දෙදින වැඩවර්ජනය හේතුවෙන් බ්‍රිටිෂ් එයාර්වේස් ගුවන් සේවයේ ගුවන් ගමන් වාර 1700ක් පමණ අවලංගු කර තිබේ. ඉන් මගීන් දහස් ගණනක් පීඩාවට පත්ව සිටින බවයි විදෙස් වාර්තා සඳහන් කළේය. වැටුප් විශමතාවක් ඇතුළු කරුණු කිහිපයක් මුල් කරගනිමින් ගුවන් නියමුවන් මෙම වැඩවර්ජනය දියත්කර ඇති බව සඳහන් වෙයි. කෙසේ නමුත් මේ සම්බන්ධයෙන් සාකච්ඡා කිරීම සඳහා ගුවන් සේවයේ බලධාරීන් හා ගුවන් නියමුවන් යන දෙපාර්ශවයම එකඟත්වය පලකර තිබේ. එහෙත් මේ වන විට පවතින වාතාවරණය අනුව සැප්තැම්බර් 27වන දාද යළි වැඩවර්ජනයක නිරත වීමට බ්‍රිටිෂ් එයාර්වේස් ගුවන් නියමුවන් සැලසුම් කර තිබේ. වැඩවර්ජනය සඳහා ගුවන් නියමුවන් හාරදහසක් පමණ එක්ව සිටියි. බ්‍රිටිෂ් එයාර්වේස් ගුවන් නියමුවන් වැඩවර්ජනයක් ක්‍රියාත්මක කළ පළමු අවස්ථාව මෙය බව විදෙස් වාර්තා පෙන්වා දෙයි. මේ අතර වැඩවර්ජනය හේතුවෙන් අපහසුතාවට පත් මගීන් සම්බන්ධයෙන් බ්‍රිටිෂ් එයාර්වේස් ගුවන් සේවය තම කණගාටුව පලකර ඇතැයිද එම වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=118777", "Category": null, "Parent URL": null}