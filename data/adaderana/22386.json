{"Source": "Adaderana", "Timestamp": "February 25, 2012 04:11 pm", "Headline": "සුදු කොඩි සිද්ධිය ගැන ඉහළ නිලධාරීන් සමග කතා කළා - නම්බියාර්", "News Content": "සුදු කොඩි සිද්ධියට අදාළ පුද්ගලයින් යටත්වීමට සූදානම් වූ අවස්ථාවේ ඒ පිළිබඳව නිරීක්ෂණය කිරීම සඳහා ශ්‍රී ලංකා රජයේ ඉහළ නිලධාරීන්ගෙන් ඉල්ලීමක් කළ බව එක්සත් ජාතීන්ගේ සංවිධානයේ නිලධාරියකු වන විජේ නම්බියාර් ප්‍රකාශ කර තිබේ. කෙසේවෙතත් ඒ සඳහා තමන් වෙත අවසර නොලැබුණු බව ඔහු සඳහන් කළ බව ද ඉන්දීය මාධ්‍ය වාර්තා කරයි. අදාළ පුද්ගලයින් දෙදෙනා රජයේ හමුදා වෙත භාරවීමට කැමැත්තෙන් සිටින බව ශ්‍රී ලංකාවේ සිවිල් යුද ගැටුම් පැවති ස‍මයේ ඒ සම්බන්ධව මාධ්‍ය ආවරණ ලබාදුන්, පසුගිය දා සිරියාවේ දී ඝාතනයට ලක්වූ මාධ්‍යවේදිනී මාරි කොල්වින් විසින් තමන් වෙත දැනුම දුන් බව ද ඉනර් සිටි ප්‍රෙස් වෙත අදහස් දක්වමින් විජේ නම්බියාර් ප්‍රකාශ කර තිබේ. අදාළ පුද්ගලයින් සම්බන්ධව ද රජයේ හමුදා වෙත භාර වූ අනෙක් සිරකරුවන් විෂයෙහි කටයුතු කරන අයුරින්ම කටයුතු කරන බවට, ඒ පිළිබඳව කළ විමසීමක දී එවක ශ්‍රී ලංකාවේ විදෙස් අමාත්‍යවරයා, ආරක්ෂක ලේකම්වරයා හා ජනාධිපතිවරයා සහතික වූ බව ද නම්බියාර් එහිදී සඳහන් කර ඇත. එම පුද්ගලයින් දෙදෙනා යටත් වන අවස්ථාවට සාක්ෂිකරුවන් ලෙස සහභාගි වීම සඳහා තමන් ඇතුළුව අමෙරිකානු නියෝජිත රොබට් බ්ලේක් මහතා සහ ජාත්‍යන්තර රතු කුරුස සංවිධානය ද සූදානමින් සිටි බව ඉනර් සිටි ප්‍රෙස් වෙත අදහස් දැක්වූ විජේ නම්බියාර් මහතා පවසා තිබේ. ඒ සඳහා රජයේ අවසරය හිමි නොවූ බවත්, අවසරය නොමැතිව ඒ සඳහා සහභාගි වීම සඳහා බලයක් නොතිබූ බව ද ඔහු වැඩිදුරටත් පෙන්වා දී ඇති බව සඳහන්ය. යටත්වීමට සූදානමින් සිටි පුද්ගලයින් දෙදෙනා ඔවුන්ගේම පාර්ශවය අතින් ඝාතනයට ලක්වන්නට ඇති බව ජනාධිපති මහින්ද රාජපක්ෂ මහතා හා ආරක්ෂක ලේකම් ගෝඨාභය රාජපක්ෂ මහතා තමන් වෙත පැවසූ බව මාධ්‍යවේදියෙකු නැගූ පැනයකට පිළිතුරු දෙමින් විජේ නම්බියාර් මහතා ප්‍රකාශ කර තිබේ. එමෙන්ම මේ සම්බන්ධව බැසිල් රාජපක්ෂ මහතා සහ විදෙස් ලේකම් පාලිත කොහොන මහතා ඇමතූ අවස්ථාවේ දී ද ඔවුන් විසින් එම පිළිතුරුම ලබාදුන් බව ඉනර් සිටි ප්‍රෙස් වෙත වැඩිදුරටත් අදහස් දක්වමින් හෙතෙම අවධාරණය කර ඇත.", "URL": "https://sinhala.adaderana.lk/news.php?nid=22386", "Category": null, "Parent URL": null}