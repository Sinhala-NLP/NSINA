{"Source": "Adaderana", "Timestamp": "April 4, 2013 02:43 pm", "Headline": " ආගම් භේදයට ඉඩ නෑ - අපි ඕවට නෑ", "News Content": "කිසිම විටෙක ආගම් වශයෙන් බෙදී වෙන්වී කටයුතු කරන්නට ආණ්ඩුව ඉඩනොතබන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. කිසියෙකුට‍ හිංසාවක් සිදුකරන්නටද ඉඩනොදෙන බව අමාත්‍යවරයා කියා සිටියේ අද (04) කොළඹ පැවති මාධ්‍ය හමුවකදීය. ජනවර්ග හා ආගම්වල සමගිය රජයේ අපේක්ෂාව බවත්, ඒ වෙනුවෙන් කටයුතු කිරීමට ආණ්ඩුව බැඳී සිටින බවත් සිරිසේන මහතා පෙන්වා දුන්නේය. එසේ වුවද පසුගිය කාලයේ රටේ තැනින් තැන යම් යම් අවාසනාවන්ත සිදුවීම් සිදුවූ බවත්, ඊට රජයේ හෝ රජය හා බැඳී සිටින කිසිදු දේශපාලන පක්ෂයක් සම්බන්ධ නොමැති බවත් අමාත්‍යවරයා අවධාරණය කළේය. ශ්‍රී ලංකා නිදහස් පක්ෂය මගින් දියත් කර ඇති \" රට නඟන නිල් රැල්ල\" වැඩපිළිවෙළ ඉතාමත් සාර්ථකව රට පුරා ක්‍රියාත්මක වන බවද අමාත්‍යවරයා එහිදී සිහිපත් කළේය.", "URL": "https://sinhala.adaderana.lk/news.php?nid=33001", "Category": null, "Parent URL": null}