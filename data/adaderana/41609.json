{"Source": "Adaderana", "Timestamp": "March 7, 2014 09:05 am", "Headline": "පොලිස් මාධ්‍ය ප්‍රකාශක වහා තනතුරින් ඉවත් කළ යුතුයි", "News Content": "පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා වහා එම තනතුරෙන් ඉවත් කිරීමට පියවර ගත යුතු බව එක්සත් ජාතික පක්ෂය අවධාරණය කරයි. සාධාරණ මැතිවරණයක් පැවැත්වීම වෙනුවෙන් මැතිවරණ කොමසාරිස්වරයා විසින් එම තීරණය ගත යුතු බව නිවේදනයක් නිකුත් කරමින් එම පක්ෂය පෙන්වාදෙයි. පසුගිය කාලයේ ඇති වු සිද්ධීන් රැසකදීම පොලිස් මාධ්‍ය ප්‍රකාශකවරයා වශයෙන් අජිත් රෝහණ මහතා සිය තනතුරේ සීමාවන් උල්ලංඝණය කර ඇති බව එක්සත් ජාතික පක්ෂය පවසයි. අදාළ නිවේදනයේ දැක්වෙන්නේ ඇතැම් සිද්ධීන් පිළිබඳ පරීක්ෂණ ආරම්භ කිරීමටත් පෙර ආණ්ඩුවට පක්ෂපාති වන අයුරින් සහ සිද්ධිය පිළිබද අවධානය වෙනතකට යොමු කිරීම සඳහා ඔහු මාධ්‍ය ඔස්සේ විවෘත ප්‍රකාශ නිකුත් කර ඇති බවයි. වලස්මුල්ල පොලිස් ස්ථානයේ ස්ථානාධිපතිවරයා වශයෙන් කටයුතු කරන කාලය තුළ පුද්ගලයෙකු කෲර වධ හිංසනයට ලක් කිරීම සම්බන්ධයෙන් අජිත් රෝහණ මහතා ශ්‍රේෂ්ඨාධිකරණය හමුවේ වරදකරුවෙකු වී ඇති බවද එක්සත් ජාතික පක්ෂය අදාළ නිවේදනයේ සඳහන් කර තිබේ. එවැනි පුද්ගලයෙකු නීතිඥ වෘත්තියට පත්වීම සහ පොලිස් දෙපාර්තමේන්තුවේ ඉහළ තනතුරක් දක්වා පැමිණිම ප්‍රශ්න සහගත බව එක්සත් ජාතික පක්ෂය පෙන්වාදෙයි. අජිත් රෝහණ මහතාගේ ක්‍රියාකාරිත්වය පොලිස් දෙපාර්තමේන්තුවේ කීර්තියට මහත් කැළලක් බව ද එක්සත් ජාතික පක්ෂය නිකුත් කළ නිවේදනයෙන් වැඩිදුරටත් සඳහන්ය. එම චෝදනා සම්බන්ධයෙන් අද දෙරණ පොලිස් මාධ්‍ය ප්‍රකාශකවරයාගෙන් විමසුවේය. ඉදිරියේ දී ඒ පිළිබඳ අධ්‍යයනයකින් පසු ඊට ප්‍රතිචාර දක්වන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=41609", "Category": null, "Parent URL": null}