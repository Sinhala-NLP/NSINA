{"Source": "Adaderana", "Timestamp": "March 2, 2013 05:05 pm", "Headline": "‍මම එනතුරු බලා සිටිනවා!", "News Content": "ශ්‍රී ලංකා ක්‍රිකට් ආයතනය තමාගේ නැවත පැමිණීම බලාපොරොත්තුවෙන් සිටින බව පාර්ලිමේන්තු මන්ත්‍රී තිලංග සුමතිපාල මහතා පවසයි. අද දෙරණ සමග සම්මුඛ සාකච්ඡාවකට එක්වෙමින් මන්ත්‍රීවරයා මේ බව පැවසීය. ශ්‍රී ලංකා ක්‍රිකට් ආයතනය නව නායකත්වයක් යටතේ සංවිධානය විය යුතු බවත් එහි පරිපාලනය‍ මෙන්ම ක්‍රියාකාරිත්වයේ වෙනසක් එහි කාර්ය මණ්ඩලය අපේක්ෂා කරන බවත් ඔහු පෙන්වාදුන්නේය. ගෘහස්ථ ක්‍රිකට්, ජාත්‍යන්තර මට්ටමේ ක්‍රිකට්, පරිපාලනය, මුදල් හා සංවර්ධනය යන අංශ 5 සංවර්ධනය විය යුතු යැයි මන්ත්‍රීවරයා පැවසීය. ඒ සඳහා අවම වශයෙන් වසර 2 සිට 3 දක්වා අතර කාලයක් අවශ්‍ය බව ඔහු සඳහන් කළේය. තිලංග සුමතිපාල මහතා 1997 වසරේ සිට 2004 වසර දක්වා අවස්ථා 3කදී ශ්‍රී ලංකා ක්‍රිකට් ආයතනයේ සභාපතිධූරය හොබවා ඇත. ඔහු එකී තනතුර සඳහා පසුගිය වසරේද තරග වැදුණුමුත් අවසානයේදී ඉන් ඉවත් වුයේ උපාලි ධර්මදාස මහතාට නිතරගයෙන්ම ජයහිමිකර දෙමිනි. කෙසේ වුවද කොළඹ ක්‍රිකට් සහ දිස්ත්‍රීක් ක්‍රීඩා සංගම් විසින් එම තනතුර සඳහා මෙවර ඉදිරිපත් වන ලෙස තමාගෙන් ඉල්ලා සිටි බව පාර්ලිමේන්තු මන්ත්‍රී තිලංග සුමතිපාල මහතා කීවේය. ඒ අනුව මෙවර සභාපති පුටුව සඳහා පැවැත්වෙන තරගයෙන් ජයගැනීමේ දැඩි විශ්වාසයක් ඇතැයිද හෙතෙම පැවසීය. ශ්‍රී ලංකා ක්‍රිකට් ආයතනයට තමා අවශ්‍ය බවත් තමා එම තනතුර දැරීමට කැමැත්තෙන් සිටින බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32055", "Category": null, "Parent URL": null}