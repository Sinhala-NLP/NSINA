{"Source": "Adaderana", "Timestamp": "April 30, 2010 03:09 pm", "Headline": "අන්තර්ජාලයෙන් හමුවූ මිතුරා මුදල් ගෙන පලා යයි", "News Content": "දිවයිනට පැමිණි ඩුබායිහි සේවය කරන ඉංජිනේරුවරයෙකුගෙන් මුදල් ඇතුලු භාණ්ඩ සොරකම් කළ තරුණයෙකු මරදාන පොලිසිය අත්අඩංගුවට ගෙන තිබේ. අදාළ ඉං‍ජිනේරුවරයා කල්මුණේ ප්‍රදේශයේ පදිංචිව සිට විදේශගත වුවෙකු බව පොලිසිය පැවසුවේය. ඔහු දිවයිනට පැමිණි අවස්ථාවේ දී මීට පෙර අන්තර්ජාලය ඔස්සේ හඳුනාගනු ලැබු තරුණයෙකු සමඟ භණ්ඩ මිලදී ගැනීම සඳහා කොළඹ ප්‍රදේශයේ සංචාරය කර ඇත. අනතුරුව තරුණයා විසින් ඉංජිනේරුවරයා සතු වු ඩුබායි ඩිරාම් 10,500කට ආසන්න මුදලක්, රුපියල් එක්ලක්ෂ 80,000ක් වටිනා පරිගණකයක් සහ ජංගම දුරකථනයක් සොරාගෙන පලාගොස් ඇති බව පොලිසිය සඳහන් කළේය. අන්තර්ජාලය ඔස්සේ හඳුනාගත් පුද්ගලයෙකු බැවින් සැකකරු පිළිබඳ කිසිදු තොරතුරක් පළමුව අනාවරණය වී තිබුණේ නැත. එහෙත් මරදාන පොලිසිය සිදුකළ පරීක්ෂණ වලදී සැකකරු බොරැල්ල ප්‍රදේශයේ පදිංචිකරුවෙකු බව සොයා ගැනීමට හැකි වී තිබේ. ඒ අනුව සැකකරු සමඟ සොරාගත් භාණ්ඩ ද සොයා ගැනීමට හැකි වු බව පොලිසිය පවසයි.", "URL": "https://sinhala.adaderana.lk/news.php?nid=8104", "Category": null, "Parent URL": null}