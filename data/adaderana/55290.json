{"Source": "Adaderana", "Timestamp": "November 24, 2015 10:10 am", "Headline": "දුම්රිය වර්ජනය අවසන්", "News Content": "රාගමදී ඊයේ රාත්‍රී දුම්රිය රියැදුරෙකුට පහර දුන් බව කියමින් දුම්රිය රියැදුරන් පිරිසක් විසින් ආරම්භ කර තිබූ වැඩ වර්ජනය අවසන් කර තිබේ.අද උදෑසන ආරම්භ කළ මෙම වර්ජනය හේතුවෙන්, කාර්යාල දුම්රිය ගමන්වාර ගණනාවක් අවලංගු කළ බව දුම්රිය පාලක මැදිරිය පැවසීය.ඊ.පී.සී.එස්. ධාවනාගාරයට අයත් දුම්රිය රියැදුරන් පිරිසක් මෙම වැඩ වර්ජනය ආරම්භ කළ අතර තම රියැදුරෙකුට පහරදීමක් සිදුව ඇති බවට ඔවුන් චෝදනා කර තිබිණ.ඒ අනූව අද පෙරවරුවේ දුම්රිය බලධාරීන් සමග පැවති සාකච්ඡාවකින් අනතුරුව වැඩ වර්ජනය නතර කිරීමට පියවර ගත් බව සමස්ත ලංකා දුම්රිය සේවකයන්ගේ පොදු සේවක සංගමයේ ලේකම් එස්.පී.විතාන මහතා සඳහන් කළේය.මේ සම්බන්ධයෙන් අද පෙරවරුවේ පැවති සාකච්ඡාවේ දී අදාළ රියදුරුට පහරදුන් පුද්ගලයින් සම්බන්ධයෙන් නීතිමය ක්‍රියාමාර්ග ගන්නා බවට බලධාරීන් පොරොන්දුවීම හේතුවෙන් වර්ජනය නතර කිරීමට පියවර ගත් බව එස්.පී.විතාන මහතා කියා සිටියේය.", "URL": "https://sinhala.adaderana.lk/news.php?nid=55290", "Category": null, "Parent URL": null}