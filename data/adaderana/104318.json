{"Source": "Adaderana", "Timestamp": "February 14, 2019 04:12 pm", "Headline": "බූස්සේ දී පැහැර ගත් ව්‍යාපාරිකයන් දෙදෙනාගේ විමර්ශන CID බාර දෙයි", "News Content": "පැහැර ගැනීමට ලක්වූ බව කියන බූස්ස, රත්න උදාගම ප්‍රදේශයේ පදිංචි ව්‍යාපාරිකයින් දෙදෙනා පිළිබඳ විමර්ශන කටයුතු පොලිස්පතිවරයා විසින් අපරාධ පරීක්ෂණ දෙපාර්තමේන්තුව වෙත බාරදී තිබේ. මීට දින 22කට පෙර පොලිස් නිල ඇඳුමින් සැරසුණු පිරිසක් විසින් ඔවුන් පැහැර ගෙන ගිය බවට ව්‍යාපාරිකයින් දෙදෙනාගේ විසින් ඥාතීන් විසින් චෝදනා කරයි. බූස්ස රත්නඋදාගම ගම්මානයේ පදිංචි මංජුල අසේල හා රසේන් වින්තක නම් ව්‍යාපාරිකයින් දෙදෙනෙක් පසුගිය ජනවාරි 23 වැනිදා පෙරවරු 10ට පමණ පොලිස් නිල ඇඳුමින් සැරසී මෝටර් රථයකින් හා වෑන් රථයකින් පැමිණි පිරිසක් විසින් රැගෙන ගොස් ඇති බව ඔවුන්ගේ ඥාතීන් පොලීසියට පැමිණිලි කර තිබේ. මෙම සිදුවීම සම්බන්ධයෙන් පැහැර ගැණුනු පුද්ගලයින්ගේ ඥාතීන්ට පසුගිය 6 වැනිදා ලියාපදිංචි තැපෑලෙන් ලිපියක් ලැබී තිබූ අතර, එහි සඳහන්ව ඇත්තේ පොලිස් ස්ථානයක නිලධාරීන් පිරිසක් ඔවුන් පැහැර ගෙන ගොස් පහර දී ඇති අතර එහිදී ඔවුන්ව ඝාතනයට ලක්ව ඇති බවයි. එම ලිපියද ඥාතීන් විසින් රත්ගම පොලිසියට මේ වන විට භාර දී ඇති අතර, අදාළ ව්‍යාපාරිකයින් දෙදෙනා රැගෙන ගොස් දින 22ක් ගතවී ඇතත් ඔවුන් සම්බන්ධයෙන් කිසිදු තොරතුරක් මෙතෙක් ලැබී නොමැති බවද පොලිසියෙන් ඊට නිසි ප්‍රතිචාරයක් නොලැබුණු බවටද ඥාතීන් චෝදනා කරයි. ඒ අනුව මේ පිළිබඳ විමර්ශන කටයුතු සිදුකිරීම අපරාද පරීක්ෂණ දෙපාර්ථමේන්තුව වෙත බාරදීමට පොලිස්පතිවරයා විසින් නියෝග කර ඇති බව පොලිස් මාධ්‍ය ප්‍රකාෂකවරයා සඳහන් කළේය.", "URL": "https://sinhala.adaderana.lk/news.php?nid=104318", "Category": null, "Parent URL": null}