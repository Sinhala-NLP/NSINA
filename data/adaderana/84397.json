{"Source": "Adaderana", "Timestamp": "February 16, 2018 09:27 am", "Headline": "පුංචි ඡන්දයෙන් සමහර තැන් තවමත් උණුසුම්-මාරවිල ගරාජයක් ගිනි තියා බරපතළ හානි", "News Content": "මාරවිල පොලිස් වසමට අයත් මහවැව ලුණුඔය ආසන්නයේ පිහිටි ගරාජයකට අද (16 ) අලුයම කිසියම් පිරිසක් විසින් ගිනි තබා තිබෙන බව මාරවිල මුලස්ථාන පොලිස් පරීක්ෂක එස් .ඩි ආර්.ප්‍රියන්ත මහතා පැවසිය. ගින්නෙන් ගරාජයේ නවතා තිබු ත්‍රිරෝද රථයකට හා ගරාජයේ උපකරණ රැසකට හා ගොඩනැගිල්ලටද බරපතළ හානි සිදුව තිබේ. දින දෙකක සිට මේ ප්‍රදේශයේ ආරවුලක් පවතින අතර මෙයද එහි ප්‍රතිපලයක් විය හැකි බව පොලිසිය සැක කරයි. මැතිවරණයෙන් පසු එක්සත් ජාතික පක්ෂ ආධාරකරුවෙකු කඩුවක් අතැතිව ශ්‍රී ලංකා පොදුජන පෙරමුණේ ආධාරකරුවෙකුගේ නිවසට ගිය අවස්ථාවේ ඔහු ඇතුළු තවත් අයෙකු විසින් කඩුව උදුරාගෙන එක්සත් ජාතික පක්ෂ ආධාරකරු බරපතළ ලෙස කපා දමා තිබු අතර ඔහු මේ වන විට ජාතික රෝහලේ ප්‍රතිකාර ලබයි. මේ සිදුවීමත් සමඟ මාරවිල පොලිසිය කුඩාවැව ප්‍රදේශයේ ආරක්ෂාව තර කළ අතර මේ සිදුවීම වී ඇත්තේ එක්සත් ජාතික පක්ෂ ආධාරකරුට තුවාල සිදුකරන ලද පොදුජන පෙරමුණේ අධාරකරු විසින් පවත්වාගෙන ගිය ත්‍රිරෝද රථ ගරාජයකටයි. මේ වන විට එක්සත් ජාතික පක්ෂ ආධාරකරුට තුවාල සිදුකිරීම සම්බන්ධයෙන් දෙදෙනෙකු රක්ෂිත බන්ධනාගාර ගත කර ඇත. මාරවිල පොලීසිය මේ සිදුවිම දෙක සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=84397", "Category": null, "Parent URL": null}