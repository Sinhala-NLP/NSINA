{"Source": "Adaderana", "Timestamp": "November 16, 2018 05:38 pm", "Headline": "122ට බින්දුවයි-යෝජනාව සම්මතයි", "News Content": "අද(16) දිනයේ දී ස්ථාවර නියෝග අත්හිටුවීමට සුමන්තිරම් මන්ත්‍රීවරයා යෝජනාවක් ගෙනා අතර, එයට පාර්ලිමේන්තුවේ එකඟතාවය හිමි වු බව පාර්ලිමේන්තු මන්ත්‍රී පාඨලී චම්පික රණවක මහතා පවසයි. අද පාර්ලිමේන්තු සංකීර්ණයේ පැවති මාධ්‍ය හමුවකට එක් වෙමින් ඔහු මෙම අදහස් පළ කළේය. මෙහිදී පැහැදිලි ලෙසම කථානායකවරයා සභාගර්භයේ රැඳී සිටි බවත්, ඉඳ ගැනීමට නොහැකිව හෝ ඔහු සභාව තුළ සිටි බව ද පැවසු පාඨලී චම්පික රණවක මහතා, ඒ අනුව පාර්ලිමේන්තුවේ ස්ථාවර නියෝග 135 යටතේ ගෙනා යෝජනාවට පක්ෂව මන්ත්‍රීවරු 122 ක් “ඔව්“ යනුවෙන් එකඟතාවය පළ කළ බවත්, විරුද්ධව කිසිවෙක් නොසිටි බවත් කියා සිටියේය. ඒ අනුව 122 ට බින්දුවක් ලෙස ස්ථාවර නියෝග අවලංගු වීමෙන් යෝජනාව සම්මත වු බවත්, එය හඬ අනුව නීතියානූකූල බවද ඔහු කියා සිටියේය. ස්ථාවර නියෝග 47- I වගන්තිය අනුව මෙම යෝජනාව සම්මත වීම නීතියානූකූල බවත් කිසිවෙකු හෝ එයට විරුද්ධ වුවහොත් පමණක් ඡන්ද විමසීමට යා හැකි බව ද පාඨලී චම්පික රණවක මහතා පැවසීය. මෙය දීර්ඝ කාලයක් පුරා පාර්ලිමේන්තුවේ අත්හදා බැලූ ආකාරයක් බව ද මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=99329", "Category": null, "Parent URL": null}