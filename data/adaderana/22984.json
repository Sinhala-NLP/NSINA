{"Source": "Adaderana", "Timestamp": "March 22, 2012 08:42 pm", "Headline": "ජිනීවා යෝජනාව සම්මතවීමෙන් ශ්‍රී ලංකාවට ශක්තිමත් සංඥාවක් දුන්නා", "News Content": "එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධව අමෙරිකාව ප්‍රමුඛ යුරෝපීය රටවල් මගින් ගෙන එන ලද යෝජනාව සම්මතවීම පිළිබඳව අමෙරිකානු රාජ්‍ය ලේකම් හිලරි ක්ලින්ටන් මහත්මිය විසින් නිල නිවේදනයක් නිකුත් කර තිබේ. ‍ සැබෑ ප්‍රතිසන්ධානයක් හා වගවීම තුළින් පමණක් ශ්‍රී ලංකාවට ස්ථිරසාර වූ සාමයක් කරා ළඟාවිය හැකි බවට අදාළ යෝජනාව සම්මතවීම හරහා අමෙරිකාව විසින් ජාත්‍යන්තර ප්‍රජාව සමග එක්ව ශක්තිමත් සංඥාවක් ලබාදුන් බව හිලරි ක්ලින්ටන් මහත්මිය සිය නිවේදනයෙන් පෙන්වාදෙයි. ‍ එක්සත් ජාතීන්ගේ මානව හිමිකම් කවුන්සිලයේ දී අද ගනු ලැබූ පියවර මගින් ප්‍රතිසන්ධාන ක්‍රියාවලිය ඉදිරියට ගෙනයාම සඳහා ශ්‍රී ලංකා රජයට දිරිගැන්වීමක් ලබාදුන් බව ද ක්ලින්ටන් මහත්මිය පවසයි. ‍ ස්ථිරසාර සාමයක් වෙනුවෙන් ශ්‍රී ලංකාව යන ගමනේ දී අවශ්‍ය සහය ලබාදීමට සූදානම් බව ද අමෙරිකානු රාජ්‍ය ලේකම්වරිය සිය නිවේදනයෙන් සඳහන් කරයි. ‍ ශ්‍රී ලංකා රජය විසින් උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාව මගින් ඉදිරිපත් කරන ලද නිර්දේශ ක්‍රියාවට නැංවීම පිළිබඳව අවධානයෙන් සිටින බව ද ඇය පවසයි. ‍ අදාළ ඉලක්කය යථාර්ථයක් බවට පත්කරගැනීම සඳහා සහය දැක්වමින් ශ්‍රී ලංකා රජය සමග කටයුතු කිරීමට බැඳීසිටින බව ද හිලරි ක්ලින්ටන් මහත්මිය සිය නිවේදනයෙන් පෙන්වාදෙයි. ‍ එමෙන්ම ශ්‍රී ලංකාවේ වෙසෙන සියලුම ජනතාව සමග පවතින සබඳතාවයන් ශක්තිමත් කිරීමට බලාපොරොත්තු වන බව ද අමෙරිකානු රාජ්‍ය ලේකම්වරිය වැඩිදුරටත් අවධාරණය කර සිටියි.", "URL": "https://sinhala.adaderana.lk/news.php?nid=22984", "Category": null, "Parent URL": null}