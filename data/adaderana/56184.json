{"Source": "Adaderana", "Timestamp": "January 6, 2016 01:01 pm", "Headline": "පකිස්ථානු අගමැති දළදා වඳියි", "News Content": "නිල සංචාරයක් සඳහා දිවයිනට පැමිණ සිටින පකිස්ථාන අග්‍රාමාත්‍ය නවාස් ෂරීෆ් මහතා අද (06) දළදා මාළිගාව වැඳපුදාගෙන තිබේ.අද පෙරවරු 10.45ට පමණ දළදා මාලිගාව වෙත පැමිණි පකිස්ථාන අග්‍රාමාත්‍යවරයා දියවඩන නිලමේ ප්‍රදීප් නිලංග දෑල මහතා විසින් පිළිගත් බව අද දෙරණ වාර්තාකරු සඳහන් කළේය.ඉන් අනතුරුව දළදා සමිඳුන් වැඳපුදාගෙන ආශිර්වාද ලබාගත් පකිස්ථාන අග්‍රාමාත්‍යවරයා දළදා මාළිගා කෞතුකාගාරය නැරඹීමට ද ගොස් ඇත.පසුව පකිස්ථාන ආධාර මත මෙරට ඉදිකර ඇති ජින්නා අනුස්මරණ ශාලාවේ නිරීක්ෂණ චාරිකාවකට ද එක් වු නවාස් ෂරීෆ් අග්‍රාමාත්‍යවරයා එහි සමරු ඵලකයක් ද විවෘත කිරීමේ අවස්ථාවට එක්වුණි. මහනුවර සංචාරයේ දී පකිස්ථාන අග්‍රාමාත්‍යවරයා පේරාදෙණිය උද්භිද උද්‍යානය නැරඹීමෙන් අනතුරුව සිය ශ්‍රී ලංකා සංචාරය සනිටුහන් කරමින් එහි පැළයක් රෝපණය කිරීමට ද නියමිතය.දෙදින නිල සංචාරයක් සඳහා දිවයිනට පැමිණි පාකිස්ථාන අග්‍රාමාත්‍ය නවාස් ෂරීෆ් මහතා අද පස්වරුවේ දිවයිනෙන් පිටත්ව යාමට නියමිතව ඇත.ඊයේ දිනයේ අග්‍රාමාත්‍යවරයා පිළිගැනීමේ නිල උත්සවය පැවති අතර ඉන් අනතුරුව ජනාධිපති මෛත්‍රීපාල සිරිසේන මහතා සහ පකිස්ථාන අග්‍රාමාත්‍ය නවාස් ෂරීෆ් මහතා අතර ද්වීපාර්ශවික සාකච්ඡා පැවැත්වුණි.", "URL": "https://sinhala.adaderana.lk/news.php?nid=56184", "Category": null, "Parent URL": null}