{"Source": "Adaderana", "Timestamp": "August 31, 2018 11:39 am", "Headline": "ETIතැන්පත්කරුවන්ට අස්වැසිල්ලක් ", "News Content": "ඊ.ටී.අයි. මූල්‍ය සමාගමේ තැන්පත්කරුවන්ගේ මුදල් නැවත ගෙවීම පිළිබඳව යෝජනා මාලාවක් ශ්‍රී ලංකා මහ බැංකුව වෙත ඉදිරිපත් කර ඇතැයි එම සමාගම අද(31) කොළඹ වාණිජ මහාධිකරණ වෙත දන්වා සිටියේය. තම සමාගම ප්‍රතිව්‍යුහගත කිරීමට අවසර දෙන මෙන් ඉල්ලා ඊ.ටී.අයි මූල්‍ය සමාගම විසින් ඉදිරිපත් කළ පෙත්සමක් කොළඹ වාණිජ මහාධිකරණය හමුවේ කැඳවූ අවස්ථාවේදී එම සමාගම වෙනුවෙන් පෙනී සිටි නීතිඥවරයා මේ බව දැනුම් දුන්නේය. එහිදී අදාළ සමාගමේ නීතිඥවරයා දන්වා සිටියේ තම සමාගම ප්‍රතිව්‍යුහගත කිරීමට සහ තැන්පත්කරුවන්ට නැවත මුදල් ගෙවීමට අදාළ යෝජනා මාලාවක් ශ්‍රී ලංකා මහ බැංකුවේ මුදල් මණ්ඩලය වෙත යොමුකර ඇති බවයි. ශ්‍රී ලංකා මහ බැංකුවේ ප්‍රතිචාරය ලැබෙන තෙක් එම නඩුව කල් තබන මෙන්ද එම සමාගමේ නීතිඥවරයා අධිකරණයෙන් ඉල්ලීම් කළේය. ඒ අනුව පෙත්සම නොවැම්බර් මස 1 වන දාට කල් දැමූ වාණිජ මහාධිකරණ විනිසුරු රුවන් ප්‍රනාන්දු මහතා එදිනට විරෝධතා තිබේ නම් ඉදිරිපත් කරන මෙන් ශ්‍රී ලංකා මහ බැංකුවට නියම කළේය. මේ අතර මෙම නඩුවට මැදිහත් වී කරුණු දැක්වීමට අවසර දෙන මෙන් ඊටීඅයි ආයතනයේ මුදල් අහිමි වූ තැන්පත්කරුවන් විසින් සිය නීතිඥවරුන් මාර්ගයෙන් ඉල්ලීම් කළේය. එම ඉල්ලීම් ද සටහන් කර ගත් අධිකරණය ඒ පිළිබඳව මීළඟ දින කරුණු දක්වන මෙන් ද එම නීතිඥවරුන්ට දැනුම් දුන්නේය.", "URL": "https://sinhala.adaderana.lk/news.php?nid=95293", "Category": null, "Parent URL": null}