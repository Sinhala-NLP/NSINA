{"Source": "Adaderana", "Timestamp": "June 16, 2011 10:21 am", "Headline": "චැනල් ෆෝ වාර්තා වැඩසටහන මූන් නරඹා නැහැ", "News Content": "චැනල් ෆෝ රූපවාහිනි නාලිකාව මගින් විකාශනය කරන ලද වාර්තා වැඩසටහන එක්සත් ජාතීන්ගේ සංවිධානයේ මහ ලේකම් බැන්කි මූන් මහතා විසින් තවමත් නරඹා නොමැති බව මහ ලේකම්වරයාගේ මාධ්‍ය ප්‍රකාශක මාර්ටින් නෙසර්කි මහතා ප්‍රකාශ කර තිබේ. නමුත් එම වාර්තා වැඩසටහනෙහි අන්තර්ගතය පිළිබඳව බැංකි මූන් මහතා දැනුවත්ව සිටින බව මාධ්‍ය ප්‍රකාශකවරයා වැඩිදුරටත් සඳහන් කර ඇති බව විදෙස් මාධ්‍ය වාර්තා පෙන්වාදෙයි. ශ්‍රී ලංකාවේ පැවති යුද්ධයේ අවසන් භාගයේ සිදුවූයේ යැයි කියන යුද අපරාධ පිළිබඳව කියැවෙන මෙම වාර්තා චිත්‍රපටය ජූනි 14 වන දින බ්‍රිතාන්‍ය නාලිකාවක් වන චැනල් ෆෝ මගින් විකාශය කරනු ලැබීය. අදාළ චෝදනා පිළිබදව ශ්‍රී ලංකා රජය විසින් පළමුව විශ්වසනීය විමර්ශනයක් පැවැත්විය යුතු බව මහ ලේකම්වරයා සඳහන් කරන බව මාර්ටින් නෙසර්කි මහතා වැඩිදුරටත් පෙන්වා දී ඇති බව සඳහන්ය.", "URL": "https://sinhala.adaderana.lk/news.php?nid=16788", "Category": null, "Parent URL": null}