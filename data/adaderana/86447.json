{"Source": "Adaderana", "Timestamp": "March 27, 2018 02:55 pm", "Headline": "ගෝඨාභයගේ තහනම් නියෝගය ලබන 6 දක්වා කල්යයි-නියෝගය ලබා දීම 5 වෙනිදා", "News Content": "පොදු දේපල පනත යටතේ හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව නීතිමය පියවර ගැනීම වළක්වාලමින් පනවා තිබෙන තහනම් නියෝගය ඉවත් කරන්නේද නැද්ද යන්න පිළිබඳ නියෝගය ලබන 05 වනදා ප්‍රකාශ කරන බව අභියාචනාධිකරණය නියම කළේය. ඒ අනුව හිටපු ආරක්ෂක ලේකම්වරයාට එරෙහිව පොදු දේපල පනත යටතේ ක්‍රියාමාර්ග ගැනීම වළක්වාලමින් පණවා තිබෙන තහනම් නියෝගය ලබන මස 06 වනදා දක්වා තවදුරටත් දීර්ඝ කිරීමටද විනිසුරුවරුන් තීන්දු කළා. හිටපු ආරක්ෂක ලේකම්වරයා විසින් ගොනුකර තිබූ පෙත්සමක් අද(27) අභියාචනාධිකරණ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල හමුවේ කැඳවීමෙන් පසුව කරුණු සළකා බැලීමෙන් අනතුරුවයි මෙම නියෝගය ප්‍රකාශයට පත් කෙරුණේ ගෝඨාභය රාජපක්ෂ මහතා අභියාචනාධිකරණයට ඉදිරිපත් කළ පෙත්සමේ සඳහන් කර තිබෙන්නේ ඉකුත් රජය සමයේ ඩී ඒ රාජපක්ෂ අනුස්මරණ කෞතුකාගාරය ඉදිකිරීමේ දී රුපියල් මිලියන 83 ක මුදලක් සාවද්‍ය ලෙස පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාශය තමාට එරෙහිව කොළඹ මහේස්ත්‍රාත් අධිකරණය හමුවේ පොදු දේපල පනත යටතේ සහතිකයක් ඉදිරිපත් කර ඇති බවයි. අත්අඩංගුවට ගෙන රිමාන්ඩ් බාරයට පත් කිරීමේ චේතනාවෙන් පොලිසිය මෙම සහතිකය ඉදිරිපත් කර ඇතැයි සඳහන් කරන ගෝඨාභය රාජපක්ෂ මහතා තමාට එරෙහිව පොදු දේපළ පනත යටතේ චෝදනා ඉදිරිපත් කිරීමට තරම් ප්‍රමාණවත් කරුණු නොමැති බව කියා සිටියේය. මේ හේතුවෙන් පොලිසිය විසින් ඉදිරිපත් කර තිබෙන පොදු දේපල පනත යටතේ වූ සහතිකය බල රහිත කිරීමේ ආඥාවක් නිකුත් කරන මෙන්ද ඔහු අභියාචනාධිකරණයට ඉදිරිපත් කර තිබෙන පෙත්සමෙන් සඳහන් කර තිබේ.", "URL": "https://sinhala.adaderana.lk/news.php?nid=86447", "Category": null, "Parent URL": null}