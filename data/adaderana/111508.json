{"Source": "Adaderana", "Timestamp": "June 7, 2019 12:55 pm", "Headline": "මම අසනීපෙන් නිදාගෙන හිටියේ-පාස්කු ප්‍රහාරය ගැන වට්ස්ඇප් පණිවිඩයක් ආවා", "News Content": "පසුගිය අප්‍රේල් 21 දින සිදුවු ප්‍රහාරයට පෙර ඒ පිළිබඳව රාජ්‍ය බුද්ධි අංශයේ ප්‍රධානියා විසින් තමන්ට තොරතුරු ලබාදුන් බව හිටපු ආරක්ෂක ලේකම් හේමසිරි ප්‍රනාන්දු මහතා ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු විශේෂ කාරක සභාව හමුවේ සාක්ෂි ඉදිරිපත් කරමින් කියා සිටියේය. ඊයේ (06) පාර්ලිමේන්තු පරිශ්‍රයේ දී තුන්වන වරට පාර්ලිමේන්තු විශේෂ කාරක සභාව කැඳවනු ලැබීය. එහිදී හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර මහතා සාක්ෂි ඉදිරිපත් කළේය. \"ප්‍රහාරයක් වෙන්න පුළුවන් කියන තොරතුර අමාත්‍යංශයට ලැබු‍ණෙ අප්‍රේල් 8 වෙනිදා. 8 වනදා සවස යම් වේලාවක බුද්ධි අංශ ප්‍රධානියා මට කිවුවා වෙන්නට පුළුවන් ප්‍රහාරයක් පිළිබඳ තොරතුරක් ගැන. එය අතිශය රහසිගත පණිවුඩයක් බව කිවුවා.\" හේමසිරි මහතා කියා සිටියේය. ඒ අනුව අප්‍රේල් 9 වනදා සැලසුම් කර තිබු බුද්ධි අංශ රැස්වීමේදී අදාළ බුද්ධි අංශ තොරතුර සාකච්ඡාවට ගන්නා ලෙස ඔහු එහිදී බුද්ධි අංශ ප්‍රධානියාට දැනුම් දී ඇත. කෙසේ වෙතත් 9වන දින පැවැත්වු බුද්ධි අංශ රැස්වීමේදී 8 වනදා පැවසු බුද්ධි අංශ තොරතුර පිළිබඳව බුද්ධි අංශ ප්‍රධානියා කිසිදු ආකාරයේ යමක් සාකච්ඡා නොකළ බව හේමසිරි මහතා සාක්ෂි දෙමින් කියා සිටියේය. රැස්වීම අවසන් වී විශේෂ කරුණු යටතේ හිටපු ආරක්ෂක ලේකම්වරයා විසින් පෙරදා පැවසු පණිවුඩය පිළිබඳව විමසා ඇති අතර එහිදී බුද්ධි අංශ ප්‍රධානියා ප්‍රකාශ කර ඇත්තේ ඒ පිළිබඳව කරුණු විමර්ශනය කරමින් පවතින බවත් ඉදිරියේදී ඒ පිළිබඳව දැනුම් දිය හැකි බවත්ය. විදෙස් තොරතුරු මඟින් ප්‍රහාරය පිළිබඳ තොරතුරු අප්‍රේල් 4දින ලැබුණු බව තමන් දැනුවත් වුණේ මාධ්‍යයෙන් බවත් එසේනම් තමන්ට සතිපතා ලැබෙන වාර්තාවේ මේ පිළිබඳ කරුණු අඩංගු නොවුයේ මන්දැයි තමන්ට ගැටලුවත් මතුවු බවත් ඔහු ප්‍රකාශ කර සිටියි. එනිසා අදාළ තොරතුරුවල විශ්වාසවන්තභාවය පිළිබඳ තමන්ට ගැටලුවක් වු බවත් හේමසිරි ප්‍රනාන්දු මහතා ප්‍රකාශ කරයි. එසේම ප්‍රහාරය සිදුවු අප්‍රේල් 21 දින උදෑසන 7.30-8 අතර තමන්ට රාජ්‍ය බුද්ධි අංශ ප්‍රධානියා දුරකථක ඇමතුමක් ලබා දුන් බවත් එහිදී කොළඹ නගරයේ ප්‍රධාන මෙතෝදිස්ත පල්ලි කීයක් තිබේදැයි තමන්ගෙන් ප්‍රශ්න කර සිටි බවත් ඒ මහතා කියා සිටියේය. එහිදී එවැනි ප්‍රශ්නයක් යොමු කළේ ඇයිදැයි තමන් විමසු විට බුද්ධි අංශ ප්‍රධානියා ප්‍රකාශ කර ඇත්තේ ප්‍රහාරයක් සිදු කිරීමට සුදානම් කර ඇත්තේ කතෝලික පල්ලිවලට නොව මෙතෝදිස්ත පල්ලිවලට බවයි. පසුව තමන් විසින් ඔහුට කොළඹ නගරයේ මෙතෝදිස්ත පල්ලි පිහිටි ස්ථාන පිළිබඳ තොරතුරු ලබා දුන් බව ද හේමසිරි මහතා කියා සිටියේය. එසේම ප්‍රහාරය දිනට පෙර දින එනම් අප්‍රෙල් 20 දින තමන් වෙත ලැබුණු වට්ස්ඇප් පණිවුඩයක් පිළිබඳවත් හේමසිරි ප්‍රනාන්දු මහතා සාක්ෂි ඉදිරිපත් කළේය. ප්‍රහාරය දිනට පෙර දින රාත්‍රී 7.30ට හෝ ඒ ආසන්න වේලාවක තමන්ට බුද්ධි අංශ ප්‍රධානියා දුරකථන ඇමතුමක් ලබාදී ඔහු වෙත වට්ස්ඇප් පණිවුඩයක් යොමු කර ඇති බව ප්‍රකාශ කර ඇත. එම පණිවුඩයේ සඳහන් වුයේ පාස්කු ඉරිදා ප්‍රහාරය පිළිබඳව බවත් හේමසිරි මහතා ප්‍රකාශ කරයි. එසේම මේ පිළිබඳව පොලිස්පතිවරයා දැනුවත් කර අවශ්‍ය පියවර ගැනීමට යොමු කරවන ලෙසටත් බුද්ධි අංශ ප්‍රධානියා විසින් දැනුම් දී ඇත. පසුව තමන් විසින් පොලිස්පති පූජිත් ජයසුන්දර මහතාට කතා කළ බවත් ඒ වන විටත් පොලිස්පතිවරයා ඒ පිළිබඳව දැනුවත්ව සිටි අතර ඔහු ඒ පිළිබඳ ගත යුතු ක්‍රියාමාර්ග සිදු කරමින් සිටි බවත් හිටපු ආරක්ෂක ලේකම්වරයා විශේෂ කාරක සභාව හමුවේ කියා සිටියේය. පසුව නැවත හේමසිරි මහතා විසින් බුද්ධි අංශ ප්‍රධානියා දුරකථන මාර්ගයෙන් සම්බන්ධ කර ගැනීමට උත්සාහ කළද ඒ වන විට ඔහුගේ දුරකථනය කාර්යබහුල වී තිබු බවත් හිටපු ආරක්ෂක ලේකම්වරයා විසින් පාර්ලිමේන්තු විශේෂ කාරක සභාව හමුවේ කියා සිටියේය.", "URL": "https://sinhala.adaderana.lk/news.php?nid=111508", "Category": null, "Parent URL": null}