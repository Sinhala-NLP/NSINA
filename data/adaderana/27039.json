{"Source": "Adaderana", "Timestamp": "August 31, 2012 07:00 pm", "Headline": "ගෙවුණු මාස දෙකක කාලයේ වරෙන්තුකරුවන් 48,977 ක් ඇල්ලුවාලු?", "News Content": "පසුගිය මාස 02ක පමණ කාලය තුළ සිදුකරනු ලැබු විශේෂ මෙහෙයුම් වලදී වරෙන්තු කරුවන් 48,977 දෙනෙකු අත්අඩංගුවට ගැනිමට හැකි වු බව පොලිසිය පවසයි. ජුලි මස පළමු වැනිදා සිට අගෝස්තු මස 26 වැනිදා දක්වා මෙම මෙහෙයුම් ක්‍රියාත්මක කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. ඉන් වැඩිම වරෙන්තුකරුවන් පිරිසක් අත්අඩංගුවට ගෙන ඇත්තේ බස්නාහිර පළාතෙනි. අත්අඩංගුවට ගත් පිරිස අධිකරණයට ඉදිරිපත් කිරීමෙන් අනතුරුව ඇතැමෙක් ඇප මත මුදාහැර ඇති අතර සෙසු පිරිස බන්ධනාගාර ගත කර ඇති බවද අජිත් රෝහණ මහතා සඳහන් කළේය. අධිකරණය මගහැර සිටින වරෙන්තුකරුවන් ළඟම ඇති පොලිසියට හෝ අධිකරණයට භාරවෙන ලෙස ද පොලිස් මාධ්‍ය ප්‍රකාශකවරයා දැනුම් දෙයි.", "URL": "https://sinhala.adaderana.lk/news.php?nid=27039", "Category": null, "Parent URL": null}