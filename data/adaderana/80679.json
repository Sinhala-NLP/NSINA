{"Source": "Adaderana", "Timestamp": "November 28, 2017 02:38 pm", "Headline": "පාසල් සිසුන්ගේ ඇඟිලි සළකුණු ගන්න යයි ", "News Content": "සියලු පාසල් සිසුන්ට ඇඟිලි සළකුණු මඟින් තහවුරු කරගත හැකි ක්ෂණික ප්‍රතිචාර දැක්වීමේ කේතයක් සමඟ අංකයක් හඳුන්වාදීමේ යෝජනාවක් අධ්‍යාපන අමාත්‍යංශය වෙත ලැබී තිබේ. විභාග දෙපාර්තමේන්තුවේ කටයුතු තවදුරටත් විධිමත් කිරීම හා ප්‍රතිව්‍යුහගත කිරීම සඳහා යෝජනා ඉදිරිපත් කිරීමට පත් කරන ලද විද්වත් කමිටුවක් මඟින් අදාළ යෝජනාව ඉදිරිපත් කර ඇති බව එම අමාත්‍යංශය සඳහන් කළේය. රජයේ පාසල්වලට ඇතුළත් වන සියලුම සිසුන්ගේ අනන්‍යතාව නිවැරදිව සනාථ කර ගැනීම, විභාග කටයුතුවලදී අපේක්ෂකයින්ගේත් නිලධාරීන්ගේත් පහසුව සඳහා මෙම විශේෂ ක්‍රමවේදය හඳුන්වා දී ඇති බව සඳහන්ය. ඒ අනුව පාසල්වලට ඇතුළත් වන සැම ශිෂ්‍යයෙකුටම අනන්‍ය ශිෂ්‍ය අංකයක් සහ ඇඟිලි සලකුණු මඟින් අනන්‍යතාව තහවුරු කර ගැනීම හරහා ක්ෂණික ප්‍රතිචාර දැක්වීමේ කේතයක් නිර්මාණය කිරීමටද යෝජනා කර තිබේ. ඒ හරහා අධ්‍යයන පොදු සහතික පත්‍ර සාමාන්‍ය පෙළ, උසස් පෙළ හා 05 ශ්‍රේණිය ශිෂ්‍යත්ව විභාගයන්වලදී සිසුන්ගේ සාධන තත්ත්වයන් නිරීක්ෂණය කිරීමට හැකියාව උදාවනු ඇත. එමෙන්ම විභාග වංචාවන් අවම කර ගැනීමටද මෙය විශාල ලෙස ඵලදායී වනු ඇති බව අධ්‍යාපන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=80679", "Category": null, "Parent URL": null}