{"Source": "Adaderana", "Timestamp": "March 19, 2019 07:05 am", "Headline": "රත්තරන් ඉල්ලා අස්වීමේ ලිපිය බාර දෙයි", "News Content": "හිටපු දකුණු පළාත් සභා මන්ත්‍රී ක්‍රිෂාන්ත පුෂ්පකුමාර මහතා සිය ඉල්ලා අස්වීමේ ලිපිය පළාත් ආණ්ඩුකාර කීර්ති තෙන්නකෝන් මහතා වෙත භාරදී තිබේ. ඊයේ(18) දිනයේ දී ඔහු තමා වෙත එම ලිපිය භාරදුන් බව දකුණු පළාත් ආණ්ඩුකාර කීර්ති තෙන්නකෝන් මහතා පැවසුවේය. බටදූව ප්‍රදේශයේ දේවාලයකදී 16 හැවිරිදි ගැහැණු ළමයෙකු බරපතළ ලිංගික අපයෝජනයට ලක්කල බවට ක්‍රිෂාන්ත පුෂ්පකුමාර නොහොත් “රත්තරන්” යන අයට චෝදනා එල්ල විය. සිද්ධියට අදාළව පසුගිය මස 28 වැනිදා අක්මීමන පොලීසිය මඟින් අත්අඩංගුවට ගත් ඔහු එදිනම ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැරුණි. කෙසේවෙතත් සිය ඉල්ලා අස්වීමේ ලිපිය භාරදීමෙන් අනතුරුව මාධ්‍ය වෙත අදහස් දක්වමින් ක්‍රිෂාන්ත පුෂ්පකුමාර මහතා සඳහන් කළේ තමාට එරෙහි චෝදනාවට අධිකරණය මඟින් නිර්දෝෂී බවට තහවුරු වන තෙක් දේශපාලන කටයුතුවල නිරත නොවන බවයි.", "URL": "https://sinhala.adaderana.lk/news.php?nid=106320", "Category": null, "Parent URL": null}