{"Source": "Adaderana", "Timestamp": "January 11, 2011 03:12 pm", "Headline": "කොළොන්න ග්‍රාම නිලධාරී වසම් 8 ට නායයෑමේ අවදානමක්", "News Content": "කොළොන්න ප්‍රාදේශීය ලේකම් කොට්ඨාශයේ ග්‍රාම නිලධාරී වසම් 8 ක් නායයෑමේ දැඩි අවදානමක් ඇති ප්‍රදේශ ලෙස ප්‍රකාශයට පත් කර තිබේ. රන්හොටි කන්ද, ඉත්තකන්ද, දාපනේ, කෝප්පකන්ද, පොද්දල, උල්ඉඳුවාව, බුත්කන්ද හා චලකඩ යන ග්‍රාමනිලධාරී වසම් මෙසේ ‍අවදානම් කලාප ලෙස නම් කර ඇති බව කොළොන්න ප්‍රාදේශීය ලේකම් ජී. ඒ. එස්. ගොඩැල්ලවත්ත මහතා සඳහන් කළේය. වි‍ශේෂයෙන් අදාළ ප්‍රදේශවල ඉරිතැලීම් වැනි නායයෑමේ පූර්ව ලක්ෂණ දක්නට ලැබෙන හෙයින් ඒවා අවදානම් කලාප ලෙස නම් කිරීමට පියවර ගත් බව ඔහු කියා සිටියේය. සෙසු ප්‍රදේශවලට සාපේක්ෂව බුත්කන්ද ග්‍රාම නිලධාරී වසමේ නෑදොලකන්ද, කිරිමැටිපොල ප්‍රදේශයෙහි නායයෑම් අවදානම් තත්ත්වය ඉහළ බව ගොඩනැගිලි පර්යේෂණ ආයතනය මගින් හදුනාගෙන තිබේ.", "URL": "https://sinhala.adaderana.lk/news.php?nid=13422", "Category": null, "Parent URL": null}