{"Source": "Adaderana", "Timestamp": "May 1, 2012 08:21 am", "Headline": "ශ්‍රී ලංකාව ගැන බ්‍රිතාන්‍යයේ විශේෂ අවධානයක්", "News Content": "ශ්‍රී ලංකාව සම්බන්ධයෙන් තමන්ගේ විශේෂ අවධානයක් යොමුවී ඇති බව බ්‍රිතාන්‍ය රජය පවසයි. ශ්‍රී ලංකාවේ මානව හිමිකම් පිළිබඳ නව වාර්තාව එළිදක්වමින් බ්‍රිතාන්‍යයේ විදේශ කටයුතු අමාත්‍යාංශය මේ බව සඳහන් කර තිබේ. බ්‍රිතාන්‍යයේ විදේශ කටයුතු අමාත්‍යාංශය සකස් කරන ලද 2011 වසරේ ශ්‍රී ලංකාවේ මානව හිමිකම් පිළිබඳ වාර්තාව ඊයේ(30) එළිදක්වනු ලැබීය. ශ්‍රී ලංකාවේ මානව හිමිකම් හා ප්‍රජාතන්ත්‍රවාදය පිළිබඳව අදාළ වාර්තාවේ සඳහන්ය. ශ්‍රී ලංකා රජය පශ්චාත් යුධ සමය තුළ එල්.ටි.ටි.ඊ. සැකකරුවන් යළි සමාජගත කිරීමේ කටයුතු සාර්ථකව සිදුකර ඇති බව අදාළ වාර්තාවේ සඳහන් වේ. එහෙත් මානව හිමිකම් කටයුතු පිළිබඳව ආයතනගතව සිදුවන බාධාවන් බ්‍රිතාන්‍ය රජයේ අවධානය යොමුවී තිබේ. ත්‍රස්තවාදීන් ලෙස සැකපිට අත්අඩංගුවට ගත් පුද්ගලයින් චෝදනා විරහිතව තවමත් අත්අඩංගුවේ සිටින බවත් ඔවුන්ගෙන් කිහිපදෙනෙකුට විවිධ වධහිංසා සිදුවන බවත් අදාළ වාර්තාවෙන් බ්‍රිතාන්‍ය විදේශ කටයුතු අමාත්‍යාංශය පෙන්වා දී ඇත. යුධ අපරාධවලට සම්බන්ධ බවට චෝදනා එල්ල වන පුද්ගලයින්ට එරෙහිව නීතිය ක්‍රියාත්මක කිරීමට සහ දේශපාලන විසඳුමක් රට තුළ ක්‍රියාත්මක කිරීම ශ්‍රී ලංකා රජයේ වගකීම බව බ්‍රිතාන්‍ය රජය පෙන්වා දෙයි. ශ්‍රී ලංකාව තුළ සුළු ජාතීන්ගේ, කාන්තාවන්ගේ සහ ළමුන්ගේ අයිතීන් සුරක්ෂිත කිරීමට රජය වගබලා ගත යුතු බව එම වාර්තාවේ සඳහන් වේ. එමෙන්ම මානව හිමිකම් තත්ත්වය නගා සිටුවීමට ශ්‍රී ලංකාවට අවශ්‍ය ආධාර සහ සහයෝගය ලබාදීමට බ්‍රිතාන්‍ය රජය නිරන්තරයෙන් සූදානම් බවත් බ්‍රිතාන්‍යයේ විදේශ කටයුතු අමාත්‍යාංශය නිකුත් කළ මානව හිමිකම් වාර්තාවේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=23933", "Category": null, "Parent URL": null}