{"Source": "Adaderana", "Timestamp": "March 15, 2018 09:01 pm", "Headline": "තොණ්ඩමානාරු ප්‍රදේශයට කාලයකට පසු පිරිසිදු ජලය", "News Content": "රුපියල් මිලියන 500ක වියදමකින් යාපනය, තොණ්ඩමානාරු ප්‍රදේශයේ ඉදි කළ පානීය ජල ව්‍යාපෘතියෙන් අප්‍රේල් මස 15 වෙනිදා වන විට පිරිසිදු පානීය ජලය ලබාදිය හැකි බව උතුරු පළාත් වාරිමාර්ග ඉංජිනේරු එස්.ප්‍රේම්කුමාර් මහතා පැවසීය. මේ ප්‍රදේශයේ වැසියන්ගේ පානීය ජලයට මුහුදු ජලය කලවම් වීම නිසා එහි වැසියන්ට පිරිසිදු පානීය ජලය ලබාගැනීමට 1990 වර්ෂයේ සිට නොහැකි වූ බව ඉංජිනේරුවරයා පවසයි. යාපනයේ තොණ්ඩමානාරු ඇතුළු ප්‍රදේශ කීපයක වැසියන්ට පානීය ජලය ලබාදීම පිණිස කළින් තිබූ ජල ව්‍යාපෘතිය 1990 වර්ෂයේදී යථාතත්ත්වයට පත්කිරීමට නොහැකි අන්දමට අක්‍රීය වීමෙන් පසුව මෙහි වැසියන් පානය කිරීම සඳහා ගෙන ඇත්තේ මුහුදු ජලය සමග මිශ්‍ර වූ ජලයයි. යාපනයේ තොණ්ඩමානාරු ජල ව්‍යාපෘතිය සඳහා ආසියානු සංවර්ධන බැංකුව මඟින් රුපියල් මිලියන 400 ක මුදලක් සහ උතුරු පළාත් සංවර්ධන අරමුදලෙන් රුපියල් මිලියන 100ක මුදලක්ද වශයෙන් රුපියල් මිලියන 500 ක මුදලක් වැය කොට ඇත. මෙම ජල ව්‍යාපෘතිය මඟින් පවුල් 4000 කට පිරිසිදු පානීය ලබාදීමට හැකි වෙතැයි ඉංජිනේරුවරයා පැවසීය.", "URL": "https://sinhala.adaderana.lk/news.php?nid=85768", "Category": null, "Parent URL": null}