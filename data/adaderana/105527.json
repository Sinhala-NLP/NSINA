{"Source": "Adaderana", "Timestamp": "March 5, 2019 07:18 pm", "Headline": "කැවුමාගේ හෙළි කිරීම", "News Content": "පන්නිපිටිය ඇරැව්වල ප්‍රදේශයේදී මාකඳුරේ මදූෂ්ගේ මෙහෙයවීමෙන් කොල්ලකෑ බව පැවසෙන රුපියල් කෝටි පන්සියයක් වටිනා දියමන්තිය පානදුර කෙසෙල්වත්ත ප්‍රදේශයෙන් අද සොයාගැනීමට පෑලියගොඩ කොට්ඨාස අපරාධ විමර්ශන ඒකකය සමත් විය. ඒ,මෙම සිදුවීම සම්බන්ධයෙන් ඊයේ(04) කිරිබත්ගොඩදී අත්අඩංගුවට පත් කැළුම් ඉන්දික සම්පත් නොහොත් \"කැවුමා\" නැමැති සැකකරු කළ අනාවරණයක ප්‍රතිඵලයක් ලෙසයි. අත්අඩංගුවට ගැනුණු කැලුම් සම්පත් නම් එම සැකකරු මාකඳුරේ මදූෂ්ගේ පියාගේ අවමංගල්‍ය සඳහා ගුවනින් මල් ඉසීම ඇතුළු සංවිධාන කටයුතු සිදු කළ මදූෂ්ගේ සමීපතමයෙකු බවපොලීසිය පවසයි. පන්නිපිටිය ඇරැව්වල ප්‍රෙද්ශයේ මැණික් ව්‍යාපාරිකයෙක් සතුව තිබු කැරට් 750 ක දියමන්තියක් මිලදී ගැනිම සඳහා පසුගිය වසරේ නොවැම්බර් මාසයේදී ඔස්ට්‍රේලියානු ජාතිකයෙක් මෙරටට පැමිණ තිබු අතර ඔහු 2018 නොවැම්බර් 01 වනදා දියමන්තිය පරික්ෂා කර බලා තිබේ. පසුව ඔහු එම නිවසින් පිටත්ව ගොස් තිබුණේ දියමන්තිය මිලඳී ගැනීම සඳහා තවත් දින 04 කින් තමා යළි පැමිණෙන බව පවසමින්. ඒ අනුව නොවැම්බර් මස 05 වනදා ඔස්ට්‍රේලියානු ජාතිකයා යළි මැණික් ව්‍යාපාරිකයාගේ නිවසට පැමිණ තිබූ අතර එහිදී පොලිස් නිල ඇඳුමට සමාන ඇඳුමකින් සැරසුනු පිරිසක් පැමිණ නිවසේ සිටි පිරිසට පහරදී මෙම දියමන්තිය සහ තවත් මැණික් ගල් කිහිපයක් ද පැහැරගෙන විදේශිකයාටද මාංචු දමා නිවසින් පිටතට රැගෙන ගොස් තිබුණි. සිද්ධිය සම්බන්ධයෙන් පොලිසිය සිදුකරන විමර්ශනවලදී අණාවරණ වී තිබුණේ එවකට ඩුබායිහී සැඟවී සිටිමින් මෙරට සංවිධානාත්මක අපරාධ රැසක් සිදු කළ මාකඳුරේ මදූෂ් මෙම දියමන්ති සොරකම මෙහෙයවා ඇති බවයි. ‍ කෙසේවෙතත් සිද්ධිය සම්බන්ධව දිවයිනේ විවිධ ප්‍රෙද්ශවලින් සැකකරුවන් කිහිපදෙනෙක් පොලිස් අත්අඩංගුවට පත් වූ අතර ඇතැමෙකුගෙන් සිදුකළ ප්‍රශ්න කිරීම්වලදී,සොරාගත් දියමන්තිය ඩුබායි වෙත පිටත් කර හැර ඇති බවද වාර්තා විය. කෙසේවෙතත් පෑලියගොඩ කොට්ඨාස අපරාධ විමර්ශන ඒකකය කළ විමර්ශනවල ප්‍රතිඵලයක් ලෙස කැලුම් ඉන්දික සම්පත් නොහොත් කැවුමා නම් සැකකරුවෙක් ඊයේ පස්වරුවේ කිරිබත්ගොඩදී පොලිස් අත්අඩංගුවට පත්වූ අතර ඔහු මාකදුරේ මධුෂ්ගේ සමීපතමයෙක් වන බවටද අනාවරණය කරගෙන තිබේ. ඔහු හෙළි කළ කරුණු අනුව පානදුර කෙසෙල්වත්ත , තක්ෂිලා පාරේ පිහිටි නිවසක් අද(05) පරික්ෂාවට ලක්කෙරුණු අතර එහි තිබියදී මෙම දියමන්තිය සමඟ ස්වර්ණාභාරණ සහ ජංගම දුරකථන 126 ක්ද සොයා ගැනිමට හැකිවිය. නිවෙසේ හිමි කාරිය පවසා සිටියේ කුලී පදනම මත මෙම නිවසේ කාමරය ලබා දුන් බවත්, අවුරුද්දයි මාස 4ක කාලයක් සැකකරු රැඳී සිටි අතර, ඔහු රැකියාව වශයෙන් කොන්ත්‍රාත් පදනම මත වැඩ කල බවයි. ඉන් පසුව මොරටුව , කටුබැද්ද , පී.බී.අල්විස් පෙරේරා මාවතේ පිහිටි නිවසක්ද පොලිසිය විසින් පරික්ෂාවට ලක්කළ අතර එහි තිබි ටී.56 උණ්ඩ , මාංචූ කට්ටල , හමුදා නිල ඇඳුමට සමාන ඇදුම් කට්ටල මෙන්ම අත්බෝම්බයක්ද සොයා ගැණුනි. මේ අතර මාකදුරේ මධුෂ් සමඟ රිමාන්ඩ් බන්ධනාගාර ගත කර සිටින රංගන ශිල්පී රයන් වැන්රෝයන්ගේ සහෝදරියගේ පානදුර කෙසෙල්වත්ත ප්‍රදේශයේ පිහිටි නිවසක් සෝදිසි වරෙන්තුවක් ලබාගෙන පොලිසිය අද හදිසි පරික්ෂාවකට ලක් කළේය. ඒ එම නිවසේ සාමාජිකයින් නිවස හැරයාම සඳහා VIP ලෙස සඳහන් පුවරුවක් ප්‍රදර්ශනය කළ ලොරි රථයකින් භාණ්ඩ පටවා යැවීමට සූදානම් වන බවට ලද තොරතුරක් මතයි. කෙසේවෙතත් සැකකටයුතු කිසිවක් එහි තිබි හමුවී නැහැ.", "URL": "https://sinhala.adaderana.lk/news.php?nid=105527", "Category": null, "Parent URL": null}