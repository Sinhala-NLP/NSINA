{"Source": "Adaderana", "Timestamp": "July 13, 2019 07:18 pm", "Headline": "ෂාෆි ගැන අධිකරණයට කරුණු දැක්වීමේ දී CIDය කළේ කොළේ වහලා ගැහීමක්", "News Content": "රක්ෂිත බන්ධනාගාරගතව සිටින වෛද්‍ය මොහොමඩ් ෂාෆි ෂිහාබ්දීන්ට අයත් කෝටී ගණනක් වටිනා දේපළ සහ වත්කම් තිබුණද ඒ සම්බන්ධයෙන් තොරතුරු මෙතෙක් සි.අයි.ඩීය විසින් අධිකරණයට වාර්තා කර නොමැති බවට නීතීඥ සමන් බණ්ඩාර දිසානායක මහතා පවසයි. \"සී.අයි.ඩී.ය අධිකරණයට කරුණු වාර්තා කරද්දී කොලේ වහලා. අපි නිතීපතිට කියනවා කුරුණෑගල කොට්ටාශ භාර පොලිස් අධිකාරිවරයා විසින් ඉදිරිපත් කළ වාර්තාව බලන්න කියලා. අධිකරණය සී.අයි.ඩී.යට නියෝග කළා ෂාෆීගේ බැංකු ගිණුම් වාර්තා ඉදිරිපත් කරන්න කියලා. සී.අයි.ඩී.ය ඒ වාර්තා ඉදිරිපත් කළේ නැහැ. ෂාෆිට අයත් සමාගමක් තියෙනවා. මේකට අරාබි මුදල් ලැබෙනවා. මේ ගැන සී.අයි.ඩී.ය නිහඬයි.\" යනුවෙන් ඔහු ප්‍රකාශ කළේය. අගතියට පත් මව්වරුන් වෙනුවෙන් පෙනී සිටි නීතීඥ ඉන්ද්‍රසිරි සේනාරත්ත මහතා ප්‍රකාශ කලේ ෂාෆිගේ නමින් ගිණුම් දෙකක් ඇති බවත් එහි විශාල ධනස්කන්ධයක් ඇති බවත්ය. මේ පිළිබඳවද සී.අයි.ඩී.ය විමර්ෂණයක් නොකළ බව ඔහු පවසයි. මේ අතර පාර්ලිමේන්තු මන්ත්‍රී පූජ්‍ය අතුරලියේ රතන හිමියන් සදහන් කළේ හිටපු අමාත්‍ය රිෂාඩ් බදියුදීන් මහතා යළි සිය අමාත්‍ය ධුරයේ දිවුරුම් දෙනු ලැබුවහොත් ඔහුට එරෙහිව යළිත් විශ්වාසභංග යෝජනාවක් ගෙන එන බවයි.", "URL": "https://sinhala.adaderana.lk/news.php?nid=114069", "Category": null, "Parent URL": null}