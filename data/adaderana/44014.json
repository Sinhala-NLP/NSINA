{"Source": "Adaderana", "Timestamp": "June 17, 2014 08:20 am", "Headline": "ජනපතිට බොලීවියාවෙන් සම්මානයක්", "News Content": "ජී - 77 කාණ්ඩයේ ස්වර්ණජයන්ති අනුස්මරණ රාජ්‍ය හා ආණ්ඩු නායක සමුළුවට සහභාගී වු ජනාධිපති මහින්ද රාජපක්ෂ මහතා බොලීවියාවේ ලාපෑස් අගනුවර වෙත ළඟා වී තිබේ. බොලීවියාවේ ඉහළ පෙළේ නිලධාරීන් පිරිසක් ලාපෑස්හි එල්.අල්තෝ අන්තර්ජාතික ගුවන්තොටුපලේ දී ජනාධිපතිවරයා පිළිගත් බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. එහිදි ජනාධිපති මහින්ද රාජපක්ෂ මහතා වෙනුවෙන් යුද හමුදා උත්තමාචාරයක් ද පවත්වා තිබේ. බොලීවියානු සංචාරය ශ්‍රී ලංකාව සහ බොලීවියාව අතර ද්වීපාර්ශවික සබදතාවන්හි කඩඉමක් වන අතර දකුණු අමෙරිකාව සමඟ වන ද්වීපාර්ශවක සබදතාවන්හි ඇරඹුමක් බව ජනාධිපතිවරයා පෙන්වා දී ඇත. බොලීවියාවේ ජාතික මන්ත්‍රණ සභාව ලෙස හඳුන්වන පාර්ලිමේන්තුවට පැමිණි ජනාධිපතිවරයා පිළිගනු ලැබුවේ එරට විදේශ අමාත්‍ය ඩෙවිඩ් චොකුඉක්අන්කා සෙස්පෙඩස් විසින් ය. මෙහිදි බොලීවියාවේ ජාතික මන්ත්‍රණ සභාව විසින් පිරිනමන ඉහළම සම්මානය ජනාධිපති මහින්ද රාජපක්ෂ මහතා වෙත පිරිනමා තිබේ.", "URL": "https://sinhala.adaderana.lk/news.php?nid=44014", "Category": null, "Parent URL": null}