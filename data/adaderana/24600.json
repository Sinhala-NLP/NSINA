{"Source": "Adaderana", "Timestamp": "May 29, 2012 02:31 pm", "Headline": " සැකකරුවෙක් ඒඩ්ස් රෝගයෙන් මියයාම - සෙසු සැකකරුවන්ගේ රුධිර සාම්පල පරීක්ෂාවට නියෝගයක් ", "News Content": "පසුගියදා කොළඹ රිමාන්ඩ් බන්ධනාගාරයේ දී ඒඩ්ස් රෝගයෙන් මියගිය බවට සඳහන් සැකකරු සමග රඳවා සිටි අනෙකුත් සැකකරුවන්ගේ රුධිර සාම්පල ලබාගෙන පරීක්ෂණයක් සිදුකරන මෙන් කොළඹ මහේස්ත්‍රාත් අධිකරණය කොළඹ රිමාන්ඩ් බන්ධනාගාර අධිකාරීවරයාට නියෝග කර තිබේ. කොළඹ අධිකරණ වෛද්‍ය නිලධාරීයා විසින් ඉදිරිපත් කර තිබූ වාර්තාවක් සලකා බැලීමෙන් අනතුරුව කොළඹ අතිරේක මහේස්ත්‍රාත් සොහන්සා රණසිංහ මෙම නියෝගය ලබාදුන්නාය. පසුගිය මාර්තු මස 11 වන දින කොළඹ රිමාන්ඩ් බන්ධනාගාරයේ දී මියගිය සැකකරුට ඒඩ්ස් රෝගය වැළඳී ඇති බව කොළඹ අධිකරණ වෛද්‍ය නිලධාරියා ඉදිරිපත් කළ වාර්තාව මගින් සඳහන් කර තිබිණි. ඒ අනුව ඔහු සමග රඳවා සිටි සෙසු සැකකරුවන්ගේ ලේ සාම්පල පරීක්ෂා කිරීම අවශ්‍ය බව සඳහන් කළ අධිකරණය ඒ අනුව අදාළ විමර්ශනය පවත්වා වාර්තාවක් ඉදිරිපත් කරන ලෙස බන්ධනාගාර අධිකාරීවරයාට නියෝග කර ඇත. එමෙන්ම මේ පිළිබඳව සොයාබලන මෙන් කොළඹ රිමාන්ඩ් බන්ධනාගාරය භාර ප්‍රදේශයේ සෞඛ්‍ය වෛද්‍ය නිලධාරියාට ද නියෝග කළ අධිකරණය ඔහුට ලබන මස 05 වන දින අධිකරණය හමුවෙහි පෙනී සිටින ලෙස නියෝග කර තිබේ. ඒ අනුව වැඩිදුර විභාගය ලබන මස 05 වන දිනට කල් තැබූ අධිකරණය එදිනට මේ පිළිබඳව වාර්තාවක් ඉදිරිපත් කරන මෙන් බන්ධනාගාර අධිකාරීවරයාට නියෝග කර ඇත.", "URL": "https://sinhala.adaderana.lk/news.php?nid=24600", "Category": null, "Parent URL": null}