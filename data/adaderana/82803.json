{"Source": "Adaderana", "Timestamp": "January 11, 2018 10:29 am", "Headline": "එලොව පොල් පෙනෙන පොල් මිල ගැන කවුරුත් වැටලීම් කරන්නේ නෑ", "News Content": "පාලන මිලට වඩා වැඩි මිලට පොල් අලෙවි කිරීම සීඝ්‍රයෙන් සිදුවන බවත් මැතිවරණ උණුසුමත් සමඟ පාලන මිලට පොල් අලෙවි වෙනවා දැයි සොයා බැලීම සඳහා පාරිභෝගික අධිකාරිය හෝ කිසිඳු ආයතනයක් වැටලීම් නොකරන බව ජනතාව පෙන්වා දෙයි. මාතලේ, ලග්ගල, සිගිරිය ,දඹුල්ල , ගලේවෙල, නාඋල, ආදී ප්‍රදේශීය ලේකම් කොට්ඨාශවල මේ දිනවල පොල් ගෙඩියක් අලෙවි වන්නේ රුපියල් 75 සිට 100 දක්වා වූ මිලකට බව පාරිභෝගිකයෝ පෙන්වා දෙති. ඉතාම කුඩාම පොල් ගෙඩියක් රුපියල් හැත්තෑ පහකට අලෙවි වන අතර එම වෙළෙඳ සැල්වල ම තබාගෙන අනෙකුත් පොල් ගෙඩි රුපියල් 80 ,90, 100, ආදි මිල ගණන් යටතේ ප්‍රසිද්ධියේ අලෙවි කරන ස්ථාන මෙන්ම ඉතා රහසිගතව තෝරාගත් ගැනුම් කරුවන්ට පමණක් පොල් අලෙවි කිරීමේ ක්‍රියාවලියක් ද මාතලේ දිස්ක්‍රික්කයේ පුරා ක්‍රියාත්මක වන බව පාරිභෝගික ජනතාව පෙන්වා දෙති. බොහෝ වෙළෙන්දන් තහනම් ද්‍රව්‍ය අලෙවි කරන්නා සේ ඉතා රහසිගතව පොල් අලෙවි කිරීම සිදුකරන බවත් පාරිභෝගිකයෝ වැඩිදුරටත් පෙන්වා දෙති. පාරිභෝගික අධිකාරියේ නිලධාරීන් පසුගිය කාලයේ දිගින් දිගටම වැටලීම් රැසක් සිදුකොට රජයේ පාලන මිල වූ පොල් ගෙඩියක් රුපියල් හැත්තෑ පහකට වැඩිය මිලකට අලෙවි කළ වෙළෙන්දන් අත්අඩංගුවට ගෙන අධිකරණයට ඉදිරිපත් කිරීමේ ක්‍රියාවලිය සිදු කරනු ලැබූහ. එහෙත් රට පුරා මැතිවරණ උණුසුම වැඩි වන්නට පටන් ගැනීමත් සමඟ පාරිභෝගික අධිකාරියේ වැටලීම් සහ පොල් මිල පිළිබඳව කිසිදු අයකුගේ අවධානයක් නොමැති වීම නිසා රජය විසින් ලබාදී ඇති පාලන මිලට පොල් අලෙවි නො කිරීම සිදුකරන බව පාරිභෝගික ජනතාව පෙන්වා දෙති. එහෙත් මාතලේ පාරිභෝගික සේවා අධිකාරියේ ඉහළ නිලධාරියකු කියා සිටියේ දිස්ත්‍රික්කයට ලබාදී ඇති ඉතාමත් සීමිත සේවක සංඛ්යායව හා සීමිත සම්පත් අනුව දිස්ත්‍රික්කය පුරා පාරිභෝගික සේවා කටයුතුවල නිළධාරින් නිරත ව නිරන්තරයෙන් වැටලීම් සිදු කරමින් සිටින බව ය.", "URL": "https://sinhala.adaderana.lk/news.php?nid=82803", "Category": null, "Parent URL": null}