{"Source": "Adaderana", "Timestamp": "May 22, 2014 09:59 am", "Headline": "මෝඩිගේ දිවුරුමට ජනපති මහින්දට දොර වැසිය යුතුයි - වයිකෝ මොරදෙයි", "News Content": "නරෙන්ද්‍ර මෝඩි ඉන්දීය අගමැතිවරයා වශයෙන් දිවුරුම්දීමේ අවස්ථාවට ශ්‍රී ලංකා ජනපති මහින්ද රාජපක්ෂට සහභාගි වීමට ‍ඉඩ නොදිය යුතු බවත් ඔහුට සහභාගිවීමට ඉඩදීම ද්‍රවිඩ ජනතාවගේ හිත් පෑරවීමක් බවත් ඉන්දීය එම්.ඩී.එම්.කේ. පක්ෂයේ මහලේකම් වයිකෝ කියයි. භාරතීය ජනතා පක්ෂයේ සභාපති රාජනාත් සිං වෙත ලිපියක් යවමින් ඔහු මේ බව අවධාරණය කර ඇතැයි ඉන්දීය මාධ්‍ය වාර්තා කරයි. ඉන්දීය නව අගමැති වශයෙන් තේරී පත්ව සිටින නරෙන්ද්‍ර මෝඩි ලබන 26 වැනිදා දිල්ලි හි දිවුරුම්දීමට නියමිත අතර එම අවස්ථාවට ආසියානු කලාපයේ නායකයින්ට ද ආරාධනා කිරීම සුදුසු බවට මෝඩි විසින් ඉන්දීය ජනාධිපති ප්‍රනාබ් මුඛර්ජි පෙරේදා මුණ ගැසුණු අවස්ථාවේ සඳහන් කර ඇත‍. කෙසේ වුවද 1998-1999 ආතල් බිහාරි වජ්පායි අගමැති වශයෙන් දිවුරුම් දෙන විට හෝ 2004 -2009 පාලක කොංග්‍රස් පක්ෂය බලයට පත්වන අවස්ථාවල ශ්‍රී ලංකාවේ ජනපතිවරුන්ට ආරාධනා නොකළ බව මීට දැඩි ලෙස විරුද්ධවන එම්.ඩී.එම්.කේ. පක්ෂය පෙන්වාදී තිබේ. මේ අතර පට්ටලි මක්කල් කට්‍චි පක්ෂය ද රාජපක්ෂ ජනාධිපතිවරයා දැඩි ලෙස විවේචනය කරන පාර්ශවයක් වන අතර මේ සම්බන්ධයෙන් ඔවුන්ගේ තීරණය තවමත් දැනුම්දී නැතැයි ඉන්දීය මාධ්‍ය වාර්තාවල දැක්වෙයි. එසේම භාරතීය ජනතා පක්ෂයේ තවත් හවුල්කාර පක්ෂයක් බව පැවසෙන ඩී.එම්.ඩී.‍ෙක් පක්ෂය ද මෙතෙක් ඒ ගැන ස්ථාවරය ප්‍රකාශ කර නැත‍. මේ අතර මෙම සිද්ධියත් සමග භාරතීය ජනතා පක්ෂයේ නායකයින්ද දෙගිඩියාවකින් පසුවන බව එම වාර්තාවල දැක්වෙයි. මෝඩිගේ දිවුරුම් දීමට ශ්‍රී ලංකා ජනපති මහින්ද රාජපක්ෂ මහතාට ඇරයුම් කිරීම භාරතීය ජනතා පක්ෂයත් ඒ.අයි.එම්.ඩී.කේ පක්ෂයත් අතර සබඳතා ශක්තිමත් කර ගැනීමේ පියවරක් ලෙස ඉන්දීය ඇතැම් දේශපාලනඥයින් අර්ථ දක්වා තිබේ. කෙසේ වුවද මාධ්‍ය වාර්තාවලට අනූව ශ්‍රී ලංකා ජනපති මහින්ද රාජපක්ෂ මහතා මෝඩි දිවුරුම්දීමේ අවස්ථාවට සහභාගිවීම සනාථ කර ඇතැයි ද පවසන අතරම මෙම අවස්ථාවට ඒ.අයි.එම්.ඩී.කේ නායිකා ජයලලිතා ජයරාම් සහභාගි වීම සැක සහිත බවද අනාවරණය කරයි.", "URL": "https://sinhala.adaderana.lk/news.php?nid=43385", "Category": null, "Parent URL": null}