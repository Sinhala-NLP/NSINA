{"Source": "Adaderana", "Timestamp": "December 17, 2012 02:24 pm", "Headline": "රජයේ වාහනවල රාජ්‍ය  ලාංඡනය අනිවාර්යයි", "News Content": "දිස්ත්‍රීක් ලේකම් කාර්යාලවල සහ ප්‍රාදේශීය ලේකම් කාර්යාලවල පවතින සියලුම රජයේ වාහන සඳහා රාජ්‍ය ලාංඡනය අනිවාර්යයෙන් යෙදිය යුතු බව රාජ්‍ය පරිපාලන හා ස්වදේශ කටයුතු අමාත්‍ය ඩබ්ලිව්.ඩී.ජේ. සෙනෙවිරත්න මහතා පවසයි. දිස්ත්‍රීක් හා ප්‍රා‍දේශීය පරිපාලන නිලධාරීන්ගේ වාහන වගකීමෙන් තොරව භාවිත කිරීම සහ රියදුරන් අනිසි ලෙස පරිහරණය කිරීම සම්බන්ධයෙන් විවිධ ප්‍රදේශවලින් තොරතුරු අනාවරණය වී ඇතැයි ද අමාත්‍යවරයා පවසයි. පසුගියදා තණමල්විල ප්‍රාදේශීය ලේකම් කාර්යාලයට අයත් වාහනයකින් නීති විරෝධි ලෙස මත්ද්‍රව්‍ය ප්‍රවාහනය කරමින් සිටයදී එම වාහනය සහ රියදුරු පොලීසිය මගින් අත්අඩංගුවට ගැනීම පිළිබද පුවතක් ද වාර්තා වූ බවත්, එසේම අනුරාධපුර දිස්ත්‍රික්කයේ ඇතැම් රජයේ නිලධාරීන් අනිසි ලෙස වාහන භාවිත කරන බවට පැමිණිලි රාශියක් ලැබී ඇති බවත් පැවසූ අමාත්‍යවරයා සියලුම රජයේ වාහනවල නිල ලාංඡනය ප්‍රදර්ශනය කිරීම අනිවාර්ය කළ යුතු බව යෝජනා කරයි පසුගිය කාලයේදී ඇතැම් රජයේ නිලධාරීන් නොදැනුවත්ව ඔවුන්ගේ රියදුරන් විසින් නීති විරෝධි කටයුතු සඳහා රජයේ වාහන යොදා ගත් අවස්ථා පිළිබද පැමිණිලි රාශියක් අමාත්‍යාංශය වෙත ලැබී ඇති බවත්, රාජ්‍ය ලාංඡනය ප්‍රදර්ශනය අනිවාර්ය කිරීම සමග යම් කිසි ප්‍රමාණයකට රියදුරන් සිදුකරන නොමනා කටයුතු සීමා වීමක් වෙනු ඇතැයි තමන් විශ්වාස කරන බව ද අමාත්‍ය සෙනෙවිරත්න මහතා පවසයි. අමාත්‍යාංශ ලේකම්වරුන්, පළාත් සභා ප්‍රධාන ලේකම්වරුන්, දිසාපතිවරුන්, දෙපාර්තමේන්තු ප්‍රධානීන්, පළාත් ආණ්ඩුකාර ලේකම්වරුන්, රාජ්‍ය සංස්ථා, ව්‍යවස්ථාපිත මණ්ඩල සහ රජයට අයත් සමාගම්වල සභාපතිවරුන්ට ලබාදී ඇති රජයේ වාහනවල රාජ්‍ය ලාංඡනය යෙදීම සම්බන්ධව 26/92 චක්‍රලේඛයේ ද සඳහන් කර ඇත. ගරු ඇමතිවරුන්, විනිශ්චයකාරවරුන්, මසකට රු.150 ක් ගෙවා රජයේ වාහන පුද්ගලික පරිහරණය සඳහා යොදා ගැනීමට හිමිකම් ඇති රජයේ සහ රාජ්‍ය සංස්ථා නිලධාරීන් සහ 1990 ජනවාරි මස 17 වන දින අංක 5/90 දරණ රාජ්‍ය පරිපාලන චක්‍රලේඛය යටතේ මනාපය පළ කොට වාහන පාචිච්චි කරන නිලධාරීන් සඳහා වෙන් කොට ඇති වාහන සම්බන්ධයෙන් හැර අනෙකුත් සියලුම රජයේ වාහන සම්බන්ධයෙන් මෙම අවශ්‍යතාව පිළිපැදිය යුතු බව එහි සඳහන් කොට තිබේ. එබැවින්, නිල රථවල මෙන්ම පුද්ගලික වාහනවලද රාජ්‍ය ලාංඡනය යෙදීම සුදුසු බවත්, පුද්ගලික වාහනයක් වුවද රජයේ අදාළ චක්‍රලේඛ අනුව අනුමත වූවක් බැවින් රජයේ නිලධාරීන් සිය සේවයේ ගෞරවය ආරක්ෂා වන පරිදි දැඩි වගකීමෙන් භාවිත කළ යුතු බවත් අමාත්‍යවරයා අවධාරණය කරයි. ශ්‍රී ලංකා සංවර්ධන පරිපාලන ආයතනයේ පැවති දිස්ත්‍රීක් ලේකම්වරුන්ගේ සම්මේලනය අමතමින් අමාත්‍යවරයා මේ බැව් පවසන ලදී.", "URL": "https://sinhala.adaderana.lk/news.php?nid=30035", "Category": null, "Parent URL": null}