{"Source": "Adaderana", "Timestamp": "February 25, 2016 09:24 am", "Headline": "රැඳවියන් 16 දෙනාගේ අාහාර වර්ජනය තවදුරටත්", "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන බන්ධනාගාර ගත කර සිටින රැඳවියන් පිරිසක් ආරම්භ කර ඇති ආහාර වර්ජනය තවදුරටත් ක්‍රියාත්මක බව බන්ධනාගාර දෙපාර්තමේන්තුව පවසයි.වැලිකඩ බන්ධනාගාරයේ රැදවියන් 14 දෙනෙකු සහ අනාරාධපුර බන්ධනාගාරයේ රැඳවියන් දෙදෙනෙකු මෙලෙස ආහාර වර්ජනයේ නිරතව සිටින බව වාර්තා වෙයි.කෑගල්ල මහේස්ත්‍රාත් අධිකරණයේදී බන්ධානාගාර නිලධාරීන්ගෙන් මිදී සැකකරුවන් පස් දෙනෙකු පළායාමේ සිද්ධිය සම්බන්ධයෙන් බන්ධනාගාර දෙපාර්තමේන්තුව විශේෂ පරීක්ෂණයක් ආරම්භ කර තිබේ.බන්ධනාගාර මාධ්‍ය ප්‍රකාශක තුෂාර උපුල්දෙණීය මහතා සඳහන් කළේ අඹේපුස්ස බන්ධනාගාරයේ සහකාර අධිකාරීවරයාගේ ප්‍රධානත්වයෙන් මෙම පරීක්ෂණය පැවැත්වෙන බවයි.නඩු විභාගය සඳහා කෑගල්ල මහේස්ත්‍රාත් අධීකරණයේ සිර මැදිරියේ රක්ෂිත භාරයේ සිටි සැකකරුවන් පස් දෙනෙකු ඊයේ පස්වරුවේ බන්ධානාගාර නිළධාරීන්ගෙන් මිදී පළා ගොස් තිබුණි.පසුව එක් සැකකරුවෙකු යළි අත්අඩංගුවට ගැනීමට හැකි විය.මෙම සිද්ධිය සම්බන්ධයෙන් මේ වන විට බන්ධනාගාර නිලධාරීන් දෙදෙනෙකුගේ වැඩ තහනම් කර ඇති බව වාර්තා වෙයි.අදාළ සිරකරුවන් පැන යන අවස්ථාවේ රාජකාරී කටයුතු වල නිරත වූ නිලධාරීන් දෙදෙනෙකු මෙලෙස වැඩ තහනමට ලක්ව ඇති බව බන්ධනාගාර දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=57562", "Category": null, "Parent URL": null}