{"Source": "Adaderana", "Timestamp": "January 8, 2012 01:29 pm", "Headline": "හිටපු එල්.ටී.ටී.ඊ සැකකරුවන් 74 ක් 22 දා ගෙදර යයි", "News Content": "අධිකරණ මගින් පුනරුත්ථාපන මධ්‍යස්ථාන වෙත යොමුකොට සිටි තවත් හිටපු එල්.ටි.ටි.ඊ. සාමාජිකයින් 74 දෙනෙකු සමාජ ගත කිරීමට පුනරුත්ථාපන දෙපාර්තමේන්තුව තීරණය කර තිබේ. පුනරුත්ථාපන කොමසාරිස් ජනරාල් මේජර් ‍ජනරාල් චන්දන රාජගුරු මහතා කියා සිටියේ ලබන 22 වන දින මඩකළපුව නගර ශාලාවේ දී මෙම පිරිස සාමාජගත කරන බවයි. 12,000 ක පමණ රැඳවියන් පිරිසක් සිටි බවත්,මේවන විට ඔවුන්ගෙන් 11,375 ක් යළි සමාජ ගත කර ඇති බවත් ඔහු පෙන්වා දුන්නේය. මේවන විට පුනරුත්ථාපන දෙපාර්තමේන්තුව භාරයේ සිටින්නේ 750 ක පමණ පිරිසක් බවත්,මෙම පිරිසද අධිකරණ නියෝග අනුව පුනරුත්ථාපනය සඳහා යොමු කරන ලද පිරිසක් වන බැවින් නියමිත පුනරුත්ථාපන කාලය ගෙවීම නිසා විටෙන් විට කොටස් වශයෙන් මෙම පිරිස් නිදහස් කිරීමට කටයුතු කරන බව ද පුනරුත්ථාපන කොමසාරිස් ජනරාල් මේජර් ‍ජනරාල් චන්දන රාජගුරු මහතා සඳහන් කළේය. ඒ අනුව එළඹෙන තෛපොංගල් දිනයද නිමිති කරගනිමින් ලබන 22 වන දින තවත් හිටපු එල්.ටී.ටී.ඊ සාමාජිකයින් පිරිසක් සමාජගත කිරීමට පියවර ගන්නා බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21244", "Category": null, "Parent URL": null}