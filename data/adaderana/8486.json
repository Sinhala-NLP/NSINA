{"Source": "Adaderana", "Timestamp": "May 19, 2010 08:40 am", "Headline": "මහ වැස්සෙන් ලක්ෂ හතරක් විපතට", "News Content": "නොකඩවා ඇද හැලුණු මහා වැසි හේතුවෙන් දිවයිනේ දිස්ත්‍රික්ක 8කට බලපෑ ජල ගැලීම් හේතුවෙන් ලක්ෂ හතරකට ආසන්න පිරිසක් විපතට පත්ව ඇති බව ජාතික ආපදා කළමනාකරණ මධ්‍යස්ථානය පවසයි. කොළඹ, ගම්පහ, කළුතර, ගාල්ල, පුත්තලම, නුවරඑළිය, රත්නපුර, ත්‍රීකුණාමලය යන දිස්ත්‍රික්ක අට මෙසේ ජල ගැලීම් වලට ලක්වී තිබේ. මේ අතර ජාතික ගොඩනැගිලි පර්යේෂණ ආයතනය ඉදිරි පැය 24 තුළ නාය යෑමේ අවධානම් කළාප කිහිපයක් නම් කර ඇත. කළුතර, ගාල්ල, රත්නපුර, කොළඹ සහ ගම්පහ යන දිස්ත්‍රික්ක වල හඳුනාගත් ස්ථාන මෙසේ අවධානම් කලාප ලෙස නම් කර ඇති බව ජාතික ගොඩනැගිලි පර්යේෂණ ආයතනයේ නායයෑම් අංශයේ ප්‍රධානී ආර්.එම්.එස් බණ්ඩාර මහතා ප්‍රකාශ කළේය. ජල ගැලීම් හා නාය යෑමේ හේතුවෙන් දුම්රිය ගමනා ගමනයටද බාධා එල්ල වී ඇත. දිවයින හරහා හමාගිය ලයිලා සුළි කුණාටු තත්ත්වය ක්‍රමයෙන් දිවයිනෙන් බැහැරව යන බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=8486", "Category": null, "Parent URL": null}