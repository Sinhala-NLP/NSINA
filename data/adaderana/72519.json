{"Source": "Adaderana", "Timestamp": "April 26, 2017 07:55 pm", "Headline": " විදුලිබල මණ්ඩලයට වැඩ බලන සභාපතිවරයෙක්", "News Content": "ලංකා විදුලිබල මණ්ඩලයේ වැඩබලන සභාපතිවරයා ලෙස ඩබ්ලිව්.බී ගනේගල මහතා පත් කර තිබේ.විදුලිබල හා පුනර්ජනනීය බලශක්ති අමාත්‍යංශය සඳහන් කළේ හිටපු සභාපති අනුර විජේපාල මහතා ඉල්ලා අස්වීමත් සමඟ වහාම ක්‍රියාත්මක වන පරිදි මෙම පත් කිරීම සිදු කර ඇති බවයි.ලංකා විදුලිබල මණ්ඩලයේ සභාපතිවරයා ලෙස කටයුතු කළ අනුර විජේපාල මහතා සිය ධුරයෙන් ඉල්ලා අස්වීම පිළිබඳව ලිපිය අද(26) පස්වරුවේ විදුලිබල හා පුනර්ජනනිය බලශක්ති අමාත්‍ය රංජිත් සියඹලාපිටිය මහතා වෙත භාර දෙනු ලැබීය.අදාළ ඉල්ලා අස්වීමට හේතු ලෙස දක්වා ඇත්තේ මේ දිනවල ලංකා විදුලිබල මණ්ඩල අධ්‍යක්ෂක මණ්ඩලය හා වෘත්තීය සමිති අතර පවතින ගැටළු හමුවේ මෙම කරුණූ විසදීම සඳහා අමාත්‍යංශය නම්‍යශීලි ප්‍රතිපත්තියක් අනුගමනය කර ගනු ලැබූ තීන්දු තීරණ ක්‍රියාත්මක කිරීමට අපොහොසත්වීම බවයි.නිවේදනයක් නිකුත් කරමින් විදුලිබල හා පුනර්ජනනීය බලශක්ති අමාත්‍යංශය පෙන්වා දෙන්නේ දශක ගණනාවකට පසු මෙරට විදුලිබල ක්ෂේත්‍රය මේ වන විට විශාල අභියෝගයන්ට මුහුණදී සිටින බවයි.ඒ අනුව ලංකා විදුලිබල මණ්ඩලයේ ඉහළ කළමනාකාරීත්වය හා අමාත්‍යංශ නිලධාරීන් සති පතා රැස්වෙමින් සාමූහික තීන්දු තීරණ ගන්නා අතර ජාතිකමය හා ආයතනික වශයෙන් කටයුතු කර ඇති බව අදාළ නිවේදනයේ සඳහන් කර තිබේ.අනුර විජේපාල මහතා පසුගිය මාර්තු මාසයේදී ද සිය ඉල්ලා අස්වීම ප්‍රකාශ කළ අතර නැවත වරක් ඉල්ලා අස්වීම භාරදී ඇති බැවින් ඊට අදාළ කරුණු ද සැලකිල්ලට ගනිමින් එය භාරගැනීමට අමාත්‍යවරයා තීරණය කර ඇති බව සඳහන්ය.වර්තමානයේ පවතින තීරණ ගැනීමේ හා තීරණ ක්‍රියාත්මක කිරීමේ අත්‍යවශ්‍යතාව පිළිබඳ සලකා බලා වැඩලබන සභාපතිවරයා ලෙස ඩබිලිව්.බී ගනේගල මහතා පත් කර ඇති බව විදුලිබල හා පුනර්ජනනීය බලශක්ති අමාත්‍යංශය නිකුත් කළ නිවේදනයේ වැඩිදුරටත් සඳහන් වෙයි.ඩබ්ලිව්.බී ගනේගල මහතා මීට පෙර ද විදුලිබල අමාත්‍යංශයේ ලේකම්වරයා ලෙස කටයුතු කරනු ලැබීය.", "URL": "https://sinhala.adaderana.lk/news.php?nid=72519", "Category": null, "Parent URL": null}