{"Source": "Adaderana", "Timestamp": "February 1, 2019 08:32 am", "Headline": "චීන සමාගම ලියාපදිංචියට රෙජිස්ට්‍රාර්වරයා ගත් තීරණය වළක්වාලමින් තහනම් නියෝගයක්", "News Content": "ශ්‍රී ලංකාව තුළ නීති සේවා සැපයීම සඳහා චීන සමාගමක් ලියාපදිංචි කිරීමට සමාගම් රෙජිස්ට්‍රාර්වරයා ගෙන ඇති තීරණය ක්‍රියාත්මක කිරීම වළක්වාලමින් ශ්‍රේෂ්ඨාධිකරණය තහනම් නියෝගයක් නිකුත් කර තිබේ. ප්‍රියන්ත ජයවර්ධන, එල්.ටී.බී.දෙහිදෙණිය සහ එස්.තුරෙයිරාජා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසින් ඊයේ(31) මෙම නියෝගය ලබා දුන්නේය. මෙම තහනම් නියෝගය නඩු විභාගය අවසන් වන තෙක් බල පැවැත්වෙන බව නියෝගයේ සඳහන් විය. නඩු විභාගය ඔක්තෝබර් මස 24 වනදා පැවැත්වීමට නියම කෙරිණි. නීතිඥ එන්. විජේසුන්දර මහතා විසින් පෙත්සම ඉදිරිපත් කළේය. එහි වගඋත්තරකරුවන් ලෙස සමාගම් රෙජිස්ට්‍රාර්වරයා සහ නීතිපතිවරයා නම් කර තිබේ. පෙත්සම්කරු කියා සිටින්නේ මේ ආකාරයෙන් නීති සේවා සැපයීම සඳහා සීමිත සමාගමක් ලියාපදිංචි කිරීමට සමාගම් රෙජිස්ට්‍රාර්වරයා ගත් තීරණය තුළින් ශ්‍රේෂ්ඨාධිකරණ රීති උල්ලංඝනය වන බවයි. මේ තුළින් සිය මූලික අයිතීන් කඩ වී ඇති බවට තීන්දුවක් ලබාදෙන ලෙසත් අදාළ සමාගමේ ලියාපදිංචිය තහනම් කිරීමේ නියෝගයක් නිකුත් කරන ලෙසත් පෙත්සම්කරු අධිකරණයෙන් අයැද සිටී.", "URL": "https://sinhala.adaderana.lk/news.php?nid=103479", "Category": null, "Parent URL": null}