{"Source": "Adaderana", "Timestamp": "September 5, 2011 12:01 pm", "Headline": "ග්‍රීස් යකුන් උවදුර ගැන ජනපති‍ගේ අවධානය යොමුවිය යුතුයි", "News Content": "උතුර හා කන්ද උඩරට ඇතුළු ද්‍රවිඩ ජනයා බහුල වශයෙන් ජීවත්වන ප්‍රදේශවල ග්‍රීස් යකුන් උවදුර පිළිබඳ දැනුවත් කිරීම සඳහා ජනාධිපතිවරයා හමුවීමට අදහස් කරන බව ද්‍රවිඩ එක්සත් විමුක්ති පෙරමුණේ නායක වී.ආනන්ද සංගරී මහතා පවසයි. යාපනය ඇතුළු උතුරේ බොහෝ ප්‍රදේශවලත්,කන්ද උඩරටත්,හලාවත ආදී ප්‍රදේශයන්ගේත් මෙම උවදුරෙන් ජනයා ‍බොහෝ සේ අසරණව ඇති බව හෙතෙම කියා සිටියි. ඊයේ දිනයේ යාපනයේ තම නිවසේ දේශපාලන පක්ෂ නායකයින්,පළාත් පාලන ආයතන නියෝජිතයින්,ආගමික නායකයින්,මානව හිමිකම් හා ස්වේච්ඡා සංවිධාන නියෝජිතයින් ඒක රාශිකොට මෙම ගැටලුව පිළිබඳ දීර්ඝ වශයෙන් සාකච්ඡා කිරීමෙන් අනතුරුව ප්‍රධාන වශයෙන් ක්‍රියාමාර්ග තුනක් ගත් බව සංගරී මහතා අද දෙරණට සඳහන් කළේය. එහි පළමු පියවර වන්නේ මෙම ගැටලුව වෙනුවෙන් ස්ථාපිත කරගන්නා ලද කමිටුව වශයෙන් ජනාධිපතිවරයා බැහැදැක පවත්නා තත්ත්වය පිළිබඳ ජනාධිපතිවරයා දැනුවත් කිරිම බව සංගරී මහතා පෙන්වා දුන්නේය. අනතුරුව හෙට පාර්ලිමේන්තුවේදී හදිසි නීතිය ඉවත්කිරීම සම්බන්ධයෙන් රජයට ස්තූතිය පළකිරීමේ විවාදයට එක්වෙමින් ද්‍රවිඩ ජාතික සන්ධානයේ මන්ත්‍රීවරුන් විසින් ග්‍රීස් යකුන් උවදුර පිළිබඳ තත්ත්වය පැහැදිලි කරනු ඇති බවත් එය දෙවෙනි පියවර බවත් ඔහු කියා සිටියේය. මෙම ක්‍රියා මාර්ග දෙකින් පසුව හෝ රජය මෙම තත්ත්වය සමනය කිරීම වගකීමක් ලෙස සලකා ක්‍රියා නොකරන්නේ නම් හා එළඹෙන 10 වන දිනට ප්‍රථම ඒ සඳහා නිසි ක්‍රියාමාර්ගයක් නොගන්නේනම් මෙම අර්බුදයෙන් පීඩා විඳින සියලුම ජනයා කැඳවා උපවාසයක් පවත්වන බව ආනන්ද සංගරී මහතා පැවසීය.", "URL": "https://sinhala.adaderana.lk/news.php?nid=18526", "Category": null, "Parent URL": null}