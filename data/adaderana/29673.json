{"Source": "Adaderana", "Timestamp": "December 3, 2012 10:20 am", "Headline": "මොහොමඩ් මහරූෆ් අභාවප්‍රාප්ත වෙයි", "News Content": "කොළඹ මහ නගර සභාවේ විපක්ෂනායක මෙන්ම එක්සත් ජාතික පක්ෂ රජයේ හිටපු අමාත්‍යවරයෙකු ද වු මොහොමඩ් මහරූෆ් මහතා අද (03) පෙරවරුවේ අභාවප්‍රාප්ත වී තිබේ. කොළඹ පෞද්ගලික රෝහලක ප්‍රතිකාර ලබමින් සිටියදී ඔහු මෙලෙස අභාවප්‍රාප්ත වී ඇත. මොහොමඩ් මහරූෆ් මහතා එක්සත් ජාතික පක්ෂ මන්ත්‍රීවර‍යෙකු ලෙස 2000 වසරේදී පාර්ලිමේන්තුවට පිවිසෙන අතර ඔහු 2001 – 2004 දක්වා එජාප ආණ්ඩුවේ නාගරික, මහජන උපයෝගිතා අමාත්‍යවරයා ලෙස කටයුතු කරයි. එසේම ‍මැදකොළඹ එක්සත් ජාතික පක්ෂයේ ප්‍රධාන සංවිධායකවරයා ලෙස ද කටයුතු කර ඇති මහරූෆ් මහතා එම පක්ෂයේ කෘත්‍යාධිකාරි මණ්ඩල සාමාජිකයෙකු ද වේ. කෙසේ වෙතත් ඔහු එජාපයෙන් ඉවත්වී 2011 වසරේ අගොස්තු මස 24 වැනිදා ජනාධිපති මහින්ද රාජපක්ෂ මහතා අතින් අරලිය ගහමන්දිරයේදී ශ්‍රී ලංකා නිදහස් පක්ෂයේ සාමාජිකත්වය ලබා ගත්තේය. අනතුරුව ඔහු කොළඹ මහ නගර සභාවේ මැතිවරණය සඳහා ඉදිරිපත්ව එහිදී මන්ත්‍රීවරයෙකු ලෙස කලක් කටයුතු කරන අතර මිලින්ද මොරගොඩ මහතා එම තනතුරින් ඉවත් වීමෙන් පසු නගර සභාවේ විපක්ෂනායකවරයා ලෙස කටයුතු කරනු ලැබීය.", "URL": "https://sinhala.adaderana.lk/news.php?nid=29673", "Category": null, "Parent URL": null}