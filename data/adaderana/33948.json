{"Source": "Adaderana", "Timestamp": "May 9, 2013 02:48 pm", "Headline": "පානීය ළිං ජලයේ ෆ්ලෝරයිඩ් මට්ටම හොයයි", "News Content": "අනුරාධපුර, පොළොන්නරුව හා කුරුණෑගල යන දිස්ත්‍රික්කවල පානීය ළිං ජලයේ ෆ්ලෝරයිඩ් මට්ටම පරීක්ෂා කිරීම සදහා සෞඛ්‍ය අමාත්‍යංශය විශේෂ වැඩපිළිවෙලක් ආරම්භ කර තිබේ. ඒ සඳහා භාවිත කරන උපකරණ කට්ටල බෙදාදීම ඊයේ (08) සෞඛ්‍ය අමාත්‍ය මෛත්‍රීපාල සිරිසේන මහතා විසින් සිදුකළ බව සෞඛ්‍ය අමාත්‍යංශය සඳහන් කළේය. අනුරාධපුර, පොළොන්නරුව හා කුරුණෑගල යන දිස්ත්‍රික්කවල ළිං ජලයේ ෆ්ලෝරයිඩ් මට්ටම ඉහළ යාම හේතුවෙන් විවිධ රෝගාබාධයන්ට ගොදුරුවීමට ජනතාවට සිදුව තිබේ. විශේෂයෙන් වකුගඩු රෝග, මෞත්‍ර ලිංගික පද්ධතිය ආශ්‍රිත රෝග, දන්ත ෆ්ලොරොසියාව හා අස්ථි ෆ්ලොරොසියාව ඇතුළු රෝගවලට ජලයේ අඩංගු ෆ්ලෝරයිඩ් මට්ටම ඉහළ යාම හේතුවී ඇති බව සෞඛ්‍ය අමාත්‍යංශ පවසයි. ජලයේ ජල ඒකක ලක්ෂයකට ෆ්ලෝරයිඩ් මට්ටම ඒකක 1 ට වැඩිනම් ළිං ජලය භාවිතය නුසුදුසු වන බව එම අමාත්‍යංශය සඳහන් කරයි. අනුරාධපුර දිස්ත්‍රික්කයේ පානීය ළිං 30,000 ක් මේ වන විට පරීක්ෂා කර ඇති අතර ඉන් 8,000 ම ජලයේ ෆ්ලෝරයිඩ් මට්ටම ඉතා ඉහළ බවට අනාවරණය වී තිබේ.", "URL": "https://sinhala.adaderana.lk/news.php?nid=33948", "Category": null, "Parent URL": null}