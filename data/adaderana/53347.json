{"Source": "Adaderana", "Timestamp": "August 20, 2015 08:59 am", "Headline": "ප්‍රශ්නය දහවල් වන විට විස‍ඳෙයි", "News Content": "එක්සත් ජනතා නිදහස් සන්ධානයේ ජාතික ලැයිස්තු මන්ත්‍රීවරුන් ඉදිරිපත් කිරීම සම්බන්ධ ගැටලුව අද දහවල් වන විට විස‍ඳෙනු ඇති බව හිටපු පාර්ලිමේන්තු මන්ත්‍රී සුසිල් ප්‍රේමජයන්ත් මහතා පවසයි.අද දෙරණ කළ විමසීමකදී ඔහු ප්‍රකාශ කළේ සන්ධානයෙන් ජාතික ලැයිස්තු මන්ත්‍රී ධුර පිළිබඳ ලේඛන කිහිපයක් ඉදිරිපත් නොකරන බවයි.ඒ වෙනුවට පක්ෂය සමග සාකච්ඡා කර එකඟතාවයෙන් එක් ලැයිස්තුවක් පමණක් ඉදිරිපත් කරනු ඇති බවද සුසිල් ප්‍රේමජයන්ත් මහතා සඳහන් කළේය. එක්සත් ජනතා නිදහස් සන්ධානයේ මහලේකම්වරයා ලෙස කටයුතු කළේ සුසිල් ප්‍රේමජයන්ත් මහතායි.කෙසේ වෙතත් පසුගිය 14 වනදා කොළඹ දිසා අධිකරණය සුසිල් ප්‍රේමජයන්ත් මහතාට එම ධුරයේ කටයුතු කිරීම වළක්වමින් අතුරු තහනම් නියෝගයක් නිකුත් කරන ලදී.ඒ අනූව සන්ධානයේ නායකයා වන ජනාධිපතිවරයාගේ නියමයෙන් එක්සත් ජනතා නිදහස් සන්ධානයේ වැඩබලන මහලේකම්වරයා ලෙස මහාචාර්ය විශ්වා වර්ණපාල මහතා පත්කර ඇත.ඒ අනුව සුසිල් ප්‍රේමජයන්ත් මහතාට ජාතික ලැයිස්තු ලේඛනයක් ඉදිරිපත් කිරීමට මේ අවස්ථාවේදී හැකියාවක් නොමැති වුවද මැතිවරණ කොමසාරිස්වරයා වැඩබලන මහලේකම්වරයාගේ ලේඛනය පිළිගන්නේද නැද්ද යන්න මත ගැටළුව විස‍ඳෙනු ඇත.මැතිවරණ කොමසාරිස් මහින්ද දේශප්‍රිය මහතා ඊයේ නීතිපතිවරයාද හමුවී මේ පිළිබඳ සාකච්ඡා කිරීමට නියමිතව තිබූ බව වාර්තා වේ.අවසන් ඡන්ද ප්‍රතිඵලය මැතිවරණය පවත්වා සතියක් තුළ ගැසට් මඟින් ප්‍රකාශ කළ යුතු වන බැවින් ලබන සඳුදාට පෙර මෙම ගැටළුව විසඳිය යුතුය.එක්සත් ජනතා නිදහස් සන්ධානයට ජාතික ලැයිස්තු මන්ත්‍රී ධුර 12ක් හිමිවුණි.මේ අතර ජනතා විමුක්ති පෙරමුණ එම පක්ෂයට ලැබුණු ජාතික ලැයිස්තු මන්ත්‍රීධුර දෙක සම්බන්ධ තීරණය අද පැවැත්වෙන සාකච්ඡාවකින් පසු ප්‍රකාශයට පත් කිරීමට නියමිතය.", "URL": "https://sinhala.adaderana.lk/news.php?nid=53347", "Category": null, "Parent URL": null}