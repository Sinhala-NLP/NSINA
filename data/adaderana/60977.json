{"Source": "Adaderana", "Timestamp": "June 11, 2016 08:57 am", "Headline": "රජය කෙරෙහි තැබූ විශ්වාසය බිඳ වැටෙමින් තිබෙනවා", "News Content": "රජය කෙරෙහි තැබූ විශ්වාසය බිඳවැටෙමින් පවතින බව උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පවසා තිබේ.උතුරු නැගෙනහිර පළාත්වලට ෆෙඩරල් පාලන ක්‍රමයක් ලබාදීම ඇතුළු ඉල්ලීම් කිහිපයක් සම්බන්ධයෙන් රජයට ඉදිරිපත් කළ යෝජනාවලට ප්‍රතිචාරයක් නොමැති වීම හේතුවෙන් මෙලෙස රජය සම්බන්ධයෙන් විශ්වාසය බිඳ වැටී ඇති බව ඔහු පවසයි.ඊයේ දිනයේ බ්‍රිතාන්‍ය මහකොමසාරිස්වරයා යාපනය දිසා විනිසුරුවරයා ඇතුළු රාජ්‍ය නිළධාරීන් පිරිසක් හමුවී සාකච්ඡා පැවැත්වූ අවස්ථාවේ උතුරු පළාත් මහ ඇමති සී.වී විග්නේෂ්වරන් මහතා මේ බව ප්‍රකාශ කර තිබේ.දෙමළ දේශපාලන සිරකරුවන්ගේ ප්‍රශ්නයට මෙන්ම උතුරේ දෙමළ වැසියන්ට අයත් ඉඩම් සම්බන්ධයෙන් වූ ගැටලු වලට රජයෙන් මෙතෙක් විසඳුමක් ලැබී නොමැති බවද බ්‍රිතාන්‍ය මහ කොමසාරිස්වරයා හමුවේ සී.වී විග්නේෂ්වරන් මහතා ප්‍රකාශ කර ඇති බව සඳහන්ය.මෙම ගැටලු විසඳාගැනීමට බ්‍රිතාන්‍ය රජය මැදිහත් වී ශ්‍රී ලංකා රජයට බලපෑම් එල්ල කරන ලෙසට විග්නේෂ්වරන් මහතා කොමසාරිස්වරයාගෙන් ඉල්ලා සිට තිබේ.මේ අතර ප්‍රධාන අමාත්‍යවරයා වවුනියාවේදී පවසා ඇත්තේ කොස්ගම හමුදා කඳවුරේ ආයුධ ගබඩාවේ පිපුරුම ගැන සළකා බලන විට යාපනයේ මයිලිට්ටි හමුදා කඳවුර තුළ ඒ අන්දමින් ඇති අවි ගබඩාව සමඟ කඳවුර ද ඉවත් කළ යුතු බවයි.ජනතාව වෙසෙන තැන්වල අවි ගබඩා සමග කඳවුරු පිහිටුවීම ජනතාවගේ ජීවිතවලට විශාල අවදානමක් බවද ප්‍රධාන අමාත්‍යවරයා පවසයි.", "URL": "https://sinhala.adaderana.lk/news.php?nid=60977", "Category": null, "Parent URL": null}