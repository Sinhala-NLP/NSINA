{"Source": "Adaderana", "Timestamp": "February 14, 2019 10:58 am", "Headline": "වයඹ සරසවි සිසුන් නවක වදයට සම්බන්ධ නෑ‍", "News Content": "රක්‍ෂිත බන්ධනාගාර ගතව සිටින වයඹ විශ්වවිද්‍යාල සිසුන් කිසිසේත් නවක වදයට සම්බන්ධ නොවන බවත් එය දේශපාලනික අරමුණු මුදුන්පත් කර ගැනීමක් බව වයඹ විශ්වවිද්‍යාලීය මහා ශිෂ්‍ය සංගමය පවසයි. ඊයේ(13) පැවති දැවැන්ත විරෝධතාවයකින් අනතුරුව මාධ්‍ය වෙත අදහස් දක්වමින් එම ශිෂ්‍ය සංගම් නියෝජිතයින් මේ බව පැවසීය. හුදකලා සිදුවීමක් නවක වධ පනතට ගෙන ඒමට ගත් උත්සාහයක් බවට ද වයඹ විශ්ව විද්‍යාලයීම මහා ශිෂ්‍ය සංගමය චෝදනා කරයි. වයඹ විශ්වවිද්‍යාලයීට පරිශ‍්‍රයේ සිට කිලෝමීටර 5ක පමණ පා ගමනින් පැමිණ සරසවි සිසුන් දෙදහසකට පමණ පිරිසක් විරෝධතා පුවරුද රැගෙන පැයක පමණ කාලයක් උද්ඝොෂණයේ නිරත වී තිබේ. ඉකුත් දෙසැම්බර් මාසයේ සිසුන් දෙපිරිසක් අතර ඇතිවූ ගැටුමක් හේතුවෙන් පහර කෑ පළමු වසරේ පාර්ශවය පහරදුන් පාර්ශවයේ නවක වධයට ලක්වුණැයි කරුණු කියමින් අධිකරණයේ මේ වනවිට පැවැත්වෙන නඩු විභාගයේදී මුලින් සරසවි සිසුන් 14 දෙනෙකු රක්‍ෂිත බන්ධනාගාර ගතකොට තිබූ අතර පසුගිය 11 වැනිදා පැවති නඩු විභාගයේදී ඉන් දෙදෙනෙකු අන්‍යවස්තික බාවය සනාථ කිරීම හේතුවෙන් නඩුවෙන් මුදාහැර තිබිණ. එම අසාධාරණ සිරගතකිරීම හේතුවෙන් පොලීසිය අදාළ චෝදනා සංශෝධනය කරගෙන හෝ සිරගතව සිටින සිසුන් නිදහස් කරනතෙක් කිසිදු අධ්‍යන කටයුත්තකට කිසිදු සිසුවෙකු සහභාගී නොවන බවත් විභාග ආදිය වර්ජනය කරන බවත් විරෝධතාකරුවන් එහිදී කියාසිටියහ. එහිදී විරෝධතාකරුවන් තවදුරටත් පවසන්නේ ඉකුත් දා යම් සිදුවීමක් වූ සැනින් තම පාර්ශවය බලධාරීන් හා පොලිසීය දැනුම්වත් කිරීමට පියවර ගෙන තිබුණත් ඒ මොහොතේ අදාළ ආයතන ක‍්‍රියාත්මක වුයේ නම් එවැනි සිද්ධියක් සිදු නොවීමට පවා ඉඩ තිබූ බව ශිෂ්‍ය සංගම් පෙන්වා දෙයි.", "URL": "https://sinhala.adaderana.lk/news.php?nid=104286", "Category": null, "Parent URL": null}