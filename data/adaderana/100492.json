{"Source": "Adaderana", "Timestamp": "December 9, 2018 01:55 pm", "Headline": "ගිනි අවි 13ක් සමඟ ජීව උණ්ඩ 1500ක් බේරුවල නිවසකින් මතු වෙයි", "News Content": "නීති විරෝධී ආකාරයෙන් ගිනි අවි 13ක් සහ උණ්ඩ තොගයක් ළඟ තබාගත් බවට පුද්ගලයින් දෙදෙනෙකු මතුගම කොට්ඨාශ නීතිය බලගැන්වීමේ ඒකකය මගින් අත්අඩංගුවට ගෙන තිබේ. එම ඒකකයේ නිලධාරීන් කණ්ඩායමක් විසින් බදුරලිය ප්‍රදේශයේදී ගොන මස් ප්‍රවාහනය කරමින් ඇති බවට ලද තොරතුරක් මමත සැකකටයුතු මෝටර් රථයක් නවතා පරීක්ෂා කර ඇති අතර එහිදී බෝර 12 වර්ගයේ ගිනි අවියක් සහ උණ්ඩ කිහිපයක් සමඟ පුද්ගලයින් දෙදෙනෙකු අත්අඩංගුවට ගෙන ඇති බව සඳහන් වේ. ඒ අතර සිටි එක් සැකකරුවෙකු මැණික් ව්‍යාපාරිකයෙකු වන අතර බේරුවල පත්තෙකඩේ ප්‍රදේශයේ පිහිටි සැකකරුගේ නිවස පරික්ෂා කිරීමට පොලීසිය පියවර ගෙන තිබෙනවා. අදාළ නිවසේ තිබී පාකිස්ථානයේ නිෂ්පාදිත නවීන පන්නයේ ස්වයංක්‍රීය ගිනි අවියක්, මිලිමීටර් දෙක වර්ගයේ ගිනි අවි දෙකක් ,බෝර 12 වර්ගයේ ගිනි අවි 9ක්, දුනුවිදින ගිනි අවියක් සහ මිලිමීටර් දෙකයි දශම දෙක වර්ගයේ ජීව උණ්ඩ 1500කට අධික තොගයක් සොයාගෙන ඇත. සොයාගැණුනු ගිනි අවි අතර ප්‍රභූ ආරක්ෂාව සඳහා යොදා ගන්නා වර්ගයේ ගිනිඅවි ද වන බව වාර්තා වේ. මෙම සියළුම ගිනි අවි නවීන පන්නයේ අවි බවද වාර්තා වේ. සිද්ධිය සම්බන්ධයෙන් මතුගම කොට්ඨාශ නීතිය බලගැන්වීමේ ඒකකය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=100492", "Category": null, "Parent URL": null}