{"Source": "Adaderana", "Timestamp": "November 1, 2012 05:37 pm", "Headline": " දෝෂාභියෝගය ගේන්න හේතුව පහදයි", "News Content": "රටේ ප්‍රධාන අංශ තුන ලෙස සැලකෙන ව්‍යවස්ථාදායකය, විධායකය සහ අධිකරණය යන ක්ෂේත්‍රවල අන්‍යේන්‍ය ක්‍රියාකාරීත්වය බිඳ වැටුණු විට අර්බුදකාරී තත්ත්වයක් හට ගන්නා බව කෙහෙළිය රඹුක්වැල්ල අමාත්‍යවරයා පවසයි. අගවිනිසුරු ශිරාණි බණ්ඩාරනායක මහත්මියට එරෙහිව දෝෂාභියෝගයක් ගෙන ඒමට මෙම තත්ත්වය ද හේතු වූ බව ඔහු පෙන්වාදෙයි. කෙසේ වෙතත් අදාළ දෝශාභියෝගයෙන් අගවිනිසුරුවරියට එරෙහිව එල්ලවී ඇති චෝදනා ප්‍රකාශයට පත් කළ නොහැකි බව අමාත්‍යවරයා පැවසුවේය. පාර්ලිමේන්තුවේදී කතානායකවරයා අදාළ චෝදනා පිළිබඳ සලකා බලනු ඇතැයි ද අමාත්‍යවරයා කියා සිටියේය. පසුගිය කාලයේ ව්‍යවස්ථාදායකයත් අධිකරණයත් අතර යම් කරුණු ගණනාවක් සාකච්ඡාවට ගත් බව ඔහු පෙන්වාදුන්නේය. ගත යුත්තේ කැලෑ නීතිය නොවන බවත් ව්‍යවස්ථාවෙන් සම්පාදනය වී ඇති ව්‍යවස්ථාමය ප්‍රතිපාදන අනුව ප්‍රජාතන්ත්‍රවාදී ව්‍යුහය තුළ රජය මීට අදාළව පියවරක් ගෙන ඇතැයි අමාත්‍යවරයා පැවසුවේය. කෙහෙළිය රඹුක්වැල්ල අමාත්‍යවරයා අද (01) පෙරවරුවේ පැවති කැබිනට් තීරණ දැනුම් දීමේ මාධ්‍ය හමුවේදී මේ බව කියා සිටියේය. මේ අතර දෝෂාභියෝගයට අත්සන් කිරීම සඳහා කිසිදු මන්ත්‍රීවරයෙකුට බලපෑම් නොකළ බව එම මාධ්‍ය හමුවේදී අදහස් දක්වමින් පවිත්‍රා වන්නිආරචිචි අමාත්‍යවරිය කියා සිටියා. රටේ උත්තරීතරම ලියවිල්ල හෙවත් ආණ්ඩුක්‍රම ව්‍යවස්ථාවේ ප්‍රතිපාදන මත අගවිනිසුරුවරියට එරෙහිව මෙම දෝෂාභියෝගය ගෙන ආ බව පවිත්‍රා වන්නිආරච්චි අමාත්‍යවරිය පැවසුවාය. කෙසේ වෙතත් අගවිනිසුරු ආචාර්ය ශිරාණී බණ්ඩාරනායක මහත්මියට එරෙහි දෝශාභියෝගයට ආණ්ඩුවේ අමාත්‍යවරු කිහිප දෙනෙකු අත්සන් තබා නොමැති බව වාර්තා වේ. වාසුදේව නානායක්කාර, ඩිව් ගුණසේකර, මහාචාර්ය තිස්ස විතාරණ, ජාතික ලැයිස්තුවෙන් තේරී පත්වූ මහාචාර්ය රජීව් විජේසිංහ යන මහත්වරු එම දෝෂාභියෝගයට අත්සන් තබා නැහැ.", "URL": "https://sinhala.adaderana.lk/news.php?nid=28810", "Category": null, "Parent URL": null}