{"Source": "Adaderana", "Timestamp": "November 14, 2018 10:27 am", "Headline": " අධිකරණ තීන්දුවෙන් පසු රෝහලට ගිය අය", "News Content": "පාර්ලිමේන්තුව විසුරුවා හැරීම පිළිබඳ ශ්‍රේෂ්ඨාධිකරණ නියෝගය නිකුත් වීමත් සමඟ ආණමඩුව නගරයට රැස්වූ දෙපිරිසක් අතර හටගත් ගුටි බැට හුවමාරුවකින් තිදෙනෙකු තුවාල ලබා ආණමඩුව රෝහලට ඇතුළත් කර තිබේ. ඊයේ(13) පස්වරුවේ මේ ගුටි බැට හුවමාරුව සිදුව තිබේ. මේ පිළිබඳව කල විමසීමේදී පුත්තලම දිස්ත්‍රික් පාර්ලිමේන්තු මන්ත්‍රී පියංකර ජයරත්න මහතා ප්‍රකාශ කලේ ආණමඩුව නගරයේ ප්‍රදර්ශනය කර තිබු තම පක්ෂයේ පුවරු කීපයක් කඩා දමා එක්සත් ජාතික පාක්ෂිකයන් ඔවුන්ගේ ප්‍රචාරක පුවරු කීපයක් සවිකිරීමට යාමේදී මේ ගැටුම හට ගෙන ඇති බවයි. මේ අවස්ථාවේ ආණමඩුව ප්‍රාදේශීය සභාවේ සභාපතිවරයාද මේ ස්ථානයට පැමිණ ඇති අතර හිටපු අමාත්‍ය රංගේ බණ්ඩාර හා ඔහුගේ පුත් යශෝධ රංගේ බණ්ඩාර මහත්වරුන්ද පැමිණ තිබේ. මේ ගැටුම වන අවස්ථාවේ පොලිස් නිලධාරින්ද මේ ස්ථානයේ සිට ඇති බවට තොරතුරු ලැබේ. මේ ගැටුමින් තුවාල ලබා රෝහල් ගත කර ඇත්තේ එක්සත් ජාතික පාක්ෂිකයෙකු හා ශ්‍රී ලංකා පොදුජන පෙරමුණේ සාමාජිකයන් දෙදෙනෙකි. මේ ගැටුමේදී වාහනයකටද අලාභහානි සිදුව ඇති අතර එම වාහනය පොලිස් අත්අඩංගුවට පත්ව තිබේ. එහි තිබී මන්නා පිහියක්ද පොලීසිය විසින් සොයා ගෙන තිබේ. මේ පිළිබඳව විමසීම සඳහා පුත්තලම දිස්ත්‍රික් පාර්ලිමේන්තු මන්ත්‍රී පාලිත රංගේ බණ්ඩාර මහතා දුරකථනයෙන් සම්බන්ධ කර ගැනීමට උත්සහා කලත් රංගේ බණ්ඩාර මහතා පාර්ලිමේන්තුවේ සිටින බව ආරක්ෂක නිලධාරීන් දැනුම් දෙන ලදී. ආණමඩුව පොලීසිය මේ පිළිබඳ වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99180", "Category": null, "Parent URL": null}