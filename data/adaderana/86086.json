{"Source": "Adaderana", "Timestamp": "March 21, 2018 10:48 pm", "Headline": "නියං සහනාධාරවලට ගෙනාපු නරක් වූ සහල් කිලෝ 9150 ක් විනාශ කරයි", "News Content": "නියං සහනාධාර සඳහා ජනතාවට බෙදාදීම සඳහා විල්ගමුව සමුපකාරය මගින් ගබඩා කර තිබූ විදේශීය රටකින් ගෙන්වන ලද සහල් කිලෝ 9150 ක ප්‍රමාණයක් මිනිස් පරිභෝජනයට නුසුදුසු නිසාවෙන් විනාශ කළ බව මාතලේ විල්ගමුව ප්‍රදේශීය සෞඛ්‍ය වෛද්‍ය නිලධාරී කාර්යාලය පවසයි. මහජනතාවගෙන් ලැබුණු පැමිණිල්ලක් මත විල්ගමුව සමුපකාරයේ ගබඩා කර තිබූ මෙම සහල් තොගය විල්ගමුව මහජන සෞඛ්‍ය පරීක්ෂක යු .ජි . ආර්. පී .උඩගෙදර මහතා ඇතුළු කණ්ඩායමක් පසුගියදා පරික්ෂා කර තිබේ. එම පරීක්ෂණයෙන් පෙනීගොස් ඇත්තේ මෙම සහල් තොගය ගුල්ලන් පණුවන් සහ විවිධ අපද්‍රව්‍ය වලින් පිරී තිබුණු බවත් ඒවා මිනිස් පරිභෝජනයට නුසුදුසු තත්ත්වයේ පවතින බවත්ය. සහල් ගබඩාවට මුද්‍රා තැබූ මහජන සෞඛ්‍ය පරීක්ෂක කණ්ඩායම එහි කොටස් රජයේ රස පරීක්ෂකවරයා වෙත යවා තිබේ. රස පරීක්ෂක වාර්තාව ලැබීමෙන් පසු එහි සඳහන්ව ඇත්තේ සහනාධාර සඳහා ජනතාවට බෙදීමට ගබඩා කර තිබූ සහල් මිනිස් පරිභෝජනයට නුසුදුසු ඒවා බවය. ඒ අනුව ලග්ගල මහේස්ත්‍රාත් අධිකරණයේ නියෝගයක් ලබාගත් විල්ගමුව මහජන සෞඛ්‍ය පරීක්ෂක උඩගෙදර මහතා ඇතුළු කණ්ඩායම විල්ගමුව ප්‍රාදේශීය සභාවට අයත් කුනු කසල ඉවත් කරන ප්‍රදේශයට රැගෙන ගොස් මෙම සහල් තොගය විනාශ කිරීම 20 දින පස්වරුවේ සිදු කොට තිබේ. විල්ගමුව ප්‍රාදේශීය සෞඛ්‍ය සේවා අධ්‍යක්ෂ වෛද්‍ය එල් . සී. ජේ . විජේසූරිය මහතාගේ උපදෙස් පරිදි විල්ගමුව මහජන සෞඛ්‍ය පරීක්ෂක උඩගෙදර හදුන්ගමුව මහජන සෞඛ්‍ය පරීක්ෂක ඩබ්ලිව්, ඩී. බණ්ඩාර යන මහත්වරුන්ගේ ප්‍රධානත්වයෙන් මෙම සහල් තොග විනාශ කිරීම සිදුකරනු ලැබ තිබේ.", "URL": "https://sinhala.adaderana.lk/news.php?nid=86086", "Category": null, "Parent URL": null}