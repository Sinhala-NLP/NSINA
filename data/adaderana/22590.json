{"Source": "Adaderana", "Timestamp": "March 5, 2012 11:43 am", "Headline": "රුවන්වැල්ල-බෝපැත්ත පාලම වෙනුවට නව පාලමකට ලක්ෂ 62 ක් ", "News Content": "දැවැන්ත බර වාහනයකුත් සමඟ කඩා වැටුණ රුවන්වැල්ල බෝපැත්ත පාලම අලුතින් ඉදිකිරීමට සබරගමුව පළාත් සභාව රුපියල් ලක්ෂ 62 ක් වෙන් කර තිබේ. එහි ඉදිකිරීම් කටයුතු ඉදිරි දෙසතිය තුළ ආරම්භ කිරීමට නියමිත යැයි සබරගමුව පළාත් මාර්ග සංවර්ධන අමාත්‍ය අතුල කුමාර රාහුබද්ධ මහතා සඳහන් කරයි. කඩා වැටුණු පාලම රුවන්වැල්ල මැතිවරණ කොට්ඨාශයේ කඩදර ඇළ හරහා ඉදිවූවක් වන අතර පසුගිය නොවැම්බර් මස 04 වන දින මෙම පාලම හරහා ගමන් කරමින් තිබූණු බර වාහනයකුත් සමගම පාලම කඩා වැටුණි. ඒ හේතුවෙන් ඉඹුලාන,ඇරෑපොල,මුල්ල,කඩදර,රස්නකන්ද යන ගම්මාන වල දහස් සංඛ්‍යාත පිරිස් දැඩි දුෂ්කරතාවයන්ට මුහුණ පෑමට සිදුවන බව සඳහන් කරමින් රුවන්වැල්ල ප්‍රාදේශීය සභාවේ සභාති සුදත් මංජුල මහතා එදිනම සබරගමුව මහ ඇමති මහීපාල හේරත් මහතාට සිදුවීම දැනුම්දී තිබුණි. මේ පිළිබඳ අදහස් දක්වමින් සබරගමුව පළාත් මාර්ග සංවර්ධන අමාත්‍ය අතුල කුමාර රාහුබද්ධ මහතා කියා සිටියේ කඩා වැටුණු පාලම වෙනුවට එම ස්ථානයේම අලුතින් පාලමක් ඉදි කිරීමට අදාළ ඇස්තමේන්තු මේ වන විටත් පළාත් විධායක ඉංජිනේරු කාර්යාලය තම අමාත්‍යංශයට ලබා දී ඇති බවයි. අඩි 40 ක දිගින් සහ අඩි 20 ක පළලින් යුතු එම නව පාලම ඉදිකිරීමට ඇස්තමේන්තුගත මුදල රුපියල් ලක්ෂ 62 කි. කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් මහතාද මෙම නව පාලම කඩිනමින් ඉදිකිරීම සඳහා මහ ඇමතිවරයාගේ අවධානය යොමු කර ඇති අතර ඇස්තමේන්තු ගත රුපියල් ලක්ෂ 62 ක් වන මුළු මුදලම පළාත් ප්‍රධාන අමාත්‍ය සහ මුදල් අමාත්‍ය මහීපාල හේරත් මහතා විසින් වෙන් කර ඇති බව පළාත් සභාවේ මාධ්‍ය ඒකකය සඳහන් කරයි.", "URL": "https://sinhala.adaderana.lk/news.php?nid=22590", "Category": null, "Parent URL": null}