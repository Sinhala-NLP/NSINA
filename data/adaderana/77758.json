{"Source": "Adaderana", "Timestamp": "September 19, 2017 04:52 pm", "Headline": " අතුරුදන්වීම් වැළැක්වීමේ පනත් කෙටුම්පත න්‍යාය පුස්තකයෙන්ම ඉවත් කළ යුතුයි", "News Content": "අතුරුදන්වීම් වැළැක්වීමේ ජාත්‍යන්තර ප්‍රඥප්ති පනත් කෙටුම්පත පාර්ලිමේන්තු න්‍යාය පුස්තකයෙන්ම ඉවත් කළ යුතු බව මහාචාර්ය පූජ්‍ය ඉඳුරාගාරේ ධම්මරතන හිමි පවසයි.මහජන රාජ්‍ය සභාව විසින් අද (19) කොළඹදී පැවති මාධ්‍ය හමුවකදී උන්වහන්සේ මේ බව කියා සිටියේය.උන්වහන්සේ පෙන්වා දුන්නේ මෙම පනත් කෙටුම්පත අතීතයට බල නොපාන බවට පෙන්වා දුන්නද එය එම පනත පිළිබඳව විශ්වාසයක් ඇති කිරීමට කියූ අසත්‍ය ප්‍රකාශයක් බවයි.එමෙන්ම මෙම පනත පාර්ලිමේන්තුවට ගෙන නොඑන බවට ප්‍රකාශ කිරීම එයට විරුද්ධ වන අයගේ හිත හැදීමට හා ජනතාව රැවටීමට ගත් උත්සාහයක් බවද උන්වහන්සේ පවසයි.මෙම පනත ජාත්‍යන්තරයේ වුවමනාවන් ඉටු කිරීමේ අරමුණින් ගෙන ආ දෙයක් බවත්, එය පාර්ලිමේන්තුවට ඉදිරිපත් නොකරන බවට ප්‍රකාශ කළද, එය අතීතයට බල නොපාන බවට ප්‍රකාශ කළද එය මවා පෑමක් පමණක් බව උන්වහන්සේ කියා සිටියේය.මෙම පනත පාර්ලිමේන්තුවට ඉදිරිපත් නොකිරීමට හා එය තාවකාලිකව නොව සම්පූර්ණයෙන් න්‍යාය පුස්තකයෙන්ම ඉවත් කිරීමට ජනාධිපතිවරයා කටයුතු කරාවි යැයි තමන් විශ්වාස කරන බවද උන්වහන්සේ පෙන්වා දුනි.එමෙන්ම පක්ෂයක විනය පිළිබඳව සිතා කටයුතු කළ හැකි නමුත් මෙම පනත සම්පූර්ණ රටක් පිළිබඳවය සිතා ගත යුතු තීරණයක් බවද උන්වහන්සේ කීය.මේ අවස්ථාවට එක් වූ මැදගොඩ අභයතිස්ස හිමියන් කියා සිටියේ විදුලි උත්පාදන යන්ත්‍රයක් ඇත්නම් මෙම පනත යනු විදුලිය සපයන ප්‍රධාන වාහකය බවයි.එමෙන්ම මෙය මුළුමනින්ම ඉවත් කළ යුතු බවද උන්වහන්සේ කීය.එමෙන්ම මේ අවස්ථාවට එක් වූ මාදුරුඔයේ ධම්මිස්සර හිමියන් කියා සිටියේ මෙම පනත ගේනවාද නැද්ද යන්න මේ වන තෙක් කිසිවෙකු නිල ප්‍රකාශක් සිදු කර නොමැති බවත්, ඒ පිළිබඳව නිල ප්‍රකාශයක් සිදු කළ යුතු බවයි.එමෙන්ම පසුගිය සමයේ අතුරුදන්වූවන්ගේ කාර්යාල පනතටද ජනාධිපතිවරයා විසින් අත්සන් නොතබව බව ප්‍රකාශ කළද එයටද ඒ මහතා අත්සන් තැබූ බව උන්වහන්සේ පෙන්වා දුනි.මේ හේතුවෙන් මේ සම්බන්ධයෙන් නිල ප්‍රකාශයක් කර මෙම පනත න්‍යාය පුස්තකයෙන්ම ඉවත් කළ යුතු බව පෙන්වා දුන්නේය.එමෙන්ම මේ සැරසෙන්නේ රට බේරා ගත් රණවිරුවන් දං ගෙඩියට යැවීමට බවද, ඒ බලවේග කෙසේ හෝ නවතා දැමිය යුතු බවද උන්වහන්සේ පවසයි.මේ අවස්ථාවට එක් වූ ආනන්ද කිත්ති හිමියන් පෙන්වා දුන්නේ මේ මඟින් රණවිරුවන් පාවාදීමට උත්සහ කරන බවත්, මෙය රාජ්‍ය නොව සංවිධාන හා ඩයස්පෝරාවේ අවශ්‍යතාවයක් මත සිදුවෙන්නක් බවයි. එමෙන්ම මෙම අන්තර්ජාතික ප්‍රඥප්තිය සඳහා රටවල් 93ක් අත්සන් තබා ඇති නමුත් එය පාර්ලිමේන්තුවට ඉදිරිපත් කර සම්මත කර ඇත්තේ රටවල් 43ක් බවත්, අසල්වැසි රට වන ඉන්දියාව හෝ එය සම්මත කර නොමැති බවත්, ඒ හේතුවෙන් අප රටටද එය සිදු නොකර සිටිය හැකි බව උන්වහන්සේ පෙන්වා දී තිබේ.එමෙන්ම රණවිරුවන් පාවා දෙන මේ සම්බන්ධයෙන් මහ නායක හිමිවරුන් අවධිවිය යුතු බවද, මේ සඳහා අත ඉස්සුවොත් කළ ගුණ නොදත් ජාතියක් බවට මේ රට පත්වන බවද උන්වහන්සේ කීය.", "URL": "https://sinhala.adaderana.lk/news.php?nid=77758", "Category": null, "Parent URL": null}