{"Source": "Adaderana", "Timestamp": "November 18, 2016 07:04 am", "Headline": " නීති විරෝධී වැලි ලොරියක් පොලිස් නිලධාරියා යට‍ කරගෙන පලායයි", "News Content": "වැටලීමක් සදහා ගිය කණ්ඩායමක සිටි පොලිස් සැරයන්වරයෙකු නීති විරෝධී ලෙස ප්‍රවාහනය කරමින් තිබූ වැලි ලොරියක ගැටීමෙන් තුවාල ලබා පුත්තලම මූලික රෝහලට ඇතුළත් කර තිබේ.ප්‍රතිකාර සදහා රෝහල් ගත කර ඇත්තේ පුත්තලම නියෝජ්‍ය පොලිස්පති කාර්යාලයට අනියුක්තව සේවය කරන පොලිස් සැරයන් 30082 ආනන්ද නම් අයෙකි.ඊයේ(17)සවස පුත්තලම පොලිස් වසමේ අට්ටවිල්ලුව - 9 බවුම සහ පොත්තුවිල්ලුව අතර මාර්ගයකදී මෙම අනතුර සිදුවී ඇති බව අප වාර්තාකරු කියයි.නීති විරෝධී ලෙස වැලි ප්‍රවාහනය කිරීමේ සිද්ධියක් සම්බන්ධයෙන් වූ තොරතුරක් පුත්තලම නියෝජ්‍ය පොලිස්පති කාර්යාලයේ දුෂණ මර්දන ඒකකයේ නිලධාරීන්ට ලැබී ඇත.ඒ අනුව අදාළ වැටලීම කිරීම සදහා උප පොලිස් පරීක්ෂකවරයෙකු ඇතුළු කණ්ඩායමක් එම ප්‍රදේශයට ගොස් තිබේ.එහිදී වැලි පටවා ගත් ලොරියක් පැමිණෙනවා දැක ඇති පොලිස් නිලධාරීන් එය අත්අඩංගුවට ගැනීම සඳහා සුදානම් වී ඇත.ලොරිය නවත්වන ලෙස සංඥා කළත් එය පොලිස් සැරයන්වරයාද යට කරගෙන ඉදිරියට ධාවනය වී ඇත.සෙසු නිලධාරීන් විසින් පලායමින් තිබූ ලොරිය සහ එහි රියදුරු මහත් උත්සාහයක් දරා අත්අඩංගුවට ගෙන ඇති බව සඳහන්ය.අනතුරින් තුවාල ලබා සිටි පොලිස් සැරයන්වරයාද ඒ සමගම ප්‍රතිකාර සදහා පුත්තලම මූලික රෝහලට ඇතුළත් කර ඇත.පොලීසිය විසින් අත්අඩංගුවට ගෙන ඇත්තේ කල්අඩිය - තම්මැන්නාගම පදිංචිකරුවෙකු වන අතර සැකකරු සහ ඔහු පදවාගෙන ගිය වැලි සහිත ලොරිය වැඩිදුර විමර්ශන කටයුතු සදහා පුත්තලම පොලීසියට බාර දී ඇත.පුත්තලම පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=66128", "Category": null, "Parent URL": null}