{"Source": "Adaderana", "Timestamp": "February 25, 2014 05:22 pm", "Headline": "ආරක්ෂක සේවා විද්‍යාලය ජනපති අතින් සිසු අයිතියට", "News Content": "කොම්පඤ්ඤවීදිය, ආරක්ෂක සේවා විද්‍යාලයේ නව පස්මහල් ගොඩනැගිලි සංකීර්ණය ජනාධිපති මහින්ද රාජපක්ෂ මහතා විසින් සිසු අයිතියට පත් කර තිබේ. ප්‍රාථමික ශ්‍රේණි සඳහා ඉදිකරන ලද ගොඩනැගිලි සංකීර්ණය අද පෙරවරුවේ ජනාධිපතිවරයා අතින් සිසු අයිතියට පැවරු බව ජනාධිපති මාධ්‍ය අංශය සඳහන් කළේය. ඉන් අනතුරුව විද්‍යාලයේ 2011 - 2012 වර්ෂ වල ත්‍යාග ප්‍රදානෝත්සවය ද ජනාධිපතිවරයාගේ ප්‍රධානත්වයෙන් පවත්වා ඇති අතර එහිදී සිසුන් 60 දෙනෙකුට ජනාධිපතිවරයා විසින් තිළිණ ප්‍රදානය කර ඇත. ආරක්ෂක සේවා විද්‍යාලය, ත්‍රිවිධ හමුදාවේ සහ පොලිස් සේවයේ නිරත වන අයගේ දරුවන් ජනප්‍රිය පාසැල් වලට ඇතුළත් කිරිමේ දි ඇති වන දුෂ්කරතාවන් මගහැරවීමේ අරමුණින් ආරක්ෂක අමාත්‍යංශය විසින් 2007 වසරේ දී ආරම්භ කළේය.", "URL": "https://sinhala.adaderana.lk/news.php?nid=41383", "Category": null, "Parent URL": null}