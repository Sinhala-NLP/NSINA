{"Source": "Adaderana", "Timestamp": "October 20, 2013 05:10 pm", "Headline": "හලාවත - කොළඹ සැප බස් වර්ජනයේ", "News Content": "හලාවත - කොළඹ මාර්ගයේ සුඛෝපභෝගී පෞද්ගලික බස් රථ සේවකයින් වර්ජනයක් ආරම්භ කර තිබේ. ලංකා පෞද්ගලික බස් හිමියන්ගේ සභාපති ගැමුණු විජේරත්න මහතා සඳහන් කළේ බස් රථ සේවකයින් පිරිසකට පහරදීමේ සිද්ධියක් මුල්කරගෙන මෙම වර්ජනය ආරම්භ කර ඇති බවය. ආරච්චිකට්ටුව ප්‍රාදේශීය සභාවේ සභාපතිවරයා ඇතුළු පිරිසක් විසින් මෙම පහරදීම සිදුකර ඇති අතර එහිදී තුවාල ලැබු බස් රථ සේවකයින් තිදෙනෙකු ප්‍රතිකාර සඳහා මාරවිල මූලික රෝහලට ඇතුළත් කර ඇත. වව්නියාව - කොළඹ අතර ධාවනය වන පුද්ගලික බස් රථ අතරමගදී මගීන් පටවා ගැනීම හේතුවෙන් මෙම දෙපාර්ශවය අතර මීට පෙර ද ගැටුම් හටගත්තේය. අද දහවල් ද වව්නියාව සිට කොළඹ දක්වා ධාවනය වු බස් රථයක් මහවැව නගරයේ දී මගීන් පටවා ගන්නා අවස්ථාවේ දී හලාවත - කොළඹ බස් රථ සේවකයින් පිරිසක් ඊට විරෝධය පල කර ඇති බව වාර්තා වේ. අනතුරුව එම ස්ථානයට පැමිණි ආරච්චිකට්ටුව ප්‍රාදේශීය සභාවේ සභාපතිවරයා ඇතුළු පිරිසක් බස් රථ සේවකයින්ට පහරදී තිබේ. මෙම සිද්ධියට සම්බන්ධ සැකකරුවන් අත්අඩංගුවට ගන්නා තුරු වර්ජනය අඛණ්ඩව සිදුකරන බව බස් රථ සේවකයින් ප්‍රකාශ කළේය.", "URL": "https://sinhala.adaderana.lk/news.php?nid=38260", "Category": null, "Parent URL": null}