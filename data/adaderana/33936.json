{"Source": "Adaderana", "Timestamp": "May 9, 2013 08:54 am", "Headline": "ගාස්තු වැඩිකිරීමට කල් ගිය අනුමැතිය අද", "News Content": "නව විදුලි ගාස්තු අයක්‍රමයට අදාළ සංශෝධන සඳහා අද (09) දිනයේ සිය අනුමැතිය ලබා දීමට බලාපොරොත්තු වන බව ශ්‍රී ලංකා මහජන උපයෝගීතා කොමිසන් සභාව පවසයි. අද පෙරවරුවේ සිය කොමිසන් සභාවේ නිලධාරීන් රැස්වී අදාළ සංශෝධනය සම්බන්ධයෙන් සාකච්ඡා කිරීමට නියමිත බව එහි සහාපති ආචාර්ය ජයතිස්ස ද කොස්තා මහතා සඳහන් කළේය. ලංකා විදුලි බල මණ්ඩලය විසින් සකස් කරන ලද නව විදුලි ගාස්තු අය ක්‍රමයට සහන ලබා දෙන ලෙස මැයි මස පළමුවැනි දින ජනාධිපති මහින්ද රාජපක්ෂ මහතා ප්‍රකාශයට පත්කරනු ලැබීය. ඒ අනුව එම සහන ඇතුළත්ව සකස් කරන ලද නව ගාස්තු සංශෝධනය අනුමැතිය සඳහා ශ්‍රී ලංකා මහජන උපයෝගීතා කොමිසන් සභාව වෙත භාරදී තිබේ. ඊයේ දිනයේ එම සංශෝධනයන්ට අනුමැතිය ලබාදීමට නියමිතව තිබුන ද එය අද දිනය දක්වා කල් දැමීමට සිදුවු බව ආචාර්ය ජයතිස්ස ද කොස්තා මහතා සඳහන් කළේය. මේ අතර ජනාධිපති මහින්ද රාජපක්ෂ මහතා මැයි මස පළමුවැනි දින ප්‍රකාශයට පත්කරන ලද සහන ලබා නොදෙන බවට ඇතැම් මාධ්‍යවල පළවන වාර්තා අසත්‍ය බව ලංකා විදුලි බල මණ්ඩලය පවසයි. ඒකක 0 සිට ඒකක 60 දක්වා වූ කාණ්ඩයේ විදුලි බිලෙහි කිසිදු වැඩි වීමක් සිදුකර නොමැති බව එහි සභාපති ඩබ්ලිව්.බී ගනේගල මහතා සඳහන් කළේය. ඊට අමතරව ඒකක බිංදුවේ සිට ඒකක 180 දක්වා පාවිච්චි කරනු ලබන විදුලිය වෙනුවෙන් 25% ක ප්‍රමාණයක් දැනට පවතින ඉන්ධන ගැලපුම් ගාස්තුවෙන් අඩු කිරීමට ද පියවර ගෙන ඇති බව ලංකා විදුලිබල මණ්ඩලය පවසයි. කෙසේ වෙතත් විදුලි ගාස්තු ඉහළ දැමීමට එරෙහිව අද දිනයේ කොළඹ කොටුව දුම්රියපළ ඉදිරිපිට ජනතාව දැනුවත් කිරීමේ වැඩසටහනක් ක්‍රියාත්මක කිරීමට විදුලි බිල වැඩි කිරීමට එරෙහි මහජන ව්‍යාපාරය තීරණය කර තිබේ. ලබන 15 වන දින විදුලි බිල වැඩිකිරීමට එරෙහිව විරෝධතා පා ගමනක් ද සංවිධානය කර ඇති බව එහි කැදවුම්කරු සමන් රත්නප්‍රිය මහතා සඳහන් කළේය. මේ අතර මැයි මස 20 වන දිනට පෙර‍ වැඩි කළ විදුලි ගාස්තුව අහෝසි කිරීමට පියවර නොගතහොත් මැයි මස 21 වන දින වැඩ වර්ජනය අනිවාර්යයෙන් ක්‍රියාත්මක කරන බව අන්තර් සමාගම් සේවක සංගමය පවසයි.", "URL": "https://sinhala.adaderana.lk/news.php?nid=33936", "Category": null, "Parent URL": null}