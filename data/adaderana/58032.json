{"Source": "Adaderana", "Timestamp": "March 9, 2016 09:11 pm", "Headline": "අස්ගිරි නාහිමියන් අපවත්වෙයි", "News Content": "සියම් නිකායේ අස්ගිරි පාර්ශවයේ මහ නායක අතිපූජ්‍ය ගලගම ශ්‍රී අත්තදස්සී නාහිමියන් (95) අපවත් වී තිබේ.හදි‍සියේ සිදුවූ ඇදවැටීමක් හේතුවෙන් උන්වහන්සේ අද පස්වරුවේ මහනුවර ශික්ෂණ රෝහලට ඇතුළත් කෙරිණ.එම අවස්ථාවේදී උන්වහන්සේ සිහිවිසඥව සිටි බව මහනුවර ශික්ෂණ රෝහලේ අධ්‍යක්ෂ සමන් රත්නායක මහතා පැවසීය.කෙසේ වෙතත් උන්වහන්සේ මීට ටික වේලාවකට පෙර අපවත් වී තිබේ.සියම් මහා නිකායේ අස්ගිරි පාර්ශවයේ මහානායක අග්‍ගමහා පණ්ඩිත අති පුජ්‍ය උඩුගම ශ්‍රී බුද්ධ රක්ඛිත මහානාහිමි පසුගිය වසරේ අප්‍රේල් මස 8 වැනිදා අපවත්වීමෙන් පසුව එම තනතුර සඳහා අතිපූජ්‍ය ගලගම ශ්‍රී අත්තදස්සි හිමියන් පත් කෙරිණ.ඒ පසුගිය වසරේ මැයි මස 8 වැනිදා රැස්වූ අස්ගිරි කාරක සංඝ සභාව විසිනි.ඒ අනූව අස්ගිරි පාර්ශවයේ 21 වැනි මහනාහිමි ලෙස උන්වහන්සේ තේරී පත්විය.එදින සිට අද දක්වා උන්වහන්සේ අස්ගිරි මහනාහිමි ලෙස ශාසනික කටයුතු මෙන් රාජ්‍ය පාලනය සඳහා පක්ෂ විපක්ෂ දේශපාලනඥයින්ට අවවාද අනුශාසනා දෙමින් කටයුතු කරන ලදී.", "URL": "https://sinhala.adaderana.lk/news.php?nid=58032", "Category": null, "Parent URL": null}