{"Source": "Adaderana", "Timestamp": "February 14, 2019 12:35 pm", "Headline": "ආදරවත්තයින් වෙනුවෙන්ම පිපුණ මල්", "News Content": "ආදරවන්තයින්ගේ දිනය අදට(14) යෙදී තිබේ. ආදරයේ සංකේතය ලෙස රෝස මල් සැලකෙන අතර මහා පරිමාණ රෝස වගාවක් පිළිබඳ මේ පුවත වාර්තා වන්නේ කොලොම්බියාවෙන්. ලොව පුරා ආදරවන්තයන් වෙනුවෙන්ම වෙන්වූ මේ දිනයේදී සිය ආදරවන්තයාට හෝ ආදරවන්තියට රෝසමලක් ලබාදී සිය ආදරය පෙන්වීමට බොහෝ පෙම්වතුන් මේ දිනයේදී කටයුතු කරයි. අමෙරිකාව ඇතුලු බටහිර රටවල් මේ වැලන්ටයින් දිනය මහ ඉහලින් සමරනු දක්නට හැකියි. වැලන්ටයින් දිනය වෙනුවෙන් අමෙරිකාවේ අංක එකේ රෝස මල් සපයන්නේ වන්නේ කොලොම්බියාවයි. එහිදී අමෙරිකානු රෝසමල් ඉල්ලුමෙන් සියයට 74ක් සැපයෙන්නේ කොලොම්බියාවෙන් වන අතර පෙබරවාරි 14 වෙනුවෙන් පමණක් ටොන් 38 000කට වැඩි බරින් යුතු රෝසමල් අමෙරිකාව වෙත යැවීමට ඔවුන් කටයුතු කරයි. ලොව දෙවැනි විශාලතම රෝසමල් අපනයනකරු වන්නේ කොලොම්බියාවයි. වසර 40ක කාලයක් තිස්සේ කොලොම්බියාව රෝසමල් අපනයනයේ නිරතව සිටින අතර ප්‍රමාණය, පෙති ගණන, සුවඳ සහ වර්ණය වැනි ප්‍රභේද යටතේ වර්ග 1500කට වැඩි රෝසමල් ප්‍රමාණයක් එරටින් අපනයනය කෙරෙයි. රෝසමල් අපනයනයේ පෙරමු‍ණේ පසුවන්නේ නෙදර්ලන්තයයි.", "URL": "https://sinhala.adaderana.lk/news.php?nid=104297", "Category": null, "Parent URL": null}