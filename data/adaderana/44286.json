{"Source": "Adaderana", "Timestamp": "June 29, 2014 07:35 am", "Headline": "ශ්‍රී ලංකාව සහ සීෂෙල්ස් අතර ඒකාබද්ධ කොමිසමක්", "News Content": "ශ්‍රී ලංකාව සහ සීෂෙල්ස් ජනරජය අතර ඒකාබද්ධ කොමිසමක් ස්ථාපනය කිරීම සඳහා වන ගිවිසුමකට අත්සන් තබා තිබේ. ජනාධිපති මහින්ද රාජපක්ෂ මහතා සහ ජනාධිපති ජේම්ස් ඒ.මිෂෙල් මහතා විසින් සීෂෙල්ස් අගනුවර රාජ්‍ය මන්දිරයේ දී ඊට අත්සන් තැබුණි. ද්වීපාර්ශවික සහයෝගිතා ක්ෂේත්‍ර හඳුනාගැනීම, ගිවිසුම්වලට එළඹීම , ක්‍රියාත්මක කිරීම, ප්‍රගති සමාලෝචනය ගැටලු හඳුනාගැනීම සහ විසඳුම් සෙවීම ඇතුළු සමස්ත ද්වීපාර්ශවික සබඳතා යාන්ත්‍රණය මෙහෙයවීම ඒකාබද්ධ කොමිසමට පැවරෙයි. මේ අතර දෙරට අතර තවත් ගිවිසුම් පහකට ද අත්සන් තැබු බව ජනාධිපති මාධ්‍ය අංශය සඳහන් කළේය. ද්වීපාර්ශවික දේශපාලනය උපදේශනය, සංචාරක ව්‍යාපාර ක්ෂේත්‍රය,සංස්කෘතික සහයෝගීතාව, විදුලිබල අංශයේ පොදු සංවර්ධනය සහ තාක්ෂණික සහ ආයෝජන සහයෝගීතා ප්‍රවර්ධනය මෙන්ම ක්‍රීඩා ක්ෂේත්‍රයට අදාළව එම ගිවිසුම් අත්සන් කර තිබේ. මේ අතර ජනාධිපති මහින්ද රාජපක්ෂ මහතා විසින් සීෂෙල්ස් හි ශ්‍රී ලංකා මහකොමසාරිස් කාර්යාල ද ඊයේ විවෘත කෙරුණා. සීෂෙල්ස්හි ප්‍රථම ශ්‍රී ලංකා මහකොමසාරිස්වරයා ලෙස පත්ව සිටින්නේ රජත පියතිස්ස මහතා යි. මීට අමතරව එරට අගනුවර දී රජයේ බැංකු ශාඛාවක්, රක්ෂණ කාර්යාලයක් සහ මිහින් ලංකා ගුවන් සේවා කාර්යාලයක් ද විවෘත කර තිබේ.", "URL": "https://sinhala.adaderana.lk/news.php?nid=44286", "Category": null, "Parent URL": null}