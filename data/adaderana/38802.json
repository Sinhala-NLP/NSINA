{"Source": "Adaderana", "Timestamp": "November 13, 2013 11:11 am", "Headline": "නායක සමුළුවට මුරුසි අග්‍රාමාත්‍යවරයා සහභාගී නොවෙයි ", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට සහභාගී නොවීමට මුරුසි අග්‍රාමාත්‍යවරයා තීරණය කර තිබේ. ශ්‍රී ලංකාවේ සිදුවු බව කියන මානව හිමිකම් උල්ලංඝණයවීම් සැලකිල්ලට ගනිමින් මුරුසි අග්‍රාමාත්‍ය නවීන් චන්ද්‍රරාම්ගුලාම් මෙම තීරණය ගෙන ඇති බව විදෙස් මාධ්‍ය වාර්තා කරයි. කෙසේ වෙතත් මුරුසි අගමැතිවරයා නියෝජනය කරමින් එරට විදේශ අමාත්‍ය අර්වින් බුලෙල් පොදුරාජ්‍ය මණ්ඩලයීය සමුළුවට සහභාගි වීමට නියමිතව තිබේ. අගමැතිවරයාගේ තීරණය සම්බන්ධයෙන් මාධ්‍ය වෙත අදහස් දක්වමින් මුරුසි විදේශ අමාත්‍යවරයා සඳහන් කර ඇත්තේ අගමැතිවරයාගේ තීන්දුව ප්‍රතිපත්තිමය තීන්දුවක් බවයි. මුරුසි අගමැතිවරයාගේ මෙම තීරණයත් සමඟ මෙරට පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන තෙවැනි රාජ්‍ය නායකයා බවට ඔහු පත්වෙයි. මීට පෙර කැනඩා අග්‍රාමාත්‍ය ස්ටීවන් හාපර් සමුළුව වර්ජනය කරන බව නිවේදනය කළ අතර ඉන්දීය අග්‍රාමාත්‍ය ආචාර්ය මන්මෝහන් සිං ද සමුළුව වර්ජනය කිරීමට පසුගිය දා තීරණය කරන ලදී. 2015 පොදු රාජ්‍ය මණ්ඩලයීය රාජ්‍ය නායක සමුළුව පැවැත්වීමට නියමිතව ඇත්තේ මුරුසි දිවයිනේදීය.", "URL": "https://sinhala.adaderana.lk/news.php?nid=38802", "Category": null, "Parent URL": null}