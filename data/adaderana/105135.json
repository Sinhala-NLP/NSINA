{"Source": "Adaderana", "Timestamp": "February 27, 2019 12:26 pm", "Headline": "රත්ගම ව්‍යාපාරිකයින් ඝාතනය-පොලිස් නිලධාරීන් දෙදෙනා යළි රිමාන්ඩ්", "News Content": "රත්ගම ප්‍රදේශයේදී ව්‍යාපාරිකයින් දෙදෙනෙකු පැහැරගෙනගොස් ඝාතනය කිරීමේ සිද්ධියට අදාලව අත්අඩංගුවට ගත් පොලිස් නිලධාරීන් දෙදෙනා යළි රක්ෂිත බන්ධනාගාර ගත කර තිබේ. දකුණු පළාත් විශේෂ ඒකකයට අනුයුක්තව සේවය කළ මෙම පොලිස් නිලධාරීන් දෙදෙනා අපරාධ පරීක්ෂණ දෙපාර්තමේන්තුව මඟින් අත්අඩංගුවට ගත් අතර ඔවුන් අද(27) ගාල්ල මහේස්ත්‍රාත් හර්ෂණ කැකුණවෙල මහතා හමුවට ඉදිරිපත් කළේය. එහිදී ඉදිරිපත් වූ කරුණු සලකා බැලූ ගාල්ල මහේස්ත්‍රාත්වරයා සැකකාර පොලිස් නිලධාරීන් දෙදෙනා ලබන මස 13 වනදා දක්වා රක්ෂිත බන්ධනාගාර ගත කිරීමට නියෝග කල බවයි අද දෙරණ වාර්තාකරු සඳහන් කළේය. අදාළ නඩුව අද කැදවූ අවස්ථාවේදී සැකකරුවන් හඳුනාගැනීමේ පෙරෙට්ටුවකට ද ඉදිරිපත් කර තිබේ. කෙසේවෙතත් මෙහිදී ගාල්ල මහේස්ත්‍රාත්වරයා පවසා ඇත්තේ යළිත් හඳුනාගැනීමේ පෙරට්ටුවක් පැවැත්වීම අනවශ්‍ය බවයි.", "URL": "https://sinhala.adaderana.lk/news.php?nid=105135", "Category": null, "Parent URL": null}