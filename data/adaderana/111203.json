{"Source": "Adaderana", "Timestamp": "June 2, 2019 07:24 pm", "Headline": "එජාපයේ හමුවකට ආ විජිත්ට විරෝධයක්", "News Content": "කටාන කඳවල ප්‍රදේශයේ පැවති එක්සත් ජාතික පාක්ෂිකයින්ගේ හමුවකට සහභාගී වූ එක්සත් ජනතා නිදහස් සන්ධාන පාර්ලිමේන්තු මන්ත්‍රී විජිත් විජයමුණි සොයිසා මහතාට එක්සත් ජාතික පාක්ෂිකයින් පිරිසකගෙන් අද විරෝධයක් එල්ලවුණි. විරෝධය දැක්වූවන් පවසන්නේ එක්සත් ජාතික පක්ෂයේ කටාන ආසනයේ නව සංවිධායකවරයා ලෙස පෙනී සිටිමින් මන්ත්‍රීවරයා මෙම හමුවට සහභාගී වූ බවයි. කටාන ප්‍රදේශයේ එක්සත් ජාතික පාක්ෂිකයින් පිරිසක් සංවිධාන කළ පාක්ෂික හමුවක් අද පෙරවරුවේ පැවැත්වුණේ කටාන කඳවල ප්‍රදේශයේ ශාලාවකදීයි. ඒ සඳහා එක්සත් ජනතා නිදහස් සන්ධාන පාර්ලිමේන්තු මන්ත්‍රී විජිත් විජයමුණි සොයිසා මහතාද සහභාගී වූ අතර රැස්වීම පැවැත්වෙන අතරවාරයේ ශාලාව ඉදිරිපිටට පැමිණි එක්සත් ජාතික පාක්ෂිකයින් පිරිසක් එහි විරෝධය පළ කලේය. ඒ මන්ත්‍රීවරයා ජාතික පක්ෂයේ කටාන ආසනයේ නව සංවිධායකවරයා ලෙස පෙනී සිටිමින් මෙම රැස්වීමට සහභාගී වන බව පවසමින්. හමුවට සහභාගීවීමෙන් අනතුරුව පිටතට පැමිණි විජිත් විජයමුණි සොයිසා මන්ත්‍රීවරයාට එහි සිටි පිරිස විරෝධය පළ කළේය. පාක්ෂික හමුව සංවිධාන කළ බව පැවසෙන පුද්ගලයෙකුටද එහිදී විරෝධය එල්ල වුණි.", "URL": "https://sinhala.adaderana.lk/news.php?nid=111203", "Category": null, "Parent URL": null}