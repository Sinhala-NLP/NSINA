{"Source": "Adaderana", "Timestamp": "February 16, 2016 03:12 pm", "Headline": "දැන දැනම අමාරුවේ වැටෙයි", "News Content": "යාපනය ප්‍රදේශයේ දුම්රිය හරස් මාර්ගයක ගේට්ටු වසා තිබියදී රිය ධාවනය කළ පුද්ගලයින් තිදෙනෙකුගේ රියදුරු බලපත්‍ර අත්හිටුවා තිබේ. අධිකරණය මගින් වසරක කාලයක් සඳහා එම බලපත්‍ර අත්හිටවු බව දුම්රිය දෙපාර්තමේන්තුව සඳහන් කළේය.ගේට්ටු වසා තිබියදී දුම්රිය හරස් මාර්ගවල රිය ධාවනය කරන සහ ගමන් කරන පුද්ගලයන් අත්අඩංගුවට ගැනීමේ විශේෂ වැටලීම් වැඩසටහනක් පසුගිය සතියේ සිට දුම්රිය දෙපාර්තමේන්තුව මගින් ආරම්භ කර ඇත. එහි මූලික අදියර උතුරු නැගෙනහිර පළාත් කේන්ද්‍ර කරගනිමින් පසුගිය සතියේ පැවති බව දුම්රිය දෙපාර්තමේන්තුව පැවසුවේය. එහිදී දුම්රිය හරස් මාර්ග හරහා රිය ධාවනය කළ පුද්ගලයන් අටදෙනෙකු අනුරාධපුර සහ යාපනය යන ප්‍රදේශවල දී අත්අඩංගුවට ගෙන අධිකරණ වෙත ඉදිරිපත් කර ඇති බව සඳහන්ය.ඒ අනුව යාපනය ප්‍ර දේශයේ දී අත්අඩංගුවට ගත් ත්‍රිරෝද රථ රියදුරෙකුගේ සහ යතුරුපැදිකරුවන් දෙදෙනෙකුගේ රියදුරු බලපත්‍ර වසරක කාලයක් සඳහා අත්හිටුවා ඇති අතර රුපියල් 5000ක දඩ මුදලක් ද නියම කර තිබේ.", "URL": "https://sinhala.adaderana.lk/news.php?nid=57266", "Category": null, "Parent URL": null}