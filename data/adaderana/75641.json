{"Source": "Adaderana", "Timestamp": "July 26, 2017 08:47 am", "Headline": "වතුර වලකට වැටී දරුවෙක් මියයයි", "News Content": "සූරියවැව ප්‍රදේශයේදී වතුර වලකට වැටීමෙන් කුඩා දරුවෙකු මියගොස් ඇති බව වාර්තා වෙයි. යාය එක, අලිඔළුආර ප්‍රදේශයේ වෙල් යායක තිබූ වතුර වලකට දරුවා වැටී ඇති බව පොලීසිය පවසයි. අදාළ දරුවාගේ පියා දරුවා ද සමඟ කුඹුරට ගොස් ඇති අතර පසුව පියා විසින් නිවස බලා ගමන් කරන ලෙසට දරුවාට දැනුම්දීමෙන් අනතුරුව අදාළ දරුවා නිවස වෙත ගමන් කර තිබේ. දරුවා නිවස බලා පැමිණ නොමැති බව සැලවීමෙන් පසුව සිදුකළ සෝදිසියකදී ඔහු වතුර වලක වැටී සිටියදී සොයාගෙන ඇති අතර දරුවා සූරියවැව රෝහලට ඇතුළත් කිරීමේ දී මියගොස් ඇති බව සඳහන් වෙයි. මියගොස් ඇත්තේ වයස අවුරුදු 04ක කුඩා දරුවෙකු වන අතර මෘත ශරීරය සූරියවැව රෝහලේ තැන්පත් කර තිබේ.", "URL": "https://sinhala.adaderana.lk/news.php?nid=75641", "Category": null, "Parent URL": null}