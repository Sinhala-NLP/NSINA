{"Source": "Adaderana", "Timestamp": "May 20, 2012 08:30 am", "Headline": "නුවරඑළිය හා බදුල්ලේ භූ චලනයක්", "News Content": "නුවරඑළිය සහ බදුල්ල දිස්ත්‍රික්කවල භූ චලනයක් සිදුව තිබේ. අද අලුයම 1 . 30 ට පමණ එම දිස්ත්‍රික්කවල සුළු චලනයන් සිදුව ඇති බව ආපදා කලමනාකරණ මධ්‍යස්ථානයේ සහකාර අධ්‍යක්ෂ ප්‍රදිප් කොඩිප්පිලි මහතා සඳහන් කළේය. කෙසේවුවද ඉන් කිසිවෙකුටත් හානි සිදුව නොමැති බව ඔහු ප්‍රකාශ කළේය. ‍මෙම භූ චලනය පිළිබඳව උඩුපුස්සැල්ලාව පොලිසිය, නුවරඑළිය පොලිසිය, මාගත්තර සහ පට්ටිපොළ ප්‍රදේශවල ග්‍රාම නිලධාරීන් තමන් වෙත දැනුම්දුන් බව නුවරඑළිය දිස්ත්‍රික්කයට බලපෑ භූචලන සම්බන්ධයෙන් අද දෙරණට අදහස් පළ කළ එම දිස්ත්‍රික් ලේකම් ඩී.පී.ජී. කුමාරසිරි මහතා කියා සිටියේය. එම අවස්ථාවේදීම ආපදා කලමනාකරණ මධ්‍යස්ථානය ඒ පිළිබඳව දැනුවත් කළ බව ද ඒ මහතා සඳහන් කළේය. එමෙන්ම කිසිදු ආපදා තත්ත්වයක් පිළිබඳව වාර්තා නොවන බව ද .පී.ජී. කුමාරසිරි මහතා වැඩිදුරටත් පෙන්වා දුන්නේය. මේ අතර අද(20) අලුයම උතුරු දිග චිලී රාජ්‍යයේ භූකම්පනයක් හටගෙන තිබේ. රිච්ටර් මාපකයේ ඒකක 5 . 9 ක ප්‍රබලත්වයකින් යුතුව එම භූකම්පනය වාර්තා වී ඇති බව විදෙස් වාර්තා සඳහන් කරයි. කෙසේ‍වුවද එමගින් ශ්‍රී ලංකාවට කිසිදු බලපෑමක් සිදුනොවන බව ආපදා කලමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=24379", "Category": null, "Parent URL": null}