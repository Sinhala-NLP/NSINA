{"Source": "Adaderana", "Timestamp": "March 1, 2012 02:03 pm", "Headline": "  සය පුද්ගල ඝාතකයින් සිව් දෙනකුට මරණ දඬුවම්", "News Content": "ඇඹිලිපිටිය, ගොඩකවෙල, බලවින්න ප්‍රදේශයේ සිදුවූ සය පුද්ගල ඝාතනයට වරදකරුවන් වූ සිව් දෙනෙකුට ඇඹිලිපිටිය මහාධිකරණය විසින් අද මරණ දඩුවම නියම කර තිබේ. 2001 වසරේ එකම පවුලේ ‍පුද්ගලයින් සය දෙනෙකු කපා කොටා ඝාතනය කිරීම සම්බන්ධයෙන් මොවුන්ට චෝදනා එල්ල වී ඇත. අදාළ නඩුව ඇඹිලිපිටිය මහාධිකරණය හමුවේ අද කැඳවූ අවස්ථාවේ මහාධිකරණ විනිසුරු පියසේන රණසිංහ මහතා විසින් අදාළ නියෝගය ලබා දී ඇති බව සඳහන් වේ. විත්තිකරුවන් හය දෙනෙකුට සිද්ධිය සම්බන්ධයෙන් චෝදනා එල්ල වී තිබූ අතර ඉන් දෙදෙනෙකු එම චෝදනාවලින් නිදහස් කිරීමට අධිකරණය නියෝග කර තිබේ. මරණ දඩුවම නියම වූ විත්තිකරුවන්ගෙන් දෙදෙනෙකු අධිකරණය මඟහරිමින් සිටින අතර ඔවුන් අත්අඩංගුවට ගැනීමෙන් පසු ඔවුන් සඳහා අදාළ දඩුවම ක්‍රියාත්මක වන බව මහාධිකරණ විනිසුරු පියසේන රණසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=22505", "Category": null, "Parent URL": null}