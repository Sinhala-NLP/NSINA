{"Source": "Adaderana", "Timestamp": "September 20, 2010 08:06 am", "Headline": "හදිසිය යටතේ සිටින සැකකරුවන්ට කඩිනමින් නඩු", "News Content": "හදිසි නීති රෙගුලාසි යටතේ රඳවා සිටින සැකකරුවන්ට අදාළ නඩු පැවරීම් කඩිනම් කිරීමට පියවර ගෙන තිබේ. නීතිපති මෝහාන් පීරිස් මහතාගේ උපදෙස් මත ජ්‍යෙෂ්ඨ රජයේ නීතීඥවරු කණ්ඩායමක් මෙම කාර්යයේ නිරතව සිටින බව වාර්තා වේ. රජයේ නීතීඥවරු විසින් ත්‍රස්ත විමර්ශන අංශය, රහස් පොලිසිය සහ වෙනත් ප්‍රාදේශීය පොලිස් ස්ථානවල රඳවා සිටින එල්.ටි.ටි.ඊ. සැකකරුවන්ගේ පරීක්ෂණ වාර්තා අධ්‍යයනය කිරීමට නියමිතය. එම අධ්‍යයනයන්ගෙන් අනතුරුව ප්‍රමාණවත් සාක්ෂි පවතින සැකකරුවන්ට එරෙහිව මහාධිකරණය හමුවේ අධි චෝදනා පත්‍ර ඉදිරිපත් කිරීමටත්, සෙසු සැකකරුවන් නිදහස් කිරීමටත් පියවර ගන්නා බව සඳහන්ය. මේ යටතේ එල්.ටි.ටි.ඊ. සැකකරුවන්ට අදාළ පරීක්ෂණ ලිපි ගොනු 500ක පමණ වැඩකටයුතු අවසන් කර ඇතැයි ද නීතිපති දෙපාර්තමේන්තුව ප්‍රකාශ කරයි.", "URL": "https://sinhala.adaderana.lk/news.php?nid=10969", "Category": null, "Parent URL": null}