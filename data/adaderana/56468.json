{"Source": "Adaderana", "Timestamp": "January 19, 2016 02:55 pm", "Headline": "ඉඩම් ඇමති අභාවප්‍රාප්තවෙයි", "News Content": "ඉඩම් අමාත්‍ය එම්.කේ.ඒ.ඩී.එස් ගුණවර්ධන මහතා අභාවප්‍රාප්ත වී තිබේ.කලක සිට රෝගාතුරව සිටි ඒ මහතා කොළඹ පෞද්ගලික රෝහලක ප්‍රතිකාර ලබමින් සිටියදී මෙලෙස අභාවප්‍රාප්ත වී ඇත.මිය යන විට ඒ මහතා 70 හැවිරිදි වියේ පසුවිය.ඉකුත් මහින්ද රාජපක්ෂ ආණ්ඩුව සමයේ මෛත්‍රිපාල සිරිසේන මහතා පොදු අපේක්ෂකයා ලෙස ආණ්ඩුවෙන් ඉවත්වී ජනපතිවරණ සටනට පිවිසෙන බව සනිටුහන් කළ පළමු මාධ්‍ය හමුවට ද ඒ මහතා එක්විය.එ‍ෙස්ම මෛත්‍රිපාල සිරිසේන මහතා ජනපතිවරණයෙන් ජයගත් පසු පැවැති මහමැතිවරණයේදී එක්සත් ජාතික පෙරමුණේ ජාතික ලැයිස්තුවෙන් පාර්ලිමේන්තුවට තේරීපත්ව වත්මන් ආණ්ඩුවේ ඉඩම් ඇමති තනතුර ලබා ගැනීමට ද හෙතෙම සමත් විය.මෑත කාලයේදී ඒ මහතා ගැන වැඩි තොරතුරක් වාර්තා නොවුණු අතර ඒ ඔහු මුහුණ පා සිටි අසනීප තත්ත්වය ඊට හේතුව බව පැවසිණ.වර්ෂ 1947 මාර්තු මස 06 වන දින ගම්පහ ප්‍රදේශයේ දී උපත ලද මුණසිංහ කාරියවසම් අප්පුහාමිලාගේ දොන් සෝමදාස ගුණවර්ධන හෙවත් එම්.කේ.ඒ.ඩී.එස්.ගුණවර්ධන මහතා මෙරට දේශපාලන ක්ෂේත්‍රයේ ප්‍රබල චරිතයකි.ගම්පහ, දොරනාගොඩ විද්‍යාලයෙන් මුලික අධ්‍යාපනය හැදෑරූ ඒ මහතා කන්තලේ ප්‍රදේශයේ ඉඩම් නිලධාරියා ලෙස පත්වුණි.ඉන් අනතුරුව පොලිස් දෙපාර්තමේන්තුවට බැඳුණු ඒ මහතා සහකාර පොලිස් අධිකාරීවරයෙකු ලෙස විශ්‍රාම ගොස් තිබේ.අනතුරුව දේශපාලනයට අවතීර්ණවෙමින් 1989 වසරේ සේරුවිල ආසනය ජයග්‍රහණය කර පාර්ලිමේන්තුවට පිවිසෙන ඒ මහතා 2010 වසරේ දී බුද්ධ ශාසන නියෝජ්‍ය අමාත්‍ය ධුරයට පත්විය.ඉන් අනතුරුව 2015 වසරේ ජනවාරි මස 12 වන දින ඉඩම් අමාත්‍ය ධුරයට පත්වු ඒ මහතා මියයන තෙක්ම එම ධුරයෙහි කටයුතු කළේය.අභාවප්‍රාප්ත එම්.කේ.ඒ.ඩී.එස්.ගුණවර්ධන මහතාගේ අවසන් කටයුතු කන්තලේ ප්‍රදේශයේ දී සිදුකිරීමට සැලසුම් කර ඇති අතර හෙට දිනයේ මහජන ගෞරවය සඳහා දේහය ගම්පහ ප්‍රදේශයේ පිහිටි ඔහුගේ නිවසේ තැන්පත් කරන බව පවුලේ ඥාතීන් සඳහන් කළේය.", "URL": "https://sinhala.adaderana.lk/news.php?nid=56468", "Category": null, "Parent URL": null}