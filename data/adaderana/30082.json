{"Source": "Adaderana", "Timestamp": "December 19, 2012 02:03 pm", "Headline": "අගවිනිසුරුවරියගෙන් පෙත්සමක්", "News Content": "දෝෂාභියෝගය පිළිබඳ පාර්ලිමේන්තු තේරීම් කාරක සභාවේ වාර්තාව අභියෝගයට ලක් කරමින් අගවිනිසුරු ආචාර්ය ශිරාණි බණ්ඩාරනායක මහත්මිය විසින් අභියාචනාධිකරණය හමුවේ පෙත්සමක් ගොනු කර තිබේ. පාර්ලිමේන්තු තේරීම් කාරක සභාව හමුවේ තමන්ට සාධාරණ නඩු විභාගයක් ‍නොපැවැත්වුණු බව සඳහන් කරමින් ඇය විසින් මෙම පෙත්සම ගොනු කර ඇති බව අද දෙරණ අධිකරණ වාර්තාකරු පවසයි. කෙසේ වෙතත් හෙට දිනයේ අභියාචනාධිකරණ විනිසුරුවරුන් තිදනෙකු හමුවේ මෙම පෙත්සම විභාගයට ගැනීමට නියමිතය. අගවිනිසුරු, ආචාර්ය ශිරාණි බණ්ඩාරනායක මහත්මියට එරෙහිව ආරම්භයේදී චෝදනා 14 ක් සමග දෝෂාභියෝග යෝජනාවක් ගෙන එනු ලැබුවද එයින් චෝදනා 3 ට පමණක් ඇය වැරදිකරු බව පෙන්වාදෙමින් පාර්ලිමේන්තු තේරීම් කාරක සභාවේ නිල වාර්තාව ප්‍රකාශයට පත්විය. පාර්ලිමේන්තු තේරීම් කාරක සභාව හමුවේ අගවිනිසුරුවරිය අපහසුතාවට ලක්වන අන්දමින් නඩු විභාග කටයුතු සිදුවූ බවට චෝදනා එල්ල වේ.", "URL": "https://sinhala.adaderana.lk/news.php?nid=30082", "Category": null, "Parent URL": null}