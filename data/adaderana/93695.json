{"Source": "Adaderana", "Timestamp": "August 2, 2018 03:36 pm", "Headline": "වලස්මුල්ලේ රිය අනතුරකින් තිදරු පියෙක් මරුට", "News Content": "වලස්මුල්ල පොලිස් වසමේ ඕකවෙල කැදල ප්‍රදේශයේදී අද(02)දහවල් සිදුවූ අනතුරකින් තිදරු පියෙකු ජීවිතක්ෂයට පත්ව ඇතැයි වලස්මුල්ල පොලීසිය කියයි. අනතුරින් ජීවිතක්ෂයට පත්ව ඇත්තේ සූරියවැව ප්‍රදේශයේ පදිංචි ඩබ්ලිව් සරත් කුමාර නැමති 40 වියැති තිදරු පියෙකි. ජීවිතක්ෂයට පත්වූ පුද්ගලයා තවත් අයෙකු සමඟ ඕකවෙල-නිහිළුව මාර්ගයේදී යතුරුපැදියකින් ගමන් කරමින් සිටියදී ඉදිරිපසින් කැබ් රථයක් පැමිණ ඇති අතර යතුරුපැදිය එක්වරම පෙරළි තිබේ. කැබ් රථය එක්වරම දැකීමෙන් යතුරුපැදිකරුට එය පාලනය කර ගැනීමට නොහැකිවී පෙරළී ඇති බවට පොලීසිය සැකකරයි. යතුරුපැදිය පෙරළී යාමත් සමඟ එහි පිටුපස ගමන් කල පුද්ගලයා හදිසියේ රෝගාතුර වීම නිසා බෙලිඅත්ත දිස්ත්‍රික් රෝහලට ඇතුලත් කර ඇති අතර ඔහු රෝහලේදී ජීවිත්කෂයට පත්ව තිබේ. කැබ් රථය හා එහි රියදුරු පොලීස් අත්අඩංගුවට ගෙන ඇති අතර වලස්මුල්ල පොලිසියේ රථවාහන අංශයේ නිළධාරින් විසින් මේ පිළිබඳව වැඩිදුර පරික්ෂණ සිදුකරයි.", "URL": "https://sinhala.adaderana.lk/news.php?nid=93695", "Category": null, "Parent URL": null}