{"Source": "Adaderana", "Timestamp": "December 21, 2017 08:36 am", "Headline": "අධිකරණ ක්ෂේත්‍රයේ පඩි වැඩිවෙයි ", "News Content": "ලබන වසරේ ජනවාරි මස පළමු වෙනි දින සිට අධිකරණ ක්ෂේත්‍රයේ වැටුප් වැඩි කිරීමට රජය පියවර ගෙන තිබේ. සියලුම විනිසුරුවරුන්ගේ, නීතිපති දෙපාර්තමේන්තුවේ සහ නීති කෙටුම්පත් දෙපාර්තමේන්තුවේ නිළධාරීන්ගේ වැටුප් මෙලෙස වැඩි කිරීමට නියමිත බව අධිකරණ හා විදේශ රැකියා අමාත්‍ය තලතා අතුකෝරාල මහත්මිය පැවසීය. නෛතික කටයුතු, දූෂණ විරෝධී හා මාධ්‍ය පිළිබඳ පාර්ලිමේන්තු ආංශික අධීක්ෂණ කාරක සභාව විසින් කරන ලද යෝජනාවකට අනුව මෙම වැටුප් වැඩි කිරීම සිදුකර තිබේ. මේ සඳහා අමාත්‍ය ආචාර්ය සරත් අමුණුගම මහතා සභාපතීත්වය දරන “ආයතන කටයුතු පිළිබඳ කැබිනට් අනුකාරක සභාවේ” අනුමැතියද හිමිව ඇති බව අධිකරණ අමාත්‍යංශය සඳහන් කළේය. අදාළ වැටුප් වැඩි කිරීම සඳහා කැබිනට් පත්‍රිකාවට ද අනුමැතිය හිමිවී ඇති බව අමාත්‍ය තලතා අතුකෝරාල මහත්මිය වැඩිදුරටත් පැවසීය.", "URL": "https://sinhala.adaderana.lk/news.php?nid=81877", "Category": null, "Parent URL": null}