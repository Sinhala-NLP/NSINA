{"Source": "Adaderana", "Timestamp": "July 5, 2017 04:07 pm", "Headline": "අභියාචනාධිකරණයට එරෙහි පෙත්සම විභාගයට ගැනෙයි", "News Content": "මාළඹේ පෞද්ගලික වෛද්‍යවිද්‍යාලයේ වෛද්‍ය උපාධිධාරීන් ලියාපදිංචි කරන ලෙස ඉකුත් දා අභියාචනාධිකරණය ලබා දුන් නියෝගයට එරෙහිව ශ්‍රී ලංකා වෛද්‍ය සභාව විසින් ඉදිරිපත් කළ අභියාචනා පෙත්සමක් අද(5) ශ්‍රේෂ්ඨාධිකරණය හමුවේ විභාගයට ගැනුණි. බුවනෙක අළුවිහාරේ ප්‍රමුඛ ත්‍රී පුද්ගල විනිසුරු මඩුල්ලක් හමුවේ මෙම අභියාචනා පෙත්සම විභාගයට ගත් බව අද දෙරණ අධිකරණ වාර්තාකරු සඳහන් කළේය.මෙහිදී මෙම පෙත්සම විභාගයට මැදිහත් වී කරුණු දැක්වීමට අවසර ලබා දෙන ලෙස රජයේ වෛද්‍ය නිලධාරීන්ගේ සංගමය අධිකරණයෙන් ඉල්ලීමක් කර තිබේ. රජයේ වෛද්‍ය නිලධාරීන්ගේ සංගමය වෙනුවෙන් පෙනී සිටි ජනාධිපති නීතිඥ ගාමිණි මාරපන මහතා මෙය වෛද්‍ය ක්ෂේත්‍රයට වැදගත් වන කරුණක් බැවින් තම සංගමයට මැදිහත් වී කරුණු දැක්වීමට හිමිකමක් පවතින බවද පෙන්වා දී ඇති බව සඳහන්වේ. කෙසේ වෙතත් එම ඉල්ලීමට මාළඹේ පෞද්ගලික වෛද්‍යවිද්‍යාලය වෙනුවෙන් පෙනී සිටි නීතිඥයින් විරෝධය පළ කර තිබේ. ඒ අනුව හෙට(6) දිනයේ මේ සම්බන්ධයෙන් කරුණු ඉදිරිපත් කරන ලෙස ශ්‍රේෂ්ඨාධිකරණය රජයේ වෛද්‍ය නිලධාරීන්ගේ සංගමය වෙනුවෙන් පෙනී සිටි නීතිඥයින්ට දැනුම් දුන් බව අද දෙරණ වාර්තාකරු සඳහන් කළේය.අදාළ නඩු විභාගය හෙට(6) දිනය දක්වා කල් දමා තිබේ.", "URL": "https://sinhala.adaderana.lk/news.php?nid=74909", "Category": null, "Parent URL": null}