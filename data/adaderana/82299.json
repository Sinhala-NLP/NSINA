{"Source": "Adaderana", "Timestamp": "December 31, 2017 12:04 pm", "Headline": "කාන්තාවට පහරදුන් සැමියා හොයන්න ගිය පොලීසියට ගංජා එක්ක සැමියා මාට්ටු", "News Content": "වව්නියාවේ සිදම්බරපුරම් ප්‍රදේශයේ කාන්තාවකට ස්වාමිපුරුෂයා විසින් පහර දීමේ සිද්ධියක් සම්බන්ධයෙන් පරීක්ෂණ පැවැත්වූ පොලීසියට ගංජා තොගයක් සමඟ අදාල සැකකරුව අත්අඩංගුවට ගැනීමට හැකිවී තිබේ. කාන්තාව පහර කෑම නිසා තුවාල ලබා රෝහල් ගත කිරීමෙන් පසුව ඇගෙන් කට උත්තර ලබාගත් අවස්ථාවේදී ඇය පොලීසියට පවසා ඇත්තේ තම සැමියා නිවසේ ගංජා අලෙවි කරන බවයි. ගංජා මිලදී ගැනීමට හා බීමට පැමිණෙන පුද්ගලයින්ගෙන් තමාට විශාල අකරතැබ්බයන්ට මුහුණ දීමට සිදුවන නිසා ගංජා විකිණීම නතර කරන මෙන් ඉල්ලා සිටි අවස්ථාවේදී ඊට උරණ වී සැමියා පහර දුන් බව ඇය පොලීසියට පවසා ඇත. පොලීසිය මේ පිළිබදව කළ පරීක්ෂණ වලදී විකිණීමට සූදානම් කොට තිබූ කුඩා ප්‍රමාණයේ ගංජා පැකට් 21 ක් පොලීසියට සොයා ගැනීමට හැකි වී තිබේ. සැකකරුව අත් අඩංගුවට ගෙන ඇති පොලීසිය බිරිදට අමානුෂික අන්දමට පහරදීම සම්බන්ධයෙන් හා ගංජා අලෙවි කිරීම සම්බන්ධයෙන් ඔහුට එරෙහිව නීතිය ක්‍රියාත්මක කිරීමට පියවර ගෙන ඇත.", "URL": "https://sinhala.adaderana.lk/news.php?nid=82299", "Category": null, "Parent URL": null}