{"Source": "Adaderana", "Timestamp": "October 16, 2012 04:05 pm", "Headline": "ලෝක සෞඛ්‍ය සංවිධානයේ අන්තර් ජාතික සහයෝගිතා මධ්‍යස්ථානයක් ලංකාවේ", "News Content": "කළුතර ජාතික සෞඛ්‍ය විද්‍යායතනය ලෝක සෞඛ්‍ය සංවිධානයේ අන්තර් ජාතික සහයෝගිතා මධ්‍යස්ථානයක් ලෙස සංවර්ධනය කර තිබේ. ශ්‍රී ලංකාව, ප්‍රජා සෞඛ්‍ය ක්ෂේත්‍රයේ ලබා ඇති සීග්‍ර දියුණුව සැලකිල්ලට ගනිමින් කළුතර ජාතික විද්‍යායතනය සංවර්ධනය කිරීමට ලෝක සෞඛ්‍ය සංවිධානය විසින් තෝරාගෙන තිබිණි. ඒ අනුව එම සංවිධානයේ මුල්‍ය සහයෝගීතාවය යටතේ සංවර්ධනය කරන ලද කළුතර ජාතික විද්‍යායතනය, ලෝක සෞඛ්‍ය සංවිධානයේ අන්තර් ජාතික සහයෝගිතා මධ්‍යස්ථානයක් ලෙස අද (16) දිනයේ විවෘත කළ බව සෞඛ්‍ය අමාත්‍යංශය සඳහන් කළේය. එම අවස්ථාවට එක්වෙමින් සෞඛ්‍ය අමාත්‍ය මෛත්‍රීපාල සි‍රිසේන මහතා පැවසුවේ අග්නිදිග ආසියානු කලාපීය රටවල ප්‍රජා සෞඛ්‍ය වෘත්තිකයින් පුහුණු කිරීමේ ජාත්‍යන්තර සහයෝගීතා මධ්‍යස්ථානයක් ලෙස කළුතර ජාතික සෞඛ්‍ය විද්‍යායතනය නම් කිරීම ශ්‍රී ලංකාව ලැබූ ජයග්‍රහණයක් බවය.", "URL": "https://sinhala.adaderana.lk/news.php?nid=28337", "Category": null, "Parent URL": null}