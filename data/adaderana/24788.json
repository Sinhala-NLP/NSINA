{"Source": "Adaderana", "Timestamp": "June 5, 2012 09:31 pm", "Headline": "රටවල් හතරක් සමඟ සිරකරුවන් හුවමාරු කිරිමේ ගිවිසුමක්", "News Content": "ශ්‍රී ලංකාව රටවල් හතරක් සමඟ සිරකරුවන් හුවමාරු කර ගැනීම සම්බන්ධව ගිවිසුමකට අත්සන් තබා ඇත. ඉන්දියාව, මාලදිවයින, පකිස්ථානය හා එක්සත් රාජ්‍යධානිය යන රටවල් සමග මෙම ගිවිසුම අත්සන් තබා ඇති බව පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා පවසයි. එම ගිවිසුමට අනුව මෙරට සිටින පකිස්ථානු ජාතික හිරකරුවන් 22 දෙනෙකු නිදහස් කිරීමට නියමිත බව ද අමාත්‍යවරයා මාධ්‍ය වෙත ප්‍රකාශ කර තිබේ. මේ වන විට එම සිරකරුවන්ගේ අවශ්‍ය ලියකියවිලි සකස් කරමින් පවතින බවත් එම කටයුතු අවසන් වූ වහාම මෙම සිරකරුවන් නිදහස් කිරීමට නියමිත බවත් ගජධීර මහතා සදහන් කරයි. එමෙන්ම ශ්‍රී ලංකාවේ විශාලතම සිර කඳවුර වන පල්ලෙකැලේ සිර කඳවුරද ලගදීම විවෘත කරන බව ද අමාත්‍යවරයා වැඩි දුරටත් ප්‍රකාශ කළේය.", "URL": "https://sinhala.adaderana.lk/news.php?nid=24788", "Category": null, "Parent URL": null}