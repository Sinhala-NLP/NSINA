{"Source": "Adaderana", "Timestamp": "August 22, 2016 11:21 pm", "Headline": "ජවිපෙ  ආණ්ඩුවට කෘතගුණ සලකනවා", "News Content": "ජවිපෙ නායක අනුර දිසානායක ඇතුළු එහි නායකයන් ගණනාවකගේ රහස් ආණ්ඩුව විසින් සඟවාගෙන සිටින බවත්, ඊට කෘතගුණ සැලකීමක් ලෙස ජවිපෙ නායකයන්, ආණ්ඩුව විසින් සැබෑ විපක්ෂය මර්දනය කිරීම සාධාරණීකරණය කරන බවත් ජාතික නිදහස් පෙරමුණේ ප්‍රචාරක ලේකම්, හිටපු පාර්ලිමේන්තු මන්ත්‍රී මොහොමඞ් මුසම්මිල් මහතා පවසයි.අද(22) පොලිස් මූල්‍ය අපරාධ කොට්ඨාසය වෙත කැඳවා පැය 04කට අධික කාලයක් ප්‍රශ්න කිරීම්වලට ලක් කිරීමෙන් අනතුරුව මාධ්‍ය වෙත අදහස් දක්වමින් ඒ මහතා මෙසේ පැවසීය.එහිදී වැඩිදුරටත් අදහස් දැක්වූ ඒ මහතා මෙසේ ද සඳහන් කළේය,“මේ ආණ්ඩුව පොලීසිය දේශපාලනීකරණය කිරීමේ උත්සාහයක නිරත වී සිටිනවා. ඒ අතරේ ඒකාබද්ධ විපක්ෂයේ දේශපාලනඥයන් මර්දනය කිරීම සාධාරණීකරණය කිරීම සඳහා ආණ්ඩුව ජනතා විමුක්ති පෙරමුණ යොදා ගෙන තිබෙනවා. ඊයේ අපි දැක්කා අනුර දිසානායක මහත්තයා ‘මහින්ද රාජපක්ෂගේ රහස් හෙළි කරන්න’ කියලා ජනාධිපතිවරයාගෙන් ඉල්ලා සිටියා. ජවිපෙ නායක අනුර දිසානායක ඇතුළු එහි නායකයන් ගණනාවක රහස් මේ ආණ්ඩුව සඟවාගෙන සිටිනවා. ඒ රහස් අතේ තබාගෙන තමයි ආණ්ඩුව මේ කුලී කොන්ත්‍රාත්තුව ජවිපෙ ලවා ඉටුකර ගන්නේ.ජවිපෙ එක්තරා නායකයෙක් පසුගිය කාලයේ හොර පාස්පෝට් හදාගෙන කැටිපෙආරච්චි නැමැත්තාගේ බිරිඳ සමඟ රටින් පැන යාමට සූදානම් වුණා. ඒ වගේම ජවිපෙ නායකයා අයර්ලන්තයේ ගිහිල්ලා ‘හමුවුණු පුද්ගලයන් කවුද? ඇසුරු කළ කාන්තාවන් කවුද? ’ කියලා ආණ්ඩුව දන්නවා. එවැනි ‘රහස් එළියට දමනවා’ කියලා ආණ්ඩුව තරවටු කළාම ජවිපෙ නිකම්ම හීලෑ වෙලා මේ නින්දිත දඩයම සාධාරණීකරණය කරනවා. අපිත් ආණ්ඩුව ඉදිරියේ නැමුණොත් මේ කිසිදු ප්‍රශ්න කිරීමක් සිදු වන්නේ නැහැ.නමුත් අපි මේ රූකඩ ආණ්ඩුවට යටත් වන්නේ නැහැ. එක පාරක් මැගසින් ගියපු මට තවත් පාරක් මැගසින් යන එක මහ ලොකු දෙයක් නොවෙයි. ඒ ධෛර්ය අපට තිබෙනවා. ඒ ධෛර්ය තිබෙනකම් අපිව නමන්න, පොලිස්පති නමන, නීතිය නමන මේ ආණ්ඩුවට බැහැ.” යැයිද ඒ මහතා පැවසීය.", "URL": "https://sinhala.adaderana.lk/news.php?nid=63360", "Category": null, "Parent URL": null}