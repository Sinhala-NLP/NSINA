{"Source": "Adaderana", "Timestamp": "October 15, 2016 11:42 am", "Headline": "ශ්‍රී ලංකාවට පූර්ණ සහය දෙන බව ජර්මනිය කියයි", "News Content": "ශ්‍රී ලංකාව සංවර්ධන ඉලක්ක සපුරා ගැනීමට දරණ උත්සහයට තම රජයේ පූර්ණ සහය ලබාදෙන බව ශ්‍රී ලංකාවේ ජර්මානු තානාපතිවරයා ප්‍රකාශ කර තිබේ.මුදල් අමාත්‍ය රවී කරුණානායක මහතා සහ ශ්‍රී ලංකා ජර්මානු තානාපතිවරයා අතර පැවැති හමුවකදී ඔහු මේ බව ප්‍රකාශ කළ බව මුදල් අමාත්‍යාංශය සඳහන් කළේය.ශ්‍රී ලංකාවේ අයෝජන අවස්ථා සඳහා ජර්මානු ඉහළ පෙළ ව්‍යාපාරිකයින් අපේක්ෂාවෙන් සිටින බව ද තානාපතිවරයා එහිදී ප්‍රකාශ කර ඇත.එබැවින් ඔවුන්ට අවශ්‍ය යටිතල පහසුකම් හා රාජ්‍යතාන්ත්‍රික මට්ටමේ සහය ලබාදීම ඉතා වැදගත් බව ඔහු පෙන්වා දී තිබේ.ලොව ප්‍රධාන පෙළේ රටවල් ශ්‍රී ලංකාවේ විවිධ සංවර්ධන ව්‍යාපෘති සඳහා ආයෝජනය කිරීමට දැනටමත් කැමැත්ත පළ කර ඇති බව පෙන්වා දුන් මුදල් අමාත්‍යවරයා ජර්මානු රජයේ සහය ද ශ්‍රී ලංකාවට අවශ්‍ය බව ප්‍රකාශ කර ඇත.", "URL": "https://sinhala.adaderana.lk/news.php?nid=65070", "Category": null, "Parent URL": null}