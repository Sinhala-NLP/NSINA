{"Source": "Adaderana", "Timestamp": "July 24, 2017 11:56 am", "Headline": "ලංකාවෙන් ලක්ෂ 60ක රන් පැන්නූ දෙදෙනෙක් ඉන්දියාවෙදි මාට්ටු", "News Content": "නීති විරෝධී ලෙස රු.ලක්ෂ 60 ක වටිනාකමකින් යුතු රන් බිස්කට් කිලෝ 2.4ක් ශ්‍රී ලංකාවෙන් පිටමං කළ ජාවාරම්කරුවන් දෙදෙනෙකු ඉන්දියාවේදී අත්අඩංගුවට පත්ව තිබේ.මෙම රන් බිස්කට් තොගය ශ්‍රී ලංකාවේ සිට මුහුදු මාර්ගයෙන් නීති විරෝධී ලෙස බෝට්ටුවකින් රැගෙන ගොස් ඉන්දියාවේ ධනුෂ්කෝඩි ප්‍රදේශයේ සිට කේරළ වලට මෝටර් රථයකින් ප්‍රවාහනය කරමින් සිටිද්දී අත්අඩංගුවට ගෙන ඇති බව ඉන්දීය පුවත් සේවා උපුටා දක්වයි.සැක කටයුතු ලෙස පැදයමින් පැවති මෝටර් රථය ඉන්දියානු රේගුව සහ ආදයම් පිළිබඳ බුද්ධි නිලධාරීන් එක්ව කළ මෙහෙයුමකින් අත්අඩංගුවට ගෙන ඇති බවත්, මෝටර් රථය කේරළ ප්‍රාන්තයේ ලියාපදිංචි මෝටර් රථයක් බවත්, අත්අඩංගුවට පත්වූ දෙදෙනා ද කේරළ වැසියන් බවත් සඳහන්ය.මොවුන් රාමනාදපුරම් රේගු කාර්යාලයේ රඳවා තවදුරටත් පරීක්ෂණ සිදුකරන බවත්, සිදුකළ මූලික පරීක්ෂණවලදී මෙම ජාවාරමට සම්බන්ධ බවට සැක කෙරෙන උච්චුපුලි සහ සායල්කුඩි යන ප්‍රදේශවල තවත් දෙදෙනෙකු අත්අඩංගුවට ගැනීමට නියමිත බවත් වාර්තාවේ.කෙසේවෙතත් පසුගිය දින දෙක තුළ නීති විරෝධී ලෙස ඉන්දියාවට රැගෙන ආ තවත් කෝටි 22 ක වටිනාකමකින් යුතු රත්‍රන් කිලෝ 19ක් අත්අඩංගුවට ගෙන ඇති බව ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=75565", "Category": null, "Parent URL": null}