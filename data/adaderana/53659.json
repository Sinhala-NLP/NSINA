{"Source": "Adaderana", "Timestamp": "September 4, 2015 04:33 pm", "Headline": "ව්‍යවස්ථාදායක සභාවට සාමාජිකයින් පත් කිරීම ලබන සතියේ!", "News Content": "ව්‍යවස්ථාදායක සභාවට සාමාජිකයින් පත් කිරීම ලබන සතිය තුළ දී සිදුවනු ඇති බවට දේශපාලන ආරංචි මාර්ග සඳහන් කරයි.19 වන ආණ්ඩුක්‍රම ව්‍යවසථා සංශෝධනය සම්මත වීමෙන් අනතුරුව කොමිෂන් සභාවලට පූර්ණ බලතල හිමිය.ඒ අනුව කොමිෂන් සභා නියෝජිතයින් පත්කිරීම ව්‍යවස්ථාදායක සභාව මගින් ක්‍රියාත්මක කළ යුතු වන අතර පසුගියදා අවසන් වු මහ මැතිවරණයට පෙර ව්‍යවස්ථාදායක සභාව සඳහා සාමාජිකයින් පත් කර තිබුණි.කෙසේවෙතත් මහ මැතිවරණයක් කැඳවීමෙන් පසුව ව්‍යවස්ථාදායක සභාව අහෝසි වන අතර පත්වන නව අගමැති, කථානායක සහ විපක්ෂ නායක ධුරවලට අනුව ව්‍යවස්ථාදායක සභාව පත් කළ යුතුය.ව්‍යවස්ථාදායක සභාව සාමාජිකයින් දස දෙනෙකුගෙන් සමන්විත වන අතර එයට කථානායක, අගමැති සහ විපක්ෂ නායකවරයා ව්‍යවස්ථාදායක සභාවේ නිල සාමාජිකයින්ය.මීට අමතරව ජනාධිපතිවරයාගේ නියෝජිතයෙකු, අගමැතිවරයාගේ නියෝජිතයෙකු සහ විපක්ෂ නායකවරයාගේ නියෝජිතයෙකු ද ව්‍යවස්ථාදායක සභාවට පත් කළ යුතුය. සුළු පක්ෂ නියෝජනය කරන නියෝජිතයෙකු සහ සිවිල් සාමාජිකයින් තිදෙනෙකු ද ව්‍යවස්ථාදායක සභාවට පත් කළ යුතුවේ.", "URL": "https://sinhala.adaderana.lk/news.php?nid=53659", "Category": null, "Parent URL": null}