{"Source": "Adaderana", "Timestamp": "July 17, 2016 05:30 pm", "Headline": "තුර්කි කුමන්ත්‍රණය පිටුපස අමෙරිකාව නෑ-ජෝන් කෙරී චෝදනා ප්‍රතික්ෂේප කරයි", "News Content": "තුර්කියේ හමුදා කුමන්ත්‍රණයට අදාළව 6000ක පමණ පිරිසක් අත්අඩංගුවට ගෙන රඳවා සිටින බව විදෙස් වාර්තා පවසයි. එරට අධිකරණ අමාත්‍ය බැකීර් බෝස්ඩාග් තුර්කි රජයේ මාධ්‍ය වෙත ප්‍රකාශ කර ඇත්තේ මෙහෙයුම් අඛණ්ඩව ක්‍රියාත්මක බැවින් අත්අඩංගුවට ගන්නා සංඛ්‍යාව තවදුරටත් ඉහළ යා හැකි බවයි.තුර්කි රජයේ පාලන බලය අත්පත් කරගැනීම සඳහා සිදුකළ අසාර්ථක හමුදා කුමන්ත්‍රණයේ දී පුද්ගලයින් 265 දෙනෙකු මියගොස් තවත් 1400කට වැඩි පිරිසක් තුවාල ලැබීය. තුර්කි හමුදාවේ 3000ක පමණ පිරිසක් මෙන්ම නීතිඥයන් සහ විනිසුරුවරුන් 2700 දෙනෙකු කුමන්ත්‍රණයට අදාළව අත්අඩංගුවට ගත් අය අතර වන බව විදෙස් වාර්තා සඳහන් කළේය.මේ අතර තුර්කියේ අසාර්ථක හමුදා කුමන්ත්‍රණය පිටුපස අමෙරිකාව සිටින බවට එල්ල වන චෝදනාව අමෙරිකානු රාජ්‍ය ලේකම් ජෝන් කෙරී ප්‍රතික්ෂේප කර තිබේ. ඔහු ප්‍රකාශ කර ඇත්තේ එවැනි ප්‍රකාශ අමෙරිකාව සහ තුර්කිය අතර ද්වීපාර්ශවික සබඳතාවලට අහිතකර ලෙස බලපාන බවයි. මෙම හමුදා කුමන්ත්‍රණය සම්බන්ධයෙන් සිදුකෙරෙන විමර්ශන සඳහා අවශ්‍ය සහය ලබාදීමට අමෙරිකාව කැමැත්ත පළ කරන බව ද ජෝන් කෙරී ප්‍රකාශ කර තිබේ.", "URL": "https://sinhala.adaderana.lk/news.php?nid=62169", "Category": null, "Parent URL": null}