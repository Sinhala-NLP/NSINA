{"Source": "Adaderana", "Timestamp": "September 5, 2018 09:47 am", "Headline": "ලෝක ජනගහනයෙන් හතරෙන් එකක් ශාරීරික ව්‍යායාම් නොකරන බව හෙළිවෙයි", "News Content": "ලොව ජනගහනයෙන් 04න් එකකට වැඩි පිරිසක් ප්‍රමාණවත් ශාරීරික ව්‍යායාම්වල නිරත නොවන බව ලෝක සෞඛ්‍ය සංවිධානය පවසයි. මේ හේතුවෙන් එම පිරිස නිරන්තර සෞඛ්‍ය ගැටළුවලට මුහුණ දෙන බව එම සංවිධානය 2001 වර්ෂයේ සිට සිදුකළ සමීක්ෂණයකින් අනාවරණය වී ඇත. නිසි ශාරීරික ව්‍යායාම නොලැබීයාමෙන් හෘද රෝග, දියවැඩියාව හා පිළිකා වැනි රෝග ඇතිවිය හැකි බව ඔවුන් පෙන්වාදෙයි. එක්සත් රාජධානිය ඇතුළු ලොව දියුණු රටවල් ද මෙම අවධානම් තත්ත්වයට මුහුණ දී ඇති අතර ලොව කාන්තාවන්ගෙන් වැඩි පිරිසක් ද ශාරීරික ව්‍යායාම්වල නිරත නොවීම හේතුවෙන් රෝග වලට ගොදුරු වන බව ලෝක සෞඛ්‍ය සංවිධානය පෙන්වාදෙයි. ආසියාවේ කලාප දෙකක් හැර අනෙක් සියළු රටවල කාන්තාවන් වාඩි වී ඒකාකාරව සිය රාජකාරී කටයුතු සිදුකිරීම මඟින් ඔවුන් රෝගාබාධවලට ලක්වන බව එම සංවිධානය අනාවරණය කර තිබේ.", "URL": "https://sinhala.adaderana.lk/news.php?nid=95559", "Category": null, "Parent URL": null}