{"Source": "Adaderana", "Timestamp": "December 9, 2018 08:32 pm", "Headline": "ඉරණමඩුව පළමු බිල්ල ගනියි", "News Content": "ජලය පිරුණු ඉරණමඩුව වැවේ ගිලීමෙන් පුද්ගලයෙකු අද(09) සවස ජිවිතක්ෂයට පත්ව ඇති බව කිලිනොච්චිය පොලීසිය පවසයි. පොලිසිය පැවසූවේ චාවකච්චේරි,මීසාලෙයි ප්‍රදේශයේ පදිංචි 21 හැවිරිදි ඩිලක්ෂන් නමැති පුද්ගලයෙකු එලෙස දියේ ගිලි ජිවිතක්ෂයට පත්ව ඇති බවයි. ප්‍රතිසංස්කරණය කිරීමෙන් අනතුරුව ජලය පිරුණු ඉරණමඩුව වැවේ වාන්දොරටු පසුගිය 07 වැනිදා විවෘත කළ අද(09) දිනයේදීද වාන් දොරටු හතරක් විවෘත කොට තිබි ඇති අතර,වාන්දමන ජලයේ දිය නෑමට ගිය අවස්ථාවේ අදාළ පුද්ගලයා‍ ජලයේ ගිලී ඇති බව පොලීසිය සඳහන් කරයි. පොලිසිය පැවසූවේ වාන් දමන ඉරණමඩුව වැව නිරීක්ෂණයට විශාල පිරිසක් අද(09) එක්ව සිට ඇති අතර, එලෙස පැමිණි පුද්ගලයෙකු දිය නෑමට ගිය අවස්ථාවේ මෙය සිදුව ඇති බවයි. දියේ ගිලුණු පුද්ගලයා කිලිනොච්චිය පොලිස් ජිවිතාරක්ෂක නිලධාරීන් ගොඩගෙන ඇති අතර,ගොඩගන්නා අවස්ථාවේදී අදාළ පුද්ගලයා මියගොස් සිට ඇති බවද පොලීසිය පැවසීය. මියගිය පුද්ගලයාගේ සිරුර කිලි‍නොච්චිය රෝහල් මෘත ශරීරාගා‍රයේ තැන්පත් කොට ඇති අතර,සිරුර සම්බන්ධයෙන් පශ්චාත් මරණ පරීක්ෂණ පැවැත්වීමට නියමිතය. කෙ‍සේ වෙතත් ප්‍රදේශවාසීන් පවසා සිටින්නේ මෙම ස්ථානයේ බොහෝ පුද්ගලයින් ජීවිතක්ෂයට පත්ව ස්ථානයක් වන බැවින්, ජීවිත බිලි ගන්නා ස්ථානයක් ලෙස ඔවුන් තුළ යම් විශ්වාසයක් පවතින බවයි. සිද්ධිය සම්බන්ධයෙන් කිලිනොච්චිය පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=100507", "Category": null, "Parent URL": null}