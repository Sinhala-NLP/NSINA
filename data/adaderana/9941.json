{"Source": "Adaderana", "Timestamp": "July 31, 2010 01:23 pm", "Headline": "එල්.ටී.ටී.ඊ සැකකරුවෝ 3000 ක් පිටවයති", "News Content": "අවතැන් කඳවුරු වලින් පුනරුත්ථාපනය සඳහා යොමු කළ එල්.ටී.ටී.ඊ සැකකරුවන් 3000 ක පමණ පිරිසකට යළි ගම්බිම් බලා යාමට අවසර ලබා දුන් බව පුනරුත්ථාපන කොමසාරිස් බ්‍රිගේඩයර් සුදත්ත රණසිංහ මහතා පවසයි. මොවුන් පුනරුත්ථාපන වැඩ සටහන සාර්ථකව නිම කළ බව ඔහු අද දෙරණට කියා සිටියේය. යුද්ධයේදී අත්පා අහිමිවූවන්,උසස් අධ්‍යාපන හදාරමින් සිටි අය,,ගැබිනි කාන්තාවන්,වැන්දඹුවන්,පවුල් පිටින් අතුරුදහන් ව තනිවූවන්,මෙන්ම බාල වයස්කරුවන් කිහිපදෙනෙකුද මෙසේ මුදා හළ පිරිසට අයත් බව හෙතෙම කියා සිටියේය. එසේම වකුගඩු රෝගීන්,අක්මාව ආශ්‍රිත රෝගාබාධ මෙන්ම පිළිකා රෝගීන් කිහිපදෙනෙකුද ඔවුන්ගේ දැඩි අසනීප තත්ත්වය සලකා මුදාහරින්නට කටයුතු කළ බව බන්ධනාගාර කොමසාරිස්වරයා කියා සිටියේය. එසේ වුවද එල්.ටී.ටී.ඊ සැකකරුවන් 7980 ක් පමණ තවමත් පුනරුත්ථාපන කඳවුරු වල සිටින බව පුනරුත්ථාපන කොමසාරිස් බ්‍රිගේඩයර් සුදත්ත රණසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9941", "Category": null, "Parent URL": null}