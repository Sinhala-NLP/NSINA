{"Source": "Adaderana", "Timestamp": "September 1, 2019 04:06 pm", "Headline": "අපි යන්නේ ඉතාමත් ශීලාචාර දේශපාලන ගමනක්-රවී", "News Content": "වසර 25 ක් තිස්සෙම සිය මතය වූයේ, විධායක ජනාධිපති ක්‍රමය අහෝසි කළ යුතුයි යන්න බව විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. මෙතෙක් තිබූ සෑම ඡන්දයකටම සියළු දෙනා පැමිණෙන්නේ මෙම විධායක ජනාධිපති ක්‍රමය අහෝසි කරන්නට අවශ්‍ය බව පවසමින් බවත් නමුත් අදටත් එය කිරීමට නොහැකි බවද අමාත්‍යවරයා පැවසීය. අමාත්‍යවරයා මෙම අදහස් පළකළේ, ඊයේ (31) කොටහේන, දීපදුත්තමාරාම පුරාණ තායි රජ මහා විහාරයේ පැවති පාසල් සහ පූජණීය ස්ථානයන් වෙත අවශ්‍ය උපකරණ ලබාදීමේ උත්සව අවස්ථාවක් අවසානයේ මාධ්‍ය විසින් නැගූ ප්‍රශ්න වලට පිළිතුරු සපයමිනි. එක්සත් ජාතික පක්ෂය මේ වනවිට අභ්‍යන්තරය තුළ තිබෙන සියලු දේ සම්බන්ධයෙන් වඩාත් එකමුතුව කටයුතු කරන බවද ඔහු පෙන්වා දෙයි. මෙ වන විට සිය පාර්ශවය තීරණයකට පැමින ඇති බවත් සැමදෙනාම එකතුවී එළඹෙන මැතිවරණ ජයග්‍රහණය කරන බවත් ඔහු පැවසීය. ප්‍රජාතන්ත්‍රවාදීව කටයුතු කරන නිසා කව්රු මොනවා කිව්වත් සිය පක්ෂ අභ්‍යන්තරයේ කිසිම ගැටළුවක් නොමැති බවද අමාත්‍යවරයා අවධාරණය කළේය. මෙහිදි වැඩිදුරටත් මාධ්‍ය ඇමතූ අමාත්‍ය කරුණානායක මහතා, \" මේ දිනවල අගමැතිතුමා සහ ජනාධිපතිතුමා අතර විධායක ජනාධිපති ක්‍රමය අහෝසි කිරීම සම්බන්ධයෙන් සාකච්ඡාවක් පැවැත්වෙනවා කියලා ප්‍රචාරයක් තිබුණත් මම ඒ සම්බන්ධයෙන් දැනුවත් නැහැ. ජනාධිපති අපේක්ෂකත්වය සම්බන්ධයෙන් එ.ජා.ප.යේ කිසිම ගැටළුවක් කැහැ. අපි යන්නේ ඉතාමත් ශීලාචාර දේශපාලන ගමනක්. ඒ නිසා නිසි වේලාවට අපේක්ෂකයාව හෙළි කරන්නම්. රටක මෙන්ම පක්ෂයකටත් විනයක් අවශ්‍යයි. විනයක් නැති තැන කිසිම කර්තව්‍යයක් නිසි පරිදි සිදුවන්නේ නැහැ. ඒ නිසා තමයි රට තුළ පොලීසියක්, යුධ හමුදාවක් ඇති කර තිබෙන්නේ. පක්ෂයක් තුල විනයක් නොමැතිවූ විට යම් පුද්ගලයින් තම පක්ෂය මෙන්ම පක්ෂයේ නායකයා පවා අමතක කර කටයුතු කරනවා. එවැනි විනය කඩවන අවස්ථා සම්බන්ධයෙන් අපි යම් තීන්දුවක් ගත යුතුයි යැයි පැවසීය.\"", "URL": "https://sinhala.adaderana.lk/news.php?nid=118006", "Category": null, "Parent URL": null}