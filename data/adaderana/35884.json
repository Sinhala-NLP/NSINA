{"Source": "Adaderana", "Timestamp": "July 18, 2013 09:25 am", "Headline": "මහනුවර අක්ෂි ශල්‍යාගාරය තවමත් වැඩ නැහැ ", "News Content": "මහනුවර මහරෝහලේ අක්ෂි ශල්‍යාගාරය සති දෙකක කාලයක් තිස්සේ වසා දමා ඇති බව රජයේ වෛද්‍ය නිලධාරීන්ගේ සංගමය පවසයි. ශල්‍යාගාරයේ අලුත්වැඩියා කටයුතු සිදු කිරීමට බලධාරීන් මෙතෙක් කිසිදු ක්‍රියාමාර්ගයක් ගෙන නොමැති බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය. දෝෂ සහිත වායු සමීකරණ පද්ධතිය නිසා විසබීජ අධිවර්ධනයට ලක්වන පරිසරයක් නිර්මාණය වී ශල්‍යකර්මයට භාජනය වන රෝගීන්ගේ ඇස් පැසවීමේ අවධානමක් හේතුවෙන් ශල්‍යාගාරය පසුගිය ජූලි මස 5 වන දින සිට වසා දමනු ලැබුණි. ශල්‍යාගාරයේ මධ්‍යගත වායුසමීකරණ පද්ධතිය 2007 වසරේ සිට ක්‍රියා විරහිතවීමත් සමඟ මෙම තත්ත්වය උද්ගතව ඇති බව රජයේ වෛද්‍ය නිලධාරීන්ගේ සංගමය ප්‍රකාශ කළේය. මේ හේතුවෙන් හදිසි ප්‍රතිකාර සඳහා පැමිණෙන රෝගීන් මෙන්ම අනෙකුත් අක්ෂි සැත්කම් සඳහා පැමිණෙන රෝගීන් කොළඹ ජාතික ඇස් රෝහලට යොමු කරන බව වාර්තා වෙයි. මෙසේ ශල්‍යකර්මයන් ඇණ හිටීම මහජනයාට පමණක් නොව සෞඛ්‍ය ක්ෂේත්‍රයටම සිදුකරන අසාධාරණයක් බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා ප්‍රකාශ කළේන.", "URL": "https://sinhala.adaderana.lk/news.php?nid=35884", "Category": null, "Parent URL": null}