{"Source": "Adaderana", "Timestamp": "February 28, 2017 11:35 am", "Headline": "නාවලපිටිය ලංගම සේවක වර්ජනයක්", "News Content": "නාවලපිටිය ලංකා ගමනාගමන මණ්ඩලයට අයත් බස් රථ සේවකයන් වැඩවර්ජනයක් ආරම්භ කර තිබේ.බස් රථ රියදුරෙකුට පහරදීමේ සිද්ධියක් මුල් කර ගනිමින් අද(28) අලුයම 4 සිට එම වැඩවර්ජනය ආරම්භ කර ඇති බව වාර්තා වේ.මේ හේතුවෙන් නාවලපිටිය ඩිපෝවෙන් ගමන් ආරම්භ කරන බස් රථ 71ක ගමන් වාර 84 කට බාධා එල්ල වී ඇති බව නාවලපිටිය ඩිපෝවේ ධාවන කළමනාකාරවරයා සඳහන් කළේය. නාවලපිටිය සිට රොජසන්ගම දක්වා ධාවනය වූ ලංකා ගමනාගමන මණ්ඩලයේ බස් රථයකට කිසියම් පිරිසක් විසින් පහරදී ඇති අතර එහිදි රියදුරු තුවාල ලබා රෝහල් ගත කර ඇති බව වාර්තා වේ.මෙම පහර දී මේ සිද්ධියට සම්බන්ධ සැකකරුවන් දෙදෙනෙකු අත්අඩංගුවට ගෙන තිබේ.නාවලපිටිය පොලීසියට ලද පැමිණිල්ලක් මත අදාළ සැකකරුවන් අත්අඩංගුවට ගෙන ඇති බව සඳහන්වේ.පහර දීමට සම්බන්ධ තවත් සැකකරුවන් දෙදෙනෙකු අත්අඩංගුවට ගැනීම සඳහා නාවලපිටිය පොලීසිය වැඩිදුර විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=70215", "Category": null, "Parent URL": null}