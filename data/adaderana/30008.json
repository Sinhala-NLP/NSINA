{"Source": "Adaderana", "Timestamp": "December 16, 2012 04:45 pm", "Headline": "මන්ත්‍රී විජේදාසගේ යෝජනාව සම්මත කර ගැනීම වැදගත්", "News Content": "ශ්‍රේෂ්ඨාධිකරණ විනිශ්චයකරුවන් ඉවත් කරලීම පිළිබඳ විජේදාස රාජපක්ෂ මන්ත්‍රීවරයා ගෙනා පෞද්ගලික මන්ත්‍රී යෝජනාව සම්මත කර ගැනීමේ කාලීන අවශ්‍යයතාවයක් පැන නැඟී ඇති බව එක්සත් ජාතික පක්ෂය පවසයි. එළඹෙන පාර්ලිමේන්තු සභාවාරයේදී එය සම්මත කර ගත යුතු බව නිවේදනයක් නිකුත් කරමින් එක්සත් ජාතික පක්ෂය ‍පෙන්වාදෙයි. ජනාධිපතිවරයාට දෝශාභියෝග චෝදනා විභාගය සම්බන්ධයෙන් තවත් ‍ස්වාධින කමිටුවක් පත් කිරීම සඳහා නෛතික ඉඩකඩ සැලසීම එම මන්ත්‍රී යෝජනාවේ ඇතුළත්ය. ආණ්ඩුක්‍රම ව්‍යවස්ථාවේ 107 වන වගන්තිය අනුව අගවිනිසුරුවරිය ගැන පරික්ෂණ පැවැත්වීමේ පූර්ණ වගකීම පාර්ලිමේන්තුව සතුවන අතර පත්කළ කමිටුවක් යෝජනාවක් සම්මත කළ විට විනිශ්චයකරුවන් ඉවත් කිරීම හැර ජනාධිපතිවරයාට වෙනත් කාර්යයක් කළ නොහැකි බව එක්සත් ජාතික පක්ෂය සිය නිවේදනයෙන් පෙන්වාදෙයි. විජේදාස රාජපක්ෂ මන්ත්‍රීවරයා ඉදිරිපත් කර ඇති පනත සම්මත කර ගැනීමෙන් ඊට අදාළ නෛතික ප්‍රතිපාදන හා දෙවන පරීක්ෂණයක් සඳහා අවකාශ සැලසෙන බව එක්සත් ජාතික පක්ෂය පවසයි. ඒ අනුව ඒ සඳහා කැබිනට් අනුමැතිය ලැබෙන්නේ නම් 2013 වසරේ ජනවාරි මස 8 වන දින විවාදයකින් තොරව එය සම්මත කර ගත හැකි බවත් පොදු රාජ්‍යය මණ්ඩලයීය ප්‍රතිපත්තියට අනුව අගවිනිසුරුවරිය සම්බන්ධයෙන් මීළඟ ස්වාධීන පරීක්ෂණය පැවැත්විය හැකි බවත් එක්සත් ජාතික පක්ෂය නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=30008", "Category": null, "Parent URL": null}