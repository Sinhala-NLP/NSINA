{"Source": "Adaderana", "Timestamp": "August 27, 2010 01:10 pm", "Headline": "සෞදියේ දී ගැසු ඇණ 18 ක් ඉවත්කරයි", "News Content": "සෞදි අරාබියේ දී අමානුෂික වධ හිංසාවට ලක්ව දිවයිනට පැමිණි කාන්තාවගේ ශරීරගතව ඇති යකඩ ඇණ ඉවත් කිරීමේ ශල්‍යකර්මය මීට ස්වල්ප මොහොතකට පෙර අවසන්ව තිබේ. එම කාන්තාවගේ ශරීරයේ අගල් දෙක හමාර ප්‍රමාණයේ යකඩ ඇණ 23 ක් පවතින බවට වෛද්‍ය පරීක්ෂණවලට අනුව අනාවරණය වී තිබුණු අතර එයින් යකඩ ඇණ 18ක් ඉවත් කිරීමට කඹුරුපිටිය ආඳාපන රෝහලේ වෛද්‍යවරු සමත් වූහ. පැය දෙකහමාරක සැත්කමකින් කැපුම් 13ක් මගින් මේ ඇණ ඉවත් කෙරුණු බවත් ශල්‍ය වෛද්‍ය කමල් වීරතුංග, එච්.කේ.කේ. සමරසිංහ, අයි.එල්.ඒ.එන්.කේ. ද සිල්වා, වසන්ති ගුණසේකර හා චන්දන වෛද්‍යසේකර (නිර්වින්දන) වෛද්‍යවරුන් මෙම සැත්කම සිදුකිරීමට දායක වූ බවත් රෝහල් ආරංචි මාර්ග සඳහන් කරයි. තවත් ඇණ සහ සිහින් අල්පෙනෙති 5 ක් ඇගේ ශරීර අභ්‍යන්තරයේ පවතින බවත් එවා ඒ තරම් තර්ජනයක් නොවන බව හා එකී ඇණ සහ අල්පෙනෙති 5 ඉවත් කළහොත් එමගින් ස්නායු ආබාධයක් ඇතිවිය හැකි බවත් අද දෙරණ කළ විමසුමකදී කඹුරුපිටිය රෝහලේ වෛද්‍යවරයෙක් සඳහන් කළේය. අදාළ 49 හැවිරිදි ඇය පසුගිය 21 වැනිදා දිවයිනට පැමිණිය ද ඇයට සිදුව ඇති වධ හිංසා සම්බන්ධයෙන් කිසිදු පාර්ශවයක් දැනුවත් කර නොතිබීම හේතුවෙන් පරීක්ෂණ කටයුතු පමා වූ බව ශ්‍රී ලංකා විදේශ සේවා නියුක්ති කාර්යාංශය සඳහන් කර තිබිණි.", "URL": "https://sinhala.adaderana.lk/news.php?nid=10472", "Category": null, "Parent URL": null}