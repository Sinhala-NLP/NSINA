{"Source": "Adaderana", "Timestamp": "May 31, 2011 07:06 am", "Headline": "රුසියාව සමග ආසියාතික රටවල් සහයට-ඇමරිකාව සමග යුරෝපා රටවල් හරහට", "News Content": "යුද්ධය පැවති කාලයේ දී ශ්‍රී ලංකාවේ සිදු කෙරුණු බවට නැගෙන යුද අපරාධ චෝදනා වලට ජාත්‍යන්තර පරීක්ෂණයක් ආරම්භ කරන ලෙස මානව හිමිකම් පිළිබඳ එක්සත් ජාතීන්ගේ මහකොමසාරිස් නවිපිල්ලෙයි මහත්මිය ඉල්ලීමක් කර තිබේ. එක්සත් ජාතීන්ගේ මානව හිමිකම් මණ්ඩලයේ 17 වන සැසිවාරය අමතමින් ඊයේ ස්විට්සර්ලන්තයේ ජිනීවා හී දී ඇය මෙම ඉල්ලීම සිදු කර ඇති බව විදෙස් මාධ්‍ය උපුටා දක්වයි. ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් වළක්වාලමින් එක්සත් ජාතීන්ගේ මානව හිමිකම් මණ්ඩලය 2009 වසරේ මැයි මාසයේ දී සම්මත කර ඇති යෝජනාව නැවත සලකා බැලිය යුතු බව ද ඇය මෙහි දී පෙන්වා දී ඇත. එක්සත් ජාතීන්ගේ මහලේකම්වරයා පත් කළ කමිටුව විසින් ශ්‍රී ලංකාව සම්බන්ධයෙන් ඉදිරිපත් කළ වාර්තාවේ නිර්දේශ රජය ක්‍රියාත්මක කළ යුතු බව මහකොමසාරිස්වරිය එහි දී වැඩිදුරටත් ප්‍රකාශ කර ඇති බව සඳහන් වේ. නමුත් ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක අවශ්‍යතාවයක් නොවන බව එක්සත් ජාතීන්ගේ මානව හිමිකම් මණ්ඩලය ඇමතූ අමාත්‍ය මහින්ද සමරසිංහ මහතා ප්‍රකාශ කළේය. එක්සත් ජාතීන්ගේ මහලේකම්වරයා කමිටුවක් පත් කිරීමට පෙර ජනාධිපති මහින්ද රාජපක්ෂ මහතා විසින් උගත් පාඩම් පිළිබඳ කොමිසම පත් කළ අතර එම කමිටුව ස්වාධීනව සිය පරීක්ෂණ කටයුතු සිදු කරමින් සිටින බව ඔහු එහි දී පෙන්වා දී තිබේ. එක්සත් ජාතීන්ගේ සංවිධානයේ මහකොමසාරිස්වරි‍යගේ ප්‍රකාශ පූර්ණ විනිශ්චයන් මත පදනම් වූ ප්‍රකාශ පමණක් බව මහින්ද සමරසිංහ මහතා මෙහි දී සඳහන් කර ඇත. මේ අතර එක්සත් ජාතීන්ගේ මානව හිමිකම් මණ්ඩලය ඇමතූ මලයාසියාව , රුසියාව , බංග්ලාදේශය , පකිස්ථානය සහ කියුබාව ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් අවශ්‍ය නොවන බව ප්‍රකාශ කර තිබේ. එහෙත් අමෙරිකාව , බ්‍රිතාන්‍ය , ප්‍රංශය සහ යුරෝපා සංගමය ශ්‍රී ලංකාව සිදු කළ බවට නැගෙන යුද අපරාධ චෝදනා සම්බන්ධයෙන් විධිමත් පරීක්ෂණයක් පැවැත්විය යුතු බව ප්‍රකාශ කර තබේ. මේ අතර චැනල් ෆෝ නාලිකාව මඟින් 2009 වසරේ දී ප්‍රසිද්ධියට පත් කළ වීඩීයෝ පටය සැබෑ දර්ශන රැගත් වීඩීයෝ පටයක් බවට තහවුරු වී ඇති බව එක්සත් ජාතීන්ගේ සංවිධානයේ නීතී විරෝධී ඝාතන පිළිබඳ සොයා බලන නියෝජිතවරයා වන ක්‍රිස්ටෝපර් හෙන්ස් පවසා ඇති බව සඳහන් වේ. ඔහු මේ පිළිබඳව එක්සත් ජාතීන්ගේ මානව හිමිකම් මණ්ඩලය දැනුවත් කර ඇති බවද වාර්තා වේ. කෙසේ වෙතත් මෙම චෝදනාව අවස්ථා ගණනාවකදීම ශ්‍රී ලංකා රජයට එල්ල වුවද එයට සාර්ථකව මුහුණ දුන් බව ජාතික ආරක්ෂාව පිළීබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා අද දෙරණට ප්‍රකාශ කළේය.", "URL": "https://sinhala.adaderana.lk/news.php?nid=16424", "Category": null, "Parent URL": null}