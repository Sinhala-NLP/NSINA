{"Source": "Adaderana", "Timestamp": "April 19, 2012 05:03 pm", "Headline": "පරිපූරක වෛද්‍යවරුන්ට පැනවූ වාරණය තවදුරටත් දීර්ඝයි", "News Content": "රජයේ රෝහල්වල වැඩවර්ජන ක්‍රියාමාර්ග වළක්වාලමින් පරිපූරක වෛද්‍ය සේවා ඒකාබද්ධ වෘත්තිය සමිති සම්මේලනය වෙත පනවා තිබූ වාරණ නියෝගය තවදුරටත් දීර්ඝ කර තිබේ. අදාළ වැඩ වර්ජනය අත්හිටුවන්නැයි ඉල්ලා බණ්ඩාරගම ප්‍රදේශයේ පදිංචි රෝගීන් දෙදෙනෙකු ගොනු කළ පෙත්සමක් විභාග කිරීමෙන් අනතුරුව කොළඹ දිසා අධිකරණය විසින් වාරණ නියෝගය පනවා තිබුණි. අදාළ නඩුව අද(19) යළි කැඳවූ අවස්ථාවේ වාරණ නියෝගය මැයි මස 3 වැනිදා දක්වා දීර්ඝ කරන බව අධිකරණය නියම කර ඇත. කෙසේවෙතත් ආණ්ඩුක්‍රම ව්‍යවස්ථාවට අනුව වෘත්තීය සමිති ක්‍රියාමාර්ගවල නිරතවීමට තමන්ට අයිතියක් ඇති බැවින් වාරණ නියෝගය ඉවත් කරන ලෙස අදාළ වෘත්තීය සමිතිය විරෝධතා ඉදිරිපත් කරමින් ප්‍රකාශ කර තිබේ. වග උත්තරකරුවන්ගේ ඉල්ලීම් ලබා දෙන්නේ ද නැද්ද යන මීළඟ නඩු වාරයේ දී ප්‍රකාශ කරන බව අධිකරණය දැනුම් දී ඇත.", "URL": "https://sinhala.adaderana.lk/news.php?nid=23648", "Category": null, "Parent URL": null}