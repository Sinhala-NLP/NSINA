{"Source": "Adaderana", "Timestamp": "October 23, 2010 11:11 am", "Headline": "බාහිර උපාධි ගුණාත්මක ලෙස සංවර්ධනයට පියවර ගනියි", "News Content": "විශ්ව විද්‍යාල තුළ ක්‍රියාත්මක කෙරෙන බාහිර උපාධි පාඨමාලා ගුණාත්මක ලෙස සංවර්ධනය කිරීමට අවශ්‍ය පියවර ගෙන ඇතැයි විශ්ව විද්‍යාල ප්‍රතිපාදන කොමිසන් සභාව පවසයි. පසුගිය කාලය පුරා බාහිර උපාධි පාඨමාලා තුළ විවිධ ගැටලුකාරී තත්ත්වයන් වාර්තා වූ බව එම කොමිසන් සභාවේ සභාපති මහාචාර්ය ගාමිණී සමරනායක මහතා සඳහන් කළේය. විශේෂයෙන්ම ප්‍රමාණාත්මකව එම උපාධි පාඨමාලා වර්ධනය කර තිබුණද ගුණාත්මක වශයෙන් දැඩි පිරිහීමක් පැවති බව ඔහු පෙන්වාදෙයි. මේ හේතුවෙන් බාහිර උපාධි සඳහා සිසුන් බඳවා ගැනීම තාවකාලිකව නතර කරන ලෙසට විශ්ව විද්‍යාලවලට දැනුම් දී ඇති බව මහාචාර්ය ගාමිණී සමරනායක මහතා සඳහන් කළේය. ඒ අනුව නව චක්‍රලේඛයක් හරහා ඉදිරියේ දී සියලු බාහිර උපාධි පාඨමාලා නව්‍යකරණය කිරීමට ද අභ්‍යන්තරව බඳවා ගන්නා සිසුන් මෙන් දෙගුණයක ප්‍රමාණයක් බාහිර උපාධි පාඨමාලා සඳහා බඳවා ගැනීමට ද කටයුතු කරන බව ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=11681", "Category": null, "Parent URL": null}