{"Source": "Adaderana", "Timestamp": "October 13, 2016 07:44 am", "Headline": "  කුණු කන්දේ ගින්න සම්පූර්ණයෙන් අහවරයි", "News Content": "දින කිහිපයක් පුරා පැවති බදුල්ල නගරයේ කුණු කන්දේ හටගත් ගින්න මේ වන විට සම්පූර්ණයෙන්ම නිවා දමා ඇති බව ඌව පළාත් පාලන කොමසාරිස් මංගල මහීලාල් මහතා පවසයි.ඊයේ(12) රාත්‍රි 8.50 පමණ වන විට ගින්න සම්පූර්ණයෙන්ම නිවා දැමීමට හැකි වූ බව ඒ මහතා සඳහන් කළේය.මීට දින කිහිපයකට ප්‍රථම බදුල්ල වින්සන්ට් ඩයස් ක්‍රීඩාංගණය අසළ පිහිටි කුණු කන්දේ ගින්නක් හටගත් අතර මේ හේතුවෙන් ගැටළු රැසකට මුහුණදීමට බදුල්ල නගරයේ ජනතාවට සිදු වුණි.විශේෂයෙන්ම අධික දුමාරයක් බදුල්ල නගරය පුරා පැතිරයාම හේතුවෙන් බදුල්ල නගරයේ ජනතාවගේ දෛනික කටයුතු වලට බාධා එල්ල වූ අතර පාසල් ළමුන්ගේ අධ්‍යාපන කටයුතු වලටද බාධා එල්ල වුණි.කෙසේවෙතත් බදුල්ල ගිනි නිවීමේ ඒකකය ඇතුළු සියලුම නිලධාරීන්ගේ මැදිහත්වීම මත ගින්න නිවා දැමීමට කටයුතු කෙරුණු අතර මේ සඳහා ශ්‍රීලංකා ගුවන් හමුදාවේ සහයද හිමිව තිබුණි.සුපුරුදු පරිදි පාසල් පැවැත්වෙන බැවින් දරුවන් පාසල් වෙත එවීමට කටයුතු කරන ලෙස ඌව පළාත් බලධාරීන් දෙමව්පියන්ගෙන් ඉල්ලීමක් ද කරයි.", "URL": "https://sinhala.adaderana.lk/news.php?nid=64996", "Category": null, "Parent URL": null}