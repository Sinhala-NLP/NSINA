{"Source": "Adaderana", "Timestamp": "September 3, 2019 12:11 pm", "Headline": "නවෝමි ඔසාකාට ශූරතාව ගිලිහී යයි", "News Content": "පසුගිය වසරේ අමෙරිකා විවෘත ටෙනිස් තරගාවලියේ කාන්තා කේවල අංශයේ ශූරතාව දිනු ජපානයේ නවෝමි ඔසාකාට මෙවර අනපේක්ෂිත පරාජයක් ලැබීමට සිදුවිය. අමෙරිකා විවෘත ටෙනිස් තරගාවලියේ කන්තා කේවල අංශයේ අවසන් 16 දෙනාගේ වටයේ තරගයේ දී හිටපු ලොව අංක එකේ ටෙනිස් ක්‍රීඩිකාව වන නවෝමි ඔසාකා තරග වැඳුණේ ටෙනිස් ශ්‍රේණිගත කිරීම් වල 12 වන ස්ථානයේ පසුවන ක්‍රීඩිකාවක් සමඟයි. තරගයේ පළමු වටයේ දීම ඔසාකාට අභියෝගයක් එල්ල කළ බෙන්චිච් තරගයේ පළමු වටය ලකුණු 7 ට 5 ක් ලෙස ජය ගත්තේය. දෙවන වටයේ දී ද ඔසාකාට කිසිඳු අවස්ථාවක් ලබා නොදුන් බෙන්චිච් එම වටය ද ජය ගත්තේ ලකුණු 6 ට 4 ක් ලෙසයි. ඒ අනුව වට 2 ට 0 ක් ලෙස තරයේ ජය හිමි කරගත් බෙන්චිච් අමෙරිකා විවෘත ටෙනිස් තරගාවලියේ අර්ධ අවසන් පූර්ව වටයට සුදුසුකම් ලබා ගත්තේය. ඇය හමුවේ ඔසාකා ලද පරාජයත් සමඟ ටෙනිස් ශ්‍රේණිගත කිරීම් වල පළමු ස්ථානයේ පසු වූ ඔසාකා ටෙනිස් ශ්‍රේණිගත කිරීම් වල පසුබැස තිබේ. ඒ අනුව මේ වන විට ලෝක ටෙනිස් ශ්‍රේණිගත කිරීම් වල පළමු ස්ථානයේ පසුවන්නේ ඔස්ට්‍රේලියාවේ ඈෂ්ලි බාටි. ඒ පරාජය හේතුවෙන් ලෝක ටෙනිස් ශ්‍රේණිගත කිරීම් වල පළමු ස්ථානය ඇයට අහිමි වී ගියේය.", "URL": "https://sinhala.adaderana.lk/news.php?nid=118154", "Category": null, "Parent URL": null}