{"Source": "Adaderana", "Timestamp": "October 9, 2018 07:09 pm", "Headline": "රොනී ලිච්ගේ දේහය හෙට ලංකාවට-අවසන් කටයුතු බ්‍රහස්පතින්දා", "News Content": "ජනප්‍රිය ගායන හා රංගන ශිල්පී රොනී ලීච් මහතාගේ දේහය හෙට(10) දහවල් 12.45 ට පමණ කටුනායක ගුවන් තොටුපල වෙත ගෙන ඒමට සුදානම් බව ඔහුගේ පවුලේ ඥාතීන් පවසයි. අනතුරුව සවස 6.30 සිට රාත්‍රී 10 දක්වා කොළඹ, බෞද්ධාලෝක මාවතේ පිහිටි ජයරත්න මල් ශාලාවේ තැන්පත් කරන බව ද ඥාතීහු වැඩිදුරටත් පැවසූහ. 11 වන බ්‍රහස්පතින්දා සවස 4ට ගල්කිස්ස පොදු සුසාන භූමියේ දී දේහය පිළිබඳ අවසන් කටයුතු සිදු කිරීමට නියමිතව තිබේ. ක්‍රිස් දේවස්ථානය රොනී ලිච් මහතා ඔස්ට්‍රේලියාවේ සංචාරයක් අතරතුරදී හදිසි හෘදයාබාධයක් හේතුවෙන් අභාවප්‍රාප්ත විය. අභාවප්‍රාප්ත වන විට රොනී ලීච් මහතා 65 වැනි වියෙහි පසුවිය. 1953 වසරේ ඔක්තෝබර් මස 19 වැනිදා උපන් රොනී ලීච් මහතා 1972 වසරේදී කණ්ඩායම් සංගීතයෙන් කලා ක්ෂේත්‍රයට පිවිස ඈතීන් ඈතට චිත්‍රපටයෙන් රංගන ක්ෂේත්‍රයට අත්පොත් තැබීය. එමෙන්ම මෙරට සංගීත කණ්ඩායම් කිහිපයක් සමඟ සම්බන්ධ වී ගායන හැකියාවන් පෙන් වූ රොනී ලීච් මහතා ජිප්සීස් සංගීත කණ්ඩායමේ ආරාධනයකට අනූව මම තට්ටයා නම් ගීතය ගායනය කිරීමත් සමඟ ස්වතන්ත්‍ර නිර්මාණ ශිල්පියෙක් ලෙස ජනාදරයට පාත්‍ර විය. ගායන ශිල්පියෙක්, හාස්‍ය රංගන ශිල්පියෙක් මෙන්ම සමාජ ක්‍රියාකාරිකයෙකු ලෙසද රොනී ලීච් මහතා රසික ජනහදවත්වලට සමීප විය. එවැනි පසුබිමක ඔස්ට්‍රේලියාවේ පර්ත් නගරයේ පැවති ප්‍රසංගයක් සඳහා ඔහු සහභාගී වී ඇති අතර,01 පස්වරුවේ ඒ මහතා යළි දිවයිනට පැමිණීමට සූදානමින් සිට තිබුණි.", "URL": "https://sinhala.adaderana.lk/news.php?nid=97435", "Category": null, "Parent URL": null}