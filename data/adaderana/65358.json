{"Source": "Adaderana", "Timestamp": "October 24, 2016 01:12 pm", "Headline": " ආනන්ද සමරසේකරගේ පෙත්සම කල් යයි", "News Content": "කොළඹ හිටපු ප්‍රධාන අධිකරණ වෛද්‍ය නිලධාරී ආනන්ද සමරසේකර මහතා ඉදිරිපත් කළ මූලික අයිතිවාසිකම් පෙත්සම සලකා බැලීම ශ්‍රේෂ්ඨාධිකරණය කල්දමා තිබේ.අදාළ පෙත්සම අද(24) ශ්‍රේෂ්ඨාධිකරණ විනිසුරු ප්‍රියසාද් ඩෙත් මහතා ඇතුළු ත්‍රිපුද්ගල විනිසුරු මඩුල්ලක් හමුවේ කැඳවූ අවස්ථාවේ මෙම නියෝගය ලබා දුන් බව අද දෙරණ වාර්තාකරු සඳහන් කළේය.වසීම් තාජුදීන් ඝාතනය සම්බන්ධයෙන් තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන මෙන් ඉල්ලා කොළඹ හිටපු වෛද්‍ය නිලධාරී ආනන්ද සමරසේකර මහතා මූලික අයිතිවාසිකම් පෙත්සමක් ඉදිරිපත් කර තිබුණි.එහිදී පෙත්සම් පාර්ශවය අධිකරණයට දන්වා සිටියේ ආනන්ද සමරසේකර මහතාගේ අපේක්ෂිත ඇප ඉල්ලීමට අදාළ ප්‍රතිශෝධන පෙත්සමක් මේ වන විට කොළඹ මහාධිකරණය හමුවේ විභාග වෙමින් පවතින බවයි.එම පෙත්සමේ තීරණය ලැබෙන තුරු මූලික අයිතිවාසිකම් පෙත්සම සලකා බැලීම කල්දමන මෙන් ද අදාළ පාර්ශවය ඉල්ලා සිටියි.අදාළ ඉල්ලීම සලකා බැලූ ශ්‍රේෂ්ඨාධිකරණය එම මූලික අයිතිවාසිකම් පෙත්සම ලබන වසරේ පෙබරවාරි මස 08 වන දින සලකා බලන බව නිවේදනය කළේ.", "URL": "https://sinhala.adaderana.lk/news.php?nid=65358", "Category": null, "Parent URL": null}