{"Source": "Adaderana", "Timestamp": "May 24, 2016 04:30 pm", "Headline": " කෘෂි නිෂ්පාදනය ඉහළ දමන්න කඩිනම් පියවර", "News Content": "ගංවතුර හා නායයාම් නිසා හානි වූ වගාවන් හා පෝෂක ප්‍රදේශයන් නගා සිටුවීමට කටයුතු කරන බව කෘෂි කර්ම අමාත්‍ය දුමින්ද දිසානායක මහතා පවසයි.ඒ මහතා මේ බව ප්‍රකාශකර සිටියේ අද(24) කොළඹදී පැවති මාධ්‍ය හමුවකට එක්වෙමිනි.ආපදාවට පත් වූ ප්‍රදේශවල විනාශ වී ගිය වගා බිම් නැවත නගා සිටුවීමේ අරමුණින් කෘෂිකර්ම කාර්යය සාධක බලකායක් ඊයේ(24) දින පිහිට වූ බවද ඒ මහතා ප්‍රකාශකර තිබේ.මේ ඔස්සේ විනාශ වී ගිය වගාබිම් හා වගාවන් කෙටි කාලයක් තුළ යළිත් නගා සිටුවීම ප්‍රමුඛතම අරමුණ වී ඇති බව සඳහන්ය.එමෙන්ම නැවත වගා කළ හැකි තත්ත්වයේ තිබෙන වගා බිම් කඩිනමින් වගා කරන බවත්, අනෙකුත් වගා බිම් හැකි ඉක්මණින් යළිත් වගා කිරීමට කටයුතු යොදන බව දුමින්ද දිසානායක මහතා පෙන්වා දී තිබේ.අතීතයේ විනාශ වී ගිය වගා බිමට වන්දි ගෙවන යුගයක් තිබූ බවත් මෙවර ඊට එහා ගිය වෙනසක් සිදු කරමින් හැකි ඉක්මනින් යළිත් වගා බිම් ආරම්භ කිරීමට කටයුතු කිරීම තුළින් නිෂ්පාදනය ඉහළ දැමිමට කටයුතු කරන බව ඒ මහතා පෙන්වා දී තිබේ.එමෙන්ම ඒ මහතා පෙන්වා දී ඇත්තේ ආපදාවෙන් විනාශ වී ගිය වගා බිමිවල ප්‍රමාණය තවමත් ගණනය කර නොමැති බවත්, ආපදාවෙන් විනාශ වී ගිය ඉඩම් පිළිබඳව දැනුම් දීමට දුරකථන අංකයක් හදුන්වා දෙන බවත්ය.එමෙන්ම විනාශ වී ගිය වැව් ප්‍රතිසංස්කරණය කිරීමේ කටයුතු අනුරාධපුර දිස්ත්‍රික්කයෙන් ආරම්භ කළ බවද දුමින්ද දිසානායක මහතා පෙන්වා දී තිබේ.ආපදාවට ලක් වූ ප්‍රදේශයන්හි ගොවිතැන් කටයුතු සඳහා බිත්තර වී නොමිලේ ලබා දෙන බවද ඒ මහතා පවසයි.මේ වන විට ඇති ප්‍රමුඛතම ගැටළුව වන පවතින ගංවතුර තත්ත්වය අවම කිරීමේ අරමුණින් වේලී සහ ඇළ මාර්ගයන් ශුද්ධ පවිත්‍ර කිරීමේ කටයුතු ආරම්භ කර ඇති බවද ඒ මහතා පෙන්වා දෙයි.එමෙන්ම ආපදාවට පත් වූ ජනයාගෙන් බොහොමයක් දෙනා තම නිවාස පිළිසකර කර ඇත්තේ ගොවි බිම්වල බවත්, එවැනි පුද්ගලයින්ට නිවාස ඉදිකිරීම් සඳහා ඉඩම් ලබා දෙන බවත්, එසේ ලබා දෙන්නේ නිවස තිබෙන ස්ථානයේ ගොවිතැන් කටයුතු සිදු කරන්නේ නම් පමණක් බවත් ඒ මහතා පෙන්වා දී තිබේ.", "URL": "https://sinhala.adaderana.lk/news.php?nid=60458", "Category": null, "Parent URL": null}