{"Source": "Adaderana", "Timestamp": "September 23, 2018 12:42 pm", "Headline": "TNA ඉවසීමෙන් බලා සිටින බව සම්බන්ධන් කියයි", "News Content": "උතුරු නැගෙනහිර අර්බුදයට රජය විසින් දේශපාලන විසදුමක් ලබාදෙන ආකාරයක් පෙනෙන්නට නොතිබුණ ද දෙමළ ජාතික සන්ධානය ඒදෙස ඉවසීමෙන් යුතුව බලා සිටින බව විපක්ෂ නායක ආර්.සම්බන්ධන් මහතා පවසයි. මෙරට ජපාන තානාපති කෙන්චි සුගුනුමා මහතා සමග විපක්ෂ නායක කාර්යාලයේ පැවති හමුවකදී සම්බන්ධන් මහතා මේ බව සඳහන් කර ඇති බව වාර්තා වේ. පැයක පමණ කාලයක් පැවති අදාළ සාකච්ඡාවේ දී උතුරු නැගෙනහිර දැනට පවතින ගැටළු පිළිබඳ වැඩි අවධානයක් යොමුව ඇති අතර උතුරු නැගෙනහිර අර්බුදයට දේශපාලන විසඳුමක් ලබාදීම සම්බන්ධයෙන් රජය තවමත් උදාසීන තත්ත්වයක සිටින බව විපක්ෂ නායකවරයා ප්‍රකාශ කර තිබේ. දෙමළ දේශපාලන සිරකරුවන් නිදහස් කරගැනීම සඳහා රජය සමඟ සාකච්ඡා කිරීමට තමා සූදානමින් පසුවන බව ද සම්බන්ධන් මහතා ප්‍රකාශ කර ඇති බව සඳහන්ය. ජිනීවා මානව හිමිකම් මණ්ඩල සැසිවාරයෙන් අනතුරුව ජනාධිපතිවරයා සහ අගමැතිවරයා සමඟ විශේෂ සාකච්ඡාවක් පවත්වන බවත් එහිදි උතුරු නැගෙනහිර අර්බුදයට විසදුම් සෙවීම සඳහා රජය විසින් ගන්නා බවට පොරොන්දු වූ ව්‍යවස්ථා සංශෝධන ඇතුළු කරුණු පිළිබද සාකච්ඡා කිරීමට බලාපොරොත්තු වන බවත් ඔහු සදහන් කර තිබේ. මානව හිමිකම් කවුන්සිලය විසින් මෙවර ගනු ලබන තීන්දු තීරණ දෙමළ ජාතික සන්ධානයට ඉතා වැදගත් වන අතර ඒ පිළිබද අවධානයෙන් සිට එම තීරණ ඔස්සේ රජය සමඟ සාකච්ඡා කිරීම වඩාත් ඵලදායී බවට තමන් විශ්වාස කරන බව විපක්ෂ නායක ආර්.සම්බන්ධන් මහතා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=96581", "Category": null, "Parent URL": null}