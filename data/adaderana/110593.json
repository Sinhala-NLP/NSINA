{"Source": "Adaderana", "Timestamp": "May 24, 2019 03:14 pm", "Headline": " අකුරැස්සේදී වෙඩි පහරින් මිය ගිය පොලිස් නිලධාරියාගේ නිලය ඉහළට", "News Content": "පසුගිය 22 වන දා නීති විරෝධී මත්පැන් වැටලීමක් අතරතුර සිදුවූ වෙඩි තැබීමකින් මියගිය අකුරැස්ස පොලීසියට අනියුක්තව සේවය කළ පොලිස් කොස්තාපල්වරයා පොලිස් සැරයන් තනතුර දක්වා උසස්කර ඇති බව අද දෙරණ වාර්තාකරු පවසයි. එම නිලයට අයත් නිල ලාංඡන මෘත දේහයට පැළඳවීම මාතර-හම්බන්තොට දිසා භාර නියෝජ්‍ය පොලිස්පති විජිත ගුණරත්න හා මාතර කොට්ඨාශ භාර ජේෂ්ඨ පොලිස් අධිකාරි ජි.එච්.මාරපන යන මහත්වරුන්ගේ ප‍්‍රධානත්වයෙන් සිදුකළ බව අප වාර්තාකරු පැවසීය. අකුරැස්ස-ඌරුමුත්ත ප්‍රදේශයේ සිදුකළ නීති විරෝධී මත්පැන් වැටලීමක් අතර සැකකරුවෙකු විසින් සිදුකළ වෙඩි තැබීමකින් තුවාල ලැබූ මෙම නිලධාරියා කඹුරුපිටිය රෝහලට ඇතුළත් කිරීමේදී මෙන් පසු ජිවිතක්ෂයට පත්විය. අදාළ වෙඩි පහරින් ජීවිතක්ෂයට පත්වූ පොලිස් නිලධාරියා අකුරැස්ස, කනංකේ ප්‍රදේශයේ පදිංචි සිටි පොලිස් සැරයන් කලහා ලොකුගේ කසුන් සම්පත් නැමති 30 හැවිරිදි දෙදරු පියෙකි. දේහය පිළිබද අවසන් කටයුතු හෙට (25) සවස කනංකේ පිහිටි පවුලේ සුසාන භූමියේ සිදු කිරිමට නියමිතය. වෙඩි ප‍්‍රහාරය එල්ල කරන ලද සැකකරු මේ තෙක් අත්අඩංගුවට ගෙන නොමැති අතර පොලිස් කණ්ඩායම් කිහිපයක් යොදවා මේ වන විට සැකකරු සොයා වැඩිදුර පරික්ෂණ කටයුතු සිදු කරයි.", "URL": "https://sinhala.adaderana.lk/news.php?nid=110593", "Category": null, "Parent URL": null}