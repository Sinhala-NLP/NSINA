{"Source": "Adaderana", "Timestamp": "January 18, 2018 09:54 am", "Headline": "ගිනිගත් රුවන්පුර වන වගා රක්‍ෂිතය", "News Content": "හැටන් පොලිස් වසමට අයත් රුවන්පුර මහවැලි ගම්මානය අසල වන වගා රක්‍ෂිතයක ඊයේ (17) රාති‍්‍ර හටගත් ගින්න තවදුරටත් පැතිර යමින් පවතින බව එම ගම්මානයේ පදිංචිකරුවන් පවසයි. ඊයේ (17) පස්වරු 6.00 ට පමණ හටගත් ගින්න මේ වන විට උඩරට දුම්රිය මාර්ගයේ රොසැල්ල දෙසට පැතිර යමින් පවතින බව ප‍්‍රදේශවාසින් පවසයි. පවතින වියළි කාලගුණයත් සමඟම කිසියම් පිරිසක් මෙම රක්‍ෂිතයට ගිණි තබන්නට ඇති බව සැක කරයි. කඳු බෑවුම් සහිත වන වගා රක්‍ෂිතයක් වන මෙය ජල පෝෂක ප‍්‍රදේශයක් වශයෙන් වෙන් කර ඇති අතර මෙම රක්‍ෂිතය තුල දිවියන්,මුවන් ගෝන්නු, වල්ඌරන්, හාවන් ඉත්තෑවන් ඇතුළු කදුකරයට ආවේණික වු කුරුළු පක්‍ෂින් ගණනාවක් මෙම රක්‍ෂිතය තුල වෙසෙන බව ප‍්‍රදේශවාසින් කියා සිටියි. ගින්න පාලනය කිරිමට මෙතෙක් කිසිවෙක් ඉදිරිපත් වී නොමැති අතර මෙම වන වගා රක්‍ෂිතය තුල ගාන්ඩිස් වන වගාව සිදුකර තිබේ. මෙම ගින්න සම්බන්ධයෙන් හැටන් වන රක්‍ෂණ කාර්යාලයේ නිළධාරියෙකුගෙන් කළ විමසුමකට ඇය පවසා සිටියේ මෙම ගින්න පිළිබදව තම කාර්යාලයේ නිළධාරින් දැනුවත් නොමැති බවත් පැතිර යමින් තිබෙන ගින්න මැඩ පැවැත්විමට කටයුතු කරන බවයි.", "URL": "https://sinhala.adaderana.lk/news.php?nid=83154", "Category": null, "Parent URL": null}