{"Source": "Adaderana", "Timestamp": "December 24, 2013 12:14 pm", "Headline": "පොලිස් අධිකාරීවරුන් 12ට ස්ථාන මාරු ", "News Content": "ජ්‍යේෂ්ඨ පොලිස් අධිකාරීවරුන් අට දෙනෙකු සහ පොලිස් අධිකාරීවරුන් සිව් දෙනෙකු සඳහා ස්ථාන මාරුවීම් ලබාදී තිබේ. සේවයේ අවශ්‍යතාව අනුව නීතිය හා සාමය පිළිබඳ අමාත්‍යාංශ ලේකම්වරයාගේ අනුමැතිය පරිදි පොලිස්පතිවරයා විසින් අද (24) දිනයේ සිට ක්‍රියාත්මක වන පරිදි මෙම ස්ථාන මාරුවීම් ලබාදී ඇති බව පොලිස් මූලස්ථානය නිවේදනය කරයි. ඒ අනුව පොලිස් සුබසාධක කොට්ඨාශයේ අධ්‍යක්ෂවරයා ලෙස කටයුතු කළ ජ්‍යේෂ්ඨ පොලිස් අධිකාරී එස්.පි.සිරිවර්ධන මහතා පොලිස් මූලස්ථානයේ මූලස්ථාන පරිපාලන අධ්‍යක්ෂවරයා ලෙස මාරුකර යවා තිබේ. යාපනය කොට්ඨාශය භාරව සිටි ජ්‍යේෂ්ඨ පොලිස් අධිකාරී එම්.සි.එම්.ජිෆ්රි මහතා සුබ සාධක කොට්ඨාශයේ අධ්‍යක්ෂවරයා වශයෙන් ද කොළඹ අපරාධ කොට්ඨාශයේ අධ්‍යක්ෂවරයා ලෙස කටයුතු කළ ජ්‍යේෂ්ඨ පොලිස් අධිකාරී බී.ආර්.එල්.රණවීර මහතා අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ලෙස ස්ථාන මාරුවීම් ලබාදී ඇති බව සඳහන් වෙයි. පුත්තලම කොට්ඨාශය භාරව සිටි ජ්‍යේෂ්ඨ පොලිස් අධිකාරී බි.ආර්.එස්.ආර්.නාගහමුල්ල මහතා රත්නපුර කොට්ඨාශයටත් අපරාධ කොට්ඨාශයේ අධ්‍යක්ෂවරයා ලෙස කටයුතු කළ ජ්‍යේෂ්ඨ පොලිස් අධිකාරී කේ.එම්.එස්.රංජිත් කොඩිතුවක්කු මහතා පුත්තලම කොට්ඨාශයටත් මාරුකර යවා තිබේ. ජ්‍යේෂ්ඨ පොලිස් අධිකාරී ජේ.අයි. ද ගුණතිලක මහතා ගොඩනැගිලි කොට්ඨාශයේ සිට පොලිස්පති අණදෙන තොරතුරු කොට්ඨාශයේ අධ්‍යක්ෂවරයා ලෙස මාරු කර යවා ඇති බව පොලිස් මූලස්ථානය පවසයි. කොළඹ පරිසර ආරක්ෂණ කොට්ඨාශයේ ජ්‍යේෂ්ඨ පොලිස් අධිකාරී එස්.සි.ගලප්පත්ති මහතා බදුල්ල කොට්ඨාශය වෙත මාරු කර යවා ඇති බව සඳහන් වෙයි. මන්නාරම කොට්ඨාශය භාරව සිටි පොලිස් අධිකාරී ජි.ඒ.එන්.එල්.විජේසේන මහතා පොළොන්නරුව කොට්ඨාශයටත් එම කොට්ඨාශය භාරව සිටි පොලිස් අධිකාරී එෆ්.එස්.කේ. ජෝෂප් මහතා මන්නාරම කොට්ඨාශයටත් මාරුකර යවා තිබේ. පොලිස් අධිකාරී එල්.එච්.ජි. කුරේ මහතා බදුල්ල කොට්ඨාශයේ සිට පොලිස් ක්ෂේත්‍ර බලකා මූලස්ථානයේ අණදෙන නිලධාරීවරයා ලෙසත් පොලිස් අධිකාරී ජේ.ඒ.යු.පි.ජයසිංහ මහතා රත්නපුර කොට්ඨාශයේ සිට අපරාධ කොට්ඨාශයේ අධ්‍යක්ෂවරයා වශයෙන් මාරුකර යවා ඇති බව පොලිස් මූලස්ථානය නිවේදනය කරයි.", "URL": "https://sinhala.adaderana.lk/news.php?nid=39825", "Category": null, "Parent URL": null}