{"Source": "Adaderana", "Timestamp": "December 24, 2011 02:32 pm", "Headline": "අවතැන් වූ 3000 ක් තවදුරටත් කඳවුරුවල රැ‍ඳෙයි", "News Content": "දිවයිනේ ප්‍රදේශ කිහිපයකට බලපා ඇති අයහපත් කාලගුණ තත්ත්වය හේතුවෙන් පුද්ගලයින් තුන්දහසක් පමණ තවදුරටත් අවතැන් කඳවුරු තුළ රැදී සිටින බව ආපදා කළමනාකරණ මධ්‍යස්ථානය පවසයි. දිවයින ආශ්‍රිතව පීඩන අවපාතයක් වර්ධනය වී ඇති හෙයින් තවදුරටත් සුළං සහ වැසි පැවතිය හැකි බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. කාලගුණ විද්‍යා දෙපාර්තමේන්තුව විසින් ලබාදී ඇති උපදෙස්වලට අනුව සියලුම නාවික හා ධීවර අංශවලට පවත්නා අවදානම් තත්ත්වය පැහැදිලි කර ඇති බව ඔහු කියා සිටියේය. විශේෂයෙන් උතුරු, උතුරු නැගෙනහිර සහ දකුණු පළාත්වල ධීවර කටයුතු සහ නාවික කටයුතුවල යෙදෙන පුද්ගලයින් අද(24) දිනයේ එම කටයුතුවලින් වැළකී සිටින ලෙස ප්‍රදීප් කොඩිප්පිලි මහතා වැඩිදුරටත් ඉල්ලා සිටියේය. නිරන්තරයෙන් මාධ්‍ය වෙතින් නිකුත් කරන නිවේදන සම්බන්ධයෙන් අවධානයෙන් සිටින ලෙස ද ඔහු ධීවර ප්‍රජා‍වගෙන් ඉල්ලා සිටියි.", "URL": "https://sinhala.adaderana.lk/news.php?nid=20908", "Category": null, "Parent URL": null}