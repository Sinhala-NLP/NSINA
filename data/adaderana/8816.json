{"Source": "Adaderana", "Timestamp": "June 5, 2010 08:04 am", "Headline": "පෙත්සම ප්‍රතික්ෂේප කරන්නැයි ඉල්ලීමක්", "News Content": "දෙවන යුද්ධාධිකරණ අවලංගු කිරීමේ නියෝගයක් නිකුත් කරන්නැයි ඉල්ලා ජෙනරාල් සරත් ෆොන්සේකා විසින් ගොනු කළ පෙත්සම විභාගයට නොගෙන ප්‍රතික්ෂේප කරන මෙන් නීතිපතිවරයා අභියාචනාධිකරණය හමුවේ මූලික විරෝධතා මතුකර තිබේ. දෙවන යුද්ධාධිකරණයේ සාක්ෂි විභාගය දැනට‍මත් ආරම්භ කර ඇති බැවින් එය තහනම් කිරීමේ අතුරු නියෝගයක් නිකුත් කළ නොහැකි බව අදාළ පෙත්සම කැඳවූ අවස්ථාවේ දී මෙම මූලික විරෝධතාව මතුකළ රජයේ නියෝජ්‍ය සොලිසිටර් ජනරාල් සංජීව රාජරත්නම් මහතා කියා සිටියේය. එමෙන්ම යුද්ධාධිකරණයේ විනිසුරු අධිනීතීඥවරයා රජයට පක්ෂග්‍රාහී ‍පුද්ගලයෙකු බවට ජෙනරාල් ෆොන්සේකා මහතා විසින් එල්ල කරන චෝදනාව පදනම් විරහිත බව ද රජයේ නියෝජ්‍ය සොලිසිටර් ජෙනරාල්වරයා කියා සිටියේය. ඒ අනුව පෙත්සම ලබන 9 වැනිදා දක්වා කල්දැමූ අධිකරණය එදිනට පෙත්සම්කාර ජෙනරාල් ෆොන්සේකා මහතාගේ නීතීඥවරයාට කරුණු ඉදිරිපත් කිරීමට ඉඩ සලසා දුන්නේය. දෙවන යුද්ධාධිකරණ සඳහා පත්කර ඇති විනිසුරුවරුන්ගෙන් තමාට සාධාරණ නඩු විභාගයක් අපේක්ෂා කළ නොහැකි නිසා එම අධිකරණ කටයුතු අවලංගු කරන මෙන් ඉල්ලා ජෙනරාල් සරත් ෆොන්සේකා මහතා විසින් මෙම පෙත්සම ගොනු කර තිබේ. අභියාචනාධිකරණයේ සභාපති සත්‍යා හෙට්ටිගේ, රෝහිණී මාරසිංහ සහ සරත් ආබෲ යන ත්‍රිපුද්ගල අභියාචනාධිකරණ විනිසුරු මඩුල්ල හමුවේ නඩු විභාගය පැවැත්වේ.", "URL": "https://sinhala.adaderana.lk/news.php?nid=8816", "Category": null, "Parent URL": null}