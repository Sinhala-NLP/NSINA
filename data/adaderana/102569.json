{"Source": "Adaderana", "Timestamp": "January 18, 2019 09:26 am", "Headline": "පුටින් සර්බියාවේ සංචාරයක", "News Content": "රුසියානු ජනාධිපති ව්ලැද්මීර් පුටින් මේ දිනවල සර්බියාවේ සංචාරයක නිරත වී ඇත. එහිදී ජනාධිපතිවරයාට උණුසුම් පිළිගැනීමක්ද හිමිවූණි. නිල සංචාරයක් අරඹමින් රුසියානු ජනාධිපති වැල්ද්මීර් පුටින් සර්බියාවට පැමිණ තිබේ. එහිදී මහත් උත්සවාකාරයෙන් ජනාධිපතිවරයා පිළිගැණුනු අතර එහි ප්‍රධාන උත්සවය පැවැත්වුණේ බෙල්ග්‍රේඩ් අගනුවරදීය.‍ යුරෝපා සංගමය සමඟ එක්වීම සර්බියාවේ අපේක්ෂාව වී ඇති බව සඳහන්ය. කෙසේ වෙතත් මෙම සංචාරයට පෙර රුසියානු ජනාධිපතිවරයා බටහිර රටවල් වලට චෝදනා කරමින් කියා සිටියේ ඔවුන් බෝල්කන් කලාපයේ රටවල් අස්ථාවර කරමින් සිටින බවය. රුසියානු ජනාධිපතිවරයාගේ සංචාරයට සමගාමීව අගනුවර ආරක්ෂාව තර කර තිබූ අතර ඒ සඳහා පොලිස් නිලධාරීන් 7000 ක් යොදවා තිබුණි. මේ අතර උත්සවයට සමගාමීව ජනාධිපති පුටින් බෙල්ග්‍රේඩ් අගනුවර වීථි සංචාරය කරන අවස්ථාවේ නිවෙස්හි සඳලු තලවල සිට එය නැරඹීමට උත්සහ කිරීමෙන් වැළකී සිටින ලෙස සර්බියානු බලධාරීන් එරට වැසියන්ගෙන් ඉල්ලා සිටියේය. රුසියානු ජනාධිපවරයා මෙම සංචාරයට එක්ව සිටින්නේ සර්බියා ජනාධිපති ඇලෙක්සැන්ඩර් වූචිච්ට සහ ඔහුගේ SNS පක්ෂයට එරෙහිව රට පුරා මහජන උද්ඝෝෂණ පැවැත්වෙන අතරවාරයේය. රජය මාධ්‍ය නිදහස උල්ලංඝනය කරමින් විපක්ෂ දේශපාලනඥයින්ට ප්‍රහාර එල්ල කරමින් රට තුළ අත්තනෝමතික පාලනයක් ගෙන යන බව විරෝධතාකරුවන්ගේ මතය වී ඇත. කෙසේ වෙතත් රුසියානු ජනාධිපතිවරයාට එරට ජනතාවගේ දැඩි ප්‍රසාදයක් හිමිව ඇත. මෙම සංචාරයේදී ඔහු එරට විශාලතම ඕතඩොක්ස් පල්ලිය වන ශාන්ත සාවා දේවස්ථානය නැරඹීම සදහාද එක්වුණි. එහිදී රුසියානු ජනාධිපතිවරයා දැකැගැනීමේ අපේක්ෂාවෙන් දහස් සංඛ්‍යාත සර්බියානුවන් රැස්ව සිටියේය.", "URL": "https://sinhala.adaderana.lk/news.php?nid=102569", "Category": null, "Parent URL": null}