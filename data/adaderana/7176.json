{"Source": "Adaderana", "Timestamp": "March 10, 2010 04:57 pm", "Headline": "සෙලාන් මිලියන 543.301 ක ලාභයක් වාර්තා කරයි", "News Content": "සෙලාන් බැංකුව 2009 වසර සඳහා බදු ගෙවීමෙන් පසු රුපියල් මිලියන 543.301 ක ලාභයක් වාර්තා කිරීමට සමත් වෙයි. මෙය පසුගිය මූල්‍ය වර්ෂයට සාපේක්ෂව ලාභය සියයට 250කින් ඉහළ යෑමකි. මෙම කාලසීමාවේදී ම බැංකුව තවත් ජයග‍්‍රහණයක් ලැබීමට සමත් විය. එනම් පිරිවැය සඳහා ආදායමේ අනුපාතය 75.79‍ සිට 67.82 දක්වා පහත වැටීමයි. මෙම සාර්ථකත්වය අත් කර ගනු ලැබූයේ 2008 වසරේ අවසානයේ දී ඇතිවූ ප‍්‍රබල අර්බුදකාරී තත්ත්වයත් සමඟ සමස්ත ප‍්‍රාග්ධන ප‍්‍රමාණාත්මක අනුපාතය 8.06‍ සිට 11.74‍ දක්වා ඉහළ ගිය අවස්ථාවකදීය. බැංකුවේ බදු ගෙවීමට පෙර ලාභය 2008 වසරේ දී රුපියල් මිලියන 155.241ක් වූ අතර එය 2009 වසරේ දී රුපියල් මිලියන 892.572ක් දක්වා ඉහළ ගියේය. ඒ අනුව බදු ගෙවීමට පෙර ලාභයේ ද 475 ක නොසිතූ විරූ වර්ධනයක් ඇති විය. මෙම වර්ධනය ඇති වීමට හේතු වූයේ දළ මෙහෙයුම් ආදායම සියයට 11.77කින් (රුපියල් බිලියන 1.275) කින් පහත වැටීම හමුවේ මෙහෙයුම් වියදම් සියයට 21.05කින් (රුපියල් බිලියන 1.729) හා ණය පියැවුම් අහිමි වීමේ දී ගෙවීමට සිදු වන මුදල් ප‍්‍රමාණය සියයට 11.51 කින් (රුපියල් මිලියන 284) ද පහත වැටීමයි. ශ‍්‍රී ලංකා මහ බැංකු විසින් පනවා ඇති ද්‍රවශීලතා ඉලක්ක සම්පූර්ණ කර ගැනීමට හා ඉක්මවා යෑමට සෙලාන් බැංකුව මේ වන විට සමත් වී සිටී. මෙම ධනාත්මක සාර්ථකත්වයට සමගාමී ලෙස කොටස්කරුවන්ගේ හා තැන්පත්කරුවන්ගේ විශ්වාසය ඉහළ යෑම ද සිදු වී තිබේ. ප‍්‍රවීණ බැංකුකරුවෙකු වන ඊස්ට්මන් නාරංගොඩ මහතාගේ නායකත්වය යටතේ නව අධ්‍යක්ෂ මණ්ඩලයක් පිහිටුවනු ලැබීම කොටස් මිළ නැවතත් අර්බුදකාරී තත්ත්වය පැවති සමයට පෙර පැවති තත්ත්වයට ගෙන ඒමට සමත් විය. එසේම කළමනාකරණ ක‍්‍රමයේ සෑම මට්ටමක් සඳහා ම නව සවියක් ලැබිණ. බැංකුවේ නව උපායමාර්ගික සැලැස්මට පුළුල් පරාසයක් තුළ ක‍්‍රමෝපාය රැසක් හඳුන්වා දෙනු ලැබිණ. සෙලාන් බැංකුව වසර 20කට වැඩි කාලයක් පුරා\"සුහද හදක් ඇති දේශීය බැංකුව\"වඩාත් සාඩම්බර ලෙස සඳහන් කෙරිණ. එසේම එම දර්ශන මත පිහිටා කටයුතු කිරීම සඳහා සෙලාන් බැංකුව සුවිශාල කැපවීමක් කළේය. 2008 වසරේ අවසන් භාගයේ දී මූල්‍ය වෙළෙඳපොළ තුළ ඇති වූ දරුණු පසුබෑම සමඟ මෑතකදී ඇතිවූ ගෝලීය ආර්ථික අර්බුදය කෙරෙහි තදින් බලපෑවේය. විශේෂයෙන් මෙම ආර්ථික අර්බුදය ශ‍්‍රී ලංකාවට තදින් බලපෑම් ඇති කළේය. මේ අර්බුදයේ අහිතකර බලෑපෑම සෙලාන් බැංකුවට එල්ල වීමත් සමඟ ගෝල්ඩන් කී ක්‍රෙඩිට් කාඞ් සමාගමේ බිඳ වැටීමට ද එය හේතු විය. මෙහි ප‍්‍රතිඵලයක් වශයෙන් සෙලින්කෝ සමූහ ව්‍යාපාරයේ සමාගම් ගණනාවක් ද්‍රවශීලතා අර්බුදයකට මුහුණ පෑවේය. ඒ හේතුවෙන් එම සමාගම් සෙලාන් බැංකුවෙන් ලබා ගෙන තිබූ ණය පියවා ගැනීමට නොහැකි තත්ත්වයක් ඇති විය. \"පසුගිය වසරේ දී නොසිතු විරූ අයුරින් මතු වූ අභියෝග සමඟ අප අරගල කරද්දී බැංකුවේ කැපවීමෙන් කටයුතු කරන සේවක සේවිකාවන්ගේ ආත්ම ශක්තිය කිසිලෙසකත් බිද වැටුනේ නැහැ. අපගේ ගනුදෙනුකාර භවතුන්ගෙන් අඛණ්ඩ ලෙස ලැබුණු සහයෝගය හා ශක්තිය තුළින් අප අපගේ දර්ශනය යළි අර්ථ දැක්වූවා. එසේම ඉහළ සිට පහළ දක්වා කළමනාකරණ ක‍්‍රියාකාරකම් දියුණු කළා. වඩාත් නිර්මාණශීලී හා වගකීම් සහගත කළමනාකරණ ක‍්‍රමයක් ක‍්‍රියාත්මක කිරීමෙන් අප විසින් සියලූම පාර්ශ්වකරුවන්ගේ යහපත උදෙසා අපට සැපයිය හැකි වඩාත් හොඳම සේවාව සැපයුවා.\"සෙලාන් බැංකුවේ සභාපති ඊස්ට්මන් නාරංගොඩ මහතා පැවසීය. \"සත්‍ය වශයෙන්ම වසරේ වඩාත් විශිෂ්ටතම ජයග‍්‍රහණය වන්නේ නැවතත් බැංකුවේ ස්ථාවරභාවය හා ද්‍රවශීලතාව තහවුරු කිරීමයි. කොටස් වෙළෙඳපොළ පෙන්වූ සාර්ථක ප‍්‍රතිඵලවල වාසිය ද ලබා ගෙන කොටසක් රුපියල් 35/- බැගින් වූ කොටස් 54,290,000 ක මහජන කොටස් නිකුතුවක් සඳහා පසුගිය සැප්තැම්බර් මාසයේ දී යොමු වීමේ අවස්ථාව අපට ලැබිණ. රාජ්‍ය ආයතන දෙකක් වන ලංකා බැංකුව හා ශ‍්‍රී ලංකා රක්ෂණ සංස්ථාව විසින් මෙම නිකුතුවේ මුළු ප‍්‍රමාණයෙන් සියයට 25ක් මිළදී ගැනීමත් සමඟ නිකුතුව පිළිබඳ අපේක්ෂාව තවත් ශක්තිමත් විය. අවසන් දිනටත් පෙර දීම සහභාග නිමාවීමෙන් ඇති වූ නිකුතුවේ සාර්ථකත්වය තුළින් පැහැදිලි ලෙස විද්‍යාමාන වූයේ බැංකුව කෙරෙහි ආයෝජකයන්ගේ විශ්වාසය ප‍්‍රතිනිර්මාණය වීමයි.\"නාරංගොඩ මහතා කියා සිටියේය. 2008 වසරේ අවසානයේ දී රුපියල් බිලියන 1.2ක්ද 2009 වසර අවසන් වන විට රුපියල් බිලියන 4.8ක්ද වශයෙන් වෙමින් වසරක් තුළ සෙලාන් බැංකුවේ වෙළෙඳපොළ ප‍්‍රාග්ධනීකරණය සියයට 288කින් ඉහළ ගියේය. වර්තමාන ව්‍යාපාරික පරිමාව සඳහා අවශ්‍ය කෙරෙන ප‍්‍රාග්ධනය මෙන්ම ඉදිරි මාසවලදී ක‍්‍රියාත්මක කිරීමට නියමිත සංවර්ධන සැලසුම් සඳහා අවශ්‍ය ප‍්‍රාග්ධනයද දැන් බැංකුව සතුව පවතී.", "URL": "https://sinhala.adaderana.lk/news.php?nid=7176", "Category": null, "Parent URL": null}