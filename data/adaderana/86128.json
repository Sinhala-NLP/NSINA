{"Source": "Adaderana", "Timestamp": "March 22, 2018 12:51 pm", "Headline": "සීගිරි ප්‍රාදේශීය රෝහලේ වෛද්‍යවරයාට රෝහලෙන් ඉවත් වන ලෙස බල කරමින් ප්‍රදේශවාසීන් උද්ඝෝෂණයක ", "News Content": "සීගිරිය ප්‍රාදේශීය රෝහලේ ස්ථාන භාර වෛද්‍ය නිලධාරීවරයාට විරෝධය පළ කරමින් ‍ප්‍රදේශවාසීන් පිරිසක් රෝහල ඉදිරිපිට විරෝධතා බැනර් ප්‍රදර්ශනය කරමින් 22 දින පෙරවරුවේ විරෝධතාවයක නිරත වූහ. ප්‍රදේශවාසීහු කියා සිටියේ රෝහලේ ස්ථාන භාර වෛද්‍ය නිලධාරිවරයා රෝගීන්ට දැඩි ලෙස බැන වදින බවත් එමෙන්ම රෝගීන් නිසි ආකාර පරීක්ෂා කිරීමකින් තොරව ප්‍රතිකාර කටයුතු සිදු කරන බවත් එමෙන්ම වෛද්‍යවරයා බීමතින් සිටින බවට ද ප්‍රදේශවාසීහු චෝදනා කරන්නට විය. රෝගීන්ට ප්‍රතිකාර ලබාගැනීම සඳහා පැමිණෙද්දී ඉතාමත් පහත් ආකාරයෙන් කතා කරන බවත් එකම පවුලේ තිදෙනෙක් ගිය විට ප්‍රතිකාර කිරීම සිදු නොකරන බවද ඔවුහු චෝදනා කරන්නට වූහ. විරෝධතා බැනර් ප්‍රර්ශනය කරමින් සටන් පාඨ කිහිපයක් කියමින් ඔවුහු මෙම වෛද්‍යවරයාට විරෝධය පළ කරන්නට වූහ. සීගිරිය ප්‍රදේශීය රෝහලේ ප්‍රතිකාර සඳහා මෙදින එතරම් ජනතාවක් දක්නට නොතිබුණු අතර මෙම සිද්ධිය වාර්තාවීමත් සමඟ දඹුල්ල සහකාර පොලිස් අධිකාරි ගාමිණී මීගහකුඹුර මහතා ඇතුළු කණ්ඩායමක් සාකච්ඡා කිරීම සඳහා රෝහලට පැමිණීම ද විශේෂත්වයකි. ජනතාව විරෝධතා පවත්වමින් නගන චෝදනා පිළිබඳව අප සිගිරිය ප්‍රදේශීය රෝහලේ ස්ථාන භාර වෛද්‍ය නිලධාරී වෛද්‍ය ප්‍රසන්න බස්නායක මහතාගෙන් මේ පිළිබඳව විමසීමක් කළෙමු. එහිදී වෛද්‍යවරයා කියා සිටියේ තමන් වසර කිහිපයක සිට මෙම රෝහලේ සේවා කටයුතු සිදුකරන බවත් රෝගීන්ට ඉතාමත් හොඳින් ප්‍රතිකාර කටයුතු සිදු කරන බවත්ය. එමෙන්ම රෝහලේ තමාට ඉවත්වන ලෙස ජනතාව නොව ආයතන ප්‍රධානියෙක් දැනුම් දෙන්නේ නම් ඉවත්ව යන බව ද සඳහන් කළේය. තමන්ගෙන් සායනවලදී ප්‍රතිකාර ලබා ගැනීමට පැමිණෙන සියලු දෙනාගේම සෞඛ්‍ය මට්ටම හොඳ තත්ත්වයට මේ වනවිට ගෙනැවිත් තිබෙන බවද හෙතෙම සඳහන් කළේය. තමන් කතා කරන විලාසය ඒ අයට නොගැලපෙන නිසා මේ ආකාරයෙන් චෝදනා කරන බවද වෛද්‍යවරයා වැඩිදුරටත් සඳහන් කළේය. මෙම විරෝධතාවය සංවිධානය කොට විරෝධතාවේ නිරතව ඉන්න පිරිස අතර තම රෝහලේ සේවිකාවන් සමඟ විවිධ අකටයුතුකම් වලට සම්බන්ධ වූ සහ ළමා අපරාධ වලට සම්බන්ධ පුද්ගලයන් කිහිපදෙනෙකු පිටුපස සිටින බවද හෙතෙම වැඩිදුරටත් සඳහන් කළේය. විරෝධතාකරුවන් ප්‍රදේශවාසීන්ගේ අත්සන් ලබාගෙන අත්සන් ලේඛනයක් මධ්‍යම පළාත් සෞඛ්‍ය අධ්‍යක්ෂ වෛද්‍ය ශාන්ති සමරසිංහ මහත්මිය වෙත යැවීමට කටයුතු කරන ආකාරය එහිදී දැක ගැනීමට හැකියාව ලැබුණු බව අද දෙරණ වාර්තාකරු පැවසීය", "URL": "https://sinhala.adaderana.lk/news.php?nid=86128", "Category": null, "Parent URL": null}