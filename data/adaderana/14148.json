{"Source": "Adaderana", "Timestamp": "February 11, 2011 01:36 pm", "Headline": "ඊ නිව්ස් ගින්න - තවත් සැකකරුවෙක් රිමාන්ඩ් ", "News Content": "ලංකා ඊ නිව්ස් වෙඩ් අඩිවිය පවත්වාගෙන කාර්යාලයෙහි ඇතිවූ ගිනි තැබීමේ සිද්ධියට සම්බන්ධ බවට සැකකරන තවත් පුද්ගලයෙකු කඩුවෙල මහේස්ත්‍රාත් අධිකරණය මගින් රක්ෂිත බන්ධනාගාරගත කිරීමට නියෝග කර තිබේ. \"භූතයා\" යන නාමයෙන් හැඳින්වෙන මෙම සැකකරු ඊයේ(10) රාත්‍රියෙහි නුගේගොඩ කොට්ඨාශ භාර පොලිස් නිලධාරීන් පිරිසක් විසින් බේරුවල ප්‍රදේශයේදී අත්අඩංගුවට ගෙන ඇති බව පොලිස් මාධ්‍ය ප්‍රකාශක ප්‍රිශාන්ත ජය‍කොඩි මහතා පවසයි. පසුව එම නිලධාරීන් විසින් මෙම සැකකරු අද(11) තලංගම පොලිසියට බාර දි ඇති අතර පොලිසිය විසින් ඔහු කඩුවෙල මහේස්ත්‍රාත් අධිකරණයට ඉදිරිපත් කර ඇති බව ද ඔහු සඳහන් කළේය. අධිකරණය මගින් සැකකරු ලබන 15 වන දින දක්වා රක්ෂිත බන්ධනාගාරගත කිරීමට නියෝග කර ඇති අතර මොහු අදාළ සිද්ධිය සම්බන්ධව අත්අඩංගුවට ගත් දෙවන සැකකරු බව පොලිස් මාධ්‍ය ප්‍රකාශකවරයා පෙන්වාදුන්නේය.", "URL": "https://sinhala.adaderana.lk/news.php?nid=14148", "Category": null, "Parent URL": null}