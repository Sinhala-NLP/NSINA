{"Source": "Adaderana", "Timestamp": "June 7, 2016 12:49 pm", "Headline": "  කොස්ගම වාතාශ්‍රය පිරිසිදුයි-ළිං ජලය පරීක්ෂාවට-රෝහලට දැඩි හානි-පවිත්‍ර කිරීම් තවදුරටත්", "News Content": "කොස්ගම අවට පරිසරයේ වාතාශ්‍රය පිළිබඳ අනියත බියක් ඇති කරගත යුතු නොවන බව මධ්‍යම පරිසර අධිකාරිය ජනතාවට දැනුම් දෙයි.ඊයේ(06) පස්වරුවේ සිට මධ්‍යම පරිසර අධිකාරියේ ජංගම රසායනාගාරය කොස්ගම සාලාව කඳවුර ආසන්නයේ ස්ථාපිත කර ඇති අතර එම ප්‍රදේශයේ වාතාශ්‍රය පිළිබඳ නිරන්තරයෙන් පරීක්ෂාවට ලක් කරන බව එම අධිකාරිය සඳහන් කළේය.එම පරීක්ෂා කිරීම්වලට අනුව ප්‍රදේශයේ ජීවත්වීමට නුසුදුසු වාතාශ්‍රයක් නොමැති බවට නිරීක්ෂණය වී ඇති බව මධ්‍යම පරිසර අධිකාරියේ පරිසර දූෂණ පාලන අංශයේ නියෝජ්‍ය අධ්‍යක්ෂ ජනරාල් ආචාර්ය සංජය රත්නායක මහතා සඳහන් කරයි. මේ අතර කොස්ගම සාලාව යුධ හමුදා කඳවුරේ ඇති වූ පිපිරීමෙන් පසු ප්‍රදේශයෙන් ළිංවල ඇති ජලය භාවිතයට සුදුසුද යන්න සම්බන්ධයෙන් විශේෂ පරීක්ෂාවක් සිදුකිරීමට සෞඛ්‍ය අමාත්‍යාංශය තීරණය කර තිබේ.ඒ අනුව මහජන සෞඛ්‍ය පරීක්ෂකවරුන් විසින් එම ළිං වලින් ලබාගන්නා ජල සාම්පල බොරැල්ල වෛද්‍ය පර්යේෂණ ආයතනයට යොමුකිරීමට කටයුතු යොදා ඇති බව සඳහන්ය.එම පරීක්ෂණ වාර්තා කඩිනමින් ලබාදෙන ලෙස සෞඛ්‍ය සේවා අධ්‍යක්ෂ ජනරාල්වරයා බොරැල්ල වෛද්‍ය පර්යේෂණ ආයතනයේ අධ්‍යක්ෂවරයා වෙත දැනුම් දී ඇති බව සෞඛ්‍ය අමාත්‍යාංශය පැවසුවේය.මේ අතර සාලාව යුධ හමුදා කඳවුරේ පිපිරීම හේතුවෙන් හානි සිදුවු කොස්ගම ප්‍රාදේශීය රෝහල සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා විසින් නිරීක්ෂණය කර තිබේ.එම පිපිරීමෙන් රෝහලට සියයට 80ක පමණ හානියක් සිදුව ඇති බව එහිදී නිරීක්ෂණය වී ඇත.ඒ අනුව මාස තුනක් ඇතුළත රෝහල යළි අලුත්වැඩියා කිරීමට තීරණය වී ඇති අතර ඒ වන තුරු කොස්ගම මාතෘ සායන ගොඩනැගිල්ලේ තාවකාලික රෝහලක් ස්ථාපිත කරන බව සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කර තිබේ.පිපිරීම හේතුවෙන් රෝහලේ ඖෂධ වර්ග සියල්ල භාවිතයට ගැනීමට නොහැකි ලෙස විනාශ වී ඇති බව ද සඳහන්ය. මේ අතර ගින්නෙන් විනාශ වූ කොස්ගම, සාලාව යුධ හමුදා කඳවුර සහ අවට ප්‍රදේශයේ සුන්බුන් ඉවත් කිරීමේ කටයුතු තවදුරටත් සිදුකෙරෙයි.ඉරිදා පස්වරුවේ සාලාව යුධ හමුදා කඳවුරේ ගින්නක් හටගත් අතර ගින්නෙන් අවි ගබඩාව මුළුමනින්ම විනාශයට පත් වුණි.ගින්න හටගත් අවස්ථාවේ දී අවි ගබඩාවේ තිබූ උණ්ඩ වැටීම හේතුවෙන් ඒ අවට නිවාස සහ රථ වාහන වලට දැඩි අලාභහානි සිදුව තිබුණි.මෙම උණ්ඩ සහ ඒවායේ කොටස් ඉවත් කිරීමේ කටයුතු යුධ හමුදාව විසින් ඊයේ පස්වරුවේ සිට ආරම්භ කළ අතර එම කටයුතු තවදුරටත් සිදුකරන බව යුධ හමුදාව සඳහන් කළේය.මේ අතර කඳවුරේ හටගත් ගින්න සම්බන්ධයෙන් පාර්ශව කිහිපයක් මේ වන විට පරීක්ෂණ ආරම්භ කර තිබේ.ඒ අනුව රස පරීක්ෂක දෙපාර්තමේන්තුවේ කණ්ඩායමක් අද දිනයේ දී එහි ගොස් පරීක්ෂණ ආරම්භ කර ඇති බව එම දෙපාර්තමේන්තුවේ උසස් නිලධාරියෙකු සඳහන් කළේය.රජයේ අතිරේක රස පරීක්ෂක ආරියනන්ද වැලිඅංග මහතා ඇතුළු නිලධාරීන් කණ්ඩායමක් මෙම පරීක්ෂණ සඳහා එක්ව සිටින බව ද ඔහු සඳහන් කළේය.අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමක් ද සාලාව කඳවුර වෙත ගොස් සිටි මූලික විමර්ශන කටයුතු ආරම්භ කර තිබේ.මේ අතර දැනට වසා දමා ඇති අවිස්සාවේල්ල - කොළඹ ප්‍රධාන මාර්ගය ඉතා ඉක්මනින් යළි විවෘත කිරීමට කටයුතු කරන බව බටහිර ආඥාපති මේජර් ජනරාල් සුදන්ත රණසිංහ මහතා අද දෙරණට සඳහන් කළේය.මේ අතර සාලාව යුධ හමුදා කඳවුරේ හටගත් ගින්න කඩාකප්පල්කාරී ක්‍රියාවක් නම් එම ක්‍රියාව සඳහා රජය සම්පූර්ණයෙන්ම වගකිව යුතු බව ජනතා විමුක්ති පෙරමුණ චෝදනා කරයි. ඔවුන් පෙන්වා දෙන්නේ හමුදා අවි ගබඩාවක් ගිනි ගැනීම රාජ්‍යයේ බිඳ වැටීම පෙන්නුම් කරන්නක් බවයි.මොණරාගල ප්‍රදේශයේ පැවති ජනහමුවකට එක්වෙමින් ජනතා විමුක්ති පෙරමුණේ නායක අනුර කුමාර දිසානායක මහතා මෙම අදහස් පළ කළේය.", "URL": "https://sinhala.adaderana.lk/news.php?nid=60863", "Category": null, "Parent URL": null}