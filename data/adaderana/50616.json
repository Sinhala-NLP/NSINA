{"Source": "Adaderana", "Timestamp": "April 12, 2015 03:47 pm", "Headline": "ගොවීන් ආර්ථික වශයෙන් නඟාසිටුවීම  රජයේ ප්‍රමුඛ කාර්යයක් හා ප්‍රතිපත්තියක්", "News Content": "දේශීය ගොවියා සහ දේශීය කර්මාන්තකරුවා නඟා සිටුවා දේශීය ආර්ථිකය ශක්තිමත් කිරීම නව රජයේ ආර්ථික වැඩපිළිවෙළ බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ ගොවි ජනතාව ආර්ථික වශයෙන් නඟා සිටුවීම නව රජයේ ප්‍රමුඛ කාර්යයක් සහ ප්‍රතිපත්තියක් සේ සලකා කටයුතු කරන බවයි.රුපියල් ලක්ෂ 200 වියදමින් ඉදිකෙරුණු පොළොන්නරුව සෙවණපිටිය සතිපොළ ජනතා අයිතියට පත්කිරීම වෙනුවෙන් පැවති උත්සවයකදී ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය. එහිදී වැඩිදුරටත් ජනාධිපතිවරයා ප්‍රකාශ කළේ වැලිකන්ද ප්‍රදේශයේ සියලු මාර්ග මේ වසර අවසන් වීමට පෙර සාදා නිම කරන අතර පොළොන්නරුව දිස්ත්‍රික්කයේ ප්‍රාදේශිය ලේකම් කොට්ඨාස හයේම ප්‍රධාන පාසල් 6ක් සංවර්ධනය කිරීමට පියවර ගන්නා බවයි.මේ අතර රුපියල් ලක්ෂ 350ක වියදමින් ඉදිකළ දිඹුලාගල, පැලෑටියාව පානීය ජල ව්‍යාපෘතිය ද ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද ජනතා අයිතියට පත්කෙරුණි. එම ව්‍යාපෘතියේ ඉදිකිරීම් වසර 4ක කාලයක සිට අතහැර දමා තිබු අතර එය සම්පුර්ණ කිරීමෙන් පවුල් 640කට පානීය ජල පහසුකම් හිමිවේ.", "URL": "https://sinhala.adaderana.lk/news.php?nid=50616", "Category": null, "Parent URL": null}