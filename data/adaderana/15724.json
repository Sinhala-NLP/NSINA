{"Source": "Adaderana", "Timestamp": "April 26, 2011 04:56 pm", "Headline": "මිහින්තලේ ප්‍රාදේශීය සභාවේ ප්‍රථම රැස්වීම අතරමග නවතියි", "News Content": "පසුගිය පළාත් පාලන මැතිවරණයෙන් ‍‍තේරී පත්වූ මන්ත්‍රීවරුන්ගෙන් සමන්විත මිහින්තලේ ප්‍රාදේශීය සභාවේ ප්‍රථම රැස්වීම අද(26) පෙරවරු‍වේ රැස්වුණි. ආණ්ඩු පක්ෂය නියෝජනය කරන මන්ත්‍රීවරුන්ගෙන් එල්ල වූ විරෝධතා හමුවේ සභාවේ කටයුතු අතරමග නතර කිරීමට එහි සභාපතිවරයාට සිදුවූ බව අද දෙරණ වාර්තාකරු සඳහන් කළේය. මිහින්තලේ ප්‍රාදේශීය සභාවට අයත් නගරයේ පිහිටි කඩකාමරවලින් කුලී අයකිරීම සම්බන්ධයෙන් ආණ්ඩු පක්ෂ මන්ත්‍රීවරුන් හා ප්‍රාදේශීය සභා සභාපති යූ.පී. සිරිසේන මහතා අතර මතභේදකාරී තත්ත්වයක් හටගෙන තිබේ. සභාපතිවරයාට විරෝධය පළකරමින් ආණ්ඩු පක්ෂ මන්ත්‍රීවරුන් සභාවෙන් ඉවත්ව ගොස් ඇති අතර ඉන් අනතුරුව විපක්ෂ මන්ත්‍රීවරුන් ද සභාවෙන් පිටත්ව ගොස් ඇත. මේ හේතුවෙන් න්‍යාය පත්‍රයේ කටයුතු ඉදිරියට ගෙන යාමට නොහැකිව සභාවේ කටයුතු කල්තැබීමට මිහින්තලේ ප්‍රාදේශීය සභාවේ සභාපතිවරයා පියවර ගෙන තිබේ.", "URL": "https://sinhala.adaderana.lk/news.php?nid=15724", "Category": null, "Parent URL": null}