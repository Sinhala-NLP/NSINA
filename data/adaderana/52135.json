{"Source": "Adaderana", "Timestamp": "June 20, 2015 05:23 pm", "Headline": "සාමය සහ සංහිඳියාව ගොඩනගන්න සියලුදෙනා එක්විය යුතුයි ", "News Content": "සියළු ජාතින්ට සහ සියළු ආගමිකයින්ට නිදහසේ කටයුතු කිරිමට හැකි සාමය සහ සංහිඳියාව දිනාගත් රටක් ගොඩනැඟිමට, සියළුදෙනා එක්වී කටයුතු කළ යුතු බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා අවධාරණය කළේ රට තුළ සාමය සහ සහජීවනය ගොඩනැඟිමේ කාර්යයේදී මහාසංඝ රත්නය ප්‍රමුඛ සියළු ආගමික නායකයින් ඒ සඳහා පෙරමුණ ගත යුතු බවයි.නැගෙනහිර පොතුවිල් ප්‍රදේශයේ පිහිටි ඓතිහාසික මුහුදු මහාවිහාර පුදබිමේ අභිනවයෙන් ඉදිකරන ලද චෛත්‍යයේ කොත නිරාවරණය කිරිමේ පුන්‍යෝත්සවයට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පල කළේය.එසේම රටේ අනාගතය වෙනුවෙන් සියළු ජනකොටස් සාමයෙන් සහ සහෝදරත්වයෙන් අත්වැල් බැඳගත යුතු යුගය එළඹ ඇති බව ජනාධිපතිවරයා එහිදි සදහන් කර සිටියේය. සිංහල, දෙමළ, මුස්ලිම් සියළු ජනතාව සමඟියෙන් වෙසෙන නැගෙනහිර පලාත, ජාතීන් අතර සාමය සමඟිය සංහිදියාව මූර්තිමත් කරන පලාතක් බවත්, එය රටේ සෙසු ජනතාවට ආදර්ශයක් ගෙන දෙන බවත් ජනාධිපතිවරයා එහිදි වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=52135", "Category": null, "Parent URL": null}