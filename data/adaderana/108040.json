{"Source": "Adaderana", "Timestamp": "April 16, 2019 01:54 pm", "Headline": "ගාලු කුමාරි දුවයි- කැලණිවැලි තාමත් මඟ", "News Content": "කිරුළපන සහ නාරාහේන්පිට අතර දුම්රිය මාර්ගයේ අද(16) උදෑසන සිදුවු දුම්රිය පීලිපැනීමක් හේතුවෙන් කැ,ලණිවැලි දුම්රිය මාර්ගයේ ධාවනයට මේ වනවිටත් බාධා එල්ල වී තිබේ. මේ අතර ගාලු කුමාරි දුම්රියේ එක් මැදිරියක්ද පීලි පැනිමකට ලක් වීම නිසා එම දුම්රියද ප්‍රමාද වී ධාවනය වන බව දුම්රිය පාලක මැදිරිය සදහන් කළා. අවිස්සාවේල්ලේ සිට කොළඹ කොටුව දක්වා ධාවනය වෙමින් තිබු දුම්රියක් අද උදැසන කිරුළපන සහ නාරාහේන්පිට දුම්රිය ස්ථාන අතර කාලිංග මාවත ප්‍රදේශයේ දි පිළී පැනිමකට ලක්විය. මේ හේතුවෙන් දුම්රිය මාර්ගයට මෙන්ම දුම්රිය මාර්ගය ආසන්නයේ පිහිටි නිවාස කිහිපයකට සහ දේපල කිහිපයකටද මෙලෙස හානි වී තිබුණි. එමෙන්ම දුම්රිය මාර්ගය හරහා දිවෙන පාලමකටද පිළිපැනිම නිසා හානි වී තිබුණි. කෙසේවෙතත් මෙම පිලිපැනිමෙන් කිසිදු පුද්ගලයෙකුට හානි සිදුව තිබුනේ නැහැ. මෙලෙස පීළි පැනිමකට ලක්වුනේ උදෑසන 4.55ට අවිස්සාවේල්ල දුම්රිය ස්ථානයෙන් ගමන් ආරම්භ කරන ලද දුම්රියයි. පිළිපැනිම නිසා කැළණිවැලි දුම්රිය මාර්ගයේ දුම්රිය ධාවන කටයුතු මේ වනවිටත් ඇන හිට ඇති අතර දුම්රිය පිළිගත කිරිමේ කටයුතු මේ වනවිට ආරම්භ කර ඇති බව දුම්රිය පාලක මැදිරිය සඳහන් කළේය. මේ අතර බෙලිඅත්තේ සිට කොළඹ - කොටුව බලා ධාවනය වෙමින් තිබු ගාලු කුමාරි දුම්රියේ මැදිරියක් ගාල්ල දුම්රිය ස්ථානය ආසන්නයේදී අද පෙරවරුවේ පිලී පැනීමකට ලක්විය. ඒ එම දුම්රිය අද උදෑසන 7.25ට ගාල්ල දුම්රිය ස්ථානයෙන් කොළඹ බලා පිටත්වීම ආරම්භ කර මීටර් 500ක් පමණ ඉදිරියට ධාවනය වෙමින් තිබියදීයි. කෙසේවෙතත් ගාලු කුමාරි දුම්රිය පීළිගත කිරිමේ කටයුතුද මේ වනවිට ආරම්භ කර ඇති අතර එම දුම්රිය ප්‍රමාද වී ධාවනය වන බව දුම්රිය පාලක මැදිරිය සඳහන් කළේය. මේ හේතුවෙන් මුහුදු බඩ දුම්රිය මාර්ගයේ දුම්රිය ධාවනය මේ වනවිට හික්කඩුව දක්වා සීමා කර ඇති බවද වාර්තා වෙයි.", "URL": "https://sinhala.adaderana.lk/news.php?nid=108040", "Category": null, "Parent URL": null}