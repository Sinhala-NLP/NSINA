{"Source": "Adaderana", "Timestamp": "February 26, 2012 01:33 pm", "Headline": "නොතකා හැරියහොත් ඉල්ලා අස්වෙනවා", "News Content": "(මන්ත්‍රී පී.දිගම්බරම් මහතා සහ ජනාධිපතිවරයා හමුවූ අවස්ථාවක්.) නුවරඑළිය දිස්ත්‍රීක්කයේ සංවර්ධන කටයුතුවලදී තමා නොතකා හරිනු ලබන්නේනම් ආණ්ඩුවෙන් ඉල්ලා අස්වෙන්නට කටයුතු කරන බව එක්සත් ජනතා නිදහස් සන්ධානයේ නුවරඑළිය දිස්ත්‍රීක් පාර්ලිමේන්තු මන්ත්‍රී පී.දිගම්බරන් මහතා පවසයි. ආර්ථික සංවර්ධන අමාත්‍ය බැසිල් රාජපක්ෂ මහතාගේ ප්‍රධානත්වයෙන් අද පැවති දිස්ත්‍රීක් සංවර්ධන කමිටු රැස්වීමේදී ආණ්ඩු පක්ෂයේ නියෝජිතයකු ලෙස තමා නොසලකා හරින තත්ත්වයක් දකින්නට ලැබුණු බව දිගම්බරන් මහතා කියා සිටියි. අමාත්‍ය ආරුමුගම් තොණ්ඩමාන්ගේ නායකත්වයෙන් යුතු ලංකා කම්කරු කොංග්‍රසය විසින් ඉදිරිපත් කරන ලද සංවර්ධන සැලසුම්වලට ආණ්ඩු පක්ෂය විසින් සුබවාදී ප්‍රතිචාර දක්වන ලද නමුත් තමන් ඇතුළු ජාතික කම්කරු සංගමයේ යෝජනා කෙරෙහි කිසිදු සැලකිල්ලක් නොදක්වන බව හෙතෙම කියා සිටියේ අද නුවරඑළිය ප්‍රදේශයේදී මාධ්‍යයට අදහස් දක්වමිනි. නුවරඑළිය දිස්ත්‍රීක් සංවර්ධන කමිටු රැස්වීමට ඉදිරිපත්වීම සඳහා පී.දිගම්බරම් මහතා සහභාගී වුවද ඔහු වෙනුවෙන් සාකච්ඡා මණ්ඩපයේ ආසනයක් හෝ වෙන් කර නොතිබුණු බව සඳහන් වේ.", "URL": "https://sinhala.adaderana.lk/news.php?nid=22403", "Category": null, "Parent URL": null}