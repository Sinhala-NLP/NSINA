{"Source": "Adaderana", "Timestamp": "July 12, 2016 09:00 am", "Headline": " හෘද සාක්ෂියට එකඟව විනයකින් වැඩ කළ යුතුයි", "News Content": "දේශපාලනඥයින් සහ රාජ්‍ය නිලධාරීන් තම හෘද සාක්ෂියට එකඟව, විනයකින් යුතුව කටයුතු කිරීම මගින් අනාගත පරපුර වෙනුවෙන් යහපත් රටක් ගොඩනැගිය හැකි බව ජනාධිපති මෛත්‍රීපාල සිරිසේන මහතා පවසයි. බලයට පැමිණි පිරිස් එය රටේ ජනතාවගේ යහපත වෙනුවෙන් නොව තම බලය වර්ධනය කරගැනීම සඳහා කටයුතු කිරීම දේශපාලකයින් ජනතාව අතර පිළිකුලට ලක්වීමට හේතු වී ඇති බව ජනාධිපතිවරයා පෙන්වා දෙයි. සමස්ත ලංකා සිංහල කවි සම්මේලනයේ නිර්මාතෘ සෝමවීර චන්ද්‍රසිරි මහතාගේ 45 වන ගුණසැමරුමට සහභාගී වෙමින් ජනාධිපති මෛත්‍රිපාල සිරිසේන මහතා මේ බව කියා සිටියේය.එහිදී තවදුරටත් අදහස් දැක්වු ජනාධිපතිවරයා පැවසුවේ තම බලය වර්ධනය කරගැනීම සඳහා හෝ අනාගත බලය ලබාගැනීමේ අරමුණින් කටයුතු කිරීම මගින් ජනතාව අපේක්ෂා කරන සේවය ලබාදීමට දේශපාලකයින්ට නොහැකි වන බවයි.", "URL": "https://sinhala.adaderana.lk/news.php?nid=61978", "Category": null, "Parent URL": null}