{"Source": "Adaderana", "Timestamp": "September 18, 2017 04:12 pm", "Headline": "ඡන්දය කල්දාන්න අලුත් පනතක්?", "News Content": "මහජනතාවගේ ඡන්ද අයිතිය කල්දැමීම සඳහා පාර්ලිමේන්තුවට වෙනත් පනතක් මෙම සතිය තුළදී ගෙන ඒමේ උත්සහයක් ඇතැයි ඒකාබද්ධ විපක්ෂයේ පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. අද(18) පැවති ඒකාබද්ධ විපක්ෂයේ මාධ්‍ය හමුවට එක්වෙමින් මන්ත්‍රිවරයා මෙම අදහස් පළ කළේය. සබරගමුව, නැගෙනහිර හා උතුරු මැද පළාත් සභා ඡන්දය ඔක්තෝබර් මස මුල් දින තුන තුළ දී පැවැත්වීම කල්දමමින් ආණ්ඩුව 20 වන සංශෝධනය ඉදිරිපත් කළ අතර එයට විරුද්ධව ඒකාබද්ධ විපක්ෂය ශ්‍රේෂ්ඨාධිකරණට කරුණු ඉදිරිපත් කළ බව ද දිනේෂ් ගුණවර්ධන මහතා කියා සිටියේය. ඒ අනුව පසුගිය සිකුරාදා දිනයේ දී අදාළ තීන්දුව කතානායකවරයා වෙත ලබා දී ඇතත් එය ප්‍රකාශයට පත් නොකර වෙනත් පනතක් පාර්ලිමේන්තුවට ගෙන ඒමට රජය උත්සහ ගන්නා බව ද ඔහු වැඩි දුරටත් පැවසීය. මෙම නව පනත ගෙන ඒම තුළින් මැතිවරණ කොමිසමට ද බලපෑම් කිරීමට රජය පෙළඹී ඇති බව ද ජනතාවගේ ඡන්ද අයිතිය ලබා දීමට වහාම කටයුතු කරන ලෙස ද දිනේෂ් ගුණවර්ධන මහතා කියා සිටියේය.", "URL": "https://sinhala.adaderana.lk/news.php?nid=77709", "Category": null, "Parent URL": null}