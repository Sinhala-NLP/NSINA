{"Source": "Adaderana", "Timestamp": "August 9, 2010 09:45 am", "Headline": "ඇසළ පෙරහැර වෙනුවෙන් විශේෂ ප්‍රවාහන සේවාවක් ", "News Content": "මහනුවර ඇසළ පෙරහැර නිමිත්තෙන් විශේෂ දුම්රිය සහ බස් රථ සේවාවක් ක්‍රියාත්මක කිරීමට ප්‍රවාහන අමාත්‍යාංශය තීරණය කර තිබේ. පෙරහැර කාල සීමාව තුළ කොළඹ කොටුවේ සිට විශේෂ අමතර දුම්රිය ගමන් වාර කිහිපයක් යොදවන බව දුම්රිය දෙපාර්තමේන්තුව පවසයි. මීට අමතරව මාතලේ සහ නාවලපිටියේ සිට ද මහනුවර දක්වා විශේෂ දුම්රිය ධාවනයට එක්කිරීමට නියමිතය. දෛනික කාල සටහනට අනුව සාමාන්‍ය දුම්රිය ගමන්වාර ක්‍රියාත්මක කරන බව දුම්රිය දෙපාර්තමේන්තුව සඳහන් කරයි. ලබන 20 වැනිදා සිට මෙම විශේෂ දුම්රිය සේවාව ක්‍රියාත්මකය. මේ අතර ලබන 15 වැනිදා සිට දිවයිනේ විවිධ ප්‍රදේශවල සිට මහනුවර දක්වා ලංගම බස් රථ 640ක් යෙදවීමට තීරණය කර ඇති බව ප්‍රවාහන අමාත්‍යාංශය පැවසයි. රන්දෝලි පෙරහැර පැවැත්වෙන කාල සීමාව තුළදී අවශ්‍යතාව මත බස් රථ සංඛ්‍යාව වැඩි කිරීමට ද පියවර ගෙන ඇති බව වාර්තා වේ. මහනුවර වාර්ෂික ඇසළ මංගල්‍යය ලබන 15 වැනි දින සිට ආරම්භ වීමට නියමිතය. මේ අතර ඇසළ මංගල්‍යය සඳහා පැමිණෙන බැතිමතුන්ගේ ආරක්ෂාව සඳහා විශේෂ ආරක්ෂක වැඩපිළිවෙලක් ක්‍රියාත්මක කර ඇති බව ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. මීට අමතරව මහනුවර නගරය ආශ්‍රිතව විශේෂ රථ වාහන සැලැස්මක් ද ක්‍රියාත්මක කරන බව පොලිසිය සඳහන් කරනු ලැබීය.", "URL": "https://sinhala.adaderana.lk/news.php?nid=10109", "Category": null, "Parent URL": null}