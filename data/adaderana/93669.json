{"Source": "Adaderana", "Timestamp": "August 2, 2018 12:09 pm", "Headline": "ගංජා කිලෝ 130ක් සමඟ පුද්ගලයෙකු මාට්ටු", "News Content": "මන්නාරම කෝලිතුඩුවායි ප්‍රදේශයේ කළ වැටලීමකදී රුපියල් කෝටි දෙකකට වැඩි වටිනාකමින් යුතු කේරළ ගංජා තොගයක් සැකකරුවකු සමඟ අද(02) අත්ඩංගුවට ගත් බව වව්නියාව පරයානම්කුලම පොලිස් විශේෂ කාර්ය බළකා නිලධාරීන් පවසයි. නාවික හමුදා බුද්ධි අංශයට ලද තොරතුරක් මත වව්නියාව පරයානම්කුලම් විශේෂ කාර්ය බලකා සෙබළුන් එක්ව වැටලීම සිදුකොට තිබිණි. සැකකරු සතුව තිබී කේරළ ගංජා කිලෝග්‍රෑම් 130 කට ආසන්න ප්‍රමාණයක් අත්අඩංගුවට ගත් බව පොලිස් විශේෂ කාර්ය බළකා නිලධාරීන් සඳහන් කළේය. කිලෝග්‍රෑම් 2ක බැගින් ඇසුරුම්කළ තිබු ඇසුරුම් 52ක් මෙහි තිබී සොයා ගත් බව පොලීසිය පවසයි. අදාළ සැකකරු වයස අවුරුදු 39 ක් වු අබ්දුල් සලාම් අස්මින් නැමති පෙරියකර්සල්, මන්නාරම ප්‍රදේශයේ පදිංචිකරුවෙකු බව පොලීසිය පවසයි. පොලිස් විශේෂ කාර්ය බළකා නිළධාරීන් පැවසූවේ වව්නියාව පරයානම්කුලම් විශේෂ කාර්ය බළකා කඳවුරේ අණදෙන නිලධාරී ප්‍රධාන පොලිස් පරීක්ෂක ඩබ්.සී.ඒ.එස් සිල්වා මහතා ඇතුළු නිළධාරීන් කණ්ඩායම මෙහෙයුම සිදුකළ බවයි. සැකකරු මන්නාරම මහේස්ත්‍රාත් අධිකරණයට ඉදිරිපත් කිරීමට නියමිත බවද පොලිස් වි‍ශේෂ කාර්ය බළකා නිළධාරීන් පැවසීය.", "URL": "https://sinhala.adaderana.lk/news.php?nid=93669", "Category": null, "Parent URL": null}