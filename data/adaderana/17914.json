{"Source": "Adaderana", "Timestamp": "August 7, 2011 09:25 pm", "Headline": " අමෙරිකානු ගුවන් යානා නොකියාම ඇවිත් කීවාම යන්න ගිහින්", "News Content": "ශ්‍රී ලංකා ගුවන් සීමාවට අනවසරෙන් ඇතුළු වූ අමෙරිකානු ආරක්ෂක අංශවලට අයත් ගුවන්යානාවන්ට සීමාවෙන් පිටවෙන ලෙස දැනුම් දුන් පසු පිටව ගිය බව ගුවන් හමුදා මාධ්‍ය ප්‍රකාශක ගෲප් කපිතාන් ඇන්ඩෲ විජේසූරිය මහතා පවසයි. අමෙරිකානු ආරක්ෂක අංශවලට අයත් ගුවන් යානා කිහිපයක් ශ්‍රී ලංකා ගුවන් සීමාවට ඇතුළු වී පියාසර කළ බවට පළවන වාර්තා සම්බන්ධයෙන් අදහස් දක්වමින් හෙතෙම මේ බව අද දෙරණට කියා සිටියේය. මෙම ගුවන්යානා අමෙරිකානු නාවික හමුදාවට අයත් නාවික යාත්‍රාවලට ගොඩ බැස්සවීම සඳහා විශේෂිත ලෙස නිෂ්පාදිත ගුවන් යානා විශේෂයක් බව හඳුනාගෙන ඇතැයි මාධ්‍ය ප්‍රකාශකවරයා සඳහන් කළේය. එකී ගුවන් යානා ගුවන් අභ්‍යාසයක යෙදී සිටියදී මීට දින කිහිපයකට ඉහතදී ශ්‍රී ලංකා ගුවන් සීමාවට හදිසියේම ඇතුළු වී ඇති බවත්,පිදුරුතලාගල සන්නිවේදන මධ්‍යස්ථානයට ඒ බව තහවුරු වූ වහාම ඔවුන්ට පිටව යන ලෙස දැනුම්දුන් බවත් හෙතෙම සිහිපත් කළේය.", "URL": "https://sinhala.adaderana.lk/news.php?nid=17914", "Category": null, "Parent URL": null}