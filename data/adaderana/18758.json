{"Source": "Adaderana", "Timestamp": "September 16, 2011 09:25 am", "Headline": "දරුස්මාන් වාර්තාව හදිසියේ ඉදිරිපත් කිරීම ගැන ප්‍රතිපත්තිමය එකඟතාවක්", "News Content": "දරුස්මාන් වාර්තාව එක්සත් ජාතීන්ගේ සංවිධානයේ මානව හිමිකම් කවුන්සිල සැසිවාරයට නීති විරෝධීව ඉදිරිපත් කිරීම සම්බන්ධයෙන් කලාපීය රටවල නියෝජිතයන් දැනුවත් කළ බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. මානව හිමිකම් කවුන්සිලයේ 18 වන සැසිවාරයේ න්‍යාය පත්‍රයට ඇතුළත් කිරීමකින් තොරව හදිසියේ අදාළ වාර්තාව ඉදිරිපත් කිරීම සම්බන්ධයෙන් කලාපීය රටවල් ප්‍රතිපත්තිමය එකඟතාවයකට පැමිණ ඇති බව අමාත්‍යවරයා කියා සිටියි. දරුස්මාන් වාර්තාව සැකසීමට තොරතුරු ලබාගත් ආකාරය මෙතෙක් හෙළි කර නොමැති බැවින් එහි අඩංගු කරුණු පිළිබඳ සැකයක් මතුව ඇති බව ශ්‍රි ලංකා නියෝජිත පිරිස පෙන්වා දී තිබේ. අප්‍රිකානු, ආසියානු, ලතින් අමෙරිකානු සහ මුස්ලිම් කලාපීය රටවල නියෝජිතයන් සමග ජිනීවා නුවර දී ශ්‍රී ලංකා නියෝජිත පිරිස මෙම දැනුවත් කිරීම් සිදුකළ බව අමාත්‍ය මහින්ද සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=18758", "Category": null, "Parent URL": null}