{"Source": "Adaderana", "Timestamp": "May 11, 2012 01:07 pm", "Headline": "සිසු මාරුව නැවැත්වීම ප්‍රතිඵල අඩුකිරීමට ගැසූ කඩ ඇණයක්", "News Content": "ජාතික පාසලක සිට තවත් ජාතික පාසලකට උසස්පෙළ සිසුන් මාරුවිම නවතාලීම දේශපාලන වුවමනා මත ප්‍රතිඵල අඩුකිරීමට ගැසූ කඩ ඇණයක් බව එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් පවසයි. සෑම පාසලක්ම සුපිරි පාසල් නොවන බවත්, දිවයිනේ ඉහළම ප්‍රතිඵල ගන්නා ගම්බද ජාතික පාසල්වල සිසුන්ට ජනප්‍රිය ජාතික පාසලකට පැමිණිමේ අවස්ථාව මෙමගින් නැතිවී ගොස් ඇති බවත් කාරියවසම් මහතා ‍සඳහන් කරයි. අද(11) කොළඹ පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රීවරයා මේ බව ප්‍රකාශ කළේය. එමෙන්ම ඉතිහාසයේ මෙතෙක් වාර්තා වූ වැඩිම පිරිස වන 140, 000 පමණ සිසුන් පිරිසක් මෙවර උසස් පෙළ ප්‍රතිඵල නැවත සමීක්ෂණයට අයදුම් කර ඇති බවත්, එම නැවත සමීක්ෂණ ප්‍රතිඵල නිකුත්කිරීමට පෙර විශ්ව විද්‍යාල සඳහා සිසුන් තෝරාගෙන එම සිසුන් නායකත්ව පුහුණුව සඳහා කැඳවා ඇති බවත් ඒ මහතා එහිදී පෙන්වාදුන්නේය. ගමේ දරුවන්ට ඉදිරියට ඒමට ඇති අවස්ථාවන් අහිමිකරමින්, ඉහළ පාසල්වල පුරප්පාඩු පිරවීම දේශපාලන අවශ්‍යතා මත ඉටුකරගැනීමට අවශ්‍ය පසුබිම සකස්කිරීම මෙමගින් රජය සිදුකරන බව ද මාධ්‍ය හමුවේ දී වැඩිදුරටත් අදහස් දැක්වූ අකිල විරාජ් කාරියවසම් මහතා අවධාරණය කළේය.", "URL": "https://sinhala.adaderana.lk/news.php?nid=24174", "Category": null, "Parent URL": null}