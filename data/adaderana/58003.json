{"Source": "Adaderana", "Timestamp": "March 8, 2016 06:40 pm", "Headline": "සිවුරට මුවාවී හොරකම් මැරකම් කරන අය ඉන්නවා", "News Content": "කහවතට මුවාවී සොරකම් කරන අය හා කහවතට මුවාවී මැරකම් කරන අය මෙන්ම කහවතට මුවාවී දූෂණ කරන අය සිටින බව ජාතික හෙළ උරුමයේ නායක,ආචාර්ය පූජ්‍ය ඕමල්පේ සෝභිත හිමි පවසයි.මේ පිරිස් මේ සියලුම දේ කරන්නේ පවත්නා සංඝාධිකරණයට එරෙහිව යමින් බව සෝභිත හිමියන් කියා සිටියේ අද(08)ඇඹිලිපිටිය බෝධිරාජාරාමයේ පැවති අභිනව සතර කෝරලයේ ප්‍රධාන අධිකරණ සංඝනායක පූජ්‍ය කහවත්තේ සේනින්ද නාහිමිපාණන් පිළිගැනීම වෙනුවෙන් පැවති උත්සවයකට එක්වෙමිනි.කෙසේ වෙතත් සංඝාධිකරණය මගින් යම් භික්ෂුවක ශාසනයෙන් ඉවත් කරනු ලැබුවහොත් ඊට එරෙහිව සාමාන්‍ය අධිකරණයට නඩුවක් ගොනු කිරීමේ හැකියාව එකී අදාළ භික්ෂුවට හිමිවන බවත්,එවිට අධිකරණ සංඝනායක හිමියන්ට පවා සාක්ෂි කූඩුවට නඟින්නට සිදුවන බව සෝභිත හිමියන් පෙන්වා දුන්නේය.එහිදී මෙතරම් ගරු ගාම්භීරත්වයෙන් යුතුව පුද පූජා පවත්වමින්,අට පිරිකර පූජාකරමින් පෙරහරකින් වඩම්මවාගෙන පැමිණෙන නමුත් නීතිඥයින්ගේ හරස් ප්‍රශ්න වලට උත්තර දෙන්නට අධිකරණ සංඝනායක හිමිවරුන්ට සිදුවන බවත් උන්වහන්සේ සඳහන් කළේය.මේ හේතුව නිසා ශාසනාබාරධාරී භික්ෂුන් විසින් මෙම සංඝාධිකරණයට නීතිමය බලය ලබාදෙන ලෙස ඉල්ලා සිටින බවත්,එසේ ලැබුණහොත් එදිනට තම තමන්ගේ නිකායන් මැනවින් පාලනය කිරීමේ හැකියාව නායක හිමිවරුන්ට ලැබෙන බවත් සෝභිත හිමියන් කියා සිටියේය.මෙම ඉල්ලීමේ ප්‍රතිඵලයක් ලෙස පසුගිය දිනවල එබඳු පනතක් ලියාපදිංචි කිරීම සඳහා යම් යම් නෛතික පියවර ගනු ලැබූ බවත්, එසේ වුවද පැමිණි විරෝධතා හේතුවෙන් එය අසාර්ථක වූ බවත් සෝභිත හිමියන් සඳහන් කළේය.අවාසනාවකට එම පනත සංශෝධන සහිතව හෝ ගෙන ඒමට සංවිධිත සංඝ බලයක් නොමැතිවීම කනගාටුවට කරුණක් බව උන්වහන්සේ මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=58003", "Category": null, "Parent URL": null}