{"Source": "Adaderana", "Timestamp": "March 6, 2012 09:57 am", "Headline": "ශ්‍රී ලංකාවට එරෙහිව ජිනීවාහි විරෝධතාවක්", "News Content": "යුරෝපයේ වෙසෙන දහස් සංඛ්‍යාත ද්‍රවිඩ ජාතිකයින් පිරිසක් ජිනීවාහි එක්සත් ජාතීන්ගේ මූලස්ථානය ඉදිරිපිටට රැස්ව විරෝධතා ව්‍යාපාරයක නිරතව සිටින බව විදෙස් මාධ්‍ය වාර්තා කරයි. ශ්‍රී ලංකාවට එරෙහිව එල්ල වී ඇති යුද අපරාධ චෝදනා සම්බන්ධව ජාත්‍යන්තර අධිකරණයක් කැඳවිය යුතු බවට මෙම උද්ඝෝෂකයින් ඉල්ලා සිටින බව සඳහන්ය. ද්‍රවිඩ ප්‍රජාවගේ ස්වයං නිර්ණ අයිතිය සඳහා සහ‍යෝගය දක්වන පාඨ ඇතුළත් පුවරු ප්‍රදර්ශනය කරමින් 2000 ක් පමණ වූ විරෝධතාකරුවන් පිරිසක් එක්සත් ජාතීන්ගේ මූලස්ථානය ඉදිරිපිට රැඳීසිටින බව විදෙස් මාධ්‍ය වාර්තා පෙන්වාදෙයි. යුද අපරාධ පිළිබඳව ඔප්පු කළ හැකි සාධක පවතින බවත්, සාධාරණය ඉල්ලා සිටින බවටත් වන ප්‍රකාශ මෙම පුවරුවල සඳහන් කර ඇති බව ද AFP පුවත් සේවය සඳහන් කරයි. එමෙන්ම ශ්‍රී ලංකාව විසින් සිරකරුවන් 18, 000 න් යුත් ලැයිස්තුව ප්‍රකාශයට පත්කළ යුතු බව ද විරෝධතාකරුවන් ඉල්ලා සිටින බව වාර්තා වේ. මාර්තු මස 23 වන දින දක්වා පැවැත්වෙන එක්සත් ජාතීන්ගේ මානව හිමිකම් කවුන්සිලයේ 19 වන සැසිවාරයේ දී ශ්‍රී ලංකාව සම්බන්ධ යෝජනාව සම්මත කරන ලෙස ද විරෝධතාකරුවන් ඉල්ලා සිටින බව AFP පුවත් සේවය පවසයි.", "URL": "https://sinhala.adaderana.lk/news.php?nid=22611", "Category": null, "Parent URL": null}