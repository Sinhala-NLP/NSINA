{"Source": "Adaderana", "Timestamp": "November 27, 2015 08:58 pm", "Headline": " පොදුරාජ්‍ය මණ්ඩලයේ මූලික සැලකිල්ල යොමු විය යුත්තේ කුමටදැයි ජනපති පහදයි", "News Content": "පොදුරාජ්‍ය මණ්ඩලය \"ගෝලීය වටිනාකමට නව ශක්තියක්\" යන තේමාව යටතේ එංගලන්තයේ දෙවැනි එළිසඛෙත් මහ රැජිනගේ ප්‍රධානත්වයෙන් 24 වන පොදු රාජ්‍ය මණ්ඩලයීය රාජ්‍ය නායක සමුළුව අද(27) පෙරවරුවේ ආරම්භ කෙරිණ. පොදුරාජ්‍ය මණ්ඩලයේ වත්මන් සභාපති ජනාධිපති මෛත්‍රීපාල සිරිසේන මහතා ප්‍රමුඛ එම මණ්ඩලයේ සාමාජික රටවල් 53 ක රාජ්‍ය නායකයින් සහ නියෝජිතයින් ඊට එක්ව සිටියහ. සමුළුව ඇමතූ ජනාධිපතිවරයා ප්‍රකාශ කළේ පොදුරාජ්‍ය මණ්ඩලයේ මූලික සැලකිල්ල යොමු විය යුත්තේ සාධාරණත්වය තහවුරු වන සියල්ලන් ඇතුළත් වන ආකාරයේ වර්ධනයක් අත්පත් කර ගැනීමට බවයි. පොදුරාජ්‍ය මණ්ඩලයේ තරුණ සභාවේ ප්‍රථම සභාව පසුගිය වසරේදී ශ්‍රී ලංකාවේ පැවැත්වීම පිළිබඳවද ජනාධිපතිවරයා එහිදී සිය සතුට පළ කළේය. පොදුරාජ්‍ය මණ්ඩලයේ සභාපතිවරයා ලෙස කටයුතු කළ කාලය තුළ තමාට සහය ලබාදුන් පොදු රාජ්‍ය මණ්ඩලයීය සියලූ රටවල නායකයින්ට සිය ස්තූතිය පළ කළ ජනාධිපතිවරයා එළැඹෙන වසර දෙක තුළ මෙහි සභාපති ධූරය දරන මෝල්ටා රාජ්‍යය වෙත සිය සුභාශීංසන පිරිනැමීය.", "URL": "https://sinhala.adaderana.lk/news.php?nid=55370", "Category": null, "Parent URL": null}