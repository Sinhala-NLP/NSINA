{"Source": "Adaderana", "Timestamp": "April 11, 2014 02:59 pm", "Headline": " මේ අධ්‍යාපන ක්‍රමයෙන් ළමුන්ගේ නිර්මාණශීලිත්වය බිඳවැටෙනවා", "News Content": "පසුගියදා පැවති නව නිපැයුම් සඳහා ලෝකයේ විශාලතම වෙළෙඳපොළ සේ සැලකෙන 42 වන ජාත්‍යන්තර නව නිපැයුම් ප්‍රදර්ශනය සඳහා තම නිර්මාණ ඉදිරිපත් කරමින් ජිනීවා ජයගත් අපේ නිමැවුම්කරුවනට ජාතියේ ප්‍රණාමය හිමිවිය යුතු බව අමාත්‍ය චම්පික රණවක මහතා පවසයි. විප්ලවීය සයිබර් අවකාශයක් ගොඩනැගෙමින් තිඛෙන යුගයක සයිබර් අවකාශය තුළ නිර්මාණකරණය හා අළෙවිකරණය සිදුකිරීමට අවස්ථාව සැලසී තිබෙන බවත්, උදා වී ඇති නව කාර්මික විප්ලවීය යුගයේ නවෝත්පාදනය සඳහා ප්‍රමුඛස්ථානයක් හිමිවී තිබෙන බවත් හෙතෙම කියා සිටියේ අද(11) නිමැවරුවනට හරසර පුදකිරීම සඳහා පැවති අගයීමේ උත්සවයේදීය. වත්මන් අධ්‍යාපන ක්‍රමය තුළින් පාසල් දරුවන්ගේ නිර්මාණශීලීත්වය බිඳ වැටීමට ලක්වී තිබෙන බවත්, එය දුරලමින් නව නිර්මාණකරණය සඳහා පාසල් දරුවන් කුඩාකල සිටම යොමුකිරීමට කඩිනම් ඵලදායී අධ්‍යාපන ක්‍රමයක් ගොඩනැංවිය යුතු බවත් අමාත්‍යවරයා සඳහන් කළේය. එසේම ලාංකීය ආර්ථීකය නවෝත්පාදනය මත පදනම් වියයුතු බවත්, නව නිපැයුම්කරණය සඳහා ලබාදිය හැකි උපරිම දායකත්වය ලබාදිය යුතු බවත් ඔහු පෙන්වා දුන්නේය. සංස්කෘතීන් හා රටේ සම්පත් පාවා දෙමින් හා අනිසි ලෙස පරිහරණය කරමින් ආර්ථීක වර්ධනය ළඟාකරගත් බොහෝ රටවල් අද ප්‍රශ්න රැසකට මුහුණ දී ඇති බවත්, එවන් දූෂිත ක්‍රියාමාර්ගවලට අවතීර්ණ නොවී දේශීය ඥානය තුළින් නව ලෝකය ජය ගැනීමට සියලුදෙනා වගබලා ගතයුතු බවත් රණවක මහතා අවධාරණය කළේය.", "URL": "https://sinhala.adaderana.lk/news.php?nid=42468", "Category": null, "Parent URL": null}