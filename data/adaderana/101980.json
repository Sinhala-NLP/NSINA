{"Source": "Adaderana", "Timestamp": "January 8, 2019 08:48 am", "Headline": "හෙරොයින් සමඟ පුද්ගලයින් 8ක් අත්අඩංගුවට", "News Content": "දිවයිනේ ප්‍රදේශ කිහිපයක සිදුකළ වැටලීම්වලින් හෙරොයින් ළඟ තබාගෙන සිටි පුද්ගලයින් 8 දෙනෙකු අත්අඩංගුවට ගෙන ඇත. කෙසෙල්වත්ත, බදුල්ල, යක්කල සහ පානදුර යන ප්‍රදේශවලින් මෙම සැකකරුවන් අත්අඩංගුවට ගෙන ඇති බව පොලිස් මුලස්ථානය සඳහන් කළේය. කොළඹ මධ්‍යම කොට්ඨාශ දූෂණ මර්දන අංශයේ නිලධාරීන් විසින් කෙසෙල්වත්ත ‍ප්‍රදේශයේ සිදුකළ වැටලීමකින් හෙරොයින් ළඟ තබාගෙන සිටි පුද්ගලයින් දෙදෙනෙකු අත්අඩංගුවට ගෙන තිබේ. ඔවුන්ගෙන් එක් සැකකරුවෙකු සතුව තිබී හෙරොයින් ග්‍රෑම්20යි මිලිග්‍රෑම් 840ක් ද අනෙක් සැකකරු සතුව තිබී හෙරොයින් ග්‍රෑම් දෙකයි මිලි ග්‍රෑම් 410ක් ද පොලීසිය විසින් සොයාගෙන තිබේ. මේ අතර බදුල්ල පස්සර මාර්ගයේ සිරිමල්ගොඩ හංදිය අසල දී සහ බදුල්ල ඩීපෝව ප්‍රධාන දොරටුව අසල දී හෙරොයින් ළඟ තබාගෙන සිටි පුද්ගලයින් සිව් දෙනෙකු අත්අඩංගුවට ගෙන තිබේ. දිසා විෂ මත්ද්‍රව්‍ය ඒකකයේ නිළධාරීන් විසින් සැකකරුවන් අත්අඩංගුවට ගෙන ඇති අතර ඔවුන් සතුව තිබී හෙරොයින් ග්‍රෑම් 12යි මිලි ග්‍රෑම් 705ක් සොයාගෙන ඇත. මේ අතර යක්කල බැලුම්මහර ප්‍රදේශයේදී හෙරොයින් ග්‍රෑම් 05යි මිලි ග්‍රෑම් 560ක් ළඟ තබාගෙන සිටි පුද්ගලයෙකු යක්කල පොලීසිය විසින් අත්අඩංගුවට ගෙන තිබේ. පානදුර උතුර සඟබෝ මාවත ප්‍රදේශයේදී ද හෙරොයින් ග්‍රෑම් දෙකයි මිලිග්‍රෑම් 100ක් ළඟ තබාගෙන සිටි 18 හැවිරිදි තරුණයෙකු පානදුර උතුර පොලීසිය විසින් අත්අඩංගුවට ගෙන තිබේ. අත්අඩංගුවට ගත් සැකකරු පානදුර මහේස්ත්‍රාතත් අධිකරණය වෙත ඉදිරිපත් කිරීමෙන් අනතුරුව ලබන 16 වන දින දක්වා රක්ෂිත බන්ධනාගාර ගත කර ඇති බව පොලීසිය පැවසුවේය.", "URL": "https://sinhala.adaderana.lk/news.php?nid=101980", "Category": null, "Parent URL": null}