{"Source": "Adaderana", "Timestamp": "June 26, 2011 11:34 am", "Headline": "මරණ දඬුවම හා ජීවිතාන්තය දක්වා සිරදඬුවම් ලිහිල් කරන වාර්තාව බාරදෙයි", "News Content": "මරණ දඬුවම සහ ජීවිතාන්තය දක්වා සිරදඬුවම් ලබන රැඳවියන් සම්බන්ධයෙන් සොයා බැලීමට පත් කළ කමිටු වාර්තාව පුනරුත්ථාපන හා බන්ධනාගාර‍ ‍ප්‍රතිසංස්කරණ අමාත්‍යාංශයට භාර දී තිබේ. ඒ අනුව එම වාර්තාව පිළිබඳව නීතී උපදෙස් ලබා ගැනීමට කටයුතු කරමින් සිටින බව අමාත්‍යාංශ ලේකම් ඒ.දිසානායක මහතා ප්‍රකාශ කරයි. මරණ දඬුවම සහ ජීවිතාන්තය දක්වා සිර දඬුවම් හිමි වුණු රැඳවියන් සිය දඬුවම් ලිහිල් කරන‍ ලෙස ඉල්ලමින් පසුගිය දා විරෝධතා වල නිරත විය. ඒ අනුව විශ්‍රාම ලත් මහාධිකරණ විනිසුරුවරියකගේ ප්‍රධානත්වයෙන් යුත් ත්‍රිපුද්ගල කමිටුවක් පත් කිරීමට පුනරුත්ථාපන හා බන්ධනාගාර ‍ප්‍රතිසංස්කරණ අමාත්‍යාංශය කටයුතු කරනු ලැබිණි. ඒ අනුව එම කමිටුව විසින් සකස් කරන ලද වාර්තාව අමාත්‍යාංශයට භාර දී තිබේ. ජීවිතාන්තය දක්වා සිර දඬුවම් විඳින රැඳවියන් වසර 20ක සිර දඬුවමකට ද මරණ දඬුවම නියම වූ රැඳවියන් කොන්දේසි සහිතව එම දඬුවම ලිහිල් කිරීමට ද අදාළ වාර්තාවට අනුව තීරණය වී ඇති බව සඳහන්වේ. නීතී උපදෙස් ලබා ගැනීමෙන් අනතුරුව මෙම වාර්තාව අධිකරණයට ඉදිරිපත් කර අධිකරණ අමාත්‍යාංශයේ ද අනුමැතිය ලබා ගැනීමට නියමිත බව ඒ. දිසානායක මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=17017", "Category": null, "Parent URL": null}