{"Source": "Adaderana", "Timestamp": "October 8, 2018 04:24 pm", "Headline": "අයිතීන් වෙනුවෙන් ආලින්දයට ගිය විරෝධය", "News Content": "තම මුලික වැටුප රු 1000 දක්වා වැඩි කරන ලෙස බල කරමින් නොර්වුඩ් ස්ටොක්හොම් වතු යායේ වතු කම්කරුවන් පිරිසක් කළු පටි පැළඳ එම තේ කර්මාන්ත ශාලාව ඉදිරිපිට අද (08) උදැසන 8 සිට 9.30 දක්වා උද්ඝෝෂණයක නිරත වූ බව අද දෙරණ වාර්තාකරු පවසයි. එම උද්ඝෝෂනයට සමගාමිව වතු කම්කරුවන් කිහි දෙනෙක් තේ කර්මාන්ත ශාලාවේ උඩු මහලේ ආලින්දය මතට ගොස් උද්ඝෝෂනයක නියැලෙමින් අවධාරණය කර සිටියේ තමන්ට දැනට දිනකට ගෙවන මුලික වැටුප වන රු 530 ක මුදල රු1000 දක්වා වැඩි කරන ලෙසටයි. තේ කර්මාන්ත ශාලාව ඉදිරිපිට උද්ඝෝෂණයේ නියැලි සිටි වතු කම්කරුවන් හැටන් සාමිමලේ ප්‍රධාන මාර්ගය දිගේ මද දුරක් විරෝධතා පාගමනින් ගොස් ආපසු තේ කර්මාන්ත ශාලාව ඉදිරිපිටට පැමිණ වතු සමාගම්වල අයිතිකරුවන්ගේ පඹයෙකුද, සකස් කර එය පුළුස්සා සිය විරෝධය දක්වනු ලැබුවේය. වතුකරයේ ඇතැම් වෘත්තිය සමිතිවල ඉල්ලීමක් මත වතු කම්කරුවන් ඔවුන් වැඩකරන සැම වතු යායකම උදෑසන පැය දෙකක කාලයක් වැටුප් වැඩි කරන ලෙස බලකරමින් විරෝධතාවය දක්වන ලෙස කර ඇති ඉල්ලිමක් මත වතු කම්කරුවන් පැය දෙකක කාලයක් උද්ඝෝෂනය කිරීමෙන් අනතුරුව යළිත් සේවය වාර්තා කළ බව අප වාර්තාකරු සඳහන් කළේය. වතු කම්කරුවන්ගේ වැටුප් වැඩි කිරීම සම්බන්ධයෙන් වතු හාම්පුතුන්ගේ සංගමය හා වතු ඒකාබද්ධ වෘත්තිය සමිති අතර දැනට සාකච්ඡා වට කිහිපයක් පවත්වා එය එකඟතාවයකින් තොරව අවසන් වූ බව විරෝධතාකරුවන් සඳහන් කළේය. වතු කම්කරුවන්ගේ වැටුප් වැඩි කිරීම සම්බන්ධයෙන් වසර දෙකකට වරක් බලපැවත්වන ලෙස දෙපාර්ශවය විසින් මිට ප්‍රථම අත්සන් කර තිබු අවබෝධතා ගිවිසුම අවලංගු වි දැනට මාස දෙකක පමණ කාලයක් ගත වී ඇති බව වාර්තා වෙයි.", "URL": "https://sinhala.adaderana.lk/news.php?nid=97365", "Category": null, "Parent URL": null}