{"Source": "Adaderana", "Timestamp": "June 15, 2013 11:02 pm", "Headline": "ඉරාන ජනාධිපතිවරණයේ ජය හසාන් රවුහානිටයි", "News Content": "සියයට 50.7ට වැඩි ඡන්ද ප්‍රතිශතයක් ලබා ගනිමින් ඉරාන ජනපතිවරණයෙන් ජය ගැනීමට එරට මධ්‍යස්ථ ප‍්‍රතිසංස්කරණවාදී අපේක්ෂක හසාන් රවුහානි සමත්ව ඇති බව විදෙස් මාධ්‍ය වාර්තා කරයි. ඊයේ ආරම්භ වූ ඡන්ද විමසීම සඳහා අපේක්ෂකයින් 6 දෙනෙකු ඉදිරිපත්ව සිටි අතර ඉන් 5 දෙනෙකුම ඉස්ලාමීය ආධ්‍යාත්මික නායක අයතුල්ලා කමේනිගේ අනුගාමිකයින් විය. කෙසේ වෙතත් ඉරාන ආධ්‍යාත්මික නායකයාගේ අනුගාමිකයින් 5 දෙනා අභිබවා යමින් සියයට 50.7ට වැඩි ඡන්ද ප්‍රතිශතයක් ලබා ගනිමින් ඉරාන ජනාධිපතිවරණයෙන් ජය ගැනීමට හසාන් රවුහානි සමත්ව තිබේ. ප්‍රකාශිත ඡන්ද මිලියන 36කින් (සියයට 50.7ක්) ඡන්ද 18,613,329ක් රවුහානිටත්, ටෙහෙරාන් නගරාධිපති මොහොමඩ් බගර් කලිබාෆ් (සියයට 16.5ක්) ඡන්ද 6,077,292ක් ලබා ගනිමින් දෙවන ස්ථානයටත් පත්විය. පසුගිය වසර 8 තුළ ඉරානය පාලනය කළ ජනාධිපති මහමුද් අහමඩිනෙජාඩ් ට මෙවර මැතිවරණයට සහභාගිවීම සඳහා එරට ව්‍යවස්ථාව අනුව අවස්ථාව හිමි වූයේ නැත. ඉරාන වැසියෝ මිලියන 50.5 ක් ඡුන්දය ප‍්‍රකාශ කිරීමට සුදුසුකම් ලබා සිටි අතර, මිලියන 1.6 කට වැඩි පිරිසක් පළමු වරට මෙවර ඡුන්දය ප‍්‍රකාශ කිරීමට සුදුසුකම් ලබා සිටි බව විදෙස් වාර්තාවල දැක්වෙයි. ජනාධිපතිවරණය වෙනුවෙන් ඡන්ද මධ්‍යස්ථාන 60,000 ක් කි‍්‍රයාත්මක වූ අතර විදෙස් රටවල සිටින ඉරාන වැසියන් වෙනුවෙන් ද ඡන්ද මධ්‍යස්ථාන 285 ක් කි‍්‍රයාත්මක වූ බව සඳහන්ය. ඉරානයේ පවතින්නේ ඉස්ලාම් දහම පාදක කොට ගත් දේශපාලන ක‍්‍රමවේදයක් බව කියැවෙයි. එරට උත්තරීතර ආධ්‍යාත්මික නායක අයතුල්ලා කමේනී සහ ඔහුගේ නායකත්වයෙන් යුත් උත්තරීතර මණ්ඩලය, ජනපති ධුරය ඉක්මවා ගිය බලතල හිමි වී ඇති කොටසක් ලෙස සැලකෙයි. ජනපති ධුරය සඳහා තරඟ වැදීමට නම්, අපේක්ෂකයින්ට එම උත්තරීතර පාලක මණ්ඩලයේ ද අනුමැතිය ලබා ගත යුතු වේ. ඉරානයේ දේශපාලනය මෙන්ම මැතිවරණ ද ප‍්‍රධාන වශයෙන් පවතින්නේ ප‍්‍රතිසංස්කරණවාදීන් හා දැඩි මතධාරීන් අතර සටනක් ලෙස බවද කියැවෙයි. මෙවර ඉරාන මැතිවරණයෙන් ජය ගනු ඇතැයි අපේක්ෂා තැබූ රවුහානි බටහිර රටවල් සමග සබඳතා ගොඩනැගීමට අපේක්ෂා කරන නායකයෙකු බවද විදෙස් වාර්තා අනාවරණය කළේය.", "URL": "https://sinhala.adaderana.lk/news.php?nid=34953", "Category": null, "Parent URL": null}