{"Source": "Adaderana", "Timestamp": "October 3, 2018 12:48 pm", "Headline": "මාරයා කැඳවු ඔට්ටුව", "News Content": "හල්දුම්මුල්ල මුරුතහින්න ගම්මානයේ මළ ගෙදරක සූදු පිටියකදී රුපියල් 100 ඔට්ටුවක් පිළිබද ඇතිවු ගැටුමක් දුර දිගගොස් පුද්ගලයෙක් ඝාතනය කිරිමේ සිද්ධිය සම්බන්ධයෙන් අත්අඩංගුවට ගත් සැකකරුවන් 5 දෙනා බණ්ඩාරවෙල මහේස්ත්‍රාත් අධිකරණයට ඉදිරිපත් කිරිමේන් පසු මේ මස 15 වනදා දක්වා රක්ෂිත බන්ධනාගාර ගත කෙරිණ. මේ ඝාතනය කර තිබුනේ හම්බන්තොට සමගිපුර පදිංචි අධිකාරි විතානලාගේ ලාගේ චමින්ද කුමාර හෙවත් සිසිරකුමාර (40) නමැති දෙදරු පියෙකි. මළ ගමට පැමිණි ඥාතීන් පිරිසක් සමඟ මරණකරු මුදල් ඔට්ටු අල්ලමින් සූදු සෙල්ලම් කර ඇති බව අනාවරණය වී තිබේ. මෙහිදි මරණකරු රුපියල් 100 ක ඔට්ටුවක් දිනා ඇති අතර සැකකරුවෙක් වන විශ්‍රාමික යුද හමුදා සාජන් මේජර්වරයෙක් බහින් බස්වීමක් වී ඔහු මරණකරුගේ කම්මුලට පාරක් ගසා ඇති බවත් විමර්ශන වලදි අනාවරණය වු බව බණ්ඩාරවෙල පොලිස් අධිකාරි සුදත් මාසිංහ මහතා පැවසීය. එම සිද්ධියෙන් පසු තවත් සැකකරුවෙක් මරණකරුට පොල්ලකින් පහරදීමට පැමිණි අවස්ථාවේ මරණකරු ඔහු තල්ලුකර දමා ඇති බවත් බිම වැටී මුහුණට තුවාල සිදුවු ඔහු නිකපොත ත්‍රීරෝද රථ ගාලේ රැකියා කරන තම සහෝදරයන් දෙදෙනාට මේ බව දැනුම් දීමෙන් පසු ඔවුන් ත්‍රීවිලර් 2 කින් පැමිණ පොලුවලින් පහරදී මෙම අපරාධය සිදුකර තිබෙන බවත් සාක්ෂිවලින් අනාවරණය වු බවද පොලිස් අධිකාරිවරයා සඳහන් කළේය. බරපතළ තුවාල ලැබු මරණකරු හල්දුම්මුල්ල ප්‍රාදේශීය රෝහලට රැගෙන යන විටත් මියගොස් තිබිණ. ඝාතනයට යොදාගත් බවට සැකකරන පොලු ද පොලීසිය විසින් අත්අඩංලගුවට ගෙන තිබේ. බදුල්ල මහ රෝහලේ අධිකරණ විශේෂඥ වෛද්‍ය සඳකැන් වඩුගේ මහතා විසින් බදුල්ල මහ රෝහලේ මෘත ශරීරාගාරයේදි (2) දා පශ්චාත් මරණ පරික්ෂණය සිදුකළේය. පහරදිමක් හා සැසදෙන මොට බලයක් සහිත පහරදීමෙන් මොලයට හා හිස්කඹලට සිදුවූ බරපතළ තුවාල හේතුවෙන් මෙ මරණය සිදුව ඇති බව ඔහු සිය වාර්තාවෙන් පෙන්වාදී තිබේ. බණ්ඩාරවෙල පොලිස් අධිකාරි සුදත් මාසිංහ මහතාගේ උපදෙස් මත හපුතලේ පොලිස් ස්ථානාධිපති පොලිස් පරික්ෂක සාගර දයාරත්න සහ හල්දුම්මුල්ල පොලිස් ස්ථානාධිපති පොලිස් පරීක්ෂක එම්.පී.ද සිල්වා යන මහත්වරුන්ගේ මෙහෙයවීමෙන් විමර්ශන සිදුකෙරිණ. ප්‍රසිද්ධ සමාගමකට අයත් ව්‍යාපාරික ස්ථානයක හම්බන්තොට ශාඛාවේ ආරක්ෂක අංශයේ සේවය කළ,මරණකරුගේ අවසන් කටයුතු හම්බන්තොට පොදු සුසාන භූමියේදී අද ( 3) දා සිදුකිරීමට නියමිතය.", "URL": "https://sinhala.adaderana.lk/news.php?nid=97105", "Category": null, "Parent URL": null}