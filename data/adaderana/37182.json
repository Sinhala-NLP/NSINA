{"Source": "Adaderana", "Timestamp": "September 6, 2013 12:22 pm", "Headline": "එල්.ටී.ටී.ඊ යේ හිටපු ලුතිනන් කර්නල් - ඒත් අපරාධ චෝදනා නෑ", "News Content": "තමා එල්.ටී.ටී.ඊ සංවිධානයේ ඉහළපෙළ ක්‍රියාකාරිණියක ලෙස කටයුතු කළ බව ඕස්ට්‍රේලියානු රජයේ රැකවරණ ලබා දිවි‍‍‍ගෙවන රාජීනී නමැති ශ්‍රී ලාංකික ද්‍රවිඩ කාන්තාවක විසින් පාපොච්චාරණය කර තිබේ. සරණාගත පුරවැසිභාවය පතා ඕස්ට්‍රේලියාවට සංක්‍රමණය වී ඇති ඇය පිළිබඳ ඇතිවුණු සැකයක් මත ඇගෙන් ප්‍රශ්න කිරීමේදී මේ බව පවසා ඇති වග ඕස්ට්‍රේලියානු සරණාගත බුද්ධි අංශය විසින් අනාවරණය කරගෙන ඇත. ඒ අනුව ඇය ලුතිනන් කර්නල්වරියක ලෙස එල්.ටී.ටී.ඊ කැරලිකරුවන් පුහුණු කළ බවත්, 1990 දී පමණ යුද පෙරමුණු දෙකක සේවය කර ඇති බවත් විදෙස් මාධ්‍ය උපුටා දක්වයි. මේවන විට රැඳවුම් භාරයේ සිටින රාජිනී 2010 වසරේ ඕස්ට්‍රේලියාවට සංක්‍රමණය වී ඇති තිදරු මවක වන අතර ඇය සම්බන්ධයෙන් බුද්ධි අංශය විසින් මෙම කරුණු අනාවරණය කරගෙන ඇතත් එරට මහාධිකරණය හමුවේ ඇයට කිසිවිටෙකත් අපරාධ චෝදනා එල්ලවී නොමැති බව සඳහන්ය. එකළොස් වන වියේදී නිවසින් පැන ඇවිත් තමන් එල්.ටී.ටී.ඊ සංවිධානයට බැඳුණු බවත් , ඒ වන විට සංවිධානය තුළ එවැනි වයසේ පසුවූ එකම බාලවයස්කාර දැරිය තමන් පමණක් බවත් රාජිනී විසින් තහවුරු කර ඇත. ඕස්ට්‍රේලියානු ජාතික ආරක්ෂාවට 34 හැවිරිදි රාජිනී තර්ජනයක් වනු ඇත්ද යන්න පිළිබඳ බුද්ධි අංශ විසින් කරුණු දක්වා ඇති අතර එරට අධිකරණයක් තුළ අපරාධ චෝදනා ගොනු කරනු නොලැබුවද බුද්ධි අංශ වාර්තාවන්ට අභියෝග කිරීමට ඇයට අයිතියක් නොමැති බව කියැවෙයි. 2009 වසරේ ශ්‍රී ලංකාව තුළ එල්.ටී.ටී.ඊ යුදමය ක්‍රියාකාරකම් මුලිනුපුටා දැමූවද ඇය තව දුරටත් ඕස්ට්‍රේලියානු රජයේ රැකවරණ ලබමින් එල්.ටී.ටී.ඊය වෙනුවෙන් සහය ලබාදෙනු ඇත්ද යන්න බුද්ධි අංශ අවධානයට ලක්ව තිබේ. රාජිනී මේවන විට එරට 47 වන සරණාගත කණ්ඩායමේ සාමාජිකාවක ලෙස සිටියද ඇයට ඕස්ට්‍රේලියාවේ වාසය කිරීමට වීසා බලපත්‍ර නොමැති වුවත් , ඇයට එරට මහාධිකරණය විසින් අපරාධ චෝදනා ගොනු කර නොමැති බව ඇයගේ නීතිඥයා වන ඩේවිඩ් මැනේ පවසයි.", "URL": "https://sinhala.adaderana.lk/news.php?nid=37182", "Category": null, "Parent URL": null}