{"Source": "Adaderana", "Timestamp": "April 10, 2017 09:16 am", "Headline": "උත්සව සමයේ සහන මිලට බඩු මල්ලක් ලබා දීමේ වැඩපිළිවෙළක්", "News Content": "උත්සව සමය නිමිත්තෙන් අත්‍යවශ්‍ය ආහාර වර්ග 10ක් ඇතුළත් භාණ්ඩ මල්ලක් සහන මිලට ලබාදීමේ වැඩපිළිවෙළක් ක්‍රියාත්මක කිරීමට මුදල් අමාත්‍යාංශය සැලසුම් කර තිබේ.ලංකා සතොස හරහා අද(10) දිනයේ සිට ලබන 18 වන දින දක්වා මෙම වැඩපිළිවෙළ ක්‍රියාත්මක කිරීමට සැලසුම් කර ඇති බව මුදල් අමාත්‍ය රවී කරුණානායක මහතා සඳහන් කළේය.ඒ අනුව පරිප්පු, අල, ලොකු ලූණු, සහල්, හාල්මැස්සන්, සීනි, ටින් මාළු, කෑලි මිරිස්, කඩල සහ කිරිපිටි භාණ්ඩ මල්ල සඳහා ඇතුළත් කර තිබේ.රුපියල් 1500ක පමණ වටිනාකමකින් යුත් භාණ්ඩ මල්ල රුපියල් 975ක මිලකට අලෙවි කිරීමට සැලසුම් කර ඇති බව මුදල් අමාත්‍ය රවි කරුණානායක මහතා සඳහන් කළේය.මේ අතර උත්සව සමයේ වෙළදසැල්වල භාණ්ඩ හිගයක් හෝ භාණ්ඩවල මිල වැඩිවීමක් නොමැති බව රවි කරුණානායක අමාත්‍යවරයා පවසයි.අලුත් අවුරුදු සමයේ වෙළදපොලේ භාණ්ඩ මිල ගණන් පිළිබඳ සොයාබැලීම සඳහා කොළඹ ප්‍රදේශයේ සුපිරි වෙළදසැල් කිහිපයක නීරික්ෂණ සංචාරයක නිරත වීමෙන් අනතුරුව මාධ්‍ය වෙත අදහස් දකවමින් අමාත්‍යවරයා මෙම බව සඳහන් කළේය.", "URL": "https://sinhala.adaderana.lk/news.php?nid=71919", "Category": null, "Parent URL": null}