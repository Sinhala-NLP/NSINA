{"Source": "Adaderana", "Timestamp": "June 3, 2013 11:42 am", "Headline": " නැගෙනහිර පළාත් සභාවේ අවුලක් නැතිලු!", "News Content": "නැගෙනහිර පළාත් සභාව කිසිදු අර්බුදකාරී තත්ත්වයකට හෝ දෙදරායාමකට ලක්වී නොමැති බව එහි ප්‍රධාන ලේකම් සරත් අ‍බේගුණවර්ධන මහතා පවසයි. නැගෙනහිර පළාත් සභාවේ අමාත්‍ය මණ්ඩල තීරණ ක්‍රියාත්මක කිරීමේදී නැගෙනහිර ආණ්ඩුකාරවරයාගේ හා ප්‍රධාන අමාත්‍යවරයාගේ ක්‍රියාකලාප මෙම අර්බුදයට හේතු වී ඇති බවත්, ඊට විරෝධය පෑමක් ලෙස ඉදිරි පළාත් සභා රැස්වීම වර්ජනය කිරීමට පළාත් සභාව ඒකමතිකව තීරණය කර ඇති බවට ඇතැම් මාධ්‍ය මගින් කර තිබූ හෙළිදරව්ව ගැන කළ විමසීමකදී ප්‍රධාන ලේකම්වරයා මේ බව පැවසුවේ යැයි අප වාර්තාකරු පැවසීය. නැගෙනහිර පළාත් සභාවේ අමාත්‍ය මණ්ඩලය ගන්නා තීරණ ක්‍රියාත්මක කිරීමේදී පළාත් ආණ්ඩුකාරවරයා බාධා කරන බව හා මැති ඇමතිවරු කංකානිවරුන් තත්ත්වයට දමා කටයුතු කරන බවට ඇතැම් ඇමතිවරු නගන චෝදනාව සම්බන්ධයෙන් ප්‍රධාන ලේකම් සරත් අබේගුණවර්ධන මහතා එසේ පැවසු බව අප වාර්තාකරු සඳහන් කළේය. \"අමාත්‍ය මණ්ඩලය ගන්නා තීරණ ආණ්ඩුකාරවරයා ක්‍රියාත්මක කිරීමට ඉඩ නොදෙන බව ප්‍රකාශ කිරීම මම වගකීමෙන් යුතුව බැහැර කරනවා. කෙසේ වෙතත් අමාත්‍ය මණ්ඩලය ගන්නා ඇතැම් තීරණ ක්‍රියාත්මක කිරීමට අපහසුයි. මේවන විට වඩාත් කතා බහට ලක්වී ඇති කාරණය වන්නේ පළාත් මන්ත්‍රීවරුන් සඳහා රුපියල් 40,000ක ඉන්ධන දීමනාවක් ලබාදෙන ලෙස කරන ලද යෝජනාවයි. මෙවැනි දීමනාවක් වෙනත් කිසිදු පළාත් සභාවක ලබාදෙන්නේ නෑ. පසුගිය වසරේ මන්ත්‍රීවරුන් සඳහා ලබාදුන් රුපියල් 30,000ක දීමනාව සම්බන්ධයෙන් මේවන විට විගණන පරීක්ෂණයක් සිදුකෙරෙනවා. ඉන්ධන වියදම් ලෙස යෝජනා කර ඇති මෙම රුපියල් 40,000ක දීමනාව සම්බන්ධයෙන් ගරු ආණ්ඩුකාරතුමාගේ උපදෙස් මත මා එම යෝජනාව වැඩිදුර උපදෙස් සඳහා මධ්‍යම රජයේ වගකිව යුතු අංශ වෙත යොමු කර තිබෙනවා. ජාතික මට්ටමෙන් ඒ සම්බන්ධව ලැබෙන උපදෙස් මත පමණයි පළාත් සභාවට කටයුතු කළ හැක්කේ.\" යැයි ලේකම්වරයා පැවසු බව කියා සිටියේය. ඉදිරි පළාත් සභා රැස්වීම වර්ජනය කිරීමට මැති ඇමතිවරුන් ඒකමතිකව තීරණය කර ඇති බවට මාධ්‍ය මගින් කරන ලද හෙළදරව්ව සම්බන්ධයෙන් අදහස් දැක්වූ ප්‍රධාන ලේකම්වරයා කියා සිටියේ තමා දන්නා තරමින් ඉකුත් පළාත් සභා රැස්වීමේදී එබදු කිසිදු තීරණයක් නොගත් බව යැයි අප වාර්තාකරු කීවේය. අවසන් වරට පළාත් සභාව රැස්වු දින පළාත් සභාවේ විපක්ෂයේ මන්ත්‍රීවරුන්ගේ නොමනා හැසිරීම සැලකිල්ලට ගත් පළාත් සභාවේ සභාපතිනිය ඇයට ලැබී ඇති බලතලවලට අනූව ලබන 18 දක්වා සභාව කල් තැබූ බවත් පළාත් සභාව නියමිත අන්දමින් එදිනට රැස්විය යුතු අතර එසේ නොවන්නේ නම් ඒ සම්බන්ධයෙන් සභාපතිනිය අදාළ නීති රීතිවලට අනුකූලව කටයුතු කරනු ඇති බවත් කී බව හෙතෙම පැවසීය. ඉකුත් 29 වැනිදින සවස රැස්වීමට නියමිතව තිබූ අමාත්‍ය මණ්ඩල රැස්වීම ප්‍රධාන අමාත්‍යවරයාගේ අභිමතය මත එදින පෙරවරුවේ දින නියමයක් නොමැතිව කල් දැමූ අතර එය කිසිසේත් අමාත්‍ය මණ්ඩල රැස්වීම වර්ජනය කිරීමක් නොවන බවත් තමන්ට එවැනි තීරණයක් පිළිබඳව කිසිවෙකුත් මෙතෙක් දැනුම් දී නොමැති බවත් ලේකම්වරයා වැඩිදුරටත් කියා සිටි බවද අප වාර්තාකරු කීවේය.", "URL": "https://sinhala.adaderana.lk/news.php?nid=34594", "Category": null, "Parent URL": null}