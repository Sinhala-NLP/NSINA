{"Source": "Adaderana", "Timestamp": "June 27, 2012 04:13 pm", "Headline": "ඉදිරි මාස හයෙත් බදු බර ඉහළයාම අනිවාර්යයි", "News Content": "ඉදිරි මාස 6 ක කාලය තුළ යළිත් බදුවැඩිවීම අනිවාර්යය බවත්,ඒ තුළින් භාණ්ඩ මිල ඉහළයාම වැළැක්විය නොහැකි බවත් එ.ජා.ප පාර්ලිමේන්තු මන්ත්‍රී හර්ෂ ද සිල්වා මහතා පවසයි. මේ වසරේ 6.2% ට ඇස්තමේන්තු කර තිබුණු අයවැය පරතරය මුල් කාර්තුව තුළ පමණක් 2.9% ක් පෙන්නුම් කිරීමෙන් වසර අවසානවන විට 11.2% දක්වා කඩාවැටිය හැකි බව හෙ‍තෙම කියා සිටියි. ඒ බව මහා භාණ්ඩාගාරය විසින් නිකුත් කරන ලද දත්තවලින් පැහැදිලිවන බව මන්ත්‍රීවරයා කියා සිටියේ අද(27)කොළඹ පැවති මාධ්‍ය හමුවකට එක්වෙමිනි. එබැවින් ආණ්ඩුවේ වියදම් අඩුකිරීම හෝ බදුවැඩිකිරීම අනිවාර්යයෙන් කළ යුතු බවත්,ආණ්ඩුවේ වියදම් අඩුකිරීමක් අපේක්ෂා කළ නොහැකි බැවින් ආනයනික භාණ්ඩවල බදු වැඩිකිරීම යළි වරක් සිදුවීමට නියමිත බවත් ඔහු පෙන්වා දුන්නේය. ඒ අනුව සීනි,කිරිපිටි,පරිප්පු,සැමන්,අල,ලූනු ආදී සියල්ලගේම බදු වැඩිවීමට නියමිත බවත්,ලෝක වෙළඳපොලේ සීනි මිල පහත බසිද්දී එකී සහනය ජනතාවට ලබානොදෙමින් න්නේ මිල ස්ථාවර කරගැනීමට යයි ආණ්ඩුව විහිළු කතා කියමින් සිටින බව මන්ත්‍රීවරයා අවධාරණය කළේය. ලෝක වෙළඳපොලේ පෙට්‍රල්,ඩීසල්,භූමිතෙල් මිල අඩුවෙද්දී එකී සහනය ජනතාවට ලබානොදෙන්නේ ආණ්ඩුව එයින්ද බදු එක්රැස් කරන නිසා යයි ද හර්ෂ ද සිල්වා මහතා පෙන්වා දුන්නේය. ආණ්ඩුව විසින් රටේ ආර්ථික වර්ධන වේගය 8.8% ක් යයි පම්පෝරි ගැසූවද මේවන විට දැවැන්ත ලෙස කඩාවැටෙමින් පවතින බවත්, අරමුදල පවසන පරිදි 10% ට වඩා උද්ධමනය වැඩිවිය හැකි බවත් මන්ත්‍රීවරයා සිහිපත් කළේය. මේවන විට කොටස් වෙළඳපොලේ කෑලිත් නැති බවත්,එය කුඩු පට්ටම් වී ගොස් ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25364", "Category": null, "Parent URL": null}