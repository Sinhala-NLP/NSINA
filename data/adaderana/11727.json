{"Source": "Adaderana", "Timestamp": "October 25, 2010 03:12 pm", "Headline": "මෙරට සංවර්ධනයේ මුදල් ගලායන්නේ ජපානය හා චීනයටයි ", "News Content": "රජය ආරම්භ කර ඇති සංවර්ධන වැඩපිළිවෙල හරහා ජනතාවට මුදල් ගලා යාමක් සිදු නොවන බවට එක්සත් ජාතික පක්ෂය චෝදනා කරයි. මෙරට සංවර්ධන වැඩපිළිවෙල ජපාන හා චීන ජනතාවට මුදල් ගලා යන තෝතැන්නක් බවට පත්ව ඇති බව එම පක්ෂයේ පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කළේය. කොළඹ දී අද(25) පැවති මාධ්‍ය හමුවකට සහභාගී වෙමින් ගයන්ත කරුණාතිලක මන්ත්‍රීවරයා මේ අදහස් පළ කළේය. සංවර්ධන වැඩසටහන් රජය ක්‍රියාත්මක කළ ද භාණ්ඩ මිල පාලනය කිරීම සඳහා මේ වන තෙක් රජය කිසිදු වැඩපිළිවෙලක් ක්‍රියාත්මක කර නොමැති බව ඔහු එහි දී වැඩිදුරටත් ප්‍රකාශ කළේය. එමෙන්ම චීනය, ජපානය වැනි රටවල ජනතාවට මෙම සංවර්ධන වැඩපිළිවෙළවල් හරහා රැකියා ලබාදෙන තත්ත්වයක් උදාවී ඇති බව ද මන්ත්‍රීවරයා පෙන්වාදෙයි. පොලිය ගෙවීමේ විපාකය ජනතාව මත පැටවීම නිසා එම බර ජනතාවට දැරීමේ අපහසු තත්ත්වයක් උදාවී ඇති බවට ද හෙතෙම චෝදනා කරයි. සංවර්ධනය පිළිබඳ පම්පෝරි ගැසුවද ජනතාවගේ අතට මුදල් ලැබෙන වැඩ පිළිවෙළක් නොමැති බව ද කරුණාතිලක මහතා පවසයි.", "URL": "https://sinhala.adaderana.lk/news.php?nid=11727", "Category": null, "Parent URL": null}