{"Source": "Adaderana", "Timestamp": "July 18, 2017 04:45 pm", "Headline": " ලක් රජය ගැන සිංගප්පූරු විදෙස් ඇමති සතුටු වෙයි", "News Content": "ජාතික සංහිඳියාව ශක්තිමත් කිරීම සඳහා ශ්‍රී ලංකා රජය දරණ උත්සාහය ප්‍රශංසනීය බව සිංගප්පූරු විදේශ අමාත්‍ය ආචාර්ය විවියන් බාල ක්‍රිෂ්ණන් මහතා පවසයි. සිව්දින නිල සංචාරයක් සඳහා දිවයිනට පැමිණි සිංගප්පූරු විදේශ අමාත්‍යවරයා අද (18) පෙරවරුවේ ජනාධිපති මෛත්‍රීපාල සිරිසේන මහතා හමු වූ අවස්ථාවේදී මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය.එහිදී අදහස් දැක්වු ජනාධිපතිවරයා සඳහන් කළේ මෙරට තුළ සිංගප්පූරු ආයෝජන ඉහළ නැංවීම පිළිබඳ පුළුල් ඉඩකඩක් පවතින අතර ඒ සඳහා තමන් සිංගප්පුරු ආයෝජකයින්ට ආරාධනා කරන බවයි.ඒ අනුව මෙරට බලශක්ති, අධ්‍යාපන හා තාක්ෂණික යන අංශවල ආයෝජනයන්ට සිංගප්පූරුව සූදානම් බව පැවසූ විදේශ අමාත්‍යවරයා දැනටමත් සිංගප්පූරු ආයෝජකයින් 300 ට වැඩි පිරිසක් ශ්‍රී ලංකාව තුළ ආයෝජන සිදු කර ඇති බවද සඳහන් කළේය.ශ්‍රී ලංකාවේ මධ්‍යස්ථ විදෙස් ප්‍රතිපත්තිය ඇගයීමට ලක් කළ සිංගප්පූරු විදේශ අමාත්‍යවරයා දෙරට අතර ද්වී පාර්ශවික සබඳතා ශක්තිමත් කර ගැනීමට ඉදිරියේදී කැපවී කටයුතු කරන බව කියා සිටියේය. මේ අතර සිංගප්පූරු විදේශ අමාත්‍ය ආචාර්ය විවියන් බාල ක්‍රිෂ්ණන් මහතා හෙට (19) යාපනයේ සංචාරයක නිරත වීමට නියමිතය.එහිදී යාපනය පුස්තකාලය සඳහා පොත් පරිත්‍යාගයක් සිදු කිරීමටද නියමිත අතර පුස්තකාල කාර්ය මණ්ඩලයට සිංගප්පූරුවේ පුහුණු අවස්ථා ලබාදීමේ ගිවිසුමකටද අත්සන් තැබීමට නියමිත බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=75387", "Category": null, "Parent URL": null}