{"Source": "Adaderana", "Timestamp": "April 26, 2012 12:54 pm", "Headline": "දත් පෙන්නන්න ගිය කතට ලිංගික යෝජනා කළ දොස්තර අත්අඩංගුවට", "News Content": "ප්‍රතිකාර ලබාගැනීම සඳහා පැමිණි කාන්තාවකට ලිංගික අතවර සිදුකිරීමේ චෝදනාවක් මත අත්අඩංගුවට ගත් රාගම රෝහලේ සේවය කරන වෛද්‍යවරයෙකු අද(26) මහර මහේස්ත‍්‍රාත් අධිකරණයට ඉදිරිපත් කිරීමට නියමිත බව පොලිසිය පවසයි. පසුගිය 24 වන දින කිරිබත්ගොඩ පොලිස් වසමේ, දළුගම ප්‍රදේශයේ පුද්ගලික රෝහලක් වෙත දත් පරීක්ෂා කරවාගැනීම සඳහා ගිය දළුගම ප‍්‍රදේශයේම පදිංචි කාන්තාවක් මෙසේ අතවරයට ලක්ව ඇති බව සඳහන්ය. එදින දත්වලට ප‍්‍රතිකාර කිරීමෙන් පසුව අදාළ වෛද්‍යවරයා පසු දිනද දත් පරීක්ෂා කිරීම සඳහා පැමිණෙන ලෙස එම කාන්තාවට උපදෙස් දී ඇති බව පොලිසිය සඳහන් කරයි. ඒ අනුව එම කාන්තාව ඊයේ(25) පස්වරුවේ එම පුද්ගලික රෝහල වෙත ගොස් අදාළ වෛද්‍යවරයා හමුවී ඇත. එම කාන්තාව එදින පැය 1 ½ ක පමණ කාලයක් වෛද්‍යවරයා විසින් වෛද්‍ය ප‍්‍රතිකාර කරන කාමරයේ තබාගෙන ඇයගේ ශරීරයේ විවිධ ස්ථාන ස්පර්ෂ කරමින් ලිංගික අතවර සිදුකිරීම සම්බන්ධව පැමිණිල්ලක් ඉදිරිපත් වූ බව පොලිසිය පැවසීය. මෙම සිද්ධිය සම්බන්ධ රාගම රෝහලේ සේවයකරන වෛද්‍යවරයකු අත්අඩංගුවට ගත් බව ද පොලිසිය සඳහන් කරයි. එම සැකකරු මෙසේ අද මහර මහේස්ත‍්‍රාත් අධිකරණයට ඉදිරිපත් කිරීමට නියමිතව ඇති අතර කිරිබත්ගොඩ පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=23818", "Category": null, "Parent URL": null}