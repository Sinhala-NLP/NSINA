{"Source": "Adaderana", "Timestamp": "June 18, 2012 08:55 am", "Headline": "අත්තනෝමතිකව සෞඛ්‍ය සේවා අධ්‍යක්ෂ පත්කළොත් වෘත්තීය ක්‍රියාමාර්ගයකට යනවා", "News Content": "අත්තනෝමතික ලෙස ඌව පළාත් සභාවේ පළාත් සෞඛ්‍ය සේවා අධ්‍යක්ෂ ධුරය පත්කිරීමට යාම සම්බන්ධයෙන් රජයේ වෛද්‍ය නිලධාරීන්ගේ සංගමය සිය විරෝධය පළකරයි. අදාළ පුරප්පාඩුව සඳහා තාවකාලික පත්කිරීමක් සිදුකිරීමට පළාත් සෞඛ්‍ය ලේකම්වරයා ක්‍රියාකරමින් සිටින බව දැනගන්නට ලැබී ඇතැයි මේ සම්බන්ධයෙන් අද දෙරණ සමඟ අදහස් දැක් වූ රජයේ වෛද්‍ය නිලධාරීන්ගේ සංගමයේ මධ්‍යම කමිටු සාමාජික වෛද්‍ය නවීන් ද සොයිසා මහතා සඳහන් කළේය. පළාත් සෞඛ්‍ය සේවා අධ්‍යක්ෂවරයා පත්කිරීම සහ සියලුම සෞඛ්‍ය සේවාවන්ට අදාළ කරුණු පැවරෙන්නේ රාජ්‍ය සේවා කොමිෂන් සභාවට බව ඒ මහතා පෙන්වාදුන්නේය. එමනිසා පළාත් සෞඛ්‍ය සේවා අධ්‍යක්ෂවරයාගේ වැඩ බැලීමේ කාර්යය සඳහා හෝ පත්කිරීමක් සිදුකිරීමට පළාත් සභාවට බලයක් නොමැති බව ඔහු කියා සිටියේය. එවැනි පත්කිරීමක් සිදුක‍ළහොත් දැඩි වෘත්තීය සමිති ක්‍රියාමාර්ගයක් ගැනීමට සිදුවන බව ද වෛද්‍ය නවීන් ද සොයිසා මහතා අවධාරණය කර සිටියේය.", "URL": "https://sinhala.adaderana.lk/news.php?nid=25117", "Category": null, "Parent URL": null}