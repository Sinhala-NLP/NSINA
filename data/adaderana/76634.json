{"Source": "Adaderana", "Timestamp": "August 24, 2017 01:16 pm", "Headline": "උතුරු පළාත් සභාවේ උද්ඝෝෂණයක්", "News Content": "අද උතුරු පළාත් සභා රැස් වීම අතරතුර පළාත් මැති ඇමැතිවරුන් සියලු දෙනාම සභා ශාලාව තුළ උද්ඝෝෂණය කිරීම නිසා විනාඩි 5කට ආසන්න කාලයක් සභාවේ කටයුතු ඇනහිටීය. දේශපාලන සිරකරුවන් නිදහස් කිරීම, හමුදාව භාරයේ තිබෙන ඉඩම් නිදහස් කිරීම යන කරුණු කඩිනම් කිරීමට බල කරමින් මෙම උද්ඝෝෂණය කර ඇති අතර මීට උතුරු පළාත් සභාවේ සියලු මැති ඇමැතිවරුන්ගේ සහයෝගයද හිමි වීම විශේෂත්වයකි. උතුරු පළාත් සභාවේ මහ ඇමැති සී. වී. විග්නේෂ්වරන් මෙහිදී කියා සිටියේ මේ ඉල්ලීම් සම්බන්ධයෙන් ජනාධිපතිවරයා දැනුවත් කර ඇති බවයි. මේ පිළිබද ජනාධිපතිවරයාගේ ස්ථාවරය උතුරු පළාත් ආණ්ඩුකාරවරයා හරහා කඩිනමින් දැන ගැනීමට කටයුතු කරන බවද ඔහු මෙහිදී වැඩි දුරටත් කියා ඇත. පළාත් මහ ඇමැතිවරයාගේ ප්‍රකාශයත් සමග සභාවේ කටයුතු යථා තත්ත්වයට පත් විය. උතුරු පළාත් සභා මණ්ත්‍රී එම්. කේ. ස්වාජිලිංගම් ගේ මෙහෙයවීම මත මෙම උද්ඝෝෂණය සිදු කර ඇත.", "URL": "https://sinhala.adaderana.lk/news.php?nid=76634", "Category": null, "Parent URL": null}