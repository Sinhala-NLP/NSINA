{"Source": "Adaderana", "Timestamp": "November 18, 2010 12:18 pm", "Headline": "ෆොන්සේකාගේ අසනීපය නිසා සුදු කොඩි නඩුව 23 ට කල්යයි", "News Content": "හිටපු යුද හමුදාපති සරත් ෆොන්සේකා මහතා රෝගාතුර වීම නිසා සුදු කොඩි ප්‍රකාශය පිළිබඳ නඩුව ලබන 23 වන දින දක්වා කල් තැබීමට කොළඹ මහාධිකරණය අද(18) තීරණය කර තිබේ. සරත් ෆොන්සේකා මහතාගේ බඩවැල් වල සහ පෙනහලු වල පසුගිය බෝම්බ ප්‍රහාර වලින් ඇතිවූ ආබාධ නිසා හදිසි රෝග තත්ත්වයක් ඇතිවී තිබෙන අදාළ නඩුව අද කැඳවූ අවස්ථාවේදී සරත් ෆොන්සේකා මහතා වෙනුවෙන් පෙනී සිටි නීතිඥවරයා කියා සිටියේය. විශේෂයෙන්ම ඔහුට ව්‍යායාම පහසුකම් නොමැති නිසා එම තත්ත්වය ඇතිවී තිබෙන බව සඳහන් කළ නීතිඥවරයා මේ දිනවල ඇදහැලෙන වර්ෂාව හේතුවෙන් ඔහුගේ සිර මැදිරිය තෙමීමට ලක්වීම ද මෙම තත්ත්වයට හේතුවක් වී ඇති බව සඳහන් කළේය. ඉදිරිපත් වූ කරුණු සලකා බැලූ ත්‍රිපුද්ගල මහාධිකරණ විනිසුරු මඬුල්ල ෆොන්සේකා මහතාට අවශ්‍ය ව්‍යායාම පහසුකම් ලබාදෙන ලෙස බන්ධනාගාර නිලධාරීන්ට නියෝග කර තිබේ. එමෙන්ම ෆොන්සේකා මහතා වැසි දින වලදී තෙමීමට ලක්වන සිර මැදිරියක නොරඳවා සුදුසු සිර මැදිරියක රැඳවීමට පියවර ගන්නා ලෙස ද අධිකරණය බන්ධනාගාර නිලධාරීන්ට නියෝග කර ඇත.", "URL": "https://sinhala.adaderana.lk/news.php?nid=12235", "Category": null, "Parent URL": null}