{"Source": "Adaderana", "Timestamp": "October 18, 2012 10:44 am", "Headline": "කොරෙක්ස් ඩී තහනම අයින් කරේ නෑ", "News Content": "කො‍රෙක්ස් වෙළඳ නාමය යටතේ ලබාදෙන සියලු සිරප් වර්ගවලට පනවා ඇති තහනම ඉවත් කළ බවට ඇතැම් පාර්ශව සිදුකරන ප්‍රකාශ සම්පූර්ණයෙන්ම අසත්‍ය බව සෞඛ්‍ය අමාත්‍යංශය පවසයි. කැස්ස සඳහා භාවිතා කරන කොරෙක්ස් නැමැති සිරප් වර්ගය වහාම ක්‍රියාත්මක වන පරිදි භාවිතය හා අලෙවිය තහනම් කිරීමට සෞඛ්‍ය අමාත්‍යංශය පසුගියදා පියවර ගත්තේය. මෙම සිරප් වර්ගය නීති විරෝධීව වෛද්‍ය නිර්දේශවලින් තොරව භාවිතයට ගැනීම නිසා පුද්ගලයින් 7 දෙනෙකු ජීවිතක්ෂයට පත්වීම හේතුවෙන් මෙම තීරණය ගත් බව සෞඛ්‍ය අමාත්‍යංශය සඳහන් කළේය. කෙසේ වෙතත් මෙම තහනම ඉවත් කර ඇති බවට ඇතැම් මාධ්‍ය වාර්තා පළ කර තිබිණි. මෙම තහනම ඉවත් කිරීම පිළිබඳව මේ වන තෙක් කිසිදු තීරණයක් ගෙන නොමැති බව මේ සම්බන්ධයෙන් අද දෙරණ සෞඛ්‍ය අමාත්‍යංශයෙන් සිදුකළ විමසීමක දී ඔවුන් සඳහන් කළේය. දැනට මේ සම්බන්ධයෙන් සෞඛ්‍ය අමාත්‍යංශය මට්ටමෙන් පරීක්ෂණයක් පැවැත්වෙන අතර එම පරීක්ෂණයෙන් අනතුරුව තහනම ඉවත් කිරීම පිළිබඳව තීරණයක් ගන්නා බව ද සෞඛ්‍ය අමාත්‍යංශය කියා සිටියි.", "URL": "https://sinhala.adaderana.lk/news.php?nid=28384", "Category": null, "Parent URL": null}