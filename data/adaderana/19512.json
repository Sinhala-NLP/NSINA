{"Source": "Adaderana", "Timestamp": "October 22, 2011 07:55 am", "Headline": "භාරත ලක්ෂ්මන් ඝාතනය-මරණ පරීක්ෂණයේ සාක්ෂි විමසීම අවසන්", "News Content": "භාරත ලක්ෂ්මන් ප්‍රේමචන්ද්‍ර මහතාගේ මරණය ගිනි අවියකින් වෙඩි තැබීම නිසා ඇතිවූ බහුවිධ තුවාල නිසා සිදුවූ මරණයක් යැයි කොළඹ මහේස්ත්‍රාත් අධිකරණය තීන්දු කර තිබේ. එම මරණවලට අදාළ මරණ පරීක්ෂණයේ තීන්දුව ලබාදෙමින් කොළඹ අතිරේක මහේස්ත්‍රාත් ප්‍රසන්න ද අල්විස් මහතා මේ බව ප්‍රකාශ කර ඇත.. එමෙන්ම සිද්ධියෙන් මියගිය සෙසු තිදෙනාගේ මරණ ද ගිනි අවිවලින් වෙඩි තැබීම නිසා ශරීරයේ අවයවවලට ඇතිවූ තුවාල හේතුවෙන් සිදුවූ ඒවා බව ද මහේස්ත්‍රාත්වරයා තීන්දු කළේය. ඉදිරිපත් වූ සාක්ෂි, අධිකරණ වෛද්‍යවරයා සැලකිල්ලට ගැනීමෙන් අනතුරුව මෙම තීන්දුවට තමා එළඹුණු බව ද මහේස්ත්‍රාත්වරයා කියා සිටියේය. මේ අතර මෙම සිද්ධියට අදාළව තවත් පුද්ගලයින් 8 දෙනෙකුගේ සාක්ෂි ඊයේ අධිකරණය හමුවේ මෙහෙය විණි. රහස් පොලිසියේ මෙහෙයවීම යටතේ සාක්ෂි ලබාදුන් සිද්ධිය වූ අවස්ථාවේ භාරත ලක්ෂ්මන් ප්‍රේමචන්ද්‍ර මහතා සමග ගමන්ගත් ශානක චතුරංග පැවසුවේ සිද්ධිය වූ අවස්ථාවේ දුමින්ද සිල්වා මන්ත්‍රීවරයා භාරත ලක්ෂ්මන් ප්‍රේමචන්ද්‍ර මහතාට පහරදිමත් සමගම ඔහු බිම ඇද වැටුණු බවයි. එම අවස්ථාවේ දීම වෙඩි වරුසාවක් එල්ල වූ බව ඔහු කියා සිටියේය. සිද්ධිය වන අවස්ථාවේ දුමින්ද සිල්වා මන්ත්‍රීවරයා අත ගිනි අවියක් තිබුණද ඔහු ඉන් වෙඩි තබනු තමා නොදුටු බව ද සාක්ෂිකරු පැවසීය. ඉන් අනතුරුව සාක්ෂි ලබාදෙමින් දුමින්ද සිල්වා මන්ත්‍රීවරයාගේ දුරකතන ක්‍රියාකරු ලෙස කටයුතු කළ තරිදු අසංක පැවසුවේ දෙමටගොඩ චමින්ද, ගලබඩ යනාදී පුද්ගලයින් අත ගිනි අවි තිබෙනු තමා දුටු බවයි. සිද්ධිය වූ අවස්ථාවේ දුමින්ද සිල්වා මන්ත්‍රීවරයා භාරත ලක්ෂ්මන් මහතාට පහරක් එල්ල කරනවාත් සමගම වෙඩි ශබ්දයක් ඇසුණු බව පැවසූ සාක්ෂිකරු ඒ සමගම දුමින්ද සිල්වා මන්ත්‍රිවරයා ද තුවාල ලබා බිම ඇදවැටුණු බව කියා සිටියේය. දුමින්ද සිල්වා මන්ත්‍රීවරයා අත පිස්තෝලයක් තිබෙනු තමා නොදුටු බව ඔහු පැවසුවේය. මරණ පරීක්ෂණයේ සාක්ෂි විමසීම ඊයේ අවසන්කළ අධිකරණය නඩුවේ මීළඟ කැඳවීම මේ මස 24 වන දින සිදු කරන බව නිවේදනය කරන ලදී.", "URL": "https://sinhala.adaderana.lk/news.php?nid=19512", "Category": null, "Parent URL": null}