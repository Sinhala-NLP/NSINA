{"Source": "Adaderana", "Timestamp": "May 18, 2019 12:09 pm", "Headline": "ත්‍රස්තවාදයට එරෙහිව ලංකාවට අමෙරිකාවේ පූර්ණ සහාය", "News Content": "ත්‍රස්තවාදයට එරෙහි සටනේදී ශ්‍රී ලංකාවට අඛණ්ඩව සහාය දක්වන බව අමෙරිකානු රාජ්‍ය ලේකම් මයික් පොම්පියෝ පවසා සිටියි. අමෙරිකාවේ සංචාරයක නිරත විදේශ කටයුතු අමාත්‍ය තිලක් මාරපන මහතා පසුගිය දා අමෙරිකානු රාජ්‍ය ලේකම්වරයා මෙන්ම එරට ජාතික ආරක්ෂක උපදේශක ජෝන් බෝල්ටන් මහතා මුණ ගැසී සාකච්ඡා කර ඇත. එහිදී දෙපාර්ශවයම පාස්කු ඉරු දින ප්‍රහාරය සම්බන්ධයෙන් සාකච්ඡා කර ඇති අතර ප්‍රහාරයෙන් මියගිය අමෙරිකානු පුරවැසිභාවය හිමි පුද්ගලයින්ගේ ඥාතීන්ට සිය සංවේගය පළ කර ඇති බව සඳහන්ය. මෙම සාකච්ඡාවෙන් අනතුරුව අමෙරිකාව සහ ශ්‍රි ලංකාව ඒකාබද්ධ නිවේදනයක් නිකුත් කර ඇත. මෙහිදී අමෙරිකාව ශ්‍රී ලංකාව සමඟ ත්‍රස්තවාදයට එරෙහිව නැගී සිටින බවත් ප්‍රතිත්‍රස්ත ප්‍රයත්නයන්ට සහය දෙන බව පවසනමින් අමෙරිකානු ජනාධිපතිවරයා සිදුකළ ප්‍රකාශය යළි අවධාරණය කර ඇති බව විදේශ කටයුතු අමාත්‍යාංශය සඳහන් කළේය. ඒ අනුව මෙහිදි කොළඹ පිහිටි එක්සත් ජනපද කාර්යලයෙන් ලැබුණු බහු විධ සහය සහ එෆ්.බී අයි ආයතනයෙන් ශ්‍රී ලංකාවට ලබා දුන් සහය පිළිබඳ විදේශ කටයුතු අමාත්‍ය තිලක් මාරපන මහතා සිය ස්තූතිය පළ කර ඇත. අනාගතයේදී සහය ලබා දිය හැකි ක්ෂේත්‍ර පිළිබඳ දෙපාර්ශවයේම දීර්ඝ වශයෙන් සාකච්ඡා කර ඇති අතර ශ්‍රී ලංකාව සමඟ ප්‍රතිත්‍රස්ත මෙන්ම සමුද්‍රික හා දේශ සීමා ආරක්ෂක සහයෝගීතාව අඛණ්ඩව පුළුල් කිරිමට අමෙරිකාව කටයුතු කරන බව මෙහිදී ප්‍රකාශ වී ඇති බව සඳහන්ය. සාමය සහ සමෘද්ධිය උදෙසා සංහිඳියාව වගවීම, යුක්තිය හා මානව හිමිකම් ප්‍රවර්ධනයට ශ්‍රී ලංකාව තුළ ඇති කැපවීම අමෙරිකාවේ ප්‍රසාදයට ලක්ව ඇත. අතුරුදන් වු තැනැත්තන් පිළිබඳ කාර්යාලයක් පිහිටුවීමත්, හානි පුර්ණ කාර්යලයක් පිහිටු වීම සඳහා නීති සම්පාදනය කිරීමත් හමුදාව විසින් භාවිතා කරන ලද පෞද්ගලික ඉඩම් යළි එහි මුල් හිමිකරුවන් වෙත ලබා දීම සම්බන්ධයෙන්ද අමෙරිකාවේ ප්‍රශංසාව ශ්‍රී ලංකා රජයට ලැබී ඇති බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=110200", "Category": null, "Parent URL": null}