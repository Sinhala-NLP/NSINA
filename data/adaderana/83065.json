{"Source": "Adaderana", "Timestamp": "January 16, 2018 01:25 pm", "Headline": "රෝහලේ සිටි දැරිවියගේ දේහය පෙට්ටියෙන් නිවසට-කළු කොඩි ඔසවා ජනතාව විරෝධතාවයක", "News Content": "තිස්සමහාරාම මාගම ප්‍රදේශයේදී පසුගියදා සමූහ දූෂණයට ලක්වීමෙන් අනතුරුව සියදිවි නසා ගැනීමට උත්සාහ දරා රෝහල් ගතව සිටියදී මියගිය දැරියගේ දේහය ඊයේ(15) පස්වරුවේ ඇගේ නිවසට රැගෙන විත් තිබේ. මේ අතර සිදුවීමට විරෝධය පළ කරමින් ප්‍රෙද්ශවාසීන් කළු කොඩි ඔසවා ඇති අයුරුද දක්නට ලැබුණු බව අද දෙරණ ප්‍රාදේශීය වාර්තාකරු පවසයි. තිස්සමහාරාම මාගම ප්‍රදේශයේ පදිංචි හිරුණි තක්ෂිලා දැරිය ඉකුත් 9වනදා රාත්‍රියේ සමූහ දූෂණයට ලක්ව තිබූ අතර අනතුරුව ඇය ගෙළ වැළලාගැනීමට උත්සාහ දැරීමේදී ඥාතීන් විසින් ඇය මුදාගෙන රෝහල්ගත කර තිබුණි. දින 5ක් පුරා හම්බන්තොට මහ රෝහලේ දැඩි සත්කාර ඒකකයේ ප්‍රතිකාර ලද ඇය පසුගිය ඉරිදා ජීවිතයෙන් සමුගත් අතර ඇගේ දේහය සිය නිවස වෙත රැගෙන ආවේ ඊයේ පස්වරුවේදීයි. මේ අතර සිදුවීමට විරෝධය පළ කරමින් ප්‍රෙද්ශවාසීන් කළු කොඩි ඔසවා තිබෙන ආකාරය මෙන්ම විරෝධතා පුවරු ප්‍රදර්ශනය කර තිබෙනු දැකිය හැකි විය. එමෙන්ම ඊයේ දින සිවිල් ඇඳුමින් සැරසුණු පොලිස් නිලධාරීන් දෙදෙනෙකු දැරිය සිය දිවි නසා ගැනීමට උත්සාහ කළ ස්ථානයේ මිනුම් කටයුතු සිදු කිරීමට උත්සහ කර ඇති අතර ඒ පිළිබඳ සැක සිතූ ප්‍රදේශවාසීන් ඒ සම්බන්ධයෙන් වීරවිල පොලිස් ස්ථානාධිපතිවරයා දැනුවත් කර අදාළ පුද්ගලයින් දෙදෙනා ස්ථානාධිපතිවරයා පැමිණෙන තෙක් රඳවා තබාගෙන සිටි බවයි අද දෙරණ වාර්තාකරු සඳහන් කළේය. කෙසේ වෙතත් සිද්ධිය සම්බන්ධයෙන් ප්‍රදේශවාසීන් පොලීසියටද චෝදනා එල්ල කරයි.", "URL": "https://sinhala.adaderana.lk/news.php?nid=83065", "Category": null, "Parent URL": null}