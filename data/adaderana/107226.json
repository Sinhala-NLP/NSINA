{"Source": "Adaderana", "Timestamp": "April 2, 2019 04:02 pm", "Headline": "කෝටියක් වටින බඩුත් එක්ක මත්පැන් තිප්පොලක් වටලයි", "News Content": "කඳාන පොලිස් වසමේ, කලඑළිය ප්‍රදේශයේ දී නීතිවිරෝධි මත්පැන් නිෂ්පාදනාගාරයක් වටලා ගබඩා තුනක තිබු රුපියල් කෝටියක් පමණ වටිනාකමින් යුත් අමුද්‍රව්‍ය තොගයක් එක් සැකකරුවෙකු අත්අඩංගුවට ගෙන තිබේ. බස්නාහිර බුද්ධි කොට්ඨාශයට ලද තොරතුරක් මත‍්, පොලිස් විශේෂ කාර්ය බලකාය හා පාරිභෝගික කටයුතු පිළිබඳ අධිකාරිය විසින් සිදු කළ ඒකාබද්ධ මෙහෙයුමකින් අනතුරුව මෙම අත්අඩංගුවට ගැනීම සිදු කර ඇත. එහිදී වයස අවුරුදු 61 ක් වු කලඑළිය, ජා ඇළ ලිපිනයේ පදිංචි උළුප්පිටි ආරච්චිගේ හෙන්රි හැරල් නැමති පුද්ගලයෙක් අත්අඩංගුවට පත්ව තිබේ. වත්තල, ජාඇළ,කඳාන යන ප්‍රදේශයන්ට මත්ද්‍රව්‍ය බේරා හරින ප්‍රධාන මධ්‍යස්ථානයක් ලෙස මෙය පවත්වා ගෙන ගොස් ඇතැයි පොලීසිය පවසයි. මෙහිදී අත්අඩංගුවට ගත් භාණ්ඩ අතර, ලක්ෂ 40 ක් පමණ වු ඊස්ට් කිලෝ ග්‍රෑම් 50 ක්, සීනි බෑග් 200 ක්, පුරවන ලද ග්‍රෑස් සිලින්ඩර 300 ක්, කිලෝ ග්‍රෑම් 50 ක් වු ඇමෝනියා යූරියා මලු 8ක්, ලක්ෂ 20 ක් පමණ වටින පොලිතීන් මලු නිෂ්පාදන යන්ත්‍රයක්, කිලෝ ග්‍රෑම් 100 බැගින් වු පොලිතීන් මලු අසුරන ලද මිටි 40ක්, යකට බැරල් 100ක් අයත් වෙයි. මෙම වැටලීම අද(02) උදෑසන 11 ට පමණ සිදු කර ඇත.", "URL": "https://sinhala.adaderana.lk/news.php?nid=107226", "Category": null, "Parent URL": null}