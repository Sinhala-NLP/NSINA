{"Source": "Adaderana", "Timestamp": "June 20, 2017 12:39 pm", "Headline": "රුධිර පරීක්ෂණ ගාස්තු අඩු කිරීමේ වාසිය  ලැබේද යන්න සොයා බලයි", "News Content": "පෞද්ගලික රෝහල්වල සහ රසායනාගාරවල රුධිර පරීක්ෂණ සඳහා අය කරන ගාස්තු අඩු කිරීමේ වාසිය ජනතාවට ලැබෙන්නේද යන්න පිළිබඳව සොයා බැලීම සඳහා විමර්ශන සිදු කිරීමට සෞඛ්‍ය අමාත්‍යාංශය තීරණය කර තිබේ.සෞඛ්‍ය අමාත්‍ය රාජිත සේනාරත්න මහතා විසින් ජාතික ඖෂධ නියාමන අධිකාරියට මේ සම්බන්ධයෙන් උපදෙස් ලබා දී ඇති බව සෞඛ්‍ය අමාත්‍යාංශය සඳහන් කළේය.ජාතික ඖෂධ නියාමන අධිකාරියේ ආහාර හා ඖෂධ පරීක්ෂකවරුන් ඒ පිළිබඳ විමර්ශන සිදුකර එහි වාර්තාව සෞඛ්‍ය අමාත්‍යවරයා වෙත ලබා දීමට නියමිතය.මිල අඩු කිරීමේ වාසිය ජනතාවට ලබා නොදෙන පෞද්ගලික රෝහල් හා රසායානාගර සම්බන්ධයෙන් නීතිමය පියවර ගැනීමටද සෞඛ්‍ය අමාත්‍යාංශය සැලසුම් කර තිබේ.පෞද්ගලික රෝහල් නියාමන පනතට අනුකූලව නැවත දැනුම් දෙන තුරු මෙම මිල සංශෝධනය ක්‍රියාත්කවේ.ඒ අනුව පෞද්ගලික රෝහල් හා රසායානාගාරවල රුධිර පරීක්ෂණ සඳහා අය කරන ගාස්තුව රුපියල් 250ක් සහ ඩෙංගු රුධිර පරීක්ෂණ සඳහා අය කරන උපරිම ගාස්තුව රුපියල් දහසක් විය යුතු බව සෞඛ්‍ය අමාත්‍යවරයා දැනුම් දී තිබේ.එමෙන්ම රුධිර පරීක්ෂණ වාර්තා පැය භාගයක කාලයක් ඇතුළත රෝගියා සඳහා ලබා දිය යුතු බව අමාත්‍යවරයා දැනුම් දී ඇත.මේ අතර අති විශේෂ ගැසට් නිවේදනයක් මඟින් අක්ෂි කාච මිල අඩු කළද එහි නියම ලාභය ජනතාවට නොලැබෙන බවට පැමිණිලි ලැබී ඇති බවද සෞඛ්‍ය අමාත්‍ය රාජිත සේනාරතන මහතා පවසයි.ජනතාවට ලබා දුන් ලාභය අක්ෂි කාච අලෙවි සමාගම් සහ ඇතැම් අක්ෂි ශල්‍ය වෛද්‍යවරුන් විසින් බෙදා ගන්නා බව අමාත්‍යවරයා පෙන්වා දුන් බව සෞඛ්‍ය අමාත්‍යාංශය සඳහන් කළේය.අක්ෂි කාච අලෙවි සමාගම් 38කින් අලෙවි කරන අක්ෂි කාච වර්ග වල මිල අඩු කළද ඉන් පාරිභෝගිකයාට හිමි වන්නේ රුපියල් 2000ක පමණ ලාභයක් බව අමාත්‍යවරයා පෙන්වා දෙයි.ඒ අනුව අක්ෂි කාච මිලදී ගැනීමේදී පාරිභෝගිකයාට ඊට වඩා ලාභයක් ලැබිය යුතු අතර ඒ සම්බන්ධයෙන් විමර්ශනයක්ද ආරම්භ කර ඇති බව අමාත්‍යවරයා පවසා ඇත.", "URL": "https://sinhala.adaderana.lk/news.php?nid=74385", "Category": null, "Parent URL": null}