{"Source": "Adaderana", "Timestamp": "July 6, 2010 10:51 am", "Headline": "සරණාගතයින්ට නැවතත් ඕස්ට්‍රේලියාවේ ඉඩ ", "News Content": "ශ්‍රී ලාංකික සරණාගතයින්ට ඕස්ට්‍රේලියාව වෙත පැමිණීම සඳහා නව ඕස්ට්‍රේලියානු අගමැතිනී ජුලියා ගිලාඩ් විසින් ඉඩ ලබා දී තිබේ. ඕස්ට්‍රේලියාවේ රැකවරණය පතා පළා ගිය නීති විරෝධී ලාංකික සරණාගතයින්හට පසුගිය කාලය තුළ එරටට පැමිණීම තහනම් කරමින් වාරණ නියෝගයක් පනවා තිබුණි. එම නියෝගය ඉවත් කරමින් අගමැතිවරිය එම සරණාගතයින්ට නැවත ඕස්ට්‍රේලියාව වෙත පැමිණීමට අවසරය ලබා දී තිබේ. කෙසේ වෙතත් එක්සත් ජාතීන්ගේ සංවිධානය ශ්‍රී ලංකාවේ දෙමළ ජනතාව පිළිබඳව සිදු කළ අර්ථ දැක්වීම සංශෝධනය කිරීමට තීරණය කර තිබූ අතර මෙතෙක් ශ්‍රී ලංකාවේ වෙසෙන දෙමළ ජනතාවගෙන් කොටසක් සරණාගතයින් ලෙස අර්ථ දැක්වීම වලංගු නොවන බව එම සංවිධානය පෙන්වා දී තිබුණි. එමෙන්ම ශ්‍රී ලංකාව තුළ මේ වන විට යහපත් වාතාවරණයක් පවතින බව ඕස්ට්‍රේලියානු අගමැතිනි ජූලියා ගිලාර්ඩ් වෙත ජගත් සංවිධානය දන්වා ඇත. එමෙන්ම අවතැන් වූ ජනතාවගෙන් සැලකිය යුතු පිරිසක් ද නැවත පදිංචි කර ඇති බැවින් ශ්‍රී ලාංකික නීති විරෝධී සංක්‍රමණිකයින් සම්බන්ධයෙන් දැඩි ක්‍රියාමාර්ගයක් අනුගමනය කිරීමේ අවශ්‍යතාව ද එම සංවිධානය පෙන්වා දී තිබේ. එරට පෙර පැවති කෙවින් රඩ් පාලනයට වඩා ලිහිල් ප්‍රතිපත්තියක් නීතී විරෝධී සංක්‍රමණිකයින් කෙරෙහි අනුගමනය කිරීමට අපේක්ෂා කරන බව ජූලියා ගිලාර්ඩ් ඕස්ට්‍රේලියානු අගමැතිවරිය ලෙස පත් වීමෙන් පසුව කියා සිටියේය.", "URL": "https://sinhala.adaderana.lk/news.php?nid=9425", "Category": null, "Parent URL": null}