{"Source": "Adaderana", "Timestamp": "August 29, 2019 01:20 pm", "Headline": "පාපන්දුවට පෙම් බැඳි කරණවෑමියෙක්", "News Content": "පාපන්දු ක්‍රීඩාවේ උමතු රසිකයන් පිළිබද පුවත් නිරන්තරයෙන් ලොව පුරා රටවලින් වාර්තා වෙයි. පාපන්දු ක්‍රීඩකයන්ගේ රැව සිය පාරිභෝගිකයන්ගේ කොණ්ඩය මත සටහන් කරමින් සිය කුසලතා මැනවින් ප්‍රදර්ශනය කරන කරණවෑමියෙක් පිළිබඳ මේ පුවත වාර්තා වන්නේ ඉරාකයෙන්. පාපන්දු ක්‍රීඩාව ලෝකයේ වඩාත් ජනප්‍රියතම ක්‍රීඩාව යැයි පැවසීම රහසක් නොවෙයි. ක්‍රීඩා රසිකයන්ගෙන් පාපන්දු ක්‍රීඩාවේ නිරත ක්‍රීඩකයන්ට වෙත හිමිවන්නේද නොමඳ ආදරයක්. ඉරාකයේ වෙසෙන පාපන්දු රසිකයන් වෙනුවෙන්ම නවතම හිසකේ විලාසිතාවක් හඳුන්වාදීමට එහි ජීවත්වන කරණවෑමියෙක් ගත් උත්සාහයක් පිළිබඳවයි මේ. මර්වාන් හාදි නම් මේ කරණවෑමියා වාසය කරන්නේ හලාබ්ජා කුර්දි ගම්මානයේයි. 28 හැවිරිදි මර්වාන් හිසකේ කප්පාදු කරමින් හිස මත සිත්තම් මැවීමට දක්වන්නේ අපූරු දස්කමක්. ඔහුගේ සේවාව ලබාගැනීමට පැමිණි පාපන්දු රසිකයන් වෙනුවෙන් කරණවෑමියා කළ අපූරු නිර්මාණ කිහිපයක් විදෙස් මාධ්‍ය වාර්තා කර තිබුණි. තමන් වෙත පැමිණෙන පිරිස බොහෝ විට පෘතුගාල ක්‍රීඩක ක්‍රිස්ටියානෝ රොනාල්ඩෝගේ රසිකයන් බව මර්වාන් පවසයි. කෙසේ නමුත් මෙවන් සංකීර්ණ නිර්මාණයක් කිරීම සිතන තරම් පහසු නොවන බව ඔහු වැඩිදුරටත් පෙන්වා දෙයි. ඒ සඳහා පැය දෙකකට ආසන්න කාලයක්ද ගතවන බවට සඳහන් වෙයි. ඒ හේතුවෙන් නිර්මාණයක් සඳහා අමෙරිකානු ඩොලර් 50කට ආසන්න මුදලක් ද අයකිරීමට සිදුවන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=117769", "Category": null, "Parent URL": null}