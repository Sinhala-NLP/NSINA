{"Source": "Adaderana", "Timestamp": "January 5, 2019 04:00 pm", "Headline": "දිය යට සැඟවුණු මංගල මුදුව සොයා ගත් හැටි", "News Content": "දේවහුව වැවේ දිය නෑමට ගිය අලුත විවාහ වූ යුවලකගේ මංගල මුදුව දියේ අතුරුදන්ව තිබියදී දඹුල්ල පොලිසියේ පොලිස් ජීවිතාරක්ෂක හා ජල ක්‍රිඩා සංගමයේ සාමාජිකයන් විසින් මුදුව සොයා ගෙන එම යුවළට ලබා දි ඇත. ගලේවෙල වහකෝට්ට ප්‍රදේශයේ මීට දින දහයකට පෙර විවාහ වූ යුවලක් දේවහුව වැවේ දිය නෑමට ගොස් සිටි අවස්ථාවේ මනාලයාගේ ඇඟිල්ලක පැළඳ සිටි මගුල් මුද්ද මෙලෙස දීයට වැටී තිබේ. එම මුදුව සොයා ගැනීමට නොහැකි වූ බව ගලේවෙල ප්‍රදේශයේ තරුණයකු විසින් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට දැනුම් දී ඇත. පසුව දඹුල්ල පොලිසියේ ජිවිතාරක්ෂක හා ජල ක්‍රීඩා සංගමයේ සාමාජිකයන් වන පොලිස් කොස්තාපල් පියල් මාරසිංහ වීශ්‍රාමික පොලිස් සැරයන් චන්ද්‍රසේන සහ ජල ක්‍රීඩා හා ජීවිතාරක්ෂක සංගමයේ සාමාජික ටියුෂන් රණවීර මහතා එකතුව දේවහුව ජලාශයට ගොස් පැය කිහිපයක් දිය යට කිමිදී නැති වී තිබුණු මුද්ද සෙවීමේ මෙහෙයුමක් ආරම්භ කොට තිබේ. ටියුෂන් රණවීර මහතාට අඩි 20ක පමණ ගැඹුරු දියේ තිබී මෙම මුදුව හමුවී ඇති අතර පසුව මුදුවේ අයිතිකරු වන රුවන් තිළිණ මහතාට දුරකථනයෙන් මේ බව දැනුම් දීමෙන් පසු ඇයගේ බිරිඳ වූ සංජුලා ෂෙහානි මහත්මිය දඹුල්ල පොලිසියට පැමිණි මෙම මුදුව හදුනාගෙන ඇත. ඉන් පසුව මෙම යුවළට ඔවුන්ගේ නැති වූ මංගල මුදුව ලබාදිමට කටයුතු කර තිබේ. මෙම අවස්ථාවේදී මුදුවේ අයිතිකරු රුවන් තිළිණ මහතා පවසා ඇත්තේ තමන්ට මෙම සිදුවීම අදහා ගැනීමටවත් නොහැකි බවත් නැවත ලැබෙයි යැයි තමන් සිහිනෙකින්වත් නොසිතූ බවයි. දඹුල්ල මුලස්ථාන පොලිස් පරීක්ෂක සහ පොලිස් ජීවිතාරක්ෂක හා ජල ක්‍රීඩා සංගමයේ සාමාජිකයන් සිදුකළ සේවය ද ඔහු ඇගයීමට ලක් කළේය.", "URL": "https://sinhala.adaderana.lk/news.php?nid=101846", "Category": null, "Parent URL": null}