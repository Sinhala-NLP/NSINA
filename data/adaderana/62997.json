{"Source": "Adaderana", "Timestamp": "August 12, 2016 01:39 pm", "Headline": "මේක ඉන්ටර්නැෂනල් හනිමූන් එකක් - මහින්දට එන්න තිබුණා", "News Content": "අතුරුදන් වූවන් සෙවීමේ කාර්යාලය සම්බන්ධ පනතින් මෙරට ත්‍රිවිද හමුදාවේ‍ මෙන්ම පොලීසියේ ‍ගෞරවය ආරක්ෂාවනවා හැර ඔවුන් දඩයම් කිරීමක් කිසිවිටෙකත් සිදුනොවන බවත්, රණවිරුවන්ට අගතියක් වේනම් හිටපු ජනපතිට ඊයේ පාර්ලිමේන්තුවට එන්න තිබූ බවත්, අමාත්‍ය මහින්ද සමරසිංහ මහතා පවසයි.රජයේ ප්‍රවෘත්ති දෙපාර්තමේන්තුවේදී අද පැවති මාධ්‍ය හමුවකදී නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ මහතා මේ බව කියා සිටියේය.එහිදී ඔහු පැවසුවේ මෙම පනත සම්මත කර ගන්නා අවස්ථාවේ ඒකාබද්ධ විපක්ෂයේ මන්ත්‍රීන් 20 දෙනෙකු පමණ පාර්ලිමේන්තුව තුළ ඊයේ හැසිරුණු ආකාරය හෙළාදකින බවයි.එය සම්මත කරගැනීමට පෙර විවාද කිරීම සඳහා අවශ්‍ය තරම් කාලය ඔවුන්ට ලබාදුන් බවත්, එයින්ද ඔවුන් ප්‍රයෝජනයක් නොගත් බවත්, එතරම් කෑ ගසන එම පිරිසට අඩු තරමින් මූලික අයිතිවාසිකම් පෙත්සමක් හෝ ඉදිරිපත් කර එය පමා කර ගැනීමට එසේනම් ඉඩ තිබූ බවත්, ඒ මහතා පෙන්වාදුන්නේය.මෙම පනත සංශෝධන සහිතව සම්මත කරගත් බවත්, ඊට වැඩි සංශෝධන ප්‍රමාණයක් එක්කළේ ජනපති ‍විසින් බවත්, පැවසූ අමාත්‍යවරයා එසේම වගන්ති කිහිපයක් සංශෝධනය කිරීමට මෙන්ම ඉවත් කිරීමටත් පියවර ගෙන ඇති බව පැවසීය.මෙමඟින් කිසිසේත් රණවිරුවන් දඩයම් කිරීමක් සිදුනොවන බවද, මෙම කාර්යාලයේ සිටින අයට එරෙහිව නඩු පැවරිය නොහැකි බවට හිටපු ජනපති කර ඇති ප්‍රකාශය අසත්‍ය බවද, එසේම මේ ගැන අසත්‍ය ප්‍රචාර පතුරවීමෙන් වළකින ලෙසද අමාත්‍යවරයා ඉල්ලීමක් කළේය.ඔහු කියා සිටියේ ලබන වසරේ පැවැත්වෙන මානව හිමිකම් සමුළුවට සුදානම්වීමට රජයක් ලෙස ගනු ලැබූ සුදුසු ප්‍රවේශයක් බැවින් \"මේක ඉන්ටර්නැෂනල් හනිමූන් එකක් වගේ\" යනුවෙනි.එක්සත් ජාතීන්ගේ කාර්යාලය ඉදිරිපිට තැඹිලි බි බී උපවාස කළ ආකාරයට ගැටළු විසඳාගත නොහැකි බවත්, ඒ සඳහා ක්‍රමවේද ඇති බවත්, පැවසූ අමාත්‍යවරයා මේ සම්බන්ධයෙන් වන අවසන් වාර්තාව මාස 3ක් ඇතුළත සකස් කිරීමට නියමිත බවත්, කියා සිටියේය.එහිදී මාධ්‍යවේදියෙකු විමසා සිටියේ අතුරුදන්ව සිටින පුද්ගලයෙකු මේ යටතේ සොයා ගැනීමෙන් පසු ඔහු තමන්ගේ ජීවිතාරක්ෂාව පතා තමා ගැන හෙළි කිරීමෙන් වළකින්නැයි එම කාර්යාලයෙන් ඉල්ලා සිටිනවිට ඒ හා සම්බන්ධ තත්ත්වය කෙබඳුදැයි යනුවෙනි.කැබිනට් මණ්ඩලයේ සිදුවන සාකච්ඡා එළියට නොයා තිබෙන්නේ නෑනේ යනාදී වශයෙන් අමාත්‍යවරයා ඊට පිළිතුරු ලෙස පැවසීය.", "URL": "https://sinhala.adaderana.lk/news.php?nid=62997", "Category": null, "Parent URL": null}