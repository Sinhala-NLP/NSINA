{"Source": "Adaderana", "Timestamp": "January 28, 2018 04:00 pm", "Headline": "ලක්ෂ හැටක වියදමින් ඉදි කළ බස්නැවතුම්පලට ගිය කල දසාව", "News Content": "මන්නාරමේ මුසලි ප්‍රදේශයට රුපියල් ලක්ෂ හැටක පමණ වියදමකින් නව බස් නැවතුම්පලක් ඉදි කොට ඇතත් එය මෙතෙක් විවෘත නොකිරීම නිසා විනාශයට පත් වෙමින් පවතින බව මන්නාරමේ මුසලි ප්‍රදේශයේ වැසියෝ කියා සිටිති. මෙම බස් නැවතුම්පල ඉදිකොට දැනට වසර එකහමාරක් පමණ ගත වී ඇතත් එය මෙතෙක් විවෘත කොට නොමැති නිසා දැන් එම ගොඩනැගිලිවල හරකුන්, එළුවන් හා බූරුවන් ලහින බවත් රාත්‍රී කාලයට ප්‍රදේශයේ තරුණයින් මත්පැන් පානය කරණු ලබන්නේද එම ගොඩනැගිලි වල බවත් මුසලි ප්‍රදේශයේ වැසියෝ කියා සිටිති. ඉදිකල නව බස් නැවතුම් පල ඉදිරියෙන් ප්‍රධාන මාර්ගයේ බස් රථ ධාවනය වන බව පෙන්වා දෙන ප්‍රදේශ වාසීන් ජනතාව එම ප්‍රධාන මාර්ගයේ ගිණි අව්වේ සිටිමින් බස් රථවලට ගොඩ වන බවද කියා සිටියි. මුසලි බස් නැවතුම්පල විවෘත කොට ජනතාව වෙත ලබා දෙන්නේ නම් එය බස් රථ වලටත් ජනතාවටත් විශාල සහනයක් වන බව මුසලි ප්‍රදේශයේ වැසියෝ කියා සිටිති.", "URL": "https://sinhala.adaderana.lk/news.php?nid=83687", "Category": null, "Parent URL": null}