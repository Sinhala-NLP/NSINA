{"Source": "Adaderana", "Timestamp": "December 5, 2012 03:07 pm", "Headline": "ආණ්ඩුවේ නිවාස ප්‍රතිපත්තිය අමු ප්‍රෝඪාවක්", "News Content": "වත්මන් රජයේ නිවාස ප්‍රතිපත්තිය ජනතාව ගොනාට ඇන්දවූ අමු ප්‍රෝඪාවක් බව එ.ජ.ප නියෝජ්‍ය නායක, පාර්ලිමේන්තු මන්ත්‍රී සජිත් ප්‍රේමදාස මහතා පවසයි. ජනාධිපතිවරණ දෙකකින් හා තවත් මැතිවරණ ගණනාවකින් වත්මන් ආණ්ඩුවට ජනවරම් ලබා දුන්නද ජනතාවගේ නිවාස සිහිනය සැබෑ කරලීමට ආණ්ඩුව විසින් සැබෑ වුවමනාවකින් කටයුතු නොකරන බවට හෙතෙම චෝදනා කරයි. \"මහින්ද චින්තනය- දිනවමු ශ්‍රී ලංකා\" නමින් හා \"මහින්ද චින්තන- ඉදිරි දැක්ම\"යනුවෙන් ගෙන ආ ප්‍රතිපත්ති ප්‍රකාශනවල කිසිදු පොරොන්දුවක් නිසි ලෙස ඉටුකරලීමට ආණ්ඩුව සමත්වී නැතැයිද ප්‍රේමදාස මහතා පෙන්වාදෙයි. ජනාධිපතිවරයා සිය පළමු ප්‍රතිපත්ති ප්‍රකාශය තුළින් සෑම ගමකටම වසරක් පාසා නිවාස 25 බැගින් සාදාදෙන බවට පොරොන්දු වූ බවත්, මේ රටේ ගම්මාන 33,347 ක් පවත්නා බවත් සජිත් ප්‍රේමදාස මහතා සිහිපත් කළේය. එකී පොරොන්දු ඉටුකිරීම පසෙක තබා වත්මන් නිවාස අමාත්‍යවරයා \"ජන සෙවණ නිවාස වැඩසටහන\"යටතේ යළි \"නිවාස දස ලක්ෂයේ වැඩසටහනක්\"ගැන කතා කරන බව ඔහු පෙන්වාදෙයි. 2010 වසරේ සිට 2016 දක්වා පවතින මෙම ආණ්ඩුව නිවාස දස ලක්ෂයක් සෑදීමට නම් වසරකට නිවාස 1,66,666 ක් සෑදිය යුතුව ඇති බවත්, මසකට එය 13,888 ක් විය යුතුව ඇති බවත්,දිනකට 462 ක් විය යුතුව ඇති බවත්, පැයකට 19 ක් විය යුතු බවත් මන්ත්‍රීවරයා අවධාරණය කළේය. ඒ අනුව මෙම නිවාස ප්‍රතිපත්තිය යනු යළි වරක් ජනතාව රැවටීමට යොදාගත් උපායක් පමණක් බව අද (05) කොළඹ පැවති මාධ්‍ය හමුවකදී ප්‍රේමදාස මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29734", "Category": null, "Parent URL": null}