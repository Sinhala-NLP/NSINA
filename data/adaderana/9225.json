{"Source": "Adaderana", "Timestamp": "June 26, 2010 01:26 pm", "Headline": "රැකියාව ඕන නම් දරුවන් බෑ-වතුකරයෙන් රතු එළියක් ", "News Content": "විවාහක වතු කම්කරු ස්ත්‍රීන් රැකියා සඳහා බඳවා ගැනීමේදී ගර්භනී භාවයට පත්ව ඇත්තේද යන්න පිළිබඳ සොයා බැලීමට වෛද්‍ය පරීක්ෂණයකට ලක් කරන බව ද ,ගර්භනී ස්ත්‍රීන්ට රැකියා ලබාදීම වතු හාම්පුතුන් විසින් ප්‍රතික්ෂේප කරන බව ද බී.බී.සී(ද්‍රවිඩ) මාධ්‍ය උපුටා දක්වයි. තිස් හැවිරිදි සරෝජා නැමැත්තියක පසුගියදා රැකියාවක් සඳහා සම්මුඛ පරීක්ෂණයකට පෙනී සිට ඇති අතර ඇය විවාහක කාන්තාවක් බැවින් වෛද්‍ය පරීක්ෂණයකට භාජනය වී ගර්භනීභාවයට පත්ව ඇත්ද නැද්ද යන වග ට වෛද්‍ය සහතිකයකින් සනාථ කළ යුතු බව ඇයට දන්වා ඇතැයි සඳහන් වේ. ඒ අනුව වෛද්‍ය පරීක්ෂණයකට ලක්වූ ඇය මාස 5 ක ගර්භනී කාන්තාවක් බවට තහවුරු වූ බවත්,එය දැන්වූ පසු අදාළ බලධාරීන් ඇයට රැකියාව ලබාදීම ප්‍රතික්ෂේප කළ බවත් වාර්තා වේ. දැනට විදෙස්ගතව සිටින වැවිලි කර්මාන්ත අමාත්‍ය මහින්ද සමරසිංහ මහතාගෙන් කරන ලද විමසීමකදී ඔහු සඳහන් කර ඇත්තේ මේ පිළිබඳ විධිමත් විමර්ශනයක් සිදුකිරීමට තමන් සූදානම් බවයි. මේ පිළිබඳ මේ වන විට මානව හිමිකම් කොමිෂන් සභාවට පැමිණිල්ලක් ඉදිරිපත් කර ඇති බව මධ්‍යම පළාත් සභාවේ පළාත් සභා මන්ත්‍රී මුරලි රගුනාදන් මහතා බී.බී.සී සේවයට පවසා ඇත. විටෙන් විට මේ පිළිබඳ වගකිවයුත්තන්ට දන්වා ඇතත් මේ වනතුරුත් මේ ගැටලුවට පිළියමක් යොදන්නට කිසිවෙකුත් උත්සාහ ගෙන නැති බවත් ප්‍රජාතන්ත්‍රවාදී කම්කරු කොංග්‍රසයේ තුරෙයි සාමි මහතා චෝදනා කර තිබේ.", "URL": "https://sinhala.adaderana.lk/news.php?nid=9225", "Category": null, "Parent URL": null}