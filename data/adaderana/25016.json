{"Source": "Adaderana", "Timestamp": "June 14, 2012 11:15 am", "Headline": "දෙදෙනකුට මරු කැඳවූ රියදුරා මෝටර් රථයද දමා පැන ගිහින් ", "News Content": "කොටහේන ජෝර්ජ් ජයවර්ධන සිල්වා මාවත සිට ජම්පටා පටුමග දෙසට ධාවනය කරමින් සිටි මෝටර් රථයක් තාවකාලික පියස්සක හැපී කඩාවැදීම නිසා දෙදෙනකු ජීවිතක්ෂයට පත්ව තිබේ. කොටහේන ශාන්ත අන්තෝනි දේවස්ථානය අසළ බැතිමතුන් පිරිසක් ලැගුම්ගෙන සිටි තාවකාලික පියස්සකට මෙම මෝටර් රථය වේගය පාලනය කරගත නොහැකිව කඩාවැදී ඇති බව පොලිස් මාධ්‍ය ප්‍රකාශක කාර්යාලය පවසයි. එහිදී වයස අවුරුදු 70 ක කාන්තාවක හා වයස මාස 8 ක දැරියක ජීවිතක්ෂයට පත්ව ඇති බවත්,තවත් 9 දෙනකුට සුළු තුවාල සිදුව ඇති බවත් පොලිසිය සඳහන් කරයි. අද පෙරවරුවේ සිදුව ඇති මෙම අනතුරින් තුවාල ලැබූවන් කොළඹ ජාතික රෝහලට ඇතුළත් කර ඇති බවත්,කොටහේන පොලීසිය වැඩිදුර විමර්ශන පවත්වාගෙන යන බවත් කියැවෙයි. මෙම අනතුර සිදුකළ මෝටර් රථයේ රියදුරු මෝටර් රථයද දමා පළාගොස් ඇති බවත්,ඔහු අත්අඩංගුවට ගැනීම සඳහා කටයුතු කරන බවත් පොලීසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=25016", "Category": null, "Parent URL": null}