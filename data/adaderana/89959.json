{"Source": "Adaderana", "Timestamp": "May 28, 2018 01:49 pm", "Headline": "විදේශිකයින්ට මෙරට ඉඩම් මිලදී ගැනීම සඳහා ඇති සීමාවන් ලිහිල් කිරීම ගැන අධිකරණයට පෙත්සමක් ", "News Content": "රජය විසින් පාර්ලිමේන්තුවට ඉදිරිපත් කර තිබෙන ඉඩම් සන්තකය පැවරීම සීමා කිරීමේ සංශෝධන පනත් කෙටුම්පත ආණ්ඩුක්‍රම ව්‍යවස්ථාවට පටහැනි යැයි ප්‍රකාශ කරන මෙන් ඉල්ලා ශ්‍රේෂ්ඨාධිකරණයට පෙත්සමක් ඉදිරිපත්කර තිබේ. බස්නාහිර පළාත් සභාවේ එක්සත් ජනතා නිදහස් සන්ධානයේ මන්ත්‍රී සුලෝචන ගමගේ මහතා විසින් පෙත්සම ඉදිරිපත් කර ඇත. එහි වගඋත්තරකරු ලෙස නීතිපතිවරයා නම් කර තිබේ. පෙත්සම්කරු කියා සිටින්නේ යෝජිත පනත් කෙටුම්පත මඟින් විදේශිකයන්ට ශ්‍රී ලංකාවේ ඉඩම් මිලදී ගැනිම සම්බන්ධයෙන් පනවා තිබූ සීමාවන් ලිහිල් කර ඇති බවයි. මේ යටතේ 50% කට වඩා වැඩි ප්‍රාග්ධන හිමිකම් සහිත විදේශීය සමාගම්වලට මෙරට ඉඩම් අත්පත් කර ගැනීම සඳහා පනවා තිබූ සීමාවන් ඉවත් කර ඇති බවද පෙත්සම්කරු චෝදනා කරයි. ඊට අමතරව සහධිපත්‍ය දේපළ මිලදී ගැනීම සම්බන්ධයෙන් විදේශිකයින්ට පනවා තිබූ සීමාවන් ද යෝජිත පනත් කෙටුම්පත මඟින් ලිහිල් කර ඇති බව පෙත්සම්කරු චෝදනා කරයි. යෝජිත පනත් කෙටුම්පතේ අන්තර්ගතය මෙම විධි විධාන ආණ්ඩුක්‍රම ව්‍යවස්ථාවට පටහැනි යැයි පෙන්වා දෙන පෙත්සමකරු ඒ හරහා මෙරට ස්වාධිපත්‍යයට බරපතළ තර්ජනයක් එල්ල වන බව පෙන්වා දෙයි. මේ හේතුවෙන් අදාළ පනත් කෙටුම්පත ආණ්ඩුකම ව්‍යවස්ථාවට පටහැනි යැයි තීන්දු කොට එය සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් එය අනුමත විය යුතු බවට නියෝගයක් ලබාදෙන මෙන් ද පෙත්සම්කරු ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=89959", "Category": null, "Parent URL": null}