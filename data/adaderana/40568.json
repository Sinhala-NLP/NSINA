{"Source": "Adaderana", "Timestamp": "January 22, 2014 06:35 pm", "Headline": "දහවලේ ලයිට් දමාගෙන යන්නැයි පොලීසිය යතුරුපැදිකරුවන්ගෙන් ඉල්ලයි", "News Content": "මාර්ග නීති උල්ලංඝණය කරමින් ධාවනය කෙරෙන ත්‍රී රෝද රථ සහ යතුරුපැදිකරුවන්ට එරෙහිව හෙට දිනයේ සිට දැඩි පියවර ගන්නා බව පොලිසිය පවසයි. ඇතැම් ත්‍රී රෝද රථ සහ යතුරුපැදිකරුවන් මාර්ග සංඥා ඉරි කපා දමමින් ධාවනයේ යෙදීම නිසා වාහන තදබදය ඇති වන අතර සිදුවන අනතුරු වල ප්‍රමාණය ද ඉහළ ගොස් ඇති බව පොලිසිය කියා සිටියි. මෙම තත්ත්වය මත ඔවුන්ට එරෙහිව දැඩිව නීතිය ක්‍රියාත්මක කිරීමට තීරණය කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහන මහතා කියා සිටියේය. මේ අතර අනතුරු අවම කර ගැනීම අරමුණින් දිවා කාලයේ දී යතුරුපැදි වල ප්‍රධාන ලාම්පුව දල්වගෙන ගමන් කරන ලෙස පොලිසිය රියදුරන්ගෙන් ඉල්ලීමක් කරයි. මෙම අත්හදා බැලීම සාර්ථක වුවහොත් එය නීතිගත කිරීමට ද බලාපොරොත්තු වන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40568", "Category": null, "Parent URL": null}