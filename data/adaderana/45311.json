{"Source": "Adaderana", "Timestamp": "August 13, 2014 06:02 am", "Headline": " යතුරු පැදිය ගැටී කාන්තාවක් මරුදකියි", "News Content": "මෝටර් රථයක් යතුරු පැදියක ගැටීමෙන් සිදුවූ අනතුරකින් කාන්තාවක මිය ගොස් තවත් අයෙකු තුවාල ලබා මාරවිල මූලික රෝහලට ඇතුළත් කර තිබේ. ඊයේ (12) වැනිදා සවස 6.00 ට පමණ හලාවත - කොළඹ මාර්ගයේ ලංසිගම මංසන්ධියේදී මෙම අනතුර සිදුවී ඇත. අනතුරින් මිය ගොස් ඇත්තේ මාරවිල - ලංසිගම,පොදු ජන මාවත පදිංචිව සිටි එම්.එම්.ඇනල් පෙරේරා (අවු:62) නම් වූ කාන්තාවකි. මිය ගොස් ඇති කාන්තාව තම ස්වාමි පුරුෂයා සමග යතුරු පැදියකින් ගමන් කරමින් සිට ඇති අතර එම අවස්ථාවේදී හලාවත - කොළඹ මාර්ගයේ ගමන් කර ඇති මෝටර් රථයක් යතුරු පැදියේ ගැටී ඇත. අනතුරුව මෝටර් රථය පලාගොස් ඇති අතර අතුරු මාර්ගයක් දිගේ පලායමින් තිබූ මෝටර් රථය සහ එය පැදවූ අය පොලීසිය විසින් අත්අඩංගුවට ගෙන තිබේ. අනතුරින් තුවාල ලබා සිටි යතුරු පැදියේ ගමන් කළ දෙදෙනාම එම අවස්ථාවේදීම මාරවිල මූලික රෝහලට ඇතුළත් කර ඇතත් කාන්තාව මාරවිල මූලික රෝහලේදී මිය ගොස් ඇත. බරපතළ තත්ත්වයේ පසුවූ ඇයගේ ස්වාමි පුරුෂයා කොළඹ ජාතික රෝහලට මාරු කර යවා ඇත. මාරවිල පොලීසියේ රථ වාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=45311", "Category": null, "Parent URL": null}