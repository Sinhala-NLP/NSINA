{"Source": "Adaderana", "Timestamp": "November 29, 2011 05:02 pm", "Headline": "ශ්‍රී ලාංකිකයින් පස්දෙනෙකුට ඉන්දියාවේ දී මාංචු", "News Content": "ව්‍යාජ ඒ.ටී.එම් කාඩ් යොදාගනිමින් ඉන්දියාව පුරා ක්‍රියාත්මක වූ ජාවාරමකට සම්බන්ධ ශ්‍රී ලාංකිකයින් පස්දෙනෙකු එරට පොලිසිය විසින් අත්අඩංගුවට ගෙන තිබේ. සැකකරුවන් සතුව තිබී වංචනිකව උපයා ගත් ඉන්දියානු රුපියල් ලක්ෂ 40කට වැඩි මුදලක් සහ ව්‍යාජ ඒ.ටී.එම් කාඩ්පත් දහසකට වැඩි ප්‍රමාණයක් පොලිසිය භාරයට ගෙන ඇති බව ඉන්දීය වාර්තා පවසයි. සැකකරුවන් මන්නාරම ප්‍රදේශයේ පදිංචිකරුවන් පිරිසක් වන අතර ඉන්දියාවේ පවත්වාගෙන ගිය මෙම ජාවාරමට තවත් පිරිසක් ශ්‍රී ලංකාවේ සිට සහය වී ඇති බව ප්‍රශ්න කිරීම්වල දී අනාවරණය වී තිබේ. ව්‍යාජ ලෙස සකස් කළ ඒ.ටී.එම් කාඩ්පත් සඳහා රහස් යන්ත්‍ර සහ වෙනත් තොරතුරු ලබාදීම ශ්‍රී ලංකාවේ රැඳී සිටි පිරිස විසින් සපයා ඇති බව වාර්තා වේ. මෙම කණ්ඩායම අදාළ ජාවාරම සඳහා ඉන්දියාව තුළ ද විශේෂ ජාලයක් පවත්වාගෙන ගොස් තිබේ. කලක සිට ඉන්දියාවේ විවිධ ප්‍රදේශ වලින් ඒ.ටී.එම් කාඩ්පත් යොදා ගනිමින් සිදු කෙරෙන වංචා පිළිබඳව වාර්තා වීමත් සමඟ ඉන්දීය පොලිසිය විශේෂ විමර්ශනයක් ආරම්භ කර තිබුණි. එම විමර්ශනවලට අනුව මෙම ශ්‍රී ලාංකිකයින් පිරිස අත්අඩංගුවට ගෙන ඇති බව ඉන්දීය වාර්තා පවසයි.", "URL": "https://sinhala.adaderana.lk/news.php?nid=20345", "Category": null, "Parent URL": null}