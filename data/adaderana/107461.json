{"Source": "Adaderana", "Timestamp": "April 5, 2019 03:57 pm", "Headline": "ශ්‍රිලනිපය අයවැයට ඡන්දය දුන්නත් වැළකී සිටියත් ජනතාවගෙන් සමාවක් නෑ-සොයිසා", "News Content": "ශ්‍රී ලංකා නිදහස් පක්ෂ මන්ත්‍රීවරුන් අයවැයට පක්ෂය ඡන්දය ප්‍රකාශ කිරීමක් හෝ ඡන්දය දීමේන් වැලකී සිටිමක් සිදුවුවහොත් ඒ සම්බන්ධයෙන් රටේ ආණ්ඩු විරෝධි ජනතාවගෙන් කිසිදු සමාවක් නොමැති බව පාර්ලිමේන්තු මන්ත්‍රී රංජිත් සොයිසා මහතා පවසයි. අද(05) කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. එහිදී වැඩිදුරටත් අදහස් දක්වමින් පාර්ලිමේන්තු මන්ත්‍රී රංජිත් සොයිසා මහතා මේ බව පැවසීය. “රටේ දේපල විකුණන, කිසිම හරයක් නැති, ජාතිය විජාතික කරන මේ ආන්ඩුවට එරෙහිව ඔවුන්ගේ අයවැය පරාජය කරන්න අපේ ඡන්දය ප්‍රකාශ කරනවා. ඒ සදහා විපක්ෂයේ අනෙකුත් කණ්ඩායම්වල සහායත් අවශයයි. ජනතා විමුක්ති පෙරමුණ අයවැයට විරුද්ධව ඡන්දය ප්‍රකාශ කරන බව කියලා තියෙනවා. ඒ වගේම එක්සත් ජනතා නිදහස් සන්ධානයේ මන්ත්‍රීවරුන් අද දවසේ අයවැයට විරුද්ද ඔබේ ඡන්දය ප්‍රකාශ කරන්න. මේ සදහා ජනාධිපති මෛත්‍රීපාල සිරිසේන මහතාත්, විපක්ෂ නායක මහින්ද රාජපක්ෂ මහතාත් සහභාගිත්වයෙන් සන්ධාන මන්ත්‍රීවරුන්ගේ සාකච්ඡාවක් පැවැත්වුනා. එතැනදි ජනාධිපතිතුමා ප්‍රකාශ කලේ අද දවල් 12ට ඡන්දය සම්බන්ධයෙන් එක්සත් ජනතා නිදහස් සන්ධාන මන්ත්‍රීවරුන් ගන්න තීන්දුව ප්‍රකාශයට පත්කරනවා කියලා. අපි බලාපොරොත්තු වෙනවා මේ අයවැයට එරෙහිව ඡන්දය ප්‍රකාශ කරයි කියලා. යම් ආකාරයකින් අයවැය දෙවන වර කියවීමේදී සිදුවූ ආකාරයට ඡන්දය ප්‍රකාශ නොකිරිම හෝ අයවැයට පක්ෂය ඡන්දය ප්‍රකාශ කිරීමක් සිදුවුවහොත් එය ශ්‍රීලනීප මන්ත්‍රීවරුන්ගේ ඉදිරි අනාගතයට බරපතළ ලෙස බලපාන සාධයකයක් බවට පත්වෙනවා. ජන්දය දීමෙන් හෝ නොදීමෙන් අයවැය දිනවන්න සහාය දැක්වූවොත් ඒක මේ රටේ ජනතාවට කරන අසාධාරණයක්. අද මේ රටේ ජනතාවට කන්න නැහැ. සිංහල අලුත් අවුරුද්ද එනවා. ඒ වුනාට අද බලන්න නගරවල කඩසාප්පු සියල්ල වේලිලා. කිසිම වෙලදාමක් නැහැ. මිනිස්සුන්ට විදුලිය නැහැ. වතුර නැහැ. අද කොළඹ නගරයත් එක්ක මුලු රටේම ජනතාව කරවෙලා පිච්චිලා ඉන්නේ. දවල් දවසේ වැඩක් කරගන්න බැහැ. රාත්‍රී කාලයේ කෑමක් හදාගන්න ඇදුමක් මැද ගන්න විදියක් නැහැ. සාමාන්‍ය ජන ජිවිතය සම්පූර්ණයෙන් කඩා වැටිලා. මේ වෙද්දි විදුලිය දෙන්න කිසිම වැඩපිළීවෙලක් ආන්ඩුවට නැහැ. ජනතාවට එපා වුනා තිත්ත වුනු මේ ආන්ඩුව වෙනුවෙන් සෘජුව හෝ වක්‍රව සහාය දීමක් ශ්‍රීලනීප මන්ත්‍රීවරුන් අතින් සිදුවුනොත් ඒක ඛේදවාචකයක් වෙනවා. විපක්ෂ නායක මහින්ද රාජපක්ෂ මහතාගේ නායකත්වයෙන් මේ ආන්ඩුව පෙරළීමට ගත හැකි සෑම පියවරක්ම අපි ගන්නවා.මේ සැබෑ වුවමනාවට අවශ්‍යතාවයක් තිබේ නම් අද දවසේ අයවැයට එරෙහිව ඡන්දය ප්‍රකාශ කරන්න කියලා අපි ඉල්ලා සිටිනවා. මේ වෙද්දි සමහර මන්ත්‍රීවරු ප්‍රකාශ කරලා තියෙනවා පක්ෂය මොන තින්දුව ගත්තත් ඔවුන් අයවැයට එරෙහිව ඡන්දය ප්‍රකාශ කරන බව. අයවැයට ඡන්දය දුන්නොත් හෝ ඡන්දය නොදී පළා යාමෙන් මේ රටේ ප්‍රගතිශීලී, ආන්ඩු විරෝධී , එජාප විරෝධී ජනතාවගෙන් නම් කිසිම සහනයක් ලැබෙන්නේ නැහැ.“", "URL": "https://sinhala.adaderana.lk/news.php?nid=107461", "Category": null, "Parent URL": null}