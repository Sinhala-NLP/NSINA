{"Source": "Adaderana", "Timestamp": "November 8, 2016 03:15 pm", "Headline": "ශ්‍රී ලංකාවේ ආයෝජනයට ව්‍යාපාරිකයන් 100ක් යොමු කරනවාලු", "News Content": "ශ්‍රී ලංකාවේ ආයෝජනයට ව්‍යාපාරිකයන් 100 යොමු කරන බව තුර්කි කර්මාන්ත ව්‍යාපාරික සංසදය පවසා තිබේ.ඒ සම්බන්ධයෙන් ධීවර හා ජලජ සම්පත් රාජ්‍ය අමාත්‍යංශය නිකුත් කළ නිවේදනයක් වැඩිදුරටත් පහත පරිදිය.පස්දින නිළ සංචාරයක් සඳහා ශ්‍රී ලංකාවට පැමිණි තුර්කියේ කර්මාන්ත හා ව්‍යාපාරික සංසදයේ සභාපතිනි Nezaket Emine Atasoy මහත්මිය හා තුර්කි තානාපති Tunca Ozcuhadar මහතා ඇතුළු නියෝජිත කණ්ඩායම ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අද [ 08 ] හමුවී සාකච්ජා කළහ.එහිදී ශ්‍රී ලංකාවේ ආයෝජන අවස්ථා පිළිබඳව දීර්ඝ ලෙස සාකච්ජා කරන ලදී.ඒ අනුව ධීවර හා සෙසු නිෂ්පාදන ක්ෂේත්‍රයේ ආයෝජනය සඳහා ව්‍යාපාරිකයින් 100 දෙනෙකු මුල් පියවරේදී යොමුකිරීමට කටයුතු කරන බව Nezaket Emine Atasoy මහත්මිය අවධාරණය කළාය.මෙහිදී රාජ්‍ය අමාත්‍ය දිලිප් වෙදආරච්චි පැවසුවේ. දෙරට අතර ඇතිකරගත් සුහදතාව තවත් වර්ධනය කරගනිමින් ආර්ථික සංවර්ධනය සඳහා කටයුතු කිරීමට සුදානම් බවය.ඒ සඳහා අවශ්‍ය පහසුකම් සැලසීමට කටයුතු කළ හැකිබව සඳහන් කළ රාජ්‍ය අමාත්‍යවරයා ධීවර කර්මාන්තයේ ප්‍රවර්ධනය උදෙසා ව්‍යාපෘති ගණනාවක් සැලසුම් කර ඇතැයි අවධාරණය කළේය.මෙහිදී වැඩිදුරටත් අදහස් දැක්වූ රාජ්‍ය අමාත්‍ය දිලිප් වෙදආරච්චි ,“ මම රාජ්‍ය අමාත්‍යධුරයට පත්වීමෙන් පස්සේ නිරත වූ විදෙස් සංචාර දෙකෙන්ම රටට විශාල ආයෝජනයක් රැගෙන ආවා. එය මට විශාල සතුටක්. මාගේ පළමු විදේශ සංචාරය වූ කොරීයානු සංචාරයේදී බහුකාර්ය ධීවර වරායන් මෙන්ම ධීවර නිවාස ගම්මාන වැනි ප්‍රතිලාභ රැසක් අත්කරදීමට හැකි වුණා. ඒ වගේම තුර්කි කර්මාන්ත සංසදයේ සභාපතිනිය මට හමුවුණේ මම මොරොක්කෝවේ කළ සංචාරයෙදියි. එහිදී මම ඇයට ආරාධනා කළා ආයෝජනය සඳහා ශ්‍රී ලංකාවේ ඉතා හොඳ තත්ත්වයක් පවතිනවා ඒ නිසා ආයෝජකයන් අපේ රටට යොමුකරන්න කියලා. එදා මම කරපු ඒ ඉල්ලීමට ගරු කරලා ශ්‍රී ලංකාවට ඇවිත් මෙරට ආයෝජන අවස්ථා පිළිබද සොයා බලා ආයෝජකයින් මෙරට ආයෝජනය සඳහා යොමු කිරීමට ඉදිරිපත්වීම පිලිබදව මාගේ ස්තුතිය පිරිනැමිය යුතුයි.ඒ වගේම පළමු පියවරේදී මෙරට ආයෝජනය සදහා ව්‍යාපාරිකයින් 100 දෙනෙකු යොමුකිරීමට තුර්කි කර්මාන්ත සංසදයේ සභාපතිතුමිය ගත් පියවර රටක් ලෙස අප ලබා ගත් විශාල ජයග්‍රහණයක්” මෙම අවස්ථාවට ධීවර හා ජලජ සම්පත් සංවර්ධන රාජ්‍ය අමාත්‍යංශයේ ලේකම් අබ්දුල් මජිඩ් මහතා, රාජ්‍ය අමාත්‍යවරයාගේ පෞද්ගලික ලේකම් ජී.එම්.දිනේෂ් කුමාර, උපදේශක අයේෂ් රණවක යන මහත්වරුන් මෙන්ම ආයතනප්‍රධානින් ඇතුළු පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=65843", "Category": null, "Parent URL": null}