{"Source": "Adaderana", "Timestamp": "April 21, 2016 04:22 pm", "Headline": "දෙපාර්ශවයම වැරදිකරුවන්!", "News Content": "රතුගල ආදිවාසී නායක සුදා වන්නිල ඇත්තන්ගේ නිවසේදී පොලීසිය සමඟ ඇතිවූ ගැටුමේදී දෙපාර්ශවයම වැරදිකරුවන් බවට අනාවරණය වී ඇති බව ආදිවාසී නායක ඌරුවරිගේ වන්නිල ඇත්තන් පවසයි.ආදිවාසී රැහේ ජාතික නායකයා ලෙස තමන් විසින් සිදුකරන ලද ස්වාධීන විමර්ශනයේදී මේ බව අනාවරණය වූ බව ඌරුවරිගේ වන්නිල ඇත්තන් කියයි.රතුගල ආදිවාසී නායකයාගේ නිවසේ පැවති උත්සව අවස්ථාවකදී පසුගියදා පොලීසිය සමඟ ගැටුමක් හටගත් අතර එහිදී රතුගල ආදිවාසීන් මෙන්ම පොලිස් නිළධාරීන් ද තුවාල ලැබුවේය.මෙහිදී ආදිවාසී පරපුරට නොගැලපෙන සූදු ක්‍රීඩාවල නිරතවීමෙන් සහ මත්පැන් පානය කිරීමෙන් රතුගල ආදිවාසීන් යම් වරදක් සිදුකර ඇති බව ආදිවාසී නායක ඌරුවරිගේ වන්නිල ඇත්තන් පවසයි.මින් ඉදිරියට එවැනි තත්ත්වයක් ඇති නොවීමට වග බලාගන්නා ලෙස සුදා වන්නිල ඇත්තන්ට අවවාද කළ බව ඌරුවරිගේ වන්නිල ඇත්තන් කියයි.මේ අතර පොලිස් නිලධාරීන්ද සිවිල් ඇඳුමින් සැරසී රතුගල ආදිවාසී නායකයාගේ නිවසට කඩාවැදීම තුළින් පොලිස් නිළධාරීන් ද යම් වරදක් කර ඇති බව ආදිවාසී නායක ඌරුවරිගේ වන්නිල ඇත්තන් පෙන්වාදෙයි.", "URL": "https://sinhala.adaderana.lk/news.php?nid=59389", "Category": null, "Parent URL": null}