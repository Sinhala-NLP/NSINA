{"Source": "Adaderana", "Timestamp": "January 6, 2012 12:52 pm", "Headline": "දඟගෙයි දඬුවම් සියුමැලි වැඩි නම් අලුගෝසුවනේ එල්ලපියව් -මර්වින්", "News Content": "තමන් සමග සිටින මිනිසුන්ට තමන් මෙන්ම නොහැකි වුවත්, සාර්ථක ජීවිතයක් ගතකිරීමට උපකාර කළ බව මහජන සබඳතා හා මහජන කටයුතු අමාත්‍ය ආචාර්ය මර්වින් සිල්වා මහතා පවසයි. එහි ප්‍රතිඵල ‍තමන් පසුපස ලුහුබැඳ පැමිණෙන බව කැලණිය ප්‍රාදේශීය සභා මන්ත්‍රීවරුන් එල්ල කර ඇති චෝදනා වෙත ප්‍රතිචාර දක්වමින් අමාත්‍යවරයා සඳහන් කරයි. \"බල්ලොත් එක්ක නිදාගත් විට මැක්කන් සමග නැගිටීමට සිදුවන බව\" මර්වින් සිල්වා මහතා එහි දී කියා සිටියේය. තමන් ශක්තිමත් මිනිසෙකු, සුනඛයෙකුට වඩා සිය ප්‍රාණය ශක්තිමත් බවත් හෙතෙම එහිදී ප්‍රකාශ කළේය. කප්පම් ගැනීම හෝ එවැනි කිසියම් චෝදනාවක් ඔප්පු කළ හැකි නම්, තමන් වැරදි නම් දඟගෙයි දඬුවම් සියුමැලි වැඩි නම් අලුගෝසුවනේ එල්ලපියව් ප්‍රකාශ කරන බව ද මර්වින් සිල්වා මහතා වැඩිදුරටත් අවධාරණය කළේය. කැලණිය ප්‍රාදේශීය සභාවේ සභාපති ප්‍රසන්න රණවීර,උප සභාපති චමිල දුමින්ද,ප්‍රා.මන්ත්‍රී ලංකා විජිත කුමාර,ප්‍රා.මන්ත්‍රී හසිත කැලුම් මඩවල,ප්‍රා.මන්ත්‍රී මිල්රෝයි පෙරේරා යන මහත්වරුන් ඊයේ(05) ප්‍රාදේශීය සභාවේ පැවති මාධ්‍ය හමුවකදී මර්වින් සිල්වා අමාත්‍යවරයාට අභියෝග කර තිබිණි. කැලණිය,කිරිබත්ගොඩ නගරවල කප්පම් ගැනීම,දූෂණ වංචා හා අක්‍රමිකතාවලට මර්වින් සිල්වා මහතා සහ ඔහුගේ සහචරයින් වගකිව යුතු බවත්,ඒ බව තහවුරු කිරීම සඳහා සියලු ලියකියවිලි හා තොරතුරු තමන් සතුව ඇති බවත් කැලණිය ප්‍රාදේශීය සභාවේ සභාපති ප්‍රසන්න රණවීර මහතා එහි දී සඳහන් කළේය. තමා ඇතුළු මන්ත්‍රීවරුන්ට කිසියම් හෝ අනතුරක් සිදුවුවහොත් ඊට මර්වින් සිල්වා අමාත්‍යවරයා මුළු මනින්ම වගකිව යුතු බවත්,ඊයේ සිට තමාගේ නිවෙස්වලට මත් කුඩු දමා තමන්ව අත්අඩංගුවට ගැනීමට උත්සාහයක් තිබෙන බවත් සභාපතිවරයා කියා සිටියේය. අමාත්‍යවරයා\"පිබිදෙන කැලණිය\"නමින් මහා පරිමාණ වශයෙන් කප්පම්ගත් බවත්,ඒවා හෙළිදරව් කිරීමට කටයුතු කරන බවත්,එකී දූෂණ,වංචා හා අක්‍රමිකතා පිළිබඳ ඕනෑම කෙනකු හා සංවාද කිරීමට සූදානම් බව ප්‍රා.මන්ත්‍රී ලංකා විජිත කුමාර මහතා පැවසීය.", "URL": "https://sinhala.adaderana.lk/news.php?nid=21206", "Category": null, "Parent URL": null}