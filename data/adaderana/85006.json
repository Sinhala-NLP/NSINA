{"Source": "Adaderana", "Timestamp": "March 1, 2018 06:50 am", "Headline": "‍තඹුත්තේගම සිද්ධිය සම්බන්ධයෙන් අත්අඩංගුවට ගත් අය රිමාන්ඩ් බාරයට පත් කරයි", "News Content": "‍තඹුත්තේගම නගරයේ පැවති විරෝධතාවයේ දී අත්අඩංගුවට ගත් සැකකරුවන් 57 දෙනෙකු ලබන 05 වන දින දක්වා රිමාන්ඩ් කිරීමට නියෝග කර තිබේ. තඹුත්තේගම මහේස්ත්‍රාත් චමිලා නදීශානි මහත්මිය මෙම නියෝගය ලබාදී ඇති බව අද දෙරණ අධිකරණ වාර්තාකරු සඳහන් කළේය. රිමාන්ඩ් කළ සැකකරුවන් අතර කාන්තාවන් දෙදෙනෙකු ද වන බව සඳහන්ය. අධිකරණ නියෝග කඩකරමින්, නීති විරෝධී අයුතු ජනරාශියක නියැලෙමින්, මහජන සාමය කඩ වන අයුරින් පාදෙණිය - අනුරාධපුර ප්‍රධාන මාර්ගයේ වාහන ගමනාගමනයට බාධා පමුණුවමින්, කලහකාරී ලෙස හැසිරෙමින්, තඹුත්තේගම පොලීසියේ දේපළ වලට හානි කළ බවට චෝදනා කරමින් පුද්ගලයින් 59 දෙනෙකු ඊයේ (28) පස්වරුවේ අත්අඩංගුවට ගනු ලැබීය. අත්අඩංගුවට ගත් සැකකරුවන් ඊයේ රාත්‍රී තඹුත්තේගම මහේස්ත්‍රාත්වරිය වෙත ඉදිරිපත් කළ අතර එහිදී සැකකාරියන් තිදෙනෙකු ඇතුළු පුද්ගලයින් 09 දෙනෙකුට ඇප ලබාදී තිබේ. සැකකරුවන් සියලු දෙනා ඕනෑම ඇප කොන්දේසියක් මත මුදා හරින ලෙස ඔවුන් වෙනුවෙන් පෙනී සිටි නීතීඥයින් දීර්ඝව කරුණු දක්වමින් කළ ඉල්ලීම් සියල්ල ප්‍රතික්ෂේප කළ තඹුත්තේගම මහේස්ත්‍රාත්වරිය සැකකරුවන් 09 දෙනෙකු හැර අනෙක් සියලු දෙනා රිමාන්ඩ් කරන ලෙස නියෝග කර තිබේ. පුද්ගලික අංහය මගින් රාජාංගනය ජලාශයේ ජලය යොදාගෙන ඇරඹීමට නියමිත ජල ව්‍යාපෘතියකට විරෝධය පළ කරමින් ප්‍රදේශවාසීන් පිරිසක් විරෝධතාවයේ නිරත වූ අතර එය විසුරුවා හැරීම සඳහා පොලීසිය විසින් කඳුළු ගෑස් සහ ජල ප්‍රහාරයක්ද එල්ල කරනු ලැබීය.", "URL": "https://sinhala.adaderana.lk/news.php?nid=85006", "Category": null, "Parent URL": null}