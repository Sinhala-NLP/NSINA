{"Source": "Adaderana", "Timestamp": "June 20, 2011 09:35 am", "Headline": "බස් ගාස්තු ඉහළ යාම පිළිගන්නේ නෑ -අවසන් තීන්දුව අදයි ", "News Content": "බස් ගාස්තු ඉහළ නැංවීමට අදාළ විශේෂ සාකච්ඡාවක් අද(20) පවත්වන බව පෞද්ගලික බස් හිමියන්ගේ සංගමය පවසයි. ප්‍රවාහන බලධාරීන් තම සංගමය සමඟ එකඟතාවකින් තොරව ප්‍රකාශ කර ඇති බස් ගාස්තු ඉහළ යාමේ ප්‍රතිශතය පිළිනොගන්නා බව එහි සභාපති ගැමුණු විජේරත්න මහතා ප්‍රකාශ කළේය. ‍මේ සම්බන්ධව අද පැවැත්වෙන සාකච්ඡාවේදී අවසන් තීන්දුවකට එළඹෙන බව ඒ මහතා වැඩිදුරටත් පෙන්වාදුනේය. සමස්ත ලංකා පෞද්ගලික බස් හිමියන්ගේ සමිති සම්මේලනය සහ පෞද්ගලික ප්‍රවාහන අමාත්‍යාංශ ලේකම්වරයා අතර පසුගිය 14 වැනිදා බස් ගාස්තු සම්බන්ධයෙන් සාකච්ඡාවක් සිදුකෙරුණි. එකඟතාවකින් තොරව අවසන් වූ එම සාකච්ඡාව සඳහා පෞද්ගලික බස්හිමියන්ගේ සංගමය සහභාගී වුයේ නැත. කෙසේ වුව ද හෙට(21) සහ ලබන 23 වන දින ප්‍රවාහන අමාත්‍යාංශයේ නිලධාරීන් සමඟ සාකච්ඡා කරන බව ගැමුණු විජේරත්න මහතා සඳහන් කළේය.", "URL": "https://sinhala.adaderana.lk/news.php?nid=16874", "Category": null, "Parent URL": null}