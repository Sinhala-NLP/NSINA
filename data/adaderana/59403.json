{"Source": "Adaderana", "Timestamp": "April 22, 2016 10:08 am", "Headline": " මන්ත්‍රී පුතා අල්ලයිද?", "News Content": "පුද්ගලයින් දෙදෙනෙකුට තියුණු ආයධයකින් පහර දී තුවාල සිදු කළ බව කියන පාර්ලිමේන්තු මන්ත්‍රීවරයෙකුගේ පුතෙකු අත්අඩංගුවට ගැනීම සඳහා විමර්ශන කටයුතු ආරම්භ කර ඇති බව හලාවත පොලීසිය කියයි.පසුගිය 21 වැනිදා සවස හලාවත -මැදවත්ත ප්‍රදේශයේදී මෙම සිද්ධිය සිදුවී ඇත.සිද්ධියෙන් තුවාල ලබා ඇත්තේ හලාවත - මැදවත්ත පදිංචිකරුවන් වන ඩබ්ලිව්.නිහාල් ඩික්සන් දබරේරා සහ ඩබ්ලිව්.නෙල්සන් දබරේරා නම් දෙදෙනෙකි.හලාවත මැතිවරණ බල ප්‍රදේශයේ පිහිටි රාජ්‍ය ආයතන විසින් සංවිධානය කරන ලද බක් මහ උළෙල පසුගිය 21 වැනිදා හලාවත වෙරළ උද්‍යානයේදී පැවැත්වුණි.මෙම බක් මහ උළෙලේ ප්‍රධාන සංවිධායකයා සහ උපදේශකයා බවට පත්ව සිටියේ පාර්ලිමේන්තු මන්ත්‍රී ශාන්ත සිසිර අබේසේකර මහතාය.බක් මහ උළෙල පැවැත්වෙන අතර තුර පාර්ලිමේන්තු මන්ත්‍රීවරයාගේ පුතා කිසියම් අවශ්‍යතාවයක් සඳහා ජීප් රථයකින් හලාවත - ඉරණවිල මාර්ගයේ ගමන් කරමින් සිට ඇත.එම අවස්ථාවේදී ඉදිරියෙන් වෑන් රථයක්ද ගමන් කර ඇත.එම වෑන් රථය තම ගමනට බාධා කළේ යැයි උරණ වී ඇති මන්ත්‍රී පුතා මෙම පහරදීම සිදු කර ඇති බව පොලීසිය කියයි.සැකකරු හඳුනා ගෙන ඇතත් මෙතෙක් අත්අඩංගුවට ගෙන නැත.හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=59403", "Category": null, "Parent URL": null}