{"Source": "Adaderana", "Timestamp": "January 24, 2019 03:54 pm", "Headline": "යුරෝපයේ හිම පතනය ඇරඹෙයි", "News Content": "යුරෝපා රටවල් කිහිපයකට මේ වනවිට වාර්ෂික හිමපතනය ආරම්භ වී ඇත. බටහිර කලාපයේ පිහිටි බෙල්ජියමත් එම රටවල් අතරට ඇතුලත් වෙයි. යුරෝපා රටක් වන බෙල්ජියමේ මෙවර ශීත ඍතුවේ පළමු හිමපතනය පසුගිය අඟහරුවාදා වාර්තා වුණි. මේ සමඟ උෂ්ණත්වය දැඩි ලෙස පහළ බැස ඇති අතර ප්‍රංශ දේශසීමාව ආසන්න සහ බටහිර ප්‍රදේශවලට අධික හිමපතනයක් ලැබෙමින් පවතින බව වාර්තා වෙයි. මහාමාර්ග හිමෙන් වැසී යාම නිසා ලිස්සනසුළු ස්වාභාවයක් පවතින අතර මේ හේතුවෙන් අනතුරු ඇඟවීමේ කහ නිවේදන නිකුත් කිරීමටත් බලධාරීන් පියවර ගෙන තිබුණා. බ්‍රසල්ස් අගනුවර වැසියන් සහ සංචාරකයින් නැවුම් හිමපතනයෙන් දැඩි ප්‍රමෝදයට පත්ව සිටින ආකාරය විදෙස් මාධ්‍ය වල වාර්තා කර තිබුණි. කෙසේ නමුත් හිමෙන් වැසුණු නගරයේ සුන්දරත්වය විඳීමට ශීත කාලගුණයෙන් බාධා මතුව ඇති අතර ඉදිරි දිනවලදී උෂ්ණත්වය පවතින මට්ටමට වඩා ඉහළ යනු ඇතැයි කාලගුණ බලධාරීන් පවසා සිටියි.", "URL": "https://sinhala.adaderana.lk/news.php?nid=102993", "Category": null, "Parent URL": null}