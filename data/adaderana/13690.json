{"Source": "Adaderana", "Timestamp": "January 23, 2011 01:02 pm", "Headline": "වැරැද්දක් කළා නම් නීත්‍යනුකූලව කටයුතු කළ යුතුයි", "News Content": "ඉන්දීය ධීවරයින් යම් වැරැද්දක් සිදුකරන්නේ නම් ඊට එරෙහිව ක්‍රියා කළ යුතු වන්නේ පවත්නා නීතිමය ක්‍රමවේදයන් ඔස්සේ පමණක් බව ඉන්දීය මූදල් අමාත්‍ය ප්‍රණාබ් මුකර්ජි මහතා පවසයි. ශ්‍රී ලංකා නාවික හමුදා විසින් ඉන්දීය ධීවරයින්ට දිගින් දිගටම කරදර කිරීම් ගැන තමන්ට අසන්නට දකින්නට ලැබුණු බවත්,පසුගිය දින දහයක පමණ කාලයකදී වෙඩි තැබීම් වලින් දෙදෙනෙකු ඝාතනයට ලක් වූ බවත් හෙතෙම සඳහන් කරයි. අද(23) පෙරවරුවේ චෙන්නායි වලදී තමිල්නාඩු ප්‍රධාන අමාත්‍ය එම්.කරුණානිධි මහතා සමග පැවැත්වූ සාකච්ඡාවකින් අනතුරුව මාධ්‍ය වෙත අදහස් දක්වමින් ඉන්දීය මුදල් අමාත්‍යවරයා මේ බව පවසා තිබේ. ඉන්දීය ධිවරයින් හිතුවක්කාරී ලෙස ශ්‍රී ලංකාවේ මුහුදු සීමාවට ඇතුළු වන්නේ නම් කළ යුත්තේ වෙඩිතැබීම නොව ඔවුන් අත්අඩංගුවට ගෙන නීත්‍යනුකූලව කටයුතු කිරීම බව මුකර්ජි මහතා පෙන්වා දී තිබේ. ඉන්දියාව ශ්‍රී ලංකාව සමග ඉතා සහයෝගයෙන් කටයුතු කරන බවත්,මෙවැනි අවාසනාවන්ත සිදුවීම් පිළිබඳ ශ්‍රී ලංකාවේ විදේශ කටයුතු අමාත්‍යංශය හා සාකච්ඡා කොට යළි මෙවැනි සිදුවීම් සිදු නොවන තැනට කටයුතු කරන බවත් මුදල් අමාත්‍යවරයා සඳහන් කළ බව ඉන්දීය මාධ්‍ය උපුටා දක්වයි.", "URL": "https://sinhala.adaderana.lk/news.php?nid=13690", "Category": null, "Parent URL": null}