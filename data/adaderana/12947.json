{"Source": "Adaderana", "Timestamp": "December 18, 2010 03:48 pm", "Headline": "ශ්‍රී ලංකාව කාන්තාවන්ගෙන් යැපෙන රටක් ", "News Content": "ශ්‍රී ලංකාව කාන්තාවන්ගෙන් යැපෙන රටක් බවට පත්ව ඇතැයි කෘෂිකර්ම අමාත්‍ය මහින්ද යාපා අබේවර්ධන මහතා පවසයි. මෙරටට වැඩිම ආදායමක් ලබාදෙන්නේ මැදපෙරදිග සේවය සඳහා ගොස් සිටින කාන්තාවන් බව අමාත්‍යවරයා පෙන්වාදෙයි. ඉන් අනතුරුව තේ කර්මාන්තයේ නියැලෙන කාන්තාවන් සහ ඇඟලුම් කර්මාන්තයේ නියැලෙන කාන්තාවන් ලබාදෙන දායකත්වය ද මෙරට ආදායම ඉහළ නැංවීමට සුවිශේෂ හේතුවක් වී ඇතැයි අමාත්‍යවරයා සඳහන් කරයි. බොහෝ පුරුෂයින් සිදුකරන්නේ කාන්තාවන් උපයන දෙයින් යැපීම බව පවසන මහින්ද යාපා අබේවර්ධන මහතා මේ හේතුවෙන් කාන්තාවට වැඩි නායකත්වයක් ලබාදිය යුතු බව වැඩිදුරටත් සඳහන් කළේය. මොණරාගල, දොඹගහවෙල ගොවි ජනතාවට පොහොර බෙදාදීම වෙනුවෙන් පැවති ජනහමුවක් අමතමින් මහින්ද යාපා අබේවර්ධන මහතා මේ අදහස් පළ කළේය.", "URL": "https://sinhala.adaderana.lk/news.php?nid=12947", "Category": null, "Parent URL": null}