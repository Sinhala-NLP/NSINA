{"Source": "Adaderana", "Timestamp": "October 8, 2011 09:25 am", "Headline": "සී ප්ලේන් ව්‍යාපෘතිය නිසා බරපතල පරිසර හානියක් සිදුවනවා", "News Content": "මෙරට ප්‍රධාන වැව් උපයෝගී කරගනිමින් ක්‍රියාත්මක කිරීමට සූදානම් වන \"සී ප්ලේන්\" ව්‍යාපෘතිය මගින් බරපතල පරිසර හානියක් සිදුවන බව පරිසරවේදීන් පෙන්වාදෙයි. පරාක්‍රම සමුද්‍රය, නාච්චිදූව ඇතුළු ප්‍රධාන වැව් 22 ක් මේ සඳහා යොදාගැනීමට රජය සැලසුම් කර ඇති බව සොබාදහම් අධ්‍යයන මධ්‍යස්ථානයේ ජාතික සම්බන්ධීකාරක රවින්ද්‍ර කාරියවසම් මහතා ප්‍රකාශ කළේය. මේ වනවිට නාච්චිදූවේ තටාක සකස්කරමින් පවතින බවත්, පරාක්‍රම සමුද්‍රයේ තටාක සැකසීමට යෝජනා කර ඇති බවත් ඒ පිළිබඳව පැහැදිලි කළ රවින්ද්‍ර කාරියවසම් මහතා පෙන්වාදුන්නේය. මේ තත්ත්වය නිසා වැව් පද්ධතියට හානි සිදුවන බවත්, විශේෂයෙන් ප්‍රබල වශයෙන් පරිසරයට හානි සිදුවන අතරම ප්‍රදේශයේ ගොවි ජනතාවට විශාල වශයෙන් හානි සිදුවන බව ඔහු සඳහන් කළේය. මෙම \"සී ප්ලේන්\" ව්‍යාපෘතිය අදාළ ප්‍රදේශවල දියත් කිරීම වහා නවතා රන්දෙණිගල සහ රන්ටැඹේ ජලාශ වෙත එම ව්‍යාපෘතිය මාරුකිරීමට හැකියාවක් පවතී නම් එය පරිසරයට මෙන්ම ප්‍රදේශයේ ජනතාවට ලබාදෙන විශාල සහනයක් වනු ඇති බව හෙතෙම අවධාරණය කළේය. මේ සම්බන්ධයෙන් අද දෙරණ ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතාගෙන් විමසීමක් කරනු ලැබීය. එවැනි කිසිදු සැලසුමක් මෙතෙක් සකස් කර නොමැති බව එහිදී ඔහු ප්‍රකාශ කළේය. එලෙසම \"සී ප්ලේන්\" වැව් මත ගොඩ බැස්සවීම තුළින් පරිසර හානියක් නොවන බව ද අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=19216", "Category": null, "Parent URL": null}