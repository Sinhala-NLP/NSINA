{"Source": "Adaderana", "Timestamp": "April 26, 2018 09:38 pm", "Headline": "ආර්ථික සංවර්ධන නිලධාරිවරයාට පහර දුන්නාට  විරෝධතාවයක්", "News Content": "යාපනයේ තෙන්මරච්චි ප්‍රාදේශීය ලේකම් කාර්යාලයේ ආර්ථික සංවර්ධන නිලධාරිවරයාට පහර දුන් පුද්ගලයෙකු අත්අඩංගුවට ගන්නා ලෙස පොලීසියට බල කරමින් 25 දා දහවල් කෑම පැයේදී යාපනයේ ප්‍රාදේශීය ලේකම් කාර්යාල ගණනාවක සේවක සේවිකාවෝ විරෝධතාවයක නිරත වූහ. මෙම පහරදීම සිදුව ඇත්තේ පසුගිය 20 වෙනිදා වුවත් සිද්ධියට සම්බන්ධ පුද්ගලයා පොලීසිය විසින් මෙතෙක් අත්අඩංගුවට ගෙන නොමැති බව යාපනයේදී විරෝධතාවයට එක් වූ රාජ්‍ය සේවකයෝ කියා සිටිති. පුද්ගලයාගේ පහර කෑමට ලක් වූ ආර්ථික සංවර්ධන නිලධාරියා නේවාසික ප්‍රතිකාර ලබා ගැනීම පිණිස චාවකච්චෙරිය රෝහලට ඇතුළත් වී තිබේ. යාපනයේ රාජ්‍ය සේවකයින් පවසන්නේ අදාළ සැකකරුව අත් අඩංගුවට ගෙන පොලීසිය ඔහුට එරෙහිව නීතිය ක්‍රියාත්මක කිරීම තව දුරටත් ප්‍රමාද කරන්නේ නම් රාජකාරී වලින් බැහැරව කාර්යාල ඉදිරි පිට විරෝධතා දියත් කරණ බවයි. මේ සිද්ධිය සම්බන්ධයෙන් චාවාකච්චෙරි පොලීසිය පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=88100", "Category": null, "Parent URL": null}