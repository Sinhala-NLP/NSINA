{"Source": "Adaderana", "Timestamp": "May 14, 2013 01:14 pm", "Headline": "මගේ උවමනාවට මැතිවරණ තියන්න බෑ", "News Content": "උතුරු පළාත් සභා මැතිවරණය පැවැත්වීම ගැන තමන්ට කිසිදු දැනුම්දීමක් මේවන තුරු කර නැති බවත් තමාගේ උවමනාවට මැතිවරණ පැවැත්විය නොහැකි බවත් මැතිවරණ කොමසාරිස් මහින්ද දේශප්‍රිය මහතා පවසයි. ව්‍යවස්ථාදායකය, විධායකය හෝ අධිකරණයේ නියමයන්ට අනූව පමණක් මැතිවරණ පැවැත්විය හැකි බවද ඔහු කියයි. ලබන මස 01 වැනිදාට යෙදෙන ඡන්ද හිමියන්ගේ දිනය ගැන කරුණු පැහැදිළි කිරීම සඳහා රාජගිරිය මැතිවරණ මහලේකම් කාර්යාලයේදී අද (14) පෙරවරුවේ පැවැති මාධ්‍ය හමුවකදී ඔහු මේ බව පැවසීය. 2011 ඡන්ද හිමි නාමලේඛනය වෙබ් අඩවියට මුදාහළ බවත් 2012 එසේ නොකළ නමුත් 1919 රාජ්‍ය තොරතුරු කේන්ද්‍රයෙන් ඒ පිළිබඳ තොරතුරු ලබා ගත හැකි බවත් මහින්ද දේශප්‍රිය මහතා එහිදී කීවේය.", "URL": "https://sinhala.adaderana.lk/news.php?nid=34084", "Category": null, "Parent URL": null}