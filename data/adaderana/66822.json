{"Source": "Adaderana", "Timestamp": "December 7, 2016 04:32 pm", "Headline": " නම නිසංසල වෙන්න පුළුවන් - ඒත් ගල්මෝල නිසංසල නෑ", "News Content": "නව ආණ්ඩුක්‍රම ව්‍යවස්ථාවක් සම්පාදනය කර රට බෙදීමේ වැඩපිළිවෙළට එරෙහිව ලබන 11 වැනිදා දළදා මාළිගාව ඉදිරිපිට අධිෂ්ඨාන පූජාවක් පැවැත්වීමට කටයුතු යොදා ඇතැයි ශ්‍රී ජයවර්ධනපුර විශ්වවිද්‍යාලයේ ජ්‍යෙෂ්ඨ කථිකාචාර්ය, පැපිලියාන සුනේත්‍රාදේවි පිරිවෙණේ පරිවේණාධිපති, රාජකීය පණ්ඩිත ආචාර්ය පූජ්‍ය මැදගොඩ අභයතිස්ස හිමියන් අවධාරණය කරයි.එදින පස්වරු 4ට මෙම අධිෂ්ඨාන පූජාව පැවැත්වීමට නියමිත බවද උන්වහන්සේ කියයි.නව ආණ්ඩුක්‍රම ව්‍යවස්ථාවෙන්‍ බෙදුම්වාදීන්ගේ අරමුණු ඉටුවන බවක් දැන් දැන් සිටම පෙනෙන්නට ඇති බවත්, මෙම අනතුර ගැන ජනතාව දැනුවත් කළ යුතු බවත්, අද පැවැති මාධ්‍ය හමුවකදී උන්වහන්සේ කියා සිටියේය.නව ව්‍යවස්ථාව බෙදුම්වාදීන් බලාපොරොත්තු වුවාටත් වඩා හොඳ එකක් විය හැකි යැයිද පැවසූ උන්වහන්සේ රටේ ඒකීයභාවය හා සම්බුද්ධ ශාසනයට ඇති මුල්තැන සම්බන්ධයෙන් දැනට පවත්නා ව්‍යවස්ථාවේ ඇති 2 හා 9 වගන්ති නොවෙනස්ව තිබිය යුතු බවද අවධාරණය කළේය.මෙම නව ව්‍යවස්ථාව ගැන තමන් පසුගියදා මල්වතු නාහිමියන් පෞද්ගලිකව හමුවී දැනුවත් කළ බවද උන්වහන්සේ එහිදී පැවසුවේය.රටේ එකීය භාවයට හා බුද්ධාගමට ඇති ප්‍රමුඛස්ථානයට කිසිදු වෙනසක් නොකරන බවට ජනපති හා අගමැති පොරොන්දු දී ඇතැයි මල්වතු නාහිමියන් වහන්සේ පෙරළා තමන්ට දැනුම්දුන් බවද අබයතිස්ස හිමියන් කියා සිටියේය.කෙසේ වුවද එම අවස්ථාවේදී තමන් වහන්සේ විසින් නිසංසල නමින් ගල්මෝලක් තිබිය හැකි වුවත් ගල්මෝල නිසංසල නැතැයි මල්වතු නාහිමියන්ට පෙන්වාදුන් බවද උන්වහන්සේ කීවේය.ලේබල්වලට පමණක් සීමාවූ අයිතිවාසිකම්වලින් ඵලක් නැති බවත්, මෙම ව්‍යවස්ථා සංශෝධනයෙන් සුමන්තිරන්ලාට අවශ්‍ය පරිදි කටයුතු කිරීමට ඉඩදීම අනුමත කළ නොහැකි බවත්, උන්වහන්සේ අවධාරණය කළේය.එම මාධ්‍ය හමුවට එක්වූ ආචාර්ය ගුණදාස අමරසේකර මහතා පැවසුවේ ව්‍යවස්ථා මණ්ඩලය පත්කරන අවස්ථාවේදී මෙම අනතුර දුටු බවත්, දැන් වුවද ඒකාබද්ධ විපක්ෂයට එම පාප කර්මයෙන් මිදීම සඳහා ඉන් ඉවත්වීමට අවස්ථාව ඇති බවත්ය.", "URL": "https://sinhala.adaderana.lk/news.php?nid=66822", "Category": null, "Parent URL": null}