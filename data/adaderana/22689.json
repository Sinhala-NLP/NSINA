{"Source": "Adaderana", "Timestamp": "March 9, 2012 12:20 pm", "Headline": "තමිල්නාඩු සමුළුවට ගිය කථිකාචාර්යවරියට එරෙහිව විරෝධතාවක්", "News Content": "තමිල්නාඩුවේ පැවති ජාත්‍යන්තර සමුළුවකට සහභාගි වූ ශ්‍රී ලාංකිකයෙකුට එල්.ටී.ටී.ඊ සංවිධානයට සහය දක්වන පිරිසක් විසින් විරෝධය පළ කර ඇති බව ඉන්දීය මාධ්‍ය වාර්තා කරයි. නාම් තමිලර් සංවිධානයේ සාමාජිකයින්, මැයි 17 ව්‍යාපාරය, ශ්‍රී ලාංකීය ද්‍රවිඩ ජාතිකයින් ආරක්ෂා කිරීමේ ෆෙඩරේෂනය සහ එම්.ඩී.එම්.කේ භට පිරිසක් විසින් මෙම විරෝධතාවය සංවිධානය කර තිබේ. මනෝන් මනියම් සුන්දරනාර් විශ්ව විද්‍යාලයේ පැවති සමුළුවකට කොළඹ විශ්ව විද්‍යාලයේ නීති පීඨයේ කථිකාචාර්යවරියක වන ජීවා නිරිඇල්ල මහත්මිය‍ගේ සහභාගිත්වයට එරෙහිව මෙම පිරිස විරෝධය පළ කර ඇති බව ටයිම්ස් ඔෆ් ඉන්දියා වාර්තා කරයි. ඊයේ(08) අදාළ සමුළුව පැවති ශාලාවට බලහත්කාරයෙන් ඇතුළු 20 දෙනෙකුගෙන් පමණ සමන්විත විරෝධතාකරුවන් පිරිසක් ජීවා නිරිඇල්ල මහත්මි‍යගේ සහභාගිත්වයට විරෝධය පළකරන පුවරු ප්‍රදර්ශනය කර තිබේ. මෙම සිද්ධියෙන් කම්පනයට පත් කථිකාචාර්යවරිය අදාළ ස්ථානයෙන් කැඳවාගෙනයාමට සංවිධායකවරුන් කටයුතු කර ඇති බව ද ටයිම්ස් ඔෆ් ඉන්දියා වාර්තා පෙන්වාදෙයි. ඇය තවදුරටත් සමුළුව සඳහා සහභාගිනොවන බව සංවිධායකවරුන් විසින් විරෝධතාකරුවන් වෙත දැනුම්දීමෙන් අනතුරුව ඔවුන් ශාලාවෙන් පිටව ගොස් ඇති බව ද සඳහන්ය. කෙසේවෙතත් මෙම සිද්ධිය සම්බන්ධව පොලිසිය වෙත කිසිදු පැමිණිල්ලක් ඉදිරිපත් කිරීමට සංවිධායකවරුන් කටයුතු කර නොමැති බව ද මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=22689", "Category": null, "Parent URL": null}