{"Source": "Adaderana", "Timestamp": "December 26, 2012 04:39 pm", "Headline": "ජාතිවාදය බංකොළොත්කම වසා ගැනීමේ උපක්‍රමයක්", "News Content": "පාලකයින් ජාතිවාදය භාවිත කරන්නේ තම බංකොළොත්කම වසා ගැනීමට බවත් එය දේශපාලන සැලැස්මක් බවත් පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා පවසයි. හෙතෙම මේ බව කියා සිටියේ අද (26) එම පක්ෂයේ ප‍්‍රධාන කාර්යාලයේ පැවති මාධ්‍ය හමුවකදීය. එහිදී ඔහු මෙසේද කියා සිටියේය. ‘‘මේ තියෙන්නේ ජාතිය සම්බන්ධයෙන් වන ආදරයක්වත් ආගම් පේ‍්‍රමයක්වත් නොවෙයි. මේක දේශපාලන සැලැස්මක්. පසුගියදා ආණ්ඩුව සම්මත කර ගත් අය වැය ඉදිරිපත් කරන තුරු කම්කරුවා බලා සිටියේ වැටුප් වැඩි වෙයි කියලා. රාජ්‍ය සේවකයා බලා සිටියා වැටුප් වැඩිවෙයි කියලා. නමුත් ඒ කිසිවක් ලැබුණේ නැහැ. පෞද්ගලික අංශයේ සේවකයින් ගැන, වතු කම්කරුවන් ගැන කිසිවක් සඳහන් වෙලා නැහැ. ගොවීන්ට, ශිෂ්‍යයින්ට කිසිවක් දීලා නැහැ. මේ තත්ත්වය තුළ ආණ්ඩුව කොහොමද පවත්වාගෙන යන්නේ? ජාතිවාදය, භීතියේ දේශපාලනය, මර්දනය සහ රැවටීම භාවිත කරන්නේ මේ බංකොළොත්කම වසා ගන්නයි. ඒ සඳහා ජාතිවාදය පවත්වාගෙන යනවා.’’ 2009 යුද්ධය අවසන් වීමට පෙර පැවති මනෝභාවය දිගමට පවත්වාගෙන යාමේ වුවමනාව ආණ්ඩුවට ඇතැයිද, සතුරුභාවය පවත්වාගෙන යාමේ වුවමනාව ආණ්ඩුවට ඇතැයිද පෙන්වා දුන් පුබුදු ජයගොඩ මහතා යුද්ධය නිමා වීමෙන් පසුව සිදු විය යුතු කිසිදු වෙනස්කමක් ආණ්ඩුව සිදු කළේ නැතැයිද පෙන්වා දුන්නේය. පුබුදු ජයගොඩ මහතා මෙසේද පැවසීය. ‘‘පසුගියදා යාපනය විශ්වවිද්‍යාලයේ සිසුන් සංවිධානය කළ උද්ඝෝෂණයට පහර දුන් පොලිසිය ඉන් පසුව ශිෂ්‍ය නායකයින් අත්අඩංගුවට ගත්තා. පාර්ලිමේන්තු මන්ත‍්‍රී අජිත් කුමාර සහෝදරයා විමසූ විට පැවසුවේ ත‍්‍රස්තවාදය වැළැක්වීමේ පනත යටතේ අත්අඩගුවට ගත්තේ කියලා. දැන් ඔවුන් රැඳවුම් නියෝග මත රඳවාගෙන සිටිනවා. යාපනය විශ්වවිද්‍යාලයේ උපකුලපතිවරිය ඇතුළු ආචාර්යවරුන් ආරක්ෂක අමාත්‍යාංශයේ ලේකම්වරයා හමු වූ විට ඔහු පවසා තිබුණේ ඔවුන් නිදහස් කළ නොහැකියි කියා. මොනවාද ඔවුන්ට තිබෙන ත‍්‍රස්තවාදය සම්බන්ධ චෝදනා? හෙට කැලණියේ හරි ජ’පුර හරි ශිෂ්‍යයින් උද්ඝෝෂණයක් කළොත් මේ ආණ්ඩුව ශිෂ්‍ය නායකයින් පුනරුත්ථාපනය කළ යුතුයි කියලා තීරණය කරන්න ඉඩ තිබෙනවා. දෙමළ ජනතාවට විරුද්ධව එවැනි ජාතිවාදයක් දියත් වන විට මුස්ලිම් ජනතාවට විරුද්ධවත් ජාතිවාදය ක‍්‍රියාත්මක වෙනවා. පසුගියදා බොදු බල සේනා කියලා සංවිධානයකින් ඇඹිලිපිටියේ උද්ඝෝෂණයක් කළා. ඒ උද්ඝෝෂණයට කලින් දවසේ සිවුරු හැඳගත් පිරිසක් මුස්ලිම් ව්‍යාපාරිකයින් දෙදෙනකුට පහර දුන්නා. ඔවුන් දෙදෙනා සමෘද්ධි සහනාධාරය පවා ලබන දුප්පත් අය. පසුගිය 23 වැනිදා උලමා සභාවේ නියෝජිතයින් ආරක්ෂක අමාත්‍යාංශයේ ලේකම්වරයා හමු වුණාම ඔහු කියලා තිබුණේ, මේ සිද්ධිවලට ආණ්ඩුව සම්බන්ධ නැහැ කියලා. නමුත් 24 වැනිදා ඇඹිලිපිටියේ උද්ඝෝෂණයේ පෙරමුණේම හිටියේ ආණ්ඩුවේ පාර්ශ්වයක් වන ජාතික හෙළ උරුමයේ ඕමල්පේ සෝභිත හාමුදුරුවෝ සහ ඇඹිලිපිටිය නගර සභාවේ නගරාධිපති හාමුදුරුවෝ. ඒ උද්ඝෝෂණයේ සංවිධාන කටයුතු පිටුපස සිටියේ සනී රෝහණ මන්ත‍්‍රීවරයා. පසුගිය අපේ‍්‍රල් 20 දඹුල්ල මුස්ලිම් දේවස්ථානයට එල්ල කළ ප‍්‍රහාරයට ආණ්ඩුවේ මාතලේ මන්ත‍්‍රීවරයකු වන ලක්ෂ්මන් වසන්ත පෙරේරා සම්බන්ධ වුණා. අනෙක් පහර දෙන හැම තැනකමත් ආණ්ඩුවේ ප‍්‍රාදේශීය දේශපාලනඥයින් ඉන්නවා. එහෙම නැත්නම්, ඇයි මේ පහරදීම්වලට එරෙහිව නීතිය ක‍්‍රියාත්මක නොවන්නේ? බොදු බල සේනා කියන සංවිධානය රාජ්‍ය ආයතනයක් වුණු පුරා විද්‍යා දෙපාර්තමේන්තුවට කඩා වැදිලා එහි නිලධාරීන් මිදුලේ වාඩි කරවලා මුස්ලිම් ජනතාවගෙන් පුරාවිද්‍යාව රැක ගන්නේ කොහොමද කියලා දේශන කළා. රාජ්‍ය ආයතනවලට කඩා වැදිලා එහෙම දේශන තියන්න අපටත් පුළුවන්ද? ඇඹිලිපිටියේ කඩසාප්පු වහන්න කිව්වාම එහි සිංහල ව්‍යාපාරිකයින් ඊට එකඟ වුණේ නැහැ. එදා කිහිප දෙනෙක් එකතු වෙලා කරපු උද්ඝෝෂණයට සහ පාගමනට ඇඹිලිපිටියේ ව්‍යාපාරිකයින් සම්බන්ධ වුණේ නැහැ. මේක ඉතාම සාධනීය දෙයක්. අපි විශ්වාස කරනවා, ඇඹිලිපිටියේ ජනතාවගේ ආදර්ශය මුළු රටේම ජනතාව අනුගමනය කළ යුතුයි කියලා.’’ මෙම මාධ්‍ය හමුවට පෙරටුගාමී සමාජවාදී පක්ෂයේ දේශපාලන මණ්ඩල සභික දුමින්ද නාගමුව මහතාද සහභාගි විය.", "URL": "https://sinhala.adaderana.lk/news.php?nid=30271", "Category": null, "Parent URL": null}