{"Source": "Adaderana", "Timestamp": "January 18, 2016 02:15 pm", "Headline": "ඇඹිලිපිටිය සිද්ධියේ අතුරු වාර්තාවක් පොලිස්පතිට", "News Content": "ඇඹිලිපිටිය පොලීසිය සමග ඇති වු ගැටුමකදී ජීවිතක්ෂයට පත්වූ එක්දරු පියාගේ මරණය සම්බන්ධයෙන් සිදුකරන විමර්ශනයට අදාළව අතුරු වාර්තාවක් පොලිස්පතිවරයාට භාරදී තිබේ.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පැවසුවේ අදාළ අතුරු වාර්තාව ඊයේ දිනයේදී පොලිස්පති එන්.කේ. ඉලංගකෝන් මහතා වෙත භාර දී ඇති බවයි.සබරගමුව පළාත භාර ජ්‍යෙෂ්ඨ නියෝජ්‍ය පොලිස්පති සී.ඩී වික්‍රමරත්න මහතාගේ අධික්ෂණය යටතේ අදාළ සිද්ධිය සම්බන්ධයෙන් විමර්ශනයක් සිදු කෙරුණු අතර එහි වාර්තාව අද දිනයට පෙර භාරදෙන ලෙස පොලිස්පතිවරයා දැනුම්දී තිබුණි.කෙසේ වෙතත් අදාළ සිද්ධිය සම්බන්ධයෙන් වන විමර්ශන තවදුරටත් සිදු කෙරෙන බැවින් ඒ පිළිබඳ අතුරු වාර්තාවක් ලබාදීමට කටයුතු කර ඇති බව පොලිස් මාධ්‍ය ප්‍රකාශකවරයා පැවසුවේය.මේ අතර ඇඹිලිපිටිය කොට්ඨාසය භාරව සිටි සහකාර පොලිස් අධිකාරි ඩී.ඩබ්ලිව්. සී ධර්මරත්න මහතා ඊයේ කුලියාපිටිය කොට්ඨාසය වෙත මාරුකර යවා තිබේ.එමෙන්ම අවිස්සාවේල්ල පොලිස් ස්ථානයට අනුයුක්ත කර සිටි ඇඹිලිපිටිය මූලස්ථාන ප්‍රධාන පොලිස් පරික්ෂක එස්.ආර්.ජේ. ඩයස් මහතා පොලිස් මූලස්ථානය වෙත මාරුකර යවා තිබුණි.", "URL": "https://sinhala.adaderana.lk/news.php?nid=56437", "Category": null, "Parent URL": null}