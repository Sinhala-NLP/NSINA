{"Source": "Adaderana", "Timestamp": "April 9, 2012 03:05 pm", "Headline": "තමිලිනී මැයි 7 දක්වා යළි රිමාන්ඩ්", "News Content": "නීතිපති උපදෙස් ලැබෙනතුරු ‍එල්.ටී.ටී.ඊ. සංවිධානයේ දේශපාලන අංශ‍ කාන්තා නායිකාව තමිලිනී රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. බන්ධනාගාරගත කර සිටින තමිලිනී නැමැති සැකකාරිය අද(09) අධිකරණයට ඉදිරිපත්කරනු ලැබීය. සැකකාරිය සම්බන්ධ පරීක්ෂණ අවසන් කර වාර්තා සියල්ල ‍නීතිපතිවරයා වෙත ඉදිරිපත් කර ඇති බව අධිකරණයට වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුව පැවසීය. නීතිපති උපදෙස් මෙතෙක් ලැබී නොමැති බව සඳහන් කළ අපරාධ පරීක්ෂණ දෙපාර්තමේන්තුව එම උපදෙස් ලැබීමෙන් පසුව සැකකාරිය සම්බන්ධයෙන් සුදුසු නීතිමය ක්‍රියාමාර්ග ගන්නා බව දැනුම් දෙනු ලැබීය. ඉදිරිපත් වූ කරුණු සලකා බැලූ අධිකරණය සැකකාරිය මැයි මස 7 වැනි දින දක්වා රිමාන්ඩ් භාරයේ තැබීමට නියෝග කළ අතර එදිනට නීතිපති උපදෙස් සම්බන්ධයෙන් අධිකරණය දැනුවත් කරන ලෙස නියෝග කර තිබේ.", "URL": "https://sinhala.adaderana.lk/news.php?nid=23393", "Category": null, "Parent URL": null}