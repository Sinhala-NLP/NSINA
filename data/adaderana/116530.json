{"Source": "Adaderana", "Timestamp": "August 14, 2019 03:36 pm", "Headline": "කාශ්මීරයට වෙන්වුණ පාකිස්ථාන නිදහස් දිනය", "News Content": "ශ්‍රී ලංකාවේ පාකිස්ථාන මහ කොමසාරිස් කාර්යාලය විසින් 73 වන පාකිස්ථාන නිදහස් දින උත්සවය අද(14) මහ කොමසාරිස් කාර්යාලයේ දී පැවැත්විණි. මෙම අවස්ථාවට සම්භාවනීය අමුත්තන් රැසක් එක්ව සිටි අතර, පාකිස්ථානු මහ කොමසාරිස් ආචාර්ය ෂාහිඩ් අහමඩ් හෂ්මාත් (Shahid Ahmad Hashmat) මහතා විසින් පාකිස්ථාන ජාතික ධජය එසවනු ලැබීය. මෙම අවස්ථාවේ දී පාකිස්ථානු ජනාධිපතිවරයාගේ හා අගමැතිවරයාගේ පණිවිඩ පැමිණ සිටි පිරිස වෙත ඉදිරිපත් කළේය. මෙම අවස්ථාවට එක්වෙමින් මහ කොමසාරිස්වරයා පවසා සිටියේ, පාකිස්තානය සාමයට ළඳි රටක් බවත් එය විශාල පරිත්‍යාගයන්ගෙන් නිර්මාණය වූ බවත්ය. විශේෂයෙන් දකුණු ආසියාවේ සාමය හා ස්ථාවරත්වය සඳහා පාකිස්තානය සැමවිටම සහයෝගය ලබා දී ඇති බව ඔහු වැඩි දුරටත් මෙහිදී පැවසීය. ඉන්දියානු ග්‍රහණයෙන් මිදීමට සිදු කරනු ලබන නිදහස් අරගලයකදී කාශ්මීරය සමඟ පාකිස්තානයේ සදාචාරාත්මක, දේශපාලන හා රාජ්‍ය තාන්ත්‍රික සහයෝගය ප්‍රකාශ කිරීම සඳහා මෙවර පාකිස්ථානු නිදහස් දිනය“ කාශ්මීර සහයෝගීතා දිනය ලෙස“ නම් කිරීමට රජය තීරණය කර ඇති බවද මහ කොමසාරිස්වරයා අවධාරණය කළේය. මේ අතර, අන්‍යෝන්‍ය ගෞරවය, අවබෝධය සහ සමීප සහයෝගීතාවය මත පදනම් වූ ශ්‍රී ලංකාව සමඟ ඇති සබඳතාවලට පාකිස්ථානය විශාල වැදගත්කමක් ලබා දෙන බව ද මහ කොමසාරිස්වරයා මෙහිදී පැවසීය. පාකිස්තානය සෑම විටම ශ්‍රී ලංකාවට කොන්දේසි විරහිතව සහයෝගය ලබා දී ඇති බවත්, විශේෂයෙන් ශ්‍රී ලංකාවේ ජාතික ආරක්ෂාව සහ භෞමික අඛණ්ඩතාව සම්බන්ධයෙන් එය දිගටම කරගෙන යන බවත් ඔහු පැවසීය.", "URL": "https://sinhala.adaderana.lk/news.php?nid=116530", "Category": null, "Parent URL": null}