{"Source": "Adaderana", "Timestamp": "April 4, 2016 04:26 pm", "Headline": " ග්‍රාම නිලධාරීන්ට සාම විනිසුරු පත්වීම් 7දා ලැබෙයි", "News Content": "දිවයිනේ සියළු ග්‍රාම නිලධාරීන් සාම විනිසුරුවරුන් ලෙස පත් කිරීමට අදාළව පත්විම් ලිපි ලබාදීම ලබන 07 වනදා සිදු කරන බව අධිකරණ අමාත්‍යාංශය පවසයි.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අරලියගහ මන්දිරයේදී එම පත්විම් ලිපි ප්‍රදානය සිදු කරන බව එම අමාත්‍යාංශය සඳහන් කළේය.මහජන සේවාවන් වඩා කාර්යාංශමව සහ ඵලදායීව ඉටු කිරීම සඳහා දිවයිනේ 15,000කට ආසන්න ග්‍රාම නිලධාරීවරුන් ජනාධිපතිවරයාගේ උපදෙස් පරිදි සාම විනිසුරුවරුන් ලෙස පත් කිරීමට අධිකරණ අමාත්‍ය විජයදාස රාජපක්ෂ මහතා තීරණය කර තිබුණි. ඒ අනුව දිවයින පුරා ස්ථීර සේවයේ යෙදී සිටින සෑම ග්‍රාම නිලධාරීවරයෙකුම ඔහුගේ ග්‍රාම නිලධාරී වසම පිහිටි ප්‍රාදේශීය ලේකම් කොට්ඨාස සඳහා සාම විනිසුරුවරයෙකු ලෙස නිල බලයෙන් පත් වනු ඇත.", "URL": "https://sinhala.adaderana.lk/news.php?nid=58940", "Category": null, "Parent URL": null}