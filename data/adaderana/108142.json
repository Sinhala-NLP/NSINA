{"Source": "Adaderana", "Timestamp": "April 18, 2019 09:35 am", "Headline": "තෝර තෝර කරපු ලක්ෂ ගණනක හොර වැඩේ-CCTV දර්ශන සහිතයි", "News Content": "අම්බලන්ගොඩ බස් නැවතුම ඉදිරිපිට දී ස්වර්ණාභරණ වෙළඳ සැලක් මංකොල්ල කා පුද්ගලයින් දෙදෙනෙක් පලා ගොස් තිබේ. ඊයේ (17) සවස 5.45ට පමණ මෙම සොරකම සිදුව ඇතැයි අද දෙරණ වාර්තාකරු පවසයි. අදාළ වෙළඳ සැලට පැමිණි පිරිමි පුද්ගලයෙක් රන් මාල ප්‍රදර්ශනය කර තිබු රඳවනයක් ගෙන එහි වු රන් මාල තෝරමින් සිට ඇති අතර, එම අවස්ථාවේ දී හිස ආවරණය කර ගත් පුද්ගලයෙකු පිස්තෝලයක් අතින් ගෙන වෙළඳ සැල තුළට පැමිණ තිබේ. එහිදී වෙළඳ සැලේ සිටි පිරිස බිය ගන්වා ඇති අතර, එම අවස්ථාවේ දී තෝරමින් සිටි රන් මාල පෙට්ටිය රැගෙන සැකකරුවන් දෙදෙනා පළා ගොස් ඇතැයි සිද්ධිය වෙන අවස්ථාවේ වෙළඳ සැලේ සිටි සේවකයෙක් පවසයි. සැකකරුවන් දෙදෙනා යතුරු පැදියකින් පළා ගොස් ඇති බව ද වාර්තා වෙයි. කෙසේ වෙතත් ඒ අවස්ථාවේ රන් මාල 6ක් පමණ අදාළ රන් මාල රඳවන පෙට්ටිය තුළ වු බවත් ඒ සියල්ලේ වටිනාකම රුපියල් ලක්ෂ 4 ක් පමණ වන බවත් වාර්තා වී තිබේ. අදාළ සොරකම සිදුවන ආකාරය වෙළඳ සැල තුළ වු සී.සී.ටීවී කැමරාවේ සනිටුහන්ව ඇත. සිදුවීම සම්බන්ධයෙන් අම්බලන්ගොඩ පොලීසිය වැඩිදුර පරීක්ෂණ පවත්වන අතර, පලා ගිය සැකකරුවන් පිළිබඳ යම් තොරතුරක් දෙන අයෙකුට තෑග්ගක් පිරි නැමීමට පොලීසිය සුදානම් බව ද අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=108142", "Category": null, "Parent URL": null}