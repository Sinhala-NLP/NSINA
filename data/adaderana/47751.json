{"Source": "Adaderana", "Timestamp": "December 2, 2014 04:50 pm", "Headline": "බගවන්තලාව නොසන්සුන්", "News Content": "බගවන්තලාව, ලොයිනෝන් වතුයායේ නිවසකට පස්කන්දක් කඩාවැටීමෙන් මිය ගිය කාන්තාවන් දෙදෙනාගේ පශ්චාත් මරණ පරීක්ෂණය බගවන්තලාව රෝහලේ සිදුකරන ලෙස බලකරමින් වතුකම්කරුවන් පිරිසක් බගවන්තලාව රෝහල ඉදිරිපිට ප‍්‍රධාන මාර්ගය අවහිර කරමින් විරෝධතාවයක නිරතව තිබේ. අද (02) දහවල් 1.30 ට පමණ මෙම පිරිස විරෝධතාවයක් දක්වමින් ප‍්‍රධාන මාර්ගය අවහිර කිරීම නිසා බගවන්තලාව - බලංගොඩ ප‍්‍රධාන මාර්ගයේ ගමනා ගමන කටයුතු ඇණහිට ඇත. බගවන්තලාව දිස්ත‍්‍රික් රෝහලේ දිස්ත‍්‍රික් වෛද්‍ය නිලධාරී ඒ.එස්.කේ.ජයසූරිය මහතා පවසන්නේ මෙම ප‍්‍රශ්චාත් මරණ පරීක්ෂණය මෙම රෝහලේ සිදුකරන ලෙසට වතුකම්කරුවන් පිරිසක් රෝහල වෙත පැමිණ තමන් ඇතුළු කාර්ය මණ්ඩලයට තර්ජනය කළ බවයි. රෝහලේ රෝගීන්ගේ සහ සේවකයන්ගේ ආරක්ෂාව උදෙසා රෝහලේ හදීසි ප‍්‍රතිකාර පමණක් සිදු කරමින් රාජකාරි කටයුතු වලින් ඉවත්වූ බවත්, මෙම ප‍්‍රශ්චාත් මරණ පරීක්ෂණය දික්ඔය මූලික රෝහලේ අධිකරණ වෛද්‍ය නිලධාරීවරයා මඟින් සිදුකරන ලෙසට හැටන් මහේස්ත‍්‍රාත්වරයා නියෝගයක් නිකුත්කර තිබියදීත් එම ප‍ශ්චාත් මරණ පරීක්ෂණය තමන්ට සිදුකිරීමට නොහැකි බවත් හෙතෙම කියයි. බගවන්තලාව රෝහලේ දිස්ත‍්‍රික් වෛද්‍ය නිලධාරීවරයා සඳහන් කරන්නේ බගවන්තලාව පොලීසිය උද්ඝෝෂකයන් සමඟ සාකච්ඡා කළත් එම ඉල්ලීමට සවන්නොදී වතුකම්කරුවන් මාර්ගය අවහිර කරමින් උද්ඝෝෂණයේ නිරත වූ බවයි. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=47751", "Category": null, "Parent URL": null}