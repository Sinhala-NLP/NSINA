{"Source": "Adaderana", "Timestamp": "July 13, 2010 02:19 pm", "Headline": "මූන්ගේ නිවේදනයේ කමිටුවක් ගැන තිබුණේ නෑ", "News Content": "එක්සත් ජාතීන්ගේ මහ ලේකම් බැන්කී මූන් මහතා 2009 වසරේ මෙරට සිදු කළ සංචාරයෙන් අනතුරුව නිකුත් කෙරුණු ඒකාබද්ධ නිවේදනයේ උපදේශක කමිටුවක් පිළිබඳ කිසිදු සඳහනක් නොමැති බව රජය අවධාරණය කරයි. අදාළ ඒකාබද්ධ නිවේදනය පරිච්ජේද 11 කින් සමන්විත බව රජය පෙන්වා දෙයි. ඊට අවතැන් වූවන් යළි පදිංචි කිරීම, කොටි ත්‍රස්තවාදීන් පුනරුත්ථාපනය කිරීම යන කරුණු පිළිබඳ එහි වැඩි අවධානයක් යොමු කර ඇති බව රජය පෙන්වා දෙයි. මානව හිමිකම් පිළිබඳ දැක්වෙන පරිච්ජේදයේ සඳහන් වන්නේ ශ්‍රී ලංකා රජය ඒ සම්බන්ධයෙන් පියවර ගනු ඇති බව යැයි රජය වැඩිදුරටත් පවසයි. ජාත්‍යන්තර මැදිහත් වීමක් පිළිබඳ අදාළ නිවේදනයේ සදහන් වන්නේ බිම්බෝම්බ ඉවත් කිරීමට අදාළව පමණක් බව ද රජය වැඩිදුරටත් නිවේදනය කරයි. බැන්කී මූන් මහතා විශේෂඥ කමිටුව පත් කරන ලද්දේ ඒකාබද්ධ නිවේදනයෙන් ඇතිකරගත් එකඟතාව අනුව බවට විවිධ පාර්ශව මීට පෙර චෝදනා කර තිබුණි.", "URL": "https://sinhala.adaderana.lk/news.php?nid=9579", "Category": null, "Parent URL": null}