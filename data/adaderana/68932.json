{"Source": "Adaderana", "Timestamp": "February 1, 2017 12:08 pm", "Headline": " කරුණා අම්මාන්ගේ විමර්ශන අවසන් ", "News Content": "රජයේ වාහන අවභාවිත කළ බවට චෝදනා කරමින් හිටපු නියෝජ්‍ය අමාත්‍ය විනයාගමූර්ති මුරලිදරන් හෙවත් කරුණා අම්මාන්ට එරෙහි නඩුවට අදාළව සිදුකළ විමර්ශන කටයුතු අවසන් බව පොලිස් මූල්‍ය අපරාධ විමර්ශන කොට්ඨාසය අධිකරණයට දැනුම් දී තිබේ.ඒ අනුව නීති උපදෙස් සඳහා අදාළ විමර්ශන වාර්තා නීතිපතිවරයා වෙත යොමු කර ඇති බව සිද්ධියට අදාළ නඩුව අද(01) කොළඹ මහේස්ත්‍රාත් අධිකරණය හමුවේ කැඳවූ අවස්ථාවේ පොලිස් මූල්‍ය අපරාධ විමර්ශන කොට්ඨාසය අධිකරණයට දැනුම් දී ඇත.මෙහිදී කරුණා අම්මාන්ගේ ආරක්ෂාව සම්බන්ධයෙන් ගැටළුවක් පවතින බැවින් සෑම ඉරිදා දිනකම මූල්‍ය අපරාධ විමර්ශන කොට්ඨාසය හමුවේ පෙනී සිටින ලෙස ඔහුට ලබා දී ඇති ඇප කොන්දේසිය ලිහිල් කරන ලෙස විත්තිකරු වෙනුවෙන් පෙනී සිටි නීතීඥවරුන් අධිකරණයෙන් ඉල්ලීමක් කර තිබේ.එය සලකා බැලූ කොළඹ මහේස්ත්‍රාත් අධිකරණය එම ඇප කොන්දේසිය ලිහිල් කරමින් මසකට වරක් එක් ඉරිදා දිනයක මූල්‍ය අපරාධ කොට්ඨාසය හමුවේ පෙනී සිටින ලෙස ඔහුට නියෝග කළ බව අද දෙරණ වාර්තාකරු සඳහන් කළේය.පසුගිය රජය සමයේ නියෝජ්‍ය අමාත්‍යවරයෙකු ලෙස කටයුතු කරමින් සිටියදී ලබාදුන් රුපියල් කෝටි 9කට අධික වටිනාකමින් යුතු වාහනයක් මන්ත්‍රී ධුරය අහිමිවීමෙන් අනතුරුව යළි බාර නොදී අවභාවිත කළ බවට විනයාගමූර්ති මුරලිදරන් හෙවත් කරුණා අම්මාන්ට චෝදනා එල්ල වී තිබේ.", "URL": "https://sinhala.adaderana.lk/news.php?nid=68932", "Category": null, "Parent URL": null}