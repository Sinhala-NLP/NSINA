{"Source": "Adaderana", "Timestamp": "September 14, 2019 10:15 am", "Headline": "එංගලන්ත-ඔස්ට්‍රේලියා ටෙස්ට් තරගයේ තුන්වන දිනය අදයි", "News Content": "ඔස්ට්‍රේලියාව සහ එංගලන්තය අතර පැවැත්වෙන අළු බඳුන ටෙස්ට් ක්‍රිකට් තරගාවලියේ පස්වන සහ අවසන් තරගයේ තුන්වන දිනය අදයි. ඊයේ දිනය සඳහා තරගය නතර කරන විට සිය දෙවන ඉනිම ක්‍රීඩා කරන එංගලන්ත කණ්ඩායම කිසිවෙකු නොදැවී ලකුණු 9ක් රැස් කර ගෙන සිටියේය. තරගය දෙවන දිනයට ආරම්භ කරන විට සිය පළමු ඉනිම ක්‍රීඩා කළ එංගලන්ත කණ්ඩායම කඩුලු 8ක් දැවී ලකුණු 271ක් රැස් කර ගෙන සිටියේය. නමුත් එංගලන්ත පළමු ඉනිමට ඊයේ දිනයේදී රැස් කර ගැනීමට හැකි වුණේ ලකුණු 23ක් පමණක් වන අතර එංගලන්තය සියලු දෙනා දැවී රැස් කළේ ලකුණු 294ක් පමණයි. ජොස් බට්ලර් ලකුණු 70යි. පන්දු යැවීමේදී මිචෙල් මාෂ් ලකුණු 46කට කඩුලු 5ක් සහ පැට් කමින්ස් ලකුණු 84කට කඩුලු 3ක් දවා ගැනීමට සමත් වුණි. අනතුරුව සිය පළමු ඉනිම ඇරඹූ ඔස්ට්‍රේලියානු කණ්ඩායමේ පළමු කඩුලු 2 ලකුණු 14කදී දවා ගැනීමට එංගලන්ත පන්දු යවන්නන් සමත් වුණි. තුන්වන කඩුල්ලට ස්ටීවන් ස්මිත් සහ මාකස් ලැබුස්චේන් එක්ව ලකුණු 69ක සබඳතාවයක් ගොඩනැගූ අතර මාකස් ලැබුස්චේන් ලකුණු 48කට තුන්වන කඩුල්ල ලෙස දැවී ගියේය. අනතුරුව මැතිව් වේඩ් ලකුණු 19කට ඉනිමේ සිව්වන කඩුල්ල ලෙස දැවි යද්දී ස්ටීවන් ස්මිත් සමඟින් පිටියේ එක්වු මිචෙල් මාෂ් ලකුණු 42ක සබඳතාවයක් ගොඩනැගීමට සමත් වුණි. නමුත් මිචෙල් මාෂ්ගේ දැවී යාමෙන් පසු පිටියට පිවිසි කිසිදු ක්‍රීඩකයෙකු හට පිටියේ සාර්ථක වීමට ඉඩ ලබා නොදුන් එංගලන්ත පන්දු යවන්නන් ඔස්ටට්‍රේලියානු පළමු ඉනිම ලකුණු 225කට සීමා කළේය. එහිදී ජොෆ්ර ආචර් විශිෂ්ට පන්දු යැවීමක නිරත වෙමින් ලකුණු 62කට කඩුලු 6ක් දවා ගැනීමට සමත් වුණි. අනතුරුව ලකුණූ 69ක වාසියක් සමඟින් සිය දෙවන ඉනිම ඇරඹූ එංගලන්ත කණ්ඩායම ඊයේ දිනය සඳහා තරග නතර කරන විට කිසිවෙකු නොදැවී ලකුණු 9ක් රැස් කර ගෙන සිටියේය.", "URL": "https://sinhala.adaderana.lk/news.php?nid=119065", "Category": null, "Parent URL": null}