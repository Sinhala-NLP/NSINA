{"Source": "Adaderana", "Timestamp": "March 16, 2019 11:23 am", "Headline": "ත්‍රීරෝද රථයක් ඇළට යයි-3ක් රෝහලට", "News Content": "නල්ලතන්නියේ-වැලිමඩ ඌවපරණගම දක්වා ධාවනය වූ ත්‍රිරෝද රථයක් මාර්ගයෙන් ඉවතට පැන ඇළ මාර්ගයක් මතට පෙරළීමෙන් එම ත්‍රිරෝද රථයේ ගමන් ගත් කාන්තාවක් සහ තවත් දෙදෙනෙක් බරපතළ ලෙස තුවාල ඇති බව අප වාර්තාකරු පවසයි. අද (16) උදැසන 6.45 ට පමණ මෙම අනතුර සිදු වි ඇත්තේ නල්ලතන්නිය හැටන් ප්‍රධාන මාර්ගයේ නොර්වුඩ් අයර්බි වත්ත ප්‍රදේශයේදිය. ශ්‍රි පාද වන්දනාවේ පැමිණ ආපසු වැලිමඩ දක්වා ගමන් ගත් වන්දනාකරුවන් පිරිසකුයි මෙම අනතුරට මුහුණ පා ඇති බව වාර්තා වෙයි. ධාවනය වෙමින් තිබු ත්‍රිරෝද රථයේ රියදුරාට නින්ද යාමෙන් ත්‍රිරෝද රථය මාර්ගයෙන් ඉවතට පැන කාසල්රි ජලාශයට ප්‍රධාන වශයෙන් ජලය ගලා බසිනා කෙසෙල්ගමුඔයේ අතු ශාඛාවක් වන අයර්බි ඇළ මාර්ගයට පෙරළී ඇති බව අනතුර පිළිබඳව පරික්ෂණ පවත්වන නොර්වුඩ් පොලීසිය සඳහන් කළේය. මෙම අනතුරින් තුවල ලැබූ පුද්ගලයින් දික්ඔය මුලික රෝහල වෙත ඇතුළත් කර ඇති බව නොර්වුඩ් පොලීසිය පැවසිය. අනතුරින් ත්‍රිරෝද රථයටද දැඩි අලාභ හානි සිදු වි ඇත.", "URL": "https://sinhala.adaderana.lk/news.php?nid=106156", "Category": null, "Parent URL": null}