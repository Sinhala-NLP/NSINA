{"Source": "Adaderana", "Timestamp": "March 5, 2012 06:11 pm", "Headline": " ආණ්ඩුවේ උද්ඝෝෂණ ආකාරයටම ජනතා උද්ඝෝෂණ වලටත් සලකන්න", "News Content": "ජීවත්වීමේ අයිතිය ඉල්ලා සටන් කරන ජනතාව සහ රජය වෙනුවෙන් පෙනී සිටින ජනතාව වෙනුවෙන් ආණ්ඩුව ආකාර දෙකකින් සලකන බව එක්සත් ජාතික පක්ෂයේ මාධ්‍ය ප්‍රකාශක ගයන්ත කරුණාතිලක මහතා පවසයි. මෑතකදී ආණ්ඩුවේ දේශපාලනඥයින්ගේ මැදිහත්වීමෙන් ජනතාව පාරට බස්සවා කරන ලද විරෝධතා ව්‍යාපාරවලට කඳුළු ගෑස් ප්‍රහාර හෝ ජල ප්‍රහාර එල්ල නොවුණු බව මන්ත්‍රීවරයා කියා සිටියේය. ආණ්ඩුව විසින්ම ඇති කරගත් ප්‍රශ්න වලට ජනතාව පාරට බැස්සවීමේදී මාර්ග අවහිරවීම්,ජනතාවට අවහිරවීම් පිළිබඳ කිසිදු කතාවක් නොමැති බව කරුණාතිලක මහතා කියා සිටියේ අද කොළඹ පැවති මාධ්‍ය හමුවකදීය. ආණ්ඩුවේ නාස්තිය දූෂණය හා ගිනි පොලියට ණය ලබාගැනීම මෙන්ම ආණ්ඩුවේ නොහැකියාව නිසා දිනෙන් දින දරාගන්නට නොහැකි ලෙස ජීවන වියදම ඉහළගිය පසු ජනතාව පාරට බැස්ස විටත් ඒ ආකාරයෙන්ම සැලකිය යුතු බව හෙ‍තෙම අවධාරණය කළේය.", "URL": "https://sinhala.adaderana.lk/news.php?nid=22601", "Category": null, "Parent URL": null}