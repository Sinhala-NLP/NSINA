{"Source": "Adaderana", "Timestamp": "August 30, 2016 04:21 pm", "Headline": "වකුගඩු ජාවාරම්කරුවන්ට චෝදනා පත්‍ර ගොනු කෙරේ", "News Content": "ඉන්දියාව සහ ශ්‍රී ලංකාව අතර සිදුවූ බව කියන වකුගඩු ජාවාරමට අදාළව අත්අඩංගුවට ගෙන සිටින ඉන්දීය ජාතිකයන් හත්දෙනාට එරෙහිව චෝදනා පත්‍ර ගොනු කිරීමට පියවර ගන්නා බව කොළඹ අපරාධ කොට්ඨාසය අධිකරණයට දැනුම් දී තිබේ.අදාළ නඩුව කොළඹ මහේස්ත්‍රාත් අධිකරණය හමුවේ අද කැඳවු අවස්ථාවේ කොළඹ අපරාධ කොට්ඨාසය මේ බව දැනුම්දුන් බව අද දෙරණ අධිකරණ වාර්තාකරු සඳහන් කළේය. සැකකරුවන්ට එරෙහිව චෝදනා පත්‍ර ඉදිරිපත් කරන්නේ ද යන්න පිළිබඳ මේ වන විට නීතිපතිවරයාගෙන් උපදෙස් ලබාගෙන ඇති බව එහිදී කොළඹ අපරාධ කොට්ඨාසය අධිකරණයට ප්‍රකාශ කර තිබේ. කරුණු සලකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා සැකකාර ඉන්දීය ජාතිකයින් හත්දෙනා ලබන සැප්තැම්බර් මස 13 වැනිදා දක්වා රැඳවුම් භාරයේ තැබීමට නියම කර ඇති අතර එදිනට චෝදනා පත්‍ර ඉදිරිපත් කරන ලෙස නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=63614", "Category": null, "Parent URL": null}