{"Source": "Adaderana", "Timestamp": "December 3, 2013 11:52 am", "Headline": "සූර් වී නිවසට ගිනි තැබූ කත අත්අඩංගුවේ", "News Content": "අධික ලෙස බීමතින් පැමිණ නිවසක් ගිනි තබා විනාශ කළ බව කියන කාන්තාවක අත්අඩංගුවට ගෙන ඇති බව දංකොටුව පොලීසිය පවසයි. ඊයේ දින(02) රාත්‍රීයේ 11.00 ට පමණ දංකොටුව - තාමරකුලියේදී මෙම ගිනි තැබීම සිදුවී ඇති බව අද දෙරණ වාර්තාකරු පවසයි. තමන්ට අයත් ගඩොල් කර්මාන්ත ශාලාවේ සේවය කරන සැකකාර කාන්තාව එම කර්මාන්ත ශාලාවට ආසන්නයෙන් ඉදිකර ඇති කම්කරු නිවසක පදිංචිව සිටින බවත්,සිද්ධිය වු අවස්ථාවේදී අධික ලෙස බීමතින් පැමිණ තමා සමග බහින් බස් වීමක් ඇති කරගෙන පසුව ඇය පදිංචිව සිටි නිවසටම ගිනි තබා විනාශ කළ බවත් දංකොටුව - තාමරකුලියේ පදිංචි ජයසිංහ පේඩිගේ රෝහණ චන්ද්‍රලාල් (49) යන අය පොලීසියට පැමිණිලි කරමින් පවසා තිබේ. ඒ අනුව සැකකාරිය අත්අඩංගුවට ගැනීමට පොලීසිය කටයුතු කර ඇති අතර ඇය 48 හැවිරිදි තැනැත්තියක බව පොලීසිය කියයි. සිද්ධියෙන් සිදුවී ඇති අලාභය මෙතෙක් තක්සේරු කර නැති අතර දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39290", "Category": null, "Parent URL": null}