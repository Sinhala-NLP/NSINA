{"Source": "Adaderana", "Timestamp": "July 4, 2018 12:33 pm", "Headline": "ගෝඨා පළමු වරට පොහොට්ටුවට යයි", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා ශ්‍රී ලංකා පොදුජන පෙරමුණේ ප්‍රධාන කාර්යාලය වෙත පැමිණ තිබේ. සිය පක්ෂ කාර්යාලයට පැමිණෙන ලෙස ශ්‍රී ලංකා පොදුජන පෙරමුණේ සභාපති මහාචාර්ය ජී.එල්.පීරිස් මහතා විසින් පසුගියදා ගෝඨාභය රාජපක්ෂ මහතාට නිල ආරාධනයක් සිදු කර තිබුණි. ඒ අනුව අද(04) පෙරවරු 11.00 ට පමණ ගෝඨාභය රාජපක්ෂ මහතා එම කාර්යාලය වෙත පැමිණි බව අද දෙරණ වාර්තාකරු සඳහන් කළේය. අද දිනයේ ශ්‍රී ලංකා පොදුජන පෙරමුණු කාර්යාලයේ සාමාජිකත්ව ප්‍රවර්ධන වැඩසටහනක් පැවැත්වෙන අතර එම වැඩසටහන මේවන විට ගෝඨාභය රාජපක්ෂ සහ හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වෙන බව සදහන් වෙයි. පොදුජන පෙරමුණේ සභාපති මහාචාර්ය ජී.එල්.පීරිස් මහතා සහ පොදුජන පෙරමුණේ සාමාජික හිටපු අමාත්‍ය බැසිල් රාජපක්ෂ මහතා ඇතුළු පිරිසක් ද මෙම අවස්ථාවට එක්ව සිටින බව අද දෙරණ වාර්තාකරු සඳහන් කළේය. සාමාජිකත්ව ප්‍රවර්ධන වැඩසටහනේදී එක්සත් ජනතා නිදහස් සන්ධාන පළාත් සභා මන්ත්‍රීවරුන් 21 දෙනෙකු පොදුජන පෙරමුණේ සාමාජිකත්වය ලබාගෙන තිබේ.", "URL": "https://sinhala.adaderana.lk/news.php?nid=91968", "Category": null, "Parent URL": null}