{"Source": "Adaderana", "Timestamp": "January 30, 2018 06:13 pm", "Headline": "සංවර්ධන ව්‍යාපෘතිවල ප්‍රගතිය ගැන ජනපති මුලිකත්වයෙන් සාකච්ඡා ", "News Content": "ත්‍රීවිධ හමුදාවේ සහ සිවිල් ආරක්ෂක දෙපාර්තමේන්තුවේ ශ්‍රම දායකත්වයෙන් සිදුවන සංවර්ධන ව්‍යාපෘතිවල ප්‍රගතිය සමාලෝචනය කිරීමේ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ. අද‍(30) දහවල් ජනාධිපති කාර්යාලයේදී පැවති මෙම සාකච්ඡාවට ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න මහතා සහ ත්‍රිවිධ හමුදා ප්‍රධානීන්, සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් චන්ද්‍රරත්න පල්ලේගම මහතා ඇතුළු පිරිසක් සහභාගී වූ බව ජනාධිපති මාධ්‍ය අංශය සඳහන් කළේය. විශාල මහජන මුදල් ප්‍රමාණයක් ඉතිරි කර දෙමින් ඉතා කාර්යක්ෂමව සංවර්ධන වැඩපිළිවෙලේදී ත්‍රිවිධ හමුදාව සහ සිවිල් ආරක්ෂක බලකාය ලබාදෙන සහය එහිදී අගය කර ඇති ජනාධිපතිවරයා ඒ පිළිබඳ සිය ස්තූතිය පල කර තිබේ. සංවර්ධන කටයුතු කරගෙන යාමේදී මතුව ඇති ගැටලු පිලිබඳ එහිදී එම නිලධාරීන් ජනාධිපතිවරයා වෙත කරුණු ඉදිරිපත් කල බවද ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=83799", "Category": null, "Parent URL": null}