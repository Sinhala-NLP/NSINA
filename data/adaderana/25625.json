{"Source": "Adaderana", "Timestamp": "July 9, 2012 11:18 am", "Headline": "ෆොන්සේකා ලිබියාවේ වැනි ජන නැගීසිටීමක් ඉල්ලයි", "News Content": "නිහඬ දේශපාලනයක නිරතවන බවට රජය සමග එකඟතාවයකට පැමිණි ඇති බවට පළවන විවිධ පුවත් හිටපු හමුදාපති සරත් ෆොන්සේකා මහතා විසින් ප්‍රතික්ෂේප කර තිබේ. බ්‍රිතාන්‍යයේ ඩේලි ටෙලිග්‍රාෆ් සමග පැවති සාකච්ඡාවක දී නිදහස ලැබීමෙන් පසු ක්‍රියාකාරී දේශපාලනයට පිවිසීම පිළිබඳව අදහස් දක්වමින් සරත් ෆොන්සේකා මහතා මේ බව සඳහන් කර ඇත. සිය පවුලට පිඩාවන් එල්ල කළ බවට සහ ප්‍රතිවාදීන්ට බියවැද්දීම් සිදුකළ බවට මෙහි දී ෆොන්සේකා මහතා විසින් ජනාධිපති රාජපක්ෂ මහතාට චෝදනා එල්ල කළ බව ද ඩේලි ටෙලිග්‍රාෆ් වාර්තා කරයි. එමෙන්ම වත්මන් රජය බිඳවැට්ටවීම සඳහා තමන් නව දේශපාලන ව්‍යාපාරයක් ආරම්භ කරන බව ද හිටපු යුද හමුදාපතිවරයා මෙහිදී ප්‍රකාශ කර තිබේ. ප්‍රජාතන්ත්‍රවාදී ක්‍රම මගින් වත්මන් රජය පරාජයට පත්කිරීම සඳහා නැගී සිටින ලෙස ජනතාවගෙන් ඉල්ලා සිටින බව ද හෙතෙම සඳහන් කළ බව ඩේලි ටෙලිග්‍රාෆ් පවසයි. වත්මන් රජය පිළිනොගන්නා ලෙස අන්තර්ජාතික ප්‍රජාවගෙන් ඉල්ලා සිටින බව ද හිටපු යුද හමුදාපති සරත් ෆොන්සේකා මහතා මෙහිදී ඉල්ලීමක් කර ඇත. පසුගිය දා ලන්ඩලයේ දී බ්‍රිතාන්‍ය අග්‍රාමාත්‍ය ඩේවිඩ් කැමරුන් මහතා විසින් ජනාධිපති මහින්ද රාජපක්ෂ මහතා හමුවීම සම්බන්ධව ද ෆොන්සේකා මහතා විවේචනය කර තිබේ. ඒ වෙනුවට සිදුවිය යුත්තේ අන්තර්ජාතික ප්‍රජාව විසින් වත්මන් ශ්‍රී ලංකා රජය හුදෙකලාව තැබිය යුතු බව ද ඒ මහතා පෙන්වා දී ඇති බව ඩේලි ටෙලිග්‍රාෆ් වාර්තා කරයි. රජයේ අනිසි ක්‍රියාකාරකම් නැවැත්වීමට නම් එය හුදෙකලාව තැබිය යුතු බවත්, මානව හිමිකම් හා ප්‍රජාතන්ත්‍රවාදය උල්ලංඝණය කරන ආඥාදායකයකු රටක සිටී නම් ජාත්‍යන්තරය ඒ පිළිබඳව වගබලාගත යුතු බව ද හෙතෙම අවධාරණය කර තිබේ. ලෝකයේ වෙනත් රටවල ඇතිවූ තත්ත්වයන්, එම රටවල ජනතාව එම තත්ත්වයන්ට මුහුණදුන් ආකාරය පිළිබඳව විමසා බැලූ විට ශ්‍රී ලංකාව තුළ ද ලිබියාවෙහි වැනි තත්ත්වයක් ඇතිවනු ඇතැයි අපේක්ෂා කරන බව ද සරත් ෆොන්සේකා මහතා සඳහන් කර ඇත. එමෙන්ම තමන් නිදහස ලැබීමෙන් පසු තමන් ගමන්කරන සෑම ස්ථානයකදීම බුද්ධි අංශ නිලධාරීන් තමන් පසුපස පැමිණෙන බවද ‍ෆොන්සේකා මහතා ප්‍රකාශ ක‍ළ බව ඩේලි ටෙලිග්‍රාෆ් වාර්තා කරයි.", "URL": "https://sinhala.adaderana.lk/news.php?nid=25625", "Category": null, "Parent URL": null}