{"Source": "Adaderana", "Timestamp": "October 22, 2016 11:36 am", "Headline": " දුම්වැටිය රුපියල් 55ට නග්ගන්න යයි", "News Content": "ඉදිරියේදී දුම්වැටියක මිල රුපියල් 55 දක්වා ඉහළ යනු ඇති බව සෞඛ්‍ය අමාත්‍ය රාජිත සේනාරත්න මහතා පවසයි.දුම්වැටි සඳහා ඉදිරියේදී සියයට 15ක වැට් බද්දක් පැනවෙනු ඇති බව සෞඛ්‍ය අමාත්‍යවරයා සඳහන් කළේය.මේ වන විට දුම්වැටියක මිල රුපියල් 42ක් වුව ද බීඩි සහ සුරුට්ටු පරිභෝජනය ඉහළ ගොස් නොමැති බව ද අමාත්‍යවරයා සඳහන් කරයි.කෙසේවෙතත් බීඩි සහ සුරුට්ටු පරිභෝජනය ද අවම කළ යුතු බව සෞඛ්‍ය අමාත්‍ය රාජිත සේනාරත්න මහතා පවසා සිටියේය.සෞඛ්‍ය අමාත්‍යාංශයේ පැවති රැස්වීමකදී සෞඛ්‍ය අමාත්‍යවරයා මෙම අදහස් පළ කළ බව සෞඛ්‍ය අමාත්‍යාංශය නිකුත් කළ නිවේදනයක දැක්වෙයි.මෙහිදී සෞඛ්‍ය අමාත්‍යවරයා පවසා ඇත්තේ දුම්වැටි මිල වැඩි වුව ද ඊට විකල්පයක් ලෙස බීඩි හෝ සුරුට්ටු භාවිත කිරීමට ජනතාව පෙළඹීමේ අවශ්‍යතාවක් නොමැති බවයි.දුම්වැටි මිල වැඩි කිරීමෙන් දුම්වැටි භාවිතය සියයට 4ත් 5ත් පමණ ප්‍රමාණයකින් අඩුවී ඇති බව ද සෞඛ්‍ය අමාත්‍යවරයා මෙහිදී පවසා තිබේ.දුම්කොළ බදු වැඩි කිරීමෙන් ලැබෙන ආදායම තුළින් සෞඛ්‍ය සේවාව සඳහා පනවා ඇති සියලු වැට් බදු ඉවත් කිරීමට තමන් රජයට යෝජනා කරන බව සෞඛ්‍ය අමාත්‍ය රාජිත සේනාරත්න මහතා මෙහිදී වැඩිදුරටත් පවසා ඇත.", "URL": "https://sinhala.adaderana.lk/news.php?nid=65283", "Category": null, "Parent URL": null}