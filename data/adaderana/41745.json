{"Source": "Adaderana", "Timestamp": "March 12, 2014 04:42 pm", "Headline": "දමන සභාපතිට ඇප!", "News Content": "දමන ප‍්‍රාදේශිය සභාවේ කළමනාකරණ සහකාරවරියට පහරදීමේ සිද්ධියක් සම්බන්ධයෙන් චෝදනා ලබා රක්ෂිත බන්ධනාගාර ගතවී සිටි දමන ප‍්‍රාදේශිය සභාවේ සභාපති මංගල මහින්ද ගුණවර්ධන මහතා අද (12) අම්පාර මහේස්ත‍්‍රාත් අධිකරණයට යළි ඉදිරිපත් කෙරිණ. එහිදී අම්පාර අතිරේක මහේස්ත‍්‍රාත් ස්ටෙලා පි‍්‍රන්කි මෙනවිය විසින් සභාපති මංගල මහින්ද ගුණවර්ධන මහතා රුපියල් 50.000ක ශරීර ඇප මත නිදහස් කරනු ලැබීය. සෑම මසකම ඉරු දින පෙ.ව. 9.00 - 12.00 කාලය තුළ දමන පොලීසියේ පෙනී සිටින ලෙසටද ඔහුට නියෝග කළාය. කළමනාකරණ සහකාරවරියට පහරදී පසුගිය 04 වෙනි දින අම්පාර මහ රෝහලෙට ඇතුළත්ව සිටි දමන ප‍්‍රාදේශිය සභාවේ සභාපති මංගල මහින්ද ගුණවර්ධන මහතා අම්පාර අතිරේක මහේස්ත‍්‍රාත් ස්ටෙලා පි‍්‍රන්කි මෙනවිය අම්පාර මහ රෝහලට ගොස් පරීක්ෂා කර බලා මෙම මස 12 වෙනි දින දක්වා රක්ෂිත බන්ධනාගාර ගත කළේය. අද ශරීර ඇප ලබාදීමෙන් පසුව 2014 .06.18 වෙනි දින නැවත අධිකරණයේ පෙනි සිටින ලෙසද ඇය නියෝග කළාය.", "URL": "https://sinhala.adaderana.lk/news.php?nid=41745", "Category": null, "Parent URL": null}