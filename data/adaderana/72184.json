{"Source": "Adaderana", "Timestamp": "April 18, 2017 10:54 am", "Headline": "මීතොටමුල්ල ඛේදවාචකයට වියට්නාමයත් ශෝක වෙයි", "News Content": "මීතොටමුල්ලේ සිදුවූ ඛේදවාචකය සම්බන්ධයෙන් ශ්‍රී ලාංකීය ජනතාව සහ රජය වෙත වියට්නාම රජය ශෝකය පළ කර තිබේ. වියට්නාමයේ නිල සංචාරයක නිරත අග්‍රමාත්‍ය රනිල් වික්‍රමසිංහ මහතා වෙත අදහස් දක්වමින් වියට්නාම ජනාධිපත සහ වියට්නාම කොමියුනිස්ට් පක්ෂ මහලේකම්වරයා සිය සංවේගය පළ කර ඇති බව අග්‍රමාත්‍ය කාර්යාලය සඳහන් කළේය.මෙම සංවේගී අවස්ථාවේ වියට්නාම ජනතාව සහ රජය ශ්‍රී ලංකාව සමඟ එක්ව සිටින බව ප්‍රකාශ කර ඇති ඔවුන් එවැනි ඛේදවාචකයන් අනාගතයේ සිදු නොවීමට අවශ්‍ය පියවර ගැනීමේදී යම් සහයෝගයක් අවශ්‍ය වන්නේ නම් එය ලබාදීමට සූදානම් බව ප්‍රකාශ කර තිබේ.විපතට පත් අවස්ථාවේ ශෝකය පළ කිරීම සහ අවශ්‍ය සහය ලබාදීමට ඉදිරිපත්වීම සම්බන්ධයෙන් මෙහිදී අග්‍රමාත්‍ය රනිල් වික්‍රමසිංහ මහතා ඔවුන් වෙත සිය කෘතඥතාව පළ කර ඇති බව සඳහන්ය. මීතොටමුල්ල ඛේදවාචකය හේතුවෙන් සිය වියට්නාම සංචාරය කෙටි කීරීමට රනිල් වික්‍රමසිංහ මහතා තීරණය කර ඇති අතර ඒ අනුව සංචාරයේ සාකච්ඡා කිහිපයක් අවලංගු කර හෙට(19) පෙරවරුවේ අග්‍රමාත්‍යවරයා දිවයිනට පැමිණීමට නියමිත බව අග්‍රමාත්‍ය කාර්යාලය පැවසුවේය.", "URL": "https://sinhala.adaderana.lk/news.php?nid=72184", "Category": null, "Parent URL": null}