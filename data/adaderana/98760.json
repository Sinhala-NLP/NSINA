{"Source": "Adaderana", "Timestamp": "November 6, 2018 10:59 am", "Headline": "වැස්ස වැඩී-දොරටු ඇරෙයි", "News Content": "පොලොන්නරුව දිස්ත්‍රික්කයට ඇඳ හැලෙන ධාරානිපාත වර්ෂාව සමඟ පරාක්‍රම සමුද්‍රයේ ජල ධාරීතාව තවත් ඉහළ ගොස් තිබේ. ඒ අනුව ජලාශයේ වාන් දොරටු 10න් 8ක් අඩි 4 බැගින් ද තවත් වාන් දොරටු 2ක් අඩි 2ක බැගින් ද විවෘතව ඇත. පරාක්‍රම සමුද්‍රය බාර වාරිමාර්ග ඉංජිනේරුවරයා විසින් මෙය සිදු කර තිබේ. මේ හේතුවෙන් පරාක්‍රම සමුද්‍රයට අයත් වාන් දොරටු 10න් තත්ත්පරයට ඝන අඩි 4450 ක ජල ධාරිතාවයක් මහවැලි ගඟට මුදා හැරෙනු ඇත. මේ නිසා මහවැලි ගංඟාවේ ජලය පරිභෝජනය කරන ජනතාවට වඩාත් සැලකිලිමත් වන්නැයි වාරිමාර්ග ඉංජිනේරු අසේල උදයන්ග මහතා පවසයි. තවදුරටත් වැසි තත්ත්වය වැඩි වුවහොත් වාන් දොරටු විවෘත කරන ප්‍රමාණය වැඩි කිරීමට සිදුවන බව ද වාරිමාර්ග ඉංජිනේරුවරයා පැවසීය. මේ අතර, වික්ටෝරිය ජලාශය අද පෙරවරු 7.00ත පමණ සිව්වන වරටත් වාන් දැමීම ස්වයංක්‍රීයව විවෘත කර තිබේ. මධ්‍යම කඳුකරයට ඊයේ(05) රාත්‍රියේ සිට ඇඳ හැලෙන ධාරානිපාත වර්ෂාව හේතුවෙන් ජලාශයේ වාන් දොරටු මෙලෙස විවෘත කර ඇත. වික්ටෝරිය ජලාශයෙන් පිටවන ජලකඳ රන්දෙණිගල ජලාශයට එකතුවන අතර රන්දෙණිගල ජලාශය ද ජලමට්ටම සීඝ්‍ර ලෙස ඉහළ යමින් තිබෙන බව රන්දෙණිගල කාර්ය භාර ඉංජිනේරුවරයා සඳහන් කළේය. පවතින තත්ත්වය මත රන්දෙණිගල ජලාශය තව පැය කීපයකින් වාන් දැමීමට ළංව ඇති බව ද එහි ඉංජිනේරුවරයා සඳහන් කළේය. රන්දෙණිගල ජලාශයට පහලින් මහවැලි ගංඟ භාවිත කරන ජනතාව ඉතා විමසිලිමත්ව සිටින ලෙසද ඉංජිනේරුවරයා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=98760", "Category": null, "Parent URL": null}