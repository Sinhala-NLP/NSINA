{"Source": "Adaderana", "Timestamp": "January 29, 2019 08:50 pm", "Headline": "කින්නියා ප්‍රදේශයෙදි ගඟට පැන අතුරුදන්ව සිටි එක් අයෙකුගේ සිරුර සොයා ගනී", "News Content": "ත්‍රිකුණාමලය කින්නියා කන්දල්කාඩු ප්‍රදේශයේ මහවැලි ගංමෝය ආසන්නයේ අනවසරයෙන් වැලි ගොඩ දමමින් සිටි පිරිසක් අත්අඩංගුවට ගැනීමට යාමේදී ගඟට පැන පලා යාමට උත්සාහ දරා අතුරුදන් වු පුද්ගලයන් දෙදෙනාගෙන් එක් අයෙක්ගේ මළ සිරුර මේ වන විට සොයා ගෙන ඇත. පොලීසිය සඳහන් කළේ අතුරුදන් වු අනෙක් පුද්ගලයා සොයා ගැනීම සඳහා තවමත් මෙහෙයුම් ක්‍රිවාත්මක බවයි. අද(29) පෙරවරුවේ මෙම වැටලීම සිදුකෙරුණේ නාවික හමුදාව විසිනි. මහවැලි ගඟ ආශ්‍රිතව සිදුවන නීතිවිරෝධී වැලි ජාවාරම් සහ දූෂණ මැඩපැවැත්වීමට නාවික හමුදාව හා පොලිස් විශේෂ කාර්ය බලකාය එක්ව පසුගිය දින කිහිපය පුරා කින්නියා කන්දල්කාඩු ප්‍රදේශයේ මෙහෙයුම් සිදුකොට ජාවාරමට සම්බන්ධ පුද්ගලයින් රැසක් අත්අඩංගුවට ගෙන නීතිය හමුවට ඉදිරිපත් කර තිබුණි. ඒ අනුව කින්නියා කන්දල්කාඩු ප්‍රදේශයේ මහවැලි ගංමෝය ආසන්නයේ අනවසරයෙන් වැලි ගොඩ දමමින් සිටි පිරිසක් අත්අඩංගුවට ගැනීම සඳහා අද උදෑසනද නාවික හමුදාව තවත් මෙහෙයුමක් දියත් කළේය. එහිදී වැලි ගොඩදමමින් සිටි බව කියන පුද්ගලයින් නාවික හමුදා නිලධාරීන් දැක පළා යාමට උත්සාහ කර ඇති අතර ඉන් දෙදෙනකු ගඟට පැන පිහිනා පළා යාමට උත්සාහ කිරීමේදී අතුරුදන්ව තිබේ. මේ හේතුවෙන් අවට සිටි පිරිස් හා වැටලීම සඳහා පැමිණි නාවික හමුදා නිලධාරීන් අතර උණුසුම් තත්ත්වයක් හටගෙන ඇති අතර තත්ත්වය පාලනය කිරීම සඳහා නාවික හමුදාව අහසට වෙඩි ප්‍රහාර එල්ල කළ බව නාවික හමුදාව සඳහන් කළේය. අනතුරුව කින්නියා පොලිසියේ නිලධාරීන් සහ පොලිස් විශේෂ කාර්ය බලකාය එම ස්ථානයට පැමිණ සිද්ධිය පාලනය කිරීමට පියවර ගත්තේය.", "URL": "https://sinhala.adaderana.lk/news.php?nid=103307", "Category": null, "Parent URL": null}