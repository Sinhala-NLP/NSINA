{"Source": "Adaderana", "Timestamp": "March 10, 2012 04:06 pm", "Headline": "ලෙබනනයේ ගොඩනැගිල්ලක් කඩාවැටෙයි - තුවාලලැබූවන් අතර ශ්‍රී ලාංකිකයෙක්", "News Content": "ලෙබනනයේ තබ්‍රජා නගරයේ ගොඩනැගිල්ලක් කඩා වැටී සිදුවූ අනතුරකින් තුවාල ලැබූ පිරිස අතර ශ්‍රී ලාංකිකයෙකු ද වන බව වාර්තා වේ. මහල් 13 න් යුත් මෙම ගොඩනැගිල්ල කඩා වැටීමෙන් එක් පුද්ගලයෙකු මරණයට පත්ව තවත් පුද්ගලයින් තවත් සත්දෙනෙකු තුවාල ලබා ඇති බව ලෙබනන් මාධ්‍ය වාර්තා කරයි. සිද්ධියෙන් මරණයට පත් පුද්ගලයා ඉන්දීය ජාතිකයෙකු බවට හඳුනාගෙන ඇති අතර තුවාලලැබූවන් අතර සිරියානු ජාතිකයින් දෙදෙනෙකු, ඊජිප්තු ජාතිකයින් දෙදෙනෙකු සහ ශ්‍රී ලාංකිකයකු වන බව සඳහන්ය. තවමත් වැඩ නිමකර නොමැති මෙම ගොඩනැගිල්ල කඩාවැටුණු අවස්ථාවේ එහි විදේශීය කම්කරුවන් පිරිසක් රැඳීසිට ඇති බව ද ලෙබනන් මාධ්‍ය වාර්තා පෙන්වාදෙයි. අදාළ සිද්ධිය සිදුවූ ස්ථානය නිරීක්ෂණය සඳහා ලෙබනන් අභ්‍යන්තර කටයුතු අමාත්‍ය මාවන් චර්බෙල් මහතා පැමිණ ඇති අතර කඩාවැටීමට ලක්වූ ගොඩනැගිල්ල අනවසර ඉදිකිරීමක් බව ඔහු සඳහන් කර තිබේ. මෙම සිද්ධිය සම්බන්ධව අදාළ බලධාරීන් විසින් අවශ්‍ය ක්‍රියාමාර්ග ගැනීමට කටයුතු කරන බව ද මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=22713", "Category": null, "Parent URL": null}