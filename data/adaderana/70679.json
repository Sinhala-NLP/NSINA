{"Source": "Adaderana", "Timestamp": "March 10, 2017 01:38 pm", "Headline": " බෝ ගස ඉවත් කිරීමට එරෙහිව පාරට බසී", "News Content": "පන්නිපිටිය ප්‍රදේශයේ බෝගසක් ඉවත් කිරීමට පැමිණි නාගරික සංවර්ධන අධිකාරියේ සහ දැව සංස්ථාවේ නිලධාරීන් පිරිසක් සහ ප්‍රදේශවාසීන් අතර උණුසුම් තත්වයක් හටගෙන තිබේ. අප වාර්තාකරු පැවසුවේ හයිලෙවල් මාර්ගයේ පන්නිපිටිය ප්‍රදේශයේ පිහිටි බෝ ගසක් ඉවත් කිරීමේ සූදානමක් පවතින බව පවසමින් අද(10) එම ස්ථානයට රැස්වූ පිරිසක් විරෝධතාවයක නිරත වන බවයි.විරෝධතාවය පැවති ස්ථානයට පැමිණි මහරගම සහකාර ප්‍රාදේශීය ලේකම් දුලානි කරුණාරත්න මහත්මිය විරෝධතාකරුවන්ට දැනුම් දුන්නේ මාර්ග සංවර්ධන කිරීමේදී බාධා එල්ල වන බැවින් බෝ ගස අදාළ ස්ථානයෙන් ඉවත් කිරීමට මේ වන විටත් නිර්දේශ කර ඇති බවයි.ඒ පිළිබඳ රාජ්‍ය දැව සංස්ථාවටද ලිඛිතව දැනුම්දී ඇති බව සහකාර ප්‍රාදේශීය ලේකම්වරිය කියා සිටියාය.කෙසේ වෙතත් විරෝධතාකරුවන් තවදුරටත් හයිලෙවල් මාර්ගය පන්නිපිටිය ප්‍රදේශයෙන් අවහිර කරමින් එම ස්ථානයේ රැදී සිටින බව අද දෙරණ වාර්තාකරු සඳහන් කළේය. මේ හේතුවෙන් පන්නිපිටිය ප්‍රදේශයේ දැඩි රථ වාහන තදබදයක් ද හටගෙන තිබේ. විකල්ප මාර්ග භාවිත කරන ලෙස පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=70679", "Category": null, "Parent URL": null}