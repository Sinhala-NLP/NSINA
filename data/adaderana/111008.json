{"Source": "Adaderana", "Timestamp": "May 30, 2019 04:36 pm", "Headline": "ප්‍රමුඛතම රාජකාරිය ගුවන් තලය ආරක්ෂා කිරීමයි-ගුවන් හමුදාපති", "News Content": "ගුවන් ආරක්ෂණ පද්ධතිය තවදුරටත් වැඩි දියුණු කිරීම තම අරමුණ බව නව ගුවන් හමුදාපතිවරයා ලෙස පත්වූ එයාර් මාර්ෂල් සුමංගල ඩයස් මහතා පවසා සිටියි. අද (30) සිය ධුරයේ වැඩ බාර ගැනීමෙන් අනතුරුව මාධ්‍යයට අදහස් දක්වමින් ගුවන් හමුදාපතිවරයා මේ බව සඳහන් කළේය. ගුවන් හමුදාව ලෙස ප්‍රමුඛතම රාජකාරිය වන්නේ ශ්‍රී ලංකාවේ ගුවන් තලය ආරක්ෂා කිරීම බවත් ඒ සඳහා දැනට පවතින ගුවන් ආරක්ෂක පද්ධතිය වැඩි දියුණු කිරීම තම අභිප්‍රාය බවත් ගුවන් හමුදාපතිවරයා ප්‍රකාශ කරයි. ශ්‍රී ලංකාවේ ගුවන් තොටුපල ආරක්ෂාව එසේම අභ්‍යන්තර හා බාහිර ගුවන් ගමන්වල ආරක්ෂාව පිළිබඳ රටේ දැනට පවතින තත්ත්වයත් සමඟ ඉහළ අවධානයක් යෙමු කිරීමට කටයුතු කරන බව එයාර් මාර්ෂල් සුමංගල ඩයස් මහතා වැඩිදුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=111008", "Category": null, "Parent URL": null}