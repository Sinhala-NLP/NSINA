{"Source": "Adaderana", "Timestamp": "March 21, 2018 05:50 pm", "Headline": "මාස දෙකට අල්ලස් හා දූෂණ පැමිණිලි 470යි", "News Content": "මේ වසරේ ගත වූ මාස දෙකක කාලය තුළ අල්ලස් හෝ දූෂණ සම්බන්ධයෙන් පැමිණිලි 470 ක් ලැබී ඇති බව අල්ලස් හෝ දූෂණ විමර්ශන කොමිසම පවසයි. මෙම පැමිණිලිවලින් පැමිණිලි 223 ක් දූෂණ සම්බන්ධයෙන් ලැබී ඇති අතර පැමිණිලි 71 ක් අල්ලස් සම්බන්ධයෙන් ලැබී ඇති බව එම කොමිසම වැඩිදුරටත් සඳහන් කර ඇත. මීට අමතරව අයුතු වත්කම් ඉපයීම සම්බන්ධයෙන් පැමිණිලි 14 ක් සහ අල්ලස් ලබා ගැනීමේ සිද්ධින් සම්බන්ධයෙන් පැමිණිලි 08 ක් ලැබී ඇති බවද සඳහන්ය. මෙම කාලය තුළ අල්ලස් වැටලීම් 07 ක් සිදු කර ඇති අතර එහිදී පුද්ගලයින් 07 දෙනෙකු අත්අඩංගුවට ගෙන තිබේ. මීට අමතරව අල්ලස් හා දූෂණ සම්බන්ධයෙන් නඩු 09 ක් පවරා ඇති අතර ඉන් නඩු 07 ක් මහාධිකරණය හමුවේත් නඩු 02 ක් මහේස්ත්‍රාත් අධිකරණය හමුවේත් පවරා ඇති බව අල්ලස් හෝ දූෂණ විමර්ශන කොමිසම වැඩිදුරටත් පැවසීය.", "URL": "https://sinhala.adaderana.lk/news.php?nid=86076", "Category": null, "Parent URL": null}