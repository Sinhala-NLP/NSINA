{"Source": "Adaderana", "Timestamp": "September 10, 2013 11:25 am", "Headline": "අල්ලස් ගත් දිසා විනිසුරුගේ නඩුව නැවත කල්යයි ", "News Content": "අල්ලස් ලබාගැනීමේ සිද්ධියක් සම්බන්ධයෙන් හෝමාගම හිටපු දිසා විනිසුරු සුනිල් අබේසිංහ මහතාට එරෙහි නඩුව අද(10) කොළඹ ප්‍රධාන මහේස්ත්‍රාත් ගිහාන් පිලපිටිය මහතා හමුවේ කැඳවන ලදී. අදාළ සිද්ධිය සම්බන්ධයෙන් සිදුකළ විමර්ශන කටයුතු මේ වනවිට අවසන්ව ඇති බව එම අවස්ථාවේදී කරුණු පැහැදිළි කළ අල්ලස් හෝ දූෂණ විමර්ශන කොමිසම අධිකරණය හමුවේ දැනුම් දුන්නේය. එසේම අදාළ විමර්ශන වාර්තාව කොමිෂන් සභාවේ නීති අංශය වෙත භාර දී ඇති බවද එම කොමිසම පැහැදිළි කර දෙන ලදී. විමර්ශන වාර්තාව අධ්‍යයනය කිරීමෙන් අනතුරුව ගනු ලබන තීරණය අධිකරණයට දැනුම් දීම සඳහා දිනයක් නියම කරන ලෙස ද කොමිසන් සභාව අධිකරණයෙන් ඉල්ලා සිටියේය. කරුණු සළකා බැලු මහේස්ත්‍රාත්වරයා අදාළ නඩුව ලබන නොවැම්බර් මස 26 වන දින යළි කැඳවීමට නියෝග කළේය.", "URL": "https://sinhala.adaderana.lk/news.php?nid=37299", "Category": null, "Parent URL": null}