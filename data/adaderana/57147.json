{"Source": "Adaderana", "Timestamp": "February 11, 2016 05:24 pm", "Headline": "අල්ලස් ලබාගත් පොලීසියේ දෙන්නෙක් දැලේ", "News Content": "අල්ලස් ලබාගැනීමේ සිද්ධියක් සම්බන්ධයෙන් පොලිස් නිළධාරීන් දෙදෙනෙකු අල්ලස් හෝ දූෂණ චෝදනා විමර්ශන කොමිසම මගින් අත්අඩංගුවට ගෙන තිබේ.රුවන්වැල්ල පොලිස් ස්ථානයට අනියුක්තව සේවය කරන උප පොලිස් පරීක්ෂකවරයෙකු සහ සැරයන්වරයෙකු මෙලෙස අත්අඩංගුවට ගත් බව අල්ලස් කොමිසමේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා සඳහන් කළේය.වැලි ප්‍රවාහනය කරන පුද්ගලයෙකුට බාධාවකින් තොරව එම කටයුතු කරගෙන යාම සඳහා මෙම පොලිස් නිළධාරීන් දෙදෙනා රුපියල් 8500ක අල්ලස් මුදලක් ඉල්ලා ඇති බව සඳහන්ය.එම මුදලින් රුපියල් 5000ක් මීට පෙර ලබාගෙන ඇති අතර ඉතිරි රුපියල් 3500, අද ලබාගන්නා අවස්ථාවේ සැකකරුවන් අත්අඩංගුවට ගත් බව ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පැවසුවේය.මීට අමතරව යතුරුපැදියකට අදාළ අංක තහඩුව ලබාදීම සඳහා රුපියල් දහසක අල්ලසක් ලබාගත් මෝටර් රථ ප්‍රවාහන දෙපාර්තමේන්තුවේ කුරුණෑගල දිස්ත්‍රික් කාර්යාල කාර්ය සහායකවරයෙකු ද අල්ලස් කොමිසම විසින් අත්ඩංගුවට ගෙන තිබේ. සැකකරු කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=57147", "Category": null, "Parent URL": null}