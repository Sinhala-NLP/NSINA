{"Source": "Adaderana", "Timestamp": "July 12, 2016 02:40 pm", "Headline": " මිලදී ගැනීමේ ක්‍රමවේදය ගැන සාකච්ඡා කළා", "News Content": "ගල් අඟුරු මිලදී ගැනීමේ ක්‍රමවේදය පිළිබඳ නිර්මාණය වී ඇති තත්ත්වය සම්බන්ධයෙන් පුරවැසිබලය සංවිධානයේ නියෝජිතයින් සහ විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා අතර විශේෂ සාකච්ඡාවක් පවත්වා තිබේ. අද(12) පෙරවරුවේ අමාත්‍යංශ පරිශ්‍රයේ දී පැවති මෙම සාකච්ඡාව සඳහා පුරවැසි බලය සංවිධානයේ සාමාජිකයින් ලෙස සමන් රත්නප්‍රිය, ජෝසප් ස්ටාලින්, ගැමුණු විජේරත්න යන මහත්වරුන් ඇතුළු පිරිසක් එක්ව සිටි බව සඳහන්ය.එහිදී රංජිත් සියඹලාපිටිය අමාත්‍යවරයා එම නියෝජිතයින් හමුවේ සඳහන් කර ඇත්තේ ගල් අගුරු මිලදී ගැනීමේ ක්‍රමවේදය පිළිබඳ නිර්මාණය වී ඇති තත්ත්වය සම්බන්ධයෙන් හැකි ඉක්මනින් ජනතාවට සත්‍යය හා නිවැරදි තොරතුරු ලබාදෙන ලෙසයි. තමා අමාත්‍යාංශය භාරගන්නා අවස්ථාව වන විට වසර පහක් තිස්සේ එකම සමාගමකින් ගල් අගුරු සැපයීමේ ටෙන්ඩරය ලබාගෙන ඇති බව අමාත්‍යවරයා ප්‍රකාශ කර තිබේ.කෙසේවෙතත් මේ වන විට ඕනෑම සැපයුම් සමාගමකට පැමිණ ලියාපදිංචි වී ටෙන්ඩරය ලබාගත හැකි පරිදි ක්‍රම වේදයක් සකස් කර ඇති බව රංජිත් සියඹලාපිටිය අමාත්‍යවරයා කියා සිටියේය. වඩාත් තරගකාරී ලෙස මෙම මිලදී ගැනීම් සිදුකිරීමට බලාපොරොත්තු වන අතර මිලදී ගැනීම් ක්‍රමවේදය පිළිබඳ සහ පසුගිය මිලදී ගැනීම් පිළිබඳ ඉදිරියේ දී පාර්ලිමේන්තුවට විවෘත ප්‍රකාශයක් සිදුකිරීමට තමා බලාපොරොත්තු වන බව අමාත්‍යවරයා සඳහන් කර ඇත.", "URL": "https://sinhala.adaderana.lk/news.php?nid=62000", "Category": null, "Parent URL": null}