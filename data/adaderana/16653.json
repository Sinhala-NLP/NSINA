{"Source": "Adaderana", "Timestamp": "June 9, 2011 04:20 pm", "Headline": "කච්චතිව් නැවත ලබාගැනීමේ යෝජනාව තමිල්නාඩුවේදී සම්මත වෙයි", "News Content": "කච්චතිව් දිවයින නැවත ඉන්දියාව වෙත පවරාගැනීම සඳහා වන යෝජනාව අද(09) තමිල්නාඩු පාර්ලිමේන්තුවේදී ඒකමතිකව සම්මත වී ඇති බව ඉන්දීය මාධ්‍ය වාර්තා පවසයි. 1974 වර්ෂයේදී කච්චතිව් දිවයින ඉන්දියාව හා ශ්‍රී ලංකාව අතර ඇතිවූ ගිවිසුමක් මගින් ශ්‍රී ලංකාවට පවරාදෙනු ලැබීය. ඉන්දීය පාර්ලිමේන්තුවේ එකඟතාවයෙන් තොරව ඇතිකරගත් අදාළ ගිවිසුම නීත්‍යානුකූල නොවන බව සඳහන් කරමින් 2008 වසරේදී වත්මන් තමිල්නාඩු මහ ඇමතිනී ජේ. ජයලලිතා මහත්මියගේ ප්‍රධානත්වයෙන් යුතු ඒ. ඩී. එම්. කේ පක්ෂය පෙත්සමක් ගොනුකරනු ලැබීය. කච්චතිවී දිවයින ශ්‍රී ලංකාවට පවරාදුන් 1974 වසරේදී එවක තමිල්නාඩු මහ ඇමතිව සිටි ඩී. එම්. කේ ප්‍රධානී එම්. කරුණානිධි මහතා එය නවතාලීමට අසමත් වූ බවට පාර්ලිමේන්තුවේදී ජයලලිතා මහත්මිය චෝදනා කර තිබේ. එමෙන්ම එහි ප්‍රතිඵලයක් ලෙස තමිල්නාඩු ධීවරයින් බොහෝදෙනෙකුට ශ්‍රී ලංකා නාවික හමුදාව අතින් මරණයට පත්වීමට සිදුවූ බව ද ජයලලිතා මහත්මිය සඳහන් කළ බව ඉන්දීය මාධ්‍ය වාර්තා පවසයි. පසුව කච්චතිව් දිවයින නැවත ඉන්දියාව වෙත පවරාගැනීම සඳහා වන යෝජනාව ඒකමතිකව සම්මත වී ඇති බව එම මාධ්‍ය වාර්තා පෙන්වාදෙයි‍.", "URL": "https://sinhala.adaderana.lk/news.php?nid=16653", "Category": null, "Parent URL": null}