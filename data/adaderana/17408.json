{"Source": "Adaderana", "Timestamp": "July 15, 2011 11:22 am", "Headline": "කොටුව -හලාවත ශීඝ්‍රගාමී දුම්රිය සේවයක් ඇරඹෙයි", "News Content": "කොළඹ කොටුව සහ හලාවත අතර ශීඝ්‍රගාමී දුම්රිය සේවයක් අද(15) ආරම්භ විය. ඉන්දියාවෙන් ගෙන්වන ලද නවීන බලවේග කට්ටලයකින් යුත් දුම්රියක් මේ සඳහා යොදවා ඇති බව දුම්රිය දෙපාර්තමේන්තුව පවසයි. අලුයම 5.35 ට හලාවතින් ගමන් ආරම්භ කරන දුම්රිය පෙරවරු 7.30 ට කොළඹ කොටුවට ළගා වන එම දුම්රිය පස්වරු 4.30 ට නැවතත් කොළඹ කොටුවෙන් ගමන් ආරම්භ කර පස්වරු 6.30 ට හලාවත දුම්රිය ස්ථානය වෙත ළඟා වීමට නියමිතය. හලාවත සහ කොළඹ කොටුව අතර දුම්රිය ස්ථාන 5ක පමණක් මෙම ශීඝ්‍රගාමී දුම්රිය නවත්වනු ඇත. එම දුම්රියේ ගමනේ සමාරම්භක අවස්ථාව ප්‍රවාහන අමාත්‍ය කුමාර වෙල්ගම මහතාගේ ප්‍රධානත්වයෙන් අද පෙරවරුවේ සිදුකෙ‍රුණි. සෑම නගරයක සිටම මේ ආකාරයේ ශීඝ්‍රගාමී දුම්රිය සේවාවන් ආරම්භ කිරීමට ඉදිරියේ දී බලාපොරොත්තු වන බව ඊට සහභාගීවෙමින් කුමාර වෙල්ගම අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=17408", "Category": null, "Parent URL": null}