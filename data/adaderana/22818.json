{"Source": "Adaderana", "Timestamp": "March 15, 2012 03:28 pm", "Headline": "කැලණි ගඟේ මැණිකට තරහෙන් වෙඩි තබා පැන ගිහින් -අයෙක් මරුට", "News Content": "පූගොඩ පොලිස් බල ප්‍රදේශයේ තරාල- උඩුගම ප‍්‍රදේශයේ කැළණි ගඟේදී පුද්ගලයින් දෙදෙනෙකුට වෙඩිතැබීමක් සිදුව ඇති බවත්,එයින් එක් පුද්ගලයකු ජීවිතක්ෂයට පත්ව ඇති බවත් පොලීසිය පවසයි. අද දහවල් පූගොඩ පොලිස් ස්ථානයට ලැබුණු තොරතුරක් අනුව මේ පිළිබඳ විමර්ශන ආරම්භ කර ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා සඳහන් කරයි. සිදුවීමෙන් මිය ගිය පුද්ගලයාගේ මෘත ශරීරය අවිස්සාවේල්ල රෝහලේ මෘත ශරීරාගාරයේ තබා ඇති බවත්,මෙසේ මරණයට පත්ව ඇත්තේ දිසානායක මුදියන්සේලාගේ ඉන්ද්‍රතිස්ස දිසානායක නැමැති තරාල-පූගොඩ ලිපිනයේ පදිංචිකරුවෙකු බවත් පොලීසිය කියා සිටියි. වෙඩි වැදීම් තුවාල ලත් අනෙක් තුවාලකරු අවිස්සාවේල්ල රෝහලේ නේවාසිකව ප‍්‍රතිකාර ලබයි. මෙම අපරාධයට සම්බන්ධ සැකකරු අනාවරණය කර ගෙන ඇතත් ඔහු අපරාධය සිදු කිරීමෙන් පසුව ප‍්‍රදේශයෙන් පලා ගොස් ඇති බැවින් මෙතෙක් අත් අඩංගුවට ගැනීමට නොහැකි වි ඇති බවත් පොලීසිය කියා සිටියි. මෙම සිදුවීමට හේතුව වෙඩිතැබීමට ලක්වූ පුද්ගලයන් සමග අදාළ සැකකරු කැලණි ගඟේ මැණික් ගැරීම සම්බන්ධ ආරවුලක් බව මූලික පරීක්ෂණ වලදී හෙළිවී තිබේ. පූගොඩ පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=22818", "Category": null, "Parent URL": null}