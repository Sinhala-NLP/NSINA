{"Source": "Adaderana", "Timestamp": "January 8, 2019 06:44 am", "Headline": "දෙදරු මව මහමඟ දී කපා කොටා ඝාතනය වෙයි", "News Content": "ලුණුගම්වෙහෙර පොලිස් වසමේ පඩව්ගම ප්‍රදේශයේ දී කාන්තාවක් ඝාතනය කර තිබේ. අදාළ ප්‍රදේශයේ මාර්ගයක කැපුම් තුවාල සහිතව වැටී සිට ඇති මෙම කාන්තාව ලුණුගම්වෙහෙර රෝහලට ඇතුළත් කිරීමෙන් අනතුරුව මිය ගොස් තිබේ. ඒ පිළිබඳව පොලීසියට ලද තොරතුරක් මත පරීක්ෂණ ආරම්භ කර ඇත. මෙසේ මිය ගොස් ඇත්තේ වයස අවුරුදු 30ක් වු උනාතුවැව, පඩව්ගම ප්‍රදේශයේ පදිංචි අමිතා අමරසේකර නැමති දෙදරු මවකි. මෙම මරණකාරිය ඇයගේ ස්වාමි පූරුෂයා සමඟ ඇති වු ආරවුලක් හේතුවෙන් දරුවන් දෙදෙනා ද සමඟ මීට මාස කිහිපයක සිට දෙමාපියන්ගේ නිවසේ රැඳී සිට ඇති බව පොලීසිය පවසයි. ජනවාරී මස 05 වන දා ඇය සිය ස්වාමි පුරුෂයා තම දරුවන්ට නොසලකන බවට ‍පොලීසියට පැමිණිල්ලක් සිදු කර තිබේ. මෘත ශරීරය මේ වන විට ලුණුගම්වෙහෙර රෝහලේ තැන් පත් කර ඇත. මරණකාරියගේ ස්වාමිපුරුෂයා විසින් මෙම ඝාතනය සිදු කරන්නට ඇතැයි පොලීසිය සැක කරන අතර, ලුණුගම්වෙහෙර පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101972", "Category": null, "Parent URL": null}