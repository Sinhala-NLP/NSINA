{"Source": "Adaderana", "Timestamp": "April 23, 2018 04:15 pm", "Headline": "‍අවන්හලට නිරුවතින් පැමිණි පුද්ගලයෙකු වෙඩි තබා 4 කු මරුට-කිහිප දෙනෙකුට තුවාලයි", "News Content": "අමෙරිකාවේ ටෙනෙසි ප්‍රාන්තයේ අවන්හලක් තුළ සිදුවූ වෙඩි තැබීමකින් පුද්ගලයින් සිව් දෙනෙකු ජීවිතක්ෂයට පත්ව තිබේ. ඉන් තවත් තිදෙනෙකු තුවාල ලබා ඇති බව වාර්තා වෙයි. ටෙනෙසි ප්‍රාන්තයේ පිහිටි වොෆල් හවුස් අවන්හලට නිරුවතින් ඇතුළුවූ පුද්ගලයෙකු විසින් මෙම වෙඩි තැබීම සිදු කර තිබේ. එම පුද්ගලයා අත අර්ධ ස්වයංක්‍රීය රයිෆලයක් තිබී ඇති බවට තොරතුරු වාර්තා වෙයි. ඔහු ට්‍රැවිස් රියින්කින්ග් නමැති 29 හැවිරිදි පුද්ගලයෙකු බවට හඳුනා ගෙන ඇති බව පොලිස් වාර්තාවල දැක්වෙයි. අමෙරිකාවේ බොහෝ වෙඩි තැබීම් සඳහා යොදාගෙන ඇත්තේ මෙම පුද්ගලයා අත තිබූ වර්ගයේ රයිෆල් තුවක්කු වන අතර පසුගිය ඔක්තෝබරයේ ලාස්වේගස් හි සිදුවූ වෙඩි තැබීම මෙන්ම ෆ්ලොරිඩාහි පාසැලක සිදු කල වෙඩි තැබීම සඳහා මෙම වර්ගයේ රයිෆල් තුවක්කු යොදාගෙන ඇති බව පොලිස් වාර්තා වැඩිදුරටත් අනාවරණ කළේය.", "URL": "https://sinhala.adaderana.lk/news.php?nid=87890", "Category": null, "Parent URL": null}