{"Source": "Adaderana", "Timestamp": "July 11, 2017 06:57 pm", "Headline": "දඹුලු රජමහා විහාරයට ආණ්ඩුව මැදිහත්වීම සාධාරණ නෑ", "News Content": "රංගිරි දඹුලු රජමහා විහාර‍යේ කටයුතු වලට ආණ්ඩුව මැදිහත්වීම යුක්ති සහගත නොවන බව සමාජ සවිබල ගැන්වීම්, සුභසාධන හා කඳුරට සංවර්ධන අමාත්‍ය එස්. බී. දිසානායක මහතා පවසයි.එය පුරාවිද්‍යාත්මක වටිනාකමකින් යුතු අස්ගිරි මහා විහාරයට අයත් පූජනීය ස්ථානයක් බවත්, එම නිසා එය පුරුදු ලෙස අස්ගිරි පාර්ශවයේ මහනායක හිමියන්ගේ සහ එම හිමියන් විසින් පත්කරනු ලැබ ඇති දඹුලු විහාරයේ විහාරාධිපති ස්වාමින් වහන්සේගේ උපදෙස් මත ක්‍රියාත්මක විය යුතු බවත් අමාත්‍යවරයා සඳහන් කළේය.එසේ නොමැතිව එම විහාරස්ථානයට කරනු ලබන ඇඟිලිගැසීම් සම්බන්ධයෙන් තමන් කිසිසේත්ම එකඟ නොවන බව දිසානායක මහතා කියා සිටියේ සෙත්සිරිපාය අද පැවති උත්සවයකින් අනතුරුව මාධ්‍ය වෙත අදහස් දක්වමිනි.එහිදී ගෝඨාභය රාජපක්ෂ මහතා අත්අඩංගුවට ගැනීමේ සූදානමක් පවතින බවට පළවන වාර්තා පිළිබඳ මාධ්‍යවේදීන් විසින් අසන ලද ප්‍රශ්නවලට පිළිතුරු ලබාදෙමින් අමාත්‍යවරයා කියා සිටියේ ජනාධිපතිවරයාට හෝ අගමැතිවරයාට හෝ තමාට හෝ වෙනයම් පුද්ගලයෙකුට ඔහුව අත්අඩංගුවට ගත නොහැකි බවයි.ගෝඨාභය රාජපක්ෂ මහතා අත්අඩංගුවට ගන්නේනම් එය මුළුමනින්ම අධිකරණ ක්‍රියාවලියක් මිස අන් යමක් නොවන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75139", "Category": null, "Parent URL": null}