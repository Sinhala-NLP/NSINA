{"Source": "Adaderana", "Timestamp": "March 30, 2017 08:17 am", "Headline": "විනිසුරු පත්කිරීමේ සිද්ධිය-හිටපු නීති සභාපති වැරදියි", "News Content": "විනිසුරුවරයෙකු පත් කිරීමේ සිද්ධිය සම්බන්ධයෙන් නීතීඥ සංගමයේ හිටපු සභාපතිවරයා වැරදි වැටහීමකින් යුතුව කටයුතු කර ඇති බව ශ්‍රී ලංකා නීතීඥ සංගමයේ නව සභාපති නීතීඥ යූ.ආර් ද සිල්වා මහතා පවසයි.ඔහු පවසන්නේ මේ සම්බන්ධයෙන් උද්ගතව ඇති තත්ත්වය පිළිබදව ලබන බදාදා දිනයේ නීතීඥ සංගමයේ කෘත්‍යාධිකාරී මණ්ඩලය රැස්වීමෙන් අනතුරුව අවශ්‍ය ක්‍රියාමාර්ග ගන්නා බවයි.ශ්‍රී ලංකා නීතීඥ සංගමයේ පැවති මාධ්‍ය හමුවකට එක්වෙමින් එම සංගමයේ නව සභාපති නීතීඥ යූ.ආර් ද සිල්වා මහතා මේ බව සඳහන් කළේය.විනිසුරුවරුන් පත්කිරීම සම්බන්ධයෙන් නීතිඥ සංගමය විසින් කිසිදු නිර්දේශයක් සිදුකර නොමැති බවත්, එවැන්නක් අවශ්‍ය නොවන බවත් පෙන්වා දුන් සභාපතිවරයා කෘත්‍යාධිකාරී මණ්ඩල රැස්වීමෙන් අනතුරුව මේ ගැන සාකච්ඡා කරලා ඔවුන්ගේ කැමැත්ත මත ලේකම් හා උප සභාපති සමග පැමිණ විනිසුරුවරුන්ගේ සංගමය සමග සාකච්ඡා කිරීමට සූදානම් බව අවධාරණය කළේය.මෙහිදී මාධ්‍යවේදියෙකු විසින් අසන ලද ප්‍රශ්නයකට ප්‍රතිචාර දක්වමින් හිටපු සභාපතිවරයා වංචනික ක්‍රියාවක් සිදුකර ඇතැයි තමන් කිසිසේත්ම නොසිතන නමුත් වැරදි වැටහීමකින් ක්‍රියා කර ඇති බව පමණක් කිව හැකි බව සඳහන් කළේය.තමාට අධිකරණය විසින් ඇප ලබා නොදීම සම්බන්ධයෙන් විමල් වීරවංශ මහතා විසින් උපවාසයක් ආරම්භ කර තිබීම සම්බන්ධයෙන් අසන ලද ප්‍රශ්නයකට ප්‍රතිචාර දක්වමින් නීතීඥ යූ.ආර් ද සිල්වා මහතා කියා සිටියේ ඇප ලබාදීම ප්‍රතික්ෂේප කිරීමෙන් පසු එතුමා අභියාචනයක් කිරීම වෙනුවට උපවාස කිරීමෙන් මේ කටයුතු සිද්ධවේ යයි සිතනවා වන්නට ඇති බවයි.මෙහිදී නීතිය නිසි ලෙස ක්‍රියාත්මකවී ඇති බව සිහිපත් කළ සිල්වා මහතා පෙන්වා දුන්නේ මහේස්ත්‍රාත් තුමිය විසින් දෙන ලද තීන්දුවට අනුව ඊළඟට කළ හැක්කේ ප්‍රතිශෝධන ඉල්ලීමක් කිරීමක් පමණක් බවත්, මහාධිකරණ විනිසුරු විසින් එම ප්‍රතිශෝධන ඉල්ලීමට අනුව සලකා බලා මහේස්ත්‍රාත්තුමියගේ ඇප ප්‍රතික්ෂේප කිරීමේ නියෝගය වෙනස් කිරීමට සුදුසු කරුණු ඉදිරිපත් නොවී තිබෙන බැවින් එතුමියගේ නියෝගය තහවුරු කිරීමක් කොට ඇප ප්‍රතික්ෂේප කර ඇති බව සිහිපත් කළේය.", "URL": "https://sinhala.adaderana.lk/news.php?nid=71522", "Category": null, "Parent URL": null}