{"Source": "Adaderana", "Timestamp": "September 5, 2017 04:16 pm", "Headline": "කළණ මිතුරු - පොත් සුමිතුරු නමින් වැඩසටහනක්", "News Content": "පාසල් සිසුන්ගේ කියවීමේ රුචිය වර්ධනය කිරීමේ අරමුණින් “ කළණ මිතුරු - පොත් සුමිතුරු“ නමින් වැඩසටහනක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් හෙට(06) ආරම්භවීමට නියමිතව තිබේ.කොළඹ කොටුව ජනාධිපති මන්දිරයේදී එම වැඩසටහන ආරම්භ වීමට නියමිත බව ජනාධිපති මාධ්‍ය අංශය සඳහන් කළේය.ජාතික කියවීමේ මාසයට සමගාමීව ජනාධිපති කාර්යාලයේ සංවර්ධන හා විශේෂ ව්‍යාපෘති අංශය මඟින් මෙම වැඩසටහන ක්‍රියාත්මක කරනු ලබයි.සමබර පෞරුෂයකින් හෙබි දරුවෙකු බිහි කිරීම සඳහා දරුවන් දැනුමෙන් පෝෂණය කිරීම හා සාහිත්‍ය රසවින්දනයට හුරු කරවීම මෙමඟින් අපේක්ෂා කෙරෙන බව සඳහන්ය.මෙහි පළමු අදියරයේදී දිවයින පුරා පිහිටි උසස් පෙළ පන්ති සහිත පාසල් 2820 ක මෙම වැඩසටහන ක්‍රියාත්මක කෙරෙන අතර එම පාසල් සඳහා සිංහල, දෙමළ හා ඉංග්‍රීසි මාධ්‍යයෙන් රචිත පොත් කට්ටල දෙක බැඟින් ලබා දීමට නියමිත බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=77159", "Category": null, "Parent URL": null}