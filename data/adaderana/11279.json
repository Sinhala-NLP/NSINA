{"Source": "Adaderana", "Timestamp": "October 4, 2010 12:24 pm", "Headline": "පළාත් පාලනයට හෙළ උරුමය අයදුම්පත් කැඳවයි", "News Content": "එළඹෙන පළාත් පාලන මැතිවරණය සඳහා සහභාගී වීමට අපේක්ෂා කරන නියෝජිතයින්ගෙන් ජාතික හෙළ උරුමය අයඳුම්පත් කැඳවීම ආරම්භ කර තිබේ. දිස්ත්‍රික් 18ක් සඳහා මෙසේ අයඳුම්පත් කැඳවීම ආරම්භ කළ බව එම පක්ෂයේ ජාතික සංවිධායක නිශාන්ත ශ්‍රී වර්ණසිංහ මහතා සඳහන් කළේය. කෙසේ නමුත් එළඹෙන වසරේ මුල් මාසය තුළ පළාත් පාලන මැතිවරණය පැවැත්වෙන්නේ ද යන්න පිළිබඳව යම් සැකයක් පවතින බව ද ඔහු කියා සිටියේය. මේ වන තෙක් නව මැතිවරණ ක්‍රමයට අදාළ පනත පාර්ලිමේන්තුවට ඉදිරිපත් කර නොමැති බව වර්ණසිංහ මහතා සඳහන් කළේය. තවද කේවල හා සමානුපාතික ඡන්ද ක්‍රමවල සම්මිශ්‍රණයකින් නව මැතිවරණ ක්‍රමය සකස් වන්නේ නම් ඊට අදාළව නව ආසන සීමා නිර්ණය කිරීම ද කළ යුතු බව ඔහු පෙන්වා දෙයි. ඒ සඳහා සැළකිය යුතු කාලයක් ගත වනු ඇති බව නිශාන්ත ශ්‍රි වර්ණසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=11279", "Category": null, "Parent URL": null}