{"Source": "Adaderana", "Timestamp": "September 1, 2018 07:39 am", "Headline": "සැප පහසුව සපිරුණු සමාජිකයෙක් දුම්රිය පවුලට", "News Content": "විශේෂ සුඛෝපබෝගී දුම්රියක් අද (01) සිට දිනපතා ධාවනයෙහි යෙදවීමට පියවර ගන්නා බව ශ්‍රී ලංකා දුම්රිය දෙපාර්තමේන්තුව පවසයි. ගල්කිස්ස හා රඹුක්කන අතර එම දුම්රිය ධාවනය කරවීමට නියමිත බව එම දෙපාර්තමේන්තුව සඳහන් කළේය. වායුසමනය කළ සුඛෝපබෝගී දුම්රියක් වන මෙය විදේශිය සංචාරකයින් ඉලක්ක කරමින් විශේෂයෙන් ධාවනයට එක් කර ඇති අතර එහි ප්‍රවේශපත්‍රයක මිල රුපියල් තුන්දහසක් බව සඳහන් වේ. දේශීය මගීන්ට ද අදාළ මුදල ගෙවා එහි ආසන වෙන්කරවාගත හැකි බව ද එම දෙපාර්තමේන්තුව සඳහන් කළේය. අද උදෑසන 8.30 ට ගල්කිස්ස දුම්රිය ස්ථානයෙන් පිටත්වන මෙම දුම්රිය, උදෑසන 10යි 11ට රඹුක්කන දුම්රියස්ථානයට ලඟා වන අතර නැවත රඹුක්කන දුම්රිය ස්ථානයෙන් සවස 4.30ට පිටත්වී පස්වරු 6.28ට ගල්කිස්ස දුම්රිය ස්ථානයට ලගා වන ලෙස කාලසටහන සකස් කර ඇති බව දුම්රිය දෙපාර්තමේන්තුව පැවසීය. මේ අතර නව දුම්රිය සාමාන්‍යාධිකාරීවරයා ලෙස ඩිලන්ත ප්‍රනාන්දු මහතා පත් කර තිබේ. අද දින ඔහු සිය ධුරයේ වැඩ භාරගැනීමට නියමිත බවද දුම්රිය දෙපාර්තමේන්තුව සඳහන් කළේය. ඩිලන්ත ප්‍රනාන්දු මහතා එම දෙපාර්තමේන්තුවේ ධාවන බල අංශයේ ප්‍රධාන ඉංජිනේරුවරයා ලෙස සේවය කර ඇත. මීට පෙර දුම්රිය සාමාන්‍යාධිකාරී ලෙස කටයුතු කළ එස්.එම් අබේවික්‍රම මහතා විශ්‍රාම යෑමෙන් පුරප්පාඩු වූ ධුරයටයි ඩිලන්ත ප්‍රනාන්දු මහතා පත් කෙරුණේ.", "URL": "https://sinhala.adaderana.lk/news.php?nid=95336", "Category": null, "Parent URL": null}