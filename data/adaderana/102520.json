{"Source": "Adaderana", "Timestamp": "January 17, 2019 12:44 pm", "Headline": "අනුෂ-ලලිත් අභියාචනා විභාගයට දින තීන්දුයි", "News Content": "සිල් රෙදි නඩුව සම්බන්ධයෙන් වරදකරු වී වසර තුනක සිර දඬුවම් ලබා සිටින හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන මහත්වරු විසින් එම දඬුවමට එරෙහිව ඉදිරිපත් කළ අභියාචනය මාර්තු 08 වනදා සිට විභාගයට ගැනීමට අභියාචනාධිකරණය නියම කළේය. අභියාචනාධිකරණ විනිසුරුවරු දීපාලි විජේසුන්දර මහත්මිය විසින් එම නියෝගය කළ බව අද දෙරණ අධිකරණ වාර්තාකරු සඳහන් කළේය. එහිදී විනිසුරුවරයා නීතිපතිවරයා වෙනුවෙන් පෙනී සිටි රජයේ නීතිඥවරුන්ට නියම කළේ මෙම අභියාචනාවලට අදාළ ලිඛිත දේශන පෙබරවාරි මස පස් වැනිදා හෝ ඊට පෙර ඉදිරිපත් කරන ලෙසයි. සිල් රෙදි නඩුව සම්බන්ධයෙන් වරදකරු කෙරුණු හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට යන මහත්වරුන්ට කොළඹ මහාධිකරණ විනිසුරු ගිහාන් කුලතුංග මහතා විසින් බරපතළ වැඩ සහිත වසර තුනක සිර දඬුවම් හා රුපියල් මිලියන 50ක වන්දියක් ද ගෙවන ලෙස නියම කළේය. වරදකරුවන් කෙරුණු ලලිත් වීරතුංග සහ අනුෂ පැල්පිට යන මහත්වරු සිය අභියාචනාවලින් අභියාචනාධිකරණය හමුවේ කියා සිටින්නේ මහාධිකරණ විනිසුරුවරයා තමන්ව වරදකරු කරමින් දුන් තීන්දුව නීතියට පටහැනි බවයි. එම නිසා එම තීන්දුව අහෝසි කොට තමන්ගේම චෝදනාවලින් නිදොස් කොට නිදහස් කිරීමේ නියෝගයක් නිකුත් කරන මෙන් ද ලලිත් වීරතුංග සහ අනුෂ පැල්පිට යන අය අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=102520", "Category": null, "Parent URL": null}