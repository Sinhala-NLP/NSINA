{"Source": "Adaderana", "Timestamp": "November 24, 2016 01:22 pm", "Headline": "  වත්මන් ආණ්ඩුව ජාතික ආණ්ඩුවක් නෙමෙයි-පෙත්සම කුණු කූඩයට", "News Content": "වත්මන් ආණ්ඩුව ජාතික ආණ්ඩුවක් නොවන බවට තීන්දුවක් ලබාදෙන මෙන් ඉල්ලා ගොනුකර තිබු පෙත්සම විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීන්දු කර තිබේ. නීතීඥවරයෙකු වන අරුණ ලක්සිරි මහතා විසින් ගොනුකර තිබු පෙත්සමක් ශ්‍රේෂ්ඨාධිකරණය මෙලෙස ප්‍රතික්ෂේප කළ බව අද දෙරණ අධිකරණ වාර්තාකරු පැවසුවේය. පෙත්සම මගින් පෙත්සම්කරු ප්‍රකාශ කර සිටියේ ජාතික ආණ්ඩුවක් යනු පාර්ලිමේන්තුවේ සියලු පක්ෂ එක්ව ස්ථාපිත කරන ලද ආණ්ඩුවක් බවට ව්‍යවස්ථාව මගින් අර්ථදක්වා ඇති බවයි. එහෙත් ශ්‍රී ලංකා නිදහස් පක්ෂය සහ එක්සත් ජාතික පක්ෂය එක්ව ස්ථාපිත කළ ආණ්ඩුවක් ජාතික ආණ්ඩුවක් වශයෙන් සැලකිය නොහැකි බව පෙත්සම්කරු සිය පෙත්සමෙන් පෙන්වා දී තිබේ.ඉදිරිපත් වු කරුණු සලකා බැලූ වැඩබලන අගවිනිසුරු ප්‍රියසාද් ඩෙප් ප්‍රමුඛ ත්‍රිපුද්ගල විනිසුරුමඩුල්ල පෙත්සම විභාගයට නොගෙන ප්‍රතික්ෂේප කිරීමට තීන්දු කළේය.", "URL": "https://sinhala.adaderana.lk/news.php?nid=66375", "Category": null, "Parent URL": null}