{"Source": "Adaderana", "Timestamp": "January 12, 2016 10:51 am", "Headline": "ආබෲට ඇප! - අධිචෝදනාත් බාරදෙයි", "News Content": "හිටපු ශ්‍රේෂ්ඨාධිකරණ විනිසුරු සරත් ද ආබෲ මහතාට කොළඹ මහාධිකරණය විසින් ඇප නියම කර තිබේ.සිය නිවසේ මෙහෙකාරිය අපයෝජනය කළැයි කියන සිද්ධිය සම්බන්ධයෙන් චෝදනා ලබාස සිටින සරත් ද ආබෲ මහතාට කොළඹ මහාධිකරණ විනිසුරුවරයා විසින් මෙලෙස ඇප ලබාදීමට නියෝග කර ඇත.රුපියල් ලක්ෂයක මුදල් ඇපයක් සහ රුපියල් ලක්ෂය බැගින් වූ ශරීර ඇප දෙකක් මත ඒ මහතා මුදා හැරීමට නියෝග කර ඇති බව සඳහන්ය. තවද හිටපු ශ්‍රේෂ්ඨාධිකරණ විනිසුරුවරයාට මහාධිකරණ විනිසුරු ප්‍රීති පද්මන් සූරසේන මහතා විසින් අද විවෘත අධිකරණයේදී අධි චෝදනාද බාරදුන් බවද අප වාර්තාකරු කීවේය. කෙසේ වෙතත් අදාළ චෝදනාවලට තමන් නිවැරදිකරු බවද ආබෲ මහතා පවසා තිබේ.එහෙත් හිටපු විනිසුරුගෙන් ඇඟිලි සලකුණු ලබාගෙන වාර්තාවක් කැඳවන ලෙසට ද විනිසුරවරයා එහිදී පොලීසියට නියෝග කර ඇත.මේ අතර ආබෲ මහතා මහාධිකරණ විනිසුරු පරිහරණය කරන දොරටුවෙන් පිටවී ගිය අවස්ථාවේදී පොලිසිය විනිසුරුවරයාට දැනුම් දීමෙන් පසු ඔහු නැවත කැඳවා ඇප ලියවිලිවලට අත්සන් තබා ඇඟිලි සලකුණුද ලබාගෙන තිබේ.රත්මලානේදී සිය නිවසේ මෙහෙකාරියට ලිංගික අපයෝජනයක් කළැයි කියමින් චෝදනා 2ක් යටතේ නඩු පවරා ඇති බව අප වාර්තාකරු පැවසිය.නඩු විභාගය මැයි 23 වැනිදාට කල් තැබිණ.", "URL": "https://sinhala.adaderana.lk/news.php?nid=56302", "Category": null, "Parent URL": null}