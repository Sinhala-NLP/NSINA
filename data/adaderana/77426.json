{"Source": "Adaderana", "Timestamp": "September 12, 2017 07:49 am", "Headline": " දොස්තරලා අද සිට වැඩ වරයි", "News Content": "අද (12) සිට ලබන 15දා දක්වා දිස්ත්‍රික්ක කිහිපයක එක්දින වැඩ වර්ජනයක් සිදු කිරීමට රජයේ වෛද්‍ය නිලධාරීන්ගේ සංගමය තීරණය කර තිබේ.ඒ, මාලඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් රජයේ පාර්ශවයෙන් සැළකිය යුතු ප්‍රතිචාරයක් නොලැබීම හේතුවෙනි.ඒ අනුව, අද දිනයේදි යාපනය, කිලිනොච්චිය, මන්නාරම, මුලතිව්, ත්‍රීකුණාමලය සහ පොළොන්නරුව යන දිස්ත්‍රික්කවල වැඩ වර්ජනය ක්‍රියාත්මක කෙරෙනු ඇත.එමෙන්ම මඩකළපුව, නුවරඑළිය සහ හම්බන්තොට යන දිස්ත්‍රික්කවල ද අද දිනයේදී මෙම වර්ජනය ක්‍රියාත්මකය.13 වනදා වව්නියාව, මාතලේ, අම්පාර, බදුල්ල, මොණරාගල සහ මාතර යන දිස්ත්‍රික්කවල වැඩ වර්ජනය ක්‍රියාත්මක වෙයි.අනුරාධපුරය, කුරුණෑගල, මහනුවර, රත්නපුර සහ ගාල්ල යන දිස්ත්‍රික්කවල වැඩ වර්ජනය ක්‍රියාත්මක වන්නේ ලබන 14 වනදායි.පුත්තලම, ගම්පහ, කෑගල්ල, කොළඹ සහ කළුතර යන දිස්ත්‍රික්කවල ලබන 15 වනදා වැඩ වර්ජනය ක්‍රියාත්මක වෙයි.", "URL": "https://sinhala.adaderana.lk/news.php?nid=77426", "Category": null, "Parent URL": null}