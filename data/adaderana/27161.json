{"Source": "Adaderana", "Timestamp": "September 5, 2012 04:54 pm", "Headline": "කරුණානිධිගෙන් ජයලලිතාට චෝදනා", "News Content": "ලාංකික බැතිමතුන්ට ඉන්දීය ජාතිකයින් විසින් පහරදීම සම්බන්ධයෙන් ඩී.එම්.කේ.පක්ෂ නායක එම්.කරුණානිධි මහතා ඒ.ඩී.එම්.කේ. පක්ෂ නායිකා ජයලලිතා ජෙයරාම් මහත්මියට චෝදනා කර තිබේ. පසුගිය දිනෙක ඉන්දියාව බලා පිටත්ව ගිය ශ්‍රී ලාංකික පා පන්දු කණ්ඩායමේ ආරක්ෂාව මඳ බව පවසමින් ඔවුන් නැවතත් මෙරටට එවීමට ජයලලිතා මහත්මිය කටයුතු කළේය. කිසිදු පැකිලීමකින් තොරව ශ්‍රී ලාංකික බැතිමතුන්ට තර්ජනය කර හිරිහැර කිරීමට එකී සිදුවීම බලපා ඇති බවට කරුණානිධි මහතා චෝදනා කරයි. මේ හේතුවෙන් ඉකුත් දිනෙක ශ්‍රී ලංකා රජය විසින් තමිල්නාඩුවේ සංචාරය ‍යෙදෙන්නන්ට අනතුරු ඇඟවීම් ද කර තිබූ බව හෙතෙම එහිදී පවසා ඇතැයි සඳහන්ය. කෙසේ වෙතත් එම්.කේ.කරුණානිධි මහතා සඳහන් කර ඇත්තේ ක්‍රීඩා සහ සංස්කෘතිය බැඳීම් දේශපාලනයෙන් ඈත් කර තැබිය යුතු බවය. දමිළ ජාතිය ලෙස තමන් කිසිදු ජාතියකට එරෙහිව කටයුතු නොකරන බවත් ලාංකික බැතිමතුන්ට ප්‍රහාර එල්ල කිරීම අනුමත කළ නොහැකි බවත් හෙතෙම පවසා ඇත. කෙසේ වෙතත් ශ්‍රී ලංකාවේ සිදුවන මානව හිමිකම් කඩකිරීම්වලට එරෙහිව තමන් තවදුරටත් පෙනී සිටින බව ඔහු වැඩිදුරටත් සඳහන් කර ඇතැයි ඉන්දීය මාධ්‍ය සඳහන් කරයි.", "URL": "https://sinhala.adaderana.lk/news.php?nid=27161", "Category": null, "Parent URL": null}