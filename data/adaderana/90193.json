{"Source": "Adaderana", "Timestamp": "June 1, 2018 07:04 pm", "Headline": "ජනපතිගේ ප්‍රකාශය ගැන ඒකාබද්ධයෙන් නිවේදනයක්", "News Content": "ජනාධිපති මෛත්‍රීපාල සිරිසේන මහතා පූජ්‍ය මාදුළුවාවේ සෝභිත හිමිගේ ජන්මදින සැමරුම් උත්සවයේදී හිටපු ජනාධිපති මහින්ද රාජපක්ෂ මහතා සම්බන්ධයෙන් නැගූ චෝදනා සාවද්‍ය බව ඒකාබද්ධ විපක්ෂය පවසයි. නිවේදනයක් නිකුත් කරමින් ඒකාබද්ධ විපක්ෂයේ ජාතික සංවිධාය ඩලස් අලහප්පෙරුම මහතා සඳහන් කළේ ජනාධිපතිවරයාගේ ප්‍රකාශය සම්මුතිවාදී ආණ්ඩුවේ අසම්මුතිය මනාව ප්‍රදර්ශනය කරන්නක් බවයි. ආණ්ඩුක්‍රම ව්‍යවස්ථාවේ ජනාධිපතිවරයා පත්කිරීම සම්බන්ධව වන වගන්තියට අනුව ඡන්දයෙන් තේරි පත් වූ නව ජනාධිපතිවරයෙකු සිය ධුරයේ නිල වශයෙන් දිවුරුම් දෙන තුරුම එතෙක් ධුරයේ රැඳී සිටින ජනාධිපතිවරයාගේ බලතල බලාත්මක වන අතර ඒ අනුව ක්‍රියාකරමින් මහින්ද රාජපක්ෂ මහතා තම ගම් බිම් බලා පිටත්ව යාම සඳහා ගුවන් හමුදාව සතුව හෙලිකොප්ටර් යානා ලබා ගත් බව එම නිවේදනයේ සඳහන්ය. එමෙන්ම හිටපු ජනාධිපතිවරයා ජනාධිපති කාර්යාලයේ තිබූ ආරක්ෂක රථ විශාල ප්‍රමාණයක් රැගෙන ගිය බවට ජනාධිපතිවරයා කළ ප්‍රකාශය සාවද්‍ය වන අතර නිල වශයෙන් අයත් සහ පශ්චාත් ආරක්ෂක කටයුතු සඳහා ගැළපෙන පරිදි පමණක් ප්‍රවාහන පහසුකම් සළසා ගත් බව ඩලස් අලහප්පෙරුම මහතා පවසයි. බෝම්බ පරික්ෂා කරන යන්ත්‍රය රැගෙන යාම මුළුමුනින්ම අස්‍යතයක් බව පවසන ඩලස් අලහප්පෙරුම මහතා එවැනි බෝම්බ පරික්ෂා කරන යන්ත්‍රයක් ජනාධිපති කාර්යාලය සතුව නොතිබු බවද සිය නිවේදනයෙන් පෙන්වා දි තිබේ. එසේම වසර තුන හමාරක් තිස්සේ තාජූඩීන්ගේ මරණ පරීක්ෂණය තමන්ට අභිමත අවසානයක් දක්වා ළඟා කර ගැනීමට නොහැකි වී ඇති අතර එම පරික්ෂණ අවසන් කළහොත් තමන් විසින් සමාජ ගත කරන ලද ව්‍යාජ පදනම් විරහිත චෝදනා නිශ්ප්‍රභ වේ යැයි බියෙන් සිටින ආණ්ඩුව මෙම මරණය හිඟන්නාගේ තුවාලයක් බවට පත්කරගෙන ඇති බව ආදළ නිවේදනයේ වැඩිදුරටත් දැක්වෙයි. මේ අතර අද(01) දෙහිවල ප්‍රදේශයේ මාධ්‍ය වෙත අදහස් දක්වමින් අමාත්‍ය මහින්ද අමරවීර මහතා සදහන් කළේ ජනාධිපතිවරයා සිදු කළ ප්‍රකාශය බොහෝ පුද්ගලයින් විසින් නිවැරැදි අකාරයෙන් වට හගෙන නොමැති බවයි.", "URL": "https://sinhala.adaderana.lk/news.php?nid=90193", "Category": null, "Parent URL": null}