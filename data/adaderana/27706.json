{"Source": "Adaderana", "Timestamp": "September 24, 2012 03:25 pm", "Headline": "මේජර්ට පහරදී‍මට අදාළ සැකකරුවන් නිදහස්", "News Content": "හමුදා මේජර්වරයෙකුට පහරදීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටි සියලු සැකකරුවන් ඇප මත මුදාහැර තිබේ. අද (24) පස්වරුවේ කොටුව මහේස්ත‍්‍රාත් කණිෂ්ක විජේරත්න මහතා හමුවේ ඒ පිළිබඳ නඩුව කැඳවූ අවස්ථාවේ දී රුපියල් ලක්ෂයක ශරීර ඇප සහ රුපියල් දස දහස බැගින් වූ මුදල් ඇප මත සැකකරුවන් මුදා හැරිණි. අදාළ මේජර්වරයා සම්බන්ධයෙන් වැඩිදුර පරීක්ෂණ සිදුකිරීමට බලාපොරොත්තු වන බව මේ අතර කොළඹ අපරාධ කොට්ඨාසය අධිකරණය හමුවේ ප‍්‍රකාශ කළේය. ඊට අදාළ කටයුතු සඳහා අවශ්‍ය නම් නීතිපති උපදෙස් ගන්නා ලෙස ද මහේස්ත‍්‍රාත්වරයා ප‍්‍රකාශ කරන ලදී. මේ අතර මාලක සිල්වාට අමාත්‍ය මර්වින් සිල්වා මහතා සමඟ අමරිකාවේ සංචාරය කිරීමට සිදුව ඇති බව ඔවුන් වෙනුවෙන් පෙනී සිටි නීතීඥ හේමන්ත වර්ණකුලසූරිය මහතා අධිකරණය හමුවේ කියා සිටියේය. එසේම රෙහාන් විජේරත්න යන අයට වැඩිදුර අධ්‍යාපනය ලබා ගැනීම පිළිබඳ සොයා බැලීම සඳහා විදෙස් රටකට යාමට අවසර ලබාදෙන ලෙස ද අධිකරණයෙන් ඉල්ලීමක් කෙරිණ. ඒ අනුව මාලක සිල්වා සහ රෙහාන් විජේරත්න යන අයට විදේශගත වීම සඳහා කළ ඉල්ලීමට මහේස්ත‍්‍රාත්වරයා අවසර ලබා දී තිබේ. කෙසේ වුවද නොවැම්බර් 26 වනදා දහවල් අධිකරණය හමුවේ පෙනී සිටින ලෙසට මහේස්ත‍්‍රාත්වරයා සියලු සැකකරුවන්ට නියෝග කර ඇත. මාලක සිල්වා මහතාගේ රියදුරු හා ආරක්ෂකයන් සිව්දෙනෙකු අද පෙරවරුවේ හදුනා ගැනීමේ පෙරෙට්ටුවකට ඉදිරිපත් කිරීමෙන් පසු අදාළ මේජර්වරයා විසින් එක් සැකකරුවෙකු හඳුනාගෙන තිබේ.", "URL": "https://sinhala.adaderana.lk/news.php?nid=27706", "Category": null, "Parent URL": null}