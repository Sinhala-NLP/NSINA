{"Source": "Adaderana", "Timestamp": "August 20, 2013 09:33 am", "Headline": "ඩී.සී.ඩී නැති කිරිපිටි වෙළඳපොළට නිකුත් කිරීමට සෞඛ්‍ය අමාත්‍යාංශයේ අවසර ", "News Content": "ආනයනික කිරිපිටි සාම්පල 7ක පරීක්ෂණ වාර්තාව කාර්මික තාක්ෂණ ආයතනය විසින් සෞඛ්‍ය අමාත්‍යාංශයට ලබාදී තිබේ. කොළඹ වරායේ නිකුත් කිරීම අත්හිටුවා ඇති කිරිපිටි සාම්පල 7ක වාර්තාව මෙලෙස ඊයේ(19) දිනයේ සෞඛ්‍ය අමාත්‍යාංශයේ ආහාර උපදේශක කමිටුව වෙත ලබාදී ඇති බව වාර්තා වෙයි. එම වාර්තාවට අනුව එම සාම්පලවල ඩයිසයිනමයිඩ් රසායනිකය අඩංගු නොවන බවට තහවුරු වී තිබේ. ඒ අනුව අදාළ සාම්පල 7ට අයත් කිරිපිටි තොග වෙළෙඳ‍පොළට නිකුත් කිරීමට අවසර ලබාදුන් බව සෞඛ්‍ය අමාත්‍යාංශය සඳහන් කළේය. මීට අමතරව වේ ප්‍රෝටීන් පරීක්ෂාව සඳහා ලබාදුන් සාම්පල පහක වාර්තාව කාර්මික තාක්ෂණ ආයතනය විසින් හෙට දිනයේ සෞඛ්‍ය අමාත්‍යාංශය වෙත භාරදීමට නියමිතයි. මින් ඉදිරියට මෙරටට ආනයනය කරන සියලු කිරිපිටි තොග වරායෙන් නිදහස් කිරීමට පෙර මෙලෙස පරීක්ෂාවට ලක්කිරීම අනිවාර්යය බව සෞඛ්‍ය අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36765", "Category": null, "Parent URL": null}