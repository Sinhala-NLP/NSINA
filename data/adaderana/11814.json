{"Source": "Adaderana", "Timestamp": "October 29, 2010 03:14 pm", "Headline": "ශිෂ්‍ය ව්‍යාපාරයේ ගෙල සිඳීමට ආණ්ඩුව ගිලටීනය ඔපදමනවා", "News Content": "දැනට විශ්ව විද්‍යාල පද්ධතිය පුරා රජය දැවැන්ත මර්දනකාරී ප්‍රතිපත්තියක් ක්‍රියාත්මක කරමින් සිටින බව අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. විශේෂයෙන් විශ්ව විද්‍යාල සිසුන් 22ද ට වැඩි ප්‍රමාණයකගේ ශිෂ්‍ය භාවය මේ වනවිට අහෝසි කර ඇති බවත්, විශ්ව විද්‍යාල සිසුන් 26 දෙනෙකු සිරගත කිරීමට රජය කටයුතු කර ඇති බවත්, විශ්ව විද්‍යාල ගණනාවක පීඨ වසා දමා ඇති බවත් හෙතෙම පෙන්වාදෙයි. පොලිස් අත්අඩංගුවට පත්වීමට පෙර අද(29) කොළඹ පැවති මාධ්‍ය හමුවකදී අදහස් දක්වමින් උදුල් ප්‍රේමරත්න මේ බව සඳහන් කළේය. මෙම තත්ත්වයට එරෙහිව එකතු කළ හැකි සියලු බලවේග එකතු කිරීමට අන්තර් විශ්ව විද්‍යාල ශිෂ්‍ය බල මණ්ඩලය ලෙස තීරණය කළ බවද උදුල් ප්‍රේමරත්න අවධාරණය කළේය. ඒ පිළිබඳව දැනුවත් කිරීම සඳහා අවස්ථාව ලබාදෙන ලෙස මෙරටේ විපක්ෂයේ දේශපාලන පක්ෂ වලින් ඉල්ලා සිටි බව ද හෙතෙම කියා සිටියේය. ඒ යටතේ අද දිනය තුළ එක්සත් ජාතික පක්ෂයේ නියෝජිතයින් සමග සාකච්ඡාවක් පැවැත්වූ බවත්, ඉදිරියේදී විපක්ෂයේ අනෙකුත් දේශපාලන පක්ෂ නියෝජිතයින් සමග ද සාකච්ඡා කිරීමට තීරණය කර ඇති බවත් ඔහු පෙන්වා දුන්නේය. ඉදිරියේදී විපක්ෂයේ දේශපාලන පක්ෂ, කම්කරුවන්, ගොවියන් ඇතුළු තවත් සංවිධාන එක්කරගෙන මේ පිළිබඳව පුළුල් සාකච්ඡාවක් ඇතිකිරීමට බලාපොරොත්තු වන බව ඔහු වැඩිදුරටත් අවධාරණය කළේය. තමන් ප්‍රශ්න කරන ශිෂ්‍ය ව්‍යාපාරය තලා පොඩිකර දමා මේ රටේ රජය තමන් ප්‍රශ්න කරන ඕනෑම කෙනෙකු මර්දනය කිරීමට සූදානම් බවට පණිවිඩයක් දීමට උත්සාහ කරන බවටද උදුල් ප්‍රේමරත්න අනතුරු ඇඟවීය. රජය බරපතල ප්‍රජාතන්ත්‍ර විරෝධී ගමනක් යමින් තිබෙන බවට ඔහු චෝදනා කරයි. ආණ්ඩුව අද ශිෂ්‍ය ව්‍යාපාරය ගිලටීනයට හසුකර ඇති බවත්, ශිෂ්‍ය ව්‍යාපාරයේ ගෙල සිඳ දැමීමට, තලා දැමීමට උත්සාහ කරන බවටත් හෙතෙම චෝදනා කරයි. ශිෂ්‍ය ව්‍යාපාරයේ ගෙල සිඳ දැමීමට ආණ්ඩුව ගිලටීනය ඔප මට්ටම් කොට එය නැවත වාරයක් ප්‍රතිසංස්කරණය කරගෙන ඇති බවත්, එම ගිලටීනය ශිෂ්‍ය ව්‍යාපාරයේ පමණක් ගෙල සිඳ නතර වේද යන ගැටලුව මෙරට ජනතාව හමුවෙහි තබන බවත් ඔහු අවධාරණය කර සිටියේය.", "URL": "https://sinhala.adaderana.lk/news.php?nid=11814", "Category": null, "Parent URL": null}