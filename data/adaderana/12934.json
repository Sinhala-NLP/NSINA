{"Source": "Adaderana", "Timestamp": "December 18, 2010 08:52 am", "Headline": "එක්සත් ජාතීන්ගේ විද්වත් කමිටුව ශ්‍රී ලංකාවට ", "News Content": "ශ්‍රී ලංකාවේ කඩවී ඇතැයි පැවසෙන මානව හිමිකම් පිළිබඳ සොයාබලා උපදෙස් ලබාදීම සඳහා පත්කළ විද්වත් කමිටුව ලංකාවේ සංචාරය කිරීමට බලාපොරොත්තු වන බව එක්සත් ජාතීන්ගේ මහලේකම් බැන්කි මූන් මහතා පවසයි. අදාළ කමිටු සාමාජිකයින් ශ්‍රී ලංකාවට පැමිණ උගත් පාඩම් හා ප්‍රතිසන්ධාන කොමිසම හමුවීමට නියමිත බව ඔහු සඳහන් කරයි. මේ ‍පිළිබඳ ජනාධිපති මහින්ද රාජපක්ෂ මහතා සමග දීර්ඝ වශයෙන් අදහස් හුවමාරු කරගත් බව ද බැන්කි මූන් මහතා කියා සිටියි. ඊයේ(17) පැවති මාධ්‍ය හමුවකදී මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින් ඔහු මේ බව ප්‍රකාශ කළේය. ඔවුන්ගේ ශ්‍රී ලංකා සංචාරය සාර්ථක කරගැනීමට හැකිවනු ඇති බවට තමා විශ්වාස කරන බව එහිදී තවදුරටත් අදහස් දක්වමින් ජගත් මහලේකම්වරයා පැවසුවේය. ජනාධිපති මහින්ද රාජපක්ෂ මහතා මේ සම්බන්ධයෙන් නම්‍යශීලී ප්‍රතිපත්තියක් අනුගමනය කරනු ඇති බව ද මහලේකම්වරයා විශ්වාසය පළ කරයි. පසුගිය ජුනි 22 වැනිදා ජගත් මහලේකම් බැන්කි මූන් මහතා විසින් ශ්‍රී ලංකාවේ සිදුවූයේ යැයි කියන මානව හිමිකම් කඩකිරීම් පිළිබඳ ‍සොයාබැලීම සඳහා ත්‍රිපුද්ගල කමිටුවක් පත් කරනු ලැබීය. එහි ප්‍රධානියා ලෙස ඉන්දුනීසියාවේ මර්සුකි දරුස්මන් පත් කෙරුණි. දකුණු අප්‍රිකාවේ යස්මින් සුකා සහ අමෙරිකාවේ ස්ටීවන් බැට්නර් සෙසු සාමාජිකයින් වේ. ඔවුන්ගේ නිල කාලය දෙසැම්බර් 15 වැනිදායින් අවසන් වීමට නියමිතව තිබුණ ද පසුව එය දෙසැම්බර් 31 වැනිදා දක්වා දීර්ඝ කෙරුණි. අදාළ කමිටුව එදිනට සිය අවසන් වාර්තා ලබාදීමට නියමිතය. කමිටුවේ කාලය දීර්ඝ කරන්නේ ද යන්න පිළිබඳ විමසූවිට මහලේකම්වරයා ඊට නිශ්චිත පිළිතුරක් ලබාදුන්නේ නැත. එහෙත් අදාළ කමිටු සාමාජිකයින්ගේ කාලය දීර්ඝ කිරීමට බොහෝ දුරට ඉඩ ඇති බව පසුගිය බ්‍රහස්පතින්දා දින ජාත්‍යන්තර මාධ්‍යයක් මේ පිළිබඳ කළ විමසීමේ දී එක්සත් ජාතීන්ගේ සංවිධානයේ වැඩබලන නියෝජ්‍ය ප්‍රකාශක ෆර්හාන් හක් පවසා ඇත.", "URL": "https://sinhala.adaderana.lk/news.php?nid=12934", "Category": null, "Parent URL": null}