{"Source": "Adaderana", "Timestamp": "July 8, 2014 03:18 pm", "Headline": "ඔස්ට්‍රේලියා පැන්න 41න් 5ක් රිමාන්ඩ් - “බල්ලට සැලකුවා අපිට නෑ”", "News Content": "ඔස්ට්‍රේලියානු රජය විසින් පෙරේදා ශ්‍රී ලංකා නාවික හමුදාවට බාරදෙනු ලැබූ ශ්‍රී ලාංකික සංක්‍රමණිකයින් 41 දෙනා අද (08) ගාල්ල මහේස්ත්‍රාත් අධිකරණයට ඉදිරිපත් කිරීමෙන් පසු ඔවුන්ගෙන් 5 දෙනෙකු ලබන 14 වැනිදා දක්වා රිමාන්ඩ් කර තිබේ. තවත් 27 දෙනෙකු රුපියල් 5000 බැගින් මුදල් ඇප හා රුපියල් ලක්ෂය බැගින් ශරීර ඇප මත මුදාහැර ඇත. වයස අවුරුදු 16ට අඩු ළමුන් 9 දෙනෙකු කිසිදු කොන්දේසියකින් තොරව මුදා හරින ලෙසට ගාල්ල මහේස්‍ත්‍රාත් යූ.එස්. කලංසූරිය මහතා නියෝග කළ බව අද දෙරණ වාර්තාකරු පැවසීය. උසාවියට අද ඉදිරිපත් කළ සැකකරුවන් අනතුරුව මාධ්‍යවේදීන් අමතමින් කියා සිටියේදී ඔස්ට්‍රේලියාවේදී තමන්ට කිසිදු පහසුකමක් නොලැබුණු බවයි. දරුවන්ට පවා කිසිදු සැලකිල්ලක් නොදැක් වූ බවත් බීමට වතුර ඉල්ලූ විට මුහුදු වතුර බෝතලයක් දුන් බවත් එහිදී එක් අයෙක් පැවසීය. තවත් අයෙක් කියා සිටියේ ඔවුන් සමග ගිය බලු පැටියෙකුට හොඳ හැටි සැලකිලි ලැබුණු බවයි. එම බලු පැටියාද අද උසාවියට ගෙනැවිත් තිබුණි.", "URL": "https://sinhala.adaderana.lk/news.php?nid=44515", "Category": null, "Parent URL": null}