{"Source": "Adaderana", "Timestamp": "July 24, 2018 04:18 pm", "Headline": "අධික වැස්සෙන් ප්‍රදේශ රැසක් ජලයෙන් යටවෙයි", "News Content": "අම්පිල් සුළිකුණාටුවේ බලපෑමෙන් චීනයේ ප්‍රදේශ රැසකට අධික වැසි ඇති වී තිබේ. චීනයේ බීජිං අගනුවරට සහ එරට වෙරළබඩ ප්‍රදේශ කිහිපයකට බලපා ඇති අම්පිල් සුළි කුණාටුව හේතුවෙන් අධික වැසි ඇති වී තිබේ. විදෙස් වාර්තා සඳහන් කළේ මිලි මීටර් 80ක පමණ වැසි පතිත වීම හේතුවෙන් ප්‍රදේශ රැසකට ගංවතුර තත්ත්වයක් ද බලපා ඇති බවයි. කුණාටුවේ බලපෑම හේතුවෙන් මාර්ග රැසක් ජලයෙන් යටවී ප්‍රවාහන කටයුතු අඩාල වී තිබේ. අධික වර්ෂාව හේතුවෙන් ටියාන්ජින් ප්‍රදේශයේ ගුවන් ගමන් වාර රැසක් අවලංගු කිරීමට සිදුව ඇති බව ද සඳහන් වෙයි. කුණාටුව හේතුවෙන් ටියාන්ජින් නගරය සමීප මුහුද රළු වන බව කාලගුණ වාර්තා අනාවැකි පළ කරයි. මේ අතර කුණාටුවේ බලපෑම සලකමින් බීජිං අගනුවරට අනතුරු නිවේදනයක් නිකුත් කළ බලධාරීන්, ඇති විය හැකි නායයාම්වලින් ආරක්ෂා වන ලෙස කදු ආශ්‍රිතව ජීවත්වන නගර වැසියන් දැනුම්වත් කිරීමටද කටයුතු කළේය. අම්පිල් සුළි කුණාටුව මේ වසරේ දී චීනයට බලපෑ දසවැනි සුළි කුණාටුවයි.", "URL": "https://sinhala.adaderana.lk/news.php?nid=93130", "Category": null, "Parent URL": null}