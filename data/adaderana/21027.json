{"Source": "Adaderana", "Timestamp": "December 29, 2011 01:13 pm", "Headline": "උසස් පෙළ අවුල ගැන විවාදයකට පාර්ලිමේන්තුව කැඳවන්න", "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල නිකුත් කිරීමත් සමග රට තුළ හටගෙන ඇති වාතාවරණය සම්බන්ධයෙන් විවාදයක් පැවැත්වීම සඳහා වහාම පාර්ලිමේන්තුව කැඳවන ලෙස එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් මහතා ඉල්ලීමක් කර තිබේ. අග්‍රාමාත්‍ය දි.මු.ජයරත්න මහතාගෙන් ලිඛිතව මේ සම්බන්ධයෙන් ඉල්ලීමක් කළ බව අකිල විරාජ් කාරියවසම් මන්ත්‍රීවරයා පවසයි. ස්ථාවර නියෝග යටතේ ඒ සඳහා හැකියාව පවතින නිසා මෙම ඉල්ලීම ඉදිරිපත් කිරීමට තීරණය කළ බව අද දෙරණ වෙත අදහස් දක්වමින් ඒ මහතා සඳහන් කළේය. උසස් පෙළ ගැටලුව සම්බන්ධව විවිධ සැකයන් මතුව ඇති බවත්, ඇතැම් දේශපාලඥයින්ගේ දරුවන්ට විදේශගත වී අධ්‍යාපනය ලැබීම සඳහා මෙ‍සේ හදිසියේ ප්‍රතිඵල නිකුත් කර ඇතැයි දැනගන්නට ලැබී ඇති බව ද ඔහු පෙන්වා දුන්නේය. මෙහි සත්‍ය තත්ත්වය පිළිබඳව අවබෝධ කරගැනීම සඳහා වහාම පාර්ලිමේන්තුව කැඳවන ලෙස ඉල්ලා සිටින බව මන්ත්‍රීවරයා අවධාරණය කර සිටියේය.", "URL": "https://sinhala.adaderana.lk/news.php?nid=21027", "Category": null, "Parent URL": null}