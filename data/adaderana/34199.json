{"Source": "Adaderana", "Timestamp": "May 18, 2013 10:12 pm", "Headline": "රණවිරු සැමරුම ඥාතීන් සමග", "News Content": "එල්.ටී.ටී.ඊ.ය පරාජය කර සිව්වැනි වසර සපිරෙන අද (18) දින යුද්ධයේ දී මියගිය රණවිරුවන්ගේ පවුල්වල සාමාජිකයන්ගේ සහභාගීත්වයෙන් පැවැත්වෙන රණවිරු සැමරුම් උත්සවය ශ්‍රී ජයවර්ධනපුර කෝට්ටේ පිහිටි රණවිරු ස්මාරකය අභියස දී පැවැත්විණි. රණවිරු සේවා අධිකාරිය සහ රාජ්‍ය ආරක්ෂක අමාත්‍යංශයේ මැදිහත්වීම යටතේ මෙම රණවිරු සැමරුම් උත්සවය සංවිධානය කොට තිබිණි. ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වුණු මෙම උත්සවයේ දී මහා සංඝරත්නය ඇතුළු සර්ව ආගමික නායකතුමන්ලා විසින් ආගමික වතාවත් සිදුකිරීමෙන් අනතුරුව දිවිපිදූ රණවිරුවන් සිහිපත් කර ආශිර්වාද පැතීම සිදුකෙරිණි. ඉන් අනතුරුව ඔවුන් සිහිකර විනාඩියක නිශ්ෂබ්ධතාවයක් පළ කෙරිණි. පසුව ත්‍රිවිධ හමුදාව සහ පොලීසිය විසින් රණ ජය බෙර වාදනයන් සිදුකිරීමෙන් අනතුරුව ජනාධිපතිවරයා විසින් රණවිරුවන් සිහිපත් කර රණවිරු ස්මාරකයට පුෂ්පෝපහාර පැවැත්වීම සිදුවිය. එනතුරුව අගමැති දි.මු. ජයරත්න මහතා, පළාත් ආණ්ඩුකාරවරු, කැබිනට් අමාත්‍යවරු, ජනාධිපති ලේකම් ලලිත් වීරතුංග මහතා, ආරක්ෂක අමාත්‍ය ගෝඨාභය රාජපක්ස මහතා, ත්‍රිවිධ හමුදා ප්‍රධානීන්, පොලිස්පතිතුමා ඇතුළු පිරිස විසින් රණවිරු ස්මාරකයට පුෂ්පෝපහාර දැක්වූහ. පසුව එලෙස දිවිපිදූ රණවිරුවන්ගේ දුවා දරුවන් සහ ඥාතීන් විසින් පුෂ්පෝපහාර පැවැත්වීම සිදුකෙරිණි. රාත්‍රිය උදාවීමත් සමග එම දූ දරුවන් විසින් රණවිරු ස්මාරකය අභියස පහන් දල්වා විශේෂ ආලෝක පූජාවක් ද පවත්වනු ලැබීය.", "URL": "https://sinhala.adaderana.lk/news.php?nid=34199", "Category": null, "Parent URL": null}