{"Source": "Adaderana", "Timestamp": "May 17, 2019 07:23 pm", "Headline": "හමුදාපතිට දුරකථන ඇමතුමක් දුන් බව බදියුදීන් පිළිගනී", "News Content": "අත්අඩංගුවට ගත් ත්‍රස්තවාදී සැකකරුවෙකු සම්බන්ධයෙන් විමසීම සඳහා තමන් යුද හමුදාපතිවරයාට දුරකථන ඇමතුමක් ලබා දුන් බව අද දෙරණ කළ විමසීමකදී අමාත්‍ය රිෂාඩ් බදියුදීන් මහතා අද(17) ප්‍රකාශ කළේය. මේ අතර රිෂාඩ් බදියුදීන් මහතාව වහාම අත්අඩංගුවට ගන්නා ලෙස ඉල්ලා සත්‍ය ගවේෂකයෝ සංවිධානය අද පොලිස් මූලස්ථානයට පැමිණිල්ලක් ද ඉදිරිපත් කළේය. අමාත්‍ය රිෂාඩ් බදියුර්දීන් මහතාට එරෙහිව විපක්ෂයේ පාර්ලිමේන්තු මන්ත්‍රීවරුන් 64 දෙනෙකු විසින් අත්සන් කළ විශ්වාසභංග යෝජනාව ඊයේ(16) කතානායකවරයා වෙත භාරදෙනු ලැබුවේය. එම විශ්වාසභංග යෝජනාවේ අන්තර්ගත කරුණු 10 අතරින් පළමු කරුණ ලෙස දක්වා තිබුණේ පාස්කු ඉරිදා ප්‍රහාරය සම්බන්ධයෙන් අත්අඩංගුවට ගත් සැකකරුවන් නිදහස් කරන මෙන් අමාත්‍ය රිෂාඩ් බදියුර්දීන් මහතා විසින් යුද හමුදාපතිවරයාට බලපෑම් කිරීමයි. මේ පිළිබඳව මාධ්‍ය වේදියෙකු ඊයේ පැවැති ප්‍රවෘත්ති සාකච්ඡාවකදී යුද හමුදාපතිවරයාගෙන් ප්‍රශ්න කර සිටීයේය. ඒ අනුව යුද හමුදාපතිවරයාට එදින ලබාදුන් දුරකතන ඇමතුම සම්බන්ධයෙන් අද දෙරණ අමාත්‍ය රිෂාඩ් බදියුර්දීන් මහතාගෙන් විමසීමක් කළේය. මේ අතර රජයේ අමාත්‍ය ධුරයක් දරමින් සිටියදී ත්‍රස්තවාදී සැකකරුවන් මුදාහැරීම සම්බන්ධයෙන් බලපෑම් කිරීම, ත්‍රස්තවාදයට ආධාර හා අනුබල දීමේ වරද යටතට ගැනෙන බැවින් රිෂාඩ් බදියුදීන් මහතාව අත්අඩංගුවට ගතයුතු බව සඳහන් කරමින් සත්‍ය ගවේෂකයෝ සංවිධානය අද පොලිස් මූලස්ථානයට පැමිණිල්ලක් ඉදිරිපත් කළේය.", "URL": "https://sinhala.adaderana.lk/news.php?nid=110165", "Category": null, "Parent URL": null}