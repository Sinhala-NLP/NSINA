{"Source": "Adaderana", "Timestamp": "October 3, 2016 07:41 pm", "Headline": " ගුවන් ගමන් පාලකවරුන්ගේ වැඩ අකුරටයි", "News Content": "ඉල්ලීම් කිහිපයක් දිනාගැනීම වෙනුවෙන් පාලනාධිකාරියට බලකරමින් ගුවන් ගමන් පාලකවරුන් විසින් අකුරට වැඩකිරීමේ වෘත්තීය සමිති ක්‍රියාමාර්ගයක් දියත් කර තිබේ.වහාම ක්‍රියාත්මකවන පරිදි කටුනායක,රත්මලාන,මත්තල ගුවන්තොටුපළවල ගුවන්පාලකවරුන් මෙලෙස වෘත්තීය ක්‍රියාමාර්ගයක් ගෙන ඇති බව ගුවන් ගමන් පාලකවරුන්ගේ සංගමය නිවේදනය කරයි.ශ්‍රී ලංකා ගුවන් කලාපය තුළ ප්‍රධානතම කාර්ය ඉටුකරන තම පිරිස් සඳහා ගුවන්තොටුපළ හා ගුවන්සේවා සමාගම පාලනාධිකාරිය විසින් කාලයක් තිස්සේ දිගින් දිගටම අවප්‍රමාණයෙන් සැලකීම,ක්‍රමානුකූලව සමාගම ඇතුළත තම රාජකාරිය අවතක්සේරුවන ආකාරයේ ක්‍රියා මාර්ග ගැනීම සිදුවූ බව ගුවන් ගමන් පාලකවරුන් පෙන්වාදෙයි.මේ සම්බන්ධයෙන් දිගින් දිගටම පාලකයින් සමග කෙරුණු සාකච්ඡා අසාර්ථක වූ බවත්,මෑතකදී පත්කෙරුණු පක්ෂග්‍රාහී අභ්‍යන්තර කමිටුවක් මගින් ගුවන්ගමන් පාලකයින්ගේ නියෝජනයක් නොමැතිව අදාළ අංශ සඳහා දීමනා වැඩිකර ගැනීම් සිදුවූ බවත් ඔවුන් අවධාරණය කරයි.ඉහත කරුණු සම්බන්ධයෙන් ඉකුත් සතියේ පැවති සාකච්ඡා අසාර්ථක වූ බැවින් අද(03)ප.ව 4.45 සිට අකුරට වැඩකිරීමේ ක්‍රියාමාර්ගය දියක් කළ බව ගුවන් ගමන් පාලකවරුන්ගේ සංගමය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=64696", "Category": null, "Parent URL": null}