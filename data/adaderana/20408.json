{"Source": "Adaderana", "Timestamp": "December 2, 2011 09:15 am", "Headline": "පරිභෝජනයට නුසුදුසු පරිප්පු සමග එක් අයෙක් කොටුවෙයි ", "News Content": "මහනුවර, දිගන ප්‍රදේශයේ ධාන්‍ය ඇඹරුම්හලක තිබූ මිනිස් පරිභෝජනයට නුසුදුසු පරිප්පු තොගයක් සමග පුද්ගලයෙකු අත්අඩංගුවට ගෙන තිබේ. වි‍දේශ රටක සිට ගෙන්වන ලද මෙහි පරිප්පු කිලෝග්‍රෑම් 2500 ක් තිබූ බව තෙල්දෙණිය පොලිසිය ප්‍රකාශ කරයි. පොලිස් භාරයට ගත් පරිප්පු තොගය මාවනැල්ල ප්‍රදේශයේ පුද්ගලයෙකු විසින් පිටි බවට පත්කිරීම සඳහා මෙම ඇඹරුම්හලට රැගෙන විත් ඇත. අදාළ පුද්ගලයා විසින් මෙම පරිප්පු පිටි බවට පත්කිරීමෙන් අනතුරුව විවිධ ආහාර වර්ග නිෂ්පාදනය කිරීම සඳහා යොදාගැනීමට සැලසුම් කර තිබූ බව තෙල්දෙණිය පොලිසිය ප්‍රකාශ කරයි. අත්අඩංගුවට ගත් සැකකරු හා පරිප්පු තොගය අධිකරණයට ඉදිරිපත් කිරීමට නියමිත අතර තෙල්දෙණිය පොලිසිය මේ සම්බන්‍ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=20408", "Category": null, "Parent URL": null}