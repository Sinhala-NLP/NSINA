{"Source": "Adaderana", "Timestamp": "September 3, 2017 02:28 pm", "Headline": " වතුකම්කරුවන් ඉන්ධන පිරවුම්හල වටලයි!", "News Content": "හැටන් කොළඹ ප‍්‍රධාන මාර්ගයේ -රොසැල්ල-කුයිල්වත්ත ප‍්‍රදේශයේ පිහිටා ඇති පෞද්ගලික ඉන්ධන පිරවුම් හලකින් ඉන්ධන නිකුත් කිරීමේදී ඉන් ඉන්ධන තමන් පරිහරණය කරන පානීය ජලයට මුසුවන බව පවසමින් වතුකම්කරුවන් පිරිසක් අද (03) දහවල් එම ඉන්ධන පිරවුම්හල වටලනු ලැබීය. තමන් දෛනික කටයුතුවලට සහ පානීය ජලය වශයෙන් ලබා ගන්නා ජලයට ඉන්ධන මුසුවීම නිසා තමන් ගැටළු රැසකට මැදිහත් වී ඇති බව කුයිල්වත්ත වතුයායේ වතුකම්කරුවන් පවසයි. තමන් පරිහරණය කරන පානීය ජලය බෝතල් වලට රැගෙන ඉන්ධන පිරවුම්හල ඉදිරිපිටට පැමිණ සිය විරෝධය පළකරනු ලැබීය. එම ඉන්ධන පිරවුම්හලේ නිකුත් කරන ඉන්ධන ස්වල්පයක් බිමට පතිත වන බවත්, එම ඉන්ධන පවතින වර්ෂාවත් සමඟම ඉන්ධන පිරවුම්හල අසළින් මහවැලි ගඟේ ප‍්‍රධාන අතු ශාඛාවක් වන හැටන් ඔයට ගලා බසින බව එම ඉන්ධන පිරවුම්හලේ සේවකයන්ද පවසයි. එම ඉන්ධන පිරවුම්හල අසළින් ගලා බසින ඇළ මාර්ගයකට ජලනල යොදා ගනිමින් එම වතුයායේ වතුකම්කරුවන් පානීය ජලය ලබා ගන්නා අතර එම ඉන්ධන පිරවුම්හලේ සහ ඊට යාබදව තිබෙන සංචාරයක හෝටලයක මළ අපද්‍රව්‍යද එම ඇළ මාර්ගයට ජල නල ඔස්සේ මුදාහැර තිබේ. විරෝධතා කරුවන් ඉදිරියට පැමිණි වටවල පොලීසියේ නිලධාරීන් මේ පිළිබඳව සොයා බැලීමේදී වතුකම්කරුවන්ගේ මෙම ඉල්ලීම සාධාරණ බවට තහවුරු වීමෙන් පසු මේ පිළිබඳව වටවල පොලීසියේ පැමිණිලි කරන ලෙස කරන ලද ඉල්ලීමක් මත වතුකම්කරුවන් පිරිසක් වටවල පොලීසියට පැමිණිලිකර තිබේ.මේ සම්බන්ධයෙන් අප එම ඉන්ධන හලේ කළමනාකරු වී.කි‍්‍රෂාන් මහතාගෙන් අප කළ විමසුමකට ඔහු පවසා සිටියේ මෙම ඉන්ධන කාන්දුවට පරිසර විසඳුමක් ලබා දෙන ලෙස තම ඉන්ධන පිරවුම්හලේ අයිතිකරුට දැනුම්දීමක් කර ඇති බවයි. ඒ අනුව ඉදිරියේදි වතුකම්කරුවන්ට පිරිසිදු පානිය ජලය ලබා දීමේ වැඩපිළිවෙළක් දියත් කරන බවද එම ඉන්ධන පිරවුම්හලේ කළමණකාරවරයා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=77069", "Category": null, "Parent URL": null}