{"Source": "Adaderana", "Timestamp": "June 20, 2019 09:03 am", "Headline": "චීනයේ ගංවතුරින් 10ක් මරුට", "News Content": "දකුණුදිග චීනයට බලපා ඇති ගංවතුරින් පුද්ගලයන් දස දෙනෙකු ජීවිතක්ෂයට පත්ව තිබේ. ආපදා තත්ත්වයෙන් තවත් පුද්ගලයන් පිරිසක් තුවාල ලබා ඇතැයිද සඳහන්ය. චීනයේ දකුණුදිග ගුවන්සි චුවාන් ප්‍රදේශයට පසුගිය දිනවල ඇදහැලුණු ධාරාණිපාත වර්ෂාවත් සමඟ දැවැන්ත ගංවතුරක් හටගත්තේය. මේ සමග ප්‍රදේශ කිහිපයකින් නායයෑම්ද වාර්තාවී තිබේ. ගංවතුරින් කලාපයේ මහාමාර්ග පද්ධතියටත් දැඩි ලෙස අලාභාහානි සිදුව තිබුණි. එමෙන්ම නිවාස, රථවාහන ඇතුළු දේපළ රැසක්ද ජල ගැලීම්ට හසුවී ඇති බවයි එරට වාර්තා සඳහන් කළේය. මේ අතර ජල ගැලීම් වලට හසුවීමෙන් නිවෙස් තුළ සිරවී සිටින පුද්ගලයන් මුදා ගැනීමේ මෙහෙයුමක් එරට බලධාරීන් විසින් ආරම්භ කර තිබේ. ඒ සඳහා ගිනි නිවීම් සේවකයන් සමග පොලිස් නිලධාරීන් තුන්සීයක කණ්ඩායමක්ද යොදවා ඇති බව සඳහන්ය.", "URL": "https://sinhala.adaderana.lk/news.php?nid=112378", "Category": null, "Parent URL": null}