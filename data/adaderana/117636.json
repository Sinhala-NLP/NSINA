{"Source": "Adaderana", "Timestamp": "August 27, 2019 09:36 pm", "Headline": "ජනපති වැඩ දෙකක් මඟ දාලා ගිය වැඩක්", "News Content": "රටේ උගතුන් බොහෝ දේවල් දේශපාලනඥයින්ට භාරදී තිබිම , මෙරට දියුණුවට බාධාවක් බව ජනාධිපති මෛත්‍රීපාල සිරිසේන මහතා පවසයි. මාතර,වැලිගම ප්‍රදේශයේ පැවැති උත්සවයක් අමතමින් ජනාධිපතිවරයා මේ බව ප්‍රකාශ කළේය. දකුණු පළාතේ උපාධිධාරින් 633දෙනෙකුට ගුරු පත්වීම් ප්‍රදානය අද පස්වරුවේ වැලිගම නගර ශාලාවේදී පැවැත්වුණේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන්. මේ රටේ ඇති විශාලතම බාධාවක් වන්නේ බොහෝ උගතුන් බොහෝ දේවල් දේශපාලඥයින්ට බාර දී සිටීම වන බවද පැවසු ජනාධිපතිවරයා, නමුත් උගත් පිරිසකට මොන තරම් දේවල් කළ හැකි දැයි පැවසීය. තමාගේ මව ගුරු වෘත්තිය කළ අයෙකු වන බවත් පැවසු ජනාධිපතිවරයා, පොළොන්නරුව ගම්මානයෙන් ඈත ගම්මානයක තිබු පාසල වෙත එන ගුරු මෑණිවරු තමාගේ නිවසේ නවාතැන් ගන්නා බවත් කියා සිටියේය. ඒ හේතුවෙන් ගුරුවරු පස් හය දෙනෙක් නිවසේ නැවතී සිටින බවද පැවසු ජනාධිපතිවරයා, ඒ කාලයේ මගේ ගම ‍හොඳ ගමක් නොවන බවත් එහි වැරදිකරුවන් බොහෝ පිරිසක් සිටි බවත් පැවසීය. තමාගේ ගමෙන් ඉංජිනේරුවරුන් බිහි නොවු බවත් පැවසු ‍ජනාධිපතිවරයා, ඒ පරිසරයෙන් තමා‍ව බේර ගනු ලැබුවේ ගුරු සේවයේ සිටි අය බවද කියා සිටියේය. තමා අද දවසේ ජනපති වී සිටියත් තමා හොඳින් බඩගින්න හඳුනන බව පැවසු ජනාධිපති මෛත්‍රීපාල සිරිසේන මහතා, තාත්තා සමඟ කුඹුර ගිහින් වතුර නැතුව කුඹුරු වියළි ගොස් ඇති කාලයේ තාත්තාගේ ඇස්වලින් කඳුළු ගලා ආ බවත්, ඒ මොහොතේ තාත්තාගේ හිතේ ඇති දේ තමාට වැටහුණ බවත් පැවසීය. ජාතික ආරක්ෂක මණ්ඩලයේ රැස්වීම බාගෙට නවතා දමා හා ශ්‍රී ලංකා නිදහස් පාක්ෂ සංවිධායකවරුන්ගේ රැස්වීමක් මඟ නවතා මෙම උත්සවයට සහභාගී වු බවත් ජනාධිපතිවරයා මෙහිදී කියා සිටියේය.", "URL": "https://sinhala.adaderana.lk/news.php?nid=117636", "Category": null, "Parent URL": null}