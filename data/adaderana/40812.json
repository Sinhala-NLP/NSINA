{"Source": "Adaderana", "Timestamp": "February 1, 2014 04:21 pm", "Headline": "ශ්‍රී ලංකාවේ සමූලඝාතනය ගැන ජාත්‍යන්තර පරීක්ෂණයක් ඕනෑ", "News Content": "යුද්ධයේදී ශ්‍රී ලංකාවේ සමූලඝාතනයක් සිදුව ඇති බැවින් ඒ ගැන ජාත්‍යන්තර පරීක්ෂණයක් කිරීමට මැදිහත් විය යුතු බවට ද්‍රවිඩ ඊළාම් සහයෝගිතා සංවිධානය ඉන්දීය මධ්‍යම රජයට අවධාරණය කර තිබේ. චෙන්නායි හිදි අද පැවැති සමුළුවකදී එකී යෝජනාව ඉදිරිපත්ව ඇත. අමෙරිකාව විසින් එක්සත් ජාතීන්ගේ සංවිධානයේ මානව හිමිකම් කවුන්සිලයට ගෙන එන යෝජනාවට සහය පළ කළ යුතු අතරම ඉන්දියාව ද ඒ හා සමාන යෝජනාවක් ගෙන ආ යුතු බව ඔවුන් යෝජනා කර තිබේ. 13 වැනි සංශෝධනයෙන් යෝජනා කර ඇති පොලිස් හා ඉඩම් බලතල උතුරු පළාත් සභාවට දිය යුතු බවත් ඒ සඳහා ඉන්දියාව මැදිහත් වී කටයුතු කළ යුතු බවටත් යෝජනා කර ඇත. ඉන්දීය ධීවරයින් සම්බන්ධ ගැටලුවේදී ඉන්දීය මධ්‍යම රජය කිසිදු පියවරක් නොගත් බවත් ඒ අනූව පෙනී යන්නේ මධ්‍යම රජය එය නොසලකා හැර කටයුතු කරන බව යන්නත් එහිදී ඔවුන්ගේ අවධානයට යොමුවී තිබේ.", "URL": "https://sinhala.adaderana.lk/news.php?nid=40812", "Category": null, "Parent URL": null}