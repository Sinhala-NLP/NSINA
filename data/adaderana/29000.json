{"Source": "Adaderana", "Timestamp": "November 7, 2012 09:58 pm", "Headline": "ඉල්ලීම 7 ක් නිසා ආයුර්වේද සේවකයින් උද්ඝෝෂණයේ", "News Content": "ආයුර්වේද වෛද්‍ය සේවකයින් අද (07) පස්වරුවේ බොරැල්ල ආයුර්වේද ශික්ෂණ රෝහල ඉදිරිපිට දී සත්‍යග‍්‍රහයක් හා විරෝධතා උද්ඝෝෂණයක් පැවැත්වීය. ඒ රුපියල් 8000/- ක් වූ නිල ඇඳුම් දීමනාව ලබාගැනීම, සේවක පුරප්පාඩු පිරවීම, උසස්වීම් ලබාගැනීම ඇතුළු ඉල්ලීම් 7 ක් මුල් කරගනිමිනි. මෙම ගැටලු මුල් කරගනිමින් ආයුර්වේද කනිෂ්ඨ කාර්ය මණ්ඩලය අරඹා ඇති සිවිල් ඇඳුමින් සැරසී සේවයට වාර්තා කිරීමේ වෘත්තීය සමිති ක‍්‍රියාමාර්ගය ආරම්භ කර දැනට මසකට අධිකය. එහෙත් මෙම ගැටලු විසඳීමට අමාත්‍යවරයා ඇතුළු බලධාරීන් මෙතෙක් අවධානය යොමුකර නොමැති බවත් ඊට එරෙහිව අද දින විරෝධතා උද්ඝෝෂණ පැවැත්වූ බවත් සමස්ත ලංකා සුව සේවා සංගමයේ බොරැල්ල ආයුර්වේද රෝහලේ සංවිධායක ගාමිණී කොස්ලන්ද සහෝදරයා සඳහන් කළේය. මෙම උද්ඝෝෂණයට සමස්ත ලංකා සුව සේවා සංගමයේ උප සභාපති මහින්ද ගුරුගේ මහතා ද සහභාගී විය. මේ සඳහා නාවින්න ආයුර්වේද රෝහලේ සේවකයින්, යක්කල ආයුර්වේද රෝහලේ සේවකයින් හා බොරැල්ල ආයුර්වේද රෝහල් සේවකයින් ඇතුළු රෝහල් ගණනාවක සේවකයින් සහභාගී වූ බව ද කොස්ලන්ද සහෝදරයා පැවසීය.", "URL": "https://sinhala.adaderana.lk/news.php?nid=29000", "Category": null, "Parent URL": null}