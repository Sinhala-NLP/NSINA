{"Source": "Adaderana", "Timestamp": "October 29, 2015 12:42 pm", "Headline": "ඉන්දියාවෙන් වන්දි ඉල්ලන්න සූදානම්", "News Content": "බටහිර රටවල් ශ්‍රී ලංකාවට සම්බාධක පැනවීමේ සූදානමක් පැවති බව ධීවර හා ජලජ සම්පත් අමාත්‍ය මහින්ද අමරවීර මහතා පවසයි.ජනාධිපති මෛත්‍රීපාල සිරිසේන මහතාගේ වැඩපිළිවෙල කෙරෙහි ජාත්‍යන්තර වශයෙන් ප්‍රසාදය පළවීම හේතුවෙන් එකී බාධා මගහැරුණු බව අමාත්‍යවරයා කියා සිටියේ අද (29) කොළඹ පැවති මාධ්‍ය හමුවකදීය.යුරෝපා සංගමය විසින් යුරෝපා රටවලට ශ්‍රී ලංකාවේ මාළු අපනයනය තහනම් කර තිබීමේ සිද්ධියට අදාළව කරුණු සොයාබැලීම සඳහා එහි නියෝජිතයින් පිරිසක් ලබන මාසයේ ශ්‍රී ලංකාවට පැමිණීමට නියමිත බව අමාත්‍යවරයා සඳහන් කළේය.මේවන විට වත්මන් රජයේ ක්‍රියාකලාපය පිළිබඳ ජාත්‍යන්තරය තුළ ප්‍රසාදයක් පවතින බැවින් නුදුරු කාලයේ එකී තහනම ඉවත්කරවා ගැනීමට හැකිවෙනු ඇතැයි ඔහු පෙන්වා දුන්නේය.ධීවර කටයුතුවලදී නියෝග වලට පිටින් කටයුතු කළ පස් දෙනෙකුට රු.මිලියනයක දඩයක් නියම කර ඇති බවත්, දෙවෙනි වතාවටත් එකී වරද සිදුකරනු ලැබූ බව තහවුරු වුවහොත් ඔවුන්ගේ ධීවර යාත්‍රා රාජසන්තක කරන බවත් මහින්ද අමරවීර මහතා කියා සිටියේය.ඒ නිසාම නීති විරෝධී ලෙස ධීවර කටයුතුවල නිරත ධීවරයින් අත්අඩංගුවට ගැනීම් අඛණ්ඩව සිදුකරන බවත්, එම වැටලීම් සිදුකරනුයේ වෙරළාරක්ෂක දෙපාර්තමේන්තුව විනා නාවික හමුදාවෙන් නොවන බවත්, නාවික හමුදා විසින් සිදුකරනුයේ වැටලීම් වලට සහයවීම පමණක් බවත් හෙතෙම අවධාරණය කළේය.නීති විරෝධී ලෙස ධීවර කටයුතු කළ ධීවරයින් 120 දෙනෙකු මේවන විට අත්අඩංගුවට ගෙන ඇති බවත්, ධීවර බෝට්ටු 57 ක් ද රජය බාරයට ගෙනවිත් ඇති බවත් හෙතෙම කියා සිටියේය.තමිල්නාඩු රජය විසින් ධීවරයින් මුදාහරින ලෙස කරනු ලබන ඉල්ලීම් එතරම් ගණනය කළ යුතුව නැති බවත්, රජය ගනුදෙනු කරනු ලබන්නේ ඉන්දීය මධ්‍යම රජය සමග පමණක් බවත් අමාත්‍යවරයා අවධාරණය කළේය.කෙසේ වෙතත් ඉන්දීය ධීවරයින් ශ්‍රී ලංකා මුහුදු තීරයට ඇතුළුවී මත්ස්‍ය සම්පත් ඩැහැගෙනයාමට වඩා භයානක වී ඇත්තේ තහනම් උපකරණ භාවිතයෙන් සිදුකරනු ලැබූ හානිය බවත්, එමගින් මුහුදු ඛාදනයට ඉඩකඩ ලැබී ඇති බවත්, ඒ වෙනුවෙන් ඉන්දියාවෙන් වන්දියක් ඉල්ලන බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54747", "Category": null, "Parent URL": null}