{"Source": "Adaderana", "Timestamp": "November 16, 2013 01:28 pm", "Headline": "ලංකාවට අනතුරු ඇඟවූ බ්‍රිතාන්‍යය අගමැතිට එරට මාධ්‍යවේදීන්ගේ ප්‍රශ්න බොහෝ වටී! ", "News Content": "බ්‍රිතාන්‍යයේ අගමැති ඩේවිඩ් කැමරන් මහතා මානව හිමිකම් ගැන ශ්‍රී ලංකා රජයට අනතුරු ඇඟවීමක් කර එරට මාධ්‍යවේදීන් 08 දෙනෙකුගේත්, ඉන්දීය හා ලාංකීය මාධ්‍යවේදීන් දෙන්නෙකුගේත් ප්‍රශ්නවලට පමණක් පිළිතුරු දී මාධ්‍යවේදීන් බහුතරයකගේ අප්‍රසාදය හමුවේ අද පෙරවරුවේ මාධ්‍ය හමුවක් නිමවා තිබේ. ඔහු මාධ්‍යවේදීන් බහුතරයකගේ අප්‍රසාදයට ලක්ව ඇත්තේ අද පෙරවරුවේ පැවැති මාධ්‍ය හමුවකදී බ්‍රිතාන්‍යය මාධ්‍යවේදීන්ගේ ප්‍රශ්නවලට පමණක් පිළිතුරු ලබාදීම නිසාය. එම මාධ්‍ය හමුව කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරි‍ශ්‍රයේදී පැවැත්විණ. ශ්‍රී ලංකාවේ පැවති මානුෂීය මෙහෙයුමේ අවසන් කාලයේ සිදුවු බව කියන මානව හිමිකම් කඩවීම් සම්බන්ධයෙන් ලබන මාර්තු මාසයට පෙර කිසියම් ප්‍රගතියක් අත්කර ගත යුතු බව බ්‍රිතාන්‍ය අග්‍රාමාත්‍ය ඩේවිඩ් කැමරන් මහතා එහිදී පැවසීය. එසේ නොවුණහොත් ඊට බලපෑම් කිරීම සඳහා ජාත්‍යන්තරය සහ එක්ව තමන් කටයුතු කරන බව බ්‍රිතාන්‍ය අග්‍රාමාත්‍යවරයා අවධාරණය කරන ලදී. මෙම මාධ්‍ය හමුවෙන් අනතුරුව මාධ්‍යවේදීන් සඳහා බ්‍රිතාන්‍ය අගාමාත්‍යවරයාගෙන් ප්‍රශ්න ඇසීමට කාලය ලබා දී තිබුණි. එහිදී බ්‍රිතාන්‍යය මාධ්‍යවේදීන් 08 දෙනෙකුටත් ලාංකික හා ඉන්දීය මාධ්‍යවේදීන් දෙදෙනෙකුටත් ප්‍රශ්න ඇසීමට ඉඩ ලැබිණ. සෙසු මාධ්‍යවේදීන්ට ප්‍රශ්න ඇසීමට ඉඩක් නොලැබුණු අතරම ඔවුන්ගේ ප්‍රශ්නවලට පිළිතුරු නොදී එම ස්ථානයෙන් පිටවයද්දී හෙතෙම සෙසු මාධ්‍යවේදීන්ගේ දෝෂ දර්ශනයට ලක්විය. එම මාධ්‍ය හමුවට සහභාගි වී සිටි චැනල් ෆෝ නාලිකාවේ මාධ්‍යවේදී කණ්ඩායමේ ජොන් ස්නොව්ගෙන් මෙරට මාධ්‍යවේදීන් කැමරන් මහතාගේ එම ක්‍රියා කලාපය ගැන විමසා ඇති අතර ඔහු පවසා ඇත්තේ එය තමාද අනුමත නොකරන බවකි. කෙසේ වුවද බ්‍රිතාන්‍යය අග්‍රාමාත්‍යවරයා ඔහුගේ මාධ්‍ය සාකච්ඡාවේදී තෝරාගත් මාධ්‍යවේදීන් පිරිසකගේ ප්‍රශ්නවලට පමණක් පිළිතුරු ලබාදීම ගැන සෙසු මාධ්‍යවේදීන් අතර එම අවස්ථාවේදී දැඩි කතා බහක් මතුව ඇත. බ්‍රිතාන්‍යය අග්‍රමාත්‍යවරයා ඊයේ යාපනයට ගොස් උතුරු පළාත් සභාවේ මහ ඇමති සී.වී. විග්නේෂ්වරන් මහතා සමග පැවැත් වූ සාකච්ඡාව කිසිදු මාධ්‍යවේදියෙකුට ආවරණය කිරීමට ඉඩ නොලැබිණ. කෙසේ වුවද ඔවුන් අතර යාපනය පුස්තකාලයේදී එම සාකච්ඡාව පැවැත්වෙන අතර වාරයේදී යුද්ධයේදී අතුරුදහන් වූ සිය ඥාතීන් සොයා දෙන ලෙස බලකරමින් පැවැති උද්ඝෝෂණය පවා මෙරට මාධ්‍යවේදීන්ට ආවරණය කිරීමට සිදුවුයේ දැඩි පරිශ්‍රමයකිනි. විදෙස් මාධ්‍යවේදීන්ට එම උද්ඝෝෂණය ඉතා පහසුවෙන් ආවරණය කිරීමට හැකි වාතාවරණයක් එම ස්ථානයේ තිබූ බව අප වාර්තාකරු පවසන ලදී. මේ අතර අද උදෑසන බණ්ඩාරනායක සම්මන්ත්‍රණ ශාලා පරිශ්‍රයේදී තවත් මාධ්‍ය හමුවක් පැවැත්විණ. කෙහෙළිය රඹුක්වැල්ල, නිමල් සිරිපාල ද සිල්වා, අනුර ප්‍රියදර්ශන යාපා හා ඩග්ලස් දේවානන්ද ඇමතිවරුන්ගේ ප්‍රධානත්වයෙන් එම මාධ්‍ය හමුව පවත්වා ඇත. එහිදී මාධ්‍යවේදීන් ඩේවිඩ් කැමරන් බ්‍රිතාන්‍යය අගමැතිවරයා ශ්‍රී ලංකාව සම්බන්ධයෙන් කළ අනතුරු ඇඟවීම ගැන ඇමතිවරුන්ගෙන් විමසී‍මේදී ඔවුන් ප්‍රතිචාර දක්වමින් කියා සිටියේ මෙරට ස්වාධීන රටක් බැවින් අ‍පට අපේ ප්‍රශ්න විසඳා ගත හැකි බවයි. කැමරන් මහතාට මෙරටට ආරාධනා කළේ පොදුරද සමුළුවට සහභාගිවීමට බවත් ඔහුට උපදෙස් දිය හැකි අතරම රටේ පවතින නීතියට අනූව කටයුතු කර ශ්‍රී ලංකා රජය ගැටලු විසඳන බවත් ඇමති කෙහෙළිය රඹුක්වැල්ල මහතා එහිදී පැවසීය. මේ අතර පොදුරාජ්‍ය මණ්ඩලයීය රාජ්‍ය නායක සමුළුවේ දෙවන දිනය වන අද දින සැසිවාර කිහිපයක් අදත් පැවැත්වෙයි. මෙහි පළමු සැසිය අද පෙරවරුවේ බත්තරමුල්ල වෝටස්ඒජ් හෝටලයේ ආරම්භ වු අතර අද පස්වරුවේ නායක සමුළුවේ දෙවන සැසිය පැවැත්වීමට නියමිතය. පොදුරාජ්‍ය මණ්ඩලයීය රටවල විදේශ අමාත්‍යවරු සහ පොදුරාජ්‍ය මණ්ඩලයට සම්බන්ධ සෙසු සංවිධාන සමඟ පැවැත්වෙන වටමේස සාකච්ජාවක් කොළඹ හිල්ටන් හෝටලයේ පැවැත්වෙනු ඇත. එමෙන්ම විදේශ අමාත්‍යවරු සමඟ සිවිල් සමාජ සංවිධාන නියෝජිතයින් සහභාගී වන සාකච්ජාවක් ද අද පෙරවරුවේ හිල්ටන් හෝටලයේ සංවිධානය කර තිබුණි.", "URL": "https://sinhala.adaderana.lk/news.php?nid=38882", "Category": null, "Parent URL": null}