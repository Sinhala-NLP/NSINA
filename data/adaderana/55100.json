{"Source": "Adaderana", "Timestamp": "November 15, 2015 10:52 am", "Headline": "අයහපත් කාලගුණය තවදුරටත් - ධීවර කටයුතු වලින් වලකින්න", "News Content": "බෙංගාල බොක්ක ආශ්‍රිතව පවතින අඩු පීඩන තත්ත්වය හේතුවෙන් වැසි සහ සුළං සහිත කාලගුණික තත්ත්වය තවදුරටත් පැවතිය හැකි බව කාලගුණ විද්‍යා දෙපාර්තමේන්තුව පවසයි. ඒ අනුව උතුරු නැගෙනහිර සහ දකුණු මුහුදු ප්‍රදේශවල ධීවර හා නාවික කටයුතුවල යෙදීමේ දී සැලකිලිමත් වන ලෙස ආපදා කළමනාකරණ මධ්‍යස්ථානය ඉල්ලීමක් කරයි. වැසි කාලගුණික තත්ත්වය හේතුවෙන් දිස්ත්‍රික් රැසක දෛනික කටයුතුවලට බලපෑම් එල්ල වී තිබේ. මුලතිව් දිස්ත්‍රික්කයේ පවුල් 575ක් විපතට පත්ව සිටින අතර මධ්‍යස්ථාන 8ක පුද්ගලයන් 350 දෙනෙකු රඳවා ඇති බව ආපදා කළමනාකරණ මධ්‍යස්ථානය සඳහන් කළේය. යාපනය දිස්ත්‍රික්කයේ පවුල් 2000කට වැඩි පිරිසක් පීඩාවට ලක්ව තිබේ. කිලිනොච්චිය දිස්ත්‍රික්කයේ පවුල් 811ක් පීඩාවට පත්ව සිටින අතර පුද්ගලයන් 209 දෙනෙකු ආරක්ෂක මධ්‍යස්ථාන වෙත යොමුකර ඇති බව ආපදා කළමනාකරණ මධ්‍යස්ථානය සඳහන් කළේය.ගම්පහ දිස්ත්‍රික්කයේ පවුල් 1251ක් ද පීඩාවට පත්ව තිබේ.පුත්තලම දිස්ත්‍රික්කයේ අවතැන් පුද්ගලයන් සංඛ්‍යාව 2073කි. වව්නියාව, චෙට්ටිකුලම් මාර්ගය ජලයෙන් යටවීම හේතුවෙන් ගමනාගමනයට බාධා එල්ල වී ඇති අතර දිවයිනේ තවත් ප්‍ර දේශ කිහිපයක මාර්ග ජලයෙන් යටවී තිබේ.", "URL": "https://sinhala.adaderana.lk/news.php?nid=55100", "Category": null, "Parent URL": null}