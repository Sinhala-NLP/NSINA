{"Source": "Adaderana", "Timestamp": "March 5, 2015 02:59 pm", "Headline": "එක ඇමතිවරයෙක් ළඟ වාහන 20ට වැඩී- ගැබිණි මවුවරුන්ගේ 20,000 මාස 10කින්", "News Content": "පසුගිය ආණ්ඩුවේ ඇතැම් ඇමතිවරු ළඟ වාහන 20ට වඩා ඇති බවට තොරතුරු ලැබී ඇතැයි සෞඛ්‍ය හා දේශීය වෛද්‍ය ඇමති වෛද්‍ය රාජිත සේනාරත්න මහතා පවසයි.අද (05)කැබිනට් තීරණ දැනුම්දීමේ මාධ්‍ය හමුවේදී ඇමතිවරයා කියා සිටියේ හිටපු ඇමතිවරුන් විසින් භාවිතයට ගනු ලැබූ තවත් වාහන 300ට අධික සංඛ්‍යාවක් මෙතෙක් බාරදී නැති බවයි.එක් ඇමතිවරයෙකුට වාහන 2ක් ළඟ තබා ගත හැකි නමුත් ඇතැමුන් ළඟ වාහන 20ට වැඩි සංඛ්‍යාවක් ඇති බවට තොරතුරු ලැබී ඇති බව ඒ මහතා පැවසීය.එසේම පසුගිය රජ‍ය යටතේ ක්‍රියාත්මක කළ ඇතැම් මහා මාර්ග ව්‍යාපෘතිවල කොන්ත්‍රාත්කරුවන්ට මුදල් ගෙවා නැතැයිද ඔහු කියා සිටියේය.දකුණු පළාතේ ආර්.එන්.ජී නමින් ප්‍රසිද්ධ කොම්පැණියකට වැඩිපුර කොන්ත්‍රාත් ලබාදී ඇති බවත්, එම කොන්ත්‍රාත් සමාගමේ නම ලියාපදිංචි කර ඇත්තේ හිටපු ප්‍රධාන දේශපාලනඥයෙකුගේ කුස්සියේ වැඩකරන කෙනෙකුගේ නමින් බවද ඒ මහතා පැවසීය.“මේ ගොල්ලෝ කවුද? කින්ද? මන්ද? කළ නීති විරෝධී වැඩ ගැන නොබෝ දිනකින් නම් ගම් සහිතව හෙළිකරනවා” යැයිද ඇමතිවරයා කියා සිටියේය.එසේම දැනට වැඩ නවතා ඇති මාර්ග ව්‍යාපෘති 3ක වැඩ යළි ආරම්භ කිරීමට නියමිත බවද ඒ මහතා පැවසීය.මේ අතර අතුරු වැයෙන් යෝජනා කළ ගැබිණි මවුවරුන් සඳහා රුපියල් 20,000ක් ලබාදීම මසකට රුපියල් 2000 බැගින් මාස 10ක් ඇතුළත ලබාදෙන බවද ඇමතිවරයා කියා සිටියේය.ගැබිණි සමයේ අවසන් මාස 6 සහ ළමයා බිහිවීමෙන් පසු මාස 4 වශයෙන් සලකා මසකට රුපියල් 2000 බැගින් එම මුදල ලබාදීමට අමාත්‍ය මණ්ඩල අනුමැතිය හිමිව ඇති බව රාජිත සේනාරත්න මහතා පැවසීය.", "URL": "https://sinhala.adaderana.lk/news.php?nid=49756", "Category": null, "Parent URL": null}