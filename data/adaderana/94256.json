{"Source": "Adaderana", "Timestamp": "August 11, 2018 04:26 pm", "Headline": "ධීවරයින්ගේ උද්ඝෝෂණයට ගොවි සමිතියේ සභාපති එරෙහි වෙයි-ගැටුමක් දක්වා දුරදිග යයි", "News Content": "අද දිනයේ සෙවනපිටිය කොට්ඨාශයේ මදුරංගල වැව අසල පැවති උද්ඝෝෂණයක් අතර තුර දෙපිරිසක් අතර ගැටුමක් ඇතිවී තිබේ. පිබිදෙමු පොළොන්නරුව වැඩසටහන යටතේ මහවැලි බී කලාපයේ ඒකාබද්ධ ව්‍යාපෘතිය යටතේ සෙවනපිටිය කොට්ඨාශයේ මදුරංගල වැවෙහි මඩ සොරොව්ව ඉදි කිරීම සඳහා රුපියල් දාහතර ලක්ෂ හැත්තෑ නවදහසක මුදලක් වෙන් කර තිබේ. මෙම වැවෙහි මඩ සොරොව්වේ ඉදිකිරීම් කටයුතු 2017 වසරේ ජුනි මස 15 දින ආරම්භ කර ඇති අතර ව්‍යාපෘතිය අවසන් කොට 2017 වසරේ සැප්තැම්බර් මස 12 වන දා බාරදීමට නියමිතව තිබිණි. එහෙත් එම වැවෙහි යම් ඉදි කිරීමක් සිදුකර ඇතත් වැව නිසි ආකාරයෙන් පිළිසකර කර නොමැති බවට ගොවීන් හා ධීවරයින් චෝදනා කරයි. මෙම වැව යොදා ගනිමින් ගොවි පවුල් 100 ක් පමණ ජීවත් වන අතර ධීවරයින් 38 දෙනෙකු ද සිටින බව අද දෙරණ වාර්තාකරු ප්‍රකාශ කළේය. මෙම වැවෙහි ඉදිකිරීම් සඳහා 2005 වසරේදී ද ලක්ෂ 20 ක මුදලක් වෙන් කර ඇති අතර පිබිදෙමු පොළොන්නරුව වැඩසටහන යටතේද දාහතර ලක්ෂ හැත්තෑ නවදහසක මුදලක් වෙන් කර ඇතත් එයට සිදු වූයේ කුමක් දැයි ගොවීන් ප්‍රශ්න කරති. මේ සම්බන්ධයෙන් විරෝධතාවය දැක්වීම සඳහා ධීවරයින් විසින් අද (11) දිනයේ උද්ඝෝෂණයක් සංවිධානය කර ඇති අතර ගොවි සමිතියේ සභාපතිවරයා එයට විරෝධතාවය දක්වා තිබේ. ගොවි සමිතියේ සභාපතිවරයා ඊයේ දිනයේ ධීවරයින්ගේ නිවෙස්වලට ගොස් අද දිනයේ පැවැත්වෙන උද්ඝෝෂණට සහභාගී නොවන ලෙස දන්වා ඇති අතර එම අණ නොතකා ධීවරයින් 6 දෙනෙකු අද උද්ඝෝෂණය සඳහා පැමිණ තිබේ. පසුව එම ස්ථානයට පැමිණි ගොවි සංවිධානයේ සභාපතිවරයා එම ස්ථානයේ උද්ඝෝෂණයේ නියැලුන පිරිසට තර්ජනය කර ඇති අතර පසුව ගැටුමක් දක්වා දුරදිග ගොස් තිබේ. උද්ඝෝෂණයේ නියැලුන පිරිස ඉල්ලා සිටින්නේ මෙම වැව නිසි ආකාරයෙන් පිළිසකර කර දෙන ලෙසයි.", "URL": "https://sinhala.adaderana.lk/news.php?nid=94256", "Category": null, "Parent URL": null}