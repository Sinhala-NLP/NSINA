{"Source": "Adaderana", "Timestamp": "February 10, 2017 07:25 am", "Headline": " සහල් මිලේ අඩුවීමක් නෑ", "News Content": "සහල් සඳහා රජය පාලන මිලක් නියම කළ ද එම මිල ගණන් යටතේ වෙළෙඳපොළේ සහල් මිලදී ගැනීමට නොමැති බව පාරිභෝගික ජනතාව පවසයි.දිවයිනේ බොහෝ ප්‍රදේශවල සහල් කිලෝග්‍රෑමක් රුපියල් 95 ත් 98ත් අතර මිලක පවතින බව වාර්තා වෙයි.රජය විසින් ප්‍රකාශයට පත් කළ උපරිම සිල්ලර මිලට සහල් අලෙවි කළ නොහැකි බව පවසා දඹුල්ල ප්‍රදේශයේ ඇතැම් වෙළෙඳසැල් වසා ඇති බව අද දෙරණ දඹුල්ල ප්‍රාදේශීය වාර්තාකරු පවසයි.රජය හඳුන්වාදුන් පාලන මිලට සහල් අලෙවි කිරීම අපහසු බව දඹුල්ල ප්‍රදේශයේ මහා පරිමාන සහල් ව්‍යාපාරිකයෙකු වන රෝහණ රණසිංහ මහතා පෙන්වා දී ඇත.මීගොඩ ආර්ථික මධ්‍යස්ථානයේ සහල් ව්‍යාපාරිකයෙකු වන නුවන් කුමාර දිසානායක මහතා පවසන්නේ තමා මිලදී ගත් මුදලට සාපේක්ෂව සහල් විකිණීමට අපහසු බවයි.මේ වන විට ටොන් 50,000ක සහල් ප්‍රමාණයක් දැනටමත් මෙරටට ආනයනය කර ඇති බව ආහාර ද්‍රව්‍ය ආනයනකරුවන් හා වෙළෙඳුන්ගේ සංගමයේ මාධ්‍ය කැඳවුම්කරු හේමක ප්‍රනාන්දු මහතා පෙන්වා දෙයි.පාලන මිල පැනවිය යුතු කාලය පසුවී මෙම මිල පාලනය පැනවීම හේතුවෙන් වී ගොවින්ට ඉදිරියේදී බලවත් අසාධාරණයක් සිදු වන බව සමස්ත ලංකා ගොවිජන සම්මේලනයේ නාමල් කරුණාරත්න මහතා පවසයි.කෙසේවෙතත් රජයේ සහතික මිලට ඉදිරියේ දී වී මිලදී ගැනීම සිදු කරන අතර සහල් පාලන මිලද දැඩිව ක්‍රියාත්මක කරන බව ආචාර්ය සරත් අමුණුගම අමාත්‍යවරයා පවසයි.", "URL": "https://sinhala.adaderana.lk/news.php?nid=69395", "Category": null, "Parent URL": null}