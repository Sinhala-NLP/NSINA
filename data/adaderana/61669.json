{"Source": "Adaderana", "Timestamp": "July 1, 2016 11:12 pm", "Headline": " බංග්ලාදේශ අගනුවර වෙඩි තැබීමක්", "News Content": "බංග්ලාදේශයේ අගනගරය වන ඩකා හි පොලීසිය හා නාදුනන කණ්ඩායමක් අතර වෙඩි හුවමාරුවක් සිදුව තිබේ.රාජ්‍ය තාන්ත්‍රික නිලධාරීන් වැඩිවශයෙන් වෙසෙන ප්‍රදේශයක් ලෙස ඩකා සැලකෙන අතර එහි පිහිටි ප්‍රසිද්ධ ආපන ශාලාවක මෙම වෙඩි තැබීම සිදුව ඇති බව විදෙස් මාධ්‍ය වාර්තා කරයි.එම වාර්තාවලට අනූව පොලිස් නිලධාරින් ඇතුළු කිහිප දෙනෙකු තුවාල ලබා ඇති බවත්, ඔවුන් රෝහල්ගත කර ඇති බවත්, වෙඩි තැබීමට පැමිණි නාදුනන කණ්ඩායම විසින් විදේශිකයින් ඇතුළු 20 දෙනෙකු එහිදී ප්‍රාණ ඇපයට ගෙන ඇති බවත් සඳහන්ය.මෙම නාදුනන කණ්ඩායම ඉස්ලාමීය සටන්කාමින් ලෙස බංග්ලාදේශ පොලීසිය සැක කරන අතර එය මෙතෙක් නිල වශයෙන් තහවුරු කරගෙන නැත.අදාළ ආපනශාලාවට පැමිණි නාදුනන කණ්ඩායම විසින් එකවරම මෙම වෙඩි තැබීම සිදුකර ඇති බවත්, එහිදී 20 දෙනෙකු පමණ ප්‍රාණ ඇපයට ගත් බවත්, එහි සිට සිද්ධිය ඇසින් දුටුවන් පවසා තිබේ.එම ආපන ශාලාව දේශපාලකයින්, රාජ්‍ය තාන්ත්‍රිකයින් මෙන්ම ධනවත් පවුල්වල පිරිස් නිතර යන එන තැනක් ලෙස සැලකෙන නමුත් බංග්ලාදේශය තුළ මෙවැනි සංවිධානාත්මක කණ්ඩායම් ක්‍රියාත්මක වන බව නිතර වාර්තා නොවේ.", "URL": "https://sinhala.adaderana.lk/news.php?nid=61669", "Category": null, "Parent URL": null}