{"Source": "Adaderana", "Timestamp": "May 26, 2010 06:23 pm", "Headline": "පාලිත රංගේට පහරදුන්නාට නිදහසට කරුණු විමසයි", "News Content": "පාර්ලිමේන්තු මන්ත්‍රී පාලිත රංගේ බණ්ඩාර මහතාට පහරදීම සම්බන්ධයෙන් චෝදනා ලැබ සිටින පළාත් සභා මන්ත්‍රී ශාන්ත සිසිර කුමාර අබේසේකර මහතාගෙන් නිදහසට කරුණු විමසා ඇතැයි එක්සත් ජාතික පක්ෂය පවසයි. නිවේදනයක් නිකුත් කරන එම පක්ෂයේ මහලේකම් තිස්ස අත්තනායක මහතා පවසන පරිදි පසුගිය මැයි මස 11 වැනි දින මීට අදාළ ලිපිය ලියාපදිංචි තැපෑලෙන් අබේසේකර මහතා වෙත යොමු කර ඇත. ඒ අනුව මේ මස 31 වැනි දිනට පෙර නිදහසට කරුණු ඉදිරිපත් කිරීමට අබේසේකර මහතාට අවස්ථාව ලබාදී තිබේ. එදිනෙන් පසු මේ පිළිබඳ විනය පරීක්ෂණ මණ්ඩලයක් පත්කෙරෙන අතර එහිදී ඉදිරිපත් කෙරෙන නිර්දේශ පක්ෂයේ විනය කමිටුවටත් එමගින් කෘත්‍යාධිකාරී මණ්ඩලයටත් ඉදිරිපත් කරන බව තිස්ස අත්තනායක මහතා පවසයි. අදාළ සිද්ධිය සම්බන්ධයෙන් විධිමත් ක්‍රියාමාර්ගයක් ගෙන නොමැති බවට පළ වන වාර්තා හේතුවෙන් මෙම නිවේදනය නිකුත් කරන බව ඔහු වැඩිදුරටත් කියා සිටියි.", "URL": "https://sinhala.adaderana.lk/news.php?nid=8639", "Category": null, "Parent URL": null}