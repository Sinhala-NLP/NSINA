{"Source": "Adaderana", "Timestamp": "November 6, 2010 10:33 am", "Headline": "සරසවි සිසුන් කළ අලාභය ගැන වාර්තාවක් අධිකරණයට ", "News Content": "පසුගියදා සරසවි සිසුන් පිරිසක් උසස් අධ්‍යාපන අමාත්‍යාංශයට ඇතුළු වී රජයේ දේපළ වලට සිදු කළ අලාභහානි පිළිබඳ වාර්තාවක් පොලිසිය විසින් අධිකරණයට ඉදිරිපත් කර තිබේ. පොලිස් ඉංජිනේරු අංශය විසින් සම්පාදනය කරන ලද මෙම වාර්තාව කුරුඳුවත්ත පොලිසිය මගින් කොළඹ මහේස්ත්‍රාත් අධිකරණය වෙත ඉදිරිපත් කර ඇති බව සඳහන්ය. ඒ අනුව අදාළ සිද්ධියෙන් රජයේ දේපළ වලට සිදු වූ අලාභය රුපියල් එක්ලක්ෂ පනස් දහස ඉක්මවන බව එම වාර්තාවෙන් පෙන්වා දෙයි. එය පොදු දේපළ පනත යටතේ දඩුවම් ලැබිය හැකි වරදක් නිසා ඊට සම්බන්ධ සැකකාර සිසුන් 21 දෙනාට ඇප ලබා දීම කොළඹ මහේස්ත්‍රාත් අධිකරණය පසුගිය දා ප්‍රතික්ෂේප කරනු ලැබීය. අදාළ සරසවි සිසුන් ඇප ඉල්ලීම කොළඹ මහාධිකරණය වෙත ඉදිරිපත් කර ඇති අතර ඒ පිළිබඳ විභාගය ලබන සඳුදා පැවැත්වීමට නියමිතය.", "URL": "https://sinhala.adaderana.lk/news.php?nid=11967", "Category": null, "Parent URL": null}