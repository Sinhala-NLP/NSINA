{"Source": "Adaderana", "Timestamp": "July 13, 2019 08:29 am", "Headline": "විදෙස් දුම්වැටි තොගයක් රේගුවේ හිරවෙයි", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් දෙදෙනෙකු කටුනායක ගුවන් තොටුපළ පැමිණීමේ පර්යන්තයේ දී අත්අඩංගුවට ගෙන තිබේ. අදාළ සැකකරුවන් කුරුණෑගල, ගිරිඋල්ල ප්‍රදේශයේ පදිංචි 29 හැවිරිදි විවාහක යුවළක් වන අතර, ඔවුන් දෙදෙනා සමඟඏ ඔවුන්ගේ වයස අවුරුදු 05 සහ අවුරුදු 07 ක කුඩා දරුවන් දෙදෙනා ද සිටි බව රේගු මාධ්‍ය ප්‍රකාශක , අතිරේක රේගු අධ්‍යක්ෂ ජනරාල් සුනිල් ජයරත්න මහතා සඳහන් ක‍ළේය. ඔවුන් එම ප්‍රදේශයේ සුළු පරිමාණ ව්‍යාපාරික ස්ථානයක් පවත්වා ගෙන යමින් සිටින අය බවට රේගුව සිදු කළ මූලික පරීක්ෂණ වලදී අනාවරණය කර ගෙන තිබේ . මෙම සැකකරුවන් ඊයේ(12) රාත්‍රී 7.40ට පමණ ඩුබායි සිට පැමිණි එමිරේට්ස් ගුවන් සේවයේ ඊ.කේ.- 652 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. මොවුන් විසින් රැගෙන විත් තිබූ ගමන් මලු කීපයක, ඔවුන්ගේ පෞද්ගලික බඩුබාහිරාදිය සමග මෙම දුම්වැටි තොගය සගවා ගෙන තිබූ අතර, එහි රුපියල් 32,30,000ක් වටිනා විදේශීය නිෂ්පාදිත දුම්වැටි 64,600 ක් තිබී රේගු නිලධාරීන් විසින් අත් අඩංගුවට ගෙන තිබුණි. අදාළ සිද්ධිය සම්බන්ධයෙන් විධිමත් රේගු පරීක්ෂණය නියෝජ්‍ය රේගු අධ්‍යක්ෂ ඩී.සී.බටවල මහතා විසින් පැවැත්වූ අතර, එහිදී මෙම දුම්වැටි සියල්ල රාජසන්තක කළ අතර, මොවුන් දෙදෙනාට රුපියල් 75,000ක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=114027", "Category": null, "Parent URL": null}