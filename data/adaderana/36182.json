{"Source": "Adaderana", "Timestamp": "July 29, 2013 08:18 am", "Headline": "ජරාව පොවන වෙළඳුන් අල්ලයි", "News Content": "පරිභෝජනයට නුසුදුසු පානීය වතුර බෝතල් අලෙවි කරන වෙළෙඳුන් වැටලීමේ කටයුතු පාරිභෝගික අධිකාරිය විසින් ආරම්භ කර තිබේ. ඊයේ සිට එය ඇරඹුණු අතර ලැබුණු පැමිණිලි මත අදාළ වැටලිම් දිවයින පුරා සිදු කිරීමට බලාපොරොත්තු වන බව පාරිභෝගික අධිකාරිය සඳහන් කළේය. ඇතැම් වතුර බෝතල් පරිභෝජනයට නුසුදුසු ලෙස නැවත පුරවා ප්‍රසිද්ධ ස්ථානවල අලෙවි කරන බවට විශාල ලෙස පැමිණිලි ලැබී ඇති බව පාරිභෝගික අධිකාරිය පැවසීය. කොළඹ නගරය ආශ්‍රිතව ඊයේ දිනයේ සිදුකළ වැටලීම්වලදී ස්ථාන 8ක පානීය ජල බෝතල් සාම්පල රජයේ රස පරීක්ෂක දෙපාර්තමේන්තුව වෙත යොමු කිරීමට තීරණය කර තිබේ. රස පරීක්ෂක වාර්තාවට අනුව එම වතුර බෝතල් නිසි ප්‍රමිතියෙන් තොර බවට තහවුරු වුවහොත් එම ව්‍යාපාරිකයින්ට එරෙහිව නඩු පැවරීමට කටයුතු කරන බව පාරිභෝගික අධිකාරිය සඳහන් කළේය.", "URL": "https://sinhala.adaderana.lk/news.php?nid=36182", "Category": null, "Parent URL": null}