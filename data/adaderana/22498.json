{"Source": "Adaderana", "Timestamp": "March 1, 2012 10:00 am", "Headline": "ලක්ෂ 20 ක කප්පම් ගත් දෙදෙනා මාට්ටු", "News Content": "රුපියල් ලක්ෂ 20ක කප්පම් මුදලක් ලබාගනිමින් සිටිය දී සැකකරුවන් දෙදෙනෙකු අත්අඩංගුවට ගෙන තිබේ. ඊයේ පස්වරුවේ ඔවුන් අත්අඩංගුවට ‍ගත් බව සපුගස්කන්ද පොලිසිය ප්‍රකාශ කරයි. මට්ටක්කුලිය ප්‍රදේශයේ ව්‍යාපාරයක් පවත්වාගෙන ගිය පුද්ගලයෙකුගෙන් අදාළ කප්පම් මුදල ලබාගැනීමට සැකකරුවන් උත්සාහ දරා තිබේ. පසුගිය සෙනසුරාදා සිට දුරකථනය මගින් තර්ජනය කර කප්පම් ඉල්ලා ඇති බව පොලිසිය සඳහන් කරයි. වැලිකඩ බන්ධානාගාර ගතව සිටින රැඳවියෙකු කප්පම් කල්ලිය මෙහෙයවා ඇති අතර අත්අඩංගුවට ගත් සැකකරුවන් දෙදෙනා නවගමුව , රණාල සහ දැඩිගමුව යන ප්‍රදේශවල පදිංචිකරුවන්ය. සැකකරුවන් සමඟ ත්‍රීරෝද රථයක් සහ යතුරුපැදියක්ද පොලිස් භාරයට ගෙන තිබේ. ඔවුන් අද කඩවත මහේස්ත්‍රාත් අධිකරණයට ඉදිරිපත් කරන බව පොලිසිය කියා සිටියි.", "URL": "https://sinhala.adaderana.lk/news.php?nid=22498", "Category": null, "Parent URL": null}