{"Source": "Adaderana", "Timestamp": "August 8, 2016 03:00 pm", "Headline": " අනධ්‍යයන සේවක වර්ජනය අවසන්", "News Content": "උසස් අධ්‍යාපන අමාත්‍යවරයා සමග පැවති සාකච්ඡාවෙන් අනතුරුව තම වැඩවර්ජනය අත්හැරීමට තීරණය කළ බව විශ්වවිද්‍යාල වෘත්තීය සමිති ඒකාබද්ධ කමිටුව පවසයි.ඉල්ලීම් 7ක් මුල්කර ගනිමින් විශ්වවිද්‍යාල අනධ්‍යයන සේවකයින් වෘත්තීය ක්‍රියාමාර්ගයකට අවතීර්ණ වූ අතර අවස්ථා කිහිපයකදීම බලධාරීන් සමග පැවති සාකච්ඡා අසාර්ථක විය.කෙසේ වෙතත් අද (08)අමාත්‍යවරයා සමග පැවති සාකච්ඡාවෙන් අනතුරුව එළඹුණු එකඟතාවක් මත තම වර්ජනය අත්හළ බව වෘත්තීය සමිති ඒකාබද්ධ කමිටුවේ මාධ්‍ය ප්‍රකාශක කේ.එල්.ඩී.ජී රිච්මන්ඩ් කියා සිටියේය.මේ මොහොතේ ඉටුකළ හැකි කාර්යයන් මෙන්ම ඇතැම් කාර්යයන් සඳහා යම් කාලයක් ගතවන බැවින් කාලරාමුවකට යටත්ව දෙපාර්ශවය විසින් එළඹුණු ලිඛිත ගිවිසුමක් අනුව වර්ජනය අත්හළ බව හෙතෙම සඳහන් කළේය.", "URL": "https://sinhala.adaderana.lk/news.php?nid=62886", "Category": null, "Parent URL": null}