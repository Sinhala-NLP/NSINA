{"Source": "Adaderana", "Timestamp": "August 7, 2012 08:47 am", "Headline": "විදුලි සේවකයින් යලිත් වෘත්තීය ක්‍රියාමාර්ගයකට සුදානම් වෙයි", "News Content": "ලබන 10 වන දින සිට අඛණ්ඩ වෘත්තීය සමිති ක්‍රියාමාර්ගයක නිරත වීමට තීරණය කර ඇති බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසයි. ලංකා විදුලිබල මණ්ඩලයේ සියලු වෘත්තීය සමිති ඒකාබද්ධව මෙම වැඩ වර්ජනය ක්‍රියාත්මක කරන බව එම සන්ධානයේ මෙහෙයුම් කමිටු සාමාජික රන්ජන් ජයලාල් මහතා සඳහන් කළේය. පසුගිය ජුලි 06 වන දින දහවල් 12ට ආරම්භ කළ වැඩ වර්ජනයට අදාළව පාලන අධිකාරීය සමග පැවති සාකච්ඡාවේ දී පැමිණි එකඟතාවයන් මෙතෙක් ඉටුනොකිරීම මෙම වැඩ වර්ජනය ක්‍රියාත්මක කිරීමේ අරමුණ වී තිබේ. විශේෂයෙන් ලංකා විදුලිබල මණ්ඩල සේවකයින් දැඩි මර්දනයටත්, පළිගැනීමටත් ලක්ව ඇති බව රන්ජන් ජයලාල් මහතා පවසයි. එම නිසා අගෝස්තු මස 10 වන දින දහවල් දොළහේ සිට ලංකා විදුලිබල මණ්ඩල සියලු සේවකයින් අඛණ්ඩ වෘත්තීය සමිති ක්‍රියාමාර්ගයක නිරත වන බව රන්ජන් ජයලාල් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26378", "Category": null, "Parent URL": null}