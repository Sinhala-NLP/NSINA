{"Source": "Adaderana", "Timestamp": "September 4, 2019 09:59 am", "Headline": "නවසීලන්තය ජය හමුවේ ලංකාව අඛණ්ඩව සිව්වන 20යි 20 තරගාවලියත් පරාදයි", "News Content": "ශ්‍රී ලංකාව සහ නවසීලන්තය අතර පැවති දෙවන විස්සයි විස්ස ක්‍රිකට් තරගය කඩුළු 4කින් ජය ගැනීමට නවසීලන්තය ඊයේ(03) සමත් වුණේ තරගාවලියේ ජයත් ඔවුන් සතු කරගනිමින්. ඒ අනුව ශ්‍රී ලංකාව අඛණ්ඩව පරාජයට පත් වූ සිව්වන විස්සයි විස්ස තරගාවලිය මෙය වීම විශේෂත්වයක්. පල්ලේකැලේ ක්‍රීඩාංගණයේදී කාසියේ වාසිය දිනූ ශ්‍රී ලංකා නායක ලසිත් මාලිංග පළමු පන්දුවට පහරදීමට තීරණය කළේය. ඒ අනුව කුසල් මෙන්ඩිස් සහ කුසල් ජනිත් ශ්‍රී ලංකා ඉනිම අරඹමින් පිටියට පිවිසි අතර ඔවුන් දෙදෙනා එක්ව පළමු කඩුල්ලට ලකුණු 34ක සබඳතාවක් ගොඩ නැගුවේය. ලකුණු 26ක් රැස් කරගෙන සිටියදී කුසල් මෙන්ඩිස් දැවි ගිය අතර ශ්‍රී ලංකාව වෙනුවෙන් තුන්වන කඩුල්ලට ලකුණු 68ක සබඳතාවක් ගොඩ නැගීමට දික්වැල්ල සහ අවිශ්ක ප්‍රනාන්දු සමත් විය. ලකුණු 108ක් ලෙස ශ්‍රී ලංකා ලකුණු පුවරුව සටහන් වන විට අවිශ්ක ප්‍රනාන්දු දැවි ගිය අතර ඉන්පසු ශ්‍රී ලංකා පිලේ යම් බිඳ වැටීමක් සිදු වු අතර නියමිත පන්දුවාර 20 අවසානයේ කඩුළු 9ක් දැවි රැස් කරගත හැකි වූයේ ලකුණු 161ක් පමණයි. දික්වැල්ල ලකුණු 39ක් රැස් කළේය. ලකුණු 162ක ජයග්‍රාහි ඉලක්කයක් හඹා යෑමට පිටියට පිවිසි නවසීලන්ත පිලේ මුල් කඩුළු 3 ලකුණු 38කදී දවා ගනිමින් තරගයට අවතීර්ණ වීමට ශ්‍රී ලංකා ක්‍රීඩකයන් සමත් විය. නමුත් සිව්වන කඩුල්ල වෙනුවෙන් කොලින් ඩී ග්‍රෑන්ඩ්හෝම් සහ ටොම් බෘස් එක්ව ලකුණු 109ක සබඳතාවක් ගොඩනගමින් තරගයේ ජයග්‍රහණය නවසීලන්තය දෙසට නතු කර ගත්තේය. ලකුනු 59ක් රැස් කරගෙන සිටියදී ග්‍රෑන්ඩ්හෝම් දවා ගැනීමට ඉසුරු උදාන සමත් වු අතර ටොම් බෘස් ලකුණු 53ක් රැස් කරගෙන සිටියදී දැවි ගියේය. ඒ අනුව අවසන් පන්දුවාරයේ දී තරගයේ ජයග්‍රහණය වෙනුවෙන් නවසීලන්තය ලකුණු 7ක් රැස් කර ගත යුතු වු අතර ඔවුන්ගෙ ජයග්‍රහණය වැලැක්වීමේ භාරදූර කාර්තව්‍ය ලසිත් මාලිංග විසින් පිරිනැමුවේ යොවුන් ක්‍රීඩක වනිඳු හරංගටයි. වනිඳු අවසන් පන්දුවාරයේ දී කඩුළු දෙකක් දවා ගනිමින් තම නායකයාගේ විශ්වාසය රැකිමට සමත් විය. තරගයේ 19 වැනි පන්දුවාරයේ 2වැනි පන්දුවට මිචෙල් සැන්ට්නර් එල්ල කළ පහර ශෙහාන් ජයසූරිය දක්ෂ ලෙස රැකගත් නමුත් ජයසූරිය හා මෙන්ඩිස් එකිනෙකා මුහුණට මුහුණ ගැටීම නිසා ජයසූරිය රැකගත් උඩපන්දුව නතර වූයේ ලකුණු 6 සීමාවේ. එහිදී ඔවුන් දෙදෙනා ආබාධයකට ලක්වීම නිසාවෙන් පිටියෙන් ඉවත් වූ අතර නවසීලන්තය 19වන පන්දුවාරයේ සිව්වන පන්දුවට 4 පහරක් එල්ල කරමින් සිය ජයග්‍රහණය සපුරාගත්තේ තරගාවලියේ ජය තමන් සතු කර ගනිමින්. ඒ අනුව ශ්‍රී ලංකාව අඛන්ඩව පරාජයට පත් වු සිව්වන විස්සයි විස්ස තරගවලිය මෙය වෙයි. දෙරට අතර අවසන් විස්සයි විස්ස තරගය සිකුරාදා පල්ලේකැලේ ජාත්‍යන්තර ක්‍රීඩාංගණයේ දී පැවැත්වීමට නියමිතයි.", "URL": "https://sinhala.adaderana.lk/news.php?nid=118222", "Category": null, "Parent URL": null}