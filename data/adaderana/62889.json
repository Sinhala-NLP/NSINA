{"Source": "Adaderana", "Timestamp": "August 8, 2016 05:07 pm", "Headline": "බීම බෝතලේ සීනි මට්ටම නැතිනම් වැඩ වරදියි!", "News Content": "බීම වර්ග සඳහා වර්ණ සංකේත භාවිතය නිසි ලෙස ක්‍රියාත්මක කර තිබේදැයි සොයාබැලීම සඳහා ඉදිරි සති දෙක තුළ දිවයිනේ සියලු ආපනශාලා විශේෂ පරීක්ෂාවකට ලක් කරන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.ආහාර ලේබල් කිරීමේ රෙගුලාසි පිළිබඳ අවධාරණය කිරීම සහ කාලීන සෞඛ්‍ය ප්‍රවණතා පිළිබඳව මාධ්‍ය දැනුවත් කිරීම සඳහා අද (08) සෞඛ්‍ය අධ්‍යාපන කාර්යාංශයේ පැවැති මාධ්‍ය හමුවට සහභාගී වෙමින් සෞඛ්‍ය අධ්‍යක්ෂ ජනරාල්වරයා මේ බව පැවසීය.ඒ අනුව පාසල් ආපනාශාලා පරීක්ෂා කිරීම් දින දෙකක් පුරා සිදු කිරීමට නියමිතව ඇති බව වාර්තා වෙයි. එමෙන්ම දුර ගමන් සේවා බස් රථ නැවතුම් ස්ථානවල තිබෙන ආපනශාලා සම්බන්ධයෙන් පැමිණිලි විශාල ලෙස ලැබී තිබෙන බව පැවසූ ඒ මහතා, එම ආපනශාලාවල ආහාර ප්‍රමිතිය, සනීපාරක්ෂාව සම්බන්ධයෙන් සති දෙකකට වරක් සොයා බලා වාර්තා කරන ලෙස සෞඛ්‍ය පරීක්ෂකවරුන්ට දන්වා ඇති බවද පැවසීය.එමෙන්ම ආහාර පනත තුළ පවතින බලතල යටතේ හා ආහාර උපදේශක කමිටුවේ ලද උපදෙස් අනුව බීම වර්ග සඳහා වර්ණ සංකේත නිසි ලෙස භාවිත නොකරන පුද්ගලයින්ට නීතිය ක්‍රියාත්මක කරන බවද ඒ මහතා පැවසීය.එමෙන්ම බීමට ගන්නා සියලු පාන වර්ග වල සීනි ප්‍රමාණය පාලනය කිරීම මෙහි අරමුණ බවද ඒ මහතා පෙන්වා දෙයි.ශ්‍රී ලංකාව තුළ බොහොමයක් රෝග තුරන් කිරීමට කටයුතු කර ඇති නමුත් බෝ නොවන රෝග පාලනය කිරීම තවමත් අභියෝගයක් වී ඇති බවද ඒ මහතා පවසයි.එමෙන්ම ශ්‍රී ලංකාවේ ජනතාව අතර සීනි පරිබෝජනය ඉහළ මට්ටමක පවතින බවත්, දෛනිකව ග්‍රෑම් 60ට වඩා වැඩි සීනි පරිභෝජනයක් එක් අයකු සිදු කරන බවත් ඔහු පෙන්වා දෙයි.මේ හේතුවෙන් බීම වර්ග සඳහා රතු ,කොළ සහ කහ වර්ණයෙන් සීනි ප්‍රමාණය සඳහන් කළ ලේබලයක් ඇතුළත් විය යුතු බවත්, ඒ තුළ සීනි ප්‍රමාණය භාෂා තුනෙන්ම සඳහන් විය යුතු බවත් ඒ මහතා පවසයි.බීම වර්ගවල සීනි ප්‍රමාණය සඳහන් කෙරෙන ට්‍රැෆික් ලයිට් ක්‍රමවේදය, ක්‍රියාත්මක කරන සාර්ක් කලාපයේ පළමු රට ශ්‍රී ලංකාව බවද ඔහු පෙන්වා දී තිබේ.එමෙන්ම ඉදිරියේ දී ලුණු සහ මේදය අඩංගු ආහාර සඳහා ද මෙම ක්‍රමවේදය ක්‍රියාත්මක කිරීමට බලාපොරොත්තු වන බවද ඒ මහතා පවසයි.මේ සම්බන්ධයෙන් පළාත් සෞඛ්‍ය කාර්යාල, ප්‍රාදේශීය සෞඛ්‍ය කාර්යාල මහජන සෞඛ්‍ය පරීක්ෂකවරු සඳහා සියලු උපදෙස් ලබාදී ඇති බවත්, මෙම නීතිය රටේ ක්‍රියාත්මක කළ යුතු අත්‍යවශ්‍යම දෙයක් බවත් ඔහු පෙන්වා දෙයි.එමෙන්ම බීම වර්ගවල සීනි ප්‍රමාණය සම්බන්ධයෙන් පාරිබෝගිකයන් දැනුවත් කළ යුතු බවත්, ජනතාව දැනුවත් කළ යුතු බවත් ඒ මහතා පවසයි.ඉදිරියේ දී ජනතාව සම්බන්ධ කරගනිමින් මේ පිළිබඳව විශේෂ වැටලීම් ඒකකයක් ද ස්ථාපිත කර විශේෂ දූරකථන අංකයන්ද ඒ සඳහා හඳුන්වාදෙන බව වෛද්‍ය පාලිත මහීපාල මහතා පැවසීය.එමෙන්ම ජාතික මදුරු මර්දන සතියක් සැප්තැම්බර් මස 27 සිට ඔක්තෝම්බර් 03 දින දක්වා ක්‍රියාත්මක කිරීමට නියමිත බවද සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.මේ වන විට ඩෙංගු පාලනය කර ගැනීමට හැකි වී ඇති බවත්, පසුගිය දිනවල සිදු කළ ඩෙංගු මර්දන වැඩසටහන් මඟින් කොළඹ පළාතේ නිවාස 28,000ක් පරීක්ෂා කර ඇති බවත් ඒ මහතා පෙන්වා දෙයි.ඒ අනුව තවත් විශේෂ ඩෙංගු මර්දන වැඩසටහනක් අගෝස්තු මස 11 දින සිට ආරම්භ කිරීමට නියමිත බවද ඔහු පෙන්වා දී තිබේ. ඒ සඳහා ද ත්‍රිවිධ හමුදාව, පොලීසිය ඇතුළුව කණ්ඩායම් 450ක් යොදවා ගන්නා බවත්, මෙම ඩෙංගු මර්දන වැඩසටහන බස්නාහිර පළාත් තුළ ක්‍රියාත්මක වන බවද වෛද්‍ය පාලිත මහීපාල මහතා පැවසීය.", "URL": "https://sinhala.adaderana.lk/news.php?nid=62889", "Category": null, "Parent URL": null}