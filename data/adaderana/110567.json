{"Source": "Adaderana", "Timestamp": "May 24, 2019 10:27 am", "Headline": "මෝදිට දැවැන්ත ජයක්-සුබ පතමින් රාහුල් ගාන්ධි පරාජය බාර ගනී", "News Content": "ඉන්දීය මහ මැතිවරණයේදී දැවැන්ත ජයක් ලැබීමට අගමැති නරේන්ද්‍ර මෝදිගේ පක්ෂය සමත් වුණි. සිය ජයග්‍රහණයෙන් පසු ජනතාව අමතමින් අගමැතිවරයා පැවසුවේ සිය ජග්‍රහණයේ පූර්ණ අයිතිය ඉන්දීය ජනතාවට හිමිවන බවයි. ඉන්දීය මහ මැතිවරණයේදී සිය පක්ෂය ලබාගත් අති විශිෂ්ට ජයග්‍රහණයෙන් අයිතිය රටේ ජනතාවට හිමිවිය යුතු බව ඉන්දීය අගමැති නරේන්ද්‍ර මෝදි පවසා ඇත. නවදිල්ලි අගනුවරදී පැවැති ජයග්‍රාහී රැළිය අමතමින් ඔහු ඒ බව සඳහන් කළේය. පැවැති ධාරානිපාත වැසි නොසලකමින් දහස් සංඛ්‍යාත ආධාරකරුවන් පිරිසක් අගමැතිවරයාගේ රැළියට එක්ව සිටියේය. එහිදී ආධාරකරුවන්ගේ මහත් ප්‍රීති ඝෝෂා සමඟින් රෝස පෙති වරුසාවක් මධ්‍යයේ අගමැති මෝදි පිළිගැණුනි. රටේ සංවර්ධන ක්‍රියාවලිය සඳහා සිය දායකත්වය සපයන මෙන් භාරතීය ජනතා පක්ෂ ප්‍රධාන කාර්යාලයේ සිට සිය ආධාරකරුවන් ඇමතූ අගමැතිවරයා ඉල්ලා සිටියේය. ඒ වෙනුවෙන් ඉන්දීය නිදහස් සටනේදී දැක්වූ දායකත්වයට සමාන කැපවීමක් සිදුකළ යුතු බවත් අගමැතිවරයාගේ කතාවේ වැඩිදුරටත් සදහන් වුණි. ලොව විශාලතම ප්‍රජාතන්ත්‍රවාදී මැතිවරණය ලෙසින් සැලකෙන ඉන්දීය මහ මැතිවරණය පසුගිය අප්‍රේල් මස 11වැනිදා සිට මැයි මස 19වැනිදා දක්වා අදියර 07ක් ඔස්සේ පැවැත්වුණි. එහිදී ලෝක් සභාවේ ආසන 542ක් සදහා මන්ත්‍රීවරුන් තෝරාගැනීමට නියමිතව පැවැති අතර ඉන් ආසන 350කට ආසන්න ප්‍රමාණයක ජය තහවුරුකරගැනීමට අගමැති මෝදිගේ භාරතීය ජනතා පක්ෂය සමත්වුණි. විපක්ෂයේ ප්‍රධාන පක්ෂය වන රාහුල් ගාන්ධිගේ නායකත්වයෙන් යුත් ඉන්දීය කොන්ග්‍රසයට දිනාගැනීමට හැකිව තිබුණේ ආසන 100කට ආසන්න ප්‍රමාණයක් පමණයි. 2014 වසරේදී පැවැති මැතිවරණයේදී මෝදි අගමැතිවරයාගේ පක්ෂයට දිනාගැනීමට හැකිවූයේ ආසන 282ක් පමණයි. මේ අනුව ගතවූ වසර 05ක කාලයේදී අගමැතිවරයාගේ ජනප්‍රියත්වය අතිශයෙන් ඉහළ ගොස් ඇති බව ඉන්දීය වාර්තා පෙන්වා දෙයි. පැවැති රජයේ සහනදායී ව්‍යාපාර ප්‍රතිපත්ති සහ ජාතික ආරක්ෂාව සම්බන්ධයෙන් රජය දරන දැඩි අවධානය මෙසේ අගමැතිවරයාගේ ජනප්‍රියත්වය ඉහළ යාම සඳහා බලපා ඇති බවද මේ වාර්තා වැඩිදුරටත් පවසා සිටියි. මේ අතර මැතිවරණයේදී ලැබූ දරුණු පරාජය සම්බන්ධයෙන් ඉන්දීය කොන්ග්‍රසයේ සභාපති රාහුල් ගාන්ධි මාධ්‍ය වෙත අදහස් දැක්වූවේය. එහිදී වැඩිදුරටත් අදහස් දැක්වූ රාහුල් ගාන්ධි පැවසුවේ ලැබූ පරාජයේ සමස්ත වගකීම තමන් බාරගන්නා බවයි. එමෙන්ම අගමැති මෝදි ලැබූ දැවැන්ත ජයග්‍රහණයට සුබපැතීමටත් කොන්ග්‍රස සභාපතිවරයා අමතක කළේ නැත. ඉන්දීය කොංග්‍රසයේ බලකොටුවක් මෙන්ම සිය මැතිවරණ ආසනයද වන උත්තර් ප්‍රාන්තයේ අමෙති ආසනයේදී ද අමිහිරි පරාජයක් රසවිදීමට රාහුල් ගාන්ධිට සිදුවුණි. ඒ භාරතීය ජනතා පක්ෂයේ ප්‍රබල අමාත්‍යවරියක් මෙන්ම හිටපු රංගන ශිල්පිනියකද වන ස්මිත්‍රී ඉරානි හමුවේය. කෙසේ නමුත් ඔහුගේ දෙවැනි ආසනය වූ දකුණු ඉන්දියාවේ කේරළයේ වයානද්හි බලය තහවුර කරගැනීමට රාහුල් ගාන්ධි සමත්වුණි. මෙවර මැතිවරණයේදී ලැබූ දැවැන්ත පරාජය ඉන්දීය දේශපාලනයේ දැවැන්ත වෘක්ෂයක් බඳු වූ ගාන්ධි පවුලේ අවසානය උදා කරනු ඇති බවත් ඇතැම් දේශපාලන විචාරකයන් අනාවැකිද පළකර ඇත. මේ අතර ලොව පුරා රාජ්‍ය නායකයන් ඉන්දීය අගමැති නරේන්ද්‍ර මෝදි ලැබූ ජයග්‍රහණයට සුබපතා සුබ පැතුම් එක්කර තිබුණේ මෙලෙසය. එම නායකයන් අතරට පාකිස්තාන අගමැති ඉම්රාන් ඛාන්, චීන ජනපති ෂී ජින්පින්, රුසියානු ජනපති ව්ලැද්මීර් පුටින්, ජපාන අගමැති ෂින්සෝ අබේ සහ ශ්‍රී ලංකා ජනාධිපති මෛත්‍රීපාල සිරිසේන හා අගමැති රනිල් වික්‍රමසිංහද අයත්ය.", "URL": "https://sinhala.adaderana.lk/news.php?nid=110567", "Category": null, "Parent URL": null}