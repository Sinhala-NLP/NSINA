{"Source": "Adaderana", "Timestamp": "February 24, 2011 05:07 pm", "Headline": "කරදියවර මංගල්‍යයට වැයවූ මුදල රුපියල් 30,685,991 ක් ", "News Content": "හම්බන්තොට වරාය විවෘත කිරීමේ කරදියවර මංගල්‍යය නම් උත්සවය සඳහා රුපියල් 30,685,991 මුදලක් වැය කර තිබෙන බව වරාය හා මහා මාර්ග නියෝජ්‍ය අමාත්‍ය රෝහිත අබේගුණවර්ධන මහතා අද(24) පාර්ලිමේන්තුවේදී සඳහන් කළේය. එම උත්සවයේ ප්‍රසාංගික කටයුතු බාරව කටයුතු කළේ ක්‍රියේටිව් හෙලන් සහ පුද්ගලික සමාගම බවත්, එහි කළමනාකරණ අධ්‍යක්ෂවරයා ජැක්සන් ඇන්තනී මහතා බවත් ඔහු ප්‍රකාශ කර තිබේ. එම උත්සවයේ කටයුතු වෙනුවෙන් අදාළ සමාගමට රුපියල් එක්කෝටි අසූ එක් ලක්ෂ හැට හත්දහස් පනහක මුදලක් ගෙවා තිබෙන බව ද සඳහන්ය. කුරුණෑගල දිස්ත්‍රික් පාර්ලිමේන්තු මන්ත්‍රී දයාසිරි ජයසේකර මහතා ඇසු වාචික ප්‍රශ්නයකට පිළිතුරු ලෙස මේ බව සඳහන් කර ඇත.", "URL": "https://sinhala.adaderana.lk/news.php?nid=14450", "Category": null, "Parent URL": null}