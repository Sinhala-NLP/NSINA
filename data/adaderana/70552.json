{"Source": "Adaderana", "Timestamp": "March 7, 2017 05:40 pm", "Headline": "දුම්රිය ස්ථානාධිපතිවරුන්ගේ වැඩවර්ජනය නවතියි", "News Content": "අද (07) මධ්‍යම රාත්‍රියේ සිට ආරම්භ කිරීමට නියමිතව තිබූ වැඩවර්ජනය අත්හැරීමට තීරණය කල බව ශ්‍රී ලංකා දුම්රිය ස්ථානාධිපතිවරුන්ගේ සංගමය පවසයි. එම සංගමයේ ප්‍රධාන ලේකම් ඉන්දික රුවන් පතිරණගේ මහතා සඳහන් කළේ අද පෙරවරුවේ දුම්රිය සාමාන්‍යාධිකාරීවරයා ලබා දුන් පොරොන්දුවක් මත වැඩවර්ජනය ක්‍රියාත්මක නොකිරීමට තීරණය කළ බවයි. කෙසේ වෙතත් ඉදිරි දින කිහිපය තුළ පුරප්පාඩුව පවතින දුම්රිය ස්ථානාධිපති තනතුරු සඳහා බඳවා ගැනීමට අදාළ විභාග පැවැත්වීමට පියවර ගන්නා බවට දුම්රිය සාමාන්‍යාධිකාරී බී.ඒ.පී. ආරියරත්න මහතා පොරොන්දු වී ඇති බව ද වාර්ත වෙයි. ඒ අනුව අද පස්වරුවේ ශ්‍රී ලංකා දුම්රිය ස්ථානාධිපතිවරුන්ගේ සංගමයේ විධායක කමිටුව රැස් වී වර්ජනය තාවකාලිකව අත්හිටුවීමට තීරණය කළ බව ශ්‍රී ලංකා දුම්රිය ස්ථානාධිපතිවරුන්ගේ සංගමයේ ප්‍රධාන ලේකම් ඉන්දික රුවන් පතිරණගේ මහතා සඳහන් කළේය", "URL": "https://sinhala.adaderana.lk/news.php?nid=70552", "Category": null, "Parent URL": null}