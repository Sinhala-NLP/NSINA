{"Source": "Adaderana", "Timestamp": "September 13, 2019 04:41 pm", "Headline": "යාත්‍රා අනතුරකින් පුද්ගලයින් 11 මරුට", "News Content": "ඉන්දියාවේ ආගමික උත්සවයක් අතරතුර සිදුවූ යාත්‍රා අනතුරකින් පුද්ගලයින් 11දෙනෙක් මියගොස් තිබේ. යාත්‍රාවේ ගමන්ගත් තවත් පස්දෙනෙක් මුදාගෙන ඇති අතර සිදුවීමට හේතු සොයා විමර්ශන ක්‍රියාත්මකයි. ඉන්දියාවේ මධ්‍යම බෝපාල් හි විලක ගමන්ගත් මගී ප්‍රවාහන යාත්‍රාවක් ගිලී යාමෙන් පුද්ගලයින් එකොළොස් දෙනෙක් මියගොස් තිබේ. අනතුර සිදුව ඇත්තේ හින්දු ආගමික උත්සවයක් අතරතුරයි. අනතුරට පත්වන අවස්ථාවේදී බෝට්ටුවේ මගීන් 16 සිට තිබුණි. අනතුර වාර්තාවීමත් සමගින් ආපදා සහන සේවකයන් කඩිනමින් එම ස්ථානය වෙත පැමිණියත් ඔවුන්ට මුදාගැනීමට හැකිව ඇත්තේ පුද්ගලයින් පස්දෙනෙක් පමණයි. ඉතිරි 11දෙනාම මියගොස් ඇතැයි තහවුරු වී ඇති අතර ඔවුන්ගේ මෘතදේහද සොයාගෙන තිබේ. යාත්‍රා අනතුර සිදුව ඇත්තේ හින්දූන් අතර වන්දනීය දේවතාවක් වන ගනේෂා දෙවියන් වෙනුවෙන් පැවැත්වෙන උත්සවයක් අතරතුරයි. එහිදී බැතිමතුන් යාත්‍රාවක නැගී බෝපාල් හි ජලාශයක් මධ්‍යයට ගමන් කර දෙවියන් වෙනුවෙන් වතාවත් සිදුකරනු ලබයි. අනතුර සිදු වූ ආකාරය සොයා විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=119032", "Category": null, "Parent URL": null}