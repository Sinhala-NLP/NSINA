{"Source": "Adaderana", "Timestamp": "June 22, 2017 05:31 am", "Headline": "අද දීප ව්‍යාප්ත වෛද්‍ය වැඩ වර්ජනයක් ", "News Content": "විශ්වවිද්‍යාල සිසුන්ට පහර දීමට හා සයිටම් ආයතනයට විරෝධය පළ කරමින් අද(22) දින දීප ව්‍යාප්ත වැඩවර්ජනයක් සිදු කරන බව රජයේ වෛද්‍ය නිලධාරීන්ගේ සංගමය පවසයි. ඊයේ(21) දිනයේ දී විශ්වවිද්‍යාල සිසුන් විසින් පවත්වනු ලැබූ විරෝධතාවයට එල්ල වු පහර දීමට හා සයිටම් පෞද්ගලික වෛද්‍ය විද්‍යාලය සම්බන්ධ ගැටළුවට රජයට විසින් කඩිනමින් ක‍්‍රියාමාර්ගයක් ගැනිමට බලකරමින් මෙම වැඩවර්ජනය පවත්වන බව එම සංගමය නිවේදනය කරයි. කෙසේ වෙතත් මෙම වැඩ වර්ජනය ඩෙංගු වාට්ටුවල, ගැබිණි හා ළමා රෝහල් සදහා ක‍්‍රියාත්මක නොකරන බව ද රජයේ වෛද්‍ය නිලධාරීන්ගේ සංගමය ප‍්‍රකාශ කළේය. ඊයේ රාත්‍රියේ රැස්වූ රජයේ වෛද්‍ය නිලධාරීන්ගේ සංගමයේ විධායක සභාව විසින් මෙම තීරණය ගෙන ඇති බව වෛද්‍ය නලින්ද හේරත් මහතා සඳහන් කළේය.මේ අතර සයිටම් ආයතනයට එරෙහිව අන්තර් විශ්වවිද්‍යාල ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව විසින් සංවිධානය කර තිබූ විරෝධතාවය අතරතුර ඇති වූ නොසන්සුන්කාරී තත්ත්වය හේතුවෙන් පුද්ගලයින් 96 දෙනෙකු තුවාල ලබා තිබේ.තුවාල ලැබූ පුද්ගලයින් අතර පොලිස් නිලධාරීන් 06 දෙනෙකු වන බව කොළඹ ජාතික රෝහලේ අධ්‍යක්ෂ වෛද්‍ය අනිල් ජාසිංහ මහතා සඳහන් කළේය.", "URL": "https://sinhala.adaderana.lk/news.php?nid=74442", "Category": null, "Parent URL": null}