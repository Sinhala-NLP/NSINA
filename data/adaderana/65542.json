{"Source": "Adaderana", "Timestamp": "October 30, 2016 11:46 am", "Headline": " ජනතාවාදී අයවැයක් ගේනවා", "News Content": "රටේ සියලු ප්‍රදේශවල ජනතාව විසින් ඉදිරිපත් කරන ලද යෝජනා සැලකිල්ලට ගනිමින් ජනතාවාදී අයවැයක් මෙවර ඉදිරිපත් කිරීමට කටයුතු කරන බව මුදල් අමාත්‍ය රවී කරුණානායක මහතා පවසයි.අමාත්‍යවරයා පෙන්වා දෙන්නේ මෙවර අයවැය සඳහා ජනතාවගෙන් මේ වන විට යෝජනා 2200කට අධික ප්‍රමාණයක් ලැබී ඇති බවයි.ආර්ථිකයට සම්බන්ධ ක්ෂේත්‍ර, වෘත්තීය සමිති, ආයතන සහ ව්‍යාපාරිකයින් විසින් ඉදිරිපත් කරන ලද යෝජනා ද ඒ අතර වන බව අමාත්‍යවරයා පවසයි.අයවැය සඳහා ඍජුවම ජනතාවගේ අදහස් ලබාගැනීමට තමා දිවයිනේ විවිධ ප්‍රදේශවල සංචාරය කළ බව පවසන රවී කරුණායක අමාත්‍යවරයා, තමන් මේ පිළිබඳ විවිධ ක්ෂේත්‍ර නියෝජනය කරන පුද්ගලයින් සමග ද සාකච්ඡා පැවැත්වූ බව කියා සිටියේය.ඉතිහාසයේ පළමු වරට ජනතාවගේ අවශ්‍යතා සැලකිල්ලට ගනිමින් මෙවර අයවැය සකස් කිරීම සඳහා විද්වතුන්ගේ සහය ලබාගැනීමට අමාත්‍යංශය කටයුතු කර ඇති අතර ඒ අනුව මෙරට විශ්ව විද්‍යාල 10ක විද්වත් කණ්ඩායම් විසින් සිදුකරන ලද සමීක්ෂණ වාර්තා අමාත්‍යාංශය වෙත භාරදී ඇති බව සඳහන්ය.ඒ අනුව ජනතාවගේ යෝජනා සහ නිෂ්පාදන ආර්ථිකයක් කරා රට පරිවර්තනය කිරීමේ රජයේ ප්‍රතිපත්තියට අනුව ඉදිරිපත් වන මෙවර අයවැය සැමට ප්‍රයෝජන සලසන බොහෝ විස්මයන් සහිත අයවැයක් වනු ඇති බව රවී කරුණානායක අමාත්‍යවරයා පවසයි.එමෙන්ම අත්‍යවශ්‍ය භාණ්ඩ හා සේවාවල මිල අඩු කරමින් එම සහන ජනතාවට ලබාදීමේ වැඩපිළිවෙළ ද අඛණ්ඩව ක්‍රියාත්මක බව රවී කරුණානායක අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=65542", "Category": null, "Parent URL": null}