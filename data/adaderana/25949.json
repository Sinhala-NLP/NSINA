{"Source": "Adaderana", "Timestamp": "July 21, 2012 03:51 pm", "Headline": "නීතිවිරෝධීව ඖෂධ විකිණූ ඔසුසැල් කිහිපයක් වටලයි", "News Content": "නීතිවිරෝධී ලෙස ට්‍රැමඩෝල් නැමැති ප්‍රබල වේදනා නාශක ඖෂධ හා සිරප් වර්ගයක් වෛද්‍ය නිර්දේශ නොමැතිව අලෙවි කළ ඔසුසැල් කිහිපයක් වටලා තිබේ. මහජනතාවගෙන් ලැබුණු තොරතුරු මත ජාතික විලවුන් උපකරණ හා ඖෂධ නියාමන අධිකාරියේ නිලධාරීන් කණ්ඩායමක් මෙම වැටලීම සිදුකර ඇති බව සඳහන්ය. මෙහිදී මාළඹේ සහ මරදාන ප්‍රදේශයේ පෞද්ගලික ඔසුසැල් කිහිපයක තිබී මෙම ඖෂධ ඇතුළු රුපියල් ලක්ෂ 5 ක් පමණ වටිනා වෙනත් ඖෂධ වෛද්‍ය නිර්දේශ නොමැතිව අලෙවි කිරීමට සූදානම් කර තිබියදී අදාළ නිලධාරීන් භාරයට ගෙන ඇත. ප්‍රබල වේදනා නාශක ඖෂධයක් වන ට්‍රැමඩෝල් නැමැති ඖෂධය විවිධ පුද්ගලයින් අනිසි ආකාරයෙන් භාවිතා කරන බව සෞඛ්‍ය අමාත්‍යාංශය සඳහන් කරයි. මෙසේ වෛද්‍ය නිර්දේශ නොමැතිව ඖෂධ අලෙවි කරන ඔසුසැල්වලට එරෙහිව නීතිය දැඩිව ක්‍රියාත්මක කරන අතර ඔවුන්ගේ ඔසුසැල් බලපත්‍ර අහෝසි කිරීමට ද පියවර ගන්නා බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=25949", "Category": null, "Parent URL": null}