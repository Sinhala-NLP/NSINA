{"Source": "Adaderana", "Timestamp": "July 17, 2014 12:26 pm", "Headline": "ශ්‍රී ලංකාවට ඉන්දීය විශේෂ නියෝජිතයෙක් ඕනෑ  ", "News Content": "ශ්‍රී ලංකාව සඳහා ඉන්දීය විශේෂ නියෝජිතයෙකු පත් කරන ලෙස එරට පී.එම්.කේ පක්ෂය ඉන්දීය රජයෙන් ඉල්ලීමක් කර තිබේ. ශ්‍රී ලංකාව සහ ඉන්දියාව අතර පවතින සියලු සබඳතා සම්බන්ධයෙන් කටයුතු කිරීම වෙනුවෙන් ස්වාධීන නිලධාරියෙකු අදාළ තනතුර සඳහා පත් කරන ලෙස එම පක්ෂයේ නායක එස්.රාමදෝස් ඉල්ලා ඇත. ශ්‍රී ලංකාවේ දෙමළ ජනතාවගේ ගැටළු සම්බන්ධයෙන් සාකච්ජා කිරීම සඳහා පී.එම්.කේ පක්ෂයේ නායක එස්.රාමදෝස් ඇතුළු පිරිසක් ඊයේ දිනයේ ඉන්දීය විදේශ කටයුතු අමාත්‍ය සුස්මා ස්වරාජ් හමුවිය. එම අවස්ථාවේ මෙම ඉල්ලීම සිදුකර ඇති බව ඉන්දිය මා‍ධ්‍ය වාර්තා කළේය. ශ්‍රී ලංකාවේ දෙමළ ජනතාවගේ ගැටළු සම්බන්ධයෙන් කොංග්‍රස් ආණ්ඩුව ක්‍රියා කළ ආකාරයට ක්‍රියා නොකරන ලෙස ද අදාළ සාකච්ජාවේ දී පී.එම්.කේ පක්ෂය ඉන්දීය විදේශ අමාත්‍යවරිය හමුවේ ප්‍රකාශ කර ඇත. ඉන්දීය නව රජය ශ්‍රී ලංකාව සම්බන්ධයෙන් නව ප්‍රතිපත්තියක් අනුගමනය කළ යුතු බව පී.එම්.කේ පක්ෂයේ නායක එස්.රාමදෝස් පෙන්වා දී තිබේ. මධ්‍යම රජය විසින් ශ්‍රී ලංකා දෙමළ ජනතාවගේ ආරක්ෂාව වෙනුවෙන් කඩිනම් ක්‍රියාමාර්ග ගත යුතු බවට ද අදාළ සාකච්ජාවේ දී පී.එම්.කේ පක්ෂය ඉන්දීය විදේශ අමාත්‍යවරිය දැනුවත් කර ඇත.", "URL": "https://sinhala.adaderana.lk/news.php?nid=44729", "Category": null, "Parent URL": null}