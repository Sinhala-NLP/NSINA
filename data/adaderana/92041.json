{"Source": "Adaderana", "Timestamp": "July 5, 2018 01:53 pm", "Headline": " වලල්ලාවිට ප්‍රාදේශීය සභාවේ සභාපතිට වරෙන්තු", "News Content": "වලල්ලාවිට ප්‍රාදේශීය සභා බල ප්‍රදේශය හරහා පස් ප්‍රවාහනය කිරීමට අවශ්‍ය බලපත්‍රයක් නිකුත් කිරීම සඳහා රුපියල් ලක්ෂ 10 ක අල්ලසක් ලබා ගත්තේ යැයි චෝදනා ලබා සිටින වලල්ලාවිට ප්‍රාදේශීය සභාවේ සභාපති උදේනි අතුකෝරාල මහතා අත්අඩංගුවට ගන්නැයි දන්වා කොළඹ මහාධිකරණය විසින් වරෙන්තු නිකුත් කළේය. අල්ලස් කොමිසම විසින් මෙම චෝදනාව සම්බන්ධයෙන් ගොනු කර තිබූ නඩුව අද(05) කොළඹ මහාධිකරණ විනිසුරු විකුම් කළුආරච්චි මහතා ඉදිරියේ කැඳවනු ලැබීය. එම අවස්ථාවේදී විත්තිකාර උදේනි අතුකෝරාල මහතා හෝ ඔහුගේ ඇපකරුවන් අධිකරණයේ පෙනී සිටියේ නැහැ. ඒ අනුව විත්තිකාර අතුකෝරාල මහතා අත්අඩංගුවට ගන්නැයි වරෙන්තු නිකුත් කළ මහාධිකරණ විනිසුරුවරයා ඔහුගේ ඇපකරුවන්ට අගෝස්තු මස 8 වන දා අධිකරණය හමුවේ පෙනී සිටින්නැයි දන්වා නොතීසිද නිකුත් කළේය. 2010 වසරේ වලල්ලාවිට ප්‍රාදේශීය සභා බල ප්‍රදේශයේ හරහා පස් ප්‍රවාහනය කිරීම සඳහා අවශ්‍ය බලපත්‍රය නිකුත් කිරීම සඳහා බෙන්තොට ප්‍රාදේශීය සභාවේ සභාපති ලෙස කටයුතු කළ ක්‍රිෂාන්ත පීරිස් මහතාගෙන් රුපියල් ලක්ෂ 10ක මුදලක් අල්ලස් වශයෙන් ඉල්ලා එය ලබාගැනීම සම්බන්ධයෙන් උදේනි අතුකෝරළ මහතාට එරෙහිව අල්ලස් කොමිසම නඩු පවරා තිබේ.", "URL": "https://sinhala.adaderana.lk/news.php?nid=92041", "Category": null, "Parent URL": null}