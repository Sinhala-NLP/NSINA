{"Source": "Adaderana", "Timestamp": "April 21, 2012 04:21 pm", "Headline": "මත්ද්‍රව්‍ය කාර්යාංශය මාර්ගයෙන් නිදොස් බව ගැන කියනවා", "News Content": "අප්‍රේල් මස 18 වන දින සිට පුවත්පත්, වෙබ් අඩවි හා විද්‍යුත් මාධ්‍යවල පළවූ පරිදි කොළඹ මධ්‍යම තැපැල් හුවමාරුවට ලැබුණු මත්ද්‍රව්‍ය තොගය පිළිබඳ සිද්ධියට තමන් කිසිසේත් සම්බන්ධ නොමැති බව රංගන ශිල්පිණී ඇන්ජලා සෙනෙවිරත්න මහත්මිය පවසයි. කොළඹ 03, හඩ්සන් පාරේ, නොම්මර 67 නිවසෙහි තමන් පදිංචිව සිටියේ මීට වසර 10 ට පෙර බව ද ඒ සම්බන්ධව අද දෙරණ වෙත අදහස් දක්වමින් එම මහත්මිය සඳහන් කළාය. තමන් සම්පූර්ණයෙන්ම නිර්දෝෂි බව හෙට(22) පොලිස් මත්ද්‍රව්‍ය කාර්යාංශය මාර්ගයෙන් පළකිරීමට කටයුතු කරන බව ඇය වැඩිදුරටත් අවධාරණය කර සිටියාය. පසුගිය 18 වන කොළඹ මධ්‍යම තැපැල් හුවමාරුවට කාන්තාවකගේ නමට ලැබුණු පාර්සල් තුනකින් එකක් පරීක්ෂා කිරීමේදී එකී පාර්සලයේ විදේශීය සඟරා දක්නට ලැබුණු බවත්, සඟරාවක් තුළ තිබී හෂීස් වර්ගයේ මත්කුඩු තොගයක් දක්නට ලැබුණු බවත් පොලීසිය සඳහන් කරනු ලැබීය. කාන්තාවකගේ නමට විදේශීය රටකින් තැපැල් කර තිබුණු මෙම පාර්සල් ලබාගැනීම සඳහා විදේශීය සුදු ජාතිකයකු කොළඹ මධ්‍යම තැපැල් හුවමාරුවට පැමිණ තිබිණි. තමා බ්‍රිතාන්‍ය ජාතිකයකු බව කියා සිටියද ඔහු සිය අනන්‍යතාව තහවුරු කිරීමට අසමත්වීම ‍හේතුවෙන් පොලීසියට ලැබුණු පැමිණිල්ලක් මත මොහු අත්අඩංගුවට ගැනීමට ක්‍රියා කළ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේය.", "URL": "https://sinhala.adaderana.lk/news.php?nid=23698", "Category": null, "Parent URL": null}