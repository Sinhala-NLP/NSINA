{"Source": "Adaderana", "Timestamp": "March 13, 2013 01:38 pm", "Headline": "ඉන්දීය ධීවරයින් නොමැරූ වග ඉන්දියාව පිළිගනියි ", "News Content": "ශ්‍රී ලංකා නාවික හමුදාව විසින් සිදුකළ පහරදීම්වලින් ඉන්දීය ධීවරයෙකු මිය ගිය බවට මෙතෙක් නිල වශයෙන් තහවුරු වී නැතැයි ඉන්දීය ආරක්ෂක අමාත්‍ය ශ්‍රී ඒ.කේ.ඇන්ටනි මහතා පවසයි. හෙතෙම ඉන්දීය පාර්ලිමේන්තුවේ දී මේ බව සඳහන් කර තිබේ. ඉන්දීය ධීවර යාත්‍රා 23 ක් සහ ධීවරයින් 131 දෙනෙකු පසුගිය වසරේ දී මෙරට නාවික හමුදා අත්අඩංගුවට පත්ව ඇත. පසුව ඔවුන් අධිකරණය හමුවට ඉදිරිපත් කිරීමෙන් අනතුරුව නැවත සිය මව්රට බලා පිටත් කිරීමට ශ්‍රී ලංකා බලධාරීන් කටයුතු කර තිබේ. මේ අතර 2008 වසරේ ඔක්තෝම්බර් මස සිට මෙලෙස මුහුදු සීමා උල්ලංඝණය කරනු ලබන ධීවරයින් හුවමාරු කරගැනීම පිළිබඳව ශ්‍රී ලංකාව සහ ඉන්දියාව අතර එකඟතාවයක් ඇතිවූ බවද එහිදී ඉන්දීය ආරක්ෂක අමාත්‍යවරයා සිහිපත් කර ඇත. ඉන්දියාව මෙන්ම ශ්‍රී ලංකාව ද රාජ්‍යයන්ගේ ගෞරවයට මුල්තැන දෙමින් ධීවරයින්ගේ ආරක්ෂාව තහවුරු කිරීමට පසුගිය ජනවාරි 22 වනදා පැවති 8 වන ඉන්දු ශ්‍රී ලංකා සහයෝගිතා සමුළුවේ දී එකඟ වී සාකච්ඡා කළ බව ශ්‍රී ලංකා නාවික හමුදාව සඳහන් කර සිටියි.", "URL": "https://sinhala.adaderana.lk/news.php?nid=32383", "Category": null, "Parent URL": null}