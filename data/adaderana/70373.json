{"Source": "Adaderana", "Timestamp": "March 3, 2017 02:31 pm", "Headline": "නොයාර් ඇවිත් නෑ-හඳුනාගැනීමේ පෙරට්ටුව 16ට කල් යයි ", "News Content": "මාධ්‍යවේදී කීත් නොයාර් පැහැරගෙන ගොස් පහරදීමේ සිද්ධිය සම්බන්ධයෙන් අත්අඩංගුවට ගෙන සිටින සැකකරුවන් හඳුනාගැනීමේ පෙරට්ටුව සඳහා මාධ්‍යවේදී කීත් නොයාර් නොපැමිණීම හේතුවෙන් එය මෙම මස 16 දිනට කල් දමා ඇති බව අද දෙරණ වාර්තාකරු පවසයි. මාධ්‍යවේදී කීත් නොයාර් පැහැරගෙන ගොස් පහරදීමේ සිද්ධිය සම්බන්ධයෙන් අත්අඩංගුවට ගෙන සිටින සැකකරුවන් අද(03) දිනයේ හඳුනාගැනීමේ පෙරට්ටුවට ඉදිරිපත් කිරීමට ගල්කිස්ස මහේස්ත්‍රාත් අධිකරණය නියෝග කර තිබුණි. ගල්කිස්ස අතිරේක මහේස්ත්‍රාත් ලෝචනා අබේවික්‍රම වීරසිංහ මහත්මිය එම නියෝගය ලබාදී තිබූ අතර අද දින මාධ්‍යවේදී කීත් නොයාර්ගේ පැමිණීම අනිවාර්ය බවද, නැවත හඳුනාගැනීමේ පෙරට්ටුවක් නොපවත්වන බවද මහේස්ත්‍රාත්වරිය දැනුම් දී තිබේ. මේ අතර සිද්ධියට අදාළව සැකපිට අත්අඩංගුවට ගෙන රක්ෂිත බන්ධනාගාර ගත කර සිටි යුද හමුදා නිලධාරියා ඇතුළු සෙබලුන් 05 දෙනා යළි රක්ෂිත බන්ධනාගාර ගත කර තිබේ. ඔවුන් ලබන 16 වනදා දක්වා යළි රක්ෂිත බන්ධනාගාර ගත කිරීමට ගල්කිස්ස මහේස්ත්‍රාත්වරිය නියෝග කළ බව අද දෙරණ වාර්තාකරු සඳහන් කළේය. 2008 වසරේ දී මාධ්‍යවේදී කීත් නොයාර් මහතා පැහැරගෙන ගොස් පහරදීමේ සිද්ධිය සම්බන්ධයෙන් සැකපිට හමුදා නිලධාරියෙකු ඇතුළු සාමාජිකයින් 05 දෙනෙකු අත්අඩංගුවට ගැණුනි. ඔවුන් ගල්කිස්ස මහේස්ත්‍රාත්වරයා වෙත ඉදිරිපත් කිරීමෙන් අනතුරුව අද දිනය දක්වා රක්ෂිත බන්ධනාගාර ගත කිරීමට නියෝග කර තිබුණි.", "URL": "https://sinhala.adaderana.lk/news.php?nid=70373", "Category": null, "Parent URL": null}