{"Source": "Adaderana", "Timestamp": "February 23, 2018 02:18 pm", "Headline": "වතුර නැතුව දුක්විදින මාහේන ජනතාවගේ දුක ", "News Content": "වසර ගණනාවක සිට පවතින ජල ගැටළුවක් හේතුවෙන් හොරණ මාහේන ප්‍රදේශයේ ජනතාව දැඩි අපහසුතාවට පත්ව සිටියි. ගම්වාසීන් පවසන්නේ සිය දෛනික කටයුතු හෝ සපුරා ගැනීමට පවතින ජලය ප්‍රමාණවත් නොවන බවයි. හොරණ නගරයේ සිට කිලෝමීටර දෙකක් පමණ දුරින් මාහේන ගම්මානය පිහිටා තිබේ. මාහේන ගම්මානයේ නිවාස 100ක පමණ ජනතාව තම දෛනික අවශ්‍යතා සඳහා අවශ්‍ය කරන ජලය නොමැති වීම හේතුවෙන් දැඩි පීඩාවට පත්ව සිටියි. ප්‍රදේශ ගණනාවකට ජලය සපයන ඇල්ලකන්ද ජල පවිත්‍රාගාරය ගම්මානයට නුදුරින් පිහිටා තිබුණද මාහේන ගම්මානයේ ජනතාවට එමඟින් ජලය ලබා දීමට පියවර ගෙන නොමැති බව ගම්වාසීන් පවසයි. වැසි ජලය එක් රැස් කරගනිමින් ප්‍රදේශයේ ජනතාව තම ජල අවශ්‍යතා සපුරා ගැනීමට කටයුතු කර තිබුණද පවතින වියළි කාළගුණ තත්ත්වය හේතුවෙන් එයද අහිමි වී තිබේ. වසර ගණනාවක සිට පවතින ජල ගැටලුව සම්බන්ධයෙන් නිසි විසදුමක් ලබා දෙන ලෙස ප්‍රදේශවාසීන් බළධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=84732", "Category": null, "Parent URL": null}