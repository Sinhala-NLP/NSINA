{"Source": "Adaderana", "Timestamp": "November 2, 2016 04:02 pm", "Headline": "අපරාධයක වගකීම දැරීමේ අවම වයස අවු. 8 සිට 12 දක්වා ඉහළට", "News Content": "අපරාධ වරදක වගකීම දැරීමේ අවම වයස් සීමාව ඉහළ නැංවීමට රජය තීරණය කර තිබේ.ඒ අනුව ඊට අදාළ විධිවිධාන ඉදිරිපත් කරමින් සකස් කර ඇති දණ්ඩ නීති සංග්‍රහය සංශෝධනය කිරීම සඳහා වු පනත් කෙටුම්පත ගැසට් පත්‍රයේ පළ කිරීමටත් අනතුරුව එය පාර්ලිමේන්තුවේ අනුමැතිය සඳහා ඉදිරිපත් කිරීමටත් අමාත්‍ය මණ්ඩල අනුමැතිය හිමිව ඇති බව සඳහන්ය.අධිකරණ අමාත්‍ය විජයදාස රාජපක්ෂ මහතා විසින් ඉදිරිපත් කළ යෝජනාවට මෙලෙස අමාත්‍ය මණ්ඩල අනුමැතිය හිමිව ඇත.ශ්‍රී ලංකාව තුළ ක්‍රියාත්මක වන අපරාධයක වගකීම දැරීමේ අවම වයස් සීමාව අවුරුදු 8 යන්න ඉතා ලාබාල වයස් සීමාවක් බවට මනෝ වෛද්‍යවරුන්ගේ සහ අදාළ ක්ෂේත්‍රවල විශේෂඥයින්ගේ මතය වී ඇති බැවින් එම වයස් සීමාව අවුරුදු 12 දක්වා ඉහළ නැංවීමට නියමිතය.ඒ අනුව වයස අවුරුදු 12ට අඩු ළමයෙකු විසින් වරදක් සිදුකළ විට එම වරද සඳහා අදාළ ළමයාට දඬුවම් නොකළ යුතු බවට විධිවිධාන ඇතුළත් කරමින් අදාළ පනත් කෙටුම්පත සකස් කර ඇත.එමෙන්ම වයස අවුරුදු 12ට වැඩි එහෙත් අවුරුදු 14ට අඩු ළමයෙකු සිදුකළ වරදකදී ඒ සඳහා ප්‍රමාණවත් චේතනාවක් ඇති කර ගැනීමට තරම් මේරූ බුද්ධියක් එම ළමයාට ඇතැයි යන්න මහේස්ත්‍රාත්වරයාගේ අභිමතය වේ නම් පමණක් දඬුවම් පැමිණ වීමට හැකි වන පරිදි පනත් කෙටුම්පතේ විධිවිධාන ඇතුළත් කර ඇති බව වාර්තා වේ.", "URL": "https://sinhala.adaderana.lk/news.php?nid=65653", "Category": null, "Parent URL": null}