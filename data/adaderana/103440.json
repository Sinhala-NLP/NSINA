{"Source": "Adaderana", "Timestamp": "January 31, 2019 02:53 pm", "Headline": "මීගහකිවුලට හෙරොයින් බෙදූ සැකකරු දැලේ", "News Content": "මීගහකිවුල කන්දකැටිය හා ඒ අවට ප්‍රදේශයන්හි හෙරෝයින් මත්ද්‍රව්‍ය ජාවාරමේ නිරතව සිටි තරුණයෙකු රුපියල් එක් ලක්ෂ පනස් දහසක‍් වටිනා හෙරොයින් මිලිග්‍රෑම් 3950ක් අඩංගු පාර්සල් 55 ක් සමඟ සැකපිට අත්අඩංගුවට ගත් බව කන්දකැටිය පොලීසිය පවසයි. ඊයේ (30) සවස මෙසේ මීගහකිවුල කරමැටිය පොල් ව්‍යාපාරය අසල දී අත්අඩංගුවට ගත් 27හැවිරිදි තරුණයා මීගහකිවුල බලගොල්ල ප්‍රදේශයේ පදිංචිකරුවෙකු බවට හඳුනාගෙන ඇත. සැකකරු සතුව තිබූ මත්ද්‍රව්‍ය, අලෙවි කිරීම සඳහා පාර්සල් කර තිබූ බවද පොලීසිය පවසයි. ඌව පළාත් දිසා විෂ මත්ද්‍රව්‍යය ඒකකය වෙත ලද තොරතුරක් මත ඌව පළාත භාර නියෝජ්‍ය පොලිස්පති ජගත් පලිහක්කාර මහතාගේ උපදෙස් හා මග පෙන්වීම මත පොලිස් පරීක්ෂක ඩබ්ලිව් ඒ ආර් කේ වතුකාර මහතා සහ පොලිස් කොස්තාපල්වරුන් වැටලීම සිදුකර සැකකරුවන් හා හෙරොයින් තොගය බදුල්ල මූලස්ථාන පොලීසිය වෙත බාරදීමට කටයුතු කළහ. සැකකරු බදුල්ල අධිකරණය වෙත ඉදිරිපත්කිරීමට නියමිතව තිබේ. ඌව පළාත් දිසා විෂ මත්ද්‍රව්‍ය ඒකකය හා කන්දකැටිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=103440", "Category": null, "Parent URL": null}