{"Source": "Adaderana", "Timestamp": "May 11, 2011 12:24 pm", "Headline": "ජාතික සංවිධායක ධූරය වෙනුවෙන් රනිල් ඇතුළු 75 ට නොතීසි", "News Content": "විපක්ෂ නායක රනිල් වික්‍රමසිංහ මහතා ඇතුළු 75 දෙනෙකුට අධිකරණය ඉදිරියේ පෙනී සිටින ලෙස ගංගොඩවිල මහේස්ත්‍රාත් අධිකරණය විසින් නියෝග කර තිබේ. බස්නාහිර පළාත් සභා මන්ත්‍රී නීතිඥ මෛත්‍රී ගුණරත්න මහතා විසින් ගොනු කළ පෙත්සමක් අද(11) විභාගයට ගත් අවස්ථාවේදී ගංගොඩවිල දිසා විනිසුරු චම්පා ජානකී විජේරත්න මහත්මිය විසින් මෙම නියෝගය කර තිබේ. එක්සත් ජාතික පක්ෂයේ\"ජාතික සංවිධායක ධූරයට\"පාර්ලිමේන්තු මන්ත්‍රී රවී කරුණානායක මහතා, පක්ෂ නායකත්වය විසින් පත් කරනු ලැබූවද එකී පත් කිරීම පක්ෂ ව්‍යවස්ථාවට පටහැණි බැවින් එම පත් කිරීමට එරෙහිව වාරණ නියෝගයක් නිකුත් කරන ලෙස ඉල්ලා නීතිඥ මෛත්‍රී ගුණරත්න මහතා විසින් මෙම පෙත්සම ගොනු කර තිබිණි. මෙම පත්කිරීම ව්‍යවස්ථානුකූලද නැද්ද යන්න සලකා බැලීමට හා ඊට එරෙහිව වාරණ නියෝගයක් නිකුත් කිරීමට ප්‍රථම අදාළ පත්කිරීමට හේතු දක්වන ලෙස රනිල් වික්‍රමසිංහ මහතා ඇතුළු 75 දෙනෙකුට නොතීසි නිකුත් කරන බව දිසා විනිසුරුවරිය සඳහන් කර තිබේ. ඒ අනුව ලබන 23 වන දිනට පෙර අධිකරණය ඉදිරියේ අදාළ පත් කිරීම වෙනුවෙන් හේතු දැක්විය යුතු බව දිසා විනිසුරුවරිය විසින් වැඩිදුරටත් නියෝග කර තිබේ.", "URL": "https://sinhala.adaderana.lk/news.php?nid=16030", "Category": null, "Parent URL": null}