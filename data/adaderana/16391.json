{"Source": "Adaderana", "Timestamp": "May 29, 2011 08:36 am", "Headline": "පුද්ගලයින් 16,956 ක් අවතැන්-අවදානම පහව ගොස් නෑ", "News Content": "දිවයිනේ ප්‍රදේශ රැසකට ඇද හැලෙන වර්ෂාවත් සමඟ ඇති වූ ජල ගැලීම් හේතුවෙන් පුද්ගලයින් දහසය දහස් නවසිය පනස් හය දෙනෙකු පීඩාවට පත්ව ඇති බව ආපදා කළමානාකරණ මධ්‍යස්ථානය පවසයි. වැඩිම පිරිසක් අවතැන් වූ බවට වාර්තා වන්නේ කොළඹ දිස්ත්‍රීක්කයෙන් බව ආපදා කළමානාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කරයි. මේ වන විට පුද්ගල මරණ 8ක් වාර්තා වන බව ද හෙතෙම කියා සිටියි. මේ අතර පස් කඳු කඩා වැටීම හේතුවෙන් ඊයේ දිනයේ හැටන් - කොළඹ ප්‍රධාන මාර්ගයේ වාහන ගමනාගමනයට එල්ල වී තිබූ බාධා ඉවත් කර ඇති බව නුවරඑළි දිස්ත්‍රික් ආපදා කළමනාකරණ මධ්‍යස්ථානය සඳහන් කරයි. කඩා වැටුණු පස් කඳු සියල්ලම පාහේ මේවන විට ඉවත් කර ඇති බවත්,වාහන ගමනාගමනය යථා පරිදි සිදුවන බවත් සඳහන් වේ. එසේ වුවද අවදානම් තත්ත්වයක් පවතින බැවින් සැලකිලිමත්ව වාහන ධාවනය කරන ලෙස නුවරඑළි දිස්ත්‍රික් ආපදා කළමනාකරණ මධ්‍යස්ථානය ඉල්ලා සිටියි. අද දිනයේ ද බස්නාහිර , සබරගමුව සහ මධ්‍යම පළාත්වලට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=16391", "Category": null, "Parent URL": null}