{"Source": "Adaderana", "Timestamp": "August 16, 2014 08:18 am", "Headline": "වියළි කලාපයේ ජලාශවල ජල මට්ටම් පහත බසියි ", "News Content": "වියළි කලාපයේ ජලාශ වල ජල මට්ටම සීග්‍රයෙන් පහත බසිමින් පවතින බව වාරිමාර්ග දෙපාර්තමේන්තුව පවසයි. එම දෙපාර්තමේන්තුවේ අධ්‍යක්ෂ ජෙනරාල් භද්‍රා කමලදාස මහත්මිය පවසන්නේ සෑම ජලාශයකම පාහේ ජල මට්ටම 15% කටත් වඩා අවම මට්ටමක් දක්වා පහත බැස ඇති බවයි. කෙසේ වෙතත් අනුරාධපුර ප්‍රදේශයේ ගොවීන් පවසන්නේ නිසි ජල කලමනාකරණයක් නොමැති හේතුවෙන් තමන් දැඩි දුෂ්කරතාවයට පත්ව ඇති බවයි. එමෙන්ම ප්‍රදේශයේ ජලය ලබා ගත් ළිං සියල්ලම පාහේ මේ වන විටත් සිදී ගොස් ඇති බව ප්‍රදේශවාසින් පවසයි. එදිනෙදා අවශ්‍යතාවයට පවා ජල බිඳක් නොමැති වටපිටාව තුළ ප්‍ර දේශයේ දේශපාලන අධිකාරිය ද නොදුටු දෑස් ඇතිව සිටින බවට රජරට ප්‍රදේශයේ ගම්වාසීන් චෝදනා කරයි. කෙසේ වෙතත් මේ වනවිට නියගය පවතින ප්‍ර දේශ වලට වර්ශාව අපේක්ෂා කළ හැකි තත්ත්වයක් වායුගෝලයේ පවතින බව කාලගුණ විද්‍යා දෙපාර්තමේන්තුව පවසයි. පෙරේදා දිනයේ ද වියලි කලාපයට වැසි අපේක්ෂා කළ ද වර්ෂාව ඇති නොවු බව එම දෙපාර්තමේන්තුවේ ප්‍රකාශකයෙකු අද දෙරණට පැවසුවේය. මේ අතර ඊයේ නියගය පවතින ප්‍රදේශ කිහිපයකට වැසි හටගත් බව කාලගුණ විද්‍යා දෙපාර්තමේන්තුව පවසයි. වව්නියාව ප්‍රදේශයට මාස ගණනාවකට පසුව මොණරාගල දිස්ත්‍රික්කයේ වැල්ලවාය ප්‍රදේශයට ඊයේ පස්වරුවේ වැසි ඇති වු බව අද දෙරණ වාර්තාකරු පැවසුවේය. කාලගුණ විද්‍යා දෙපාර්තමේන්තු දත්තයන්ට අනුව මොණරාගලට ඊයේ රාත්‍රී 8.30 වන විට මිලිමිටර 1.3 ක වර්ෂාපතනයක් ද, ත්‍රිකුණාමලයට මිලිමිටර 24.1 ක වර්ෂාපතනයක් ද, මඩකලපුව ප්‍ර දේශයට මිලිමිටර 2.4ක වර්ෂාපතනයක් ද හටගෙන ඇති බව සඳහන් වෙයි. අද දිනය තුළ නියගය පවතින උතුරුමැද, නැගෙනහිර හා වයඹ පළාත් වල වැසි ඇතිවීමේ මේ ප්‍රවනතාවක් පවතින බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=45389", "Category": null, "Parent URL": null}