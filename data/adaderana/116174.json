{"Source": "Adaderana", "Timestamp": "August 9, 2019 05:35 pm", "Headline": "කාශ්මීරයට පැනවු සීමා ගැන එක්සත් ජාතීන්ගේ දැඩි අවධානය", "News Content": "ඉන්දියාව විසින් පාලනය කරනු ලබන කාෂ්මීර් ප්‍රදේශයට මෑතකදී පැනවූ සීමා පිළිබඳව දැඩි අවධානය යොමු කර ඇති බව එක්සත් ජාතීන්ගේ සංවිධානය පවසයි. ඔවුන් පෙන්වා දෙන්නේ එම සීමා හේතුවෙන් එම ප්‍රදේශයේ මානව හිමිකම්වලට බරපතළ බලපෑම් එල්ල විය හැකි බවයි. ජම්මු කාශ්මීරයේ සන්නිවේදන සබඳතා තහනම් කිරීම, අත්නෝමතික ලෙස දේශපාලන නායකයින් රැඳවුම් භාරයේ තබා ගැනීම සහ දේශපාලන රැස්වීම් තහනම් කිරීම පිළිබඳව එක්සත් ජාතීන්ගේ සංවිධානයේ දැඩි අවධානයක් යොමුව තිබේ. ඉන්දීය පාලනය යටතේ ඇති කාශ්මීර් ප්‍රදේශයේ සන්නිවේදන සබඳතා අවහිර කරමින් එම ප්‍රදේශය හුදෙකලා භූමියක් බවට පත් කර ඇත්තේ පසුගිය ඉරිදා දිනයේ සිටයි. ඉන්දීය පාලිත කාශ්මීරයේ ස්වයං පාලන බලතල ඉවත් කිරීම සඳහා ඉන්දීය රජය ගත් ආන්දෝලනාත්මක තීන්දුවත් සමග මෙම අර්බුදකාරී තත්ත්වය උද්ගත විය. මේ වනවිට කාශ්මීර් වැසියන් විරෝධතා ආරම්භ කර ඇති බවත් ඉන්දීය සන්නද්ධ හමුදා සාමාජිකයින් වෙත ගල් මුල් ප්‍රහාර දියත් කිරීමට පටන්ගෙන ඇති බවත් වාර්තා වෙයි. හිමාලය ආශ්‍රිතව පිහිටි කාශ්මීර කලාපයට ඉන්දියාව සහ පාකිස්තානය සම්පූර්ණ අයිතිය ඉල්ලා සිටිය ද, රටවල් දෙක ම පාලනය කරනුයේ ඉන් කොටසක් පමණයි. කලක සිට ජම්මු කාශ්මීරයේ පවතින බෙදුම්වාදී කැරලි හේතුවෙන් දශක තුනක කාලයක් තුළ දහස් ගණනකට දිවි අහිමිවී තිබේ.", "URL": "https://sinhala.adaderana.lk/news.php?nid=116174", "Category": null, "Parent URL": null}