{"Source": "Adaderana", "Timestamp": "September 25, 2016 12:47 pm", "Headline": "   විරෝධතාවයට දෙමළ ජාතික සන්ධානයේ සම්බන්ධයක් නෑ", "News Content": "කිලිනොච්චිය නගරයේ ඊයේ(24) දිනයේ සිදුකළ විරෝධතාවයට දෙමළ ජාතික සන්ධානයේ සම්බන්ධයක් නොමැති බව එම පක්ෂයේ පාර්ලිමේන්තු මන්ත්‍රී එම්.ඒ.සුමන්තිරන් මහතා පවසයි.දෙමළ මහජන සභාව විසින් ඊයේ දිනයේ කිලිනොච්චි නගරය තුළ කඩ සාප්පු වසා විරෝධතාවයක් පවත්වනු ලැබීය.උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතාගේ ප්‍රධානත්වයේන පැවති මෙම විරෝධතාව සම්බන්ධයෙන් දෙමළ ජාතික සන්ධානයේ ස්ථාවරය පිළිබඳව අද දෙරණ විමසීමක් කළේය.එහිදී එහි මාධ්‍ය ප්‍රකාශක එම්.ඒ.සුමන්තිරන් මහතා සඳහන් කළේ සිවිල් සංවිධානයක් විසින් පවත්වනු ලැබූ අදාළ විරෝධතාවයට දෙමළ ජාතික සන්ධානයේ මන්ත්‍රීවරුන් සහභාගී වුව ද එයට පක්ෂයේ මැදිහත් වීමක් නොමැති බවයි.මේ අතර කිලිනොච්චි නගරය තුළ ඊයේ දිනයේ විරෝධතා පැවැත්වුව ද ඒ තුළින් සාමය කඩවීමේ සිදුවීමක් වාර්තා වී නොමැති බව උතුරු පළාත භාර ජ්‍යෙෂ්ඨ නියෝජ්‍ය පොලිස්පති සරත් කුමාර මහතා පවසයි. ඔහු පෙන්වා දෙන්නේ තර්ජනය කිරීමේ සිද්ධීන් දෙකක් පිළිබඳව පැමිණිලි ලැබී ඇති අතර ඒ පිළිබඳව පොලීසිය පරීක්ෂණ ආරම්භ කර ඇති බවයි. ප්‍රදේශයේ ආරක්ෂාව තහවුරු කිරීමට පියවර ගෙන ඇති බවද සරත් කුමාර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64426", "Category": null, "Parent URL": null}