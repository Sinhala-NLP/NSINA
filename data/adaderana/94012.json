{"Source": "Adaderana", "Timestamp": "August 7, 2018 07:02 pm", "Headline": "සිරකරුවන්ගේ අයිතිය වෙනුවෙන් රන්ජන් පෙරට", "News Content": "තමන් සිරගත වුවහොත් සිරකරුවන්ගේ අයිතීන් වෙනුවෙන් ද පෙනී සිටින බව නියෝජ්‍ය අමාත්‍ය රන්ජන් රාමනායක මහතා පවසයි. නියෝජ්‍ය අමාත්‍යවරයා මේ බව සඳහන් කළේ අද(07) කොළඹ පැවැති මාධ්‍ය හමුවකට එක්වෙමින්. අධිකරණ විනිසුරුවරයෙකුගෙන් අතවරයට ලක් වූ කාන්තාවක් අද නියෝජ්‍ය අමත්‍ය රන්ජන් රාමනායක මහතා හමුවීමට පැමිණි අතර අනතුරුව නියෝජ්‍ය අමාත්‍යවරයා මාධ්‍යවෙත අදහස් පල කළේය. තමා මෙවැනි දේවල් සිදු කරනු ලබන්නේ රටේ පවතින අධිකරණය තවත් හදා ගැනීමේ හා පිරිසිදු කර ගැනීමේ අරමුණින් බව ද නියෝජ්‍ය අමාත්‍යවරයා මෙහිදී කියා සිටියේය. හඬක් නොමැති, මුදල් නොමැති අයට ශක්තියක් වීමට තමා මෙය අවස්ථාවක් කර ගන්නා බව ද රන්ජන් රාමනායක මහතා වැඩිදුරටත් පැවසීය. අමාරුවේ වැටුණ මෙවැනි කාන්තාවන්ට පිළිසරණක් විය යුතු බවත්, චූදිතයින් තවමත් නිදැල්ලේ මුදල් සොයමින් සිටින බවත් කියා සිටි නියෝජ්‍ය අමාත්‍යවරයා මෙවැනි තත්ත්වයක් තුළ පවතින නීතිය කුමක් ද යන්න ප්‍රශ්න කර සිටියේය. තමාව සිරගත කළ ද මෙවැනි ක්‍රියා නොනවත්වන බවත්, එවිට සිරකරුවන්ගේ ප්‍රශ්න පවා කථා කළ හැකි බව ද නියෝජ්‍ය අමාත්‍යවරයා පැවසීය. ලංකාවේ වත්මන් අධිකරණ පද්ධතියේ තත්ත්වය පිළිබඳව තමා පමණක් නොව එක්සත් ජාතීන්ගේ සංවිධානයේ මහකොමසාරිස් වරයා පවා අදහස් දක්වා ඇති බවත්, ඔහුද ලංකාවේ අධිකරණය දූෂිත බව ප්‍රකාශ කර ඇති බව ද කියා සිටියේය. ඔය කියන තරම් චණ්ඩි සිටි නම් අල් හුසේන් කුමරුට එරෙහිව ඒ සිදු කර ඇති ප්‍රකාශය සම්බන්ධයෙන් නඩු නොදමන්නේ මන්ද යැයි ද නියෝජ්‍ය අමාත්‍යවරයා මෙහිදී ප්‍රශ්න කර සිටියේය.", "URL": "https://sinhala.adaderana.lk/news.php?nid=94012", "Category": null, "Parent URL": null}