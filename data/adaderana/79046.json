{"Source": "Adaderana", "Timestamp": "October 23, 2017 04:17 pm", "Headline": "  බම්බලපිටියේ ග්‍රාමසේවක අල්ලස් ගද්දී අල්ලයි", "News Content": "බම්බලපිටිය ප්‍රදේශයේ ග්‍රාමසේවා නිලධාරීවරයා අල්ලස් කොමිසම මඟින් අත්අඩංගුවට ගෙන තිබේ. ලද තොරතුරක් මත සිදු කළ වැටලීමකදී අල්ලස් කොමිසමේ නිලධාරීන් විසින් ඔහු අත්අඩංගුවට ගත් බව එම කොමිසමේ අධ්‍යක්ෂ ප්‍රියන්ත චන්ද්‍රසිරි මහතා සඳහන් කළේය. ප්‍රදේශයේ ව්‍යාපාරිකයෙකුගේ නම ඡන්දහිමි නාමලේඛනයට ඇතුළත් කිරීම සඳහා රුපියල් 25,000ක මුදලක් අල්ලස් වශයෙන් ලබා ගැනීමට යාමේදී අදාළ ග්‍රාම නිලධාරීවරයා අත්අඩංගුවට ගෙන තිබේ. කොල්ලුපිටිය ප්‍රදේශයේ වැඩබලන ග්‍රාම නිලධාරීවරයා වශයෙන් කටයුතු කරන අතරවාරයේදී ව්‍යාපාරිකයෙකුගේ නම ඡන්දහිමි නාමලේඛනයට ඇතුළත් කිරීම සඳහා රුපියල් 25,000ක මුදලක් අල්ලස් වශයෙන් ලබා දෙන ලෙස ඔහු ඉල්ලා තිබේ. මීට පෙර රුපියල් 5000ක මුදලක් අදාළ ව්‍යාපාරිකයාගෙන් ලබා ගෙන ඇති අතර ඉතිරි රුපියල් 20,000ක මුදල ලබා ගැනීමට යාමේදී ග්‍රාමසේවා නිලධාරීවරයා අත්අඩංගුවට ගත් බව අධ්‍යක්ෂවරයා සඳහන් කළේය. ප්‍රකාශ ලබා ගැනීමෙන් අනතුරුව ඔහු අද කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=79046", "Category": null, "Parent URL": null}