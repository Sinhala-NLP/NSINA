{"Source": "Adaderana", "Timestamp": "May 11, 2016 01:55 pm", "Headline": "ගහක් උඩ පියෙකුගේ උපවාසයක්-ගහ මුල බිරිඳ සහ දරුවන්ගේ උපවාසයක්", "News Content": "වසර 15ක් තිස්සේ තමන් පදිංචිව සිටින ඉඩමට මහවැලි අධිකාරියේ නිලධාරීන් විසින් බලපත්‍රයක් ලබාදීම දිනෙන් දින මග හරිමින් සිටින බව පවසා පුද්ගලයෙකු අද(11)අලුයම ගසක් උඩ උපවාසයක් ආරම්භ කර තිබේ.අඟුණුකොළපැලැස්ස මහවැලි අධිකාරී කාර්යාලය ඉදිරිපිට ඇති අඩි 18ක් පමණ උසැති විශාල කොහොඹ ගසක් මත නැඟ හෙතෙම මෙලෙස උපවාසය ආරම්භ කළ අතර ඔහුගේ බිරිඳ සහ දරුවන් දෙදෙනා කාර්යාලය ඉදිරිපිට සිට මාරාන්තික උපවාසයක් ආරම්භ කර ඇත.හුංගම,පල්ලේගම ප්‍රදේශයේ පදිංචි පවුලක් මෙලෙස තම අයිතීන් දිනාගැනීමට මාරාන්තික උපවාසය ආරම්භ කළ අතර වස බෝතලයක්ද අතැතිව ගස මත සිට උපවාසයේ නියැළෙන පුද්ගලයා කියා සිටියේ තමනට මෙම ගැටළුවට නිසි විසදුමක් ලබා දෙන තෙක් මෙම උපවාසය අත්නොහරින බවයි.වසර 15ක කාලයක සිට මෙම ඉඩමෙහි තම පවුල විසින් කොස් ,දෙල් ,පොල් වැනි ස්ථිර බෝග වගාවන් හා කුඹුරු කරමින් විදුලිය,වතුර ලබාගෙන ජීවත් වුවද මෙම ඉඩමට බලපත්‍රයක් ඉල්ලන සෑම අවස්ථාවකදීම නිලධාරීන් එය මගහරිමින් සිටින බවද ඔවුහු පවසති.ගොවිතැන සහ කුලී වැඩ කරමින් තම පවුල ජීවත් වන බවත් පාසල් යන දරුවන් දෙදෙනෙකු සිටිනා තමන්ට හා තම සැමියාට වෙන කිසිම ඉඩමක් නොමැති බවත්,මේ වන විට තමන්ගේ ඉඩමෙහි වගා කිරීමට ඇති භූමියට ජලය ලබා නොදෙන බවත්,ජලය ලබාගැනීමට යොදා තිබූ පයිප්ප ගලවා ඉවත් කර ඇති බවත් ගස උද නැඟ උපවාසයේ නියැළෙන පුද්ගලයාගේ බිරිඳ පවසයි.ඉඩමට බලපත්‍රයක් හා වගා කිරීමට අවශ්‍ය ජලයත් ,ගලවන ලද පයිප්ප නැවත සකස් කරදෙන ලෙසත් බලධාරීන්ගෙන් ඉල්ලා මොවුන් මෙලෙස උපවාස ආරමභ කර ඇති බව අදදෙරණ වාර්තාකරු පවසයි.", "URL": "https://sinhala.adaderana.lk/news.php?nid=60054", "Category": null, "Parent URL": null}