{"Source": "Adaderana", "Timestamp": "October 9, 2013 06:15 pm", "Headline": "අලි ගැටුම පොලිස්පතිගේ සෘජු අධීක්ෂණයට ලක්වෙයි", "News Content": "මාතර ප්‍රදේශයේ දී එක්සත් ජාතික පක්ෂයේ ආධාරකරුවන් දෙපිරිසක් අතර ඇති වු සිද්ධිය සම්බන්ධයෙන් සිදුකෙරෙන විමර්ශන කටයුතු පොලිස්පතිවරයාගේ සෘජු අධීක්ෂණයට ලක්ව තිබේ. පසුගිය සෙනසුරාදා දහවල් මාතර නගරය ආසන්නයේ දී එක්සත් ජාතික පක්ෂයේ ආධාරකරුවන් දෙපිරිසක් අතර ගැටුමක් හටගන්නා ලදී. මෙම ගැටුම අතරවාරයේ පොලීසිය සිය රාජකාරීය නිසියාකාරයෙන් සිදුනොකළ බවට මේ වන විට චෝදනා එල්ල වී තිබේ. ඒ අනුව මේ සම්බන්ධයෙන් විමර්ශන සිදුකිරීම සඳහා ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතාගේ ප්‍රධානත්වයෙන් විශේෂ විමර්ශන කමිටුවක් ද පත්කරනු ලැබිණි. එම කමිටුව මේ වන විට අදාළ ප්‍රදේශයට ගොස් පරීක්ෂණ සිදුකර තිබේ. මීට අමතරව මෙම සිද්ධියට අදාළ විමර්ශනයේ ප්‍රගතිය සම්බන්ධයෙන් පොලිස්පති එන්.කේ.ඉලංගකෝන් මහතා විසින් දිනපතා දකුණු පළාත භාර ජ්‍යෙෂ්ඨ නියෝජ්‍ය පොලිස්පති සි.ඩි.වික්‍රමරත්න මහතා වෙත උපදෙස් ලබාදෙන බව පොලිස් මාධ්‍ය ප්‍රකාශක කාර්යාලය සඳහන් කරයි. මේ වන විට අදාළ උපදෙස් ලිඛිතව ලබාදීමට කටයුතු කර ඇති බව ද පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=38028", "Category": null, "Parent URL": null}