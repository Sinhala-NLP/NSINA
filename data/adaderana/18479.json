{"Source": "Adaderana", "Timestamp": "September 3, 2011 08:34 am", "Headline": "ළමා නිවාසයක දැරියන් අපයෝජනය කළ සැකකරුට ඇප නෑ", "News Content": "ජාඇල ප්‍රදේශයේ ළමා නිවාසයක දැරියන් සිව්දෙනෙකු අපයෝජනයට ලක් කළ බවට ‍වන ‍චෝදනා මත බන්ධනාගාර ගත කර සිටින සැකකරුට ඇප නියම කිරීම අධිකරණය ප්‍රතික්ෂේප කර තිබේ. අ‍පයෝජනයට ලක් කළේ යැයි පැවසෙන දැරියන් සිව්දෙනා අධිකරණ වෛද්‍ය නිලධාරියා වෙත යොමු කර වා‍ර්තාවක් ලබාගෙන ඇති බව අධිකරණයට වාර්තාවක් ඉදිරිපත් කරමින් ජාතික ළමාරක්ෂණ අධිකාරිය පැවසීය. සිද්ධියට අදාළ පරීක්ෂණ තවදුරටත් සිදුකරන බැවින් විත්තිකරු ඇප මත මුදා හැරීමට විරුද්ධ වන බව ද එම අධිකාරිය අධිකරණයට දන්වා ඇත. එමෙන්ම අදාළ විත්තිකරුට එරෙහිව මහනුවර මහේස්ත්‍රාත් අධිකරණය හමුවේ තවත් අපයෝජන නඩුවක් ඇති බව ළමාරක්ෂණ අධිකාරිය අධිකරණය හමුවේ පැවසීය. ඉදිරිපත් වූ කරුණු සලකා බැලූ කොළඹ මහේස්ත්‍රාත් අධිකරණය විත්තිකරු ලබන 7 වැනිදා දක්වා රිමාන්ඩ් භාරයේ තැබීමට නියෝග කරනු ලැබීය.", "URL": "https://sinhala.adaderana.lk/news.php?nid=18479", "Category": null, "Parent URL": null}