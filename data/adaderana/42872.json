{"Source": "Adaderana", "Timestamp": "April 29, 2014 05:28 pm", "Headline": "ගෝපී දේශපාලන ලොක්කෙක් ඝාතනය කරන්න සැලසුම් කර තිබුණා", "News Content": "පදවිය කැලේදී හමුදාව සමග ගැටුමේදී මියගිය සෙල්වනායගම් කජීපන් හෙවත් ගෝපි ශ්‍රී ලංකාවේ ඉහළ පෙළේ දේශපාලන නායකයෙකු ඝාතනය කිරීමට සැලසුම් කර තිබූ බව ත්‍රස්තවාදී කටයුතු පිළිබඳ විශේෂඥයෙකු ලෙස සැලකෙන මහචාර්ය රොහාන් ගුණරත්න මහතා පවසයි. ගෝපී ඇතුළු එල්.ටී.ටී.ඊ සැකකරුවන් තිදෙනෙකු පදවිය කැලේදී පසුගියදා හමුදාව සමග ඇති වූ ගැටුමකදී ජීවිතක්ෂයට පත්විණ. ගෝපී ඇතුළු එම එල්.ටී.ටී.ඊ. ක්‍රියාකාරීන් විනාශයට පත්වීම ඉතා අත්‍යවශ්‍ය මොහොතකදී සිදුවූවක් බවද රොහාන් ගුණරත්න මහතා කියයි‍. විශේෂයෙන් එහිදී මියැදුණු තේවියන් ගුවන් යානා පිළිබඳ විශේෂ දැනුමක් සහිත අයෙකු බව ඒ මහතා‍ පෙන්වාදෙයි. එසේම එල්.ටී.ටී.ඊ. සංවිධානයේ නායක වේළුපිල්ලේ ප්‍රභාකරන්ගේ උපදෙස් අනූව ඔහු ඉන්දියාවට ‍පලාගොස් තමිල්නාඩුවේ සිටින එම සංවිධානයට හිතවත් දේශපාලනඥයින් සමග සබඳතා ගොඩනගා ගැනීම පිළිබඳව ඉන්දියාව අවධානය යොමු කළ යුතුව තිබූ බවද හෙතෙම සඳහන් කරයි.", "URL": "https://sinhala.adaderana.lk/news.php?nid=42872", "Category": null, "Parent URL": null}