{"Source": "Adaderana", "Timestamp": "September 9, 2013 08:05 am", "Headline": "තැපැල් ඡන්දය අදයි ", "News Content": "උතුරු, මධ්‍යම සහ වයඹ පළාත් සභා මැතිවරණයට අදාළ තැපැල් ඡන්ද සලකුණු කිරීම අද(09) සිදුවෙයි. අතිරේක මැතිවරණ කොමසාරිස් ආර්.එම්.ඒ .එල් රත්නායක මහතා ප්‍රකාශ කළේ අද සහ හෙට කාර්යාල වේලාවන් තුළදී ඒ ඒ ආයතන තුළදී තැපැල් ඡන්ද සලකුණු කිරීමට අවස්ථාව ලබාදි ඇති බවයි. ඡන්දය සලකුණු කරන මධ්‍යස්ථාවල ආරක්ෂව සම්බන්ධයෙන් පොලිස් දෙපාර්තමේන්තුව සමඟ එක්ව විශේෂ වැඩපිළවෙළක් ද ක්‍රියාත්මක කර තිබේ. උතුරු , මධ්‍යම සහ වයඹ පළාත් සභාවලට අදාළ තැපැල් ඡන්ද සලකුණු කිරීම සඳහා ඡන්ද දායකයින් එක්ලක්ෂ එකලොස්දහස් තුන්සිය තිස් තුන්දෙනෙකු සුදුසුකම් ලබා ඇත. මේ අතර මැතිවරණ නිරීක්ෂණ කණ්ඩායම් කිහිපයක් සිය නිරීක්ෂණ කටයුතුවල නිරතවෙයි. පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේ සිය සංවිධානයෙන් නීරීක්ෂකයින් 400 දෙනෙකු පමණ යොදවා ඇති බවයි. මේ අතර ලබන 21 වැනිදා පැවැත්වෙන ඡන්ද විමසීමට අදාළ ජාත්‍යන්තර නිරීක්ෂකයින් ලබන 13 වැනිදා දිවයිනට පැමිණීමට නියමිතයි. 20 දෙනෙකුගෙන් සමන්විත එම නිරීක්ෂකයින් පිරිසේ නායකත්වය ඉන්දියාවේ හිටපු මැතිවරණ කොමසාරිස් එම්.ගෝපාල ස්වාමි මහතා විසින් දරණ බව මැතිවරණ මහලේකම් කාර්යාලය සඳහන් කරයි. මාලදිවයින් මැතිවරණ කොමසාරිස් මොහොමඩ් ෆාරුක් මහතා ඇතුළු පාකිස්ථානය , බංග්ලාදේශය, නේපාලය , ඇෆ්ගනිස්ථානය සහ භූතානය යන රටවල නියෝජිතයින් නිරීක්ෂණ කණ්ඩායමට ඇතුළත් වෙයි. මේ අතර ඡන්දය භාවිත කිරිමට පිළිගත් හැඳුනුම්පත් නොමැති ඡන්ද දායකයින්ට තාවකාලික හැඳුනුම්පත් ලබා දීම හෙටින් අවසන් වීමට නියමිතව ඇත. එබැවින් අද දිනය තුළ ග්‍රාම නිලධාරිවරයා මාර්ගයෙන් තාවකාලික හැදුම්පත ලබා ගැනීමට කටයුතු කරන ලෙස මැතිවරණ මහලේකම් කාර්යාලය ඉල්ලා සිටියි.", "URL": "https://sinhala.adaderana.lk/news.php?nid=37256", "Category": null, "Parent URL": null}