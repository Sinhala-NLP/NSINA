{"Source": "Adaderana", "Timestamp": "June 17, 2015 05:09 pm", "Headline": "මංගල ජපන් සංචාර‍ය අරඹයි-  ගිවිසුම් 2ක්", "News Content": "විදේශ කටයුතු අමාත්‍ය මංගල සමරවීර මහතා ජපානයේ නිල සංචාරයක් ආරම්භ කර තිබේ.අමාත්‍යවරයා අද සිට ලබන 20 වනදා දක්වා ජපාන සංචාරයේ නිරත වන බව විදේශ කටයුතු අමාත්‍යාංශයේ ප්‍රකාශිකා මහේෂනි කොළොන්න මහත්මිය සඳහන් කළාය.ජපාන විදේශ කටයුතු අමාත්‍ය ෆුමියෝ කිෂිඩාගේ ආරාධනයක් මත මංගල සමරවීර අමාත්‍යවරයා එම සංචාරය සිදු කරන බව සඳහන්ය.විදේශ කටයුතු අමාත්‍ය මංගල සමරවීර මහතා ලබන 19 වනදා ජාපාන අග්‍රාමාත්‍ය ෂිංසෝ අබේ හමුවී සාකච්ඡා කිරීමට නියමිතව ඇත.එමෙන්ම එරට විදේශ කටයුතු අමාත්‍යවරයා සහ අභ්‍යන්තර සන්නිවේදන අමාත්‍යවරයා ද හමුවීමට නියමිතය.‍තවද ආසියාවේ සාමය සමුළුව ලබන 20දා අමතන ඒ මහතා මෙම සංචාරයේදී දෙරට අතර ආර්ථික ගිවිසුම් දෙකකට අත්සන් තැබීමට නියමිත බවද ඇය පැවසුවාය.මේ අතර අමෙරිකානු ජනාධිපති බැරක් ඔබාමා මේ වසර අගදී ආසියානු කලාපයේ සංචාරයක නිරත වීමට නියමිත බවත්, ශ්‍රී ලංකාවට පැමිණෙන බව මෙතෙක් දැනුම්දී නැති බවත්, ඇය කීවාය.කෙසේ වුවද බැරක් ඔබාමා මෙරටට පැමි‍ණියහොත් ඔහුව පිළිගැනීමට රජය සුදානම් බවද ඇය පැවසුවාය.", "URL": "https://sinhala.adaderana.lk/news.php?nid=52069", "Category": null, "Parent URL": null}