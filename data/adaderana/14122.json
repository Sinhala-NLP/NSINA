{"Source": "Adaderana", "Timestamp": "February 10, 2011 11:21 am", "Headline": "එජනිස නාම යෝජනා ප්‍රතික්ෂේප කරන්නැයි ඉල්ලූ පෙත්සම ලබන සතියේ සලකා බැලෙයි ", "News Content": "මහරගම නගර සභාව සඳහා එක්සත් ජනතා නිදහස් සන්ධානය මගින් ඉදිරිපත් කර ඇති නාම යෝජනා පත්‍රය ප්‍රතික්ෂේප කිරීමේ නියෝගයක් නිකුත් කරන ලෙස ඉල්ලා එක්සත් ජාතික පක්ෂය විසින් ගොනු කර ඇති පෙත්සම ලබන අඟහරුවාදා සලකා බැලීමට අභියාචනාධිකරණය අද(10) තීන්දු කරනු ලැබීය. එක්සත් ජාතික පක්ෂ මහ ලේකම් තිස්ස අත්තනායක මහතා විසින් ගොනුකර ඇති පෙත්සම අද අභියාචනාධිකරණය හමුවෙහි සලකා බලනු ලැබීය. මෙම පෙත්සමට අදාළ නොතීසි වගඋත්තරකාර පාර්ශවය වෙත ලබාදෙන ලෙස එහිදී අභියාචනාධිකරණයේ සභාපති සත්‍යා හෙට්ටිගේ මහතා සඳහන් කළේය. ඉන් අනතුරුව එම පෙත්සම ලබන අඟහරුවදා සලකා බලන බව ද අභියාචනාධිකරණය නියෝග කර ඇත. මහරගම නගර සභාව සඳහා එක්සත් ජනතා නිදහස් සන්ධානය මගින් ඉදිරිපත් කරන ලද නාම යෝජනා පත්‍රය මැතිවරණ නීතියට පටහැනි බව පෙත්සම්කාර තිස්ස අත්තනායක මහතා කියා සිටියේය. එය ප්‍රතික්ෂේප කරන මෙන් අදාළ තේරීම් භාර නිලධාරියා හමුවෙහි විරෝධතා මතුකළ ද එම විරෝධතාවය පිළිගැනීම ඔහු විසින් ප්‍රතික්ෂේප කළ බව පෙත්සම්කරු කියා සිටියි එබැවින් මැතිවරණ නීතියට පටහැනි එම නාම යෝජනා පත්‍රය ප්‍රතික්ෂේප කිරීමේ නියෝගයක් නිකුත් කරන මෙන් පෙත්සම්කරු අභියාචනාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=14122", "Category": null, "Parent URL": null}