{"Source": "Adaderana", "Timestamp": "August 26, 2019 04:34 pm", "Headline": "ජයග්‍රහණයෙන් පස්සේ මං උගන්වන්නම් ජනතාවට සේවය කරන හැටි-සජිත්", "News Content": "වසර 5 ක් තුළ දහම් පාසල් ශාලා නොමැති සෑම විහාරස්ථානයකටම දහම් ශාලා ලබා දීමට නොවැම්බර් මාසයේ දී ජනතාව නිවැරදි තීන්දුව ගන්නා අවස්ථාවේ දී පොරොන්දුවක් ලබා දෙන බව අමාත්‍ය සජිත් ප්‍රේමදාස මහතා පවසයි. අද(26) දිඹුලාගල,මහඋලපත, ශ්‍රී සුදර්ශනාරාම විහාරස්ථානයේ දහම් පාසල් ගොඩනැඟිල්ල සිසු අයිතියට පත් කරමින් අමාත්‍යවරයා මෙම අදහස් පළ කළේය. බුද්ධාගම අනතුරේ යන්න මේ දිනවල ප්‍රතිවාදීන්ගෙන් ඇසිය හැකි සුපුරුදු ප්‍රකාශයක් බවත් පැවසු අමාත්‍යවරයා, ඉරිදා දිනවල තමා දැකපු සුලබ දසුනක් වන්නේ දහම් අධ්‍යාපනය ගස් යට සිදු වන බව අමාත්‍යවරයා මෙහිදී පැවසීය. රටේ මෑත ඉතිහාසයේ පළමු වතාවට රජයක් ප්‍රතිපත්තියක් ලෙස ගස් යට ඇතිවෙන දහම් අධ්‍යාපනය වෙනුවට තිරසර ශාලාවක දහම් අධ්‍යාපනය ලබා දීමට කටයුතු කර ඇතැයි ද පැවසීය. එම ප්‍රතිපත්තිය “සිසු දහම් සෙවණ “නමින් තමා ඇති කල බවත් කියා සිටියේය. අද බෞද්ධයින් යැයි පවසන එදා පාලන බලය හිමිව සිටි අය එදා ගස් යට දහම් අධ්‍යාපනය සිදු කරන විට කිසිවක් නොකර සිට, අද දවසේ සිසු දහම් සෙවණ යටතේ දහම් ගොඩනැඟිලි සෑදෙන විට බුද්ධාගම පිරිහෙන බව පවසන බවද අමාත්‍යවරයා මෙහිදී වැඩිදුරටත් සදහන් කළේය. මිලියන 4000ක් මෙම වැඩ සටහන වෙන් කර ඇති බවත් පැවසු අමාත්‍යවරයා, එවැනි මුදලක් යොදවා දහම් පාසල් ගොඩනැඟිලි හදන තැනක් ගැන හසා හෝ තිබේ දැයි ප්‍රශ්න කර සිටියේය. වසර 4 ක් පුරා තමා චෛත්‍ය 1125 ක් සාදන බවත් පැවසු අමාත්‍යවරයා, මෙවැනි ක්‍රියාවලින් බුද්ධාගම ආරක්ෂා නොවෙන බවත්, ඇතැමුන්ගේ ආකාරයට බුද්ධාගම ආරක්ෂා වන්නේ මහනුවර වැලි කොට්ට දමා ආරක්ෂා කරමින් රේස් කාර් පදින විට දී බවද පැවසීය. “රජ කුමාරවරුන් රේස් කාර් පදිනකොට බුද්ධාගම රැකෙනවා-දහම් පාසල් ගොඩනැඟිලි හදන කොට බුද්ධාගම විනාශ වෙනවා“ යනුවෙන් කියා සිටියේය. නොවැම්බර් මාසයේ දී මේ රටේ දේශපාලන කේෂ්ත්‍රයේ දැවැන්තම සමාජ විප්ලවය මේ රටේ නිර්මාණය වන විට සෑම ඉරිදා දිනකම දහම් අධ්‍යාපනය ලබන දූදරුවන්ට දහවල් ආහාරය හා නිල ඇඳුම රජයෙන් ලබා දීමට කටයුතු කරන බවත් සජිත් ප්‍රේමදාස මහතා මෙහිදී පොරොන්දුවක් ලබා දෙමින් පැවසීය. හොරකම, වංචාව නවතා දමන බවත් පැවසු අමාත්‍යවරයා ඒ මුදලින් දහම් පාසල් නිල ඇඳුම් හා ආහාර ලබා දීමට තම නායකත්වය යටතේ බලාපොරොත්තු වන බවත්, රටේ නායකත්වයට ගිහින් රජ සැප ලැබීමට තමාට බලාපොරොත්තුවක් නොමැති බවත් කියා සිටියේය. ජනාධිපතිවරයෙකුට ලැබෙන කිසිදු වරප්‍රසාදයක් තමාට අවශ්‍ය නැතැයි පැවසු අමාත්‍යවරයා, ඒ සියල්ල දහම් අධ්‍යාපනය වෙනුවෙන් කැප කරන බවද පැවසීය. රටේ ජනතාවට ලබා දෙන්න තිබෙන ප්‍රතිලාභ තමන්ගේ කල්ලියට බෙදා ගන්නා අයට එවැනි දේ සජිත් ප්‍රේමදාම මහතා සමඟ බැරි බවද පැවසීය. මෙහිදී වැඩිදුරටත් අදහස් දැකවු අමාත්‍යවරයා මෙසේ කියා සිටියේය. “මගේ ආර්ථීක නන්‍යාය විවේචනය කල ඇත්තන්ට උගන්වන්න මට වෙලාවක් නැහැ. ඒ අයට මම නොවැම්බර් , දෙසැම්බර් මාසවලින් පස්සේ කොහොමද ජනතාවට වැඩ කරන්නේ කියලා උගන්වන්නම්. පාලකයින් කැප කිරිම් කරන්න ඕනේ. දුක් විදින්න ඕනේ. නිදි මරන්න ඕනේ. පාලකයෝ කලට වෙලාවට කැම කන්න බැරි වෙන්න ඕනි. ඒක තමා ජනතා සේවය. අර ගමේ භාෂාවෙන් කියනවා නම් බොක්කෙන්ම වැඩ කරන්න ඕනේ රටේ ජනතාවට. ඒවා අහනකොට අනිත් අයගේ පුටු රත් වෙනවා. ඒ අය හිතන්නේ කළු රැවුල හැමදාම රැකගෙන චිරාත් කාලයක් බොරුවෙන් ගොබෙල්ස් න්‍යාය අනුව පවුලට සුර සැප වින්දවන්න ඔවුන් බලාපොරොත්තු වෙනවා.“", "URL": "https://sinhala.adaderana.lk/news.php?nid=117533", "Category": null, "Parent URL": null}