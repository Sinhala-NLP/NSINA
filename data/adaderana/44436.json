{"Source": "Adaderana", "Timestamp": "July 5, 2014 09:13 am", "Headline": " ජනතා අවශ්‍යතා ඉටුකිරීම අමෙරිකානු ආධාර වැඩසටහනේ අරමුණයි ", "News Content": "ශ්‍රී ලංකාව සහ අමෙරිකාව අතර ශක්තිමත් බැඳීමක් පවතින බව ශ්‍රී ලංකාවේ අමෙරිකා තානාපතිනි මිචෙල් ජේ සිසන් මහත්මිය පවසයි. ඇය පවසන්නේ දෙරට අතර සබඳතා තවදුරටත් ශක්තිමත් කර ගැනීම අමෙරිකවේ අරමුණ බවයි. මෙහිදී අමෙරිකාව ශ්‍රී ලංකාවට විවිධ උපකාර සිදුකරන බව මිචෙල් ජේ.සිසන් මහත්මිය පෙන්වා දෙයි. අධ්‍යාපනික අවස්ථා ලබා දීමත්, ආර්ථිකමය බලගැන්වීම් සිදුකිරීමත්, සඳහා අමෙරිකාව විවිධ ආධාර ලබා දෙන බව ඇය පවසයි. එමෙන්ම ලංකාවේ සිවිල් සමාජ ක්‍රියාකාරීන් සඳහා ද අමෙරිකාව විසින් විවිධ ආධාර උපකාර සිදුකරන බව ශ්‍රී ලංකාවේ අමෙරිකා තානාපතිනි කියා සිටියාය. අමෙරිකානු නිදහස් දින උලෙලේ කොළඹ පැවැති සැමරුම් උත්සවයට සහභාගි වෙමින් ඇය මේ බව කියා සිටින ලදී. එහිදී තවදුරටත් අදහස් දැක්වු මිචෙල් ජේ. සිසන් මහත්මිය පැවසුවේ අමෙරිකානු ආධාර වැඩසටහන යටතේ ශ්‍රී ලාංකික ජනතාවගේ ආර්ථික සමාජීය අවශ්‍යතා සපුරාලීමට විවිධ ආධාර උපකාර ලබා දෙන බවයි. ශ්‍රී ලංකා නීතීඥ සංගමය සහ නීති ආධාර ‍කොමිසම සමඟ එක්ව වැඩසටහනක් ද ක්‍රියාත්මක කරන බව ද ඇය එහිදී කියා සිටියාය. එමෙන්ම ගැටුම් පැවති ප්‍රදේශවල විවිධ මානුෂීය කටයුතු සඳහා මෙන්ම ප්‍රතිසන්ධාන ක්‍රියාවලියට ද දායකත්වය ලබා දෙන බව මිචෙල් ජේ. සිසන් මහත්මිය අමෙරිකානු නිදහස් දින උළෙලේ දී පැවසුවාය. ඇය තවදුරටත් පැවසුවේ ලංකාව තුළ ප්‍රජාතන්ත්‍රවාදී පාලනයක් ස්ථාපිත කිරීමටත්, ප්‍රතිසන්ධාන සහ වගවීමේ ක්‍රියාවලිය මෙන්ම යුක්තිය පසඳලීම සදහා ස්ථිරසාර මෙන්ම අර්ථවත් ක්‍රියාමාර්ග ගැනීමට ශ්‍රී ලංකා රජයට සහය දක්වන බවයි.", "URL": "https://sinhala.adaderana.lk/news.php?nid=44436", "Category": null, "Parent URL": null}