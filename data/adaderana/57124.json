{"Source": "Adaderana", "Timestamp": "February 11, 2016 10:04 am", "Headline": "නීතිපති දිවුරුම් දෙයි", "News Content": "ජ්‍යෙෂ්ඨ අතිරේක සොලිස්ටර් ජනරාල්වරයෙකු වන ජනාධිපති නීතිඥ ජයන්ත ජයසූරිය මහතා නීතිපතිවරයා ලෙස ජනාධිපති මෛත්‍රීපාල සිරිසේන මහතා ඉදිරියේ මීට ස්වල්ප මොහොතනට පෙර දිවුරුම් දී තිබේ.නීතිපති දෙපාර්තමේන්තුවේ වසර 32ක සේවා අත්දැකීම් ඇති මොහු 1983 සිට අතිරේක සොලිස්ටර් ජනරාල් වශයෙන් කටයුතු කර තිබේ.නීතිපති යුවන්ජන විජේතිලක මහතා විශ්‍රාම ගැනීමෙන් පසු පුරප්පාඩුවූ නීතිපති ධූරයේ වැඩබලනු ලැබුවේ සුහද ගම්ලත් මහතා විසිනි.ජයන්ත ජයසූරිය මහතා ශ්‍රී ලංකාවේ 29 වන නීතිපතිවරයා වෙයි.19 වෙනි ව්‍යවස්ථා සංශෝධනයට අනකූලව ජනාධිපතිවරයා විසින් ජයන්ත ජයසූරිය මහතාගේ නම නීතිපතිවරයා ලෙස පත්කිරීම අදාළ නිර්දේශය ව්‍යවස්ථාදායක සභාව වෙත යොමු කරන ලදී.ඊයේ රැස් වූ ව්‍යවස්ථාදායක සභාව මගින් ජනාධිපති නීතීඥ ජයන්ත ජයසූරිය මහතා නීතිපතිවරයා ලෙස පත්කිරීම අදාළව නිර්දේශයට අනුමැතිය ලබා දී තිබුණි.කුරුණෑගල මලියදේව විද්‍යාලයේ ආදි ශිෂ්‍යයෙකු වූ ජයන්ත ජයසූරිය මහතා නීති විද්‍යාල අධ්‍යාපනයෙන් අනතුරුව 1983 වසරේදී නීතිපති දෙපාර්තමේන්තුවේ සේවයට බැදී ඇත.අඟුලාන ඝාතන නඩුවට හා සදීප ලක්ෂාන් ඝාතන නඩුව ඇතුළු ආන්දෝලනාත්මක නඩු රැසක් සම්බන්ධයෙන් නීතිපති දෙපාර්තමේන්තුව වෙනුවෙන් පෙනී සිට ඇත්තේ ජයන්ත ජයසූරිය මහතායි.", "URL": "https://sinhala.adaderana.lk/news.php?nid=57124", "Category": null, "Parent URL": null}