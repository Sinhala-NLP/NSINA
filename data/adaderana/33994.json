{"Source": "Adaderana", "Timestamp": "May 11, 2013 12:15 pm", "Headline": "ක්‍රීඩාවට දේශපාලනය ඈඳා ගැනීම සුදුසු නෑ", "News Content": "ක්‍රීඩාවට දේශපාලනය ඈඳා නොගත යුතු බව ශ්‍රී ලංකා ක්‍රිකට් තේරීම් කමිටුවේ සභාපති මෙන්ම පාර්ලිමේන්තු මන්ත්‍රී සනත් ජයසූරිය මහතා පවසයි. ශ්‍රී ලංකාවේ සංචාරක කර්මාන්තය ප්‍රවර්ධනය කිරීමේ තානාපතිවරයෙකු ලෙසද කටයුතු කරන සනත් ජයසූරිය මේ දිනවල ඉන්දියාවේ සංචාරයක නිරතව සිටියි. ඉන්දීය මාධ්‍ය වෙත අදහස් දක්වමින් ජයසූරිය ඉහත ප්‍රකාශය කර ඇත. මෙවර ඉන්දීය ප්‍රිමියර් ලීග් ක්‍රිකට් තරගාවලියට දේශපාලන බලපෑම් එල්ල වී ඇති බවත් ක්‍රීඩාව දේශපාලනයෙන් තොර විය යුතු නමුත් මෙවර තරගාවලියට එහි බලපෑම අවාසනාවන්ත තත්ත්වයක් බව ජයසූරිය පවසා තිබේ. චෙන්නායි සිට පැමිණෙන ඕනෑම අයෙකුට “ශ්‍රී ලාංකිකයින් වශයෙන් අප සහෝදරයින් ලෙස සලකන” බවද හෙ‍ෙතම පවසා ඇත. එසේම අයි.පී.එල්. තරගාවලියේදී පූනේ වොරියර්ස් කණ්ඩායමේ නායකත්වයෙන් ඇන්ජලෝ මැතිව්ස් ඉවත්වීම ගැන ද ජයසූරිය අදහස් දක්වා තිබේ. පූනේ කණ්ඩායමේ නායකයා ලෙස මැතිව්ස් ඉවත්වීම අවාසනාවන්ත කරුණක් බවත් ඔහුට නායකත්වයෙන් ඉවත්ව යන තරමට බලපෑම් එල්ල වීම අනුමත කළ නොහැකි බවත් ජයසූරිය සඳහන් කර ඇත. ශ්‍රී ලංකා එක්දින මෙන්ම ටෙස්ට් කණ්ඩායමේ නායක‍යා‍‍ ලෙස මැතිව්ස් දක්ෂ ක්‍රීඩකයෙකු බවත් එවැනි ක්‍රීඩකයෙකු මෙවැනි තරගාවලියක කණ්ඩායම් නායකත්වයෙන් ඉවත්වීම අනපේක්ෂිත තත්ත්වයක් බවත් ජයසූරිය පවසා තිබේ. මැතිව්ස් දක්ෂ, විශ්වාසදායී, විවිධ හැකියාවන් සහිත ක්‍රීඩකයෙකු බවත් ඔහු සෑම තරගාවලියකම දක්ෂතා දැක්විය යුතුය යනුවෙන් අපේක්ෂා කළ නොහැකි කරුණක් බවත් සනත් ජයසූරිය පෙන්වාදී ඇත. කෙසේ වුවද ශ්‍රී ලංකා කණ්ඩායමේ ජ්‍යේෂ්ඨ ක්‍රීඩකයින් රැසක්ම මෙවර තරගාවලියේදී දක්ෂතා ප්‍රදර්ශනය නොකළද එංගලන්තයේදී ඉදිරියේ පැවැත්වීමට නියමිත චැම්පියන්ස් කුසලාන ක්‍රිකට් තරගාවලියේදී දක්ෂතා අතරට පැමිණෙනු ඇති බව ජයසූරිය සඳහන් කර තිබේ. අයී.පී.එල්. තරගාවලියේදී දක්ෂතා නොදක්වන ක්‍රීඩකයින් නිදහස් කරන ලෙසට තරගාවලි සංවිධායකයින්ගෙන් ඉල්ලීමක් කර ඇති නමුත් ක්‍රීඩකයින් මෙරටට බලපෑම් කර ගෙන්වා ගත නොහැකි බවද මෙරටදී ඉදිරියේ පැවැත්වීමට නියමිත තරගාවලියට පුහුණුවීම් කටයුතු සඳහා ඔවුන් කැඳවා ගැනීමේ බලාපොරොත්තුවෙන් එවැනි ඉල්ලීමක් කර ඇති බවද ජයසූරිය එහිදී වැඩිදුරටත් කියා ඇත.", "URL": "https://sinhala.adaderana.lk/news.php?nid=33994", "Category": null, "Parent URL": null}