{"Source": "Adaderana", "Timestamp": "February 28, 2019 07:49 pm", "Headline": "ජනපති අපේක්ෂකයා පොහොට්ටුවෙන් ඉදිරිපත් විය යුතුයි", "News Content": "විපක්ෂයේ පුළුල් සන්ධානය ගොඩනැගීම සඳහා සාකච්ඡාවලට සහභාගී වන ශ්‍රී ලංකා පොදුජන පෙරමුණේ නියෝජිතයින් තිදෙනා නම් කිරීමට එම පක්ෂය පියවර ගෙන තිබේ. කෙසේ වෙතත් ශ්‍රී ලංකා පොදුජන පෙරමුණ අද(28) මාධ්‍ය හමුවක් පවත්වමින් සඳහන් කළේ ඉදිරි ජනාධිපති අපේක්ෂකයා නියත වශයෙන්ම තම පක්ෂයෙන් ඉදිරිපත් විය යුතු බවයි. විපක්ෂයෙන් පුළුල් සන්ධානයක් ගොඩනැගීම සඳහා සාකච්ඡා ආරම්භ කිරීම සඳහා ශ්‍රී ලංකා පොදුජන පෙරමුණෙන් නියෝජිතයන් පත්කිරීමට එම පක්ෂය අද පියවර ගෙන තිබේ. එහි සභාපති මහාචාර්ය ජී.එල්.පීරිස් සහ පක්ෂයේ දේශපාලන ක්‍රමෝපාය ප්‍රධානී කථිකාචාර්ය ජගත් වැල්ලවත්ත යන මහත්වරුන් පත් කළ බව ශ්‍රී ලංකා පොදු ජන පෙරමුණේ ප්‍රධාන ලේකම් නීතිඥ සාගර කාරියවසම් මහතා ලිපියක් මගින් එකාබද්ධ විපක්ෂයට දැනුම් දී තිබේ. පුළුල් සන්ධානයක් ගොඩනැගිම සඳහා මුලිකත්වය ගෙන ක්‍රියාකරන ඩලස් අලහප්පෙරුම මන්ත්‍රීවරයාද මෙම සාකච්ඡා සඳහා සහභාගි වනු ඇති බවට බලාපොරොත්තු වන බවද එම ලිපියෙන් ප්‍රකාශ කර තිබේ. මේ අතර ශ්‍රී ලංකා පොදුජන පෙරමුණේ අද පැවති මාධ්‍ය හමුවක දි මේ සම්බන්ධයෙන් හා පවතින දේශපාලන තත්වය පිළිබඳව අදහස් පළ වුණි.", "URL": "https://sinhala.adaderana.lk/news.php?nid=105230", "Category": null, "Parent URL": null}