{"Source": "Adaderana", "Timestamp": "September 3, 2017 01:03 pm", "Headline": " අකුණු සැර වැදී බිරිද මරුට-සැමියාට තුවාල", "News Content": "දිගු කාලයක් පැවති නියඟය හමාර කරමින් කිලිනොච්චිය ප‍්‍රදේශයට ඇද හැලුණු වර්ෂාවත් සමඟ සිදු වූ අකුණු සැර වැදීමකින් කාන්තාවක ජීවිතක්ෂයට පත්ව තවත් පුද්ගලයෙකු තුවාල ලබා ඇති බව කිලිනොච්චිය,මුලංකාවිල් පොලීසිය පවසයි.මුලංකාවිල් පොලීසිය පැවසූවේ අකුණු සැර වැදීමෙන් බිරිද ජීවිතක්ෂයට පත්ව,ස්වාමිපුරුෂයා බරපතළ තුවාල ලබා ඇති බවයි.අකුණු සැර වැදීමෙන් කිලිනොච්චිය,ඉරනමාතා නගර ප‍්‍රදේශයේ පදිංචි දරුවන් හය දෙනෙකුගේ මවක් වු රූබන් ලට්ෂියා ප‍්‍රදීපා නමැති 40 හැවිරිදි කාන්තාවක මෙලෙස ජිවිතක්ෂයට පත්ව ඇති අතර, ඇයගේ ස්වාමිපුරුෂයා වු පීටර් රූබන් නමැති 42 හැවිරිදි පුද්ගලයෙකු තුවාල ලබා කිලිනොච්චිය රෝහලට ඇතුළත් කොට ඇති බවද පොලීසිය පැවසීය.අදාළ බිරිද හා ස්වාමිපුරුෂයා වර්ෂාව පැවති අවස්ථාවේ නිවසින් පිටත ස්ථානය ස්නානය කරමින් සිටි අවස්ථාවක අකුණු සැර වැදී ඇති බවද පොලීසිය සඳහන් කළේය.සිද්ධිය සම්බන්ධයෙන් මුලංකාවිල් පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=77062", "Category": null, "Parent URL": null}