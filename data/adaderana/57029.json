{"Source": "Adaderana", "Timestamp": "February 8, 2016 05:19 pm", "Headline": "අජටාකාශගාමීන්ට රජයෙන් මුදල් වෙන් කරන්නේ නෑ", "News Content": "දූපත් මානසිකත්වයෙන් නොසිතන බවත්,දැනුම පදනම් වූ සමාජයක් ගොඩනැඟීම අරමුණ බවත් අධ්‍යාපන අමාත්‍ය අකිල විරාජ් කාරියවසම් මහතා පවසයි.සිසු දරු දැරියන් ලබන දැනුමෙන්,දක්ෂතාවයෙන් ඉදිරියට යායුතු බවත්,එසේ නොමැතිව අජටාකාශගාමීන් බිහිකිරීම සඳහා රජයෙන් මුදල් වෙන්නොකරන බවත් අමාත්‍යවරයා සඳහන් කළේය.ජනාධිපතිවරයාගේ,අග්‍රාමාත්‍යවරයාගේ මෙන්ම මැති ඇමතිවරුන්ගේ දරුවන්ටද එය අදාළ බව අමාත්‍යවරයා කියා සිටියේ අද(08)පාසල් දරුවන් පිරිසකට ශිෂ්‍යත්ව ප්‍රදානය කිරීම වෙනුවෙන් අධ්‍යාපන අමාත්‍යංශයේ පැවති උත්සවයකදීය.මේ අතර FCID හා CID විසින් 200%ක් ඔප්පු කළ හැකි වැරදි සොයාගෙන ඇති බවත්,ඒ අනුව ඉදිරි කටයුතු සිදුකරන බවත් ඔහු පෙන්වා දුන්නේය.වැරදි තහවුරුවන පුද්ගලයින්ට තරාතිරම නොබලා දඬුවම් කරන බවත්,ඒ පිළිබඳ සැකසංකා ඇතිකරගත යුතු නැති බවත් අමාත්‍යවරයා මෙහිදී අවධාරණය කළේය.තමන් අධ්‍යාපන අමාත්‍යවරුන්ගේ සැසියකට පසුගිය දිනෙක එංගලන්තයේ සංචාරයක නිරතවුණු බවත්,එහිදී එරට සංස්කෘතිය පිළිබඳ බොහෝ දේ ඉගෙනගැනීමට හැකිවුණු බවත් කාරියවසම් මහතා සිහිපත් කළේය.එරට ජනගහණයෙන් එංගලන්තයේ සැබෑ උරුමක්කාරයින් සිටින්නේ 30%ක පමණ සුළු ප්‍රතිශතයක් වුවද,එරට ජාති,ආගම්,කුල භේද දකින්නට නොමැති බවත් පෙන්වා දුන් අමාත්‍යවරයා එහෙත් ලංකාවේ ජාතිවාදය,වර්ගවාදය අවුස්සමින් සිටින අය බොහෝ සිටින බව අවධාරණය කළේය.", "URL": "https://sinhala.adaderana.lk/news.php?nid=57029", "Category": null, "Parent URL": null}