{"Source": "Adaderana", "Timestamp": "June 27, 2013 08:42 am", "Headline": " ඩෙංගු මර්දනයට පාසල් සඳහා නොමිලේ කියුබානු බැක්ටීරියාව", "News Content": "පාසල්වල ඩෙංගු මර්දන කටයුතු සඳහා කියුබානු බී.ටි.අයි.බැක්ටීරියාව නොමිලේ ලබාදීමට කියුබානු රජය තීරණය කර තිබේ. අමාත්‍යාංශයේ නිලධාරීන් සමඟ පැවැත් වු සාකච්ඡා වලින් අනතුරුව කියුබානු තානාපතිවරිය මෙම එකඟතාව පල කර ඇති බව සෞඛ්‍ය අමාත්‍යාංශය සඳහන් කරයි. ඉන්දුනීසියාවේ මදුරු මර්දන කටයුතු සඳහා කියුබානු බැක්ටීරියාව යොදාගත් විශේෂඳ වෛද්‍යවරයෙකු මේ දිනවල මෙරට සංචාරයක නිරත වන අතර ඔහුගේ තාක්ෂණික උපදෙස් ද ඒ සඳහා ලබාදීමට කියුබානු රජය තීරණය කර තිබේ. මෙම වැඩපිළිවෙල සඳහා කියුබානු බී.ටි.අයි. බැක්ටීරියාව ලීටර 2000ක් නොමිලේ ලබාදීමට නියමිත බව සෞඛ්‍ය අමාත්‍යාංශය පවසයි. කෙසේ වෙතත් කියුබානු බී.ටි.අයි. බැක්ටීරියාව කොළඹ නගර සභා සීමාව තුළ ගුවනින් ඉසීමේ කටයුතු සිදුනොකිරීමට සෞඛ්‍ය අමාත්‍යාංශය තීරණය කර තිබේ. අවස්ථා කිහිපයකදීම බී.ටි.අයි.බැක්ටීරියාව ගුවනින් ඉසීමට සැලසුම් කර තිබුණ ද ඊට විවිධ බාධා එල්ල විය. සෞඛ්‍ය අමාත්‍යාංශය සඳහන් කළේ බි.ටි.අයි.බැක්ටීරියාව ගුවනින් ඉසීමට අවශ්‍ය පහසුකම් ප්‍රමාණත් නොවීම සහ ඊට විශාල මුදලක් වැය වීම මෙම තත්ත්වයට හේතු වු බවයි.", "URL": "https://sinhala.adaderana.lk/news.php?nid=35279", "Category": null, "Parent URL": null}