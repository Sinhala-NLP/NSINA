{"Source": "Adaderana", "Timestamp": "March 2, 2013 01:34 pm", "Headline": "පා පැදි සවාරියේ 4ට තුවාලයි", "News Content": "ගුවන් හමුදා පා පැදි සවාරිය අතර සිදුවු හදිසි අනතුරකින් ක්‍රීඩකයින් 4 දෙනෙකු තුවාල ලබා පුත්තලම මුලික රෝහලට ඇතුළත් කර තිබේ. අද (02) දහවල් පුත්තලම නගරයේදී මෙම අනතුර සිදුවී ඇතැයි අප වාර්තාකරු පවසයි. ගුවන් හමුදාව විසින් වාර්ෂිකව සංවිධානය කරන ගුවන් හමුදා පා පැදි සවාරිය 01 වැනිදා කොළඹින් ආරම්භ කර සීගිරියෙන් නිමාවට පත් විය. 02 වැනි දින සීගිරියෙන් ආරම්භවු සවාරිය පුත්තලම නගරයේදී නිමාවට පත් කිරීමට නියමිතව තිබුණි. 03 වැනිදා පුත්තලමෙන් ආරම්භ වන තරගය කොළඹ දක්වා ධාවනය වී නිමාවට පත්වීමට නියමිතය. පුත්තලම නගරයෙන් තරගය අවසන් කරන්නට මොහොතකට පෙර මෙම අනතුර සිදුවී ඇත. සවාරියේ නිරත වෙමින් සිටි ක්‍රීඩකයෙකුගේ පා පැදියක් තවත් පා පැදියක් හා ගැටීමත් සමග ඒ සමග සිටි ක්‍රීඩකයන් අනතුරට මුහුණ පා ඇති බව පොලීසිය කියයි. සුළු තුවාල ලැබු කීප දෙනෙකුට එම ස්ථානයේදීම ප්‍රතිකාර කර ඇත. මේ අතර පා පැදි සවාරියේ නිරත වෙමින් සිටි ක්‍රීඩකයින් දෙදෙනෙකු ආණමඩුව තෝණිගල ප්‍රදේශයේදීද අනතුරට පත්වී ඇති අතර ඔවුන්ටද එම අවස්ථාවේදීම ප්‍රතිකාර කර ඇත.", "URL": "https://sinhala.adaderana.lk/news.php?nid=32048", "Category": null, "Parent URL": null}