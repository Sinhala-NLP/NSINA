{"Source": "Adaderana", "Timestamp": "October 18, 2012 01:00 am", "Headline": "ආණ්ඩුව බොරු කරනවා කියන දේ දිවිනැඟුමෙන් ඔප්පුවෙනවා", "News Content": "දිවිනැඟුම පනත යටතේ සමෘද්ධිලාභීන් දහස් ගණනක් මහමඟට ඇද දමන්නට හා සමෘද්ධි බැංකුවල තැන්පත් කළ මුදල් අහිමි කරන්නට ද කටයුතු යෙදෙමින් පවතින බව එක්සත් ජාතික පක්ෂය පවසයි. එම පක්ෂයේ මහලේකම් තිස්ස අත්තනායක මහතා විශේෂ මාධ්‍ය නිවේදනයක් නිකුත් කරමින් මේ බව සඳහන් කර සිටියි. මෙම පනත ඔස්සේ පළාත් සභා බලතල යළි උදුරා ගැනීමක් සිදුවන නිසා බලය බෙදා හැරීම සම්බන්ධයෙන් ආණ්ඩුව සෑම විටම බොරු කරන බවට පැතිර ඇති ලෝක ජනමතය තහවුරුවීමක් ද, සුළු ජාතික කොටස් අතර අවිශ්වාසය ගොඩනැංවීමක් ද සිදුවෙමින් පවතින බව එම නිවේදනයෙන් පෙන්වා දී ඇත. ශ්‍රී ලංකාව තවදුරටත් ලෝකයා ඉදිරියේ අවමානයට ලක් කිරීමේ හා ජනතාවගේ අයිතීන් හා හිමිකම් උදුරාගැනී‍මේ බොළඳ වැඩපිළිවෙළ නවතා දමා දිවි නැඟුම පනත පිළිබඳව යළි සලකා බලන ලෙස තමන් ආණ්ඩුවට බල කර සිටින බව එම නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=28373", "Category": null, "Parent URL": null}