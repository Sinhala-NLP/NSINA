{"Source": "Adaderana", "Timestamp": "April 6, 2016 08:47 am", "Headline": "අයිස්ලන්ත අගමැති ඉල්ලා අස්වෙයි", "News Content": "අයිස්ලන්ත අගමැති සිය ධූරයෙන් ඉල්ලා අස් වී තිබේ.ඔහුට එල්ල වූ පැනමා චෝදනා හේතුවෙන් ඉල්ලා අස් වී ඇති බව සඳහන්ය.ලෝකයේ ප්‍රකට පුද්ගලයින්ගේ මූල්‍ය වංචාවන්ට අදාළ ලිපිගොනු පැනමා චෝදනා හරහා ප්‍රකාශ වී ඇති අතර අයිස්ලන්ත අග්‍රාමාත්‍ය සිග්මන්ඩර් ගුන්ලොග්සන් ද අදාළ චෝදනා වලට ලක්ව ඇත.අයිස්ලන්ත අග්‍රාමාත්‍යවරයාට එල්ල වූ චෝදනා හමුවේ ඔහුට එරෙහිව දැඩි ජනතා විරෝධයක් එල්ල වුණි.අයිස්ලන්ත පාර්ලිමේන්තුව ඉදිරිපිට ජනතාව විරෝධතා දැක්වූ අතර පාර්ලිමේන්තුව විසුරුවාහරින ලෙස ඉල්ලා සිටිමින් අග්‍රාමාත්‍යවරයා සිය ධූරයෙන් ඉල්ලා අස් වී ඇති බව විදෙස් මාධ්‍ය වාර්තා කරයි.පැනමා චෝදනා මගින් ලෝකයේ ප්‍රබල රාජ්‍ය නායකයින් ඇතුළු ප්‍රකට පුද්ගලයින් විශාල පිරිසකට ‘‘පැනමා පේපර්ස්‘‘ නම් හෙලිදරවුවක් ඔස්සේ ‘‘මොසැක් ෆොන්සේකා‘‘ සමාගම හරහා මූල්‍ය වංචා සිදුකල බවට චෝදනා එල්ල වී ඇත.රුසියාව, චීනය ජොර්ජියාව, ආජන්ටිනාව, යුක්‍රේනය වැනි රටවල හිටපු සහ දැනට බලයේ සිටින රාජ්‍ය නායකයින්ට මෙන්ම තවත් විවිධ ක්ෂේත්‍රවල පුද්ගලයින්ට එම චෝදනාව එල්ල වී ඇති බව සඳහන්ය.", "URL": "https://sinhala.adaderana.lk/news.php?nid=58981", "Category": null, "Parent URL": null}