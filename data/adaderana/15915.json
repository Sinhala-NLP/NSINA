{"Source": "Adaderana", "Timestamp": "May 6, 2011 08:36 am", "Headline": "කොචි ටස්කර්ස් ලකුණු 17ක ජයක් ලබයි", "News Content": "ඉන්දීය ප්‍රිමියර් ලීග් ක්‍රිකට් තරගාවලිය යටතේ ඊයේ(05) පැවති තරගයකින් ලකුණු 17ක ජයක් ලැබීමට මහේල ජයවර්ධනගේ නායකත්වයෙන් යුත් කොචි ටස්කර්ස් කේරළ කණ්ඩායම සමත්විය. ප්‍රථමයෙන් පන්දුවට පහරදුන් කොචි කණ්ඩායම ලකුණු 156 ක් ලබාගත් අතර මහේල ජයවර්ධන පන්දු 41 ක දී ලකුණු 55 ක් ලබාගත්තේය. පිළිතුරු වශයෙන් කොල්කටා නයිට් රයිඩර්ස් කණ්ඩායමට ලබාගත හැකිවූයේ ලකුණු 139 ක් පමණි. කුමාර් සංගක්කාරගේ නායකත්වයෙන් යුත් ඩෙකෑන් චාර්ජර්ස් කණ්ඩායම, දිල්ලි කණ්ඩායම වෙතින් කඩුලු 4 ක පරාජයක් ලැබීය. ප්‍රථමයෙන් පන්දුවට පහරදුන් ඩෙකෑන් කණ්ඩායම ලකුණු 175 ක් ලබාගත්ත ද පන්දුවාර 19 ක දී එම ඉලක්කය පසුකිරීමට දිල්ලි කණ්ඩායම සමත්විය. විරේන්ද්‍ර ෂෙවාග් එහිදි ලකුණු 119 ක් රැස්කරගත්තේය.", "URL": "https://sinhala.adaderana.lk/news.php?nid=15915", "Category": null, "Parent URL": null}