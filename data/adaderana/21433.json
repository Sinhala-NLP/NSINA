{"Source": "Adaderana", "Timestamp": "January 17, 2012 08:36 am", "Headline": "ජනපති-ක්‍රිෂ්ණ නිල හමුව අදයි", "News Content": "සිව්දින නිල සංචාරයක් සඳහා මෙරටට පැමිණ සිටින ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා අද දිනයේ ජනාධිපති මහින්ද රාජපක්ෂ මහතා හමුවීමට නියමිතව තිබේ. අද පෙරවරුවේ ඉන්දීය විදේශ කටයුතු අමාත්‍යවරයා සහ ජනාධිපති මහින්ද රාජපක්ෂ මහතා ද්වීපාර්ශික සාකච්ඡා පැවැත්වීමට නියමිත බව ජනාධිපති මාධ්‍ය අංශය සඳහන් කරයි. මේ අතර ඊයේ දිනයේ දී ජනාධිපති මහින්ද රාජපක්ෂ මහතා විසින් සංවිධානය කෙරුණු තෛපොංගල් සැමරුම් උත්සවයට ද ඉන්දීය විදේශ අමාත්‍ය එස්.එම්.ක්‍රිෂ්ණා මහතා සහභාගී වී තිබේ. එම උත්සවය ඊයේ පස්වරුවේ අරලියගහ මන්දිරයේ පැවති අතර එහිදි ජනාධිපති මහින්ද රාජපක්ෂ මහතා විසින් චාරිත්‍රානුකූලව පොංගල් සකස් කිරීමට ද එක්වු බව ජනාධිපති මාධ්‍ය අංශය කියා සිටියි. මීට අමතරව ගවයින් වෙනුවෙන් පැවැත්වු ගෝමද පූජාව සහ සූර්ය නමස්කාරය ඇතුළු සංස්කෘතික අංග රැසක් මෙම උත්සවයට ඇතුළත්ව තිබුණි. එසේම මෙරටට පැමිණ සිටින කොරියානු සමූහාණ්ඩුවේ කතානායක පාක් හී ටේ මහතා ඊයේ පස්වරුවේ ජනාධිපති මහින්ද රාජපක්ෂ මහතා හමුවී ති‍බේ. අරලියගහ මන්දිරයේ පැවති මෙම හමුවට කොරියානු පාර්ලිමේන්තු සභිකයින් සිව්දෙනෙකු ඇතුළු කොරියානු දූත පිරිසක් සහභාගී වී සිටි බව ජනාධිපති මාධ්‍ය අංශය කියා සිටියි.", "URL": "https://sinhala.adaderana.lk/news.php?nid=21433", "Category": null, "Parent URL": null}