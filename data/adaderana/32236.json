{"Source": "Adaderana", "Timestamp": "March 8, 2013 06:36 pm", "Headline": "ලංකාවේම වකුගඩු රෝගීන් වැඩිවෙලා", "News Content": "ඖෂධ මිල පාලනය කිරීම සම්බන්ධයෙන් රජයේ අවධානය යොමුවී ඇති බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. මීට අදාළ ක්‍රියාමාර්ග ගැනීම සඳහා පාරිභෝගික කටයුතු අමාත්‍යාංශය සමඟ එක්ව පුළුල් වැඩපිළිවෙළක් ආරම්භ කරන බව ඔහු සඳහන් කරයි. ඖෂධ මිලදී ගැනීමේ දී රෝගීන් දැඩි සූරාකෑමකට ලක් වන බවට එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් මහතා අද (08) පාර්ලිමේන්තුවේ දී නැගු පැනයකට පිළිතුරු දෙමින් සෞඛ්‍ය අමාත්‍යවරයා මේ බව පැවසීය. අකිල විරාජ් කාරියවසම් මන්ත්‍රීවරයා ප්‍රකාශ කළේ ඖෂධ මාෆියාවෙන් රෝගීන් බේරාගැනීම සඳහා පුළුල් වැඩපිළිවෙළක් අවශ්‍ය බවයි. මේ අතර උතුරු මැද පළාතේ ව්‍යාප්ත වෙමින් පවතින වකුගඩු රෝගය සම්බන්ධයෙන් එක්සත් ජාතික පක්ෂ පාර්ලිමේන්තු මන්ත්‍රී පී.හැරිසන් මහතා සෞඛ්‍ය අමාත්‍යවරයාගේ අවධානය යොමු කළ අතර ඊට ප්‍රතිචාර දැක්වු සෞඛ්‍ය අමාත්‍ය මෛත්‍රිපාල සිරිසේන මහතා පැවසුවේ උතුරු මැද පළාතේ පමණක් නොව දිවයින පුරාම වකුගඩු රෝගීන්ගේ ඉහළයාමක් පෙන්නුම් කරන බවයි.", "URL": "https://sinhala.adaderana.lk/news.php?nid=32236", "Category": null, "Parent URL": null}