{"Source": "Adaderana", "Timestamp": "April 6, 2018 10:33 am", "Headline": "රෝහලක හටගත් ගින්නකින් පුද්ගලයින් රැසකට පිළිස්සුම් තුවාල", "News Content": "තුර්කියේ ඉස්තාන්බුල් නුවර රෝහලක හටගත් ගින්නක් හේතුවෙන් බොහෝ දෙනෙකු පිළිස්සුම් තුවාල ලබා රෝහල් ගත කර තිබේ. විදෙස් මාධ්‍ය වාර්තා කරන්නේ ගින්නෙන් කිසිඳු ජිවිත හානියක් සිදුවී නොමැති බවයි. ඉස්තාන්බුල් නුවර ප්‍රධාන පෙලේ රෝහලක මෙම ගින්න හටගෙන තිබුණි. ගින්න හට ගැනීමත් සමඟ එම ස්ථානයට 150 කට ආසන්න ගිනි නිවන භටයින් පැමිණ සිටි අතර ගිනි නිවන රථ 25ක් එම ස්ථානයට යෙදවීමට බලධාරීන් කටයුතු කළේය. කෙසේ නමුත් ගින්නෙන් රෝහලට දැඩි හානි සිදුවී ඇති බව සඳහන් වෙයි. තුවාලකරුවන්ගෙන් බොහෝ දෙනෙකුගේ තත්ත්වය බරපතළ වන බව රෝහල් ආරංචිමාර්ග සඳහන් කරයි. කෙසේ නමුත් ගින්න මේ වනවිට මැඩ පැවැත්වීමට කටයුතු කර ඇති අතර ගින්නට හේතුව මෙතෙක් අනාවරණය කරගෙන නැහැ.", "URL": "https://sinhala.adaderana.lk/news.php?nid=87026", "Category": null, "Parent URL": null}