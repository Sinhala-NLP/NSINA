{"Source": "Adaderana", "Timestamp": "July 9, 2014 05:01 pm", "Headline": "රජරට සිසුන් 35ක් ඇප මත නිදහස් ", "News Content": "රජරට විශ්වවිද්‍යාලයේ මහා ශිෂ්‍ය සංගමයේ සභාපතිවරයා ඇතුළු ශිෂ්‍ය ක්‍රියාකාරීන් 04 දෙනෙකු සහ අධිකරණයට බාරවු සිසුන් 31 දෙනෙකු ඇප මත මුදාහැර තිබේ. අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු යුරේෂා ද සිල්වා මෙනවිය විසින් මෙම නියෝගය නිකුත් කළ බව අද දෙරණ අධිකරණ වාර්තාකරු සඳහන් කළේය. ඒ අනුව සියලු සැකකරුවන්ට ලක්ෂ 02 බැගින් වු ශරීර ඇප නියම කළ මහේස්ත්‍රාත්වරිය, එම ඇපකරුවන්ගේ ළඟම ඥාතීන් බව සනාථ කිරීම සඳහා ග්‍රාමනිලධාරී සහතික අධිකරණයට ඉදිරිපත් කළ යුතු බවටද නියෝග කර තිබේ. ඔවුන්ට ලබන 27 වනදා යළි අනුරාධපුර ප්‍රධාන මහේස්ත්‍රාත් අධිකරණය හමුවේ පෙනීසිටින ලෙසට ද මහේස්ත්‍රාත්වරිය නියෝග කර ඇති බව සඳහන් වෙයි. මේ අතර අධිකරණය මගින් නියම කළ ඇප කොන්දේසි සපුරාලීමට නොහැකි වු සිසුන් 20 දෙනෙකු පමණ රක්ෂිත බන්ධනාගාර ගත කරන ලෙස ද මහේස්ත්‍රාත්වරිය නියෝග කර තිබේ. එමෙන්ම සිසුන් ඇප මත මුදාහැරීම සම්බන්ධයෙන් පොලිසිය විරෝධය පළ කරන බවද මිහින්තලය පොලිස් ස්ථානාධිපතිවරයා අධිකරණය හමුවේ ප්‍රකාශ කර තිබේ. රජරට විශ්වවිද්‍යාල උප කුලපති ඇතුළු ආචාර්යවරුන් 12 දෙනෙකු සිර අඩස්සියට ගෙන අයුතු බිය ගැන්වීම් සිදුකිරීමේ චෝදනා මත එම විශ්වවිද්‍යාලයේ ශිෂ්‍ය සංගමයේ සභාපතිවරයා ඇතුළු ශිෂ්‍ය ක්‍රියාකාරීන් සිව් දෙනෙකු පසුගිය දා රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=44548", "Category": null, "Parent URL": null}