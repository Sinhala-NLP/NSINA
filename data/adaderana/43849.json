{"Source": "Adaderana", "Timestamp": "June 9, 2014 05:28 pm", "Headline": "රිය අනතුරින් තරුණයින් දෙන්නා මරුට", "News Content": "කිලිනොච්චිය, ඒ - 9 මාර්ගයේ පරන්තන් දුම්රිය ස්ථානය ඉදිරිපිට දී සිදුවු අනතුරකින් තරුණයින් දෙදෙනෙකු මියගොස් තිබේ. යාපනය සිට කිලිනොච්චිය දෙසට ගමන්ගත් යතුරුපැදියක් ඊට ප්‍රතිවිරුද්ධ දෙසින් පැමිණි ටිපර් රථයක ගැටී ඇති බව පොලීසිය සඳහන් කළේය. පොලීසිය පැවසුවේ ටිපර් රථයේ ගැටීමෙන් යතුරුපැදියේ ගමන්ගත් පුද්ගලයින් දෙදෙනා මාර්ගයට ඇද වැටී ඇති අතර අනතුරුව පැමිණි වෙනත් ටිපර් රථයකට යටවීමෙන් ඔවුන් දෙදෙනා මියගොස් ඇති බවයි. අනතුරෙන් මියගොස් ඇත්තේ කෝපායි ප්‍රදේශයේ පදිංචිව සිටි විසිපස් හැවිරිදි සහ විසිඅට හැවිරිදි තරුණයින් දෙදෙනෙකි. අනතුර සම්බන්ධයෙන් ටිපර් රථ දෙකෙහිම රියදුරන් අත්අඩංගුවට ගෙන ඇති අතර කිලිනොච්චිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=43849", "Category": null, "Parent URL": null}