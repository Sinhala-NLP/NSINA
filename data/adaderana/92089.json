{"Source": "Adaderana", "Timestamp": "July 6, 2018 01:07 pm", "Headline": "බුද්ධි නිලධාරීන් ගැන තොරතුරු ප්‍රසිද්ධ කළ බවට චෝදනා එල්ල වූ හිටපු සහකාර පොලිස් අධිකාරීට එරෙහි නඩුව කල් යයි", "News Content": "බුද්ධි නිලධාරීන් පිළිබඳ තොරතුරු ප්‍රසිද්ධියට පත් කල බවට චෝදනා එල්ල වී සිටින මහනුවර හිටපු සහකාර පොලිස් අධිකාරී කුලසිරි උඩුගම්පොළ මහතාට එරෙහිව නීතිපතිවරයා විසින් ගොනු කර ඇති නඩුවේ විභාගය ලබන මස 23 වනදා දක්වා කල් දැමීමට කොළඹ මහාධිකරණය නියෝග කර තිබේ. එම නඩුව අද (06) කොළඹ මහාධිකරණ විනිසුරු සම්පත් විජයරත්න මහතා ඉදිරියේ කැඳවූ බව අද දෙරණ අධිකරණ වාර්තාකරු සඳහන් කළේය. විත්තිකාර හිටපු සහකාර පොලිස් අධිකාරී කුලසිරි උඩුගම්පොළ මහතා අද අධිකරණය හමුවේ පෙනී සිට ඇති අතර ඔහු වෙනුවෙන් පෙනී සිටින නීතිඥ වරයා අධිකරණය හමුවේ කියා සිටියේ විත්තිය වෙනුවෙන් පෙනී සිටින ජනාධිපති නීතිඥ සාලිය පීරිස් මහතා අසනීපව සිටින බැවින් මෙම නඩු විභාගය කල් තබන ලෙසයි. ඒ අනුව නඩු විභාගය අගෝස්තු මස 23 වනදා තෙක් කල් දැමූ මහාධිකරණ විනිසුරුවරයා එදින සාක්ෂි දීම සඳහා අධිකරණය හමුවේ පෙනී සිටින්නැයි සාක්ෂිකරුවන්ට අවවාද කර තිබේ. 2002 වසරේ ජනවාරි මස 02වනදා අතුරුගිරිය මිලේනියම් සිටි නිවාස සංකීර්ණය තුල යුද හමුදා බුද්ධි අංශය විසින් පවත්වාගෙන ගිය ආරක්ෂක නිවසක් වටලා එහි රැඳී සිටි බුද්ධි අංශ සාමාජිකයින් පිළිබඳව තොරතුරු ප්‍රසිද්ධියට පත්කර තිබිණි. ඒ තුළින් රාජ්‍ය නිල රහස් පනත යටතේ වරදක් සිදුකර ඇති බවට චෝදනා කරමින් හිටපු සහකාර පොලිස් අධිකාරී කුලසිරි උඩුගම්පොළ මහතාට එරෙහිව නීතිපතිවරයා මෙම නඩුව ගොණුකර තිබේ.", "URL": "https://sinhala.adaderana.lk/news.php?nid=92089", "Category": null, "Parent URL": null}