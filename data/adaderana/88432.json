{"Source": "Adaderana", "Timestamp": "May 3, 2018 09:50 am", "Headline": "පාසල් ශිෂ්‍යාවක් කෙලෙසු බවට සැකපිට 18 හැවිරිදි තරුණයෙක් අත්අඩංගුවට", "News Content": "ගිරාඳුරුකෝට්ටේ, ගිරාලගොල්ල විදුහලක 10 වන ශ්‍රේණියේ ඉගෙනුම ලබන 15 හැවිරිදි පාසැල් ශිෂ්‍යාවක් දුෂණය කළේ යැයි සැකපිට 18 හැවිරිදි තරුණයෙක් අද(03) අත්අඩංගුවට ගත් බව ගිරාඳුරුකෝට්ට පොලීසිය පවසයි. මෙම ශිෂ්‍යාව එදින පාසැල් නොගිය බව ඇය සමඟ පාසැල් යන ඥාති ශිෂ්‍යාවක් විසින් දෙමාපියන්ට දැන්වීමෙන් පසු සිද්ධියට මුහුණ පෑ ශිෂ්‍යාවගෙන් ප්‍රශ්න කර තිබේ. ප්‍රශ්න කිරිමේ දි ඇය පවසා ඇත්තේ සැකකරු තමා ත්‍රීරෝද රථයකට නංවාගෙන ඇගේ නිවසේ සිට කිලෝමීටර එකහමාරක පමණ දුරින් හුදකලාව පිහිටි පාලු නිවසක් වෙත රැගෙන ගොස් මෙම අපරාධය සිදුකළ බව යැයි පොලිසිය සඳහන් කරයි. මෙම දැරියගේ පියා මිය‍ගොස් ඇති අතර මව සහ සහෝදරයෙක් සමඟ ඇය ජීවත් වන බවද විමර්ශනවලදී අනාවරණ වු බව පොලීසිය පවසයි. දැරිය වෛද්‍ය පරික්ෂණයකට යොමු කරන බවත් සැකකරු අධිකරණයට ඉදිරිපත් කරන බවත් පොලිසිය සඳහන් කරයි. දැරිය රැගෙන ගිය බව කියන ත්‍රීරෝද රථයද පොලිසිය විසින් අත්අඩංගුවට ගෙන තිබේ. බදුල්ල පොලිස් අධිකාරි ධම්මික වීරසේකර හා සහකාර පොලිස් අධිකාරි උදිත් ලියනගේ යන මහත්වරුන්ගේ උපදෙස් මත ගිරාඳුරුකෝට්ට පොලිස් ස්ථානාධිපති ප්‍රධාන පොලිස් පරික්ෂක සමන් අංගම්මන මහතාගේ මෙහයවීම යටතේ ගිරාඳුරුකෝට්ට පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=88432", "Category": null, "Parent URL": null}