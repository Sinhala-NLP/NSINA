{"Source": "Adaderana", "Timestamp": "September 19, 2010 01:18 pm", "Headline": "යුද අධිකරණය පිහිටෙව්වේ ගෝඨාභය හා ජනපතිගේ තීන්දු නීත්‍යානුකූල කරන්නයි", "News Content": "යුද අධිකරණය පිහිටුවනු ලැබුවේ ගෝඨාභය රාජපක්ෂ මහතා සහ ජනාධිපතිවරයා විසින් ලබාදුන් තීන්දුවක් නීත්‍යානුකූල කිරීම සඳහා බව ප්‍රජාතන්ත්‍රවාදී ජාතික සන්ධානයේ පාර්ලි‍මේන්තු මන්ත්‍රී අනුර කුමාර දිසානායක මහතා පවසයි. පාර්ලිමේන්තු මන්ත්‍රී සරත් ෆොන්සේකා මහතාට පළමු යුදාධිකරණය ලබාදුන් තීන්දුවට එරෙහිව හෙට දිනයේදී අභියාචනාධිකරණයට පෙත්සමක් ගොනු කරන බව ද ඔහු අවධාරණය කළේය. අද පෙරවරුවේ පැවති මාධ්‍ය හමුවකට එක්වෙමින් ඒ මහතා මේ බව ප්‍රකාශ කළේය. පළමු යුදධිකරණයේ මෙන්ම දෙවන යුදාධිකරණයේ තීන්දුව ද සිය පක්ෂය ප්‍රතික්ෂේප කරන බව අනුර කුමාර දිසානායක මන්ත්‍රීවරයා පවසයි. දෙවන යුද අධිකරණයේ තීන්දුව මත සරත් ෆොන්සේකා මහතාගේ මන්ත්‍රිධරයට බලපෑමක් නොවන බවද මාධ්‍ය නෑගූ පැනයක‍ට පිළිතුරු දෙමින් දිසානායක මහතා සඳහන් කළේය. මෙය ෆොන්සේකා මහතාට පෞද්ගලිකව සිදුවූ සිදුවීමක් නොවන බවත්, එය ප්‍රජාතන්ත්‍රවාදය උල්ලංඝණය වීමක් බවත් ඔහු අවධාරණය කළේය. දයාසිරි ජයසේකර මහතා ආණ්ඩුවේ මතයම ප්‍රකාශ කරන බව ඔහු සරත් ෆොන්සේකා මහතා සම්බන්ධව කළ ප්‍රකාශයක් පිළිබඳව මාධ්‍ය නැගූ පැනයකට පිළිතුරු දෙමින් අනුර කුමාර දිසානායක මහතා කියා සිටියේය. එය සරත් ෆොන්සේකා මහතාට කළ ද්‍රෝහිකමක් බවට ද ඔහු චෝදනා කළේය.", "URL": "https://sinhala.adaderana.lk/news.php?nid=10961", "Category": null, "Parent URL": null}