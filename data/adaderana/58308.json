{"Source": "Adaderana", "Timestamp": "March 17, 2016 03:12 pm", "Headline": "  විදුලි ප්‍රශ්න සියල්ල මාස 3න් විසඳනවා", "News Content": "ජාතික විදුලිබල පද්ධතියේ ඇති සියලු ගැටලුවලට මාස 3ක් ඇතුළත විසඳුම් ලබාදීමට බලාපොරොත්තු වන බව විදුලිබල නියෝජ්‍ය ඇමති අජිත් පී පෙරේරා මහතා පවසයි.දැනට පවත්නා පද්ධතියේ දෝෂ ඇති බවත්, මේ නිසා විදුලිය බිඳ වැටීම් සිදුවන බවත්, නියෝජ්‍ය අමාත්‍යවරයා අද කැබිනට් තීරණ දැනුම්දීමේ මාධ්‍ය හමුවට එක්වෙමින් පැවසීය.ඒ අනූව මාස 3ක් ඇතුළත සියලු ගැටලුවලට විසඳුම් ලබාදී අඛණ්ඩව විදුලි සැපයුම ලබාදීමට පියවර ගන්නා බව ඒ මහතා කියා සිටියේය.නියෝජ්‍ය අමාත්‍යවරයා පැවසුවේ නොරොච්චෝලේ තාප බලාගාර‍යෙන් මෙගා වොට් 600ක ධාරිතාවක් ජාතික පද්ධතියට එක් කිරීමට කටයුතු යොදා ඇති බවයි.එසේ වුවද අද උදෑසන යළි ඇති වූ කාර්මික දෝෂයක් නිසා මෙගා වොට් 300ක ධාරිතාවයක් ජාතික පද්ධතියට අහිමි වී ගිය බවද පැවසූ නියෝජ්‍ය අමාත්‍යවරයා අද පස්වරුව වන විට සම්පූර්ණ ධාරිතාව ලබා ගැනීමට හැකිවෙතැයි එහිදී කියා සිටියේය.නොරොච්චෝලේ බලාගා‍රයේ සිසිලන පද්ධතියක ගැටලුවක් ඇතැයිද පෙන්වාදුන් නියෝජ්‍ය අමාත්‍යවරයා ඒ සඳහා ද විසඳුමක් ලබාදීමට අපේක්ෂා කරන බවද පැවසීය.මේ අතර විදුලිය බිඳ වැටීමෙන් ජනතාවට සිදුවූ අපහසුතාවය ගැන සමාව ඉල්ලා සිටින බවද නියෝජ්‍ය අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=58308", "Category": null, "Parent URL": null}