{"Source": "Adaderana", "Timestamp": "June 8, 2012 11:57 am", "Headline": "චීනය සමග මෙරට ආරක්ෂක අංශ දැනුම හුවමාරු කරගැනෙයි", "News Content": "මෙරට ආරක්ෂක අංශ සතුව පවතින දැනුම ඉදිරියේ දී චීනය සමග හුවමාරු කරගැනීමට කටයුතු කරන බව යුද හමුදාපති ලුතිනන් ජනරාල් ජගත් ජයසූරිය මහතා පවසයි. චීනයේ නිල සංචාරයක නිරත යුද හමුදාපතිවරයා ඊයේ(07) දිනයේ දී චීන හමුදා ප්‍රධානීන් සමඟ ද්වි පාර්ශවික සාකච්ඡා පවත්වා ඇති බව යුද හමුදා මූලස්ථානය සඳහන් කරයි. එහි දී මෙම අදහස් පළ කළ බව යුද හමුදා මූලස්ථානය පෙන්වාදෙයි. මීට අමතරව චීන හමුදාවන්ට මෙරටට පැමිණ අවශ්‍ය පුහුණුවීම් කටයුතු සිදුකිරීමට අවස්ථාව සලසාදීමට යුද හමුදාපතිවරයා මෙහි දී එකඟතාව පළ කොට ඇති බව සඳහන්ය. ශ්‍රී ලංකාවට මේ දක්වා ලබා දුන් සහය ඉදිරියටත් ලබා දීමට කටයුතු කරන බව මෙහි දී චීන යුද හමුදා බලධාරීන් සඳහන් කොට ඇත. යුද හමුදාපතිවරයා ඇතුළු නියෝජිත පිරිස පසුගිය බදාදා චීනය බලා පිටත්ව ගියහ. යුද හමුදාපති ලුතිනන් ජනරාල් ජගත් ජයසූරිය මහතා ඇතුළු නියෝජිත පිරිස දින 06 ක් චීනයේ රැදී සිටීමට නියමිතය.", "URL": "https://sinhala.adaderana.lk/news.php?nid=24860", "Category": null, "Parent URL": null}