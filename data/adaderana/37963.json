{"Source": "Adaderana", "Timestamp": "October 7, 2013 07:53 am", "Headline": "සල්මන් කුර්ෂිඩ් අද දිවයිනට පැමිණෙයි ", "News Content": "ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා අද(07) දිනයේ දිවයිනට පැමිණීමට නියමිතයි. දෙදින නිල සංචාරයක් සඳහා ඉන්දීය විදේශ කටයුතු අමාත්‍යවරයා දිවයිනට පැමිණෙන බව වාර්තා වෙයි. මෙම සංචාරය තුළ දී සල්මන් කුර්ෂිඩ් මහතා ජනාධිපති මහින්ද රාජපක්ෂ මහතා, විදේශ කටයුතු අමාත්‍ය මහාචාර්ය ජී.එල්.පීරිස් මහතා සහ ආර්ථික සංවර්ධන අමාත්‍ය බැසිල් රාජපක්ෂ මහතා ඇතුළු රජයේ ඉහළ පෙලේ නියෝජිතයින් රැසක් හමුවී සාකච්ඡා කිරීමට නියමිතයි. එමෙන්ම මෙම සංචාරය තුළ දී ඉන්දීය විදේශ අමාත්‍යවරයා උතුරු පළාත් ආණ්ඩුකාර මේජර් ජනරාල් ජී.ඒ චන්ද්‍රසිරි මහතා සමඟ මෙන්ම උතුරු පළාත් සභාවේ ප්‍රධාන අමාත්‍ය සී.වී.විග්නේශ්වරන් මහතා ද හමුවීමට නියමිතයි. ඉන්දීය විදේශ අමාත්‍යවරයා විදේශ කටයුතු අමාත්‍ය ජී.එල්.පීරිස් මහතා සමඟ ද්විපාර්ශවික සාකච්ජා පැවැත්වීමෙන් අනතුරුව ඒකාබද්ධ පුවත්පත් සාකච්ජාවක් පැවැත්වීමට ද සැලසුම් කර තිබේ. එමෙන්ම ඉන්දීය විදේශ අමාත්‍යවරයා සහ මහාචාර්ය ජී.එල්.පීරිස් අමාත්‍යවරයා අතර ගිවිසුම් දෙකක් අත්සන් තැබීමට නියමිතයි. සාම්පූර් බලාගාරය ඉදිකිරීම සම්බන්ධයෙන් වන ගිවිසුම සහ ත්‍රෛයි භාෂා ප්‍රතිපත්තිය ක්‍රියාත්මක කිරීම පිළිබඳ ගිවිසුම මෙහිදි අත්සන් තැබීමට නියමිත බව වාර්තා වෙයි", "URL": "https://sinhala.adaderana.lk/news.php?nid=37963", "Category": null, "Parent URL": null}