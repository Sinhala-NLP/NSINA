{"Source": "Adaderana", "Timestamp": "August 31, 2014 04:41 pm", "Headline": "රතු කොඩියක් දැක්කාම ගොනෙක් වගේ කලබලයට පත්වෙනවා", "News Content": "ආණ්ඩුව තමන්ගෙන් ගිළිහෙන බලය ආරක්ෂා කරගැනීම සඳහා මැර කණ්ඩායම් යොදා ගනිමින් අසාර්ථක උත්සාහයක යෙදී සිටින බව ජ.වි.පෙ. මධ්‍යම කාරක සභික විජිත හේරත් මහතා පවසයි. අද(31) කොළඹ පැවති මාධ්‍ය හමුවකට එක්වෙමින් ඔහු මේ බව සඳහන් කළේය. විජිත හේරත් මහතා විසින් එම මාධ්‍ය හමුවේ දැක්වු අදහස් පහත පරිදි වෙයි. ඌව පළාත් සභා මැතිවරණය ආරම්භයේ සිටම එය සාධාරණ හා සාමකාමී මැතිවරණයක් නොවන බව අපේ රටේ සියලූම ජනතාව දන්නා කරුණක්. නාමයෝජනා බාරදීමේ අවස්ථාවේදීත් බරපතළ සිදුවීම් වාර්තා වුණා. රාජ්‍ය අනුග‍්‍රහය ලබාගත්ත අපේක්‍ෂකයින් අමු අමුවේ මැතිවරණ නීති කැඩුවා. රජයේ වාහන, රජයේ නිලධාරීන්, ආණ්ඩුවේ අපේක්‍ෂකයින් වෙනුවෙන් මැදිහත් වුණා. එතැන් පටන් මේ වන තෙක් මැතිවරණ නීති උල්ලංඝණය බරපතළ වෙමින් තිබෙනවා. එය සාමාන්‍ය මැතිවරණ උල්ලංඝණයෙන් එහා ගොස් මැරවරණයක් දක්වා පරිවර්තනය වෙලා තිබෙනවා. මැර බලය, ප‍්‍රචණ්ඩත්වය පාවිච්චි කරන්න වෙන්නේ තමන්ගේ බලය ගිළිහෙන විටයි. එනිසා පැහැදිළි වෙනවා එ.ජ.නි.ස. බලය ගිළිහෙමින් තිබෙන බව. ජනතාව සන්ධානයේ අපේක්‍ෂකයින් ප‍්‍රතික්‍ෂෙප කරමින් ඉන්නවා. ඒ නිසා ඔවුන් වියරු වැටිලා ඉන්නවා. ඔවුන්ගේ ඒ වියරුව තමයි ඌව මැතිවරණය හරහා ප‍්‍රකාශයට පත්වෙන්නේ. ආණ්ඩුව තමන්ගෙන් ගිළිහෙන බලය ආරක්‍ෂා කරගන්න මැර කණ්ඩායම් යොදා ගනිමින් අසාර්ථක උත්සාහයක ඉන්නවා. ජ.වි.පෙ.ට එරෙහිව සිදුකළ බඩල්කුඹුර ප‍්‍රහාරය, කාර්යාල කඩා බිඳ දැමීම් දිගින් දිගටම වැඩිවෙමින් තිබෙනවා. පෙරේදා රාති‍්‍රයේදී මැදගම, මඩුල්ල ප‍්‍රදේශවල අපේ කාර්යාල සම්පූර්ණයෙන් විනාශ කළා. මේ සම්බන්ධයෙන් අපි පොලීසියට, මැතිවරණ කොමසාරිස්ට පැමිණිළි කළා. එසේ තිබියදී ඊයේ(30) රාති‍්‍රයේදීත් සෙවණගල පිහිටි මැතිවරණ කාර්යාලයක් කඩා බිඳ දමා තිබෙනවා. ආණ්ඩුවේ අලූත්ම උපක‍්‍රමය වෙලා තිබෙන්නේ කාර්යාලවල තිබෙන සියලූම සැරසිලි කඩා බිඳ රැගෙන යාමයි. බුත්තල, වැල්ලවාය කාර්යාලවල කටවුට්, බැනර් සියල්ලම ඔවුන් රැගෙන ගොස් තිබෙනවා. පසුගිය දිනවල මාධ්‍යවල ජ.වි.පෙ.ට පහරදීම් පිළිබඳ ඡායාරූප පළවී තිබුණු නිසා මොවුන් උපක‍්‍රමය මාරුකර තිබෙනවා. ඡායාරූපගත කිරීමටවත් අවස්ථාව නොතබා සියලූ දේ රැගෙන යනවා. අප මැතිවරණ නීතියට අනුව දිස්ති‍්‍රක් තේරීම්භාර නිලධාරියාට, පොලීසියට ලිඛිතව දැනුම් දීලා මැතිවරණ කාර්යාල පවත්වාගෙන යනවා. එම නීත්‍යානුකූල කාර්යාල තමයි විනාශ කරමින් තිබෙන්නේ. සන්ධානයේ පරාජිත කණ්ඩායමට රතු රෙද්දක් පෙනෙන්න බැහැ. රතු කොඩියක් දැක්කාම ගොනෙක් වගේ කලබලයට පත්වෙනවා. දැන් සන්ධානය කරන ගොන් වැඩ නිසා අවසානයේ සිදුවන්නේ පස්ස බිම ඇනගන්නයි. එක පැත්තකින් රාජ්‍ය බලය යොදාගෙන භීෂණය ඇතිකරන ගමන් අනෙක් පැත්තෙන් සියුම් ලෙස රාජ්‍ය නිලධාරීන් මැතිවරණයට යොදාගනිමින් සිටිනවා. ජනතාවට අයිති රාජ්‍ය මාධ්‍ය ආණ්ඩුවේ මැතිවරණයට යොදාගෙන තිබෙනවා. එමගින් ජන මනස විකෘති කිරීමේ අසාර්ථක උත්සාහයක ආණ්ඩුව ඉන්නවා. පහුගිය දිනවල ලංකාවේ සෑම දිස්ති‍්‍රක්කයකම ඇතැම් නිලධාරීන් සම්බන්ධ වෙලා ආර්ථික සංවර්ධන අමාත්‍යාංශයට මෑතකදී බඳවාගත් උපාධිධාරීන්, සමෘද්ධි සංවර්ධන නිලධාරීන්, ගොවි පර්යේෂණ නිලධාරීන් කැඳවා රැස්වීම් පවත්වා උපදෙස් ලබාදීලා ඌව මැතිවරණයට යන්නට සූදානම් වන ලෙස නියෝග කර තිබුණා. එම කටයුතුවලට මැදිහත් වෙලා තිබුණේ රජයේ ප‍්‍රවෘත්ති දෙපාර්තමේන්තුවේ ඉහළ නිලධාරීන්. ආරියරත්න ඇතුගල, පදනම් ආයතනයේ සභාපති රන්ජිත් බණ්ඩාර තමයි දේශකයන් වෙලා තිබුණේ. ගම්පහ ප‍්‍රාදේශීය සභා ශ‍්‍රවණාගාරයේදී රැස්වීමක් තිබුණා. මාතර, ගාල්ල, හම්බන්තොට, කුරුණෑගල, පුත්තලම දිස්ති‍්‍රක්කවල මේ ආකාරයෙන් රැස්වීම් තිබුණා. ඔවුන් කැඳවා තිබුණේ සමීක්‍ෂණ කටයුතු සඳහා ඌව පළාතට යා යුතු බවටයි. එය ඉතා හාස්‍යජනක කරුණක්. ආයුර්වේද දෙපාර්තමේන්තුවත් පෝෂණ කටයුතු යොදාගෙන තිබෙන්නේ හල්දුම්මුල්ල ප‍්‍රදේශයේයි. නැත්නම් වැල්ලවායටයි. ඒ තරම් ලැජ්ජාසහගත තත්ත්වයකට ආණ්ඩුව පත්වෙලා තිබෙනවා. බලපැම් කරලා කැඳවාගත හැකි සියලූ නිලධාරීන් මැතිවරණය සඳහා යොදා ගනිමින් තිබෙනවා. ආයුර්වේද දෙපාර්තමේන්තුවට ඌවේ ජනතාවගේ මන්දපෝෂණය මතක්වෙලා තිබෙන්නේ දැන්. දුප්පත්කම, බඩගින්න නිවන්න පෝෂණය ලබාදෙන්න හදිසියේ ආයුර්වේද නිලධාරීන් ඌවට කැඳවනවා. ආයුර්වේද නිලධාරීන් පවා මැතිවරණයට යොදා ගැනීමෙන් පෙන්නුම් කරන්නේ මේ ආණ්ඩුව අසරණවී ඇති තරමයි. තමන්ගේ පාක්‍ෂිකයන් සාමාජිකයන්, මැතිවරණ කටයුතුවලට යොදාගැනීමේ ශක්තියක් ආණ්ඩුවට නැහැ. එනිසා තමයි රාජ්‍ය බලය පාවිච්චි කරන්න වෙලා තිබෙන්නේ. මෙය ඉතා නීති විරෝධී බරපතළ කාරණයක්. මේ සම්බන්ධයෙන් 29වැනිදා පැවති සාකච්ඡාවේදී මැතිවරණ කොමසාරිස්වරයා සියලූ දත්තයන් සහිතව දැනුවත් කළා. එතුමා එය පිළිගත්තා. එතුමා ළඟත් වීඩියෝ තොරතුරු පවා තිබෙනවා. දේශකයන් ගැන දන්නවා. රාජ්‍ය නිලධාරීන් සඳහා ආණ්ඩුව සංවිධානය කළ සියලූ රැස්වීම්වල තොරතුරු කොමසාරිස්වරයා දන්නවා. නමුත් නීතිය කි‍්‍රයාත්මක වෙන්නේ නැහැ. ඒවා නතර කරන්න කි‍්‍රයාත්මක වෙන්නේ නැහැ. අපේ ගැටලූව කියන්න ගියාම මැතිවරණ කොමසාරිස්රවයා එතුමාගේ ගැටලූ කියනවා. මේක දැන් විහිළුවක් වෙලා තියෙන්නේ. ඇතැම් රාජ්‍ය නිලධාරින් දේශකයින්ගෙන් මෙම නීති උල්ලංඝණය කිරීම් ගැන ප‍්‍රශ්නකොට තිබෙනවා. උපාධිධාරීන්, රාජ්‍ය සේවකයින්, මෙවැනි තත්වයකට පත්කොට තිබෙනවා. රාජ්‍ය සේවකයින්ගේ අතිකාල දීමනා සම්බන්ධයෙන් සහ වෙනත් දිරි දීමනා සම්බන්ධයෙන් නවාතැන් පහසුකම්, ආහාර පහසුකම් සම්බන්ධයෙන්ද රජයේ නිලධාරීන් දේශකයින්ගෙන් ප‍්‍රශ්න කොට තිබෙනවා. ඔවුන් ඒ කිසිවකට පිළිතුරු ලැබී නැහැ. ඒ පිළිබඳව රටේ නීතිය කි‍්‍රයාත්මක වෙන්නේ නැහැ. රජයේ නිල ආයතන, නිල වාහන තමයි මේ මැතිවරණය සඳහා භාවිතා වන්නේ. ආණ්ඩුව කියන මේ සමීක්‍ෂණ රාජකාරී සඳහා එම සේවකයින්ට රාජකාරි ලිපියක් පවා ලබාදී නැහැ. නිල වශයෙන් කිසිදු දැනුම්දීමක් සිදුකර නැහැ. එනිසා අපි රජයේ නිලධාරීන්ට කියනවා කිසිදු මැතිවරණ කි‍්‍රයාවකට සම්බන්ධ වෙන්න එපා කියලා. එය නීති විරෝධී කි‍්‍රයාවක්. අපි මේ සම්බන්ධයෙන් පැමිණිලි කළොත් එම පැමිණිලි විභාගයේදී වග උත්තරකරුවන් වෙන්නේ රජයේ නිලධාරින්. උපදෙස් දීපු අය හෝ දේශන පවත්වපු අය නොවේ. අපේක්‍ෂකයාගේ මැතිවරණ පති‍්‍රකාව රැගෙන ඌව පළාතේ ගෙයින් ගෙට යන්නේ රජයේ සේවකයා නිසා ඔහු තමයි වග උත්තරකරුවා වන්නේ. ඔහුට තමයි උසාවිය ඉදිරියේ පෙනී සිටීමට සිදුවන්නේ. සමෘද්ධි සංවර්ධන නිලධාරීන්ගෙන් ආර්ථික සංවර්ධන අමාත්‍යාංශයේ උපාධිධාරින්ගෙන් අනෙකුත් අමාත්‍යාංශවල නිලධාරින්ගෙන් අපි ඉල්ලනවා මෙවැනි නීති විරෝධී කටයුතුවලට සම්බන්ධ වෙන්න එපා කියලා. අද නීතිය නැතත් අනාගතයේදී නීතිය කි‍්‍රයාත්මක වෙනවා. අපි දැනටමත් රාජ්‍ය සේවකයින් නීති විරෝධීව මැතිවරණ කටයුතුවලට සම්බන්ධ වීම සම්බන්ධයෙන් සැප්තැම්බර් 01වන දින මානව හිමිකම් කොමිසමට පැමිණිල්ලක් බාර දෙනවා. සුදත් බලගල්ල සහෝදරයාත් නීතිඥ සුනිල් වටගල සහෝදරයත් මෙම පැමිණිල්ල බාරදීමට නියමිතයි. ඒ වගේම අපි බලාපොරාත්තු වෙනවා මින් ඉදිරියට ගත හැකි නීතිමය පියවරයන් ගැනීමට. මැතිවරණ කොමසාරිස්වරයාට එම නීතිය කි‍්‍රයාත්මක කරන්න බැරිනම් ඊළඟ පියවර වන්නේ මානව හිමිකම් කොමිසමයි. ඉන් අනතුරුව අධිකරණයට යන්නත් බලාපොරොත්තු වෙනවා. රාජ්‍ය නිලධාරින් යොදා ගැනීමත් ජනතා විමුක්ති පෙරමුණට එරෙහිව දිගින් දිගටම ප‍්‍රහාර එල්ල කිරීමෙන් පෙන්නුම් කරන්නේ මේ ආණ්ඩුවේ පිරිහීමයි. බංකොළොත්කමයි. පසුගිය කාලයේ ඌව පළාතේ ජනතාවගේ ගැටලූ විසඳන්න බැරිවුණු නිසා ඌව පළාත දුප්පත්ම පළාත් බවට පත්වුණා. ඌව පළාතේ තැපැල් ඡන්ද 30,655ක් පමණ අයඳුම් කර තිබෙනවා. බදුල්ල දිස්ති‍්‍රක්කයේ 19,983කුත් පමණත් මොණරාගල දිස්ති‍්‍රක්කයේ 10,672කුත් අයදුම් කර තිබෙනවා. 7000කට ආසන්න තැපැල් ඡන්ද අයදුම්පත් ප‍්‍රමාණයක් ප‍්‍රතික්ෂේප කර තිබෙනවා. ආණ්ඩුව හේතුව ලෙස සඳහන්කර තිබෙන්නේ අයඳුම්පත් නිසි වෙලාවට බාර නොදුන් බවයි. සාමාන්‍ය තැපැල් ඡන්ද නීතියට අනුව අයඳුම්පත ආයතන ප‍්‍රධානියා විසින් අවස්ථා දෙකකදී අත්සන් කොට බාරදිය යුතුයි. නමුත් ඇතැම් අයදුම්පත්වල අත්සන් කොට තිබෙන්නේ එක් වරක් පමණයි. තවත් ආයතන ප‍්‍රධානින් අයදුම්පත් නිසි වෙලාවට බාරදී නැහැ. මෙම ගැටලූව බහුලව තිබෙන්නේ අධ්‍යාපන ක්ෂේත්‍රයටයි. බොහෝ ගුරුවරුන්ගේ තැපැල් ඡුන්ද අයදුම්පත නිසි වෙලාවට බාරදී නැහැ. ආයතන ප‍්‍රධානියා වරද කළත් ඡන්දය අහිමි වෙන්නේ රාජ්‍ය සේවකයාටයි. ඔවුන් මැතිවරණ රාජකාරීවලට එකඟ වුවත් ඔවුට ඡන්දය භාවිතා කිරීමට නොහැකි වෙනවා. එනිසා සංකීර්ණ තත්ත්වයක් මතුවෙලා තිබෙනවා. විවිධ දුෂ්කරතා මධ්‍යයේ රාජ්‍ය සේවයේ යෙදෙන පිරිස් ලබන 04, 05 ඡන්දය භාවිතා කිරීමට බලාපොරොත්තුවෙන් හිටියා. පහුගිය කාලයේ ආණ්ඩුව රාජ්‍ය සේවකයින්ගේ පාරිතෝෂිකය කප්පාදු කළා. ආණ්ඩුව ජනාධිපතිවරයා, කප්පාදු කිරීමේ පිඹුරුපත් සකස් කළා. ජ.වි.පෙ. පාර්ලිමේන්තුවේ පළාත් සභාවේ, වෘත්තීය සමිති ක්ෂේත‍්‍රයේ මීට එරෙහිව දැවැන්ත අරගලයක් කළා. සියලූ රාජ්‍ය සේවකයින් ඒකාබද්ධ කරගත් සටනක් දියත් කළා. අවසානයේ ආණ්ඩුවට එය අකුළා ගන්න සිදුවුණා. ඒ වගේම රාජ්‍ය සේවකයින් ආණ්ඩුවේ දේශපාලන වුවමනාවට යොදා ගැනීමට එරෙහිව රාජ්‍ය සේවකයාගේ ස්වාධීනත්වය වෙනුවෙන් කටයුතු කරන්නේ ජනතා විමුක්ති පෙරමුණ. ඔවුන්ගේ වැටුප් ප‍්‍රශ්නයේදී අරගල කරන්නේ ජනතා විමුක්ති පෙරමුණයි.", "URL": "https://sinhala.adaderana.lk/news.php?nid=45730", "Category": null, "Parent URL": null}