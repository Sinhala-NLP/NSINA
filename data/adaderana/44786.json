{"Source": "Adaderana", "Timestamp": "July 19, 2014 10:17 pm", "Headline": "ලොකු අම්මා නිසා පුංචි පුතාගේ දෑස් සදහටම පියවෙයි", "News Content": "නවතා තිබූ ත්‍රීවිලරයක් කාන්තාවක් විසින් පණ ගන්වා එය පස්සට ගැනීමට යාමේදී එකවරම එය ඉදිරියට ඈදීගොස් මිදුලේ සෙල්ලම් කරමින් සිටි 8 හැවිරිදි දරුවෙකු මියගිය ශෝකජනක පුවතක් බලපිටියෙන් වාර්තා වේ. බලපිටියේ, ගල්මංගොඩ ප්‍රදේශයේ නිවසක නවතා තිබූ ත්‍රීවිලරයක් පස්සට ගැනීමට උත්සාහ කිරීමේදී අද (19) සවස මෙම අවාසනාවන්ත අනතුර සිදුව ඇත. මියගොස් ඇත්තේ බලපිටිය රේවත විද්‍යාලයේ තෙවන වසරේ ඉගෙනුම ලැබූ සිසුවෙකු බව අප වාර්තාකරු පැවසීය. ත්‍රීවිලරය පණ ගැන්වූ කාන්තාවගේ සහෝදරියකගේ පුතෙකු මෙම අනතුරින් එසේ මියගොස් ඇත. රැකියාවකට යන පුද්ගලයෙකුට අයත් බව පැවසෙන එම ත්‍රීවිලරය අනතුර සිදුවූ නිවසේ සැමදා නවතා යන බවත් එය පණ ගැන්වූ කාන්තාවට වලංගු රියදුරු බලපත්‍රයක් නැති බවත් එහෙත් ඇයට ත්‍රීවිලරයක් ධාවනය කරවීමට තරම් හැකියාවක් ඇති බවද අප වාර්තාකරු කීවේය. අනතුරින් බරපතළ තුවාල ලබා සිටි දරුවා බලපිටිය රෝහලට ඇතුළත් කරනවිටත් මියගොස් සිටි බව පැවසේ. සිද්ධිය ගැන අහුංගල්ල පොලීසිය පරීක්ෂණ සිදුකරයි.", "URL": "https://sinhala.adaderana.lk/news.php?nid=44786", "Category": null, "Parent URL": null}