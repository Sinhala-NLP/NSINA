{"Source": "Adaderana", "Timestamp": "April 2, 2015 05:57 pm", "Headline": "19 අඩුපාඩු තියෙනවා - ඒත් පරාද කිරීමට ඉඩදිය යුතු නෑ", "News Content": "19 වන ආණ්ඩුක්‍රම ව්‍යවස්ථා සංශෝධනය සම්මතවීම වැළැක්වීමට දරන උත්සාහයන් පරාජය කළ යුතුව ඇති බව ජවිපෙ නායක අනුර කුමාර දිසානායක මහතා පවසයි.ඒ මහතා මේ බව ප්‍රකාශ කර සිටියේ අද(02)බත්තරමුල්ල පක්ෂ මූලස්ථානයේ පැවති මාධ්‍ය හමුවකදී අදහස් දක්වමිනි.එහිදී ඔහු මෙසේද කියා සිටියේය.පැවති රාජපක්‍ෂ පාලනය ජනවාරි 08වැනිදා බිඳවැට්ටුවේ අපේ රටේ ප‍්‍රජාතන්ත‍්‍රවාදයත් යහපාලනයත් අපේක්‍ෂාවෙන්. විවිධ දේශපාලන මත දරන පක්‍ෂ සහ පුද්ගලයන් එක වේදිකාවකට පැමිණ එක මතයක් දැක්වූවා. ඒ ඒ අයගේ ආර්ථික ප‍්‍රතිපත්ති කුමක්දැයි ඇහුවොත් විවිධ වෙනස්කම් තිබෙනවා. ඒ වගේම ජාතික ප‍්‍රශ්නය පිළිබඳව ඇහුවොත් විවිධ ප‍්‍රතිපත්ති තිබෙනවා. විදෙස් ප‍්‍රතිපත්තිය ගැන වෙනස්කම් තිබෙනවා. ඔවුන් මේ වෙනස්කම් සහිතව එකට ගැටගැසුවේ අපේ රටේ ප‍්‍රජාතන්ත‍්‍රවාදයත් යහපාලනයත් තහවුරු කිරීමේ අරමුණින්. එහි ප‍්‍රධාන කාර්යභාරයක් තමයි විධායක ජනාධිපති ධුරය අහෝසි කිරීම. ඒ වගේම විධායක ජනාධිපති ධුරය අහෝසි කිරීම සහ ස්වාධීන කොමිෂන් සභා පත්කිරීම මූලික කාර්යභාරයක් ලෙස තේරුම් අරගෙන තිබෙනවා. ජාතික විධායක සභාව තුළත් එයින් පත්කළ කමිටු තුළත් දීර්ඝ වශයෙන් සාකච්ඡා කරලා 19වැනි ආණ්ඩුක‍්‍රම ව්‍යවස්ථා සංශෝධනය පාර්ලිමේන්තුවට ඉදිරිපත් කර තිබෙනවා. ජනතා විමුක්ති පෙරමුණ දකින දේම මේ සංශෝධනය තුළ අඩංගු වෙලා නැහැ. විවිධ අඩුපාඩුකම් තිබෙනවා. අපි දකින දේම මේ පාලකයන් හරහා ඉටුකරගත හැකියි කියලා අපි කිසිසේත්ම විශ්වාස කරන්නේ නැහැ. මේ අමාත්‍ය මණ්ඩලය පිළිබඳව පහුගිය කාලයේ දිගින් දිගටම චෝදනා තිබුණා. ඒ නිසා අමාත්‍ය මණ්ඩලය නිශ්චිතවම සඳහන් කළ යුතුයි කියලා අපේ යෝජනාවක් තිබෙනවා. 13වන ආණ්ඩුක‍්‍රම ව්‍යවස්ථා සංශෝධනය හරහා පිහිටවූ පළාත් සභාවල මහ ඇමතිවරයා සහ තවත් ඇමතිවරු 4ක් වශයෙන් නිශ්චිතවම ඇමති ධුර සංඛ්‍යාව සඳහන් කර තිබෙනවා. පළාත් සභා පිහිටවූ දවසේ සිට මෙය කි‍්‍රයාත්මක වෙනවා. ඒ වැදගත් ආදර්ශය මත මේ ආණ්ඩුක‍්‍රම ව්‍යවස්ථා සංශෝධනයටත් අමාත්‍ය ධුර සංඛ්‍යාව නිශ්චිතව ඇතුළත් කළ යුතුයි කියන යෝජනාව ඉදිරිපත් වුුණා. අපි පක්‍ෂයක් හැටියට අමාත්‍යධුර 30ක් සහ නියෝජ්‍ය අමාත්‍යධුර 30ක් වශයෙන් සඳහන් කළා. නමුත් ව්‍යවස්ථා කෙටුම්පතට ඇතුළත්කර තිබෙන්නේ අමාත්‍ය ධුර 30ක් සහ නියෝජ්‍ය අමාත්‍යධුරත් රාජ්‍ය අමාත්‍ය ධුරත් 40ක් වශයෙනි. රාජ්‍ය අමාත්‍යවරු වර්ගයේ කණ්ඩායමක් නොසිටිය යුතු බව අප දිගටම පෙන්වා දුන්නා. උසස් අධ්‍යාපන අමාත්‍යවරයා හැටියට කබීර් හෂීම් මහත්මා කටයුතු කරන විට රාජ්‍ය අමාත්‍යවරයා වශයෙන් සිටි රජීව විජේසිංහ මහත්මා ඉල්ලා අස්වුණා. ගුවන් සේවා ඇමතිවරයා ලෙස අර්ජුන රණතුංග කටයුතු කරනකොට ඒ රාජ්‍ය අමාත්‍යවරයා වශයෙන් කටයුතු කළ මුස්තාපා ඉල්ලා අස්වුණා. අමාත්‍යාංශවල විෂය බෙදීම් හේතුකොටගෙන මෙම ප‍්‍රශ්න ඇතිවෙනවා. ඒ නිසා රාජ්‍ය අමාත්‍යධූර කියන්නේ කවර හෝ පුද්ගලයින් සතුටු කිරීම සඳහා දෙන නම්බු නාමයක් වී තිබෙනවා. මෙම සංශෝධන ඉදිරිපත් කිරීමෙන් පසුව එළඹෙන මහා මැතිවරණයේදී වැඩිම මන්තී‍්‍රධුර ලබාගන්නා සහ දෙවනියට වැඩිම මන්තී‍්‍රධුර ලබාගන්නා කණ්ඩායම් දෙක එකතුවෙලා ජාතික ආණ්ඩුවක් හැදුවොත් අමාත්‍යධුර 45ක් සහ නියොජ්‍ය, රාජ්‍ය අමාත්‍ය ධුර 55ක් කියලා ඇතුළත් කරලා තිබෙනවා. ඒ කියන්නේ මුළු ඇමති මණ්ඩලය 100ක්. එළඹෙන ආණ්ඩුව ගැන සලකලා ව්‍යවස්ථා සංශෝධනය කිරීම සාධාරණයි කියලා ඔබ සිතනවාද? ඒ නිසා මේ ව්‍යවස්ථා සංශෝධනයේ තිබෙන සියලූ දේට අපි එකඟ නොවුණත් අපේ රටේ ප‍්‍රජාතන්ත‍්‍රවාදය තහවුරු කිරීම වෙනුවෙන් වැදගත් සංශෝධන ගණනාවක් 19වන ආණ්ඩුක‍්‍රම ව්‍යවස්ථා සංශෝධනයට ඇතුළත් වී තිබෙනවා. පාර්ලිමේන්තුවේ 2/3 බහුතර බලයෙන් පමණක් විධායක ජනාධිති ධුරයේ බලතල සීමා කිරීමට අදාළ සංශෝධන ඇතුළත්කර තිබෙනවා. ජනතා විමුක්ති පෙරමුණේ අපිත් විවිධ වාමාංශික කණ්ඩායම් මෙන්ම සිවිල් බුද්ධිමතුන් විධායක ජනාධිපති ධුරය ආරම්භ කළදා සිටම ප‍්‍රබල හඬක් ගෙනගියා. පාර්ලිමේන්තුවේ 2/3 බලයෙන් විධායක ජනාධිපති ධුරයේ බලය අඩුකරගත හැකි ආකාරයට සංශෝධන පාර්ලිමේන්තුවට ඉදිරිපත් කිරීමට ප‍්‍රජාතන්ත‍්‍රවාදය අගයන ජනතාවගේ ජයග‍්‍රහණයක්. 2001 අවුරුද්දේදී ඉතාමත්ම දුෂ්කර කොන්දේසි යටතේ චන්ද්‍රිකා මැතිණියගේ ආණ්ඩුව පරිවාසයකට යටත් කරලා 17වැනි ආණ්ඩුක‍්‍රම ව්‍යවස්ථා සංශෝධනය ගෙනඑන්න හැකි වුණා. ඒ සියල්ල විනාශ කරමින් 18වැනි සංශෝධනය හරහා රාජපක්‍ෂ ජනාධිපතිවරයා අතට ඒ සියලූ බලය අත්පත්කර ගත්තා. 19වන සංශෝධනය හරහා යළි ස්වාධීන කොමිෂන් සභා ස්ථාපිත කිරීම සහ අලූත් කොමිෂන් සභා කිහිපයක් හඳුන්වා දීම සඳහා කටයුතු කර තිබෙනවා. එය ප‍්‍රජාතන්ත‍්‍රවාදය පැත්තෙන් ගත්තාම සුවිශේෂී ජයග‍්‍රහණයක්. මේ සංශෝධනය පිළිබඳව ශ්‍රේෂ්ඨාධිකරණයේ විභාගයට ලක්වෙනවා. ශ්‍රේෂ්ඨාධිකරණයේ තීන්දුව හරහා තවත් සංශෝධනයන් කළයුතු නම් ඒ සංශෝධනය ඇතුළත් කරමින් මෙය සම්මත කරගත යුතුව තිබෙනවා. 19 වනව ව්‍යවස්ථා සංශෝධනය අපේ‍්‍රල් මස 9, 10 දෙදින තුළ පාර්ලිමේන්තුවේදී විවාදයට ගෙන 10වැනිදා ඡන්දය විමසීමෙන් සම්මත කරගැනීමට පක්‍ෂ නායකයින් හමුවේදී මේ වනවිට එකඟත්වය පළකර තිබෙනවා. ඒ අනුව පාර්ලිමේන්තුව න්‍යාය පත‍්‍රයට ඇතුළත්කර තිබෙනවා. ඒ නිසා සතියකට ආසන්න ඉදිරි කාලය අපේ රටේ ඉතාමත් වැදගත් කාල පරිච්ඡේදයක් ලෙස සලකනවා. 19වන ආණ්ඩුක‍්‍රම ව්‍යවස්ථා සංශෝධනය පාර්ලිමේන්තුවේ සම්මත වීම වැළැක්වීම සඳහා විවිධ ආකාරයේ කණ්ඩායම් කි‍්‍රයාත්මක වන බව පැහැදිළි වී තිබෙනවා. එය සම්මත කරගැනීම වැළැක්වීම සඳහා දරන සියලූම ප‍්‍රයත්නයන් අපේ රටේ ජනතාවත් අනිකුත් සංවිධානත් එක්ව පරාජයට පත්කළ යුතුයි.", "URL": "https://sinhala.adaderana.lk/news.php?nid=50397", "Category": null, "Parent URL": null}