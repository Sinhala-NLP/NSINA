{"Source": "Adaderana", "Timestamp": "February 22, 2019 02:22 pm", "Headline": "වතු කම්කරුවන් තේ කර්මාන්ත ශාලාව ඉදිරිපිට උද්ඝෝෂණයක", "News Content": "බගවන්තලාව පොලිස් වසමට අයත් තෙරෙසියා වතුයායේ වතු අධිකාරිවරයාව පාලන අධිකාරියෙන් ඉවත් කරන ලෙස බල කරමින් එම වතුයායේ වතු කම්කරුවන් දින තුනක් තිස්සේ වැඩ වර්ජනය කරමින් එම වතුයායේ තේ කර්මාන්ත ශාලාව ඉදිරිපිට තුන් වන දිනටත් අද (22) උද්ඝෝෂණයක නිරත විය. එම වතුයායේ වතු අධිකාරිවරයා වතුයාය නිසිලෙස පාලනය නොකරන බවත්, තේ වතු කැලෑ බවට පත් වීම නිසා තමන්ට දෛනික ලබාදෙන වැඩ කරන දින ගණනද අඩු වීම හමුවේ තමන් ආර්ථික වශයෙන් ගැටළු රැසකට මැදි වී සිටින බව වතු කම්කරුවන් කියා සිටියි. දින තුනක් තිස්සේ වතු කම්කරුවන් වැඩ වර්ජනය කරමින් තේ කර්මාන්ත ශාලාව ඉදිරිපිට උද්ඝෝෂනය කිරීම සම්බන්ධයෙන් මඩොල්සිම වැවිලි සමාගමේ ප්‍රාදේශිය ප්‍රධාන විධායක නිලධාරි අතුල විජේවර්ධන මහතා උද්ඝෝෂණයේ නියැලී සිටි වතු කම්කරුවන් සමඟ අද සාකච්ඡාවක්ද පවත්වා තිබේ. එම සාකච්ඡාවේදී ප්‍රාදේශීය ප්‍රධාන විධායක නිලධාරිවරයා උද්ඝෝෂණයේ නියැලී වතු කම්කරුවන් හමුවේ කියා සිටියේ වතු කම්කරුවන් සිදු කරන පැමිණිලි සම්බන්ධයෙන් සොයා බලා සතියක් ඇතුලත එයට විසදුමක් ලබාදෙන බවයි. වතු කම්කරුවන් නගන චෝදනා සම්බන්ධයෙන් අප එම වතු යායේ වතු අධිකාරි සුගත් ආරියරත්න මහතාගෙන් අප කල විමසුමකට ඔහු කියා සිටියේ වතු කම්කරුවන් නගන චෝදනා පදනම් විරහිත බවයි. කාසල්රි ජලාශයට බගවන්තලාවේ සිට ප්‍රධාන වශයෙන් ජලය ගලා බසිනා කෙසෙල්ගමුඔයේ තම වතුයායට අයත් කොටසේ අනවසරෙන් විශාල පරිසර හානියක් සිදු කරමින් මැණික් ජාවාරම්කරුවන් පිරිසක් වතු කම්කරුවන් කිහිපදෙනෙකුගේ සහයෝගය මත රාත්‍රී කාලයේ මැණික් ගැරීමේ ජාවාරමක් සිදු කරගෙන යන බවයි. එම මැණික් ජාවාරම සිදු කරගෙන යාමට එරෙහිව නීතිමය පියවර ගැනීම සහ එයට විරුද්ධ වීම හේතුවෙන් වතු කම්කරුවන් උද්ඝෝෂණ වලට පොලඹවා මැණික් ජාවාරම්කරුවන් තමන්ව වතු පාලන අධිකාරියෙන් ඉවත් කිරීමට සැලසුමක් දියත් කර ඇති බව වතු අධිකාරිවරයා කියා සිටියේය.", "URL": "https://sinhala.adaderana.lk/news.php?nid=104824", "Category": null, "Parent URL": null}