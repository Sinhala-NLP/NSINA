{"Source": "Adaderana", "Timestamp": "May 13, 2015 05:27 pm", "Headline": "නොරොච්චෝලේ ගැන චීනය හා ලංකාව කතාකරයි", "News Content": "නොරොච්චෝලේ බලාගාර‍ය ආරම්භ කිරීම නිසා අමෙරිකානු ඩොලර් මිලියන 700ට වැඩි මුදලක් ඉතිරි කර ගැනීමට හැකිවී ඇති බව ශ්‍රී ලංකා රජය පවසයි.2011 වසරේ සිට එහි ක්‍රියාකාරිත්වය ආරම්භ කිරීමෙන් ‍පසු මෙම මුදල ඉතිරි කර ගැනීමට හැකිවී ඇති බව විෂයභාර ඇමති පාඨලි චම්පික රණවක මහතා ශ්‍රී ලංකාවේ චීන තානාපති කාර්යාලයේ නියෝජ්‍ය මෙහෙයුම් ප්‍රධානි රෙන් ෆැකියන් මහතා අතර පැවැති සාකච්ඡාවකදී මේ බව අනාවරණය වී ඇතැයි චීන මාධ්‍ය වාර්තා කරයි.දෛනිකව අමෙරිකානු ඩොලර් මිලියන 1.5ක මුදලක් මේ නිසා ඉපයීමට හැකිවී ඇති බවද එහිදී අවධාරණය කෙරී ඇත.එසේම නොරොච්චෝලේ බලාගාරය නිසා මෙරට විදුලි අවශ්‍යතාවයෙන් සියයට 40ත් 60ත් අතර ප්‍රතිශතයක් සම්පූර්ණ වන බවද එහිදී සාකච්ඡා වී තිබේ.පසුගිය මාස 8ක කාලය තිස්සේ එම බලාගාරයේ පළමු, දෙවන හා තෙවන අදියර ක්‍රමානුකූලව ක්‍රියාත්මක වෙමින් පවතින බවද සාකච්ඡාවට බඳුන් වී ඇත.මෙරට විදුලි ක්ෂේත්‍රය මෙන් අනෙකුත් ක්ෂේත්‍ර සඳහා චීනය විසින් ලබාදෙන තාක්ෂණික දැනුම මෙන්ම ඉංජිනේරුවන්ගේ සහය අගය කරන බවද මෙහිදී විදුලිබල ඇමතිවරයා පවසා ඇතැයි චීන මාධ්‍ය වාර්තා කරයි.කෙසේ වුවද නොරොච්චෝලේ බලාගාරය අවස්ථා රැසකදීම එහි ක්‍රියාකාරිත්වය බිඳ වැටීම ගැන දේශපාලන ක්ෂේත්‍රයේ පසුගිය කාලයේදී විශේෂයෙන් කතා බහට ලක්විය.", "URL": "https://sinhala.adaderana.lk/news.php?nid=51314", "Category": null, "Parent URL": null}