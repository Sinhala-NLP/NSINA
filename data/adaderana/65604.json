{"Source": "Adaderana", "Timestamp": "November 1, 2016 08:45 am", "Headline": "කෝප් ඉදිරි තීරණ ගැනීමට ශ්‍රීලනිපයෙන් විශේෂ කමිටුවක්", "News Content": "මහ බැංකු බැදුම්කර සිද්ධියට අදාළ කෝප් කමිටු වාර්තාව සම්බන්ධයෙන් ගත යුතු ඉදිරි ක්‍රියාමාර්ග තීරණය කිරීම සඳහා ශ්‍රී ලංකා නිදහස් පක්ෂය විසින් විශේෂ කමිටුවක් පත් කර තිබේ.ජනාධිපති මෛත්‍රීපාල සිරිසේන මහතා විසින් ශ්‍රී ලංකා නිදහස් පක්ෂ මධ්‍යම කාරක සභා රැස්වීමේ දී මෙම කමිටුව පත් කර ඇති බව වාර්තා වේ. ශ්‍රී ලංකා නිදහස් පක්ෂ මධ්‍යම කාරක සභාව ඊයේ රාත්‍රී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් රැස්වුණි.එහිදී බැඳුම්කර සිද්ධිය සම්බන්ධයෙන් පසුගියදා පාර්ලිමේන්තුවට ඉදිරිපත් වු කෝප් කමිටු වාර්තාව පිළිබඳව දීර්ඝ වශයෙන් සාකච්ඡා වී තිබේ.අදාළ වාර්තාව සම්බන්ධයෙන් ගත යුතු ඉදිරි ක්‍රියාමාර්ග පිළිබඳව ශ්‍රී ලංකා නිදහස් පක්ෂයේ ස්ථාවරය තීරණය කිරීම සඳහා කමිටුවක් පත් කිරීමට ඒ අනුව යෝජනා වූ බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා සඳහන් කළේය.ශ්‍රී ලංකා නිදහස් පක්ෂයේ මහලේකම් අමාත්‍ය දුමින්ද දිසානායක, නිමල් සිරිපාල ද සිල්වා, ඩිලාන් පෙරේරා, ඩබ්ලිව්.ඩි.ජේ.සෙනෙවිරත්න, ලසන්ත අලගියවන්න යන අමාත්‍යවරුන් ඇතුළු කෝප් කමිටුව නියෝජනය කරන ශ්‍රී ලංකා නිදහස් පක්ෂ මන්ත්‍රීවරුන්ගෙන් සමන්විතව අදාළ කමිටුව පත්කර ඇත.ඊට අමතරව ශ්‍රී ලංකා නිදහස් පක්ෂයේ ප්‍රවර්ධන වැඩකටයුතු පිළිබඳව ද ඊයේ රැස්වු මධ්‍යම කාරක සභාවේ දී අවධානය යොමුවූ බව ඉසුර දේවප්‍රිය මහතා සඳහන් කළේය. ඒ අනුව ශ්‍රී ලංකා නිදහස් පක්ෂයේ නව ප්‍රවර්ධන වැඩපිළිවෙළ ලබන බ්‍රහස්පතින්දා දිනයේ මහරගම නගරයෙන් ආරම්භ කිරීමට යෝජනා වී ඇත.ශ්‍රී ලංකා නිදහස් පක්ෂයේ ප්‍රතිපත්තිවලට අනුව රාජ්‍ය ආයතන පෞද්ගලීකරණය කිරීමට ඉඩ ලබානොදෙන බව ද ඊයේ රැස්වූ ශ්‍රී ලංකා නිදහස් පක්ෂ මධ්‍යම කාරක සභාවේ දී තීරණය වූ බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා සඳහන් කළේය.", "URL": "https://sinhala.adaderana.lk/news.php?nid=65604", "Category": null, "Parent URL": null}