{"Source": "Adaderana", "Timestamp": "October 20, 2010 04:31 pm", "Headline": "කොළඹ අගරදගුරු හිමි කාඩිනල් තනතුරෙන් පිදුම්ලැබෙයි", "News Content": "අගරදගුරු අති උතුම් මැල්කම් රංජිත් හිමිපාණන්\"කාඩිනල්\"තනතුරෙන් පිදුම් ලබා ඇති බව කොළඹ අගරදගුරු පදවියේ පරිපාලන ලේකම් ක්ලින්ටස් ප්‍රනාන්දු පියතුමන් සඳහන් කරයි. වතිකානුවේ ශුද්ධෝත්තම 16 වන බෙනඩික්ට් පාප් වහන්සේ විසින් ශ්‍රී ලංකා වේලාවෙන් ප.ව 3.45 ට පමණ මෙම උසස් කිරීම සිදුකර තිබේ. මේ පිළිබඳ නිල නිවේදනය මෙරට වතිකාන තානාපති කාර්යාලයෙන් ලැබීමට නියමිත බව ද ක්ලින්ටස් ප්‍රනාන්දු පියතුමන් සඳහන් කළේය. ඒ අනුව අගරදගුරු අති උතුම් මැල්කම් රංජිත් හිමිපාණන් ශ්‍රී ලංකාවේ කාඩිනල් තනතුරට හිමිකම් කියූ දෙවෙනි අගරදගුරු හිමිපාණන් වන අතර පළමුවැනිවරට මෙම තනතුරට හිමිකම් කියන ලද්දේ තෝමස් බෙන්ජමින් කුරේ හිමිපාණන්ය. 1947 සිට 1976 දක්වා කොළඹ අගරදගුරු පදවිය හෙබවූ තෝමස් බෙන්ජමින් කුරේ හිමිපාණන්ට කාඩිනල් තනතුර හිමිවූයේ 1965 දීය. උන්වහන්සේ 1988 දී ස්වර්ගස්ථ වන තුරු මෙම තනතුර දරා තිබේ.", "URL": "https://sinhala.adaderana.lk/news.php?nid=11627", "Category": null, "Parent URL": null}