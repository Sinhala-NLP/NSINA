{"Source": "Adaderana", "Timestamp": "February 22, 2011 02:30 pm", "Headline": "නවසීලන්ත භූ කම්පනයේ මරණ ගණන 65 දක්වා ඉහළට ", "News Content": "නවසීලන්තයේ ක්‍රයිස්චර්චිහි සිදුවූ ප්‍රබල භූ කම්පනයෙන් මියගිය පිරිස 65 දක්වා ඉහළ ගොස් ඇති බව විදෙස් මාධ්‍ය වාර්තා කරයි. භූකම්පනයත් සමඟ කඩා වැටුණු ගොඩනැගිලි අතර සිරවුණු පුද්ගලයින් 200 ක් පමණ වන බවට ද විශ්වාසය පළ කරයි. නවසීලන්තයට බලපෑ මෙම ප්‍රබල භූ කම්පනයෙන් පසු එරට හදිසි තත්ත්වයක් ප්‍රකාශයට පත් කොට තිබේ. ඊයේ(21) රාත්‍රී නවසීලන්තයට බල පෑ භූකම්පනයේ ප්‍රබලත්වය රික්ටර් පරිමාණයේ දැක්වෙන්නේ ඒකක 6 .3ක් ලෙසය. බස් රථ දෙකක් මතට ගොඩනැගිල්ලක් කඩා වැටීම හේතුවෙන් සිදු වූ දරුණු අනතුරක් ද වාර්තා වී තිබේ. පළමුව වාර්තා වූ ප්‍රබල භූ කම්පනයෙන් අනතුරුව තවත් අතුරු භූකම්පන කිහිපයක්ම වාර්ත වූ බව නවසීලන්ත භූ විද්‍යාඥයින් පවසයි. ඊයේ රාත්‍රියේ වාර්තා වූ මෙම භූ කම්පනයෙන් සිදු වූ හානිය පසුගිය සැප්තැම්බරයේ නවසීලන්තයෙන් වාර්තා වූ භූකම්පනයෙන් සිදු වූ හානිය ඉක්මවා යා හැකි බවට අනාවැකි පළ වී තිබේ.", "URL": "https://sinhala.adaderana.lk/news.php?nid=14408", "Category": null, "Parent URL": null}