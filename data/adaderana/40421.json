{"Source": "Adaderana", "Timestamp": "January 17, 2014 05:02 pm", "Headline": "ත්‍රීකුණාමලයේ සිටි සියලු ධීවරයින් නිදහස්", "News Content": "ඡායා රූ - මංගලනාත් ලියනආරච්චි - (අද නිදහස ලැබූ ඉන්දීය ධීවරයින් පිරිස) නීති විරෝධි ලෙස මුහුදු සීමාව උල්ලංඝණය කිරීමේ චෝදනාව මත ත්‍රීකුණාමලය බන්ධනාගාරයේ රඳවා සිටි ඉන්දීය ධීවරයින් සියලුදෙනා (111) ඇප කොන්දේසි විරහිතව මුදා හැරීමට ත්‍රිකුණාමල ප්‍රධාන මහේස්ත්‍රාත් ඊ.සරවණරාජා මහතා අද (17) නියෝග කර තිබේ. මෙම ඉන්දිය ධීවරයින් පිරිස පසුගිය වසරේ දෙසැම්බර් 10 දින මුලතිව් අලම්පිල් මුහුදු තීරයේ දී නාවික හමුදා අත්අඩංගුවට පත්ව තිබූ බව අප වාර්තාකරු පැවසීය. ඉන්දීය ධීවරයින් පිරිස මුදා හැරියද, නීතිපති උපදෙස් ලැබෙන තෙක් ඔවුන්ට අයත් ධීවර යාත්‍රා 15 තවදුරටත් පොලීසිය භාරයේ තබා ගන්නා ලෙස එහිදී මහෙස්ත්‍රාත්වරයා නියෝග කර ඇත. ඇප කොන්දේසි විරහිතව මෙසේ මුදා හරින ලද ධීවරයින් පිරිස නාවික හමුදා භාරයට ගෙන, ඔවුන් ශ්‍රී ලංකා නාවික හමුදා යාත්‍රාවකින් ඉන්දීය මුහුදු සීමාවට රැගෙන ගොස් එරට වෙරළාරක්ෂක බලකායට භාරදෙන ලෙසද ත්‍රීකුණාමලය ප්‍රධාන මහෙස්ත්‍රාත්වරයා එහිදී වැඩිදුරටත් නියෝග කළ බව අප වාර්තාකරු පැවසීය.", "URL": "https://sinhala.adaderana.lk/news.php?nid=40421", "Category": null, "Parent URL": null}