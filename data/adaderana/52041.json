{"Source": "Adaderana", "Timestamp": "June 16, 2015 04:58 pm", "Headline": "මෛත්‍රී සභාපති බෝඩ් එක නමට පමණක් ගහගෙන වැඩක් නෑ", "News Content": "මෛත්‍රීපාල සිරිසේන ජනාධිපතිවරයා ශ්‍රීලනිපයේ සභාපති ලෙස නමට පමණක් බෝඩ් එක ගහගෙන හිඳීමෙන් ඵලක් නැති බව බස්නාහිර මහඇමති ප්‍රසන්න රණතුංග කියයි.මහින්ද රාජපක්ෂ මහතා අගමැති අපේක්ෂකයා ලෙස නම් කිරීමට කැමැත්ත ඵල කළදාට මෛත්‍රිපාල සිරිසේන මහතාට විශාල ජනතා ප්‍රසාදයක් ලැබෙනු ඇතැයිද හෙතෙම පෙන්වාදෙයි.කොළඹදී අද පස්වරුවේ පැවැති මාධ්‍ය හමුවකදී ඔහු මේ බව කියා සිටියේය.බස්නාහිර පළාත් සභාවේ මන්ත්‍රීන්ගෙන් සියයට 90ක් මහින්ද රාජපක්ෂ මහතා යළි බලයට ගෙනඒමට කැමැත්තෙන් සිටින බවද ඉතිරි සුළු පිරිස පමණක් ඊට විරුද්ධ බවද හෙතෙම එහිදී කීවේය.මහින්ද රාජපක්ෂ මහතාගේ 58 ලක්ෂයේ ජනවරම 62 ලක්ෂයට එක්කර ජාතික ආණ්ඩු සංකල්පයකට යන්නේ ඉදිරි මැතිවරණයේදී ජවිපෙ, ටී.එන්.ඒ, මුස්ලිම් ‍කොංග්‍රසය වෙනම වෙනම තරඟ කරන නිසාදැයි හෙතෙම ප්‍රශ්න කළේය.මහින්ද රාජපක්ෂ මහතා පක්ෂය දුර්වල නොකළ බවද, දුර්වල කළේ එජාපය බවද, තමන් මහමැතිවරණයට ශ්‍රීලනිපයෙන් තරඟ කරන්න න‍ාමයෝජනා බාරදී ඇති බවද, හෙතෙම වැඩදුරටත් කීවේය.මාධ්‍ය හමුව ඇමතු පිවිතුරු හෙළ උරුමයේ ලේකම් බස්නාහිර පළාත් සභා මන්ත්‍රී උදය ගම්මන්පිල මහතා කියා සිටියේ හිරුණිකා ප්‍රේමචන්ද්‍ර මෙනවිය විසින් බස්නාහිර මහඇමතිවරයා සම්බන්ධයෙන් විනය ක්‍රියාමාර්ගයක් ගත යුතු බව පවසා ඇති බවයි.මහින්ද රාජපක්ෂ මහතාට අගමැති අපේක්ෂකත්වය ලබා ගැනීම සඳහා නුගේගොඩ පැවැති රැස්වීමේ වේදිකාවට ගොඩවීමෙන් පසුව ප්‍රසන්න රණතුංග මහතා සම්බන්ධයෙන් එදාම විනය ක්‍රියාමාර්ගයක් ගත්තේ නම් මේ තරම් දුරදිගට එම ප්‍රශ්නය නොයන බවද හෙතෙම පැවසීය.කෙසේ වුවද පක්ෂයෙන් පළමුව ඉවත්ව ගියේ හිරුණිකා ප්‍රේමචන්ද්‍ර මෙනවිය බවත්, පළමුව විනය පරීක්ෂණයක් කළ යුත්තේ ඇය සම්බන්ධයෙන් ද බවත්, මන්ත්‍රීවරයා කීවේය.බස්නාහිර ප්‍රධාන ඇමතිවරයා සම්බන්ධයෙන් විනය ක්‍රියාමාර්ගයක් ගත යුතු බවට හිරුණිකා ප්‍රේමචන්ද්‍ර මෙනවිය ඇතුළු කණ්ඩායමක් ඇමතිවරයෙකුගේ නිවසකදී සාකච්ඡාවක් පවත්වා ඇති බවක්ද මෙම මාධ්‍ය හමුවේදී අනාවරණය කෙරිණ.", "URL": "https://sinhala.adaderana.lk/news.php?nid=52041", "Category": null, "Parent URL": null}