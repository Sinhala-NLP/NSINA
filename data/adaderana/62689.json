{"Source": "Adaderana", "Timestamp": "August 2, 2016 01:38 pm", "Headline": "තිස්සගේ පෙත්සම කල්යයි", "News Content": "එක්සත් ජනතා නිදහස් සන්ධානයේ ජාතික ලැයිස්තු මන්ත්‍රී ධුර පත්කිරීම් බලරහිත කිරීමේ නියෝගයක් නිකුත් කරන ලෙස ඉල්ලා ලංකා සම සමාජ පක්ෂය විසින් ගොනු කරන ලද පෙත්සම ශ්‍රේෂ්ඨාධිකරණය කල්දමා තිබේ.ලංකා සම සමාජ පක්ෂ මහලේකම් තිස්ස විතාරණ මහතා විසින් පෙත්සම ඉදිරිපත් කර තිබූ බව අද දෙරණ අධිකරණ වාර්තාකරු සඳහන් කළේය.පෙත්සමේ වගඋත්තකරුවන් ලෙස එක්සත් ජනතා නිදහස් සන්ධානයේ මහලේකම්වරයා ඇතුළු පිරිසක් නම් කර ඇති බව සඳහන්ය.පෙත්සම අද කැඳවූ අවස්ථාවේ එහි වගඋත්තරුවකු ලෙස නම් කර ඇති සුසිල් ප්‍රේමජයන්ත් මහතා වෙනුවෙන් පෙනී සිටි නීතීඥවරයා විසින් ඒ සඳහා දිනයක් ලබාදෙන මෙන් අධිකරණයෙන් ඉල්ලීමක් කර තිබේ.ඒ අනුව පෙත්සම සැප්තැම්බර් මස 30 වනදාට කල් තබන බව ශ්‍රේෂ්ඨාධිකරණය දැනුම්දී ඇත.පරාජිත අපේක්ෂකයින් ජාතික ලැයිස්තුවෙන් පාර්ලිමේන්තුවට පත්කිරීමට එක්සත් ජනතා නිදහස් සන්ධානය ගත් තීරණය ආණ්ඩුක්‍රම ව්‍යවස්ථාවට පටහැණි බව පෙත්සම ඉදිරිපත් කරමින් තිස්ස විතාරණ මහතා සඳහන් කර තිබුණි.", "URL": "https://sinhala.adaderana.lk/news.php?nid=62689", "Category": null, "Parent URL": null}