{"Source": "Adaderana", "Timestamp": "February 1, 2016 03:23 pm", "Headline": "විශේෂ අවශ්‍යතා සහිත සිසුන්ට සහන", "News Content": "2016 අධ්‍යයන පොදු සහතික පත්‍ර උසස් පෙළ විභාගය සඳහා පෙනී සිටිමට නියමිත විශේෂ අවශ්‍යතා සහිත සිසුන්ට සහන සැලසීමේ වැඩසටහනක් ක්‍රියාත්මක කරන බව විභාග දෙපාර්තමේන්තුව පවසයි.විභාග කොමසාරිස් ජනරාල් ඩබ්ලිව් .එම්.එන්.ජේ පුෂ්පකුමාර මහතා ප්‍රකාශකර සිටියේ උසස් පෙළ අයදුම්කරුවන් සඳහා අයදුම්පත්‍ර මේ වන විට නිකුත් කර ඇති බවයි.පාසල් අයදුම්කරුවන් සඳහා වන අයදුම්පත්‍ර විදුහල්පතිවරුන් වෙත තැපැල් කර යවා ඇති අතර පෞද්ගලික අයදුම්කරුවන් සඳහා වන ආදර්ශ අයදුම්පත්‍ර සහ උපදෙස් ජාතික පුවත්පත්වල පළකර ඇත.ඒ අනුව පාසල් අයදුම්කරුවන් විදුහල්පතිවරයා මගින් ද පෞද්ගලික අයදුම්කරුවන් අදාළ අයදුම්කරුවන්ගේ මව, පියා හෝ භාරකරුවන් විසින් ද පෙබරවාරි 29 හෝ ඊට පෙර විභාග දෙපාර්තමේන්තුව වෙත යොමු කරන ලෙස විභාග කොමසාරිස්වරයා දැනුම් දී තිබේ.", "URL": "https://sinhala.adaderana.lk/news.php?nid=56844", "Category": null, "Parent URL": null}