{"Source": "Adaderana", "Timestamp": "August 29, 2010 08:25 am", "Headline": "පඩි ප්‍රශ්න විසඳන්න ආණ්ඩුවට කල් දෙයි ", "News Content": "විශ්ව විද්‍යාල ආචාර්යවරුන්ගේ වැටුප් ගැටලුව සම්බන්ධයෙන් විසඳුම් ලබා දීමට ආණ්ඩුව තවදුරටත් කල් ඉල්ලා සිටින බව විශ්ව විද්‍යාල ආචාර්ය සමිති සම්මේලනය පවසයි. ඒ අනුව හෙට දිනයේ සිට පරිපාලන තනතුරු වලින් ඉවත් වීමට ගෙන තිබූ තීරණය ලබන 7 වනදා දක්වා කල් දැමූ බව එම සම්මේලනයේ සහකාර ලේකම් නිර්මාල් රංජිත් ‍දේවසිරි මහතා ප්‍රකාශ කළේය. මෙම මස 25 වන දින වනවිට වැටුප් වැඩිවීම පිළිබඳව ප්‍රායෝගික ක්‍රියා මාර්ගයක් ඉදිරිපත් කරන බවට ජනාධිපති ලේකම් ලලිත් වීරතුංග මහතා සමග කළ සාකච්චාවේදී ඒ මහතා පොරොන්දු වූ බව රංජිත් ‍දේවසිරි මහතා පෙන්වා දුන්නේය. එවැනි ක්‍රියා මාර්ගයක් නොලැබීම නිසා ලිඛිතව ලලිත් වීරතුංග මහතා මහතා වෙත කළ දැනුම් දීමකදී දින 07 ක කාලයක් ඉල්ලා සිටි බව ද ඔහු සඳහන් කළේය. ඒ අනුව පරිපාලන තනතුරු වලින් ඉවත් වීමේ තීරණය 07 වනදා දක්වා කල්දැමීමට තීරණය කළ බව ද දේවසිරි මහතා අවධාරණය කළේය. නමුත් අරගලය දියාරු කිරීම සඳහා කල් දැමීමේ ක්‍රියා මාර්ගයක් ලෙස මෙය භාවිත නොකරන ලෙස ආණ්ඩුවෙන් ඉල්ලා සිටින බව ඔහු සඳහන් කළේය. විශ්ව විද්‍යාල ආචාර්ය සමිති සම්මේලනයේ ශක්තිය පෙන්නුම් කිරීම සඳහා ලබන 2 වනදා සියලුම විශ්ව විද්‍යාල ආචාර්යවරුන් උද්ඝෝෂණයක් පැවැත්වීමට ද තීරණය කර ඇති බව රංජිත් දේවසිරි මහතා ප්‍රකාශ කළේය. 07 වනදා වනවිට ආණ්ඩුවේ ප්‍රතිචාර පිළිබඳව සෑහීමට පත්විය නොහැකි නම් කලින් තීරණය කරගත් ලෙස පරිපාලන තනතුරු වලින් ඉවත් වන බව ද ඒ මහතා අවධාරණය කළේය.", "URL": "https://sinhala.adaderana.lk/news.php?nid=10498", "Category": null, "Parent URL": null}