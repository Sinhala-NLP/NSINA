{"Source": "Adaderana", "Timestamp": "March 24, 2019 11:12 am", "Headline": "මිරිජ්ජවිල තෙල් පිරිපහදු  සංකීර්ණයට අගමැති අතින් මුල්ගල තැබෙයි", "News Content": "මෙරට සිදුකෙරෙන දැවැන්තම ආයෝජනය වන හම්බන්තොට මිරිජ්ජවිල තෙල් පිරිපහදු සංකීර්ණයේ සහ සිමෙන්ති කර්මාන්තශාලාවේ ඉදිකිරීම් සඳහා මුල් ගල තැබීම අග්‍රාමාත්‍ය රනිල් වික්‍රමසිංහ මහතා අතින් අද (24) සිදුවිය. ඒ හම්බන්තොට මිරිජ්ජවිල අපනයන සැකසුම් කලාපයේදී අද පැවති උත්සවයේදී යි. නව තෙල් පිරිපහදුවේ අක්කර 200ක භූමි භාගයක ඉදිකිරීමට නියමිත අතර මාස 44 ක කාලය තුළ එහි ඉදිකිරීම් කටයුතු අවසන් කිරීමට නියමිතයි. එහි නිෂ්පාදන ක්‍රියාවලිය ආරම්භ වීමෙන් පසු දේශීයව මෙන්ම විදෙස් රටවලට තෙල් අපනයනය කිරීමෙන් මෙරට අපනයන ආදායම බිලියන 7කින් පමණ වැඩි කර ගැනීමට හැකිවනු ඇති බව රජය පවසන්නේය. මිරිජ්ජවිල අපනයන සැකසුම් කලාපයේ අක්කර 64ක භූමියක් පුරා ඉදිකිරීමට නියමිත සිමෙන්ති කර්මාන්ත ශාලාව මගින් වසරක් තුළ මෙට්ට්‍රික් ටොන් තුනයි දශම හයක සිමෙන්ති නිෂ්පාදනය කිරීම රජයේ අරමුණ වේ. එහි ඉදිකිරීම් මාස 18 ක් ඇතුළත අවසන් කිරීමට නියමිතයි. ඉදිකිරීම් කටයුතු ආරම්භ කිරීම වෙනුවෙන් අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවති උත්සවය සදහා මැති ඇමතිවරුන් රැසක් මෙන්ම ඕමාන් ඛනිජ තෙල් සහ ස්වභාවික වායු පිළිබද අමාත්‍ය ආචාර්ය මොහොමඩ් හමාඩ් අල් රූමි මහතා ද සහභාගී වී සිටියි. උත්සව අවස්ථාවට එක්වෙමින් අග්‍රාමාත්‍ය රනිල් වික්‍රමසිංහ මහතා සහ මුදල් අමාත්‍ය මංගල සමරවීර මහතා ද අදහස් පල කළේය. එම අවස්ථාවට එක්සත් ජනතා නිදහස් සන්ධාන පාර්ලිමේන්තු මන්ත්‍රී විජිත් විජයමුණි සොයිසා මහතා ද එක් විය. කෙසේ වෙතත් පසුගිය දා රොයිටර් පුවත් සේවය වාර්තා කර සිටියේ අමෙරිකානු ඩොලර් බිලියන 3.85 ක් ආයෝජනය කරමින් ශ්‍රී ලංකාවේ ඉන්ධන පිරිපහදු ව්‍යාපෘතියක් සඳහා දායකවීමට තමන් එකඟ වී ඇතැයි පළ වන වාර්තා ඕමාන රජය ප්‍රතික්ෂේප කරන බවයි . ඕමාන් රජයේ මැදිහත්වීමෙන් අමෙරිකානු ඩොලර් බිලියන 3.85ක වියදමින් යුතුව ඉන්ධන පිරිපහදු කිරීමේ ව්‍යාපෘතියක් ස්ථාපිත කරන බවට සංවර්ධන උපාය මාර්ග සහ ජාත්‍යන්තර වෙළඳ කටයුතු නියෝජ්‍ය අමාත්‍ය නලීන් බණ්ඩාර මහතා ප්‍රකාශ කළේය. කෙසේ වෙතත් ඩොලර් බිලියන 3.85 ක ආයෝජනයක් තුළින් ශ්‍රී ලංකාවේ තෙල් පිරිපහදුවක් ආරම්භ කිරිම සඳහා ඕමානය මේ දක්වා තීරණයක් ගෙන නොමැති බවට ඕමාන ඛනිජ තෙල් අමාත්‍යාංශය සඳහන් කර ඇතැයි රොයිටර් පුවත් සේවය වාර්තා කළේය. ඕමාන ඛනිජ තෙල් හා ස්වාභාවික වායු අමාත්‍යාංශයේ උප ලේකම් සලීම් අල් අවුෆි පවසන්නේ ශ්‍රී ලංකාවේ සිදු කෙරෙන බව කියන මේ ආයෝජනය පිළිබඳව ඕමාන රාජ්‍ය පාර්ශ්වයේ කිසිවකු හෝ දැනුවත් නොමැති බවයි. මෙය තමාට පුවතක් ලෙස දැනගන්නට ලැබුණු බවත්, ඩොලර් බිලියන 3.8ක එවන් ආයෝජනයක් සඳහා වන චෙක්පත් වලට නිල වශයෙන් අත්සන් තැබීම සිදුකරන්නේ කවුරුන්දැයි තමා නොදන්නා බවත් සලිම් අල් අවුෆි මහතා සඳහන් කර ඇති බව එම වාර්තාවේ සඳහන් වේ. මේ අතර ශ්‍රී ලංකාව - ඕමාන ඛනිජ තෙල් හා ස්වාභාවික වායු අමාත්‍යාංශය සමඟ කිසිදු ගිවිසුමක් අත්සන් කර නොමැති බව ශ්‍රී ලංකා ආයෝජන මණ්ඩලයද පසු ගිය (21) වනදා නිවේදනයක් නිකුත් කරමින් තහවුරු කර සිටියේය. කෙසේ වෙතත් තමන් දන්නා පරිදි ඕමාන් තෙල් සමාගම සියයට තිහක කොටස් හිමිකාරීත්වයක් ඇතිව තවත් පාර්ශ්ව සමඟ මෙවැනි ගිවිසුම්වලට එළැඹීමේ අභිප්‍රායෙන් කටයුතු කරන සමාගමක් බවද එම නිවේදනයේ සඳහන් විය.", "URL": "https://sinhala.adaderana.lk/news.php?nid=106659", "Category": null, "Parent URL": null}