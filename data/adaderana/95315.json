{"Source": "Adaderana", "Timestamp": "August 31, 2018 04:04 pm", "Headline": "ඖෂධ හිඟයක් ඇත්නම් තොරතුරු ලිඛිතව දෙන්න", "News Content": "රෝහල්වල විශාල ඖෂධ හිඟයක් පවතින්නේ නම් ඒ පිළිබද සියළු තොරතුරු අමාත්‍යංශයට ලිඛිතව ලබාදෙන ලෙස සෞඛ්‍ය අමාත්‍ය රාජිත සේනාරත්න මහතා ඉල්ලීමක් කර තිබේ. එම තොරතුරු පදනම් කර ගනිමින් ඊට අවශ්‍ය පියවර ගැනිමට තමන් සූදානම් බව සෞඛ්‍ය අමාත්‍යවරයා පවසයි. රෝහල්වල විශාල ඖෂධ හිඟයක් ඇති බවට රජයේ වෛද්‍ය නිලධාරින්ගේ සංගමය මාධ්‍යට සිදු කළ ප්‍රකාශකයට පිළිතුරු දෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පල කර තිබේ. සෞඛ්‍ය අමාත්‍යධුරයට පත්වන විට ඖෂධ වර්ග 49ත් 70ත් අතර ප්‍රමාණයක හිඟයක් දිනපතාම පැවැති බව පෙන්වා දෙන සෞඛ්‍ය අමාත්‍යවරයා එම හිඟය මඟ හරවා ගැනිමට රෝහල් පද්ධතිය සඳහා මෘදුකාංඝයක් හදුන්වා දුන් බව ඔහු සදහන් කළේය. එමෙන්ම ඇතැම් හිඟ ඖෂධ කඩිනමින් වෛද්‍ය සැපයුම් අංශයෙන් සහ රාජ්‍ය ඖෂධ නීතිගත සංස්ථාවෙන් ලබාදීමට පියවර ගන්නා බව ද සෞඛ්‍ය අමාත්‍ය රාජිත සේනාරත්න මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=95315", "Category": null, "Parent URL": null}