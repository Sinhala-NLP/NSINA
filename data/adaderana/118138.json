{"Source": "Adaderana", "Timestamp": "September 3, 2019 11:04 am", "Headline": "රටට අවශ්‍ය ප්‍රායෝගික බෞද්ධකම-සජිත්", "News Content": "රටට අවශ්‍ය වන්නේ ප්‍රායෝගික බෞද්ධකම බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. මාතර, කඹුරුපිටිය ප්‍රදේශයේ පැවති උත්සවයකට එක්වෙමින් අමාත්‍යවරයා මේ බව සඳහන් කළේය. ''සිසු දහම් සෙවණ'' ව්‍යපෘතිය යටතේ කඹුරුපිටිය, කරගොඩ, උයන්ගොඩ ශ්‍රී නාකන්දාරාම විහාරස්ථානයේ රුපියල් ලක්ෂ 40ක වියදමින් ඉදිකළ අභිනව දහම් පාසල් ගොඩනැගිල්ල සිසු අයිතියට පත් කිරීම අමාත්‍ය සජිත් ප්‍රේමදාස මහතාගේ ප්‍රධානත්වයෙන් ඊයේ (02) සිදුකෙරුණි. පසුගිය රාජ්‍ය සමයේ වයඹ පළාතේ වෙහෙර විහාර 500කට අධික සංඛ්‍යාවක් වැසි ගොස් ඇති බවට පල වු පුවත් මත තමන් ඒ සම්බන්ධයෙන් පාර්ලිමේන්තුවේදි විමසා එම වෙහෙර විහාර නගාසිටුවීම සඳහා කුඹුරු ඉඩම් ලාබා දීමට යෝජනා කළ විට , එලෙස විහාර සඳහා ලබා දීමට ඉඩම් නොමැති බවට එවකට සිටි බුද්ධ සාසන අමාත්‍යවරයා පැවසු බවද මෙහිදි අමාත්‍යවරයා ප්‍රකාශ කළේය. බෞද්ධාගම වර්තමානයේ කතා කරන පිරිස පසුගිය රජය සමයේ ලබා දුන් පිලිතුර එය බවද අමාත්‍යවරයා අවධාරණය කළේය. රට තුල තිබිය යුත්තේ ප්‍රායෝගික බෞද්ධකම බවත් දේශපාලන අරමුණුවලින් යුතු බෞද්ධකමින් රටට පලක් නොමැති බවත් අමාත්‍යවරයා පවසයි.", "URL": "https://sinhala.adaderana.lk/news.php?nid=118138", "Category": null, "Parent URL": null}