{"Source": "Adaderana", "Timestamp": "March 15, 2013 10:13 am", "Headline": "ඉන්දියාව සද්ද නැත්තේ දුර්වල නිසා නෙවෙයි", "News Content": "ඉන්දීය ධීවරයින් සම්බන්ධයෙන් ශ්‍රී ලංකාවේ ක්‍රියාකලාපය පිළිබඳ නිහඬ ප්‍රතිපත්තියක් අනුගමනය කිරීම දුර්වලතාවක් හෝ එම තත්ත්වය අනුමත කිරීමක් හෝ නොවන බව තමිල්නාඩු ප්‍රධාන අමාත්‍ය ජයලලිතා ජයරාම් පවසයි. නැවත නැවතත් ඉන්දීය ධීවරයින් අත්අඩංගුවට පත්වීම පිළිබඳ තමන් වික්ෂිප්ත වන බව ඇය සඳහන් කර ඇත. එබැවින් ඉන්දීය රජය ඒ පිළිබඳ අවධානය යොමු කළ යුතු බව ජයලලිතා ජයරාම් ප්‍රකාශ කර තිබේ. නිහඬ ප්‍රතිපත්තියක් අනුගමනය කිරීම තුළින් ශ්‍රී ලංකාව දිරිමත් කිරීම හෝ සිය ධීවරයින් දුර්වල සහ උදාසීන තත්ත්වයට පත්වීමට ඉඩ ලබා නොදෙන ලෙස ඉන්දීය අග්‍රාමාත්‍යවරයා වෙත ලිපියක් යොමු කරමින් ඇය පෙන්වා දී තිබේ. පසුගිය දෙදින තුළ ඉන්දීය ධීවරයින් 53 දෙනෙකු ශ්‍රී ලංකා නාවික හමුදා භාරයට ගැනීම ඇයගේ මෙම ප්‍රකාශයට හේතුවී ඇත. මේ අතර මෙරට මුහුදු සීමාව උල්ලංඝණය කිරීමේ චෝදනා මත සිය භාරයට ගත් ඉන්දීය ධීවරයින් නීතිමය කටයුතු සඳහා පොලීසියට භාරදුන් බව නාවික හමුදාව ප්‍රකාශ කළේය. අදාළ ධීවරයින් පිරිස නිදහස් කරන ලෙස ඉන්දීය රජය මෙරට බලධාරීන්ගෙන් ඉල්ලා ඇති බව ද ඉන්දීය පුවත්පත් වාර්තා කර තිබේ.", "URL": "https://sinhala.adaderana.lk/news.php?nid=32429", "Category": null, "Parent URL": null}