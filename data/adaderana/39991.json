{"Source": "Adaderana", "Timestamp": "December 31, 2013 02:52 pm", "Headline": "වකුගඩු රෝගය ගැන අමාත්‍යංශය වැඩි අවධානයක් යොමු කළ යුතුයි ", "News Content": "සීඝ්‍රයෙන් ඉහළ යමින් පවතින වකුගඩු රෝගීන් ‍සංඛ්‍යාව සෞඛ්‍ය සේවා පවත්වාගෙන යෑමේදී බරපතළ අර්බුදයක් බවට පත්වී ඇති බව රජයේ වෛද්‍ය නිලධාරීන්ගේ සංගමය පවසයි. ඒ අනුව සෞඛ්‍ය අමාත්‍යංශය මේ සම්බන්ධයෙන් වැඩි අවධානයක් යොමු කළ යුතු බවද අද(31) කොළඹ පැවති මාධ්‍ය හමුවකදී රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක නවීන් සොයිසා මහතා සඳහන් කළේය. එසේම වකුගඩු රෝගය සම්බන්ධයෙන් නිශ්චිත ඒකකයක් පිහිටුවා ඒ සම්බන්ධයෙන් ක්‍රියාමාර්ග ගත යුතු බවටත්, වකුගඩු රෝගය සම්බන්ධයෙන් තම සංගමය විසින් දොලොස් වැදෑරුම් වැඩපිළිවෙළක් ජනාධිපති මහින්ද රාජපක්ෂ මහතා වෙත ඉදිරිපත් කර ඇති බවටත්, ඔහු එහිදී පෙන්වා දුන්නේය. තවද වකුගඩු රෝගය සම්බන්ධයෙන් ජාතික විද්‍යා පදනම මගින් කෝටි 35ක් වැය කොට වකුගඩු රෝගයේ නිධානය සෙවීමේ තවත් පරීක්ෂණයක් ආරම්භ කිරීමේ යෝජනාවක් ඇති බවට මීට සම්බන්ධ මහාචාර්යවරයෙකු තමන් සමඟ ප්‍රකාශ කළ බවද හෙතෙම පෙන්වා දුන්නේය. ඒ අනුව මීට පෙර අවස්ථා ගණනාවකදීම වකුගඩු රෝගයේ රෝග නිධානය සෙවීම සම්බන්ධයෙන් පරීක්ෂණ ගණනාවක් පවත්වා ඇතත් එම කිසිදු අවස්ථාවක රෝග නිධානයක් පිළිබඳව හෝ ඒ පිළිබඳව නිසි වැඩපිළිවෙළක් ඉදිරිපත් කිරීමට සියලු පාර්ශව අසමත් වී ඇති බවත්, එම මාධ්‍ය ප්‍රකාශකවරයා එහිදී සඳහන් කර සිටියේය. එසේම මේ සඳහා වියදම් වන තවත් කෝටි 35ක මහජන මුදල් නාස්තිවීමේ අවධානය ඇති බවද ඒ මහතා පෙන්වා දුන්නේය. තවද ජාතික විද්‍යා පදනම මගින් සිදු කිරීමට යන පර්යේෂණය වහාම අත්හිටුවන ලෙසත්, ඒ සඳහා වෙන් කළ මුදල් සෞඛ්‍ය අමාත්‍යංශය යටතේ බෝ නොවන ඒකකයට වෙන් කොට මේ සමස්ථ ක්‍රියාවලිය මෙම ඒකකය යටතේ ක්‍රියාත්මක කරන ලෙසටත්, මුදල් අමාත්‍යංශ ලේකම් අාචාර්ය පී.බී. ජයසුන්දර මහතාගෙන් තම සංගමය විසින් ඉල්ලා සිටින බවද හෙතෙම කීවේය‍. තවදුරටත් අදහස් දක්වමින් ඒ මහතා කියා සිටියේ අනුරාධපුර ශික්ෂණ රෝහලේ කාන්තා වැසිකිළියක රහස් කැමරා සවි කිරීම සම්බන්ධයෙන් වූ සිද්ධිය තම සංගමය පිලිකුල් සහගත ලෙස හෙළා දකින බවයි. මේ සිද්ධීන් සම්බන්ධයෙන් අදාළ පුද්ගලයින්ගේ තරාතිරම නොබලා දැඩි පියවර ගන්නා ලෙසද තම සංගමය ඉල්ලා සිටින බව වැඩිදුරටත් ඒ මහතා පවසා සිටියේය.", "URL": "https://sinhala.adaderana.lk/news.php?nid=39991", "Category": null, "Parent URL": null}