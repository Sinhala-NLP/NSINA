{"Source": "Adaderana", "Timestamp": "March 24, 2011 10:39 am", "Headline": "මදුරුවන්ට නවාතැන් දුන් ආයතන 5267 ක් හඳුනාගැනෙයි", "News Content": "ජාතික මදුරු මර්දන සතියට සමගාමීව රාජ්‍ය හා රාජ්‍ය නොවන ආයතන පරික්ෂාවට ලක්කර තිබේ. සෞඛ්‍ය අමාත්‍යාංශයේ මෙහෙයවීමෙන් ක්‍රියාත්මක කරන ‍මෙම වැඩපිළිවෙළ මගින් දිවයින පුරා තිබෙන රාජ්‍ය හා රාජ්‍ය නොවන ආයතන පරිශ්‍ර පරික්ෂාවට ලක්කර ඇති බව සඳහන්ය. ඊයේ(23) දිනය තුළ පරීක්ෂාවට ලක් කළ ආයතන 9234 අතරින් 5267 ක් මදුරුවන් බෝවිය හැකි ස්ථාන වශයෙන් හඳුනාගෙන ඇත. තවත් ස්ථාන 840 ක් මදුරු කීටයින් සහිත ස්ථාන වශයෙන් හඳුනාගෙන ඇති බව සෞඛ්‍ය අමාත්‍යාංශය ප්‍රකාශ කරනු ලැබීය මේ අතර මදුරුවන් බෝවන ස්ථාන පවත්වාගෙන ගිය පුද්ගලයින් 320 දෙනෙකුට සති දෙකක් තුළ තම පරිශ්‍ර පිරිසිදු කර ගන්නා ලෙස දන්වමින් නොතීසි නිකුත් කර තිබේ. ජාතික ‍මදුරු මර්දන සතියේ දෙවන දිනය වන අද(24) දින වැඩි අවදානම් සහිත ස්ථාන සියල්ල පරීක්ෂාවට ලක් කිරීමට නියමිත අතර හෙට(25) දින දිවයිනේ සියලු පාසල් පරීක්ෂාවට ලක් කිරීමට නියමිතය.", "URL": "https://sinhala.adaderana.lk/news.php?nid=15042", "Category": null, "Parent URL": null}