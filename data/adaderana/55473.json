{"Source": "Adaderana", "Timestamp": "December 2, 2015 08:01 pm", "Headline": "තවත් වෘත්තීය සමිතියක් අකුරට වැඩ කරන්න යයි", "News Content": "ශ්‍රී ලංකා පරිපාලන සේවා නිලධාරීන්ගේ සංගමය හෙට සිට අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කිරීමට තීරණය කර තිබේ.අය වැය යෝජනාවලට විරෝධය පළ කිරීම එහි අරමුණයි.ඒ අනූව හෙට පෙරවරු 8.30 සිට 4.15 දක්වා සාමාන්‍ය රාජකාරීවල පමණක් නිරත වීමටත්, ක්ෂේත්‍ර රාජකාරීවලින් වැළකීමටත් එම සංගමයේ විධායක සභාව අද රැස්වී අවස්ථාවේදී තීරණය කර ඇත.මේ හේතුවෙන් පුද්ගලයින් ලියාපදිංචි කිරීමේ දෙපාර්තමේන්තුව, ආගමන විගමන දෙපාර්තමේන්තුව, මෝටර් රථ ප්‍රවාහන දෙපාර්තමේන්තුව ඇතුළු ආයතන කිහිපයකට බලපෑම් එල්ල විය හැකි බව එම සංගමය කියයි.රජයේ වෛද්‍ය නිලධාරීන්ගේ සංගමයද හෙට පෙරවරු 8 සිට වැඩවර්ජනයක් ආරම්භ කරන බව දැනටමත් ප්‍රකාශ කර තිබේ.මේ අතර අය වැයට විරෝධය පළ කර තවත් රාජ්‍ය ආයතන ගණනාවක වෘත්තීය සමිති වෘත්තීය ක්‍රියාමාර්ගවලට එළඹීමට කටයුතු කරමින් සිටින බවයි වාර්තා වන්නේ.රාජ්‍ය සේවා ඉංජිනේරු සංගමය, රජයේ පශු වෛද්‍ය නිලධාරී සංගමය, රජයේ දන්ත වෛද්‍ය නිලධාරී සංගමය සහ ශ‍්‍රී ලංකා අධ්‍යාපන පරිපාලන සේවා සංගමය හෙට සිදුකෙරෙන වෘත්තීය ක්‍රියාමාර්ගවලට සහය පළ කර ඇතැයිද වාර්තා වනවා.", "URL": "https://sinhala.adaderana.lk/news.php?nid=55473", "Category": null, "Parent URL": null}