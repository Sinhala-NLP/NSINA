{"Source": "Adaderana", "Timestamp": "September 9, 2018 07:59 pm", "Headline": "යතුරුපැදියක් හා මෝටර් රථයක් ගැටී 2කට බරපතළයි", "News Content": "හම්බන්තොට, ගබඩා මංසන්ධිය වටරවුම් මාර්ගය තුළ අද(09) සවස 1.20 පමණ මෝටර් රථයක් යතුරුපැදියක ගැටීමෙන් යතුරුපැදියේ ගමන් කළ දෙදෙනකු බරපතළ තුවාල ලබා හම්බන්තොට රෝහලට ඇතුළත් කර ඇති බව අද දෙරණ වාර්තාකරු සඳහන් කළේය. මෙසේ අනතුරින් බරපතළ තුවාල ලබා ඇත්තේ තිස්සමහාරාම එකමතුගම ප්‍රදේශයේ පදිංචි ‍ 42 හැවිරිදි කාන්තාවක් හා ඇගේ සොහොයුරෙකු වන 36 හැවිරිදි හංවැල්ල ප්‍රදේශයේ පදිංචි අයෙකි. ඔවුන් හම්බන්තොට මහරෝහලේ නේවාසිකව ප්‍රතිකාර ලබා ගන්නා තම ඥාතියෙකු බැලීමට අද වනදා දහවල් රෝහලට ගොස් යළි තිස්සමහාරාම ප්‍රදේශයට යමින් සිටියදී මෙම අනතුරට ලක්වී තිබේ. අනතුරින් තුවාල ලැබූ කාන්තව අධිසත්කාර ඒකකයට ඇතුළත් කර ඇති අතර අනතුර සම්බන්ධයෙන් අදාළ මොර්ටර් රථය දාවනය කළ රියදුරු හම්බන්තොට මුලස්ථාන පොලීසිය මඟින් අත්අඩංගුවට ගෙන තිබේ. ඔවුන් වැල්ලම්පිටිය ඔරුගොඩවත්ත ප්‍රදේශයේ පදිංචි පිරිසක් වන අතර කතරගම ගොස් යළි යමින් සිටියදී මොර්ටර් රථය යතුරුපැදියේ ගැටී තිබේ . අධික වේගය හා අපරික්ෂාකාරී රිය ධාවනය අනතුරට හේතුව බව පොලීසිය කියා සිටියේ. එමෙන්ම මෙම ස්ථානයේ අවස්ථා කිහිපයකදීම රියනතුරු සිදුවී පුද්ගලයින් කීප දෙනෙකුම මිය ගොස් ඇති අතර නිසි අයුරින් සුදුසු ස්ථාන තුළ මාර්ග සංඥා නොමැතිවීමද අනතුරු වලට හේතුව බව ප්‍රදේශ වාසීන් පෙන්වා දෙයි. (ඡායාරූප-රාහුල් සමන්ත)", "URL": "https://sinhala.adaderana.lk/news.php?nid=95831", "Category": null, "Parent URL": null}