{"Source": "Adaderana", "Timestamp": "April 5, 2019 09:23 pm", "Headline": "නීති විරෝධි විදේශ රැකියා ආයතනයක් වටලයි", "News Content": "සංචාරක වීසා මඟින් විදේශ රටවල පුද්ගලයින්ට රැකියා ලබාදෙමින් වලංගු බලපත්‍රයකින් තොරව පවත්වාගෙන ගිය විදේශ රැකියා නියෝජිත ආයතනයක් වටලා ආයතනය පවත්වාගෙන ගිය පුද්ගලයෙකු විදේශ සේවා නියුක්ති කාර්යාංශයේ විශේෂ විමර්ශන ඒකකය විසින් අත්අඩංගුවට ගෙන තිබේ. 2019.04.02 දින මෙම වැටලීම සිදුකර ඇති අතර අංක 19, ටී.බී.ජයා මාවත, මරදාන, කොළඹ 10 යන ස්ථානයේ ගුවන් ගමන් බලපත්‍ර ලබාදෙන ආයතනයක් මුවාවෙන් විදේශ රැකියා නියෝජිතායතනයක් පවත්වාගෙන යන බවට ඔත්තුකරුවන්ගෙන් ලද තොරතුරු මත මෙම වැටලීම සිදුකර ඇත. එහිදී එම ස්ථානයේ තිබී මෙම ආයතනයට විදේශ රැකියාවක් ලබාගැනීම සඳහා ඉල්ලුම්පත්, ගමන් බලපත්‍ර 23ක් හා වෛද්‍ය වාර්ථා, පොලිස් වාර්ථා, කාර්යාංශයේ පුහුණුව ලබාදෙන සහතික පත්‍ර ඇතුළු ලේඛන රැසක් විමර්ශන නිළධාරීන් බාරයට ගෙන තිබේ. වැඩිදුර කරුණු විමර්ශනය කිරීමේදී රැකියා ලබාදීම සඳහා එක් අයෙකුගෙන් රු. 150,000.00 මඟින් මුදල් ලබාගෙන ඇති බව හෙළි වී ඇත. එම ස්ථානය පවත්වාගෙන ගිය සැකකරු 2019.04.03 දින බොරැල්ල කම්කරු විනිශ්චය අධිකාරිය වෙත ඉදිරිපත් කර ඇති අතර, රු.50,000ක ශරීර ඇප මත මුදාහැර ඇත.", "URL": "https://sinhala.adaderana.lk/news.php?nid=107478", "Category": null, "Parent URL": null}