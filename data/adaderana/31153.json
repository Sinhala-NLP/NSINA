{"Source": "Adaderana", "Timestamp": "January 28, 2013 02:16 pm", "Headline": " සියදිවි නසා ගත් බව කියන සොයුරියගේ මරණය සැකයි..!", "News Content": "ඩුබායි හි අල්කුසායි නගරයේ සිව් මහල් ගොඩනැගිල්ලකින් බිමට පැන සිය දිවි නසා ගත් බව කියන තම සොහොයුරියගේ මරණය සැක සහිත බව මිය ගිය අයගේ සොහොයුරිය කියා සිටින්නීය. මෙලෙස මිය ගොස් ඇත්තේ මාදම්පේ, පනිරෙන්දාව, නාන්කඩවර පදිංචිව සිටි ආර්.අර්.එම්.අනුපමා (29) නම්වු කාන්තාවකි. මිය ගොස් ඇති කාන්තාවගේ මව ඇය කුඩා කලදීම පියා හැර ගොස් වෙනත් විවාහයක් කර ගෙන ඇත. ඇය සහ ඇයගේ එකම නැඟණිය විවිධ ඥාතීන් බාරයේ හැදී වැඩී ඇත. පසුව ඇය විවාහයක් ද කර ගෙන ඇති අතර එම විවාහය ද අතරමඟ කඩා කප්පල් වී ඇති බව ඇයගේ සොහොයුරිය කියා සිටින්නීය. එම විවාහයෙන් ඇයට දරුවන් නැත. ඉන් අනතුරුව විදේශගත වී ඇති ඇය වසර 06 ක පමණ කාලයක් අරාබිකරයේ රැකියාවක් කර තිබේ. සිය රට පැමිණි ඇය නැවතත් පසුගිය වස‍රේ සැප්තැම්බර් මස 26 වැනි දින ඩුබායි බලා ගොස් ඇතැයි සඳහන්ය. එහිදී කඩවත ප්‍රදේශයේ පදිංචිව සිටින තම හිතවතියක් මගින් ගුවන් ටිකට් පතක් ගෙන්වා ගෙන ඇය පිටත්ව ගොස් තිබේ. ඩුබායි රටේ පවත්වාගෙන යන පිරිසිදු කිරීමේ ආයතනයකින් එම ගුවන් ටිකට් පත ඇයට ලැබී ඇති බව පැවසේ. ඩුබායි හි අල්කුසායි නගරයේ පිහිටි ජෙන් ෆිෆෙක්ට් ක්ලීනින් සර්විස් නම් ආයතනයේ ඇය සේවය කර ඇති අතර නවාතැන් ගෙන ඇත්තේ සිව් මහල් තට්ටු ගොඩනැගිල්ලක තවත් සේවිකාවක් පිරිසක් සමගය. මිය ගොස් ඇති අනුපමා පසුගිය 25 වැනි දින මෙරට වේලාවෙන් දහවල් 12.00 ට තම සොහොයුරිය වන නයනා සංජීවනීට සහ නැඟණියගේ ස්වාමි පුරුෂයාට දුරකථනයෙන් කථා කර ඇත. තම පවුලේ සුව දුක් විමසා සිටි ඇය තමන්ට කිසිදු ගැටලුවක් නොමැති බවත්, හොඳින් රාජකාරි කටයුතු සිදුකරන බවත් ඇය එම අවස්ථාවේ දී පවසා ඇත. 26 වැනි දින අනුපමාගේ නැඟණියට ඩුබායි හි සේවය කරන කාන්තාවක් දුරකථනයෙන් කථා කර දන්වා ඇත්තේ අනුපමා සිව් මහල් ගොඩනැගිල්ලකින් බිමට පැන සිය දිවි නසා ගත් බවකි. නමුත් තම සොහොයුරියට සිය දිවි නසා ගන්නට තරම් හේතුවක් නොතිබුණු බවත්, ඇය සම්බන්ධයෙන් ලැබෙන පරස්පර ආරංචි හේතුවෙන් මෙම මරණය සැක සහිත බවත් අනුපමාගේ සොහොයුරිය වන නයනා සංජීවනී කියා සිටින්නීය. මිය ගොස් ඇති අනුපමාගේ සිරුර දැනට තිබෙන ස්ථානයවත් තමන් නොදන්නා බව පවසන ඇයගේ ඥාතීන් මළ සිරුර කඩිනමින් මෙරටට ගෙන්වා ගැනීමට සහාය වන මෙන් බලධාරීන්ගෙන් ඉල්ලීමක් ද කරයි.", "URL": "https://sinhala.adaderana.lk/news.php?nid=31153", "Category": null, "Parent URL": null}