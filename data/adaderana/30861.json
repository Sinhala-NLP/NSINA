{"Source": "Adaderana", "Timestamp": "January 18, 2013 12:30 pm", "Headline": "යතුරුපැදි අනතුරු 2 න් දෙදෙනෙක් මරුට", "News Content": "අනුරාධපුර ප්‍රදේශයේ දී සිදුවු යතුරුපැදි අනතුරු දෙකකින් පුද්ගලයන් දෙදෙනෙකු මියගොස් තිබේ. අනුරාධපුර නව නුවර ප්‍රධාන මාර්ගයේ යුද හමුදා සංඥා බලකා කඳවුර ආසන්නයේ දී අද (18) අලුයම යතුරු පැදියක් මාර්ගයෙන් ඉවතට පැන සිදුවු අනතුරකින් 33 න් හැවිරිදි පුද්ගලයෙකු මියගොස් ඇති බව පොලීසිය පැවසීය. අනුරාධපුර, මැදවච්චිය ප්‍රධාන මාර්ගයේ පරසන්ගස්වැව හංදිය ආසන්නයේ දී යතුරුපැදියක ගැටීමෙන් 72 හැවිරිදි පුද්ගලයෙකු මියගොස් තිබේ. මේ අතර බදුල්ල සිට මහනුවර දක්වා තේ පෙට්ටි ප්‍රවාහනය කරමින් තිබු ලොරි රථයක් අද අලුයම ඇටම්පිටිය, ගලඔය ඇල්ල අසල දී ප්‍රපාතයකට පෙරළී ඇත. අනතුරෙන් තුවාල ලැබු රියදුරු සහ ඔහුගේ පුත්‍රයා බදුල්ල මහ රෝහලට ඇතුළත් කර ඇති බව පොලීසිය පැවසුවේය. මේ අතර කොළඹ සිට කොටගල දක්වා ධාවනය වෙමින් තිබු ත්‍රිරෝද රථයක් හැටන් නුවරඑළිය මාර්ගයේ මේෆීල්ඩ් ප්‍රදේශයේ දී ප්‍රපාතයකට පෙරළීමෙන් කුඩා ළමයෙකු ඇතුළු තිදෙනෙකු රෝහල් ගතකර තිබේ. කොටගල දිසා රෝහලට ඇතුළත් කළ බරපතළ තත්ත්වයේ පසු වු පුද්ගලයන් දෙදෙනෙකු නාවලපිටිය මූලික රෝහලට යොමු කර ඇති බව දිඹුල පොලීසිය සඳහන් කළේය.", "URL": "https://sinhala.adaderana.lk/news.php?nid=30861", "Category": null, "Parent URL": null}