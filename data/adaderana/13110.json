{"Source": "Adaderana", "Timestamp": "December 28, 2010 09:09 am", "Headline": "ඉන්දීය ආරක්ෂක ලේකම් අද ජනපති හමුවෙයි", "News Content": "තෙදින නිල සංචාරයක් සඳහා දිවයිනට පැමිණ සිටින ඉන්දීය ආරක්ෂක ලේකම් ප්‍රදීප් කුමාර් මහතා ජනාධිපති මහින්ද රාජපක්ෂ මහතා හමු වීමට නියමිතය. අද(28) පෙරවරුවේ මෙම හමුවීම පැවැත්වීමට කටයුතු යොදා ඇති බව ජනාධිපති මාධ්‍ය අංශය පැවසීය. මේ අතර ඊයේ(27) දිවයිනට පැමිණි ඉන්දීය ආරක්ෂක ලේකම් ප්‍රදීප් කුමාර් මහතා ඇතුළු පිරිස ඊයේ පස්වරුවේ ආරක්ෂක ලේකම් ගෝඨාභය රාජපක්ෂ මහතා හමුවිය. එහි දී දෙරට අතර ආරක්ෂක සහයෝගීතාව වර්ධනය කර ගැනී‍ම සම්බන්ධයෙන් අවධානය යොමු වී තිබේ. මේ අතර දෙරටේ වාර්ෂික ආරක්ෂක සංවාදය සහ දෙරටේ නාවික සහ යුද කාර්ය මණ්ඩල ප්‍රධානීන් අතර සාකච්ඡා ලබන වසරේ දී පැවැත්වීමට එකඟතාව පළ වී ඇති බව වාර්තා වේ. ලබන වසරේ දී දෙරටේ නාවික හමුදාවන් ඒකාබද්ධ යුද අභ්‍යාසයක නිරත වීමට මෙහි දී සාකච්ඡා කොට තිබේ. එහි දී ලබන මස ඉන්දීය ගුවන් හමුදාපති එයාර් චීෆ් මාෂල් ප්‍රදීප් නයික් මහතා මෙරට සංචාරය කිරීමට ද තීරණය කොට ඇත. දිවයිනට පැමිණි ඉන්දීය ආරක්ෂක ලේකම්වරයා ඊයේ පස්වරුවේ විදේශ කටයුතු අමාත්‍ය මහචාර්ය ජී. එල්. පීරීස් මහතා ද හමුවිය.", "URL": "https://sinhala.adaderana.lk/news.php?nid=13110", "Category": null, "Parent URL": null}