{"Source": "Adaderana", "Timestamp": "July 22, 2012 10:14 am", "Headline": "රාමසාන් වෙනුවෙන් සෞදියෙන් රටඉඳි මෙට්‍රික් ටොන් 200 ක්", "News Content": "රාමසාන් සමය වෙනුවෙන් රටඉඳි මෙට්‍රික් ටොන් 200 ක් ලබාදීමට සෞදි රජය තීරණය කර ඇති බව විදෙස් මාධ්‍ය වාර්තා කරයි. ශ්‍රී ලංකාවේ මුස්ලිම් ජනතාව අතර මෙන්ම අනෙකුත් ජන කොට්ඨාස අතර ද වඩා යහපත් සහයෝගිතා බැදීමක් පවතින බවත්, මෙම ප්‍රදානය එකී කරුණ පිළිබිඹු කරන්නක් බවත් ශ්‍රී ලංකාවේ සෞදි අරාබියානු තානාපති කාර්යාලයේ නිලධාරීන් සඳහන් කර ඇති බව ද එම මාධ්‍ය වාර්තා පවසයි. මේ පිළිබඳව අදහස් දැක්වූ අමාත්‍ය මොහොමඩ් ෆවුසි මහතා සදහන් කර ඇත්තේ පසුගිය වසරට වඩා රටඉඳි මෙට්‍රික් ටොන් 50 ක් මෙවර සෞදි ලබාදීමට තීරණය කර ඇති බවය. මේ සඳහා සෞදි රජය මෙන්ම සෞදි අරාබියේ කින්ග් අබ්දුල්ලා ඉස්ලාම් දේවස්ථානයට ද සිය ස්තූතිය පළ කරන බව ද අමාත්‍යවරයා ප්‍රකාශ කර ඇති බව විදෙස් මාධ්‍ය වාර්තා කරයි. රජයක් ලෙස මෙරට මුහුණ දුන් සෑම විපතකදීම සෞදි රජයේ සහයෝගය හිමිවූ බව මොහොමඩ් ෆවුසි මහතා පවසා ඇත. 2004 වසරේ දී මෙරටට බලපෑ සුනාමි ව්‍යසන අවස්ථාවේ දී ඊට ගොදුරුවූවන්ගේ නිවෙස් තනා දීම සදහා ඊට අවශ්‍ය ද්‍රව්‍ය ගුවන් යානා 8 න් ලබාදුන් අන්දම අමාත්‍යවරයා සිහිපත් කර තිබේ. ගිලන් රථ 15 ක් ලබා දී ව්‍යවසනයට පත්වූවන්ට සහන සැලසීමේ ක්‍රියාවලියට බෙහෙවින් සහය දැක්වූ බවද එකී ව්‍යවසනයෙන් අනාථ වූ දරුවන් සදහා පාසල් නිල ඇඳුම් කට්ටල 300,000 ක් පරිත්‍යාග කළ බවද අමාත්‍යවරයා වැඩිදුරටත් පැවසූ බව සඳහන්ය. සෞදි රජයේ ආධාරය මත ජනාධිපති මහින්ද රාජපක්ෂ මහතා විසින් විවෘත කළ කින්නියා පාලම සදහා සෞදි රියාල් මිලියන 440 ක් ලබා දුන් බව ද මොහොමඩ් ෆවුසි මහතා පැවසූ බව ද විදෙස් මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=25961", "Category": null, "Parent URL": null}