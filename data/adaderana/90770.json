{"Source": "Adaderana", "Timestamp": "June 12, 2018 11:55 am", "Headline": "රුපියල් ලක්ෂ 10 බැගින් වු ශරීර ඇප මත සරත් කුමාර ඇතුළු 6කට ඇප", "News Content": "පසුගිය ජනාධිපතිවරණය සමයේ ධීවර වරාය නීතිගත සංස්ථාවේ අරමුදල්වලින් රුපියල් දස ලක්ෂ අනූ දහසක් වැයකොට රජයේ ටෙන්ඩර් පටිපාටිය උල්ලංඝනය කරමින් දින පොත් මුද්‍රණය කළ බවට චෝදනා එල්ල වී සිටින හිටපු නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් හය දෙනකුට අද(12) කොළඹ මහාධිකරණය හමුවේ චෝදනා පත්‍ර භාර දුන්නේය. කොළඹ මහාධිකරණ විනිසුරු සම්පත් බේකොන් මහතා ඉදිරියේ චෝදනා පත්‍ර භාරදීම සිදු කෙරුණු අතර අනතුරුව එක් එක් විත්තිකරු රුපියල් 25000/-ක මුදල් ඇප සහ රුපියල් ලක්ෂ 10 ක් බැගින් වූ ශරීර ඇප මත මුදා හැරීමට අධිකරණය නියම කළේය. මෙම නඩුවට අදාළව පරිගණක සාක්ෂි ද මෙහෙය වීමට අපේක්ෂා කරන බැවින් ඊට අදාළ නොතීසිය ද රජයේ නීතිඥවරයා විසින් වීත්ති පාර්ශවයට ලබා දුන්නේය. නඩුව නැවත ජූලි මස 23 වනදා කැඳවීමට ද අධිකරණය නියම කළේය. 2014 වසරේ දෙසැම්බර් මස 8 වනදා 2015 වසරේ ජනවාරි මස 7 වනදා දක්වා කාලසීමාව තුළ ධීවර වරාය නීතිගත සංස්ථාවට අයත් අරමුදල් වලින් රුපියල් දස ලක්ෂ අසූ දහසක මුදලක් වැයකොට රජයේ ටෙන්ඩර් පටිපාටියට පරිභාහිරව දින පොත් මුද්‍රණය කිරීම තුළින් රජය මුදල් සාවද්‍ය ලෙස පරිහරණය කළ බවට චෝදනා කරමින් නීතිපතිවරයා හිටපු ධීවර නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් හයදෙනෙකුට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=90770", "Category": null, "Parent URL": null}