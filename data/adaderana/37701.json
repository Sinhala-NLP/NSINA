{"Source": "Adaderana", "Timestamp": "September 26, 2013 10:12 am", "Headline": "ඕස්ට්‍රේලියාව හා බ්‍රිතාන්‍යය ශ්‍රී ලංකාවට අතදෙයි", "News Content": "කළ යුතුව ඇත්තේ ශ්‍රී ලංකාව හුදකලා කරවීම නොව ශ්‍රී ලංකාව සමග සහසම්බන්ධවීම බව ඕස්ට්‍රේලියාව හා බ්‍රිතාන්‍යයේ අදහස වී ඇති බව විදෙස් මාධ්‍ය උපුටා දක්වයි. ඒ නිසාම එළඹෙන නොවැම්බරයේ ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය සමුළුවට සියලුම රටවල් සහභාගිවිය යුතුව ඇතැයි ඕස්ට්‍රේලියාව හා බ්‍රිතාන්‍යය යන රටවල් විසින් සෙසු සාමාජික රටවලින් ඉල්ලීමක් කර ති‍බේ. ශ්‍රී ලංකාවේ මානව හිමිකම් හා ප්‍රතිසන්ධානමය කටයුතු පිළිබඳ ඉතා වැදගත් බවත්, ඒ සම්බන්ධයෙන් තම අවධානය යොමුව ඇති බවත් කියා සිටින ඕස්ට්‍රේලියාවේ නව විදේශ කටයුතු අමාත්‍යවරිය වන ජූලියේ බිෂෝප් වැඩිදුරටත් පවසා ඇත්තේ මෙම අංශ දෙක සම්බන්ධයෙන් ශ්‍රී ලංකාව තුළ දැනටමත් යම් වර්ධනයක් සිදුව ඇති බවයි. පොදුරාජ්‍ය මණ්ඩල සමුළුවේදී මානුෂීය හා මානව හිමිකම් ප්‍රවර්ධනය සඳහා කර ඇති කාර්ය භාර්යයේ ප්‍රගතිය සම්බන්ධයෙන් කරුණු දැක්වීමට ශ්‍රී ලංකාවට අවස්ථාවක් ලැබෙන බව ජූලියේ බිෂොප් අමාත්‍යවරිය පෙන්වාදෙයි. එසේම යුද්ධයෙන් පසුව උතුරේ ප්‍රජාතන්ත්‍රවාදය ස්ථාපිත කරමින් මැතිවරණය පැවැත්වීම පිළිබඳ තම ප්‍රසාදය පළකරන බවද ඇය AP පුවත් සේවයට සඳහන් කර ඇත.", "URL": "https://sinhala.adaderana.lk/news.php?nid=37701", "Category": null, "Parent URL": null}