{"Source": "Adaderana", "Timestamp": "February 25, 2010 12:27 pm", "Headline": "දෙමළ සමුළුවට පැමිණි නියෝජිතයෝ සහ බ්‍රිතාන්‍ය අගමැති අතර හමුවක්", "News Content": "බ්‍රිතාන්‍යයේ පැවැත්වුණු ජාත්‍යන්තර දෙමළ සමුළුව සඳහා පැමිණි නියෝජිත පිරිසක් බ්‍රිතාන්‍ය අග්‍රාමාත්‍ය ගෝඩ්න් බ්‍රවුන් මහතා සමග සාකච්ඡා පවත්වා ඇති බව වාර්තා වෙයි. ලන්ඩනයේ දී මෙම හමුව සිදුවී තිබේ. අන්තර් ජාතික දෙමළ ඩයස්පෝරාව විසින් සංවිධානය කළ මෙම ජාත්‍යන්තර දෙමළ සමුළුවේ සමාරම්භක දේශනය පවත්වනු ලැබුවේ බ්‍රිතාන්‍ය විදේශ ලේකම් ඩේව්ඩ් මිලිබෑන්ඩ් විසිනි. අදාළ සමුළුව අමතමින් ඩේවිඩ් මිලිබෑන්ඩ් ප්‍රකාශ කර ඇත්තේ ශ්‍රී ලංකාවේ සිදුවූ බව කියන යුද අපරාධ සම්බන්ධයෙන් විමර්ශන සිදුකළ යුතු බවයි. එසේම බලය බෙදාහැරීම සම්බන්ධයෙන් වන ව්‍යවස්ථා සංශෝධනයකට ශ්‍රී ලංකාව යොමු විය යුතු බව ද මිලිබෑන්ඩ් ප්‍රකාශ කර තිබේ. කෙසේ වෙතත් මෙම සමුළුව සඳහා බ්‍රිතාන්‍ය රාජ්‍ය තාන්ත්‍රික නියෝජිතයින් සහභාගී වීම ශ්‍රී ලංකාවේ ස්වෛරීභාවයට සහ භෞමික අඛණ්ඩතාවට තර්ජනයක් බව ශ්‍රී ලංකා රජය ඊයේ ප්‍රකාශ කළේය.", "URL": "https://sinhala.adaderana.lk/news.php?nid=6919", "Category": null, "Parent URL": null}