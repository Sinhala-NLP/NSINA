{"Source": "Adaderana", "Timestamp": "November 27, 2010 10:53 am", "Headline": "මෙරට කාන්තාවන් ඩුබායි යවා ගණිකා වෘත්තියේ යෙදවූ සැකකරුට ඇප ලැබෙයි", "News Content": "නීතිවිරෝධී විදේශ රැකියා නියෝජිත ආයතනයක් පවත්වාගෙන යමින් ලාංකික කාන්තාවන් ඩුබායි රටට යවා එහිදී ඔවුන් ගණිකා වෘත්තියේ යෙදවූ බවට සැකකෙරෙන පුද්ගලයෙකු අත්අඩංගුවට ගෙන ඇති බව පොලිසිය මාළිගාකන්ද මහේස්ත්‍රාත් අධිකරණයට දැනුම් දී තිබේ. මරදාන ප්‍රදේශයේ පවත්වාගෙන ගිය අදාළ නීතිවි‍රෝධී ආයතනය වටලා එහි අයිතිකරු අත්අඩංගුවට ගෙන ඇති බව කොළඹ මධ්‍යම අපරාධ බුද්ධි ඒකකය අධිකරණයට වාර්තාවක් ඉදිරිපත් කරමින් දැනුම් දී ඇත. ඔහු සතුව තිබී වෙනත් පුද්ගලයෙකුගේ ගමන් බලපත්‍රයක්, උප්පැන්න සහතික 10 ක් ඇතුළු ලේඛන තොගයක් සොයාගත් බව පොලිසිය අධිකරණයට දැනුම් දී ඇති බව සඳහන්ය. ඉදිරිපත් වූ කරුණු සලකා බැලූ මාළිගාකන්ද මහේස්ත්‍රාත්වරයා අදාළ සැකකරු රුපියල් ලක්ෂ 2ක ඇපයක් සමග දැඩි කොන්දේසි මත මුදාහැරීමට නියෝග කර තිබේ.", "URL": "https://sinhala.adaderana.lk/news.php?nid=12428", "Category": null, "Parent URL": null}