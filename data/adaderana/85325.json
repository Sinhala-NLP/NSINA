{"Source": "Adaderana", "Timestamp": "March 7, 2018 08:58 pm", "Headline": " කටකතාවලට නොරැවටී බුද්ධිමත්ව කටයුතු කරන්න", "News Content": "කටකතාවලට නොරැවටී බුද්ධිමත්ව කටයුතු කරන ලෙස රාමඤ්ඤ මහා නිකායේ මහා නායක අතිපූජ්‍ය නාපානේ පේමසිරි නාහිමි ජනතාවගෙන් ඉල්ලීමක් කර තිබේ. මහනුවර ප්‍රදේශයේ පවතින තත්ත්වය සම්බන්ධයෙන් මාධ්‍ය වෙත අදහස් දක්වමින් අතිපූජ්‍ය නාපානේ පේමසිරි නාහිමියන් මේසේ පැවසීය. මේ අතර ජාතිවාදී කෝලහාල කිසිසේත්ම රටකට හිතකර තත්ත්වයක් නොවන බව මල්වතු පාර්ශවයේ මහා නායක අතිපූජ්‍ය තිබ්බටුවාවේ ශ්‍රී සුමංගල නාහිමින් පවසයි. පවතින තත්ත්වයන් වර්ධනය වීමට ඉඩ නොදී සියලු දෙනා සාමකාමීව කටයුතු කරන ලෙස මල්වතු මහා නාහිමි ප්‍රකාශ කර ඇත. ජනතා විමුක්ති පෙරමුණේ නායක අනුර කුමාර දිසානායක මහතා අද (07) පෙරවරුවේ මල්වතු මහා නාහිමි බැහැ දැක ආශිර්වාද ලබා ගත් අතර එහිදී උන්වහන්සේ මේ බව ප්‍රකාශ කර තිබේ. පොලීසිය බුද්ධිමත්ව කටයුතු කළේ නම් මහනුවර ප්‍රදේශයේ ඇති වූ තත්ත්වය සමනය කිරීමට අවස්ථාව පැවති බව පාර්ලිමේන්තු මන්ත්‍රී ආචාර්ය විජේදාස රාජපක්ෂ මහතා සඳහන් කර තිබේ.", "URL": "https://sinhala.adaderana.lk/news.php?nid=85325", "Category": null, "Parent URL": null}