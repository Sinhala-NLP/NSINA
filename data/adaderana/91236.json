{"Source": "Adaderana", "Timestamp": "June 21, 2018 08:35 am", "Headline": "පොසොන් සමයේ දන්සැල්වලට ටින් මාළු දෙද්දි පරිසමින් ", "News Content": "පොසොන් සමයේ දන්සැල් සඳහා ටින් මාළු ලබා දීමේදී සැලකිළිමත් වන ලෙස ඉල්ලීමක් කරන්නේ යැයි ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කරයි. එළඹෙන පොසොන් පොහොය වෙනුවෙන් වෙනදාට වඩා විශාල දන්සැල් ප්‍රමාණයක් රට පුරා පැවැත්වෙන බවට විශ්වාස කරන බව ද ඔහු වැඩිදුරටත් පැවසීය. ඊට හේතු වී ඇත්තේ මේ වන විට විශාල ප්‍රමාණයක් දන්සැල් ලියාපදිංචි වීම වන අතර, ඇතැම් ව්‍යාපාරිකයින් අඩු මිලට එසේත් නැත්නම් නොමිලේ තමන් සතු පරිභෝජනයට නුසුදුසු ටින් මාළු දන්සැල් සංවිධායකයින්ට ලබා දීමට මෙහිදී වැඩි ඉඩ කඩක් ඇති බව ද ඔහු සඳහන් කරයි. මේ හේතුවෙන් වැඩි අවදානයක් යොමු කරන ලෙස දන්සැල් සංවිධායකයින්ගෙන් ද උපුල් රෝහණ මහතා ඉල්ලීමක් කරයි. ඔබ විසින් මිලදී ගන්නා එසේත් නැත්නම් පරිත්‍යාගයක් ලෙස ලැබුණු ටින් මාළු සම්බන්ධයෙන් හොදින් අවධානය කර බලන ලෙස ද ඔහු පවසයි. එමෙන්ම සැමන් ටින් විවෘත කළ පසුව ඒ තුළ කිසියම් ආගන්තුක ජීවියෙකු හෝ වෙනත් යමක් ඇත්නම් ඒ බව කඩිනමින් ළඟම පිහිටි සෞඛ්‍ය වෛද්‍ය නිලධාරී කාර්යාලයට හෝ මහජන සෞඛ්‍ය පරීක්ෂකවරයා දැනුවත් කිරීමට කටයුතු කරන ලෙසත් උපුල් රෝහණ මහතා වැඩිදුරටත් සඳහන් කළේය. කෙසේ වෙතත් පොසොන් පොහොය දිනයේ දන්සැල් සඳහා ටින් මාළු වෙනුවට වෙනත් ආදේශකයක් යොදා ගැනීම සුදුසු බවද උපුල් රෝහණ මහතා පවසයි.", "URL": "https://sinhala.adaderana.lk/news.php?nid=91236", "Category": null, "Parent URL": null}