{"Source": "Adaderana", "Timestamp": "September 4, 2015 02:48 pm", "Headline": "දේශපාලන වාසි අමතක කර ජනතාව වෙනුවෙන් වැඩ කරමු!", "News Content": "දේශපාලන පක්ෂ තම දේශපාලන වාසි අමතක කර ජනතාව වෙනුවෙන් වැඩකිරීමට මුලපිරීම ඉතා වැදගත් බව අග්‍රාමාත්‍ය රනිල් වික්‍රමසිංහ මහතා පවසයි.ඒ අනූව අද දවස මෙරට ඉතිහාසයේ ඓතිහාසික දවසක් වනු ඇතැයිද නව රජයේ ඇමති මණ්ඩලය දිවුරුම්දීම නිමිත්තෙන් ජනාධිපති ලේකම් කාර්යාලයේදී අද දහවල් පැවැති උත්සවය අමතමින් ඒ මහතා මේ බව කියා සිටියේය.අද අපි සියලුදෙනා අවුරුදු 2ට එකතු වී සිටින්නේ ජනතාව වෙනුවෙන් සේවය කිරීමට බවත්, ජාත්‍යන්තර ප්‍රජාවද අප දෙස බලා සිටින බවත්, ඒ මහතා පෙන්වාදුන්නේය.සියලුදෙනාට එකතු වී වැඩ කළ හැකි නම් මේ රට දියුණු කළ හැකි බවද, ජනාධිපතිතුමා පසුගියදා පාර්ලිමේන්තුව අමතා පැවසූ පරිදි රට ගොඩනැඟීම සඳහා ජාතික ප්‍රතිපත්ති මාලාවක් හැදිය යුතු බවද, අගමැතිවරයා කියා සිටියේය.එම ගමන යාම සඳහා මුළු පාර්ලිමේන්තුවම ඊට එකතු කර ගත යුතු බවත්, ඇමති තනතුරු නොලැබුණු අය සිටියත් පාර්ලිමේන්තුවේ කාරක සභා ක්‍රමය ඇති කර ඒ හරහා වැදගත් කාර්යභාරයක් කිරීමට මහජන නියෝජිතයින්ට අවස්ථාව දෙන බවද ඔහු පැවසුවේය.පළමු හා දෙවැනි ලෝක යුද්ධ වලින් පසු බොහෝමයක් රටවල් එකතු වී වැඩ කළ බවත්, ජර්මනියේ පවා දැනට ඇත්තේ සභාග ආණ්ඩුවක් බවත්, පැවසූ අග්‍රාමාත්‍යවරයා ඩොනමෝර් ආණ්ඩුක්‍රමය අ‍වසන් වී අවුරුදු 60ක් පමණ ගිය පසු මේ ආකාරයට වැඩ කිරීමට ඉඩ ලැබී ඇති බවද කියා සිටියේය. ඒ අනූව රටට වෙනසක් ඇති කරනවා යන බලාපොරොත්තුවෙන් වැඩකළ යුතු බවද, අපි සාර්ථක වන්නේ නම් රට සාර්ථක වන බවද, හෙතෙම පැවසුවේය.ජනවාරී 8වැනිදා ලබාගත් වෙනස් දේශපාලන සංස්කෘතියත් සමග මෛත්‍රිපාලනය යටතේ ආරම්භ කළ යහපාලනය ඉදිරියටත් ගෙනයමින් නොබියව අනාගතයට මුහුණදෙමු යැයිද අගමැතිවරයා එම උත්සව සභාව අමතමින් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53655", "Category": null, "Parent URL": null}