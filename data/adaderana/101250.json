{"Source": "Adaderana", "Timestamp": "December 24, 2018 08:13 pm", "Headline": "ආපදාවට පත්වූවන්ට කඩිනමින් සහන", "News Content": "උතුරු පළාතට බලපා ඇති ආපදා තත්ත්වයෙන් පීඩාවට පත්වූවන් රඳවා සිටින සහන කඳවුරු නිරීක්ෂණයට ආපදා කළමනාකරණ අමාත්‍ය රංජිත් මද්දුම බංඩාර මහතා අද(24) කිලිනොච්චිය ප්‍රදේශයේදී එක්විණි. ආපදා තත්ත්වය සම්බන්ධයෙන් හා ආපදාවන්ට ලක්වූවන් වෙනුවෙන් සහන ලබාදීම සම්බන්ධයෙන් අමාත්‍යවරයාගේ ප්‍රධානත්වයෙන් කිලි‍නොච්චිය දිස්ත්‍රික් ලේකම් කාර්යාලයේදී සාකච්ජාවක්ද පැවැත්විය. දෙමළ ජාතික සන්ධාන මන්ත්‍රීවරුන් වන මාවෙයි සේනාධිරාජා මහතා, එම්.ඒ.සුමන්තිරන් මහතා, වෛද්‍ය එස්.ශිවමෝහන් මහතා, ශාන්ති ස්කන්ධරාජා මහත්මිය හා දිස්ත්‍රික්කයන්ගේ දිස්ත්‍රික් ලේකම්වරුන්, ආරක්ෂක අංශ ප්‍රධානීන්ගේ ප්‍රධානත්වයෙන් සාකච්ජා පැවැත්වූහ. සාකච්ජාවට එක්වු අමාත්‍යවරයා පැවසූවේ ආපදාවන්ට ලක්වූවන් වෙනුවෙන් මූලික දීමනාවක් ලෙස අයෙකුට රුපියල් රුපියල් දසදහසක දීමනාවක් ලබාදීමට නියෝග ලබාදී ඇති බවයි. වර්ෂාව හේතුවෙන් ඇති වු ජල ගැලීම් තත්ත්වයෙන් පළාතේ පවුල් 22624 කට අයත් පුද්ගලයින් 72453 දෙනෙකු පීඩාවට පත්ව ඇති බව ආපදා කළමනාකරණ මධ්‍යස්ථාන නිලධාරීන් හා ප්‍රදේශයේ ආරක්ෂක අංශ පවසයි. ආපදා කළමනාකරණ මධ්‍යස්ථානය පැවසූවේ උතුරු පළාතේ දිස්ත්‍රික්ක කිලිනොච්චිය, මුලතිව්, මන්නාරම, වව්නියාව හා යාපනය දිස්ත්‍රික්කයන් තුළ ජල ගැලීම් හේතුවෙන් අවතැන්වූවන් රැදවීමට තාවකාලික අවතැන් කදවුරු 35 ක් පිහිටුවා ඇති අතර, අදාළ අවතැන් කදවුරු තුළ පවුල් 3297 කට අයත් පුද්ගලයින් 10342 දෙනෙකු රදවා සිටින බවයි. අවතැන් කඳවුරු තුළ ජීවත්වන ජනතාව වෙත අවශ්‍ය පහසුකම් සේවා සපයමින් සිටින අතර, පිසු ආහාර ලබාදීම දිස්ත්‍රික් ආපදා කළමනාකරණ මධ්‍යස්ථාන හා දිස්ත්‍රික්කයන්ගේ ආරක්ෂක අංශ විසින් සිදුකරනු ලබයි", "URL": "https://sinhala.adaderana.lk/news.php?nid=101250", "Category": null, "Parent URL": null}