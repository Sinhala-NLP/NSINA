{"Source": "Adaderana", "Timestamp": "May 13, 2016 09:58 am", "Headline": "අත්අඩංගුවට ගත් කළමනාකරුට නිදාගන්න සුපිරි ඇඳක්", "News Content": "සිගිරිය අභය භුමියේ විශාල ඉඩම් ප්‍රමාණයක් හෙලිපේලි කොට සංචාරක හෝටලයක පාවිචියට ලබාගත්තයි චෝදනාව යටතේ සිගිරිය ප්‍රදේශයේ සංචාරක හෝටලයක කළමනාකරුවෙකු 12 දින පස්වරුවේ සිගිරිය වනජීවී නිලධාරින් විසින් සැකපිට අත්අඩංගුවට ගෙන ඇත.දැනගන්නට ඇත්තේ අධිකරණ නියෝගයක් මත සැකකරු අත්අඩංගුවට ගත් බවය.සිගිරිය ප්‍රදේශවාසින් හා රජයේ නිලධාරින් කියා සිටියේ මෙම ඉඩම් කොල්ලය සඳහා වනජීවී නිලධාරින් මේ හෝටල් සමාගමේ පහල සුළු සේවයකයන්ට නඩු පවරා තිබු බවයි.මහා පරිමාන රජයේ ඉඩම් අත්පත් කර සංචාරක හෝටල් කර්මාන්තයට යොදා ගැනීම පිළිබඳව පසුව අධිකරණය ලබාදුන් නියෝග අනුව කළමනාකාරවරයා වනජීවී නිලධාරීන් කණ්ඩායමක් ගොස් රැගෙනවිත් ඇත.වනජීවී කාර්යාලය මගින් අත්අඩංගුවට ගන්නා සැකකරුවන් ප්‍රශ්නකිරීමෙන් පසු රාත්‍රී කාලයට පොලිසියට භාර දී පසුදින උදේ නැවත රැගෙන ඒම සිදුවන නමුත් මේ කළමනාකාරවරයා වනජීවී කාර්යාලයේ තබාගෙන සිටි බවත්, ඔහුට රෑ නිදාගැනීම සඳහා හෝටලයෙන් වෙනම පහසුකම් සහිත ඇඳක් රැගෙන ආ බවත් ජනතාව කියති.මේ චෝදනාව පිළිබඳව විමසීම සඳහා 12 දින සිගිරිය වනජීවී කාර්යාලයට ඇමතුමක් ලබාගෙන විමසීමේදී එහි නිලධාරියකු කියා සිටියේ දැනට එවැනි අයකුගෙන් ප්‍රශ්න කරන බවය.කළමනාකාරවරයකුට නිදා ගැනීම සඳහා හෝටලයකින් ඇඳක් රැගෙන ආවේදැයි විමසීමේදී කීවේ ඇඳක් රැගෙන ආ බවත් එය නැවත පිටත්කර යැවීමට කටයුතු කරන බවත්ය.පසුව අද (13) උදේ මේ අත්අඩංගුවට ගැනීම පිළිබඳව දැනගැනීම සඳහා එම කාර්යාලයට ඇමතුමක් ලබාගෙන විමසීමේදී වනසත්ව නියාමක රාජකරුණා බව සඳහන් කළ අයෙකු කීවේ අධිකරණ කටයුත්තක් බැවින් කිසිවක් හෙළි කිරීමට නොහැකි බවය.", "URL": "https://sinhala.adaderana.lk/news.php?nid=60108", "Category": null, "Parent URL": null}