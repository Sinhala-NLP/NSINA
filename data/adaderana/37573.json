{"Source": "Adaderana", "Timestamp": "September 21, 2013 03:35 pm", "Headline": "ශ්‍රී ලංකා කාන්තා රග්බි පළඟ ශූරතාවය දිනයි", "News Content": "තායිලන්ත සත් සාමාජික රග්බි තරඟාවලියේ පළඟ ශූරතාවය දිනා ගැනීමට ශ්‍රී ලංකා කාන්තා කණ්ඩායම සමත්වී තිබේ. එහිදී ශ්‍රී ලංකා කණ්ඩායම ලකුණු 17 ට 5ක් ලෙස සිංගප්පූරු කණ්ඩායම පරාජයට පත්කරමින් මෙලෙස පළඟ ශූරතාවය හිමිකර ගෙන ඇත. ශ්‍රී ලංකා කණ්ඩායම සිය ලකුණු 17 ලබාගැනීමේදී ගෝල දිනුමක් සහ උත්සාහක දිනුම් 2 ක් වාර්තා කිරීමට සමත්විය. සිංගප්පූරු කණ්ඩායම ලබාගනු ලැබුවේ එක් උත්සාහක දිනුමක් පමණි. ඒ අනුව රටවල් 12 ක් සහභාගී වූ මෙවර තරඟාවලියේ ශ්‍රී ලංකාව 5 වන ස්ථානය හිමිකර ගෙන ඇත. මේ අතර තායිලන්තයේදී පැවැත්වෙන පිරිමි ආසියානු සත් සාමාජික රග්බි තරඟාවලියේ දෙවෙනි අදියරේදී ශ්‍රී ලංකා පිල මීට සුළු මොහොතකට පෙර සිය ප්‍රථම ජයග්‍රහණය වාර්තා කරන ලදී. ඒ ලකුණු 26 ට 5ක් ලෙස කසකස්ථාන පිල පරාජයට පත්කරමිනි.", "URL": "https://sinhala.adaderana.lk/news.php?nid=37573", "Category": null, "Parent URL": null}