{"Source": "Adaderana", "Timestamp": "August 14, 2019 11:14 am", "Headline": "පොලිස් අත්අඩංගුවේ සිටි කතක් දූෂණයට පත්වීමට එරෙහිව විරෝධතාවයක්", "News Content": "ස්ත්‍රී දුෂණයකට වගකිව යුතු පොලිස් නිලධාරීන් කිහිපදෙනෙකුට එරෙහිව විරෝධතාවක් මෙක්සිකෝ සිටි අගනුවරදී පැවැත් විය. විරෝධතාව තරමක් ප්‍රචණ්ඩ මුහුණුවරක් ගත් බව විදෙස් වාර්තා පවසයි. පොලිස් අත්අඩංගුවේ පසුවෙද්දී දූෂණයට ලක්වූ බවට පැවසෙන තරුණියකට යුක්තිය ඉල්ලා මෙක්සිකෝවේදී රැලියක් පැවැත්විය. ඊට ආවේගශීලී විරෝධතාකරුවන් සියගණනක් එක්ව සිටි අතර ඔවුන් මෙක්සිකෝ සිටී අගනුවර නීතිපති කාර්යාලය ඉදිරිපිට විරෝධතාවේ නිරත විය. යුක්තිය ඉල්ලමින් විරෝධයේ නිතර වූ පිරිස් සිදුවීමට සම්බන්ධ පොලිස් නිලධාරීන් නීතිය හමුවට ඉදිරිපත් කරන්නැයි ඉල්ලා සිටියේය. අනතුරුව කලහකාරීව හැසිරුණු පිරිස් නීතිපති කාර්යාලය අසල රැදී සිටිමින් ඒ වෙත ගල්මුල් ප්‍රහාර එල්ල කිරීමට කටයුතු කිරීමත් සමඟ මතුවුණේ නොසන්සුන් තත්ත්වයක්. කෙසේ වෙතත් බලධාරීන් පසුව ප්‍රකාශ කළේ සිදුවීමට සම්බන්ධ පොලිස් නිලධාරීන් අත්අඩංගුවට ගෙන රඳවා තබා ඇති බවයි. කාන්තාවන්ට එරෙහි ප්‍රචණ්ඩ ක්‍රියා නිරන්තරයෙන් මෙක්සිකෝවෙන් වාර්තා වෙයි. මේ වසරේ මුල් මාස 5 ඇතුලත පමණක් එට කාන්තාවන් 1 100ක් පමණ ඝාතනයට ලක්ව ඇති බව මේ වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=116502", "Category": null, "Parent URL": null}