{"Source": "Adaderana", "Timestamp": "March 31, 2016 03:13 pm", "Headline": "උතුරෙන් අවි ආයුධ සොයා ගැනීමේ සිද්ධිය අන්තවාදී ක්‍රියාවක් විය හැකියි", "News Content": "චාවකච්චේරි, මරවනම්කුලම් ප්‍රදේශයේ තිබී සොයාගත් මරාගෙන මැරෙන ඇදුම් කට්ටලය ඇතුළු පුපුරන ද්‍රව්‍ය තොගයක් හමුවීමේ සිද්ධිය අන්තවාදී පිරිසකගේ ක්‍රියාවක් විය හැකි බව උතුරු පළාත් ආණ්ඩුකාර රෙජිනෝල්ඩ් කුරේ මහතා පවසයි.ඒ මහතා මේ බව ප්‍රකාශ කර සිටියේ අද(31) කොළඹදී පැවති මාධ්‍ය හමුවකව එක් වෙමිනි.ඊයේ සිදුවීම ජාතික ආරක්ෂාවට තර්ජනයක් බවට පැතිර යන කටකතාවල කිසිදු සත්‍යතාවයක් නොමැති බවත්, විවිධ අය විවිධ දේ ප්‍රකාශ කරමින් යන බවත් ඒ මහතා පෙන්වා දී ඇත.මෙවැනි සිදුවීම් නිසාවෙන් ත්‍රස්ත්‍රවාදය හිස ඔසවාවි යන මතය අසත්‍යයක් බවත්, විවිධ මාධ්‍යයන් ඔස්සේද මෙම සිදුවීම විකෘතිකර දක්වා ඇති බවත් ඔහු පෙන්වා දී තිබේ.යුධ බිම ජය ගත්තද ජනතා හදවත් ජය ගැනීමට පසුගිය ආණ්ඩුවට නොහැකි වී ඇති බවත්, ද්‍රවිඩ ජනතාවගේ හදවත් දිනූ නායකයා මෛත්‍රීපාල සිරිසේන මහතා බවත් ඒ මහතා පෙන්වා දී තිබේ.එමෙන්ම උතුරේ ජනතාවගේ ගැටළු පිළිබඳව ඇතැම් අය ඉදිරිපත් කරන දෑ ව්‍යාජයක් බවත්, එම ජනතාවගේ අවශ්‍යතාවයන් මත ඔවුන් තවමත් නිහඬ බවත් ඒ මහතා පවසයි.උතුරේ ජනතාවගේ ඉඩම් ප්‍රශ්නය හා නිවාස ලබා දීමට මේවන විට වැඩකටයුතු සූදානමින් යන බවත් ඒ මහතා පවසා ඇත.", "URL": "https://sinhala.adaderana.lk/news.php?nid=58792", "Category": null, "Parent URL": null}