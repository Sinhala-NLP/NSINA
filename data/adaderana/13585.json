{"Source": "Adaderana", "Timestamp": "January 18, 2011 05:09 pm", "Headline": "පෙබරවාරි සිට වෙළඳ දැන්වීමට මිල අනිවාර්යයි", "News Content": "මුද්‍රිත හා විද්‍යුත් මාධ්‍යවල පල වන වෙළඳ දැන්වීම්වල අදාළ නිෂ්පාදනයේ මිල සටහන් කිරීම අනිවාර්යය කරමින් පාරිභෝගික සේවා අධිකාරිය ගැසට් නිවේදනයක් නිකුත් කර තිබේ. පාරිභෝගික සේවා අධිකාරියේ අධ්‍යක්ෂ ‍ජනරාල් චන්ද්‍රිකා තිලකරත්න මහත්මිය සඳහන් ‍කර සිටියේ පාරිභෝගික කටයුතු පිළිබඳ අධිකාරි පනතේ 10 වන වගන්තියට අනූව මෙම ගැසට් නිවේදනය නිකුත් කළ බවයි. ඒ අනුව පෙබරවාරි මස පළමු වැනිදා සිට මෙම විධානය ක්‍රියාත්මක වේ. පාරිභෝගික අයිතීන් ශක්තිමත් කිරීමේ අරමුණින් මෙවැනි ක්‍රියාමාර්ගයක් ගත් බව චන්ද්‍රිකා තිලකරත්න මහත්මිය පැවසුවාය. ඒ අනූව කිසියම් නිෂ්පාදකයෙක්, ‍අළෙවි නියෝජිතයෙක් හෝ වෙළෙන්දෙක් යම් භාණ්ඩයක් සම්බන්ධයෙන් මුද්‍රිත හා විද්‍යුත් මාධ්‍යවල වෙළඳ දැන්වීමක් පළ කරන්නේ නම් ඊට අදාළ නිෂ්පාදනයේ මිල එම දැන්වීමට අන්තර්ගත කළ යුතු වේ. මෙම විධානය කඩකරන්නන්ට පාරිභෝගික පනත යටතේ දැඩි දඬුවම් පමුණුවන බව පාරිභෝගික සේවා අධිකාරියේ අධ්‍යක්ෂ ජනරාල් චන්ද්‍රිකා තිලකරත්න මහත්මිය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=13585", "Category": null, "Parent URL": null}