{"Source": "Adaderana", "Timestamp": "October 12, 2010 01:45 pm", "Headline": "ෆොන්සේකාට රූපවාහිනී නැරඹීමට පහසුකම් සලසන ලෙස නියෝගයක් ", "News Content": "වැලිකඩ බන්ධනාගාරයේ සිරදඩුවම් විඳින සරත් ෆොන්සේකා මහතාට රූපවාහිනී නැරඹීමේ පහසුකම් ලබාදෙන ලෙස මහාධිකරණය, බන්ධනාගාර නිලධාරීන්ට නියෝග කර තිබේ. සරත් ෆොන්සේකා මහතා සිදුකළේ යැයි කියන සුදුකොඩි ප්‍රකාශය සම්බන්ධයෙන් වන නඩු විභාගය අද(12) යළි කැඳවූ අවස්ථාවේ දී කොළඹ මහාධිකරණය මෙම නියෝගය ලබාදෙනු ලැබීය. වැලිකඩ බන්ධනාගාරයේ සෙසු සැකකරුවන්ට රූපවාහිනී නැරඹීමේ අවස්ථාව ලබාදී තිබුණ ද සරත් ෆොන්සේකා මහතාට මෙතෙක් එම පහසුකම ලබාදී නොමැති බව සරත් ෆොන්සේකා මහතා‍ වෙනුවෙන් පෙනී සිටි නීතීඥවරුන් සඳහන් කර ඇත. ඒ සඳහා රූපවාහිනී යන්ත්‍රයක් ලබාදීමට පරිත්‍යාගශීලීන් ඉදිරිපත්ව සිටින බව ද ඔවුන් අධිකරණයට දැනුම් දෙනු ලැබීය. එය සලකා බැලූ කොළඹ මහාධිකරණය මෙම නියෝගය සිදුකළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=11449", "Category": null, "Parent URL": null}