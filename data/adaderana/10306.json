{"Source": "Adaderana", "Timestamp": "August 18, 2010 12:17 pm", "Headline": "ආචාර්ය රේ.විජේවර්ධන කලුරිය කරයි", "News Content": "දැව දහනයෙන් විදුලිබල උත්පාදනය හඳුන්වාදුන් විද්‍යාජෝති ආචාර්ය පිලිප් රේවත විජේවර්ධන මහතා අභාවප්‍රාප්ත වී තිබේ. කාලයක් අසනීප තත්ත්වයේ පසු වූ ඔහු මොරටුව විශ්ව විද්‍යාලයේ කුලපතිවරයා වශයෙන්ද සේවය කර තිබුණි. ගල්කිස්ස ශාන්ත තෝමස් විදුහලේ ආදි සිසුවෙකු වූ ආචාර්ය පිලිප් රේවත විජේවර්ධන මහතා කේම්බ්‍රිජ් විශ්ව විද්‍යාලයේ ගුවන් ඉංජිනේරු විද්‍යාව පිළිබඳ මූලික උපාධිය ලැබූ අතර යාන්ත්‍රික ඉංජිනේරු විද්‍යාව සහ කෘෂිකාර්මික ඉංජිනේරු විද්‍යාව පිළිබඳව ද වැඩිදුර අධ්‍යයනය කර ඇතැයි සඳහන් වේ. හාවඩ් බිස්නස් ස්කූල්හි ව්‍යපාර පරිපාලනය පිළිබඳ පශ්වාත් උපාධිධරයෙකු වූ ඔහුට 1988 දී විද්‍යාජෝති ගෞරව නාමය පුද කොට ඇති අතර විද්‍යා හා තාක්ෂණ ක්ෂේත්‍රයේ කරන ලද මෙහෙවර අගය කරමින් මොරටුව විශ්ව විද්‍යාලය විසින් 1994 දී ඔහුට ගෞරව ආචාර්ය උපාධියක් පිරිනමා ඇත. එක්සත් ජාතීන්ගේ ආහාර හා කෘෂිකාර්මික වැඩසටහන විසින් ස්ථාපිත කළ මලයාසියාවේ කෘෂිකාර්මික ඉංජිනේරු පර්යේෂණ හා සංවර්ධන ආයතනයේ කෘෂිකාර්මික ඉංජිනේරුවිද්‍යා අංශයේ අංශ ප්‍රධානියා ලෙස ද ආචාර්ය විජේවර්ධන මහතා කටයුතු කර තිබුණි.", "URL": "https://sinhala.adaderana.lk/news.php?nid=10306", "Category": null, "Parent URL": null}