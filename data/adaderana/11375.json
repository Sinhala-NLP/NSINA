{"Source": "Adaderana", "Timestamp": "October 9, 2010 08:54 am", "Headline": "පොදු රාජ්‍ය මණ්ඩල ක්‍රීඩා උළෙල අදත් ", "News Content": "19 වැනි පොදු රාජ්‍ය මණ්ඩලීය ක්‍රීඩා උළෙලේ ශ්‍රී ලාංකික ක්‍රීඩකයින් සහභාගී වන තරග ඉසව් කිහිපයක් අද(09) දිනයේ ද පැවැත්වීමට නියමිතය. උස පැනීමේ ක්‍රීඩා ඉසව්වෙන් අවසන් තරගය සඳහා මංජුල කුමාර ද හෙල්ල විසිකිරීමේ අවසන් තරගය සඳහා නදීකා ලක්මාලි ද සහභාගි වනු ඇත. ආබාධ සහිතවූවන්ගේ මීටර් 50 නිදහස් ආර පිහිනුම් තරග ඉසව්ව සඳහා ජී.ඒ.එස්. මුණසිංහ ද අද සහභාගී වේ. මීටර් 200 මූලික වටය සඳහා ෂෙහාන් අඹේපිටිය තරග වදින අතර මීටර් 1500 ධාවන ඉසව්ව සඳහා චමින්ද විජේකෝන් සහභාගී වීමට නියමිතය. ශ්‍රී ලංකාව මේ වන විට රිදී සහ ලෝකඩ පදක්කම් 1 බැගින් හිමිකරගැනීමට සමත්ව ඇත. ඕස්ට්‍රේලියාව පදක්කම් සටහනේ පෙරමුණ ගෙන සිටියි. ඔවුන් රන් පදක්කම් 47 ක් රිදී පදක්කම් 24 ක් සහ ලෝකඩ පදක්කම් 27ක් ලබාගෙන මුළු පදක්කම් 98 ක් හිමිකරගෙන තිබේ. රන් පදක්කම් 20 ක් රිදී පදක්කම් 16 ක් සහ ලෝකඩ පදක්කම් 12 ක් වශයෙන් පදක්කම් 48 ක් ලබාගෙන ඉන්දියාව දෙවැනි ස්ථානයේ ද එංගලන්තය රන් පදක්කම් 19 ක් රිදී පදක්කම් 37 ක් ලෝකඩ පදක්කම් 20ක් ලබාගෙන මුළු පදක්කම් 76 ක් හිමිකරගෙන තෙවැනි ස්ථානයේ පසුවෙයි.", "URL": "https://sinhala.adaderana.lk/news.php?nid=11375", "Category": null, "Parent URL": null}