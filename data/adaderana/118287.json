{"Source": "Adaderana", "Timestamp": "September 4, 2019 05:52 pm", "Headline": "දූෂණ වංචා සෙවිමේ ජනපති කොමිසමෙන් අග්‍රාමාත්‍ය ලේකම්ට යළි කැඳවීමක්", "News Content": "අග්‍රාමාත්‍ය ලේකම් සමන් ඒකනායක මහතා රාජ්‍ය ආයතනවල දූෂණ හා වංචා සෙවීමේ ජනාධිපති පරීක්ෂණ කොමිෂන් සභාව හමුවේ සැප්තැම්බර් 06 වෙනාදා පෙනී සිටිමට නියමිතව තිබේ. කෘෂිකර්ම අමාත්‍යාංශය පවත්වාගෙන යන ගොඩනැඟිල්ල සම්බන්ධයෙන් ලැබී ඇති පැමිණිල්ලට අදාළව සිදුකෙරෙන විමර්ශන සඳහා කරුණු විමසීමට අග්‍රාමාත්‍ය ලේකම්වරයා ජනාධිපති කොමිෂන් සභාවට කැඳවා ඇති බව සඳහන් වෙයි. මේ සම්බන්ධයෙන් අග්‍රාමාත්‍ය ලේකම් සමන් ඒකනායක මහතා ජනාධිපති පරීක්ෂණ කොමිෂන් සභාව හමුවේ කැඳවනු ලබන දෙවන අවස්ථාව මෙයයි. අදාළ ගොඩනැඟිල්ල බදු ගිවිසුමක් මත කෘෂිකර්ම අමාත්‍යාශය පවත්වාගෙන යාම සඳහා ගෙන ඇති අතර ඊට අදාල කැබිනට් පත්‍රිකාව අග්‍රාමාත්‍ය රනිල් වික්‍රමසිංහ මහතා විසින් අමාත්‍ය මණ්ඩලය වෙත ඉදිරිපත් කළ බවට කොමිසම හමුවේදී අනාවරණය වී තිබේ. ඒ අනුව අදාල කැබිනට් පත්‍රිකාවේ ඇතුලත් කරුණු හා ඊට අදාළ ලිපිගොනු ජනාධිපති කොමිසම වෙත ඉදිරිපත් කරන ලෙස ද අග්‍රාමාත්‍ය ලේකම් සමන් ඒකනායක මහතා වෙත දැනුම්දී ඇති බව එම කොමිසමේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=118287", "Category": null, "Parent URL": null}