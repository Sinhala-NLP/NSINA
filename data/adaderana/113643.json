{"Source": "Adaderana", "Timestamp": "July 8, 2019 12:44 pm", "Headline": "වීදි පිරෙන පාද සටන අද නුගේගොඩට", "News Content": "ආණ්ඩුවට එරෙහිව ජනතා විමුක්ති පෙරමුණ කළුතරින් ඊයේ (7) ආරම්භ කළ පාගමන අද පස්වරුව වනවිට නුගේගොඩ දක්වා පැමිණීමට නියමිතව ඇත. අද (08) පෙරවරුවේ පා ගමන ආරම්භ වූයේ මොරටුව නගර මධ්‍යයේ සිටයි. ''විශ්වාසය භංගකළ ආණ්ඩුව පරදන - වීදි පිරෙන පාද සටන '' මැයෙන් ජනතා විමුක්ති පෙරමුණ ඊයේ උදෑසන කළුතර නගර ශාලාව ඉදිරිපිටින් ආරම්භ කළ පාගමන ඊයේ පස්වරුවේ මොරටුව නගරය දක්වා පැමිණියේය. පෙරවරුවේ මොරටුවේ සිට නුගේගොඩ දක්වා ගමන් ආරම්භ කළ පාගමන අද පස්වරුවේ නුගේගොඩ ආනන්ද සමරකෝන් එළිමහන් රංග පීඨයේදී මහජන රැළිය පැවැත්වීමෙන් අවසන් කිරීමට නියමිතයි. පවතින ආණ්ඩුවට එරෙහි සටන ගෙන යන්නේ නැවත රාජපක්ෂ පාලනයක් ඇති කිරීමට නොවන අතර රාජපක්ෂවරුන්ට නැවත ඉඩ නොතබා ජනතාවාදී පාලනයක් උදෙසා පෙළ ගැසිය යුතු බව මෙහිදී අදහස් දක්වමින් ටිල්වින් සිල්වා මහතා ප්‍රකාශ කළේය.", "URL": "https://sinhala.adaderana.lk/news.php?nid=113643", "Category": null, "Parent URL": null}