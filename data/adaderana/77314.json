{"Source": "Adaderana", "Timestamp": "September 9, 2017 09:04 am", "Headline": "දොස්තර දඩ කයි", "News Content": "වන සංරක්ෂණ දෙපාර්තමේන්තුවේ අවසරයකින් තොරව සර්පයින් 08 දෙනෙකු සිරකර විදේශීකයින්ට ප්‍රදර්ශනය කරමින් මුදල් ඉපයීමේ නිරතව සිටි තෙලිජ්ජවිල ප්‍රදේශයේ වෛද්‍යවරයෙකුට දඩ නියම කර තිබේ. මාතර අතිරේක දිසා විනිසුරු සංජීවනි පතිරණ මහත්මිය විසින් ඔහුට රුපියල් 60,000 ක දඩ මුදලක් නියම කළ බව අද දෙරණ අධිකරණ වාර්තාකරු සඳහන් කළේය. වන සංරක්ෂණ දෙපාර්තමේන්තුව වෙනුවෙන් පෙනී සිටි නිලධාරියෙකු අධිකරණයට දැනුම් දී ඇත්තේ අදාළ වෛද්‍යවරයා දෙපාර්තමේන්තුවේ අවසරයකින් තොරව සර්පයින් ප්‍රදර්ශනය කරමින් මුදල් ඉපයීමේ නිරත වී සිට ඇති බවයි. චෝදනාව සම්බන්ධයෙන් එම වෛද්‍යවරයා වරද පිළිගෙන ඇති අතර අනතුරුව ඔහුට එරෙහිව අතිරේක මහේස්ත්‍රාවරිය විසින් දඩ මුදල් නියම කර ඇති බව සඳහන්ය.", "URL": "https://sinhala.adaderana.lk/news.php?nid=77314", "Category": null, "Parent URL": null}