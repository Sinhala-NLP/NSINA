{"Source": "Adaderana", "Timestamp": "April 8, 2010 11:23 am", "Headline": "තරග 2ක ජය රෝයල්ස් සහ නයිට්රයිඩර්ස්ට", "News Content": "ඉන්දිය ප්‍රිමියර් ලීග් ක්‍රිකට් තරගාවලියේ ඊයේ පැවති තරග දෙකකින් ජයහිමිකරගැනීමට රාජස්ථාන් රෝයල්ස් කණ්ඩායම සහ කොල්කටා නයිට්රයිඩර්ස් කණ්ඩායම සමත් විය. රාජස්ථාන් රෝයල්ස් කණ්ඩායම සහ කිංග්ස් ලෙවන් පන්ජාබ් කණ්ඩායම අතර පැවති තරගයෙන් රාජස්ථාන් රෝයල්ස් කණ්ඩායමට කඩුළු 9 ක ජයක් හිමිවිය. තරගයේ කාසියේ වාසිය දිනාගත් කිංග්ස්ලෙවන් පන්ජාබ් කණ්ඩායම ප්‍රථමයෙන් පන්දුවට පහරදීමට තීරණය කළ අතර නියමිත පන්දුවාර 20 අවසානයේ කඩුළු 6 ක් දැවී ඔවුන් ලබාගත් ලකුණු සංඛ්‍යාව 153කි. මහේල ජයවර්ධන ලකුණු 44 ක් ලබාගත්තේය. පිළිතුරු ඉනිම ක්‍රීඩා කළ රාජස්ථාන් රෝයල්ස් කණ්ඩායම පන්දුවාර 15 ක් තුළ එක් කඩුල්ලක් පමණක් දැවී ජයග්‍රාහී ඉලක්කය පසුකරයෑමට සමත්විය. එහිදී හතරේ පහර 16ක් සහ හයේ පහර 2 ක් සමගින් විශිෂ්ට ඉනිමක් ක්‍රීඩා කළ මයිකල් ලම්බ් ලකුණු 83 ක් හිමිකරගත්තේය. ‍කොල්කටා නයිට්රයිඩර්ස් කණ්ඩායම හා දිල්ලි ඩෙයාඩෙවිල්ස් කණ්ඩායම අතර පැවති තරගයේ කාසියේ වාසිය දිනාගත්තේ කොල්කටා නයිට්රයිඩර්ස් කණ්ඩායමය. ඒ අනුව කොල්කටා නයිට්රයිඩර්ස් කණ්ඩායම ප්‍රථමයෙන් පන්දුවට පහරදීමට තීරණය කළ අතර නියමිත පන්දුවාර 20 අවසානයේ කඩුළු 3 ක් පමණක් දැවී ලකුණු 181 ක් ලබාගැනීමට සමත්විය. එහිදී සව්රව් ගංගුලි ලකුණු 56 ක් ලබාගත් අතර ඇන්ඩෘ මැතිව්ස් නොදැවී ලකුණු 46 ක් ලබාගත්තේය. පිළිතුරු ඉනිම ක්‍රීඩා කළ දිල්ලි ඩෙයාඩෙවිල්ස් කණ්ඩායමට නියමිත පන්දුවාර 20 අවසානයේ කඩුළු 8 ක් දැවී ලබාගත හැකිවූයේ ලකුණු 167ක් පමණි. එහිදී විරේන්ද්‍ර ෂෙවාග් ලකුණු 64 ක් සහ ‍ෙගෟතම් ගාම්භීර් ලකුණු 47 ක් ලබාගැනීමට සමත්විය. තරගයේ වීරයා සම්මානය හිමිවූයේ කොල්කටා නයිට්රයිඩර්ස් කණ්ඩාය‍මේ සව්රව් ගංගුලිටය.", "URL": "https://sinhala.adaderana.lk/news.php?nid=7724", "Category": null, "Parent URL": null}