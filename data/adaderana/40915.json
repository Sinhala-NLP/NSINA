{"Source": "Adaderana", "Timestamp": "February 6, 2014 08:14 am", "Headline": "රවී නාම යෝජනා මණ්ඩලයෙන් ඉවත්වෙයි ", "News Content": "එක්සත් ජාතික පක්ෂය තුළ යළිත් අර්බුදකාරි තත්ත්වයක් උද්ගතව තිබේ. බස්නාහිර සහ දකුණු පළාත් සභා නාම යෝජනා සැකසීමේ දි සිදුවු බව කියන සිදුවීම් කිහිපයක් මෙම අර්බුදයට හේතු වී ඇති බව වාර්තා වෙයි. එක්සත් ජාතික පක්ෂයේ ජාතික නාම යෝජනා මණ්ඩලයේ සිටි පාර්ලිමේන්තු මන්ත්‍රි රවී කරුණානායක මහතා නාම යෝජනා මණ්ඩලයෙන් ඉවත් වී තිබේ. අදාළ ඉවත් වීම පිළිබඳව ඔහු විසින් එක්සත් ජාතික පක්ෂ නායක රනිල් වික්‍රමසිංහ මහතා වෙත ලිඛිතව දැනුම් දී ඇති බව වාර්තා වෙයි. කොළඹ දිස්ත්‍රික්කයේ නාම යෝජනා සැකසීමේ දි දිස්ත්‍රික් සංවිධායකවරුන්ගෙන් විමසීමකින් තොරව එය සිදුකර ඇති බව අදාළ ලිපිය මඟින් රවී කරුණානායක මන්ත්‍රිවරයා දැනුම් දී තිබේ. අනෙක් දිස්ත්‍රික්ක වල නාම යෝජනා සැකසීමේ දි තිබු විනිවිදභාවය කොළඹ දිස්ත්‍රික්කයේ නොතිබු බවත්, පක්ෂයේ ප්‍රාදේශිය නායකයින්ගේ මතය විමසීමකින් තොරව නාම යෝජනා සැකසීම පිළිගත නොහැකි බැවිත් ඒ අනුව තමා ජාතික නාම යෝජනා මණ්ඩලයෙන් ඉවත් වු බව රවී කරුණානායක මහතා දැනුම්දෙන ලදී . මේ අතර ඊයේ(05) රැස්වු එක්සත් ජාතික පක්ෂ මන්ත්‍රි කණ්ඩායම් රැස්වීමේ දි කළුතර දිස්ත්‍රික් නාම යෝජනා සැකසීම සම්බන්ධයෙන් අර්බුදකාරි තත්ත්වයක් ඇතිව තිබේ. කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම මහතා එහිදි නොසන්සුන්කාරි ලෙස හැසිරි ඇති අතර නායක රනිල් වික්‍රමසිංහ මහතාට පහර දීමට ද උත්සහ කර ඇති බව වාර්තා වෙයි. තමා විසින් නාම යෝජනා ලබා නොදෙන ලෙස දැනුම් දුන් පුද්ගලයෙකුට නාම යෝජනා ලබා දී ඇති බැවින් ඊට සිය විරෝධය පළ කළ බව පාලිත තෙවරප්පෙරුම මහතා සඳහන් කළේය. තමා කිසිදු ගැටුම්කාරි තත්ත්වයක් එම අවස්ථාවේ ඇති කර නොගත් බව පාලිත තෙවරප්පෙරුම මහතා වැඩිදුරටත් පැවසුවේය. මේ අතර ගාල්ල දිස්ත්‍රික්කයේ එක්සත් ජාතික පක්ෂ නාම යෝජනා ලැයිස්තුවෙන් තම නම ඉවත් කර ඇති බව චන්ද්‍රලාල් අබේගුණවර්ධන මහතා පවසයි. ඔහු පවසන්නේ වජිර අබේවර්ධන මහතාගේ අවශ්‍යතාව මත මෙවර ගාල්ල දිස්ත්‍රික්කය සඳහා එක්සත් ජාතික පක්ෂයෙන් දුර්වල කණ්ඩායමක් ඉදිරිපත් කර ඇති බවයි..", "URL": "https://sinhala.adaderana.lk/news.php?nid=40915", "Category": null, "Parent URL": null}