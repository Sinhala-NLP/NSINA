{"Source": "Adaderana", "Timestamp": "March 5, 2017 02:44 pm", "Headline": "ජනපති හෙට ඉන්දුනීසියා යයි ", "News Content": "නිල සංචාරයක් සඳහා ජනාධිපති මෛත්‍රීපාල සිරිසේන මහතා හෙට(06) දිනයේ ඉන්දුනීසියාව බලා පිටත්ව යාමට නියමිතය. ඉන්දුනීසියාවේ ජකර්තා නුවර පැවැත්වෙන ඉන්දියානු සාගර කලාපීය රටවල රාජඨ නායකයින්ගේ සමුළුව හෙවත් අයි.ඕ.ආර්.ඒ. සමුළුව සඳහා සහභාගී වීම ජනාධිපතිවරයාගේ මෙම සංචාරයේ අරමුණ වී තිබේ. අයි.ඕ.ආර්.ඒ. හි 20 වන සංවත්සරය සමරමින් මෙම රාජ්‍ය නායක සමුළුව මාර්තු මස 07 වන දින සිට ආරම්භ වීමට නියමිතය. ඉන්දියානු සාගර කලාපයේ ආර්ථික සහයෝගීතාව සඳහා පහසුකම් සලසාදීම මෙන්ම එය ප්‍රවර්ධනය කිරීම අරමුණු කොටගත් කලාපීය සංවිධානයක් ලෙස අයි.ඕ.ආර්.ඒ.සංවිධානය සලකනු ලබයි. වර්තමානය වන විට රටවල් 21ක් මෙම සමුළුවේ සාමාජිකත්වය දරන බව වාර්තා වෙයි. මෙම සංචාරය තුළ දී ශ්‍රී ලංකාව සහ ඉන්දුනීසියාව අතර අවබෝධතා ගිවිසුම් දෙකකට ද අත්සන් කිරීමට ද නියමිත බව වාර්තා වෙයි. විදේශ කටයුතු අමාත්‍ය මංගල සමරවීර මහතා ද හෙට දිනයේ මෙම සමුළුවට සමගාමීව පැවැත්වෙන අමාත්‍ය මණ්ඩල සමුළුව සඳහා සහභාගීවීමට ඉන්දුනීසියාව බලා පිටත්ව යාමට නියමිතව තිබේ.", "URL": "https://sinhala.adaderana.lk/news.php?nid=70453", "Category": null, "Parent URL": null}