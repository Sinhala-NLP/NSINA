{"Source": "Adaderana", "Timestamp": "July 28, 2010 10:46 am", "Headline": "ගිනි බත් කළ බෞද්ධ මධ්‍යස්ථානයට කැනඩා රජයෙන් ආධාර", "News Content": "කැනඩාවේ ස්කාබරෝ බෞද්ධ මධ්‍යස්ථානයට එල්ල කරන ලද ගිනි බෝම්බ ප්‍රහාරයෙන් මාස 06 ට පසු එහි අලුත්වැඩියා කටයුතු වෙනුවෙන් කැනඩා රජය විසින් මූල්‍ය ප්‍රතිපාදන ලබා දීමට තීරණය කර ඇති බව විදෙස් මාධ්‍ය සඳහන් කරයි. මෙම බෞද්ධ මධ්‍යස්ථානය ගිනි බත් කිරීමෙන් පසු යළි ගොඩනැඟීම් සඳහා වැය වෙතැයි අපේක්ෂිත ඩොලර් 55,000 ක මුදල සොයා ගැනීම සඳහා එහි වාසය කළ බෞද්ධ භික්ෂූන් දැඩි පරිශ්‍රමයක් දරා තිබේ. මොහින්දර් සැලෝන් නම් පුද්ගලයෙකු මෙම බෞද්ධ මධ්‍යස්ථානය යළි ගොඩනැඟීම සඳහා පොලී රහිත ණය මුදලක් ලබා දෙන්නට කැමැත්ත පළ කර තිබුණු බව ද සඳහන් වේ. එසේ වුවද ටොරොන්ටෝ ආශ්‍රිත ආයතන තුනක් ගොඩනැඟීම සඳහා කැනඩා රජය විසින් ඩොලර් 60,000 ක මුදලක් වෙන් කර ඇති බවද එයින් ඩොලර් 43,000 ක මුදලක් වෙන්කර ඇත්තේ මෙම ස්කාබරෝ බෞද්ධ මධ්‍යස්ථානයට බවද වාර්තා වේ. \"දැන් අපට වෙනත් කිසිදු ප්‍රශ්නයක් නෑ.ආරක්ෂිත වැටත් මෙන්ම ආරක්ෂිත කැමරා ආම්පන්න පවා සවිකරන්නට හැකියාව තියෙනවා\"ටොරොන්ටෝ මහා විහාර බෞද්ධ මධ්‍යස්ථානයේ උප සභාපති බෙන් සෙනෙවිරත්න මහතා පවසයි.", "URL": "https://sinhala.adaderana.lk/news.php?nid=9882", "Category": null, "Parent URL": null}