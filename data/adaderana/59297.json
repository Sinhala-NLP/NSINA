{"Source": "Adaderana", "Timestamp": "April 19, 2016 08:16 am", "Headline": "මිනීමැරුම් 4ට අදාළ සැකකරුවෙක් මාට්ටු", "News Content": "මනුෂ්‍ය ඝාතන හතරකට සම්බන්ධ බවට සැකකෙරෙන පුද්ගලයෙකු ගාල්ල ප්‍රදේශයේ දී අත්අඩංගුවට ගෙන තිබේ. පොලිස් විශේෂ කාර්යය බලකා බුද්ධි නිලධාරීන්ට ලැබුණු තොරතුරකට අනුව සිදුකළ වැටලීමකදී මොහු අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරු සතුව තිබී මිලිමීටර් නවය වර්ගයේ පිස්තෝලයක් එම උණ්ඩ 8ක් සහිත මැගසිනයක් සහ ජංගම දුරකථන තුනක් සොයාගෙන තිබේ. සැකකරු 29 හැවිරිදි කොළඹ ප්‍රදේශයේ පදිංචිකරුවෙකු වන අතර මනුෂ්‍ය ඝාතන හතරකට අවශ්‍යව සිටි පුද්ගලයෙකු බව පොලීසිය සඳහන් කරයි. මෙම සැකකරු හිටපු එල්.ටි.ටි.ඊ. සාමාජිකයෙකු බවත් පසුගිය කාලයේ දකුණු පළාතේ අපරාධ කල්ලිවලට සම්බන්ධ වී සිට ඇති බවත් වාර්තා පළ වී තිබේ. අත්අඩංගුවට ගත් සැකකරු සම්බන්ධයෙන් ත්‍රස්ත විමර්ශන කොට්ඨාශය වැඩිදුර පරික්ෂණ පවත්වන බව පොලිස් මාධ්‍ය ප්‍රකාශක කාර්යාලය සඳහන් කරයි.", "URL": "https://sinhala.adaderana.lk/news.php?nid=59297", "Category": null, "Parent URL": null}