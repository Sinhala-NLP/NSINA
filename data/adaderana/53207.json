{"Source": "Adaderana", "Timestamp": "August 12, 2015 05:09 pm", "Headline": "සූජිව ගැන කටයුතු නීතිපති උපදෙස් මතයි", "News Content": "පොලිස් නිලධාරියෙකුගේ රාජකාරීයට බාධා කළ බව කියන සිද්ධියක් සම්බන්ධයෙන් නියෝජ්‍ය අමාත්‍ය සූජීව සේනසිංහ මහතාට එරෙහිව නීතිපතිවරයාගේ උපදෙස් වලින් තොරව කිසිදු ක්‍රියාමාර්ගයක් නොගන්නා ලෙස ශ්‍රේෂ්ඨාධිකරණය පොලිස්පතිවරයාට නියම කර තිබේ.සූජිව සේනසිංහ මහතා විසින් ඉදිරිපත් කළ මූලික අයිතිවාසිකම් පෙත්සමක් සලකා බැලීමෙන් අනතුරුව ශ්‍රේෂ්ඨාධිකරණය එම නියෝගය නිකුත් කළ බව අද දෙරණ අධිකරණ වාර්තාකරු සඳහන් කළේය.මාලබේ ප්‍රදේශයේ මැතිවරණ ප්‍රචාරක කටයුත්තක නිරතව සිටියදී අතුරුගිරිය පොලීසියේ සැරයන්වරයෙකු තම මැතිවරණ ව්‍යාපාරයට බාධා කළ බව සූජීව සේනසිංහ මහතා අධිකරණය හමුවේ ප්‍රකාශ කර ඇත.මේ පිළිබඳ තමන් ප්‍රදේශයේ ජ්‍යෙෂ්ඨ පොලිස් අධිකාරීවරයාට පැමිණිලි කළ බව ද නියෝජ්‍ය අමාත්‍යවරයා ප්‍රකාශ කළ බව අද දෙරණ අධිකරණ වාර්තාකරු පැවසුවේය.එසේ තිබියදීත් පොලීසියේ රාජකාරියට බාධා කළ බවට චෝදනා කරමින් තමන්ට එරෙහිව නඩු පැවරීමට කටයුතු කර ඇති බව සූජීව සේනසිංහ මහතා ඉදිරිපත් කළ මූලික අයිතිවාසිකම් පෙත්සමෙන් පෙන්වා දී ඇති බව සඳහන්ය.ඉදිරිපත් වු කරුණු සලකා බැලූ ශ්‍රේෂ්ඨාධිකරණය සැප්තැම්බර් මස 16 වැනිදා පෙත්සම යළි විභාගයට ගන්නා බවත්, එතෙක් සූජීව සේනසිංහ නියෝජ්‍ය අමාත්‍යවරයා සම්බන්ධයෙන් නීතිපතිවරයාගේ උපදෙස්වලින් තොරව කිසිදු ක්‍රියාමාර්ගයක් නොගන්නා ලෙස නියෝග කර ඇත.", "URL": "https://sinhala.adaderana.lk/news.php?nid=53207", "Category": null, "Parent URL": null}