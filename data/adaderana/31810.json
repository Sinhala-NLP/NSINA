{"Source": "Adaderana", "Timestamp": "February 21, 2013 08:10 am", "Headline": "සරසවි එන්න අභියාචනා දෙන්න මාර්තු 9 තෙක් පුළුවන්", "News Content": "2011 වසරේ අධ්‍යයන පොදු සහතික පත්‍ර උසස් පෙළ විභාගය සමත්ව විශ්ව විද්‍යාල ප්‍රවේශය හිමි නොවු සිසුන් සඳහා අභියාචනා ඉදිරිපත් කිරීමට ලබන මාර්තු මස 9 වැනි දින දක්වා කල් ලබා දී ඇති බව විශ්ව විද්‍යාල ප්‍රතිපාදන කොමිසන් සභාව පවසයි. විශ්ව විද්‍යාල අධ්‍යයනය සඳහා සුදුසුකම් ලැබූ සිසුන් සඳහා ලිපි මේ වන විට තැපැල් මගින් යොමු කර තිබේ. අදාළ දැනුම් දීම් මේ මස තුළ අවසන් කිරීමට බලාපොරොත්තු වන බව විශ්ව විද්‍යාල ප්‍රතිපාදන කොමිසන් සභාව සඳහන් කරයි. ඒ අනුව මේ වන විට සිසුන්ට අභියාචනා ඉදිරිපත් කිරීමට අවස්ථාව ලබා දී ඇති අතර මාර්තු මස අවසන් වීමට පෙර විශ්ව විද්‍යාල අධ්‍යයන කටයුතු ආරම්භ කිරීමට බලාපොරොත්තු වන බව විශ්ව විද්‍යාල ප්‍රතිපාදන කොමිසන් සභාව වැඩිදුරටත් කියා සිටියි.", "URL": "https://sinhala.adaderana.lk/news.php?nid=31810", "Category": null, "Parent URL": null}