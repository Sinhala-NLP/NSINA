{"Source": "Adaderana", "Timestamp": "May 13, 2012 08:36 am", "Headline": " රිය අනතුරු කිහිපයක්-මරණ 3 ක්", "News Content": "දිවයිනේ ප්‍රදේශ කිහිපයක සිදුවු රිය අනතුරු වලින් පුද්ගලයන් තිදෙනෙකු මියගොස් තවත් පුද්ගලයන් සිව්දෙනෙකු තුවාල ලබා තිබේ. මැදිරිගිරිය , සී.පී.මාවත ප්‍රදේශයේ දී යතුරු පැදියක් මාර්ගයෙන් ඉවතට පැන කොන්‍ක්‍රීට් කණුවක ගැටීමෙන් යතුරුපැදියේ ගමන්ගත් අයෙකු මියගොස් තිබේ. යතුරුපැදිකරු ද මහනුවර මහ රෝහලේ ප්‍රතිකාර ලබමින් සිටින බව මැදිරිගිරිය පොලිසිය පවසයි. මේ අතර මැදිරිගිරිය පඹුරාන , කාසීම්ගේ පාලම ප්‍රදේශයේ දී අත්ට්‍රැක්ටරයක් මාර්ගයෙන් ඉවතට පැනීමෙන් අනතුරක් සිදුවී තිබේ. එම අනතුරින් අත්ට්‍රැක්ටරයේ ගමන් කළ කාන්තාවක් මියගොස් ඇති අතර රියදුරු පොළොන්නරුව රෝහලේ ප්‍රතිකාර ලබයි. නුවර - ‍කොළඹ ප්‍රධාන මාර්ගයේ බෝගමුව ප්‍රදේශයේ දී පුද්ගලික බස් රථයකින් ඉවතට විසිවීමෙන් තුවාල ලැබු කාන්තාවක් ගම්පහ රෝහලට ඇතුළත් කිරීමෙන් පසු මියගොස් තිබේ. මේ අතර වැල්ලවත්ත , පාමංකඩ හංදිය අසල දී ත්‍රීරෝද රථයක් ‍සහ මෝටර් රථයක් ගැටීමෙන් ත්‍රීරෝද රථයේ රියදුරු සහ මගී කාන්තාවක් බරපතළ තුවාල ලබා කළුබෝවිල රෝහලට ඇතුළත් කර ඇති බව පොලිසිය කියා සිටියි. අනතුරට සම්බන්ධ මෝටර් රථය පැදවු පුද්ගලයා පහළොස් හැවිරිදි අයෙකු වන අතර ඔහු සතුව රියදුරු බලපත්‍රයක් හෝ නොතිබු බව අනාවරණය වී ඇත. සැකකරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=24205", "Category": null, "Parent URL": null}