{"Source": "Adaderana", "Timestamp": "January 2, 2019 12:51 pm", "Headline": "හලාවත උණුසුම්- වැවිලි සමාගම් ප්‍රධාන කාර්යාලය වටලයි", "News Content": "වාර්ෂික ප්‍රසාද දීමනා ලබා දෙන ලෙස ඉල්ලමින් හලාවත වැවිලි සමාගමට අයත් වතු හැටකට ආසන්න ගණනක සේවකයන් කම්කරුවන් අද(02) පෙරවරුවේ සිට හලාවත වැවිලි සමාගමට අයත් ප්‍රධාන කාර්යාලය වටකරමින් විරෝධතාවයක නිරත විණි. හලාවත වැවිලි සමාගමට අයත් වතු කීපයක සේවකයන් පෙරේදා සිට වැඩ වර්ජනයක් ආරම්භ කල අතර එය මේ දක්වා ක්‍රියාත්මකයි. හලාවත වැවිලි සමාගමේ සේවකයන්ට 2017 වර්ෂයේ ප්‍රසාද දීමනා මේ දක්වා ගෙවා නොමැති බව පවසන සේවකයන් තමන්ට මේ වනවිට ලැබෙන්නේ රුපියල් හයසීයක තරම් සොච්චම් වැටුපක් බවද පවසයි. මේ තත්ත්වය තුල තමන්ට ජීවත්වීමේ ගැටළු මතුවීඇති බව පවසන සේවකයන් දින කීපයක් ඇතුලත ප්‍රසාද දීමනා සහ පැඩි වැඩිකිරීමක් කරන ලෙස ඉල්ලා සිටියි. මේ වනවිට හලාවත වැවිලි සමාගම ඉදිරිපිට උණුසුම් තත්ත්වයක්ද දක්නට ලැබෙන බව අද දෙරණ වාර්තාකරු පවසයි. ඒ හලාවත වැවිලි සමාගමේ ප්‍රධාන ගේට්ටුව කඩාගෙන සේවකයන් ප්‍රධාන කාර්යාලය තුලට පිවිසීමට උත්සාහ කිරීම හේතුවෙන්. මේ හේතුවෙන් දැඩි පොලිස් ආරක්ෂාවක්ද හලාවත වැවිලි සමාගමේ ප්‍රධාන කාර්යාලයට යොදවා තිබේ.", "URL": "https://sinhala.adaderana.lk/news.php?nid=101685", "Category": null, "Parent URL": null}