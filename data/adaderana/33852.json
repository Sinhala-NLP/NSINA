{"Source": "Adaderana", "Timestamp": "May 6, 2013 12:24 pm", "Headline": "අසාද් සාලි දැන් කනවා- පරීක්ෂණ අවසන් වනතුරු නිදහස් කරන්න අමාරුයි!", "News Content": "අසාද් සාලි මහතාට එරෙහිව ලැබී ඇති පැමිණිලි 18 ක් සම්බන්ධයෙන් විමර්ශන සිදුකිරීමෙන් පසු ඔහු නිදහස් කිරීමට පියවර ගනු ඇති බව ජාතික ආරක්ෂාව පිළිබද මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පවසයි. අසාද්සාලි මහතා ඊයේ දහවල් සිට ආහාර ගැනීම ආරම්භ කර ඇති බැවින් ඒ සම්බන්ධයෙන් ගැටලුවක් නොමැති බව කොළඹදී අද (06) පැවති මාධ්‍ය හමුවක දි ඔහු පැවසුවේය. සාලි මහතා විසින් තමිල්නාඩුවේ චෙන්නායි නගරයට ගිහින් රටට එරෙහිව සිදුකර ඇති ප්‍රකාශයක් සම්බන්ධයෙන් අපරාධ පරීක්ෂණ දෙපාර්තමේන්තුව ඔහුගෙන් ප්‍රශ්න කරන බව හෙතෙම පැවසීය. රටට විරුද්ධව තවත් රටකට ගිහින් එසේ ප්‍රකාශ කිරීම යුක්ති සහගත නොවන බවත් මුස්ලිම් ජනතාව කවදාවත් මේ ර‍ට පාවාදෙන ප්‍රකාශ කරන්න යැයි කිසිවිටෙකත් පවසා නැති බවත් හුළුගල්ල මහතා කීවේය. එම ප්‍රකාශය මේ රටේ මුස්ලිම් ජනතාවට කළ අපහාසයක් යැයි ද ඔහු පෙන්වාදුන්නේය. ජාත්‍යන්තර මට්ටමින් සිදුකර ඇති අදාළ ප්‍රකාශය ඇතුළු ‍චෝදනා 18ක් ගැන අපරාධ පරීක්ෂණ දෙපාර්තමේන්තුව ඔහුගෙන් ප්‍රශ්න කරන බවද සාලි මහතාට විරුද්ධව විශාල මූල්‍ය වංචාවක් ගැනද චෝදනා ඇතැයි එහිදී ලක්ෂ්මන් හුළුගල්‍ල මහතා වැඩිදුරටත් පැවසීය. අසාද් සාලි මහතා සම්බන්ධයෙන් අධිකරණ අමාත්‍යවරයා කර ඇති ප්‍රකාශය පරිදි මේ රටේ ඕනෑම අයෙකුට ඕනෑම ප්‍රකාශයක් කළ හැකි බව ලක්ෂ්මන් හුළුගල්ල මහතා පැවසීය. ඒ සඳහා ප්‍රජාතන්ත්‍රවාදී නිදහසක් ඇති බැවින් ආණ්ඩුවක් ලෙස ඒ ගැන සතුටු වන බවද මෙය දේශපාලන ප්‍රශ්නයක් නොවන බවද හෙතෙම කීවේය. අසාද් සාලි යනු මහනගර සභාවක විපක්ෂයක් නියෝජනය කළ මන්ත්‍රීවරයෙක්, නගර සභිකයෙක් පමණක් බැවින් එය ආණ්ඩුවට අභියෝගයක් නොවන බවද ඔහු පැවසීය. අද මූලධර්මවාදය මුළු ලෝකයේම පැතිරී යන කාලයක අල්කයිඩා, තලෙයිබාන් වැනි ‍සංවිධාන ලොව පුරා පැතිර යන කාලයක මේ රටේ මුස්ලිම් ජනතාව රජයත් සමග සිටිමින් ජනාධිපතිවරයාට සහය දෙන බව හුළුගල්ල මහතා පෙන්වාදුන්නේය. කෙසේ වෙතත් අසාද් සාලි චෙන්නායි ගොස් කළ ප්‍රකාශය මෙරට මුස්ලිම් ජනතාවට කළ අපහාසයක් බවද ඔහු පැවසීය. මේ නිසා ත්‍රස්තවාදය වැළැක්වීමේ පනත යටතේ ඔහු අත්අඩංගුවට ගැනීමට සිදුවුයේ විදේශගතව හා මෙරටදී කළ ප්‍රකාශ නිසා යැයි හෙතෙම කීවේය. ඒ අනුව ඔහුට විරුද්ධව ඇති පරීක්ෂණ අවසන් වන තුරු සාලි නිදහස් කරන එක කවරකු පැවසුවත් අමාරු බවද ලක්ෂ්මන් හුළුගල්ල මහතා පැවසීය. මේ අතර දණ්ඩ නීති සංග්‍රහයේ 120 වැනි වගන්තිය යටතේ තිබෙන වැරදී හා ත්‍රස්තවාදය වැළැක්වීමේ පන‍ෙත් 2-1 ඌ වගන්තිය යටතේ වන වැරදී සම්බන්ධයෙන් අසාද් සාලි අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා එකී මාධ්‍ය හමුවට සහභාගි වෙමින් කීවේය. මුදල් වංචා හා සාපරාධී විශ්වාසය කඩ කිරීම සම්බන්ධ පැමිණිලි 5ක්ද සහෝදරියකට මුදල් වංචා කිරීම් සහ සාපරාධී විශ්වාසය කඩ කිරීම ගැන පැමිණිලි 16කුත් ලැබී ඇති බව එහිදී හෙතෙම පැවසීය.", "URL": "https://sinhala.adaderana.lk/news.php?nid=33852", "Category": null, "Parent URL": null}