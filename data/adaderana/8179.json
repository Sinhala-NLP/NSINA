{"Source": "Adaderana", "Timestamp": "May 4, 2010 01:56 pm", "Headline": "සිසු උද්ඝෝෂණයට ප්‍රහාරයක්", "News Content": "අද විශ්ව විද්‍යාල ප්‍රතිපාදන කොමිසන් සභාව ඉදිරිපිට සරසවි සිසුන් විසින් දියත් කළ විරෝධතා පා ගමනට පොලිසිය එල්ල කළ ප්‍රහාරයකින් තුවාල ලැබු ශිෂ්‍යයෙකු කොළඹ ජාතික රෝහලට ඇතුළත් කර තිබේ. රෝහල් ගත කළ ශිෂ්‍යාගේ හිසට සහ අත්වලට බරපතල ලෙස තුවාල සිදුවී ඇති බව ජාතික රෝහල සඳහන් කළේය. මෙම විරෝධතා පා ගමනට ප්‍රධානතම හේතුව වුයේ සම සෞඛ්‍ය විද්‍යා පීඨ සිසුන්ගේ වසර 4ක පාඨමාලාව වසර 3 දක්වා අඩු කිරීමය. අද මධ්‍යහනේදී මෙම සරසවි සිසුන් කොළඹ විහාර මහ දේවී උද්‍යානය අභියස සිට විශ්ව විද්‍යාල ප්‍රතිපාදන කොමිසම දක්වා විරෝධතා පා ගමනක් ආ‍රම්භ කරනු ලැබීය. එම විරෝධතා පා ගමන විසුරුවා හැරීමට පොලිසිය උත්සාහ කළ අතර එහිදි නොසන්සුන්කාරී වාතාවරණයක් හටගත්තේය. මේ හේතුවෙන් ලිප්ටන් වටරවුම සහ ඇස්වාට්ටුව ඉදිරිපිට මාර්ගයේ ගමනාගමන කටයුතු වලට දැඩි බාධාවක් එල්ල විය. මෙම විරෝධතාවයට තවත් විශ්ව විද්‍යාල කිහිපයකම විද්‍යා පීඨ සිසුන් සහය දැක්වු බව පේරාදෙණිය විශ්ව විද්‍යාල‍යේ සම සෞඛ්‍ය විද්‍යා පීඨ ක්‍රියාකාරී කමිටුව සඳහන් කළේය.", "URL": "https://sinhala.adaderana.lk/news.php?nid=8179", "Category": null, "Parent URL": null}