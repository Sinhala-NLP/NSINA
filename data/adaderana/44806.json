{"Source": "Adaderana", "Timestamp": "July 21, 2014 06:09 am", "Headline": "බිරිඳත් එක්ක පැටළුණු තරුණියට සැමියා කඩුවෙන් කොටලා", "News Content": "කාන්තා හමුවකදී තම බිරිඳ හා වාදයකට පැටළුණු තරුණියකට කඩුවකින් පහර දී තුවාල සිදු කළ බව කියන සැකකරුවෙකු අත්අඩංගුවට ගෙන ඇති බව පුත්තලම පොලීසිය කියයි. සිද්ධියෙන් තුවාල ලබා ඇති පුත්තලම - ක්‍රිස්ටෝපර් වත්ත පදිංචි අමරසිංහ ආරච්චිලාගේ ශලනි මල්ෂාණි පෙරේරා (අවු:22) යන අය මේ වන විට පුත්තලම මූලික රෝහලේ ප්‍රතිකාර ලබමින් සිටියි. ඊයේ (20) සවස මෙම සිද්ධිය සිදුවී ඇති බව අද දෙරණ වාර්තාකරු පවසයි. පුත්තලම - ක්‍රිස්ටෝපර් වත්ත ප්‍රදේශයේ ණය වාරික එකතු කිරීමේ රැස්වීමක් පවත්වා ඇති අතර එහිදී තුවාල ලබා රෝහල් ගත කර ඇති තරුණිය සහ සැකකරුගේ බිරිඳ වාදයක පැටලී ඇත. රැස්වීමෙන් පසුව නිවසට පැමිණ ඇති බිරිඳ මේ බව තම සැමියාට පවසා ඇති අතර ඒ සමගම තම බිරිඳ සමග වාදයට පැටළුණු බව කියන තරුණිය නිවස ඉදිරිපිටින් ගමන් කරනවා දැක ඇති සැකකරු නිවසේ තිබූ කඩුවක් රැගෙන ගොස් ඇයට ඉන් පහර දී තුවාල සිදු කර ඇති බව පොලීසිය කියයි. තුවාල ලබා රෝහල් ගත කර ඇති තරුණියගේ තත්ත්වය බරපතළ නොවන බව රෝහල් ආරංචි මාර්ග කියයි. අත්අඩංගුවට ගෙන ඇති සැකකරු පුත්තලම දිසා අධිකරණයට ඉදිරිපත් කිරීමට නියමිතය. පුත්තලම පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=44806", "Category": null, "Parent URL": null}