{"Source": "Adaderana", "Timestamp": "March 3, 2019 11:24 am", "Headline": "බ්‍රසීලයේ හිටපු ජනපතිට බන්ධනගාරයෙන් පිටවෙන්න අවසර", "News Content": "බ්‍රසීලයේ හිටපු ජනාධිපති ලූලා ද සිල්වා සිය මුණුබුරෙකුගේ අවමංගල්‍ය උත්සවය සඳහා සහභාගී වීමට බන්ධනගාරයෙන් පිටව ගොස් ඇත. බ්‍රසීලයේ හිටපු ජනාධිපති ලූලා ද සිල්වා මේ වනවිට සිටින්නේ සිරදඬුවමකට යටත්වය. කෙසේ වෙතත් පසුගියදා ඔහු සිය මුණුබුරෙකුගේ අවමංගල්‍ය උත්සවය සඳහා සහභාගී වීමට බන්ධනගාරයෙන් පිටව ගොස් තිබුණි. දුෂණ චෝදනා හේතුවෙන් 12 වසරක සිර දඬුවමකට යටත්ව සිටින බ්‍රසීලයේ හිටපු ජනාධිපති ලූලා ද සිල්වා පරනා ප්‍රාන්තයේ කුරිටීබා නුවර ෆෙඩරල් පහසුකම් සහිත සිර මැදිරියක රඳවා සිටියි. කෙසේ වෙතත් අවමංගල්‍ය උත්සවය සඳහා සහභාගී වීමට අවසර ලබාදෙන මෙන් ඔහුගේ නීතිඥවරුන් අධිකරණයෙන් කළ ඉල්ලීමකට අනුව ඔහුට ඉන් පිටව යාමට අවසර හිමි වුණි. පවුලේ සාමාජිකයින් බහුතරක් වාසය කරන සාඕ පවුලෝ වෙත හිටපු ජනාධිපතිවරයා රැගෙන යාමේ කටයුතු භාරව තිබුණේ ෆෙඩරල් පොලීසියටය. අවසන් කටයුතු සිදුකෙරුණු ස්ථානය අසළට ඔහුගේ ආධාරකරුවන් පිරිසක්ද එක්ව සිටියේය. ලූලා ද සිල්වාගේ පෙර විවාහයේ පුත්‍රයෙකුගේ දරුවෙකු වන 7 හැවිරිදි ආතර් මියගොස් ඇත්තේ ආසාදිත රෝගයකට ගොදුරු වීමෙනි. මේ වසරේ ඔහුගේ පවුලේ සාමාජිකයෙක් මියගිය දෙවන අවස්ථාව මෙය බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105386", "Category": null, "Parent URL": null}