{"Source": "Adaderana", "Timestamp": "May 11, 2010 09:36 am", "Headline": "එංගලන්තය හා පකිස්ථානය අවසන් පූර්ව වටයට", "News Content": "‍බටහිර ඉන්දීය කොදෙව් හි පැවැත්වෙන 20/20 ලෝක කුසලාන ක්‍රිකට් තරගාවලියේ අවසන් පූර්ව වටය සඳහා පාකිස්ථානය සහ එංගලන්ත කණ්ඩායම් සුදුසුකම් ලබා සිටියි. ඊයේ දකුණු අප්‍රිකාව හා පාකිස්ථානය අතර පැවති තරගය පාකිස්ථානු කණ්ඩායම ලකුණු 11 කින් ජය ගත් අතර එංගලන්තය හා නවසීලන්තය අතර පැවති තරගය එංගලන්ත කණ්ඩායම කඩුළු 3කින් ජය ලබා ගත්තේය. ඒ අනුව\"ඊ\"කාණ්ඩය යටතේ අවසන් පූර්ව වටයට සුදුසුකම් ලැබීමට පාකිස්ථාන හා එංගලන්ත කණ්ඩායම් සමත් විය. සුපර් 08 වටයේ සහභාගී වූ තරග 3 ම ජයගත් එංගලන්ත කණ්ඩායම ප්‍රසාද ලකුණු 6 ක් ලබා ගෙන ඉදිරියෙන්ම සිටියි. පාකිස්ථානය, නවසීලන්තය හා දකුණු අප්‍රිකාව යන කණ්ඩායම් එක් තරගය බැගින් ජය ගෙන ප්‍රසාද ලකුණු 2 බැගින් ලබා සිටිය ද ලකුණු ලබා ගැනීමේ වේගය අනුව පාකිස්ථානු කණ්ඩායම ඉදිරියෙන් සිටියි. \"එෆ්\" කාණ්ඩය යටතේ අවසන් පූර්ව වටයට සුදුසුකම් ලබන කණ්ඩායම් අද දිනයේ පැවැත්වෙන තරග වලින් අනතුරුව තීරණය වනු ඇත. ඉන්දියාව හා ශ්‍රී ලංකාව අතර ද, බටහිර ඉන්දීය‍ කොදෙව් හා ඕස්ට්‍රේලියාව අතර ද අද දිනයේ තරග පැවැත්වීමට නියමිතය. මේ වන විට සහභාගී වූ තරග 2 ම ජය ගෙන ඔස්ට්‍රේලියානු කණ්ඩායම එම කාණ්ඩයේ ඉදිරියෙන් සිටින අතර ශ්‍රී ලංකා‍ව හා බටහිර ඉන්දීය‍ කොදෙව් කණ්ඩායම් එක් තරගය බැගින් ජය ගෙන සිටියි. ඉන්දියාව සහභාගී වූ තරග 2 ම පරාජය වූ අතර අවසන් පූර්ව වටයට සුදුසුකම් ලැබීම සඳහා ශ්‍රී ලංකා කණ්ඩායමට අද පැවැත්වෙන තරගය ජයග්‍රහණය කිරීම ඉතා වැදගත්ය.", "URL": "https://sinhala.adaderana.lk/news.php?nid=8326", "Category": null, "Parent URL": null}