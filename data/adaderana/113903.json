{"Source": "Adaderana", "Timestamp": "July 11, 2019 01:14 pm", "Headline": "ආණ්ඩුව ගෙදර යවන්න සම්බන්ධන්ගේ ගෙදර ඉදිරිපිට විරෝධතාවයක්", "News Content": "ආණ්ඩුවට එරෙහි ජනතා විමුක්ති පෙරමුණේ විශ්වාසභංග යෝජනාවට සහාය දෙන්නැයි බලකරමින් දෙමළ ජාතික සන්ධානයේ නායක ආර් .සම්බන්ධන් මහතාගේ ත්‍රිකුණාමලය නිවස ඉදිරිපිට අද(11) විරෝධතාවයක් පැවැත්විය. මෙය සංවිධාන කළේ මඩකලපුව සහ ත්‍රිකුණාමල දිස්ත්‍රික් ඊ.පි.ආර්.එල්.එෆ් නඟර සභා සහ ප්‍රාදේශීය සභා මන්ත්‍රීවරුන් විසින්. අද පෙරවරු 9.30 ට පමණ මෙම විරෝධතාව ආරම්භ විය. ජනතා විමුක්ති පෙරමුණේ විශ්වාසභංග යෝජනාව සම්බන්ධයෙන් පක්ෂ විපක්ෂ දේශපානඥයන් විවිධ අදහස් පළ කර සිටියේය. මේ අතර එක්සත් ජනතා නිදහස් සන්ධානයේ පාර්ලිමේන්තු මන්ත්‍රී අනුරාධ ජයරත්න මහතා කියා සිටියේ දෙකඩ වී ඇති එක්සත් ජාතික පක්ෂය එකතු කිරීම සඳහා මෙම විශ්වාසභංග යෝජනාව ගෙන විත් ඇති වුවත් සියලු දෙනා එයට සහයෝගය ලබා දෙන බවයි. මේ අතර හිටපු උතුරු පළාත් සභා මන්ත්‍රී එම්.කේ. සිවාජලිංගම් මහතා කියා සිටියේ, ආණ්ඩුවෙන් දෙයක් ලැබෙයි කියලා බලාපොරොත්තුවෙන් විශ්වාසභංග යෝජනාවේ දී නිහඬව සිටීමට බලාපොරොත්තු වන බවයි. කෘෂිකර්ම, පශු සම්පත් සංවර්ධන, වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී හැරිසන් මහතා කියා සිටියේ, ජනතා විමුක්ති පෙරමුණේ හැකියාව ගැන දන්නා බැවින් ඒ ගැන බියක් නොමැති බවයි. ශ්‍රී ලංකා නිදහස් පක්ෂයේ සහයෝගය ලබා දෙන බවද පාර්ලිමේන්තු මන්ත්‍රී ශාන්ත බණ්ඩාර මහතා පවසා සිටියේය.", "URL": "https://sinhala.adaderana.lk/news.php?nid=113903", "Category": null, "Parent URL": null}