{"Source": "Adaderana", "Timestamp": "December 13, 2015 11:21 am", "Headline": "නොරොච්චෝලේ අද යථා තත්ත්වයට", "News Content": "නොරොච්චෝලේ තාප විදුලි බලාගාරය යථා තත්ත්වයට පත්කිරීමට මේ වන විට කටයුතු කරමින් සිටින බව විදුලිබල මණ්ඩලය පවසයි.එම මණ්ඩලයේ සාමාන්‍යාධිකාරී එම්.සි.වික්‍රමසේකර මහතා සඳහන් කළේ අද දිනය තුළ එය යථා තත්ත්වයට පත් කිරීමට හැකිවනු ඇති බවයි.නොරොච්චෝලේ තාපවිදුලි බලාගාරයේ තෙවන අදියරට අයත් ජනන යන්ත්‍රයක ඇති වූ දෝෂයක් හේතුවෙන් ඊයේ පෙරවරුවේ සිට බලාගාරයේ කටයුතු සම්පුර්ණයෙන් ඇණ හිට තිබේ.කෙසේවෙතත් මේ දිනවල ජලාශ ආශ්‍රිත ප්‍රදේශවලට පවතින අධික වර්ෂාපතනය හේතුවෙන් බලාගාරයේ කටයුතු ඇණහිට තිබුණ ද විදුලිය සැපයුමට බාධාවක් නොවු බව විදුලිබල මණ්ඩලයේ සාමාන්‍යාධිකාරී එම්.සි.වික්‍රමසේකර මහතා පැවසුවේය.නොරොච්චෝලේ තාප විදුලි බලාගාරයේ පළමු අදියරේ ජනන යන්ත්‍ර මීට මාසයකට පමණ පෙර නඩත්තු කටයුත්තක් සඳහා අක්‍රීය කර ඇති අතර එම නඩත්තු කටයුතු අවසන් කිරීම සඳහා තවත් කාලයක් ගතවනු ඇති බව වාර්තා වෙයි.දෙවන අදියරට අයත් ජනන යන්ත්‍ර ද මීට සති දෙකකට පෙර අක්‍රීය වූ අතර එය ද මෙතෙක් යථා තත්ත්වයට පත් කර නොමැත.", "URL": "https://sinhala.adaderana.lk/news.php?nid=55692", "Category": null, "Parent URL": null}