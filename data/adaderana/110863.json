{"Source": "Adaderana", "Timestamp": "May 28, 2019 06:58 pm", "Headline": "වෛද්‍ය ෂාෆිගෙන් සිසේරියන් සැත්කම් කර ගත් මව්වරුන්ගේ පැමිණිලි ගණන 116 දක්වා ඉහළට", "News Content": "වෛද්‍ය මොහොමඩ් ෂාෆි යටතේ සිසේරියන් සැත්කම් සිදුකරගත් තවත් මව්වරුන් 65 දෙනෙකු අද කුරුණෑගල ශික්ෂණ රෝහලට පැමිණිලි ඉදිරිපත් කළේය. ඒ අනුව වෛද්‍ය ෂාෆිගේ සිසේරියන් සැත්කම්වලින් පසු දරුවන් පිළිසිඳ නොගත් බවට මව්වරුන්ගේන ඉදිරිපත් වූ සමස්ත පැමිණිලි සංඛ්‍යාව 116ක්. මේ අතර ශාෆි වෛද්‍යවරයාට එරෙහි පැමිණිලි විමර්ශනය කිරීම සඳහා සෞඛ්‍ය අමාත්‍යාංශය අද පත් කළ සය පුද්ගල කමිටුවට රජයේ වෛද්‍ය නිලධාරීන්ගේ සංගමය විරෝධය දක්වයි. වෛද්‍ය මොහොමඩ් ශාෆි මහතාගෙන් සිසේරියන් සැත්කම් කරගත් මව්වරුන් අද පෙරවරුවේ සිට කුරුණෑගල ශික්ෂණ රෝහල වෙත පැමිණ සිය පැමිණිලි ඉදිරිපත් කළේය. ඊයේ දිනයේදී මොහොමඩ් ෂාෆිට එරෙහිව පැමිණිලි 51 ක් ඉදිරිපත් වූ අතර අද ඉදිරිපත් වූ පැමිණිලි සංඛ්‍යාව 65ක්. මේ අතර වෛද්‍ය ශාෆි දඹුල්ල රෝහලේ සේවය කළ කාල සීමාවේ ඔහුගෙන් සිසේරියන් සැත්කම් කරගත් මව්වරුන් 10 අද දඹුල්ල පොලීසියටත් දඹුල්ල මූලික රෝහලටත් පැමිණිලි ඉදිරිපත් කර තිබේ. දඹුල්ල ප්‍රදේශයේ මව්වරුන්ට ද කුරුණෑගල රෝහල වෙත සිය පැමිණිලි ඉදිරිපත් කළ හැකි බව කුරුණෑගල ශික්ෂණ රෝහලේ පැමිණිලි සම්බන්ධීකරණ නිලධාරිවරයා පවසයි. මේ අතර කුරුණෑගල නගරයේ අද වෙළෙඳසල් වසා හර්තාල් ව්‍යාපාරයක් ක්‍රියාත්මක කෙරුණි. ඒ, වෛද්‍ය ෂාෆිට එරෙහි පරීක්ෂණ කඩිනම් කරන ලෙසට බල කරමින්. එමෙන්ම භික්ෂූන් වහන්සේ ඇතුළු ආගමික නියෝජිතයින්ගේ සහභාගිත්වයෙන් කුරුණෑගල ශික්ෂණ රෝහල ඉදිරිපිට අද විරෝධතාවක් පැවැත්විය. විරෝධතාකරුවන්ගේ ඉල්ලීම වූයේ අසාධාරණයට ලක්වූ මව්වරුන්ට සාධාරණය ඉටු කළ යුතු බවයි. සෞඛ්‍ය අමාත්‍යංශ්‍ය අද නිවේදනය කළේ, වෛද්‍ය මොහොමඩ් ෂාෆි මහතා අත්අඩංගුවට පත්වීම සහ ඔහුට එරෙහි පැමිණිලි විමර්ශනය කිරිම සඳහා සය පුද්ගල කමිටුවක් පත් කළ බවයි. එහි සභාපතිත්වය සෞඛ්‍ය අමාත්‍යාංශයේ අධ්‍යක්ෂ වෛද්‍ය අනිල් සමරනායක මහතා හොබවයි. සෙසු සාමාජිකයින් වන්නේ, ප්‍රසව හා නාරිවේද විශේෂඥ වෛද්‍යවරුන් වන ලක්ෂ්මන් සේනානායක හා‍ යු.ඩී.පී රත්නසිරි, පවුල් සෞඛ්‍ය කාර්යාංශයේ ප්‍රජා වෛද්‍ය විශේෂඥ සංජීව ගොඩකන්දගේ,සෞඛ්‍ය අමාත්‍යාංශයේ අධ්‍යක්ෂ එල්.ඒ බස්නායක සහ සෞඛ්‍ය අමාත්‍යාංශයේ විමර්ශන නිලධාරී එස්.අයි ගුණවර්ධන යන මහත්වරුන්. ඒ අනුව අදාළ කමිටුව මූලික විමර්ශන වාර්තාව සතියක් තුළ හා සම්පූර්ණ විමර්ශන වාර්තාව මසක් ඇතුළත සෞඛ්‍ය අමාත්‍යංශයට ලබා දිය යුතු වෙයි. සෞඛ්‍ය අමාත්‍යාංශය සිය නිවේදනය මඟින් වැඩිදුරටත් පෙන්වා දෙන්නේ, සිද්ධිය සම්බන්ධයෙන් ස්වාධීන විමර්ශනයක් සිදුකරන ලෙස ශ්‍රී ලංකා වෛද්‍ය සභාවට ද දැනුම් දී ඇති බවයි. මේ අතර එම නිවේදනයේ වැඩිදුරටත් දැක්වුණේ කුරුණෑගල ශික්ෂණ රෝහලේ මවකගේ ඇද ඉහපතක නම වෙනස් කිරීම මඟින් ළදරුවෙකු වෙනත් පාර්ශ්වයකට ලබාදීමට තැත් කිරීම සම්බන්ධව රෝහල් අධ්‍යක්ෂවරයා විසින් ඉදිරිපත් කර ඇති පැමිණිල්ලක් පිළිබඳව ද අමාත්‍යාංශයේ විමර්ශන ඒකකය මඟින් දැනටමත් විමර්ශනයක් ආරම්භ කර ඇති බවයි. කෙසේවෙතත් විෂයභාර අමාත්‍ය රාජිත සේනාරත්න මහතා ඊයේ ප්‍රකාශ කළේ එවැනි පැමිණිල්ලක් අමාත්‍යංශය වෙත ලැබී නොතිබූ බවයි. මේ අතර වෛද්‍ය ශාෆිට එරෙහි චෝදනා විමර්ශනය කිරීමට සෞඛ්‍ය අමාත්‍යංශය පත් කර තිබෙන කමිටුවට කිසිදු සහයක් නොදැක්වීමට කුරුණෑගල ශික්ෂණ රෝහලේ වෛද්‍ය හා හෙද සංගම් තීරණය කර තිබෙන අතර අද එය රෝහල් අධ්‍යක්ෂකවරයා වෙත දැනුම් දුන්නේය. මේ අතර සෞඛ්‍ය අමාත්‍යංශය යටතේ ඇති රෝහල් සහ අනෙකුත් ඒකකවල වෛද්‍ය පරිපාලකයින්ට තාක්ෂණික කරුණු හැර වෙනත් කරුණු මාධ්‍ය ඔස්සේ ප්‍රකාශ කිරීමට නම් අමාත්‍යංශ ලේකම්වරයාගේ අවසරය ලබාගත යුතු බව වැඩබලන සෞඛ්‍ය සේවා අධ්‍යක්ෂ ජනරාල් වෛද්‍ය ලාල් පනාපිටිය මහතා පවසයි. ඒ අනුව මෙම තීරණයට පරිබාහිරව කටයුතු කරන වෛද්‍ය පරිපාලකයින්ට එරෙහිව විමර්ශන ක්‍රියාත්මක කරන බව ද අමාත්‍යංශය නිවේදනය කරයි. මේ අතර තවත් පාර්ශ්ව කිහිපයක් වෛද්‍ය ෂාෆි සම්බන්ධයෙන් පැවති මාධ්‍ය හමුවලදි අදහස් පල කළේය.", "URL": "https://sinhala.adaderana.lk/news.php?nid=110863", "Category": null, "Parent URL": null}