{"Source": "Adaderana", "Timestamp": "August 24, 2019 10:47 am", "Headline": "කසළ ටිපර් රථයකට හා ආරක්ෂාවට ගිය පොලිස් කැබ් රථයකට ගල් ප්‍රහාරයක්", "News Content": "අරුවක්කාලු කසළ අංගනයට කසළ ප්‍රවාහනය කරමින් තිබු ටිපර් රථයකට හා ඒ සඳහා ආරක්ෂාව ලබා දෙමින් ගමන් කළ පොලිස් කැබ් රථයකට අද (24) අලුයම ගල් ප්‍රහාරයක් එල්ල වී ඇත. මෙසේ ගල් ප්‍රහාරය එල්ල වී ඇත්තේ පුත්තලම මුලස්ථාන පොලීසියේ එල්.ඩි.6907 අංක දරණ මුර සංචාරක කැබ් රථයටයි. කොළඹ සිට අරුවක්කාළුවට කසළ ප්‍රවාහන කරමින් තිබු ටිපර් රථ සඳහා ආරක්ෂාව ලබා දෙමින් ගමන් කරමින් තිබු මෙම පොලිස් කැබ් රථයට ප්‍රහාරය එල්ල වී ඇත්තේ පුත්තලම තිල් අඩිය ප්‍රදේශයේදීය. තිල් අඩිය ප්‍රදේශයේ සැඟවී සිටි පිරිසක් කසළ රැගෙන යමින් සිටි ටිපර් රථ වලට ගල් ප්‍රහාරයක් එල්ල කරමින් සිටියදී මෙම පොලිස් ජීප් රියටද එකවර ප්‍රහාරය එල්ල වී ඇති බව අප වාර්තාකරු පවසයි. කසළ ප්‍රවාහන කරමින් තිබු ටිපර් රථයකටද ගල් ප්‍රහාරයක් එල්ල වි තිබු අතර එහි ඉදිරියේ ප්‍රධාන වීදුරුවට හානි සිදුව ඇත. සිද්ධිය සම්බන්ධව ගල් ප්‍රහාරය සිදුවු අවස්ථාවේදිම සැකකරුවකු අත් අඩංගුවට ගැනීමට පොලිස් නිළධාරින් සමත්ව ඇත. අත්අඩංගුවට ගත් සැකකරු වාහනවලට පහර දීමට සඟවාගෙන තිබු ගල් කීපයක්ද ඔවුන් සතුව තිබී ඇත. මෙම කසළ ප්‍රවාහන ටිපර් රථ වෙනුවෙන් ස්ථාන ගණනාවක යුධ හමුදාවද ආර්කෂාවට යොදවා ඇත. අත්අඩංගුවට ගත් සැකකරු පුත්තලම අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=117346", "Category": null, "Parent URL": null}