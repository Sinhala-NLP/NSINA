{"Source": "Adaderana", "Timestamp": "November 8, 2010 11:18 am", "Headline": "දඬු කඳේ දඬුවම් තාම ක්‍රියාත්මකයි-මර්වින්ගෙන් සිහිකැඳවීමක්", "News Content": "අතීතයේ ගමේ නායකයා විසින් වැරදි කළ මිනිසුන් තමන්ගේ ගෙදර දඩුකඳේ ගැසීමේ දඬුවම තාමත් වෙනස් වී නැති බව මහා මාර්ග නියෝජ්‍ය අමාත්‍ය මර්වින් සිල්වා මහතා පවසයි. රජ කාලයේ දඬුවම් මෙන්ම ඇතැම් පැරණි නීති ද වෙනස් වී නැති බව හෙතෙම කියා සිටියේ අද දෙරණ වෙබ් අඩවිය හා විශේෂ සම්මුඛ සාකච්ඡාවකට පෙනී සිටිමිනි. ඩෙංගු මර්දනය හා එහි වැදගත්කම පිළිබඳ මාධ්‍ය මගින් කොතෙක් දැනුවත් කිරීම් කළත්,වැඩසටහන් දියත් කළත් ඒවායේ ප්‍රායෝගිකත්වයක් දක්නට නොලැබෙන බවත්,එහි ප්‍රායෝගිකත්වය පිළිබඳ පාඩම රටට ඉගැන්වූයේ තමන් බවත් නියෝජ්‍ය අමාත්‍යවරයා පෙන්වාදුන්නේය. පසුගිය කාලයේ රාජ්‍ය සේවකයෙකු ගස් බැඳීමේ සිද්ධියට අදාළව අදහස් දක්වමින් අමාත්‍යවරයා කියා සිටියේ තමන්ගේ මැදිහත් වීමත් සමග ඩෙංගු මර්දනයට අදාළව රටේ කතිකාවක් නිර්මාණය වූ බවයි. ප්‍රවෘත්ති නිර්මාණය කිරීමට තමන් කළ දායකත්වය වෙනුවෙන් දෙරණ නාලිකාව පවා තමන්ට ත්‍යාගයක් පිරිනැමිය යුතු බව ද අමාත්‍යවරයා සඳහන් කළේය. මාධ්‍ය මගින් කුමන දේ හුවා දැක්වූවද තමන් නිවරදි නම් කිසිසේත්ම මාධ්‍යයට බිය විය යුතු නැති බවත්,එබැවින් තමන් මාධ්‍යයට බිය නැති බවත් නියෝජ්‍ය අමාත්‍ය මර්වින් සිල්වා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12007", "Category": null, "Parent URL": null}