{"Source": "Adaderana", "Timestamp": "February 21, 2011 08:50 am", "Headline": "බහරේනයට ගෘහ සේවිකාවන් යැවීම නවතයි -ගැටුම් නිසා ශ්‍රී ලාංකිකයන්ට අනතුරක් නෑ", "News Content": "බහරේන් රාජ්‍යයේ රැකියා සඳහා පිටත්ව ගොස් සිටින ශ්‍රී ලාංකිකයන්ට එරට පවතින ගැටුම් හේතුවෙන් කිසිදු අනතුරක් සිදුව නොමැති බව ශ්‍රී ලංකා විදේශ සේවා නියුක්ති කාර්යාංශය පවසයි. ශ්‍රී ලාංකිකයන් 40,000 ක් පමණ බහරේනයේ සේවය කරන අතර කුවේටයේ ශ්‍රී ලංකා තානාපති කාර්යාලය මගින් ඔවුන් පිළිබඳ සොයා බලන බව එම කාර්යාංශය පැවසීය. මේ අතර බහරේන් රාජ්‍යයට ‍මෙරට ගෘහ සේවිකාවන් පිටත්කර හැරීම තාවකාලිකව නතර කර තිබේ. බහරේනය තුළ පවතින අර්බුදකාරී තත්ත්වය හේතුවෙන් මෙම තීරණය ගත් බව ශ්‍රි ලංකා විදේශ සේවා නියුක්ති කාර්යාංශය සඳහන් කරයි. තම රටට විදේශිකයන්ගේ පැමිණීම අත්‍යවශ්‍ය කරුණු සඳහා පමණක් සීමා කිරීමට බහරේන් ආරක්ෂක අමාත්‍යාංශය ද තීරණය කර තිබුණි. ඒ අනූව මෙරට රැකියා ඒජන්සි ආයතන සඳහා නැවත දැනුම් දෙන තෙක් ගෘහ සේවිකාවන් බහරේන් රාජ්‍යයට පිටත්කර හැරීම තහනම් වනු ඇත.", "URL": "https://sinhala.adaderana.lk/news.php?nid=14364", "Category": null, "Parent URL": null}