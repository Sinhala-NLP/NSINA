{"Source": "Adaderana", "Timestamp": "June 26, 2015 01:03 pm", "Headline": "අපරාධකරුවන් ආරක්ෂා කළ අය සමග එකඟතා අනුමත කරන්නේ නෑ", "News Content": "හිටපු ජනපති මහින්ද රාජපක්ෂ හා වත්මන් ජනපති මෛත්‍රිපාල සිරිසේන මහත්වරු හමුවීමේ වරදක් නැති බවත්, එසේ වුවද අපරාධකරුවන් ආරක්ෂා කළ අය සමග එකඟතාවලට පැමිණීම අනුමත නොකරන බවත්, විදේශ කටයුතු නියෝජ්‍ය ඇමති අජිත් පී. පෙරේරා මහතා කියයි.රජයේ ප්‍රව‍ෘත්ති දෙපාර්තමේන්තුවේදී අද පෙරවරුවේ පැවති මාධ්‍ය හමුවකදී ඔහු මේ බව කියා සිටියේ මාධ්‍යවේදියෙකු ඇසූ ප්‍රශ්නයකට පිළිතුරු ලෙසය.හිටපු ජනාධිපතිවරයා හා මෛත්‍රිපාල සිරිසේන ජනාධිපතිවරයා අතර ඊයේ රාත්‍රී හමුවක් පැවැති බවට යන ආරංචිය ගැන මාධ්‍යවේදියෙකු එලෙස ප්‍රශ්න කළ අතර නි‍යෝජ්‍ය ඇමතිවරයා කියා සිටියේ ඔවුන් හමුවීමේ වරදක් නැති බවත්, එය එසේ විය යුතු බවත්ය.එසේම පාර්ලිමේන්තුව විසුරුවා හැරීම ගැන සුබවාදී පණිවිඩයක් ඉතා ඉක්මණින්ම දැන ගැනීමට ලැබෙනු ඇතැයිද තමන් එය කියන්නේ නායකත්වයෙන් ලද තොරතුරු මත බවද ඇමතිවරයා පැවසීය.විසුරුවන දිනය කවද්දැයි මාධ්‍යවේදීන් ප්‍රශ්න කළත් ඇමතිවරයා දිනයක් ගැන පිළිතුරක් නොදුන්නේය.දින 100 වැඩපිළිවෙළ යටතේ සියයට 80ක් පමණ ජනතාවට දුන් පොරොන්දු ඉටුකළ බවද, යම් යම් අඩුපාඩු ඇති බව පිළිගන්නා බවද කියා සිටි‍ නියෝජ්‍ය ඇමතිවරයා ජනතාවට සහන ලබාදීම දින 100 රජයේ ප්‍රමුඛ අරමුණ වූ බවද පැවසීය.", "URL": "https://sinhala.adaderana.lk/news.php?nid=52267", "Category": null, "Parent URL": null}