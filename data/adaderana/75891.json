{"Source": "Adaderana", "Timestamp": "August 2, 2017 12:42 pm", "Headline": " ළහිරු වීරසේකර ඇතුළු 5 යළි රිමාන්ඩ්", "News Content": "සෞඛ්‍ය අමාත්‍යංශයට බලහත්කාරයෙන් ඇතුළු වී එහි දේපලවලට හානි සිදුකිරීමේ චෝදනා මත අත්අඩංගුවට ගත් අන්තර් විශ්වවිද්‍යාලීය ශිෂ්‍ය බල මණ්ඩලයේ කැඳවුම්කරු ළහිරු වීරසේකර ඇතුළු 05 දෙනා තවදුරටත් රක්ෂිත බන්ධනාගාරගත කිරීමට මාලිගාකන්ද මහේස්ත්‍රාත් අධිකරණය නියෝග කර තිබේ.ඒ අනුව ඔවුන් ලබන 04 වන දින දක්වා රක්ෂිත බන්ධනාගාරගත කිරීමට අධිකරණය නියෝග කර ඇත.සයිටම් විරෝධී උද්ඝෝෂණයක් අතරතුර සෞඛ්‍ය අමාත්‍යංශයට බලහත්කාරයෙන් ඇතුළු වී එහි දේපලවලට අලාභ හානි සිදුකළ බවට එල්ල වූ චෝදනා මත ළහිරු වීරසේකර පසුගිය ජුනි මස 23 වනදා පොලීසිය විසින් අත්අඩංගුවට ගනු ලැබීය.මේ අතර මාලඹේ සයිටම් පෞද්ගලික වෛද්‍ය විද්‍යාලයට සහ ශිෂ්‍ය මර්දනයට එරෙහිව අන්තර් විශ්වවිද්‍යාලීය ශිෂ්‍ය බල මණ්ඩලය ආර්ම්භ කළ විරෝධතා පා ගමනේ තෙවන දිනය අදයි.පා ගමන අද උදෑසන නෙළුම්දෙණියෙන් ආරම්භ වූ බව අන්තර් විශ්වවිද්‍යාලීය ශිෂ්‍ය බල මණ්ඩලයේ වැඩබලන කැඳවුම්කරු සනත් බණ්ඩාර මහතා සඳහන් කළේය.මේ අතර සයිටම් පෞද්ගලික වෛද්‍ය විද්‍යාලයට එරෙහිව සයිටම් විරෝධී ජන පවුර විසින් සංවිධානය කළ විරෝධතා අද දිනයේ දිවයින පුරා පැවැත්වෙයි.විරෝධතා සඳහා වෛද්‍ය සංගම්, විශ්වවිද්‍යාල සිසුන්, ආචාර්යවරුන්, වෘත්තීය සමිති ඇතුළු පාර්ශව රැසක් සහය පළ කර තිබේ.ඒ අනුව අද දිනයේ සයිටම් පෞද්ගලික වෛද්‍ය විද්‍යායට එරෙහිව උද්ඝෝෂණ ව්‍යාපාර, විරෝධතා පුවරු අත්සන් කිරීම්, කළු පටි පැළඳ සේවයට වාර්තා කිරීම් ආදිය දක්තට ලැබුණු බව අද දෙරණ වාර්තාකරුවන් සඳහන් කළේය.සයිටම් වෛද්‍ය විද්‍යාලයට එරෙහිව සිය සංගමයද අද දිනයේ විවිධ විරෝධතා ව්‍යාපාර සංවිධානය කර ඇති බව ඒකාබද්ධ වෛද්‍ය පීඨ ආචාර්යවරුන්ගේ සංගමයේ කැඳවුම්කරු විශේෂඥ වෛද්‍ය මනෝජ් වීරසිංහ මහතා පැවසුවේය.", "URL": "https://sinhala.adaderana.lk/news.php?nid=75891", "Category": null, "Parent URL": null}