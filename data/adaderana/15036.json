{"Source": "Adaderana", "Timestamp": "March 24, 2011 08:22 am", "Headline": "සන්ධානය දිනූ ආයතන වල ප්‍රධානීන්ගේ නම් මැ.කො ට ලබාදෙයි ", "News Content": "පළාත් පාලන මැතිවරණයෙන් එක්සත් ජනතා නිදහස් සන්ධානය ජයගත් ආයතන සඳහා නගරාධිපතිවරුන්, උප නගරාධිපතිවරුන්, සභාපතිවරුන් සහ උපසභාපතිවරුන්ගේ නම් අද(24‍) මැතිවරණ කොමසාරිස්වරයා වෙත ලබාදීමට නියමිතය. අදාළ තනතුර සඳහා පත්කිරීමේ දී වැඩිම මනාප ලබා ගැනීම ප්‍රධාන සුදුසුකම වු බව එක්සත් ජනතා නිදහස් සන්ධානයේ මහලේකම් සුසිල් ප්‍රේම්ජයන්ත් මහතා සඳහන් කළේය. විශේෂ හේතුවක් මත පමණක් වෙනත් ජයග්‍රාහකයන් තනතුර සඳහා පත් කළ බව ද ඔහු ප්‍රකාශ කළේය. එක්සත් ජාතික පක්ෂය ජයගත් ආයතන සඳහා ප්‍රධානීන් පත්කිරීම හෙට(25) දිනයේ අවසන් කරන බව එම පක්ෂයේ මහලේකම් තිස්ස අත්තනායක මහතා සඳහන් කළේය. සාධක කිහිපයක් සැලකිල්ලට ගනිමින් අදාළ පත්කිරීම් සිදුකරන බව ඔහු ප්‍රකාශ කළේය. කෙසේ ‍වුව ද අද දිනය වන විට පළාත් පාලන ආයතන ප්‍රධානීන් වශයෙන් නම් කරන නාමලේඛන ලැබීමට සැලැස්විය යුතු බව මැතිවරණ කොමසාරිස්වරයා පක්ෂ මහලේකම්වරුන්ට දැනුම් දී තිබුණි.", "URL": "https://sinhala.adaderana.lk/news.php?nid=15036", "Category": null, "Parent URL": null}