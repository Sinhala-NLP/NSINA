{"Source": "Adaderana", "Timestamp": "July 6, 2019 12:41 pm", "Headline": "හොට්ඩෝග් ආහාරයට ගැනීමේ තරගයක්", "News Content": "103වැනි වාර්ෂික හොට් ඩෝග් ආහාරයට ගැනීමේ තරගය අමෙරිකාවේදී පැවැත්වුණි. පිටපිට දස වසරක් තරගය ජයගෙන ඇති ජෝයි චෙස්ට්නට්, එහි පිරිමි අංශයේ ජය තහවුරු කරගැනීමට මෙවරත් සමත්වුණි. නේතන්ස් හොට්ඩෝග් ආහාරයට ගැනීම තරගය පසුගියදා අමෙරිකාවේ කෝනි දූපතේදී පැවැත්වුණි. වාර්ෂිකව සංවිධානය වන මේ ඉසව්ව මෙවර පැවැත්වුණේ අමෙරිකාවේ 243වැනි නිදහස් දින සැමරුමට සමගාමීවයි. හොට්ඩෝග් ආහාරයට ගැනීමේ තරගය 103වැනි අවස්ථාවට සංවිධානය වූ අතර ඊට තරගකරුවන් විශාල වශයෙන් එක්ව සිටි අයුරු දැක ගැනීමට හැකි වුණි. එය වර්තමානය වන විට කෙතරම් ජනප්‍රිය තරගයක් වී ඇතිද යත් ඉසව්ව සජීවීව රූපවාහිනී නාලිකාවක් ඔස්සේ විකාශය කිරීමට පවා කටයුතු සලස්වා තිබීම ඊට උදාහරණ සපයයි. තරගයට සමගාමීව එම ප්‍රදේශය සැණකෙලි සිරියක් ගෙන තිබූ අතර ගිනිකෙලි සංදර්ශන හා ගායන සංදර්ශනද ඒ අතරට අයත්ය. මෙවර කාන්තා ඉසව්වේ ජය පසුගිය වසරේද තරගය ජයගත් මිකී සුඩෝ ට හිමිව තිබුණි. නියමිත කාලය තුළ හොට්ඩෝග් 31ක් ආහාරයට ගත් මිකී මෙවර තරගය ජයගත්තේ පිට පිට 6වැනි වරටයි. පිරිමි අංශයේ ජය දසවැනිවරටත් දිනාගත්තේ හොට්ඩෝග් 71ක් ආහාරයට ගත් ජෝයි චෙස්ට්නට්. ඔහුගේ ප්‍රතිවාදියාට වඩා හොට්ඩෝග් 21ක් වැඩිපුර ආහාරයට ගත් ජෝයිට තරගයක් දීමට හැකි කිසිවෙක් එහි නොසිටි බව විදෙස් වාර්තා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=113495", "Category": null, "Parent URL": null}