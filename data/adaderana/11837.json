{"Source": "Adaderana", "Timestamp": "October 30, 2010 04:29 pm", "Headline": "ඛනිජ තෙල් ආනයනය ගැන රටවල් 2ක් සමග සාකච්ඡා කරයි", "News Content": "මෙරටට ඛනිජ තෙල් ආනයනය කිරීම සම්බන්ධයෙන් මේ වන විට ප්‍රධාන රටවල් දෙකක් සමග සාකච්ඡා කරමින් සිටින බව ඛනිජ තෙල් කර්මාන්ත අමාත්‍යාංශය පවසයි. ඉරාකය සහ සෞදි අරාබිය සමග මේ සම්බන්ධයෙන් සාකච්ඡා කෙරෙන බව එම අමාත්‍යාංශය පෙන්වාදෙයි. අදාළ සාකච්ඡා සාර්ථක වුවහොත් මෙරට ජනතාවට සහන මිලට ඉන්ධන ලබාදීමට හැකිවනු ඇති බව ඛනිජ තෙල් කර්මාන්ත අමාත්‍යාංශය පවසයි. එම සාකච්ඡාවලදී අතරමැදියන්ගෙන් තොරව ඍජුව මෙරටට තෙල් ආනයනය කිරීම සම්බන්ධයෙන් වැඩි අවධානයක් යොමු කර තිබේ. මේ දක්වා මෙරටට තෙල් ආනයනය කරනු ලැබුවේ සිංගප්පූරු විවෘත වෙළඳපොළෙන් වන අතර එය අතරමැදියන් මාර්ගයෙන් සිදුකරන ලද්දකි. එහිදී මෙරටට ලබාගත හැකිව තිබූ ලාබ බොහොමයක් අතරමැදියන් අතර බෙදී ගිය බව ද ඛනිජ තෙල් කර්මාන්ත අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=11837", "Category": null, "Parent URL": null}