{"Source": "Adaderana", "Timestamp": "December 6, 2016 03:53 pm", "Headline": "පොලීසිය අසමත් - කාන්තාව නිදහස්", "News Content": "ව්‍යාජ පොලිස් නිලධාරිණියක ලෙස පෙනී සිටි බවට චෝදනා එල්ල වී තිබු කාන්තාවක් දීර්ඝ නඩු විභාගයකින් අනතුරුව නිදොස් කොට නිදහස් කිරීමට අනුරාධපුර මහේස්ත්‍රාත් අධිකරණය නියෝග කර තිබේ.ගාල්ල, ධර්මරාජ මාවත ප්‍රදේශයේ පදිංචි කාන්තාවක් මෙලෙස නිදොස් කොට නිදහස් කර ඇති බව සඳහන්ය.පොලිස් නිලධාරිණියක් නොවන සැකකාරිය උප පොලිස් පරීක්ෂකවරියක් ලෙස පෙනී සිට ඇති බවට චෝදනා කරමින් අනුරාධපුර පොලිස් විශේෂ අපරාධ විමර්ශන අංශය ඇයට එරෙහිව අධිකරණය හමුවේ චෝදනා ගොනුකර තිබුණි.සිද්ධියට අදාළව ඇය අත්අඩංගුවට ගෙන රක්ෂිත බන්ධනාගාර ගත කිරීමෙන් අනතුරුව ඇප මත මුදාහැර තිබූ අතර දීර්ඝ කාලයක් අදාළ නඩුව විභාග වී තිබේ.කෙසේවෙතත් සැකකාරියට එරෙහිව නගා තිබු චෝදනා සාධාරණ සැකයකින් තොරව ඔප්පු කිරීමට පැමිණිලි පාර්ශවය අසමත් වීම හේතුවෙන් අදාළ කාන්තාව නිදොස් කොට නිදහස් කිරීමට අනුරාධපුර අතිරේක මහේස්ත්‍රාත් නදීකා දිල්හානි පියරත්න මහත්මිය නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=66786", "Category": null, "Parent URL": null}