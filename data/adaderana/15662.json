{"Source": "Adaderana", "Timestamp": "April 24, 2011 08:46 am", "Headline": "වෛද්‍යවරුන් නැතිව වැසුණු රෝහල් යළි අරින්න සූදානම්", "News Content": "වෛද්‍යවරුන් නොමැති වීමෙන් මේ වන විට රෝහල් 97 ක් වසා දමා ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එයින් රෝහල් 80 ක් උතුරු සහ නැගෙනහිර පළාත්වල වන අතර අනෙක් රෝහල් 17 හම්බන්තොට සහ මහනුවර දිස්ත්‍රික්කවලට අයත් වන බව අමාත්‍යවරයා පෙන්වාදෙයි. කන්තලේ මූලික ‍රෝහලේ නිරීක්ෂණ චාරිකාවක නිරතවීමෙන් අනතුරුව සෞඛ්‍ය අමාත්‍ය ‍මෛත්‍රීපාල සිරිසේන මහතා මේ බව පවසා තිබේ. ඉදිරි පස් වසරක කාලය තුළ එම සියලු රෝහල්වල ප්‍රතිකාර කටයුතු යළි ආරම්භ කිරීමට අවශ්‍ය මානව හා භෞතික සම්පත් ලබාදීමට කටයුතු කරන බවද සෞඛ්‍ය අමාත්‍යවරයා මෙහිදී ප්‍රකාශ කර ඇත. විශේෂයෙන්ම ජාතික රෝහල්වල පවතින තදබදය අවම කිරීම සඳහා ප්‍රාදේශීය සෞඛ්‍ය සේවා ආයතන සංවර්ධනය කිරීමේ වැඩපිළිවෙළක් ද ඉදිරි පස්වසර තුළ ක්‍රියාත්මක කරන බව මෛත්‍රිපාල සිරිසේන අමාත්‍යවරයා වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=15662", "Category": null, "Parent URL": null}