{"Source": "Adaderana", "Timestamp": "May 6, 2010 09:46 am", "Headline": "අපද්‍රව්‍ය කළමනාකරණ වාර්තාව පරිසර ඇමති වෙත ", "News Content": "කසල අපද්‍රව්‍ය කළමනාකරණය පිළිබඳ ශක්‍යතා වාර්තාවක් පරිසර හා ස්වභාවික සම්පත් අමාත්‍ය අනුර ප්‍රියදර්ශන යාපා මහතා වෙත ඉදිරිපත් කර තිබේ. මෙම ශක්‍යතා වාර්තාව ඉදිරිපත් කරනු ලැබුවේ කොරියාවේ කුන්හාවා උපදේශක හා ඉංජිනේරු සමාගම විසිනි. එහි නියෝජිත පිරිසක් පරිසර අමාත්‍ය අනුර ප්‍රියදර්ශන යාපා මහතා ඊයේ අමාත්‍යාංශයේ දී හමුවූ අතර එහිදී ශක්‍යතා වාර්තාව පිළිබඳව ඔවුන් කරුණු පැහැදිලි කළේය. එම අවස්ථාවට පරිසර අමාත්‍යාංශයේ ලේකම් ආචාර්ය ආර්.එච්.එස්. සමරතුංග මහතා ද සහභාගී වී සිටියේය. මෙම ශක්‍යතා වාර්තාව පදනම් කරගනිමින් කසල අපද්‍රව්‍ය කළමනාකරණය කිරීමේ පුළුල් වැඩපිළිවෙළක් සකස් කිරීමට පරිසර අමාත්‍යාංශය සැලසුම් කර ඇත.", "URL": "https://sinhala.adaderana.lk/news.php?nid=8209", "Category": null, "Parent URL": null}