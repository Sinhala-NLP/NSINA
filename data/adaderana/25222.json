{"Source": "Adaderana", "Timestamp": "June 21, 2012 10:45 pm", "Headline": "මගේ ජීවිතේට තර්ජන මතුවෙලා-නිර්මාල්ගෙන් පොලිසියට පැමිණිල්ලක්", "News Content": "විශ්ව විද්‍යාල ආචාර්යවරුන්ගේ සමිති සම්මේලනයේ සභාපති,ආචාර්ය නිර්මාල් රංජිත් දේවසිරි මහතාගේ ජීවිතයට තර්ජන එල්ලවෙමින් පවතින බව සඳහන් කරමින් මහරගම පොලිසිය වෙත පැමිණිල්ලක් ඉදිරිපත් කර තිබේ. අද පස්වරුවේ මෙම පැමිණිල්ල ඉදිරිපත් කළ බව අද දෙරණ කළ විමසීමකදී හෙතෙම සඳහන් කළේය. පසුගිය දිනවල අවස්ථා කිහිපයකදීම ආරක්ෂක අමාත්‍යංශයෙන් යයි කියාගත් පිරිසක් පැමිණ අවට නිවෙස්වලින් තමන් හා තම පවුලේ උදවිය පිළිබඳ තොරතුරු විමසා ඇති බව ඔහු කියා සිටියේය. එසේ තොරතුරු විමසන්නේ මන්දැයි ඔවුන්ගෙන් විමසා සිටි විට තම දියණිය රැකියා අවස්ථාවක් සඳහා අයදුම්කර ඇති බැවින් තොරතුරු විමසන බව එක්විටෙකදීත්,ඇය විදේශගත වන්නට යන බව පවසා ඒ පිළිබඳ කරුණු දැනගැනීමට යයි පවසමින් තවත් විටෙකදීත් මෙම පිරිස් විසින් අසල්වැසියන්ට පවසා ඇති බව දේවසිරි මහතා සඳහන් කළේය. දියණිය තාමත් පාසල් වියේ සිටින බැවින් මෙම තොරතුරු විමසීම පිළිබඳ සැකසංකා මතුවන බවත්,අනෙක් අතට ඇය තාමත් පාසල්යන බව පැවසීමෙන් පසු එකී පාසල ගැනද තොරතුරු විමසන්නට එම පිරිස් කටයුතු කර තිබීමෙන් මෙය අනතුරක ආරම්භයක් විය හැකි යයි සිතුණු නිසා මේ පිළිබඳව පැමිණිල්ලක් ඉදිරිපත් කිරීමට තීරණය කළ බව ඔහු පෙන්වා දුන්නේය. අදාළ පැමිණිල්ල පොලිස්පතිවරයා වෙත ඉදිරිපත් කිරීම සඳහා ගිය අවස්ථාවේ දී පොලිස්පති කාර්යාලයේ ප්‍රධාන පොලිස් පරීක්ෂකවරයෙකු එම පැමිණිල්ල තමන් පදිංචි පොලිස් බල ප්‍රදේශයේ පොලිසිය වෙත ඉදිරිපත් කිරීම වඩාත් සුදුසු බවට උපදෙස් ලබාදුන් බව නිර්මාල් රංජිත් දේවසිරි මහතා සඳහන් කළේය. ඒ අනුව අදාළ පැමිණිල්ල මහරගම පොලිසිය වෙත ඉදිරිපත් කළ බව ද ඒ මහතා කියා සිටියේය. මේවන විට විශ්ව විද්‍යාලවල අනධ්‍යයන සේවක වැඩවර්ජනය අඛණ්ඩව ක්‍රියාත්මක වන අතර,එයට විශ්ව විද්‍යාල ආචාර්යවරුන්ගේ සමිති සම්මේලනයද සිය සහය පළකොට තිබේ. එසේම කාලයක් තිස්සේ දිග්ගැසෙමින් පවත්නා විශ්ව විද්‍යාල ආචාර්යවරුන්ගේ වැටුප් ප්‍රශ්නය ඇතුළු ප්‍රශ්න සඳහා තාමත් බලධාරීන්ගේ නිසි විසඳුමක් නොමැති බැවින් එළඹෙන ජූලි මස 04 වන දින සිට අඛණ්ඩ වැඩවර්ජනයක නිරත වන බවට විශ්ව විද්‍යාල ආචාර්යවරුන්ගේ සමිති සම්මේලනයේ සභාපති,ආචාර්ය නිර්මාල් රංජිත් දේවසිරි මහතා පසුගියදා මාධ්‍ය හමුවකදී කියා සිටියේය. වෘත්තීය සමිති ක්‍රියාකාරිකයෙකු මෙන්ම සමාජ ක්‍රියාකාරිකයෙකු ලෙස තමන් විසින් කරගෙන යනු ලබන වැඩකටයුතු නොඉවසන කිසියම් පිරිසක් විසින් තමා බියගැන්වීම හා තම කටයුතු අඩපණ කිරීමේ වුවමනාවෙන් ක්‍රියාකරමින් සිටින බවට තමාට ඒත්තු ගොස් ඇතැයි හෙතෙම වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=25222", "Category": null, "Parent URL": null}