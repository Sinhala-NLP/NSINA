{"Source": "Adaderana", "Timestamp": "March 29, 2019 04:59 pm", "Headline": "ක්‍රයිස්ට්චර්ච් ප්‍රහාරය සිහි කරමින් නවසීලන්තයේ ජාතික මට්ටමේ සැමරුමක්", "News Content": "ක්‍රයිස්ට්චර්ච් ප්‍රහාරය සිහිපත් කරමින් නවසීලන්තය ජාතික මට්ටමේ සැමරුමක් සංවිධාන කර ඇත. විදෙස් මාධ්‍ය වාර්තා කළේ එම අවස්ථාවට නවසීලන්ත අගමැතිනී ජසින්ඩා ආර්ඩන් ද එක්ව සිටි බවය. නවසීලන්තයේ ක්‍රයිස්ට්චර්ච් නගරයේ මුස්ලිම් දේවස්ථානයකට එල්ල වූ ප්‍රහාරයෙන් මියගිය පිරිස සිහිකරමින් මෙම සැමරුම පැවැත්වුණි. ජාතික මට්ටමේ සැමරුමක් වූ එහිදී මියගිය පිරිසගේ නම් ශබ්ද නගා කියවිමටද කටයුතු කෙරුණි. ක්‍රයිස්ට්චර්ච් උද්‍යානයේ පැවැත්වූ මෙම සැමරුම සඳහා දහස් ගණනක පිරිසක් එක්ව සිටි අතර, නවසීලන්ත අගමැතිනි ජසින්ඩා ආර්ඩන් ද එයට සහභාගි වී සිටියාය. නවසීලන්තයේ පවතින බහුසංස්කෘතික සමාජය සහ සාධනීය බව පිළිබිඹු කරන සංකේත සහිත කබායක් ඇඟලා ඇය මෙම අවස්ථාවට සම්බන්ධ වී සිටීම විශේෂත්වයකි. ප්‍රහාරය එල්ල වීමෙන් අනතුරුව නවසීලන්ත අගමැතිනිය ජසින්ඩා ආඩන් කටයුතු කළ ආකාරය ලෝක නායකයින්ගේ පවා ප්‍රශංසාවට ලක්වුණි. ප්‍රහාරයෙන් අනතුරුව විපතට පත්වුවන් වෙනුවෙන් ශෝකය පළ කළ ඇය හිජාබයක් පැළඳීම තුළින් ශක්තිමත් පණිවුඩයක් ලබා දුන් බවයි එහිදී ඔවුන් පවසා සිටියේය. අන්තවාදය මුලිනුපුටා දැමීමට ලෝවාසී සියලු දෙනා එකාවන්ව කටයුතු කළ ඇය මෙහිදී දැඩිව අවධාරණය කළාය. මෙම අවස්ථාව සඳහා නවසීලන්ත ජාතිකයන් ජාති ආගම් බේදයකින් තොරව සහභාගි වී සිටිනු දක්නට ලැබුණි. ක්‍රයිස්ට්චර්ච් ප්‍රහාරයෙන් පුද්ගලයන් පනස්දෙනෙකු මියගිය අතර තවත් බොහෝ පිරිසක් තුවාල ලැබුවේය. ජාතිවාදී දක්ෂිණාංශික මතවාද දරමින් වෙඩි ප්‍රහාරය සිදු කළ බ්‍රෙන්ටන් ටරන්ට් නමැති විසි අට හැවිරිදි ඔස්ට්‍රේලියානු ජාතිකයාට එරෙහිව ඒ සම්බන්ධයෙන් නඩු පවරා ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=106986", "Category": null, "Parent URL": null}