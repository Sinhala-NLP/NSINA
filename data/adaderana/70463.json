{"Source": "Adaderana", "Timestamp": "March 5, 2017 03:21 pm", "Headline": "මනු සටහන්කරුවන්ගෙන් රතු එළියක් ", "News Content": "ඉල්ලීම් කිහිපයක් මුල් කරගනිමින් ජාතික ජල සම්පාදන මණ්ඩලයේ මනු සටහන්කරුවන්ගේ වෘත්තීය සමිති සංගමය විසින් පෙබරවාරි 17 දින සිට දීප ව්‍යාප්තව ආරම්භ කරන ලද අකුරට වැඩ කිරීමේ වෘත්තීය සමිති ක්‍රියාමාර්ගය පිළිබඳව මෙතෙක් කිසිඳු බලධාරියෙකුගේ අවධානය යොමු වී නොමැති බව මනු සටහන් කරුවන්ගේ සංගමය පවසයි. තවදුරටත් මේ සඳහා විසඳුමක් නොලැබුණහොත් අඛණ්ඩ වැඩ වර්ජනයකට යාමට සූදානම් බවද ජාතික ජල සම්පාදන මණ්ඩලයේ මනු සටහන් කරුවන්ගේ වෘත්තීය සමිති සංගමයේ ලේකම් සෙනරත් අර්තවීර මහතා කියා සිටියේය. එහිදී වැඩිදුරටත් අදහස් දැක්වූ ඒ මහතා, ජාතික ජල සම්පාදන මණ්ඩලයේ මනු සටහන් කරුවන්ගේ සංගමය ඉල්ලීම් 10 ක් මුල් කරගනිමින් මේ වෘත්තීය සමිති ක්‍රියා මාර්ගයට පසුගිය පෙබරවාරි 17 දින සිට එලඹුණා. අපේ ඉල්ලීම් උනේ කොන්ත්‍රාත් මනු සටහන් කරුවන් සියලු දෙනා ස්ථීර කිරීමත්,පොරොන්දු පරිදි තනතුරු නාමය සංශෝධනය කිරීමත්,ක්ෂේත්‍ර නිලධාරීන් වෙත ලබා දුන් යතුරුපැදි බිල්පත් සකස්කරන සේවකයින්ටත් ලබාදෙන ලෙසත්,ආවරණ සේවකයින් අදාළ තනතුරේ ස්ථීර කිරීමත්,දිරි දීමනා කප්පාදුව නවත්වන ලෙසත්, කප්පාදු කරන ලද දිරි දීමනා නැවත ලබාදෙන ලෙසත්,බදවා ගැනීමේ ශ්‍රේණිය 12 හා 8 වන ශ්‍රේණිය දක්වා උසස්වීම් ක්‍රමවේදය ක්‍රියාත්මක කරන ලෙසත්,මනු සටහන් තැබීම පුද්ගලීකරණය නොකරන ලෙසත් ,වැඩි වන ජල සම්බන්ධතා ප්‍රමාණය අනුව සේවක පුරප්පාඩු පුරවන ලෙසත් හා සම්මත මනු කියවීම් ප්‍රමාණය වැඩි කිරීමට ගෙන යන සැලසුම් වහා නතර කරන ලෙසත් ඉල්ලලා තමයි අපි මේ වෘත්තීය සමිති ක්‍රියාමාර්ගයට ආවේ. නමුත් මේ වෙන තෙක් ජාතික ජල සම්පාදන මණ්ඩලයේ පාලන අධිකාරියවත් ,ජල සම්පාධන අමාත්‍යවරයාවත් මේ ගැන අවධානය යොමු කරලා නැහැ.නමුත් මේ වන විට විශාල ජල පාරිභෝගිකයින් ප්‍රමාණයක් අපහසුතාවයට ලක් වෙලා තියෙනවා.මොකද ලක්ෂ 21 කට වැඩි ජල පාරිභෝගිකයින් සංඛ්‍යාවක් ඉන්නවා.පෙබරවාරි මාසයේ ජල බිල්පත පාරිභෝගිකයින් ලක්ෂ 9 කට ලැබිලා නෑ.මාර්තු මාසය අවසානය වන විට ලක්ෂ 11 ක් දක්වා වැඩි වෙනවා.ඒ වගේම තමයි මේ නිසා ජාතික ජල සම්පාදන මණ්ඩලයේ ආදායම පවා අඩුවෙලා නමුත් කිසිඳු වග කිවයුතු නිලධාරියෙකු අපේ ඉල්ලීම් පිලිබදව මේ වන තෙක් සාකච්ඡා මට්ටමකටවත් ගිහිල්ලා නෑ. අපේ සාධාරණ ඉල්ලීම් කිහිපයක් තියෙන්නේ මේ සඳහා ඉදිරියේදී විසඳුමක් නොලැබුණහොත් දීප ව්‍යාප්ත අකණ්ඩ වැඩ වර්ජන වෘත්තීය සමිති ක්‍රියාමාර්ගයකට යාමට අපි සූදානමින් සිටිනවා. “", "URL": "https://sinhala.adaderana.lk/news.php?nid=70463", "Category": null, "Parent URL": null}