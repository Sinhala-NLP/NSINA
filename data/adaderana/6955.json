{"Source": "Adaderana", "Timestamp": "February 26, 2010 04:04 pm", "Headline": "සැකකරුවන් හයදෙනෙකුගෙන් ප්‍රශ්න කිරීමට අවසර", "News Content": "රජය පෙරළා දැමීමට කුමන්ත්‍රණය කළ බවට වු චෝදනා මත අත්අඩංගුවට ගෙන රඳවා සිටින ජෙනරාල් සරත් ෆොන්සේකා මහතාගේ ලේකම් සේනක ද සිල්වා ඇතුලු 6 දෙනෙකු තවදුරටත් රඳවාගෙන ප්‍රශ්න කිරිමට කොළඹ ප්‍රධාන මහේස්ත්‍රාත්වරිය පොලිසියට අවසර ලබා දුන්නේය. අදාළ සැකකරුවන් කොළඹ ප්‍රධාන මහේස්ත්‍රාත් චම්පා ජානකී රාජරත්න මහත්මිය හමුවට අද ඉදිරිපත් කෙරුණු අතර හදිසි නීති රෙගුලාසි යටතේ සැකකරුවන් පිළිබඳ මහේස්ත්‍රාත්වරිය නීරීක්ෂණ සටහන් කර ගනු ලැබීය. මෙහිදි සැකකරුවන් මහේස්ත්‍රාත්වරිය හමුවේ ප්‍රකාශ කර ඇත්තේ තමන් කිසිදු අපරාධයකට සම්බන්ධ නොමැති බවය. අත්අඩංගුවේ පසුවන සැකකරුවන් මහේස්ත්‍රාත්වරියගේ නීරීක්ෂණය සඳහා ඉදිරිපත් කෙරුණේ රැඳවුම් නියෝගයට අනුවයි.", "URL": "https://sinhala.adaderana.lk/news.php?nid=6955", "Category": null, "Parent URL": null}