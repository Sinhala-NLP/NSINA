{"Source": "Adaderana", "Timestamp": "November 16, 2018 10:11 am", "Headline": "සුන්දරත්වය සොයා යන දෑතක්", "News Content": "හැටන් නුවරඑළිය ප්‍රධාන මාර්ගයේ ගමන් කිරීමේදි දෙස් විදෙස් කාගෙත් සිත්ගත් සුන්දර දිය ඇල්ලක් වූ ඩෙවෝන් දිය ඇල්ල, කැන්වස් මත එම ස්ථානයේ සිටම සිතුවම් කරමින් අලෙවි කර ජීවිකාව සරිකර ගැනීමට ජයසිරිපුර, පතන පදිංචි 58හැවිරිදි විජේසිංහ පුරුදුව සිටියි. අවුරුදු 15ක පමණ කාලයක සිට මෙම කටයුත්තේ නිරත වන මොහු දිනකට චිත්‍ර 4ක් පමණ අඳින බව පැවසීය. අවිවාහකයෙක් වන මොහු තම මව රැකගැනීමේ වගකීම දැරීමට සිදු වීම නිසා විවාහ නොවූ බවත් සැමියා සහ පුතා මියගොස් අසරණ වු තම වැඩිමහල් සහෝදරිය රැක ගැනිමේ වගකීම දැරීමට සිදු නොවූයෙනම් තම චිත්‍ර අගයමින් විදේශගත වීමට ආරාධනා කල පුද්ගලයින් සමඟ යන බව ද පැවසීය. ඔහු ලී කැටයම් කැපීම, මංගල පෝරු ගැසීම ආදී රැකියාවල නිරත වූවත් චිත්‍ර ඇඳිම පමණක් සිදුකරන බවද පැවසීය. චිත්‍රයක් රුපියල් 1000 ට පමණ අලෙවි කරන අතර මෙරට පුද්ගලයින්ගෙන් වැඩි ප්‍රතිචාරයක් නැතත් විදේශිකයින් මහන්සිය අගයමින් චිත්‍ර රැගෙන යන බවත් ලෝකය පුරා තම චිත්‍ර දහස් ගණන් ඇති බවත් තමා කැමති රැකියාවක නිරතවීමට ලැබීම වාසනාවක් බවත් පැවසීය.", "URL": "https://sinhala.adaderana.lk/news.php?nid=99293", "Category": null, "Parent URL": null}