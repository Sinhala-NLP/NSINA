{"Source": "Adaderana", "Timestamp": "June 4, 2019 06:38 am", "Headline": "බළල් දිවියෙකු ගැටී සිදුවු අනතුරකින් තරුණ ජීවිත 2ක් මහමඟ නවතී", "News Content": "කරදියනාරු පොලිස් වසමේ බදුල්ල වෙන්කලඩි මාර්ගයේ සිදුවු අනතුරකින් තරුණයින් 2ක් ජීවිතක්ෂයට පත්ව තිබේ. ඊයේ(03) රාත්‍රී 10 ට පමණ මෙම අනතුර සිදුව ඇතැයි පොලීසිය පවසයි. චෙන්කලඩි දෙසට ධාවනය වු යතුරුපැදියක් බළල් දිවියෙකුගේ ගැටී පසුව මාර්ගයෙන් පිටතට පැන තිබේ. අනතුරුව සංඥා කණුවක ගැටී අනතුරට ලක්වු යතුරු පැදියේ ගමන් ගත් දෙදෙනාම බරපතළ තුවාල ලබා රෝහල් ගත කර තිබේ. චෙන්කලඩි රෝහලට ඇතුළු කිරීමේ දී පැදිකරු මියගොස් සිටි අතර පසුපැදිකරු වැඩිදුර ප්‍රතිකාර සඳහා මඩකලපුව රෝහලට ඇතුළත් කිරිමේ දී මිය ගොස් තිබේ. මෙසේ මියගොස් ඇත්තේ වයස අවුරුදු 19 ක් වු කනපති නගර්, චෙන්කලඩි ප්‍ර‍දේශයේ පදිංචි පෙරුම්බරාජා ජේරුජන් හා වයස අවුරුදු 20 ක් වු ‍එම ලිපිනයේ ම පදිංචි ගෞවරීෂවරන් වීදූෂන් නැමැති තරුණයෙකි. මෘත ශරීරයන් චෙන්කලඩි හා මඩකලපුව රෝහල්වල තැන්පත් කර තිබේ. කරදියනාරු පොලීසිය වැඩිදුර විමර්ශන පවත්වනු ලබයි.", "URL": "https://sinhala.adaderana.lk/news.php?nid=111273", "Category": null, "Parent URL": null}