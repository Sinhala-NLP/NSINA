{"Source": "Adaderana", "Timestamp": "July 15, 2018 06:09 am", "Headline": "තොඩුවාවේ කුඩු රැජින නැවතත් රක්ෂිත බන්ධනාගාරයට", "News Content": "“තොඩුවාවේ කුඩු රැජින” ලෙසින් හඳුන්වන සැකකාරියක්ව මෙම මස 23 වැනිදා දක්වා රක්ෂිත බන්ධනාගාර ගත කරන ලෙස මාරවිල වැඩ බලන මහේස්ත්‍රාත් ඩී.එච්.එච්.ජයසිංහ මහතා 14 වැනිදා සවස නියෝග කළේය. මාරවිල පොලීසියේ නිලධාරීන් විසින් සැකකාරිය අත්අඩංගුවට ගෙන අධිකරණය වෙත ඉදිරිපත් කර තිබූණි. සැකකාරිය සන්තකයේ තිබී හඳුනා නොගත් මත් පෙති 15 ක්,හෙරෝයින් ග්‍රෑම් 1260 ක්,සහ ගංජා ග්‍රෑම් 10 ක්ද පොලිස් බාරයට ගෙන තිබුණි. පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් අනතුරුව රක්ෂිත බන්ධනාගාර ගත කර ඇත්තේ මහවැව - තොඩුවාව පදිංචි 34 හැවිරිදි කාන්තාවක්වය. 05 දරු මවක් වන ඇය සැමියා හැර ගොස් ඇති කාන්තාවකි.මීට පෙර හෙරෝයින් මත් කුඩු ජාවාරම සම්බන්ධයෙන් පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් අනතුරුව ඇය සිර දඩුවම් නියමවී සිට ඇත. ඉන් නිදහස් වී පැමිණ ගත වී ඇත්තේ මාස 03 ක් පමණක් බව පොලීසිය කියයි.සිර දඬුවමින් පසුව නිවසට පැමිණ ඇති සැකකාරිය නැවතත් හෙරෝයින් මත් කුඩු ඇතුළු මත් ද්‍රව්‍ය ජාවාරම් සිදු කරන බවට පොලිස් බුද්ධි අංශ විසින් අනාවරණය කර ගෙන තිබුණි.එම බුද්ධි තොරතුරු අනුව වැටලීම සිදු කිරීමට කටයුතු කර ඇත. සැකකාරියගේ නිවසේ ආලින්දයේ ඇති පුටු අතර සඟවමින් දුරකථනය භාවිතා කරමින් මත් කුඩු සහ මත් පෙති ජාවාරම සිදු කිරීමට සැකකාරිය සමත්වී ඇත.පොලීසි විසින් සැකකාරියගේ නිවස වටලන අවස්ථාවේ එම ස්ථානයට පැමිණ සිටි තරුණ වයසේ ගැණුම්කරුවන් කීප දෙනෙකුම පලා ගොස් ඇත. මාරවිල සහකාර පොලිස් අධිකාරී අර්නස්ට් ප්‍රනාන්දු,මාරවිල මූලස්ථාන පොලිස් පරීක්ෂක එස්.පී.එදිරිසිංහ යන මහත්වරුන්ගේ උපදෙස් සහ මෙහෙයවීම මත මාරවිල පොලීසියේ උප පොලිස් පරීක්ෂක චමෝද් ධර්මප්‍රිය, පොලිස් කොස්තාපල්වරුන් වන 75915 සමන්,65089 තෙන්නකෝන්,13978 මාතරආරච්චි,කාන්තා පොලිස් කොස්තාපල් 10091 අමන්දා,පොලිස් කොස්තාපල් රියදුරු 31144 වසන්ත යන අය විසින් වැටලීම සිදු කර ඇත.", "URL": "https://sinhala.adaderana.lk/news.php?nid=92582", "Category": null, "Parent URL": null}