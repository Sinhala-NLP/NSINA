{"Source": "Adaderana", "Timestamp": "April 3, 2013 07:49 am", "Headline": "අධි රුධිර පීඩනය ව්‍යාප්තිය වේගවත්", "News Content": "අධි රුධිර පීඩනය ලාංකිකයින් අතර ඉතා වේගයෙන් ව්‍යාප්ත වන රෝගයක් බව සෞඛ්‍ය අධ්‍යාපන කාර්යාංශය පවසයි. මේ නිසා ඇතිවන මරණ සංඛ්‍යාව ද ඉහළ අගයක් ගන්නා බව එම කාර්යාංශය සඳහන් කළේය. අධික ලෙස ලුණු ආහාරයට ගැනීම මෙයට ප්‍රධානතම හේතුව වන බව සඳහන්ය. ලාංකික ආහාර පුරුදුවලට අනුව බාහිරව ආහාරයට එක්කරන ලුණු ප්‍රමාණය ඉතා ඉහළ අගයක් ගන්නා බව වෛද්‍ය පර්යේෂණ ආයතන විසින් සිදු කළ පරීක්ෂණයක දී අනාවරණය වී තිබේ. මේ හේතුවෙන් අධි රුධිර පීඩනය වළක්වා ගැනීම ඉතා අසීරු කාර්යයක් බව ඔවුන් පෙන්වාදෙයි. ලුණු භාවිතය වෙනුවට දෙහි, ගොරකා සහ සියඹලා වැනි රසකාරක ආහාරයට එක්කර ගැනීම විකල්ප ආහාර පුරුදු ලෙස සෞඛ්‍ය අධ්‍යාපන කාර්යාංශය පවසයි. මෙම මස 07 වන දිනට යෙදී ඇති ලෝක සෞඛ්‍ය දිනයේ තේමාව ලෙස නම් කර ඇත්තේ ද අධික රුධිර පීඩනය වළක්වා ගැනීම යන්නය.", "URL": "https://sinhala.adaderana.lk/news.php?nid=32958", "Category": null, "Parent URL": null}