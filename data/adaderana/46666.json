{"Source": "Adaderana", "Timestamp": "October 12, 2014 09:30 am", "Headline": " යාල්දේවි හෙට යාපනයට  ගමන් අරඹයි ", "News Content": "වසර 24කට පසු යාල්දේවී දුම්රිය ප්‍රථම වරට යාපනය දක්වා ගමන් කිරීම හෙට(13) ආරම්භවීමට නියමිතව තිබේ. ඉන්දීය රජය විසින් ලබාදුන් ණය සහ තාක්ෂණ ආධාර යටතේ මේ වන විට එම දුම්රිය මාර්ගයේ සහ දුම්රිය ස්ථානවල ඉදිකිරීම් අවසන් වී ඇති අතර ජනාධිපති මහින්ද රාජපක්ෂ මහතාගේ ප්‍රධානත්වයෙන් මාර්ගය විවෘත කිරීමට නියමිතය. දැනට උතුරු දුම්රිය මාර්ගයේ දුම්රිය ධාවනය වන්නේ කොළඹ සිට පලෙයි දක්වා පමණය. මේ අතර ප්‍රතිසංස්කරණ කරනු ලැබු කොඩිකාමන් දුම්රිය ස්ථානය ද හෙට(13) ජනාධිපතිවරයාගේ ප්‍රධානත්වයෙන් විවෘත කිරීමට නියමිතය. උතුරු දුම්රිය මාර්ගයේ ප්‍රධාන හැරවුම් මධ්‍යස්ථානයක් සහ වැඩිම මගීන් පිරිසක් භාවිත කරන දුම්රිය ස්ථානයක් ලෙස කොඩිකාමන් දුම්රිය ස්ථානය සැලකෙයි.", "URL": "https://sinhala.adaderana.lk/news.php?nid=46666", "Category": null, "Parent URL": null}