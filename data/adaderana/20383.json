{"Source": "Adaderana", "Timestamp": "December 1, 2011 10:43 am", "Headline": "කෝප් වාර්තාව පාර්ලිමේන්තුවට", "News Content": "කෝප් කමිටුවේ නවතම වාර්තාව මීට ස්වල්ප මොහොතකට පෙර එම කමිටු සභාපති ජ්‍යෙෂ්ඨ අමාත්‍ය ඩීව් ගුණසේකර මහතා විසින් පාර්ලිමේන්තුවට ඉදිරිපත් කර තිබේ. කෝප් කමිටුව ආයතන 229 ට අදාළ විමර්ශන කටයුතු පසුගිය 25 වන දින වනවිට අවසන් කර තිබූ බව ද අමාත්‍යවරයා පාර්ලිමේන්තුව හමුවේ අනාවරණය කර ඇත. මෙම කෝප් කමිටුව සභාපතිවරයා සමග තවත් සාමාජිකයින් තිස්දෙනෙකුගෙන් සමන්විත වන අතර ඊට ආණ්ඩු පක්ෂයේ සාමාජිකයින් 15 දෙනෙකු සහ විපක්ෂයේ සාමාජිකයින් 15 දෙනෙකු ඇතුළත්ය. පොදු ව්‍යාපාර කාරක සභා වාර්තාව හෙවත් \"කෝප් \" වාර්තාව මගින් පාඩු ලබන රාජ්‍ය සහ අර්ධ රාජ්‍ය ආයතන 40 ට වැඩි ප්‍රමාණයක් හඳුනාගෙන ඇති බව ද ඩීව් ගුණසේකර මහතා පැවසීය. දුර්වල කළමනාකරණය සහ විගණකාධිපති වාර්තා අනුව කටයුතු ‍නොකිරීම ‍එම ආයතන පාඩු ලැබීමට හේතු වී ඇති බව අමාත්‍යවරයා පෙන්වාදෙයි. ඒ අනුව විගණනයට ලක් කෙ‍රුණු සියලු ආයතන සඳහා නිර්දේශ 22ක් කෝප් කමිටුව විසින් ඉදිරිපත් කළ බව ද අද(01) මාධ්‍ය හමුවකට එක්වෙමින් ඩීව් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=20383", "Category": null, "Parent URL": null}