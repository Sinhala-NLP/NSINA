{"Source": "Adaderana", "Timestamp": "June 20, 2013 08:27 am", "Headline": " හෘදයාබාධ වලින් වසරකට 7300ක් මියයයි", "News Content": "හෘදයාබාධ වලින් වසරකට පුද්ගලයින් 7300 ක් මියයන බව සෞඛ්‍ය අමාත්‍යංශය පවසයි. සෞඛ්‍ය අමාත්‍යංශය පෙන්වා දෙන්නේ පුද්ගලයින් දෙලක්ෂ දහනවදහසක් වසරකට හෘදයාබාධ සඳහා ප්‍රතිකාර ලබා ගැනීමට රෝහල් ගත වන බවයි. වසරකට පුද්ගලයින් 14,600 ක් අඝාතයෙන් මිය යන අතර හෟදයාබාධ සහ අඝාතයන්ට මෙන්ම පිළිකා ඇතුළු බෝනොවන රෝගවලට ලක් වීමට ප්‍රධාන හේතුව සිරුරේ බර ඉහළ යාම සහ තරබාරුකම බව සෞඛ්‍ය අමාත්‍යංශය සඳහන් කරයි. එම නිසා තරබාරු බව සිරුරේ බර ඉහළ යාම විද්‍යාත්මකව පාලනය කිරිම සඳහා නව වෛද්‍ය පර්යේෂණයක් ආරම්භ කිරීමට වෛද්‍ය පර්යේෂණ ආයතනය කටයුතු යොදා තිබේ. ඊයේ(19) ආරම්භ වූ එම නව වැඩසටහනට එක්වූ සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කළේ ශ්‍රී ලංකාවේ ජන ගහනයෙන් සියයට විස්සක් මන්දපෝෂණයට ගොදුරු වී සිටින බවයි. ඊට අමතරව තවත් 18% ත් 20% ත් අතර ප්‍රමාණයක් අධිරුධිර පීඩනයට ද 15% ක් දියවැඩියා රෝගයට ද ගොදුරු වී සිටින බව මෛත්‍රීපාල සිරිසේන අමාත්‍යවරයා පවසයි. වර්ථමානයේ පරිභෝජනය කරනු ලබන ආහාරපාන හේතුවෙන් පුද්ගලයින් රෝගීන් බවට පත්වන බැවින් ඉදිරියේදී ආහාර සම්බන්දයෙන් මාර්ගෝපදේශන මාලාවක් හදුන්වා දීමට බලාපොරොත්තු වන බව සෞඛ්‍ය අමාත්‍යවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35078", "Category": null, "Parent URL": null}