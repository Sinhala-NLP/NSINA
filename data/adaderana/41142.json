{"Source": "Adaderana", "Timestamp": "February 15, 2014 11:14 am", "Headline": "අමෙරිකාවේ යෝජනාවට ඉන්දියාවත් සහය දෙනවාලු", "News Content": "අමෙරිකාව විසින් ශ්‍රී ලංකාවට එරෙහිව එළඹෙන ජිනීවා සමුළුවේදී ගෙන එනු ලබන යෝජනාවට සහය ලබාදෙන බව ඉන්දීය රජයේ අභ්‍යන්තර ආරංචි මාර්ග අනාවරණය කරයි. ඉන්දීය මධ්‍යම රජයේ නිලධාරියෙකුගේ අදහස් උපුටා දක්වමින් එරට මාධ්‍ය මේ බව අනාවරණය කර තිබේ. නම හෙළි කිරීමට අකමැති අදාළ නිලධාරියා පවසා ඇත්තේ යුද්ධය අවසන් වීමෙන් පසු ශ්‍රී ලංකා රජය උතුරු පළාතේ මැතිවරණයක් පැවැත්වීමට ගත් පියවර අගය කරන බවයි. කෙසේ වුවද මැතිවරණයක් පැවැත්වීමෙන් පමණක් එම පළාතේ ජනතාවගේ ගැටලුවලට විසඳුමක් ලැබී නැති බව හෙතෙම අවධාරණය කර ඇත. ශ්‍රී ලංකා රජය ද්‍රවිඩ ජනතාවගේ ගැටලු සම්බන්ධයෙන් විධිමත් ක්‍රියාමාර්ගයක් ගෙන නැති බව ඉන්දියාව තවමත් සිතාගෙන සිටින්නේ යැයි ද අදාළ නිලධාරියා පවසා තිබේ. උතුරු පළාත් සභා මැතිවරණය පැවැත්වීමෙන් පසු ශ්‍රී ලංකා රජයත් උතුරු පළාත් සභාවත් අතර ගැටුම්කාරී තත්ත්වයක් මතුව ඇති බව පෙන්වාදෙන අදාළ නිලධාරියා මේ ගැන ඉන්දියාවේද අවධානය යොමුව ඇති බව සඳහන් කර ඇත. මේ නිසා ශ්‍රී ලංකා රජයේ ඉල්ලීම් වලට කන්දීමට ඉන්දියාව සුදානම් නැති බවත් මෙම වාතාවරණය යටතේ අදාළ යෝජනාවට සහයදීමට සිදුවන බවත් හෙතෙම වැඩිදුරටත් පවසා තිබේ. ශ්‍රී ලංකාවේ සිදුව ඇතැයි කියන යුද අපරාධ හා මානව හිමිකම් කඩවීම් ගැන ජාත්‍යන්තර ස්වාධීන පරීක්ෂණයක් පැවැත්විය යුතු බව බ්‍රිතාන්‍ය මෙන්ම අමෙරිකාව ද පසුගිය කාලයේදී ජාත්‍යන්තර හමුවේ කළ ප්‍රකාශයකි. මෙම ප්‍රකාශයට ඇතැම් රටවල් විරුද්ධ වුවද තවත් රටවල් එම යෝජනාවට සහය පළ කළ යුතු බව පවසා තිබේ.", "URL": "https://sinhala.adaderana.lk/news.php?nid=41142", "Category": null, "Parent URL": null}