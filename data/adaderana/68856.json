{"Source": "Adaderana", "Timestamp": "January 30, 2017 05:16 pm", "Headline": "ජාතික දින සැමරුමට සියල්ල සුදානම්", "News Content": "මෙවර ජාතික දින තේමාව ජාතික නිදහස ලෙස නම් කර ඇති බව ස්වදේශ කටයුතු අමාත්‍ය වජිර අබේගුණවර්ධන මහතා පැවසීය. අද (30) රජයේ ප‍්‍රවෘත්ති දෙපාර්තමේන්තුවේ පැවති මාධ්‍ය සාකච්ඡාවකට සහභාගී වෙමින් ඔහු මේ බව කියා සිටියේ ය. ඒ අනුව ජාතික සමගිය ඇති වන ලෙස දිස්ත‍්‍රික්ක 25 න් දිස්ත‍්‍රික්ක 22 ක සහ කොළඹ නිදහස් දින සැමරුම් පැවැත්වීමට කටයුතු යොදා තිබේ. එහි ප‍්‍රධාන උත්සවය කොළඹ ගාලුමෝදර පිටියේ දී 4 වන දා උදෑසන 8ට ආරම්භ කිරීමට නියමිතය. නිදහස් උත්සවය පිළිබඳ සියළුම රාජ්‍ය දෙපාර්තමේන්තු, ආයතන, සංස්ථා හා පෞද්ගලික අංශයට දැනුවත් කර ඇති අතර ජාතික සමගිය ඇති වන පරිදි ජාතික කොඩිය ප‍්‍රදර්ශනය කර ජාතික දිනය සැමරීමට කටයුතු සංවිධානය කරන ලෙස චක‍්‍රලේඛනයක් මඟින් දැනුම් දී ඇතැයි අමාත්‍යවරයා මෙහිදී කියා සිටියේ ය. එයට සමගාමීව ජාතයන්තර වශයෙන් තානාපති කාර්යාල සියල්ලම මේ වන විට නිදහස් දින සැමරුම සඳහා කටයුතු සංවිධානය කරමින් සිටින බව ද ප‍්‍රකාශ කෙරිණි.", "URL": "https://sinhala.adaderana.lk/news.php?nid=68856", "Category": null, "Parent URL": null}