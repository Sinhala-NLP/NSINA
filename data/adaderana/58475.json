{"Source": "Adaderana", "Timestamp": "March 21, 2016 08:46 pm", "Headline": "විදුලි ගැටළු විසඳන වාර්තාව 23දා ජනපතිට", "News Content": "විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මැතිතුමාගේ සභාපතීත්වයෙන් යුත් විදුලි ගැටළු පිළිබඳව කඩිනම් විසදුම් සොයන ජනාධිපති කැබිනට් අනු කමිටුවේ අවසන් සමාලෝචනය අද (21) දින පස්වරුවේ විදුලිබල හා පුනර්ජනනීය බලශක්ති අමාත්‍යාංශයේදී පැවැත්විණි.මෙම කමිටුවේ යෝජනා ඇතුළත් කඩිනම් වර්තාව එළඹෙන 23 වනදා භාරදීමට නියමිත අතර පුළුල් වාර්තාව මසක් ඇතුළත ඉදිරිපත් කිරීමට නියමිතය.මේ පිළිබඳව වැඩිදුරටත් අදහස් දැක්වූ අමාත්‍ය රංජිත් සියඹලාපිටිය මහතා මෙසේද අදහස් දැක්වීය.\"ජනාධිපතිතුමා මේ අමාත්‍ය කමිටුවට වගකීම් 2 ක් පැවරුවා. ඉන් එකක් තමයි මේ විදුලිබල ක්ෂේත‍්‍රය මුහුණදීලා තිබෙන ගැටළුවට කෙටිකාලීන සහ දිගුකාලීන විසඳුම් සෙවීම. කෙටිකාලීන විසඳුම් ලබාදිම සඳහා සතියක කාලයක් ලබාදුන්නා. අද තමයි ඒ සඳහාවන කමිටුව අවසන්වරට රැස්වුණේ. අද දවසේ අපි විශේෂයෙන්ම විදුලබල මණ්ඩලයේ ඉන්ජිනේරු සංගමය සමගත් සාකච්ඡා කළා. සෑම අංශයක් ගැනම අවධානය යොමුකරමින් අපි මේ පිළීබඳව සියළු කරුණු අද ගොනුකර නිමාකළා. මෙම වාර්තාව ලබන බදාදා (23) පෙරවරු 9.00ට ජනාධිපතිතුමාට අපි බාර දෙනවා. මෙම වාර්තාව සැකසීම සඳහා පත්කළ අනිකුත් කමිටු වාර්තාවන්ද අපි පරිශීලනය කළා. අපි විශ්වාස කරනවා ඒ තුළින් ක්ෂණික සහ මැදකාලීන විසඳම් ලබාගත හැකිවෙයි කියලා. පුපුරාගිය ට‍්‍රාන්ස්ෆෝමර් 02 නිෂ්පාදනය කළ ජර්මනියේ සමාගම් දෙකත් නිරීක්ෂණ කටයුතු සඳහා අද ලංකාවට පැමිණියා. ඔවුන් හෙට දවසේ කොටුගොඩ සිද්ධියත් පරික්ෂා කර, අවසන් නිගමන ලබාදෙන්න අදහස් කරනවා. ඉන්පසු එම පිපිරීම් සම්බන්ධවත් අපට ජනතාවට කරුණු දක්වන්න හැකිවේවි. දීර්ඝකාලීන විසඳුම් වාර්තාව සැකසීම සඳහා මාස 03 ක් ලබාදී තිබෙනවා. එම වාර්තාවත් ඉතාම කඩිනමින් සකස් කරන්න අපි බලාපොරොත්තු වෙනවා\" යැයි පැවසීය.අමාත්‍ය සුසිල් පේ‍්‍රමජයන්ත, අමාත්‍ය පාඨලී චම්පික රණවක, අමාත්‍ය චන්දිම වීරක්කොඩි, අමාත්‍ය සාගල රත්නායක, නියෝජ්‍ය අමාත්‍ය අජිත් පී. පෙරේරා, නියෝජ්‍ය අමාත්‍ය ඉරාන් වික‍්‍රමරත්න යන මහත්වරුන් මෙම කමිටුවේ සෙසු සමාජිකයන් වේ.", "URL": "https://sinhala.adaderana.lk/news.php?nid=58475", "Category": null, "Parent URL": null}