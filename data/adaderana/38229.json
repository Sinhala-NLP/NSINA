{"Source": "Adaderana", "Timestamp": "October 19, 2013 12:19 pm", "Headline": "වැලිවේරිය  ගැටලුව -  සේවකයින් 50ට කර්මාන්ත ශාලාවට යාමට අවසර", "News Content": "මතභේදයකට තුඩුදී ඇති වැලිවේරිය රතුපස්වල ප්‍රදේශයේ පිහිටි කර්මාන්ත ශාලාවේ නඩත්තු කටයුතු සඳහා කාර්ය මණ්ඩලය ඇතුළු සේවකයින් 50 දෙනෙකුට යළි කර්මාන්ත ශාලාව තුළට යාමට ගම් වාසීන් සිය එකඟතාව පළකර තිබේ. ඊයේ පස්වරුවේ පොලීසිය සහ ගම්වාසීන් අතර පැවති සාකච්ජාවක දී මෙම තීරණයට එළඹ ඇති බව සඳහන්ය. ගම්පහ කොට්ඨාසය භාර පොලිස් අධිකාරී විජිත ඩී.කොමසාරු මහතාගේ ප්‍රධානත්වයෙන් පැවති සාකච්ඡාවකදී එම එකඟතාවයට පැමිණ ඇති අතර ඒ සඳහා ගම්වාසීන් 1000 ක් පමණ සහභාගි වී ඇත. කර්මාන්ත ශාලාවේ යන්ත්‍ර සුත්‍ර අලුත්වැඩියා කටයුතු සඳහා සේවකයින්ට කර්මාන්ත ශාලාව තුළට යාමට අවශ්‍ය බව එහි කළමනාකාරිත්වය විසින් පොලීසියට දැනුම් දී තිබුණු අතර ඒ අනුව මෙම රැස්වීම කැඳවා තිබුණි. මේ අතර මීට පෙර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාගේ ප්‍රධානත්වයෙන් පැවති සාකච්ජාවකදී කර්මාන්ත ශාලාවේ නඩත්තු කටයුතු සඳහා සේවක සේවිකාවන් 80 දෙනෙකුගෙන් යුත් කණ්ඩායමකට කර්මාන්ත ශාලාව තුළට යාමට අවසර ලබා දී තිබිණ. ඒ වන විටත් කර්මාන්ත ශාලාවේ නිෂ්පාදන කටයුතු නවතා දමා තිබු අතර එය නිරීක්ෂණය කිරීමට ගම්වාසීන්ට අවසර ලබා දී තිබුණි. කෙසේ වෙතත් ඉන් අනතුරුවත් ගම්වාසීන්ගෙන් එල්ල වු විරෝධතා හේතුවෙන් නඩත්තු කටයුතු සඳහා කර්මාන්ත ශාලාව තුළට යාමට ලබා දී තිබු අවසරය නවතා දැමීමට තීරණය කෙරුණි.", "URL": "https://sinhala.adaderana.lk/news.php?nid=38229", "Category": null, "Parent URL": null}