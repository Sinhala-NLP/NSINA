{"Source": "Adaderana", "Timestamp": "September 1, 2011 01:08 pm", "Headline": "හලාවත වෛද්‍යවරුන් බාහිර රෝගී ප්‍රතිකාර නවතයි", "News Content": "හලාවත, මහරෝහලේ වෛද්‍යවරුන් බාහිර රෝගී අංශයේ ප්‍රතිකාර ලබාදීමේ කටයුතුවලින් ඉවත් වී තිබේ. අද(01) උදෑසන සිට රෝහලේ වෛද්‍යවරුන් මෙම වෘත්තීය සමිති ක්‍රියාමාර්ගය ආරම්භ කර ඇති බව රජයේ වෛද්‍ය නිලධාරීන්ගේ සංගමය ප්‍රකාශ කරයි. සිය වැටුපෙන් ආදායම් බදු අයකරගැනීමට ගෙන ඇති තීරණයට එරෙහිව වෛද්‍යවරුන් විසින් මෙම වෘත්තීය සමිති ක්‍රියාමාර්ගය ආරම්භ කර ඇත. මෙම වෘත්තීය සමිති ක්‍රියාමාර්ගය හේතුවෙන් හලාවත රෝහලේ බාහිර රෝගී අංශයෙන් ප්‍රතිකාර ගැනීමට පැමිණෙන ‍රෝගීන් රැසක් අපහසුතාවට පත්ව ඇති බව අද දෙරණ වාර්තාකරු සඳහන් කළේය. කෙසේවෙතත් රෝ‍හලේ හදිසි ප්‍රතිකාර කටයුතු සාමාන්‍ය පරිදි සිදුවන බව රජයේ වෛද්‍ය නිලධාරීන්ගේ සංගමය පවසයි.", "URL": "https://sinhala.adaderana.lk/news.php?nid=18451", "Category": null, "Parent URL": null}