{"Source": "Adaderana", "Timestamp": "February 5, 2018 11:03 am", "Headline": "කුඹුරට ජලය දුන්නේ නැත්නම් ඡන්දය දෙන්නේ නෑ", "News Content": "ගලේවෙල ප්‍රාදේශීය ලේකම් කොට්ඨාසයට අයත් දඹවටවන වලව්වෙල අමුණ කුඹුරු අක්කර සියයක් පමණ ජලය නොමැති නිසා බණ්ඩි ගොයම විනාශ වෙමින් පවතින බවත් කඩිනමින් වෑමැඩිල්ල ජලාශයෙන් ජලය ලබා නොදෙන්නේ නම් ග්‍රාම සේවා වසම් 5ක කුඹුරු අක්කර සියයක ගොවීන් මෙවර පළාත් පාලන මැතිවරණයේ ඡන්දය වර්ජනය කරන බව පවසති. දඹවටවන වලව්වෙල අමුණ හරහා කුඹුරු අක්කර සියයකට ආසන්න ප්‍රමාණයක් දෙකන්නය වගා කෙරුණේ වෑමැඩිල්ල ජලාශය ලබාදෙන ජලයෙන් බව ගොවීහු පවසන අතර කන්න රැස්වීම් පවත්වා වී වගාව සඳහා අවසර ලබාදීමෙන් අනතුරුව කන්න හතරක කාලයක් වගා නොකෙරුණු මෙවර වී වගා කළ බව ගොවීන් කියති. මේ වන විට සිය කුඹුරු යායේ බණ්ඩි ගොයම පවතින බවත් වෑමැඩිල්ල ජලාශය වතුර රැගෙන යන ඇළ මාර්ගය නවීකරණය කිරීමේ නිසා තම වගාවන් වලට ජලය ලබා දීම අත්හිටුවා තිබෙන බව ගොවීහු චෝදනා කරති. නියගය නිසා කන්න හතරක කාලයක් වී වගාවෙන් ඈත්ව සිටි තමන් මෙවර සිය කනකර බඩු උගසට තබා වී වගාව ආරම්භ කළ ද වයඹ ඇළ සංවර්ධනය කිරීම බව පවසමින් තමන්ගේ කුඹුරු වලට වෑමැඩිල්ල ජලාශයේ ජලය තිබියදීත් ලබා නොදීම නිසා බලවත් අසාධාරණයක් සිදුව ඇතැයි ඔවුහු වැඩි දුරටත් කියා සිටිති. තම කුඹුරු සඳහා ජල මුර කීපයක් පමණක් අවශ්‍යතාවය ඇතත් එය ලබා නොදෙන්නේ නම් ඉදිරි පළාත් පාලන මැතිවරණයේදී කිසිදු දේශපාලන පක්ෂයකට සිය ඡන්දය පාවිච්චි නොකර සිටීමට කුඹුරු යායේ ග්‍රාම සේවා වසම් 5ක ගොවීන් තීරණය කොට ඇතැයි ඔවුහු කියති. වෑමැඩිල්ල ජලාශය හරහා වයඹ පළාතට ජලය රැගෙන යෑමේ විශේෂ ව්‍යාපෘතිය ආරම්භ කිරීමත් සමඟ ඒ ඇළ මග අලුත්වැඩියා කිරීමේ කටයුතු යුහුසුළුව මේ දිනවල ක්‍රියාත්මක වෙමින් පවතින අතර ජලාශයේ විශාල වතුර ප්‍රමාණයක් රැස්ව ඇති බව එහි ගිය අපට දැක ගැනීමට හැකියාව ලැබිණි. වාරිමාර්ග දෙපාර්තමේන්තුවට අයත් වෑමැඩිල්ල ජලාශය මීට පෙර අවස්ථා කිහිපයකම ජලය ලබාදී ගොවීන්ට වගා කරන ලෙස දැනුම් දී අවසානයේදී වීශේෂ ව්‍යාපෘතියක් ලෙස මැතිවරණ සමයේ ම වයඹ ඇළ ව්‍යාපෘතිය ක්‍රියාත්මක කිරීමත් සමඟ තමන්ට කැඳබිමට හරි තිබුණු වී වගාව විනාශ වෙමින් පවතින බව ගොවීහු පෙන්වා දෙති . මේ පිළිබඳව වගකිවයුතු බලධාරීන්ගේ අවධානය යොමු කරන්නැයි දඹවටවන වලව්වෙල අමුණ ගොවීහු ඉල්ලා සිටිති.", "URL": "https://sinhala.adaderana.lk/news.php?nid=83987", "Category": null, "Parent URL": null}