{"Source": "Adaderana", "Timestamp": "January 19, 2016 12:26 pm", "Headline": "දුරදක්නයේ පිහිටෙන් 3ක් පෝරකයට", "News Content": "පුද්ගල ඝාතනයකට වරදකරු වූ තිදෙනෙකුට යාපනය මහාධිකරණය මරණ දඬුවම නියම කර තිබේ.යාපනය, මිරුසුවිල් ප්‍රදේශයේ පදිංචිව සිටි පුද්ගලයෙකු පහරදී ඝාතනය කළ බවට චෝදනා එල්ල වී තිබු තිදෙනෙකුට අධිකරණය මෙලෙස මරණ දඬුවම නියම කළ බව අද දෙරණ වාර්තාකරු සඳහන් කළේය. 2006 වසරේ දෙසැම්බර් මස 15 වැනිදා මෙම ඝාතනය සිදුව තිබූ අතර ඝාතනයට ලක්වු පුද්ගලයා සතු වෑන් රථයක් සැකකරුවන් විසින් පැහැරගෙන ගොස් තිබුණි. අදාළ සිදුවීම මිරුසුවිල් යුධ හමුදා කඳවුරේ රාජකාරියේ නිරතව සිටි සෙබළෙකු දුරදක්නයකින් දැක ඇති බව සඳහන්ය. ඒ අනුව සිදුකළ විමර්ශනයේ දී සැකකරුවන් අත්අඩංගුවට ගැනීමට හැකි වී ඇති අතර පැහැරගත් වෑන් රථය ද සොයාගෙන ඇත. දීර්ඝ නඩු විභාගයකින් අනතුරුව තීන්දුව ප්‍රකාශයට පත් කළ මහාධිකරණ විනිසුරුවරයා පුද්ගල ඝාතනයට අදාළව විත්තිකරුවන් තිදෙනාට මරණ දඬුවම ද වෑන් රථය පැහැර ගැනීම සම්බන්ධයෙන් වසර පහ බැගින් බරපතළ සිරදඬුවම් ද නියම කර ඇති බව සඳහන්ය.විත්තිකරුවන් තිදෙනාගෙන් එක් අයෙකු ඇප මත නිදහස්ව සිටියදී විදෙස් රටකට පළාගොස් ඇති අතර ඔහු අත්අඩංගුවට ගැනීමට ජාත්‍යන්තර පොලීසිය වෙත දැනුම්දෙන ලෙස ද විනිසුරුවරයා නියෝග කර ඇත.", "URL": "https://sinhala.adaderana.lk/news.php?nid=56456", "Category": null, "Parent URL": null}