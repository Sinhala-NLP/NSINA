{"Source": "Adaderana", "Timestamp": "May 3, 2017 08:28 am", "Headline": "අලුත් අවුරුද්දෙන් පසු පාර්ලිමේන්තුව අද රැස්වෙයි", "News Content": "අලුත් අවුරුද්දෙන් පසුව පාර්ලිමේන්තුව සාමාන්‍ය පරිදි අද (3)පස්වරුවේ යළි රැස්වීමට නියමිතව තිබේ. විශේෂ පාර්ලිමේන්තු සභා වාරයක් ලෙස පසුගිය 28 වන දින පාර්ලිමේන්තුව රැස් වුවද සාමාන්‍ය පරිදි පාර්ලිමේන්තු කටයුතු අද(3) දිනයේ සිට සිදුකිරීමට නියමිතය. ඉදිරි පාරිලිමේන්තු කටයුතු පිළිබඳව සාකච්ඡා කිරීම සඳහා කථානායක කරූ ජයසූරිය මහතා විසින් අද(3) දහවල් 12.00ට පක්ෂ නායක රැස්වීමක් ද කැඳවා තිබේ. මෙම සතියේ පාර්ලිමේන්තු කටයුතු පිළිබඳව මෙහිදී පක්ෂ නායකයින් අතර එකඟතාවයකට පැමිණීමට නියමිතය. මේ අතර ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් අද(3) පෙරවරුවේ විශේෂ මන්ත්‍රී කණ්ඩායම් රැස්වීමක් පැවැත්වීමට සැළසුම් කර ඇති බව පාර්ලිමේන්තු මන්ත්‍රී දිනේෂ් ගුණවර්ධන මහතා සඳහන් කළේය. මේ අතර පොදු ව්‍යාපාරක කාරක සභාව හෙවත් කෝප් කමිටුවද අද (3)පස්වරුවේ රැස්වීමට නියමිතව තිබේ. කෝප් කමිටුවේ සභාපති පාර්ලිමේන්තු මන්ත්‍රී සුනිල් හඳුන්නෙත්ති මහතා සඳහන් කළේ ලංකා ලුණු සංස්ථාව සම්බන්ධයෙන් අද(3)දිනයේ විමර්ශන සිදුකිරීමට නියමිත බවය. ලංකා ලුණු සංස්ථාවේ සිදුව ඇති මූල්‍ය ගණුදෙනු පිළිබඳව මෙහිදී විමර්ශනය කිරීමට නිමිතව තිබේ. ඒ සඳහා එහි අධ්‍යක්ෂක මණ්ඩලය කෝප් කමිටුව වෙත කැඳවා ඇති බව සුනිල් හඳුන්නෙත්ති මන්ත්‍රීවරයා සඳහන් කළේය.", "URL": "https://sinhala.adaderana.lk/news.php?nid=72748", "Category": null, "Parent URL": null}