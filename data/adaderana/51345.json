{"Source": "Adaderana", "Timestamp": "May 15, 2015 09:07 am", "Headline": "වකුගඩු රෝගය ගැන ජනතාව දැනුම්වත් කිරීමට පුළුල් ප්‍රචාරක වැඩපිළිවෙළක් හදන්න", "News Content": "වකුගඩු රෝගය පිළිබඳ ජනතාව දැනුම්වත් කිරීම සඳහා පුළුල් ප්‍රචාරක වැඩපිළිවෙළක් ක්‍රියාවට නංවන ලෙස ජනාධිපති මෛත්‍රීපාල සිරිසේන මහතා නිලධාරින්ට උපදෙස් දී තිබේ. ඊයේ පස්වරුවේ ජනාධිපති කාර්යාලයේ වකුගඩු රෝග නිවාරණ අධීක්ෂණ කමිටු රැස්වීමට එක්වෙමින් ජනාධිපතිවරයා ප්‍රකාශ කළේ ඒ ගැන ගමින්ගමට ගොස් ගොවි පවුල් මට්ටමින් දැනුම්වත් කිරීම සහ අත්පත්‍රිකා, පෝස්ටර්, කටවුට් මාර්ගයෙන් ජනතාව දැනුම්වත් කිරීමට ද පියවර ගතයුතු බවයි.වකුගඩු රෝගය නිවාරණය කිරීම සඳහා ගෙන ඇති ක්‍රියාමාර්ග වල ප්‍රගතිය පිළිබඳ එහිදී දිර්ඝ වශයෙන් සමාලෝචනයට ලක්වු බව ජනාධිපති මාධ්‍ය අංශය සඳහන් කළේය.රෝගීන් සහ ඔවුන්ගේ පවුල්වල සුභසාධනය ඉහළ නැංවීම සඳහා අවශ්‍ය මුල්‍ය ප්‍රතිපාදන වෙන් කිරීම ඇතුළු කරුණු කිහිපයක් පිළිබඳව ද ජනාධිපතිවරයාගේ අවධානයට ලක්ව ඇත.රෝගීන් හඳුනාගැනීම කඩිනම් කිරීමට මෙන්ම රෝගී ප්‍රතිකාර කටයුතු සඳහා සෞඛ්‍ය අමාත්‍යංශය ඇතුළු අමාත්‍යංශ මඟින් සිදුකරන කටයුතු වල ප්‍රගතියද ඊයේ පැවති සාකච්ඡාවේදී විමසා බලා ඇත.", "URL": "https://sinhala.adaderana.lk/news.php?nid=51345", "Category": null, "Parent URL": null}