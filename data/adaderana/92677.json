{"Source": "Adaderana", "Timestamp": "July 17, 2018 07:12 am", "Headline": "මා‍තලේ දිස්ත්‍රක්කයේ තැන් කීපයකට අද සිට දින දෙකක් වතුර නෑ", "News Content": "මාතලේ දිස්ත්‍රික්කයේ ප්‍රදේශ කිහිපයකට අද(17) සිට පැය 48ක කාලයක් ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි. එම මණ්ඩලය සඳහන් කළේ අද පෙරවරු 08.00 සිට ලබන 19 වනදා පෙරවරු 09.00 දක්වා කාලය තුළ එම ප්‍රදේශවලට ජල සැපයුම අත්හිටුවන බවයි. ඒ අනුව එම කාලසීමාව තුළ පළාපත්වල ප්‍රාදේශිය සභා සීමාව, මාතලේ නගර සභා සීමාවේ රත්තොට හන්දියේ සිට ඒ 09 මාර්ගයේ ප්‍රාදේශිය සභා සීමාව දක්වා ප්‍රදේශය, අළුවිහාර පන්සල අවට ප්‍රදේශය සහ පළාපත්වල නගරය හා අවට ප්‍රදේශවලට ජල සැපයුම අත්හිටුවනු ඇති. මහනුවර උතුර ප්‍රදේශයට අයත් මාතලේ ජල සම්පාදන ක්‍රමයේ පළාපත්වල කලාපයට ජලය පොම්පකරණ නළ මාර්ගයේ අලුත්වැඩියා කටයුත්තක් හේතුවෙන් ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය සඳහන් කරයි.", "URL": "https://sinhala.adaderana.lk/news.php?nid=92677", "Category": null, "Parent URL": null}