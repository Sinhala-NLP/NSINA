{"Source": "Adaderana", "Timestamp": "August 17, 2012 05:27 pm", "Headline": "ඇමති ඡන්දෙට උදැල්ල දමයි", "News Content": "ගොවිජන සේවා අමාත්‍යාංශය සතු දේපළ මැතිවරණ ප‍්‍රචාරක කටයුතු සඳහා යොදා ගනිමින් සිටින බව කැෆේ සංවිධානය පවසයි. කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව මැතිවරණ කොමසාරිස්වරයා වෙත යොමු කළ ලිපියක මේ බව දැක්වෙයි. එහි මෙසේද සඳහන්ය. 2012 අගෝස්තු 16 දින කැකිරාව උඩුගම කොළනියේ උදේ 10.00 ට පමණ වියළි ආහාර, උදළු තල සහ වතුර මෝටර් බෙදා හැරීමේ වැඩ සටහනක් කි‍්‍රයාත්මක විය. ගොවි ජන සේවා අමාත්‍යාංශය මගින් අනුරාධපුර දිස්ත‍්‍රික්කයේ බොහෝ ස්ථානවල පසුගිය දින කිහිපය පුරාම උදළුතල බෙදාදීමේ වැඩසටහන් කි‍්‍රයාත්මක කොට ඇත. මේ සඳහා උදළු තල 100,000 ක් පමණ ගෙන්වා ඇති බව දැනගන්නට ඇති අතර \"කෘෂිකර්ම අරමුදල\" මගින් මේ සඳහා අවශ්‍ය මූල්‍ය ප‍්‍රතිපාදන ගොවිජන සේවා අමාත්‍යාංශයට ලබා ගෙන ඇත. මෙයට අමතරව කොම්පෝස්ට් පොහොර නිෂ්පාදන වැඩසටහනක් යැයි පවසමින් අනුරාධපුර තෝරාගත් ගම්මාන කිහිපයක පුද්ගලයින්ට උපකාර සහ ආධාර බෙදා දී ඇත. මෙම ව්‍යාපෘතිය සඳහා පැමිණි පුද්ගලයින් මෙම මැතිවරණයට තරග වදින එස්.එම්.රංජිත් නැමති අපේක්‍ෂකයාගේ මනාප අංක සහිත ටී ෂර්ට් වලින් සැරසී සිට ඇත. වගා ළිං සැකසීම සහ වැව් ප‍්‍රතිසංස්කරණය මුවාවෙන් ද විශාල වශයෙන් මුදල් බෙදාදීමක් ද අනුරාධපුර දිස්ත‍්‍රික්කයේ ස්ථාන කිහිපයක සිදු කර ඇත. ඉහතින් දැක්වූ අයුරින් රජයේ විවිධ ව්‍යාපෘතින් මගින් ජනතාවට හිමි විය යුතු සම්පත් අනුරාධපුර දිස්ත‍්‍රික්කයේ මැතිවරණ ප‍්‍රචාරක කටයුතු සඳහා මේ වන විට යොදවා ගනිමින් සිටියි. උදළු තල සහ වියළි ආහාර ද්‍රව්‍ය අඩංගු මලූ බෙදාහැරීම සඳහා දිස්ත‍්‍රික්කයේ ස්ථාන ගණනාවක ගොඩ ගසා ඇත.මහජන දේපළ මැතිවරණ ප‍්‍රචාරක කටයුතු සඳහා අපේක්‍ෂකයින් විසින් යොදා ගැනීම තුළින් තරගකරුවන් අතර සම තරග බිමක් නිර්මාණය නොවීමේ තත්ත්වයක් මතුවේ. එය තත්ත්වය නිදහස් හා සාධාරණ මැතිවරණයක් ස`දහා බලපෑම්කාරී වන්නේය. රාජ්‍ය දේපල මැතිවරණ සඳහා යොදවා ගැනීමට ඔබතුමන් විසින් දරනු ලබන උත්සාහයන් බොහෝමයක් යහපත් ප‍්‍රතිඑල ලබා දී ඇති නමුත් අනුරාධපුර දිස්ත‍්‍රික්කයේ සිදු කෙරෙන සම්පත් බෙදාදීම පාලනයකින් තොරව දිගින් දිගටම සිදුවෙමින් පවතී. එබැවින් මෙම ත්ත්වය පාලනය කිරීම සඳහා ඔබතුමන්ගේ අවධානය යොමු කරන මෙන් කාර්ණිකව ඉල්ලා සිටිමි.", "URL": "https://sinhala.adaderana.lk/news.php?nid=26665", "Category": null, "Parent URL": null}