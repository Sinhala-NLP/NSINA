{"Source": "Adaderana", "Timestamp": "July 31, 2018 04:22 pm", "Headline": "මඩු දේවස්ථාන ප‍්‍රදේශය පූජා භූමියක් ලෙස ප‍්‍රකාශයට පත් කර සංවර්ධනයට කැබිනට් අනුමැතිය", "News Content": "මන්නාරම් දිස්ත‍්‍රික්කයේ මඩු දේවස්ථානය පිහිටි ප‍්‍රදේශය පූජා භූමියක් ලෙස ප‍්‍රකාශයට පත් කොට සංවර්ධනය කිරීම සඳහා ජනාධිපති මෛත‍්‍රීපාල සිරිසේන මහතා විසින් ඉදිරිපත් කළ යෝජනාවට කැබිනට් අනුමැතිය හිමිව ඇත. කිතුනු බැතිමතුන්ගේ ගෞරවනීය පුද බිමක් වන මඩු දේවස්ථානය, බෞද්ධ සහ හින්දු බැතිමතුන්ගේ ද වන්දනාවට පාත‍්‍ර වන සුවිශේෂ ආගමික ස්ථානයක් වෙයි. වාර්ෂික මඩු මංගල්‍යය අවස්ථාවේ දී මෙන්ම වසර පුරා ම වන්දනාකරුවෝ ද දෙස් විදෙස් සංචාරකයෝ ද මඩු දේවස්ථානය කරා ඇදී එයි. යුද සමයේ සිදු වූ දැඩි අලාභ හානි හේතුවෙන් ද, දිගු කලක් තිස්සේ නඩත්තු හෝ ප‍්‍රතිසංස්කරණ කටයුතු සිදුනොවීම හේතුවෙන් ද මඩු දේවස්ථානය අවට ප‍්‍රදේශය දුෂ්කර, අඩු පහසුකම් සහිත ප‍්‍රදේශයක් බවට පත්ව තිබේ. මේ පිළිබඳ අවධානය යොමු කරමින් මඩු දේවස්ථානය අවට ප‍්‍රදේශය පූජා භූමියක් ලෙස ප‍්‍රකාශයට පත් කොට එම ප‍්‍රදේශය ආශ‍්‍රිත ප‍්‍රවාහන, මහාමාර්ග, සනීපාරක්ෂක, ජල සැපයුම් ආදී පහසුකම් සංවර්ධනයටත්, ප‍්‍රදේශයේ විශ‍්‍රාම ශාලා ඇතුළු නවාතැන් පහසුකම් සම්පාදනයටත් පියවර ගැනීමට ජනාධිපතිවරයා විසින් යෝජනා කොට තිබේ. මේ සඳහා වන කැබිනට් පත‍්‍රිකාව ජනාධිපතිවරයා විසින් අද ඉදිරිත් කර ඇති අතර එයට කැබිනට් මණ්ඩල අනුමැතිය හිමිව තිබේ.", "URL": "https://sinhala.adaderana.lk/news.php?nid=93552", "Category": null, "Parent URL": null}