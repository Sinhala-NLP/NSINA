{"Source": "Adaderana", "Timestamp": "July 5, 2016 04:39 pm", "Headline": " තෙවරප්පෙරුමගේ යකානැටූ සිද්ධිය-මව්වරුන් නවදෙනා ජූලි 7තෙක් රිමාන්ඩ්", "News Content": "කළුතර,මීගහතැන්න ප්‍රාථමික විද්‍යාලයට බලහත්කාරයෙන් සිසුන් ඇතුළත් කළ බවට චෝදනා නැඟුණු අයුතු ජනරාශිය යටතේ අත්අඩංගුවට ගෙන අධිකරණයට ඉදිරිපත් කළ මව්වරුන් නවදෙනා ලබන 7තෙක් රක්ෂිත බන්ධනාගාර ගත කර තිබේ.අද(05)පෙරවරුවේ අත්අඩංගුවට ගනු ලැබූ මොවුන් මතුගම මහේස්ත්‍රාත් අධිකරණයට ඉදිරිපත් කිරීමෙන් පසුව මෙලෙස රක්ෂිත බන්ධනාගාර ගත කළ බව අදදෙරණ වාර්තාකරු පවසයි.මතුගම ප්‍රධාන මහේස්ත්‍රාත් කෝසල සේනාධීර මහතා විසින් මොවුන් රක්ෂිත බන්ධනාගාර ගත කරන ලදී.පසුගියදා නියෝජ්‍ය අමාත්‍ය පාලිත තෙවරප්පෙරුම මහතා විසින් උපවාසයක් සිදුකරනු ලැබුවේද මෙම 09 දෙනා ඇතුළු සිසුන් 10දෙනා මීගහතැන්න ප්‍රාථමික විද්‍යාලයට ඇතුළත් කරන ලෙස ඉල්ලා සිටිමිනි.කෙසේ වෙතත් එම උපවාසය අවසාන වූයේ නි.අමාත්‍යවරයා සියදිවි නසාගැනීමට දැරූ උත්සාහයකින් වන අතර එය අවසන්වූයේ තෙවරප්පෙරුම මහතා මෙන්ම විදුහල්පතිවරයා ද හදිසියේ රෝහල් ගත කිරීමෙනි.අද මෙසේ බලහත්කාරයෙන් ඇතුළත් කරනු ලැබූ දරුවන් රැගෙන එම දරුවන්ගේ මව්වරුන් පාසලට පැමිණි පසු ඔවුන් අත්අඩංගුවට ගැනීමට පොලීසිය විසින් කටයුතු කර තිබේ.මේ පිළිබඳව අද දෙරණ කළ විමසුමකට ප්‍රතිචාර දක්වමින් මීගහතැන්න පොලීසියේ ප්‍රකාශකයෙකු කියා සිටියේ 'අයුතු ජන රාශිය'සිදුකිරීම සම්බන්ධයෙන් මෙම පිරිස අත්අඩංගුවට ගත් බවයි.", "URL": "https://sinhala.adaderana.lk/news.php?nid=61805", "Category": null, "Parent URL": null}