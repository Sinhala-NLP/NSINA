{"Source": "Adaderana", "Timestamp": "January 18, 2012 02:19 pm", "Headline": "  වැඩියෙන්ම ගුවනින් ගියේ මමයි", "News Content": "ගුවන් හමුදාවට අයත් හෙලිකොප්ටර් යානා මගින් මෑත කාලයේ ඉතා කෙටි කාලයක රට තුළ වැඩිම ගුවන් ගමන් ප්‍රමාණයක යෙදුණේ තමා යයි අග්‍රාමාත්‍ය දි.මු ජයරත්න මහතා පවසයි. එසේ ගුවන්ගමන් ගියේ පුද්ගලික කටයුතු සඳහා නොව රාජකාරී කටයුතු හා ආගමික කටයුතු සඳහා යයිද අග්‍රාමාත්‍යවරයා අද පාර්ලිමේන්තුවේදී ප්‍රකාශ කළේය. මෑත කාලයේ වැඩියෙන් ජනතාව ඇමතුවේද තමා බවත්,ලබන මාසය වන විට තමන්ට තවත් රාජකාරි බහුලවනු ඇති බවත් දි.මු ජයරත්න මහතා කියා සිටියේය. එ.ජා.ප පාර්ලිමේන්තු මන්ත්‍රී අඛිල විරාජ් කාරියවසම් මහතා අද පාර්ලිමේන්තුවේදී අසන ලද ප්‍රශ්නයකට පිළිතුරු දෙමින් අග්‍රාමාත්‍යවරයා මේ බව කියා සිටි වග අද දෙරණ පාර්ලිමේන්තු වාර්තාකරු කියා සිටියි. අග්‍රාමාත්‍යවරයා මෙවැනි ගුවන් ගමන් ගියාට තමන්ට ප්‍රශ්නයක් නොවන නමුත් ඇතැම් අමාත්‍යවරුන් තමාගේ පුද්ගලික සවාරි සඳහා ගුවන්යානා භාවිතා කිරීම රටට ප්‍රශ්නයක් බවත් අඛිල විරාජ් මන්ත්‍රීවරයා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=21474", "Category": null, "Parent URL": null}