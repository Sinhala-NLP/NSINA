{"Source": "Adaderana", "Timestamp": "October 10, 2012 09:06 am", "Headline": "ප්‍රදේශ කිහිපයකින් සැක කටයුතු මළ සිරුරු 3 ක්", "News Content": "දිවයිනේ ප‍්‍රදේශ කිහිපයක සැක කටයුතු ලෙස මිය ගොස් සිටි පුද්ගල මළ සිරුරු 3 ක් සොයාගෙන තිබේ. කුරුණෑගල වැව පාමුල ඇළක තිබී පිරිමි පුද්ගලයෙකුගේ මළ සිරුරක් සොයාගෙන ඇති අතර මිය ගිය පුද්ගලයා තෙලියගොන්න, වෙඬරුවැව පාර ප‍්‍රදේශයේ පදිංචිව සිටි 32 හැවිරිදි අයෙකි. මෘත ශරීරය කුලියාපිටිය රෝහලේ තැන්පත් කර ඇති බව කුරුණෑගල පොලීසිය පැවසීය. මේ අතර කළුගඟ ආශ‍්‍රිත කැලිඩෝ වෙරළ තීරයේ තිබී නාඳුනන පිරිමි පුද්ගලයෙකුගේ මළ සිරුරක් සොයාගෙන ඇත. වයස අවුරුදු 60 ක් පමණ වන, මිය ගිය පුද්ගලයාගේ මෘත ශරීරය කළුතර නාගොඩ රෝහලේ තැන්පත් කර ඇති බව කළුතර උතුර පොලීසිය පැවසුවේය. ගෙල සිරකර මරා දැමූ බවට සැක කෙරෙන කාන්තාවකගේ මළ සිරුරක් ද කරුවලගස්වැව, පාවට්ටාමඩුව ප‍්‍රදේශයේ මී ඔයේ තිබී සොයාගෙන තිබේ. නිවසේ දී අනියම් පුරුෂයා සමඟ සිදුවූ බහින්බස් වීමක් දුර දිග යාමෙන් එම ඝාතනය සිදුව ඇති බව කරුවලගස්වැව පොලීසිය පැවසුවේය. පසුව අදාළ සැකකරු විසින් මළ සිරුර මී ඔයට ගෙන ගොස් දමා ඇති බවට අනාවරණය වී ඇති අතර අත්අඩංගුවට ගත් සැකකරු රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=28164", "Category": null, "Parent URL": null}