{"Source": "Adaderana", "Timestamp": "June 9, 2018 02:27 pm", "Headline": "මාස අටේ දරුවා පැහැරගැනීමේ සිද්ධියට සම්බන්ධ තවත් සැකකරුවන් අටක් අත්අඩංගුවට", "News Content": "වව්නියාව,ගුඩ්ෂෙඩි මාර්ගයේ පළමුවන හරස්වීදියේ නිවසකින් පසුගිය 31 වැනිදා මාස අටක් වයසැති දරුවා පැහැර ගැනීමේ සිද්ධියට සම්බන්ධ සැකකරුවන් අට දෙනෙකු ඊයේ(08) මඩකලපුව එරාවුර් ප්‍රදේශයේදී අත්අඩංගුවට ගත් බව වවුනියාව පොලීසිය පවසයි. මීට පෙර දරුවා පැහැරගැනීමේ සිද්ධිය සම්බන්ධයෙන් පුදුකුඩිඉරිප්පු ප්‍රදේශයේ පදිංචි කාන්තාවන් දෙදෙනෙකුද අත්අඩංගුවට ගනු ලැබීය. වව්නියාව පොලීසිය පැවසූවේ 31 වැනිදා අලුයම වෑන් රථයකින් පැමිණි හය දෙනෙකුගෙන් යුත් කණ්ඩායමක් බලහත්කාරයෙන් නිවසට කඩා වැදී අදාළ දරුවා පැහැරගෙන ගොස් ඇති බවට මූලික පරීක්ෂණයන්ගෙන් අනාවරණය වු ඇති බවයි. වෂුදරන් වානිෂන් නමැති දරුවෙකු එලෙස පැහැරගෙන සිටි අතර, අලුයම වෑන් රථයකින් පැමිණි කණ්ඩායම නිවැසියන් බිය ගන්වා දරුවා පැහැරගෙන ගොස් තිබිණ. දරුවා‍ගේ මව පැවසූවේ දරුවාගේ පියා ලන්ඩනයේ පදිංචිව සිටින අතර,පියා හා තමා අතර කලෙක පටන් ආරවුලක් හටගෙන ඇති බවයි. අදාළ ආරවුල හේතුවෙන් දරුවාගේ පියා කණ්ඩායමක් යොදා දරුවා පැහැරගෙන යන්නට ඇති බවද දරුවාගේ මව සඳහන් කළාය. පොලීසිය පැවසූවේ සිදුකළ සූක්ෂම මෙහෙයුමක් මඟින් සැකකරුවන් අත්අඩංගුවට ගැනීමට හැකිවු බවයි. දරුවාගේ පියා මීට පෙර එල්. ටි. ටි.ඊ සංවිධානයේ බුද්ධි නිලධාරියෙකු ලෙසද කටයුතු කොට ඇති බව ආරක්ෂක අංශ පැවසූහ. අත්අඩංගුවට ගත් සැකකරුවන් වව්නියාව මහේස්ත්‍රාත් අධිකරණය වෙත ඉදිරිපත් කිරීමට නියමිත බවද පොලිසිය සඳහන් කළහ. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=90619", "Category": null, "Parent URL": null}