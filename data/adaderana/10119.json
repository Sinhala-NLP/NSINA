{"Source": "Adaderana", "Timestamp": "August 9, 2010 03:13 pm", "Headline": "මන්ත්‍රීවරුන් 17 ක් බිලි බා ගත් ආණ්ඩුව ගැන විශ්වාස කරන්නේ නෑ", "News Content": "තම පක්ෂය ව්‍යවස්ථා සංශෝධනයක් සම්බන්ධයෙන් සාකච්ඡා සඳහා සහභාගී වූයේ පක්ෂයේ මන්ත්‍රීවරුන් ආණ්ඩුවට එක්වේය යන පටු අදහස මූලික කරගෙන නොවන බව එක්සත් ජාතික පක්ෂ මාධ්‍ය ප්‍රකාශක ගයන්ත කරුණාතිලක මහතා පවසයි. එක් අවස්ථාවක තම පක්ෂයේ මන්ත්‍රීවරුන් 17 දෙනෙකු බිලි බා ගත් ආණ්ඩුව පිළිබඳව කිසිවිටකත් එක්සත් ජාතික පක්ෂය විශ්වාස නොකරන බව කරුණාතිලක මහතා පෙන්වා දෙයි. ජනතාවාදී ව්‍යවස්ථාවක් වෙනුවෙන් සහය දීමට එක්සත් ජාතික පක්ෂ සූදානම් බැවින් ව්‍යවස්ථා සංශෝධනය පිළිබඳ සාකච්ඡා සිදු කළ බව ගයන්ත කරුණාතිලක මහතා පවසයි. ව්‍යවස්ථා සංශෝධනය සම්බන්ධයෙන් තම පක්ෂයේ ස්ථාවරය රජයට ඉදිරිපත් කර ඇති අතර දැන් රජයේ ස්ථාවරය ඉදිරිපත් කිරීමට අවස්ථාව උදා වී ඇති බව ඔහු වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=10119", "Category": null, "Parent URL": null}