{"Source": "Adaderana", "Timestamp": "May 29, 2013 03:26 pm", "Headline": " නීතිපතිගේ අභියාචනයට දී තිබුණු අවසර නියෝගය ඉවතට", "News Content": "හිටපු අගවිනිසුරුවරියට එරෙහි දෝෂාභියෝගයට අදාළ චෝදනා විභාග කළ තේරීම් කාරක සභාව ලබා දුන් තීන්දුව අත්හිටුවන ලෙස අභියාචනාධිකරණ නියෝගයට එරෙහිව නීතිපතිවරයා ඉදිරිපත් කළ අභියාචනය විභාග කිරීමට අවසර දෙමින් ලබා දී තිබූ නියෝගය ඉවත් කර තිබේ. ශ්‍රේෂ්ඨාධිකරණයට ඉදිරිපත් වූ අදාළ අභියාචනය අද දින (29) විභාග කිරීමට පසුගිය අප්‍රේල් මස 30 වන දින ශ්‍රේෂ්ඨාධිකරණය තීරණය කරන ලදී. කෙසේ වෙතත් මේ සම්බන්ධයෙන් පාර්ලිමේන්තු මන්ත්‍රීවරුන් වන ආර්.සම්බන්ධන් සහ විජිත හේරත් මහත්වරුන් විසින් විරෝධතා ගොනු කර තිබුණි. එහිදී ඔවුන් සඳහන් කර තිබුණේ නීතිපතිවරයා ගොනු කළ අභියාචනය සඳහා ශ්‍රේෂ්ඨාධිකරණය අවසර ලබාදීම ස්වභාවික යුක්තියට පටහැනි බවයි. එමෙන්ම ඊට අදාළව නිකුත් කළ නොතීසි තමන්ට මෙතෙක් නොලැබුණු බව ද මන්ත්‍රීවරුන් දෙදෙනා වෙනුවෙන් පෙනී සිටි නීතීඥවරුන් ශ්‍රේෂ්ඨාධිකරණයට දැනුම් දී තිබේ. ඒ අනුව අදාළ ප්‍රකාශ සලකා බැලූ පංච පුද්ගල ශ්‍රේෂ්ඨාධිකරණ විනිසුරු මඩුල්ල නීතිපතිවරයා ඉදිරිපත් කළ අභියාචනය අද දිනයේ විභාග කිරීම සඳහා අවසර දෙමින් ලබා දී තිබූ නියෝගය ඉවත් කිරීමට තීරණය කළ බව අද දෙරණ අධිකරණ වාර්තාකරු සඳහන් කරයි. අදාළ අභියාචනයට එරෙහිව කරුණු දැක්වීමට ආර්.සම්බන්ධන් සහ විජිත හේරත් යන මන්ත්‍රීවරුන්ට ලබන 10 වැනි දින ශ්‍රේෂ්ඨාධිකරණය හමුවේ පෙනී සිටීමට ද විනිසුරු මඩුල්ල අවසර ලබා දී තිබේ.", "URL": "https://sinhala.adaderana.lk/news.php?nid=34473", "Category": null, "Parent URL": null}