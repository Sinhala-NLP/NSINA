{"Source": "Adaderana", "Timestamp": "August 8, 2013 07:00 am", "Headline": "මුන්නේශ්වරම් දේවාලයේ බිලි පූජාව  නෑ", "News Content": "හලාවත මුන්නේෂ්වරම ශ්‍රී භද්‍රකාලි දේවාලයේ වාර්ෂික සත්ත්ව බිලි පුජාව මෙවරද නොපැවැත්වීමට එම දේවාලයේ භාර කාර මණ්ඩලය තීරණය කර ඇත. පුත්තලම දිස්ත්‍රීක්කයේ පොලිස් ප්‍රධානීන් සමග පැවති සාකච්ඡාවකදී දේවාල භාරකරුවන් මේ බව පවසා ඇති බව අද දෙරණ වාර්තාකරු කියා සිටියි. පුත්තලම දිස්ත්‍රීක් බාර නියෝජ්‍ය පොලිස්පති කිත්සිරි ගනේගම, හලාවත කොට්ඨාශ බාර පොලිස් අධිකාරී සාලිය සිල්වා යන මහත්වරුන් මෙම සාකච්ඡාවට සහභාගි වී ඇත. සෑම වසරකම අගෝස්තු මාසයේදී භද්‍රකාලි දේවාලයේ සත්ත්ව බිලි පුජාව පැවැත්වීම සම්ප්‍රදායක් ලෙස පවත්වා ගෙන විත් ඇති නමුත් මේ බව මාධ්‍යයන් මගින් කරුණු අනාවරණය කිරීමත් සමගම විවිධ ස්වෙච්ඡා සංවිධාන සහ ආගමික සංවිධාන ඊට විරෝධය දක්වන ලදී. එම විරෝධයේ එක් අවස්ථාවක් ලෙස විටෙක භික්ෂූන් වහන්සේලා විසින් මෙම දේවාලය ඉදිරිපිට සත්‍යග්‍රහයක් සහ විරෝධතාද පවත්වන ලද අතර සත්ත්ව හිංසා සංවිධානයක් විසින් කරන ලද ඉල්ලීමක් සලකා බැළු හලාවත දිසා අධිකරණය සත්ත්ව බිලි පුජාව අත්හිටුවන ලෙස 2011 වසරේදී නියෝග කෙරිණි. එසේම පසුගිය වසරේ මෙරට වැඩම කරන ලද සර්වඥ ධාතු ප්‍රදර්ශනය හේතුවෙන් සත්ත්ව බිලි පුජාව අත්හිටුවීමට දේවාල භාරකරුවන් විසින් කටයුතු කරණ ලදී. බිලි පුජාව සදහා ගෙනවිත් තිබු එළුවන් සහ කුකුළන් එක් අවස්ථාවකදී දේවාලයට පැමිණි අමාත්‍ය මර්වින් සිල්වා මහතා විසින් රැගෙන ගොස් පසුව එම සතුන්ව උන්ගේ බාරකරුවන්ට බාර දීමටද කටයුතු කළේය. මෙවරද සත්ත්ව බිලි පුජාව පැවැත්වීමට දේවාල භාරකරුවන් කටයුතු කළහොත් විවිධ විරෝධතා මතු විය හැකි බවට බුද්ධි අංශ විසින්ද කරුණු අනාවරණය කර ඇත. ඒ අතර දේවාල භාරකරුවන් හමුවු පොලිස් ප්‍රධානීන්ද මේ සම්බන්ධයෙන් සාකච්ඡා කර ඇති අතර එහිදී දේවාල භාරකරුවන් පවසා ඇත්තේ සමාජයේ ගැටළු ඇති වන්නේ නම් මෙවරද සත්ත්ව බිලි පුජාව නොපවත්වන බවකි. හලාවත මුන්නේෂ්වරමේ පිහිටි ඊශ්වර දේවාලයේ මංගල්‍ය සමය මේ දිනවල පැවැත්වේ.", "URL": "https://sinhala.adaderana.lk/news.php?nid=36463", "Category": null, "Parent URL": null}