{"Source": "Adaderana", "Timestamp": "December 6, 2012 08:16 am", "Headline": "වෛද්‍ය රසායනාගාර තාක්ෂණික විද්‍යාඥයින් වෘත්තීය ක්‍රියාමාර්ගයක", "News Content": "දිවයින පුරා රෝහල්වල සිටින වෛද්‍ය රසායනාගාර තාක්ෂණික විද්‍යාඥයින් වෘත්තීය සමිති ක්‍රියාමාර්ගයක නිරතවීමට තීරණය කර තිබේ. වෛද්‍ය විද්‍යාල සභාව මගින් සිදුකරන අවිධිමත් ලියාපදිංචිය නතර කරන ලෙස බලකිරීම මෙහි ප්‍රධාන අරමුණ බව වෛද්‍ය රසායනාගාර තාක්ෂණික විද්‍යාඥයින්ගේ සංගමයේ සභාපති ජානක නිශාන්ත මහතා සඳහන් කළේය. මේ යටතේ අද (06) දින දහවල් 12.00 සිට පැය 20ක කාලයක් සංකේත වැඩ වර්ජනයක නිරතවීමට තීරණය කර ඇති බව ජානක නිශාන්ත මහතා පැවසීය. දිවයිනේ සියලු රෝහල්වල වෛද්‍ය රසායනාගාර වසා දමා සිදුකරන මෙම වැඩ වර්ජනයේ දී ජාතික රෝහල, ළමා රෝහල, පිළිකා රෝහල සහ ශික්ෂණ රෝහල්වල හදිසි සේවා කටයුතු පමණක් සිදුකරන බව වෛද්‍ය රසායනාගාර තාක්ෂණික විද්‍යාඥයින්ගේ සංගමය සඳහන් කළේය.", "URL": "https://sinhala.adaderana.lk/news.php?nid=29744", "Category": null, "Parent URL": null}