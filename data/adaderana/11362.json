{"Source": "Adaderana", "Timestamp": "October 8, 2010 11:00 am", "Headline": "පළමු යුද අධිකරණ තීන්දුවට එරෙහි පෙත්සම විභාගය කල්යයි ", "News Content": "පළමුවන යුද අධිකරණ තීන්දුව අහෝසි කරන ලෙස ඉල්ලා සරත් ෆොන්සේකා මහතා විසින් ඉදිරිපත් කරන ලද පෙත්සම විභාග කිරීම ඔක්තොම්බර් 15 වන දින දක්වා කල් දැමීමට අභියාචනාධිකරණය තීරණය කර ඇත. අදාළ නඩුව අද අභියාචනාධිකරණ සභාපති සත්‍යා හෙට්ටිගේ සහ ඩී. එස්. ඩී. ලේකම්වසම් යන විනිසුරු මඬුල්ල හමුවෙහි කැඳවනු ලැබීය. එම අවස්ථාවේදී පෞද්ගලික හේතුවක් මත මෙම නඩු විභාගයට සහභාගි වීමට තමන් අකමැත්ත පළ කරන බව ඩී. එස්. ඩී. ලේකම්වසම් මහතා කියා සිටියේය. ඒ අනුව නඩු විභාගය ඔක්තොම්බර් 15 වන දිනට කල් දැමූ අධිකරණය එදිනට වෙනත් විනිසුරු මඬුල්ලක් හමුවෙහි එම නඩුව කැඳවන ලෙස නියෝග කරනු ලැබීය. පළමු වන යුද අධිකරණය විසින් තමන්ගේ සියලු යුද හමුදා නිලතල ඉවත් කරමින් දී ඇති තීන්දුව සම්පූර්ණයෙන් නීති විරෝධී බැවින් එය අහෝසි කිරීමේ නියෝගයක් නිකුත් කරන ලෙස ඉල්ලා සරත් ෆොන්සේකා මහතා විසින් මෙම පෙත්සම ඉදිරිපත් කර ඇත.", "URL": "https://sinhala.adaderana.lk/news.php?nid=11362", "Category": null, "Parent URL": null}