{"Source": "Adaderana", "Timestamp": "January 4, 2017 12:36 pm", "Headline": " සෞඛ්‍ය අමාත්‍යාංශ වෙබ් අඩවියට හැකර් ප්‍රහාරයක්", "News Content": "සෞඛ්‍ය අමාත්‍යාංශයේ නිල වෙබ් අඩවියට සයිබර් ප්‍රහාරයක් එල්ල වීමේ සිද්ධිය සම්බන්ධයෙන් විමර්ශන ආරම්භ කර ඇති බව ශ්‍රී ලංකා පරිගණක හදිසි ප්‍රතිචාර සංසඳය පවසයි.සෞඛ්‍ය අමාත්‍යාංශය විසින් සිදුකරන ලද දැනුම්දීමකට අනුව මෙම විමර්ශනය සිදුකරන බව එහි ජ්‍යේෂ්ඨ තොරතුරු ආරක්ෂණ ඉංජිනේරු රොෂාන් චන්ද්‍රගුප්ත මහතා සඳහන් කළේය.විශේෂයෙන් වෙබ් අඩවි සඳහා නිසි ආරක්ෂාවක් ලබානොදීම මෙවැනි සයිබර් ප්‍රහාර එල්ල වීමට හේතුවන බව ඒ මහතා කියා සිටියේය.ඊයේ (03) රාත්‍රී 9.00ට පමණ සෞඛ්‍ය අමාත්‍යාංශයේ නිල වෙබ් අඩවියට සයිබර් ප්‍රහාරයක් එල්ල වී තිබුණි.සයිබර් ප්‍රහාරය සිදුකළ පුද්ගලයින් විසින් එම වෙබ් අඩවියේ මුල් පිටුවෙහි එම්.සි.ඒ හෙවත් “මුස්ලිම් සයිබර් ආමි“ යනුවෙන් දැක්වෙන ලාංඡනයක් පළ කර තිබූ බව වාර්තා වේ.කෙසේ වෙතත් මේ හේතුවෙන් වෙබ් අඩවියේ දත්තවලට හානියක් සිදුවී නොමැති බව අද දෙරණ කළ විමසීමකදී සෞඛ්‍ය අමාත්‍යාංශයේ ප්‍රකාශකයෙකු සඳහන් කළේය.ඒ අනුව මේ සම්බන්ධයෙන් අපරාධ පරීක්ෂණ දෙපාර්තමේන්තුවට සහ ශ්‍රී ලංකා පරිගණක හදිසි ප්‍රතිචාර සංසඳයට පැමිණිලි ඉදිරිපත් කිරීමට ද සෞඛ්‍ය අමාත්‍යාංශය පියවර ගෙන තිබේ.", "URL": "https://sinhala.adaderana.lk/news.php?nid=67692", "Category": null, "Parent URL": null}