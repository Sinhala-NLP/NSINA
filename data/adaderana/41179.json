{"Source": "Adaderana", "Timestamp": "February 17, 2014 11:37 am", "Headline": "තුවක්කුව පත්තු වී දෙදරු මව එතැනමයි", "News Content": "බෙහෙත් කොටන තුවක්කුවක් පත්තුවීමෙන් ගල්ගමුවේ දෙදරු මවක් අවාසනාවන්ත ලෙස ජීවිතක්ෂයට පත්ව තිබේ. ගල්ගමුව, ඉද්දමල්පිටිය ප්‍රදේශයේ පදිංචි 53 හැවිරිදි මවක් ඊයේ රාත්‍රී 10ට පමණ එසේ මියගොස් ඇත. අදාළ කාන්තාවගේ මල්ලීට අයත් කුඹුරක වී අස්වැන්න ට්‍රැක්ටරයකින් නිවසට රැගෙන ආ අවස්ථාවේදී එම ට්‍රැක්ටරයේ සිටි කුඩා දරුවෙකු වඩා ගැනීමට මෙම කාන්තාව ගෙයින් එළියට පැමිණ තිබේ. ට්‍රැක්ටරයේ සිටි තවත් ඥාති තරුණයෙකු එහි සඟවා තිබූ බෙහෙත් කොටන තුවක්කුව එළියට ගැනීමේදී ට්‍රැක්ටරයේ තිබූ දර කැබැල්ලක පැටලී එකවරම කොකා ගැස්සී ඇති බව අප වාර්තාකරු කීවේය. මෙම සිද්ධියෙන් 20 හැවිරිදි වියේ පසුවූ එම තරුණයා ද තුවාල ලබා ඇත. ඔහු ගල්ගමුව රෝහලට ඇතුළත් කිරීමෙන් පසු කුරුණෑගල මූලික රෝහලට මාරු කර යවා තිබේ. සිද්ධියට අදාළ ඡායා රූප ඉහත පරිදිය. ඡායා රූ - සංජීව රත්නායක", "URL": "https://sinhala.adaderana.lk/news.php?nid=41179", "Category": null, "Parent URL": null}