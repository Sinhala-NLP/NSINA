{"Source": "Adaderana", "Timestamp": "November 1, 2012 08:50 am", "Headline": "වැස්සෙන් පීඩාවට පත් සංඛ්‍යාව 68,000ට අධිකයි", "News Content": "දිවයිනට බලපා ඇති අයහපත් කාලගුණ තත්ත්වය හේතුවෙන් මේ වන විට පීඩාවට පත්ව ඇති පුද්ගලයින් සංඛ්‍යාව 68,000ට අධික බව ආපදා කළමනාකරණ මධ්‍යස්ථානය පවසයි. මේ වන විට විපතට පත් පුද්ගලයින් 7434 දෙනෙක් කඳවුරු 37 ක රැදී සිටින බව එම මධ්‍යස්ථානය සඳහන් කළේය. අයහපත් කාලගුණ තත්ත්වය හේතුවෙන් විවිධ ආපදාවන්ට ගොදුරු වීමෙන් ජීවිත හානි 3 ක් ද සිදුව ඇති බව ආපදා කලමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පැවසුවේය. මේ අතර පවතින අයහපත් කාලගුණ තත්ත්වය හේතුවෙන් දිවයිනේ ප්‍රදේශ කිහිපයක නිවාස කිහිපයකට අර්ධ හානි සිදුව තිබේ. මීට අමතරව මාර්ගවලට ගස් කඩා වැටීම හේතුවෙන් මාර්ග රැසක් අවහිර වී ඇති බව ද ප්‍රදීප් කොඩ්ප්පිලි මහතා සඳහන් කළේය.", "URL": "https://sinhala.adaderana.lk/news.php?nid=28788", "Category": null, "Parent URL": null}