{"Source": "Adaderana", "Timestamp": "January 19, 2018 10:19 pm", "Headline": "මාස 8කට පසුව එළියට පැමිණි ආගන්තුකයෙක්- ආහාර නැතිව දුර්වල තත්ත්වයේ", "News Content": "හුංගම හාතාගල පුරාන විහාරයට ආසන්නයේ කච්චිගල් ආරට මායිම්ව තිබෙන අත්හැර දමන ලබා ජල ටැංකියක වැටි මාස අටක පමණ කාලයක් නිරාආහාරව සිටි අඩි අටක් පමණ දිග හැල කිඹුලෙකු කලමැටිය වන ජීවී කාර්යාලයේ නිලධාරින් විසින් අද (19) සවස බේරා ගනු ලැබිය. ප්‍රදේශ වාසියෙකු විසින් විහාරස්ථානයේ විහාරාධිපති හිමියන් දැනුවත් කිරීමෙන් පසු එම විහාරාධිපති හිමි වනජීවී නිලධාරීන්හට මේ දැනුම් දීමෙන් අනතුරුව කිඹුලා අල්ලාගැනීමේ මෙහෙයුම අද සවස ක්‍රියාත්මක කළ අතර පැයක පමණ කාලයකින් පසු කිඹුලා අලාගනු ලැබිය. මාස ගණනාවක් අහර නොමැතිව සිටීම නිසා අඩි අටක් පමණ වූ මෙම කිඹුලා ඉතා දුර්වල තත්ත්වයේ පසු වීම හේතුවෙන් මුදා නොහැර වන ජීවී නිලධාරීන්ගේ රැකවරණ හමුවේ වෛද්‍ය ප්‍රතිකාර සදහා යොමුකළ බව කලමැටිය වනජීවී කාර්යාලයේ නිලධාරින් පවසා සිටියේය. කච්චිගල් ආර තුළ සිටි මෙම කිඹුලා පසුගිය ගංවතුර සමයේ දී මෙම ජල ටැංකියට වැටෙන්නට ඇති බව වනජීවී නිලධාරින් සැක පල කරයි. මීට පෙරද මේ ආකාරයෙන් මෙහි වැටි සිටි කිඹුලෙකු වනජීවී නිලධාරින් විසින් බේරාගෙන තිබේ.", "URL": "https://sinhala.adaderana.lk/news.php?nid=83242", "Category": null, "Parent URL": null}