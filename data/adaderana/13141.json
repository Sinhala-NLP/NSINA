{"Source": "Adaderana", "Timestamp": "December 29, 2010 03:30 pm", "Headline": "පුද්ගලික බස් සේවකයින් හා ගනුදෙනුව ලංගම සේවකයින්ට තහනම් ", "News Content": "පෞද්ගලික බස්රථ රියදුරන් සහ කොන්දොස්තරවරුන් සමග ලංගම රියදුරන්ට සහ කොන්දොස්තරවරුන්ට ගනුදෙනු කිරීම සපුරා තහනම් බව ප්‍රවාහන අමාත්‍ය කුමාර වෙල්ගම මහතා පවසයි. ශ්‍රී ලංගමයේ ඇතැම් රියදුරන් සහ කොන්දොස්තරවරුන් පෞද්ගලික අංශයේ බස්රථ සේවකයින් වෙත ගමන් වාර මුදලට විකිණීමේ ජාවාරමක් පිළිබඳ තොරතුරු හෙළිව ඇති බව අමාත්‍යවරයා පෙන්වාදෙයි. කළුතර, ශ්‍රී ලංගම ඩිපෝවේ ධාවනයෙන් ඉවත් කර තිබූ බස්රථ 10 ක් අලුත්වැඩියා කර යළි ධාවනයට එක්කිරීම වෙනුවෙන් කළුතර ඩිපෝ පරිශ්‍රයේ පැවති උත්සවයක දී ප්‍රවාහන අමාත්‍යවරයා මේ බව ප්‍රකාශ කළේය. අදාළ වංචා සම්බන්ධයෙන් තොරතුරු දන්නේ නම් තම පෞද්ගලික දුරකතන අංකයට දැනුම් දෙන ලෙස එහිදි අදහස් දැක්වූ කුමාර වෙල්ගම මහතා කියා සිටියේය. ලංගමයේ ආදායමෙන් 25% ක් පමණ කොන්දොස්තරවරුන් වංචා කරන බව ද අමාත්‍යවරයා එහිදී සඳහන් කළේය.", "URL": "https://sinhala.adaderana.lk/news.php?nid=13141", "Category": null, "Parent URL": null}