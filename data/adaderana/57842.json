{"Source": "Adaderana", "Timestamp": "March 3, 2016 01:01 pm", "Headline": " ඡන්දයක් තිබ්බේ නෑ කියන්නේ ස්පෝට් මීට් එකක් තිබ්බේ නෑ වගේ!", "News Content": "පළාත් පාලන ඡන්දය පැවැත්වීමේ දිනය කාටවත් කිව නොහැකි බවත්, එය ඇතැම්විට අප්‍රේල් අගදී පමණ පැවැත්වීමට ඉඩ ඇති බවත්, ස්වාධීන මැතිවරණ කොමිසමේ සභාපති, මැතිවරණ කොමසාරිස් මහින්ද දේශප්‍රිය මහතා කියයි.රාජගිරිය මැතිවරණ ලේකම් කාර්යාලයේදී අද පැවැති මාධ්‍ය හමුවකදී ඒ මහතා පැවසුවේ මේ සම්බන්ධයෙන් වන තවත් සාකච්ඡාවක් දේශපාලන පක්ෂ නියෝජිතයින්ගේ සහභාගිත්වයෙන් අද පස්වරුවේ පැවැත්වෙන බවයි.පළාත් පාලන පනත සංශෝධනය වනතුරු බලා සිටීමට සිදුව ඇති බවත්, මැතිවරණ කොමිසමට අධිකරණ බලය නැති බවත්, ඇත්තේ විධායක බලය පමණක් බවත්, ඒ මහතා එහිදී පැවසීය.කෙසේ වුවද මැතිවරණ කොමසාරිස්ට වඩා කොමිසම බලවත් යැයිද ඔහු කීවේය.පළාත් පාලන ආයතන ප්‍රජාතන්ත්‍රවාදයේ කුළුණු බවද පැවසූ මැතිවරණ කොමසාරිස්වරයා සැම වසරකම ඡන්දයක් පැවැත්වුයේ නැති නම් පාසලේ ස්පෝර්ට් මීට් එකක් පැවැත්වූයේ නෑ වගේ හැඟීමක් ඇති වන බවද පෙන්වාදුන්නේය.මෙවර පළාත් පාලන ආයතන මැතිවරණය පැවැත්වීම සඳහා අය වැයෙන් රුපියල් කෝටි 350ක් වෙන්කර ඇති බවක්ද මාධ්‍යවේදීන්ගේ ප්‍රශ්න හමුවේ ඒ මහතා කියා සිටියේය.මේ අතර වත්කම් බැරකම් ලබානොදුන් සියලුදෙනාට මාර්තු 31 වැනිදායින් පසු නඩු පැවරීමටත්, ඔවුන්ගේ ප්‍රජා අයිතිය කලකට හෝ නැති කිරීමට නීති හැදීමට බලාපොරොත්තු වන බවත්, මහින්ද දේශප්‍රිය මහතා පැවසීය.වත්කම් බැරකම් නොදුන් කෙනෙකු වරදකරු වූ විට පනවන්නේ රුපියල් 100ක දඩයක් යැයිද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57842", "Category": null, "Parent URL": null}