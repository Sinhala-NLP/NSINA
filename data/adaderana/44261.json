{"Source": "Adaderana", "Timestamp": "June 27, 2014 11:52 am", "Headline": "15 හැවිරිදි දැරිය පෙම්වතා පැහැරගෙන ගිහින්!", "News Content": "වයස අවුරුදු 15 යි මාස 08 ක් වන දැරියක මව්පිය බාරකාරත්වයෙන් පැහැරගෙන ගිය බව කියන සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව හලාවත පොලීසිය කියයි. මෙසේ පැහැර ගෙන ගොස් ඇත්තේ හලාවත - දැදුරුඔය, පරණ ජල ටැංකිය පදිංචිව සිටි දැරියකි. ඇය ප්‍රදේශයේ පාසලක 10 වන වසර පංතිය දක්වා ඉගෙනුම ලබමින් සිට මීට මාස 06 කට පෙර පාසල් ගමන අවසන් කර ඇත. පසුගිය 26 වැනිදා ඇය තම සීයාගේ නිවසට යන බව පවසා නිවසින් පිටත්ව ගොස් ඇතත් ආපසු පැමිණ නැත. පසුව කරන ලද සොයා බැලීමකදී අනාවරණය වී ඇත්තේ අසල්වැසි තරුණයෙකු ඇයට දුරකථන ඇමතුමක් දී ගෙන්වා ගෙන පසුව පැහැරගෙන ගොස් ඇති බවය. සැකකරු සමග දැරිවිය මෑතක සිට ප්‍රේම සම්බන්ධතාවයක් පවත්වා ගෙන ගොස් ඇති බව පොලීසිය විසින් කරන ලද විමර්ශනයකදී හෙළිවී ඇත. සැකකරු සහ දැරිවිය සොයා හලාවත පොලීසිය විසින් පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=44261", "Category": null, "Parent URL": null}