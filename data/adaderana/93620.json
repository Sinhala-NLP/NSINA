{"Source": "Adaderana", "Timestamp": "August 1, 2018 01:50 pm", "Headline": "ගාමිණී සෙනරත් ඇතුළු 4කට සිතාසි", "News Content": "ඉකුත් රජය සමයේ ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ආකාරයට පරිහරණය කළේ යැයි චෝදනා එල්ල වී සිටින හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් හතර දෙනකුට මේ මස 24 වනදා පෙනී සිටින ලෙස දන්වා කොළඹ ත්‍රිපුද්ගල විශේෂ මහාධිකරණය විසින් සිතාසි නිකුත් කර තිබේ. ත්‍රිපුද්ගල විශේෂ මහාධිකරණ විනිසුරු මඩුල්ලේ විනිසුරුවරුන් ලෙස කටයුතු කරන සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන විනිසුරු මඩුල්ල විසින් මෙම සිතාසි නිකුත් කරනු ලැබුවේය. නීතිපතිවරයා විසින් ගාමිණී සෙනරත් ඇතුළු විත්තිකරුවන් හතර දෙනාට එරෙහිව ගොනු කර ඇති චෝදනා වලින් සඳහන් කර තිබෙන්නේ පසුගිය 2014 වසරේ පෙබරවාරි මස 01 වනදා සිට 2015 වසරේ ජනවාරි මස 27 දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාපරාධී සාවද්‍ය පරිහරණය කිරීම තුළින් පොදු දේපල පනත යටතේ හා දණ්ඩ නීති සංග්‍රහය යටතේ වරදක් සිදුකර ඇති බවයි. මෙම නඩුව තුළින් විත්තිකරුවන්ට එරෙහිව චෝදනා විසි හතරක් එල්ල කර ඇති අතර සාක්ෂි කරුවන් 61 දෙනෙකු නම් කර තිබේ. නඩුවට අදාළව ලේඛන 92 ක් ද නීතිපතිවරයා විසින් අධිකරණය හමුවේ ගොනු කර තිබේ. මෙම නඩුව කොළඹ ත්‍රිපුද්ගල විශේෂ මහාධිකරණ විනිසුරු මඩුල්ල හමුවේ ගොනු කෙරෙන ප්‍රථම නඩුව බවටද වාර්තා වෙයි.", "URL": "https://sinhala.adaderana.lk/news.php?nid=93620", "Category": null, "Parent URL": null}