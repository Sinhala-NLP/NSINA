{"Source": "Adaderana", "Timestamp": "December 1, 2013 08:14 am", "Headline": "ලෝක ඒඩ්ස් දිනය අදයි", "News Content": "ලෝක ඒඩ්ස් දිනය අදට යෙදී තිබේ. එඩ්ස් දිනය නිමිත්තෙන් ජනතාව දැනුවත් කිරීම සඳහා විශේෂ වැඩසටහන් රැසක් ක්‍රියාත්මක කර ඇති බව සෞඛ්‍ය අමාත්‍යාංශය සඳහන් කළේය. එච්.අයි.වී ආසාධනය පිළිබඳව මෙන්ම ඒඩ්ස් රෝගය පිළිබඳව ජනතාව දැනුවත් කිරීමේ අරමුණින් දීප ව්‍යාප්තව මෙම වැඩසටහන් ක්‍රියාත්මක කර තිබේ. ජාතික ලිංගාශ්‍රිත රෝග හා එච්.අයි.වී.එඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා ප්‍රකාශ කළේ ලෝක ඒඩ්ස් දිනයට සමගාමීව අද පෙරවරුවේ විශේෂ පාගමනක් ද සංවිධානය කර ඇති බවයි. මේ වන විට ශ්‍රී ලංකාවෙන් එච්.අයි.වී ආසාදිතයින් 1808 දෙනෙක් සොයාගෙන ඇත. ඔවුන් අතර මවගෙන් එච්.අයි.වී ආසාදිත වු 70 දෙනෙක් වන බව සඳහන්ය. මෙරටින් වාර්තා වු පළමු ඒඩ්ස් රෝගියා 1989 වාර්තා වී ඇති අතර මේ දක්වා කාලය තුළ ඒඩ්ස් රෝගීන් 337 දෙනෙක් මියගොස් ඇති බව සෞඛ්‍ය අමාත්‍යංශය පවසන්නේය. එච්.අයි.වී ආසාදිතයින්ගෙන් සියයට 60ක් වාර්තා වන්නේ බස්නාහිර පළාතෙනි. සියයට 52 ක් ම කොළඹ දිස්ත්‍රික්කයෙන් වාර්තා වන බව සෞඛ්‍ය අමාත්‍යංශය පෙන්වාදෙයි. එච්.අයි.වී ආසාදිත තත්ත්වයට පත්වන්නන්ගෙන් සියයට 95ක්ම අනාරක්ෂිත ලිංගික චර්යා හේතුවෙන් ඊට ගොදුරු වන අතර සියයට 04ක් මවගෙන් දරුවාට රෝගය බෝවී ඇති බව අමාත්‍යංශය කියයි.", "URL": "https://sinhala.adaderana.lk/news.php?nid=39226", "Category": null, "Parent URL": null}