{"Source": "Adaderana", "Timestamp": "October 14, 2018 03:24 pm", "Headline": "ජාතික පොලිස් කොමිසමේ නිල කාලය අදින් අවසන්", "News Content": "ජාතික පොලිස් කොමිසමේ නිල කාලය අවසන් වුවද නව සාමාජිකයින් පත්කරන තුරු වත්මන් සාමාජිකයින්ගේ නිල කාලය තවදුරටත් වලංගු බව එහි ලේකම් සමන් දිසානායක මහතා පවසයි. වසර 3ක කාලයක් සඳහා 2015 වසරේ ඔක්තෝබර් මස 14 වැනිදා පත්කරන ලද වත්මන් පොලිස් කොමිසමේ නිල කාලය නීත්‍යානුකූලව අදින් (14) අවසන් වේ. කෙසේවෙතත් 19 වන ආණ්ඩුක්‍රම ව්‍යවස්ථා සංශෝධනයට අනුව නව සාමාජිකයින් පත්කරන තුරු වත්මන් සාමාජිකයින්ට තවදුරටත් එහි කටයුතු සිදුකළ හැකි බව සමන් දිසානායක මහතා සඳහන් කළේය. සාමාජිකයින් 7 දෙනෙකුගෙන් සමන්විත පොලිස් කොමිසම සඳහා සාමාජිකයින් පත්කිරීම ආණ්ඩුක්‍රම ව්‍යවස්ථා සභාව සිදු කරණු ලබයි. ජනාධිපතිවරයා විසින් කොමිසමට අදාළ සාමාජිකයින් නිර්දේශ කිරීම සිදුකරන අතර ව්‍යවස්ථා සභාව රැස්වී එම නිර්දේශ පිළිබඳ සලකා බලා අනුමැතිය ලබාදීමට නියමිතයි. මේ අතර වත්මන් කොමිසන් සභාව වෙත මේ දක්වා පැමිණිලි 900කට ආසන්න සංඛ්‍යාවක් ලැබී ඇති බව කොමිසමේ ලේකම් සුමිත් දිසානායක මහතා සඳහන් කළේය. පොලිසිය සම්බන්ධයෙන් මහජන පැමිණිලි 500කට ආසන්න සංඛ්‍යාවක් සහ පොලිස් නිලධාරීන්ගේ ගැටලු සම්බන්ධයෙන් පැමිණිලි 400කට ආසන්න සංඛ්‍යාවක් ඒ අතර වන බව ඔහු ප්‍රකාශ කළේය. එම පැමිණිලි අතරින් සියයට 75ක් පමණ මේ වන විට විසඳුම් ලබාදීමට කටයුතු කර ඇති බව පොලිස් කොමිසමේ ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=97666", "Category": null, "Parent URL": null}