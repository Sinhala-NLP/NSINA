{"Source": "Adaderana", "Timestamp": "July 29, 2015 05:21 pm", "Headline": "මේ ප්‍රතිපත්ති ප්‍රකාශනය ස්වයං විවේචනයක් සහිතයි", "News Content": "මෙවර එක්සත් ජනතා නිදහස් සන්ධානයේ \"අනාගතයට සහතිකයක්\"නම් ප්‍රතිපත්ති ප්‍රකාශනය ඉදිරිපත් කරනු ලැබුවේ ස්වයංවිවේචනයක්ද සහිතව බව හිටපු පාර්ලිමේන්තු මන්ත්‍රී ඩිව් ගුණසේකර මහතා පවසයි.පැවති සන්ධාන ආණ්ඩුවේ අඩුපාඩු නිවරදිව හඳුනා ඒවාට විසඳුම්ද සහිතව යථාර්ථවාදී ආර්ථික ක්‍රමයක් ගොඩනැඟීමට මෙමගින් බලාපොරොත්තු වන බව ගුණසේකර මහතා කියා සිටියේ අද(29) කොළඹ පැවති මාධ්‍ය හමුවකදීය.ලෝකයේම ආර්ථිකය අ.ඩො බිලියන 65,000 ට වැඩි බවත්, ලංකාවේ ආර්ථිකය අ.ඩො බිලියන 75ක් පමණක් බවත්, එය නිසි ලෙස හඳුනා ක්‍රියා කරන බවත් හෙතෙම සඳහන් කළේය.නොබැඳි විදේශ ප්‍රතිපත්තියක් අනුගමනය කිරීමට අනාගතයේ තම රජය කටයුතු කරන බවත්, නොබැඳි ප්‍රතිපත්තිය යනු කිසියම් පාර්ශවයකට හෝ නතු නොවී අදහස් ප්‍රකාශ නොකර සිටීම නොව අවශ්‍ය තැනකදී තම අදහස නොබියව ප්‍රකාශ කිරීම බව ගුණසේකර මහතා කියා සිටියේය.රටේ ජනගහණයෙන් 13%ක් වන වැඩිහිටි ජනයාට රක්ෂණ ආවරණයක් ලබාදීමට කටයුතු කිරීම මෙම ප්‍රතිපත්ති ප්‍රකාශනයේ ඉතාම වැදගත් අංගයක් බවත්, වැඩිහිටි වියට එළඹෙන විට යනඑනමං නැතිවන බැවින් එය ඉතා වටිනා සත්කාරයක් බව අමතුවෙන් කිවයුතු නැති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52931", "Category": null, "Parent URL": null}