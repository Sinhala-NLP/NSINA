{"Source": "Adaderana", "Timestamp": "February 12, 2014 08:00 pm", "Headline": "ඉන්දියාවේ සහය ඕන නම් රට තුළ සංහිඳියාව ඕනෑ", "News Content": "ජාත්‍යන්තර බලපෑම් හමුවේ ශ්‍රී ලංකාවට ඉන්දියාවේ සහයෝගය ලබාගැනීමට අවශ්‍යය නම් ශ්‍රී ලංකාව තුළ සංහිඳියාව, ඇතිකිරීම සඳහා අවශ්‍ය පියවර ගත යුතු බව ඉන්දීය විදේශ අමාත්‍ය සල්මන් කුර්ෂිඩ් මහතා පවසයි. ඉන්දීය විදේශ කටයුතු අමාත්‍යංශයේ දී ශ්‍රී ලාංකික මාධ්‍යවේදීන් පිරිසක් හමුවූ අවස්ථාවේ සල්මන් කුර්ෂිඩ් මහතා මේ බව සඳහන් කර තිබේ. එහිදී අද දෙරණ විමසා සිටියේ ශ්‍රී ලංකාව සම්බන්ධයෙන් ජාත්‍යන්තරයෙන් දිගින් දිගටම එල්ල වූ යෝජනාවල දී ඉන්දියාව සහය පළ නොකළේ මන්ද යන්න පිළිබඳවයි. ඒ සම්බන්ධයෙන් අදහස් දක්වමින් සල්මන් කුර්ෂිඩ් මහතා ප්‍රකාශ කර සිටියේ ශ්‍රී ලංකාවට ඉන්දියාවේ සහයෝගය ලබාගැනීමට අවශ්‍ය නම් රට තුළ සංහිඳියාව ඇතිකිරීම සම්බන්ධයෙන් යම් කාර්ය භාරයක් ඉටු කළ යුතු බවයි. ශ්‍රී ලංකාව තනි රටක් නොවන බවත් ලොව සෙසු රටවල් ශ්‍රී ලංකාවේ ක්‍රියාකලාපය සම්බන්ධයෙන් අවධානයෙන් පසුවන බවත් සල්මන් කුර්ෂිඩ් මහතා එහිදී පෙන්වා දී තිබේ. කෙසේ වෙතත් ශ්‍රී ලංකාව ජාත්‍යන්තරය හමුවේ හුදකලා වනු දැකීම ඉන්දියාවේ අපේක්ෂාව නොවන බවද ඉන්දීය විදේශ කටයුතු ඇමතිවරයා එහිදී සඳහන් කර ඇත. ශ්‍රී ලංකාව තුළ ස්ථිරසාර සාමය, සංහිඳියාව ඇතිකිරීම සදහා මිත්‍ර රටක් වශයෙන් ඉන්දියාවට ලබාදිය හැකි සහයෝගය හැකි සෑම අවස්ථාවකම ලබාදෙන බව ඔහු ප්‍රකාශ කර තිබේ. ලංකාවට එරෙහිව එල්ල වන ජාත්‍යන්තර බලපෑම් හමුවේ ඉන්දියාව ක්‍රියාකළ යුතු ආකාරය තීරණය කිරීමේ දී ඉන්දියාව තුළ තත්ත්වය සම්බන්ධයෙන්ද අවධානය යොමු කිරීමට සිදුවන බව සල්මන් කුර්ෂිඩ් මහතා පෙන්වා දී තිබේ. ඉන්දියාව මැතිවරණය සමයකට පැමිණ ඇති බැවින් ලංකාව සම්බන්ධයෙන් ගනු ලබන තීරණය රටේ ඉදිරි කටයුතුවලට දැඩි බලපෑමක් වන බව ද ඉන්දීය විදේශ ඇමතිවරයා මාධ්‍යවේදීන් හමුවේ ප්‍රකාශ කළේය. කෙසේවෙතත් මානව හිමිකම් කවුන්සිලයේ දී ශ්‍රී ලංකාව සම්බන්ධයෙන් ඉදිරිපත් කෙරෙන යෝජනාවේ දී ඉන්දියාව කටයුතු කරන ආකාරය පිළිබඳ මෙතෙක් තීරණයක් ගෙන නොමැති බවද සල්මන් කුර්ෂිඩ් මහතා එහිදී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=41084", "Category": null, "Parent URL": null}