{"Source": "Adaderana", "Timestamp": "December 27, 2010 12:06 pm", "Headline": "මහ වැස්සෙන් ජලාශ කිහිපයක් වාන් දමයි", "News Content": "අධික වර්ෂාව හේතුවෙන් දඹුල්ල වෑමැඩිල්ල ජලාශය සහ ගලේවෙල දේවහූව ජලාශය යළිත් වරක් වාන් දැමීමට පටන්ගෙන තිබේ‍. දේවහූව ජලාශයේ වාන් දොරටු දෙකක් දැනටමත් විවෘත කර ඇති බව වාර්තා වේ. ‍ මේ අතර අනුරාධපුර රාජාංගන වැවේ වාන් දොරටු පහක් අඩි හතර බැගින් විවෘත කර ඇති බව ආපදා කළමනාකරණ මධ්‍යස්ථානය පවසයි. එසේම කලා වැවේ වාන් දොරටු දෙකක් ද අඩි තුන බැගින් විවෘත කර ඇති බව එම මධ්‍යස්ථානය පැවසීය. මීට අමතරව තිසාවැව, බසවක්කුලම වැව, නාච්චදූව වැව සහ නුවර වැව වාන් දමමින් තිබෙන බව වාර්තා වේ. මේ හේතුවෙන් අදාළ වැව් ආශ්‍රිතව පහත් බිම් ප්‍රදේශවල ජීවත් වන ජනතාවට ගංවතුර තත්ත්වයන් පිළිබඳ අවදානයෙන් සිටින ලෙස ආපදා කළමනාකරණ මධ්‍යස්ථානය ඉල්ලීමක් කරයි.", "URL": "https://sinhala.adaderana.lk/news.php?nid=13101", "Category": null, "Parent URL": null}