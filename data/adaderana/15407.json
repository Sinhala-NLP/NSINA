{"Source": "Adaderana", "Timestamp": "April 11, 2011 12:47 pm", "Headline": "   දුර ගමන් බස් රථ හිඟයක්..?-නෑ එහෙම නෑ...", "News Content": "කොළඹින් ආරම්භ වන දුර ගමන් සේවා පෞද්ගලික බස් රථවල හිඟයක් ඇති වීම සම්බන්ධයෙන් ජාතික ගමනාගමන කොමිසන් සභාව මෙන්ම බස්නාහිර පළාත් මාර්ගස්ථ මඟී ප්‍රවාහන අධිකාරිය ද වගකිව යුතු බව ලංකා පෞද්ගලික බස් හිමියන්ගේ සංගමය පවසයි. මෙවර අතිරේක බස් රථ ධාවනය සඳහා නිශ්චිත සැලසුමක් දියත් නොකිරීම මෙම අර්බුදයට හේතුවී ඇති බව එම සංගමයේ සභාපති ගැමුණු විජේරත්න මහතා සඳහන් කළේ ය. දුර ගමන් සේවාවල නිරත බස් රථ සඳහා මීට ඉහත වසර වලදී දීමනාවක් ලබාදීමට රජය කටයුතු කළ ද මෙවර එවැනි දීමනාවක් ලබාදී නොමැති බව ඔහු පෙන්වා දෙයි. දුරගමන් බස් රථවල හිඟයක් ඇතිවීම සම්බන්ධයෙන් ජාතික ගමනාගමන කොමිසන් සභාවේ සභාපති ශෂීවෙල්ගම මහතාගෙන් අද දෙරණ විමසීමකදී ඔහු කියා සිටියේ ඇතැමුන් පවසන ආකාරයේ දුර ගමන් සේවා බස් රථවල හිඟයක් දක්නට නොලැබෙන බවයි. කෙසේ වෙතත් විශාල වශයෙන් මඟීන් ගම්බිම් බලා යාමට පැමිණීම හේතුවෙන් යම් තදබදයක් පිටකොටුව බැස්ටියන් මාවත පෞද්ගලික බස් නැවතුම්පලේ දක්නට ලැබෙන බවත් එය උත්සව සමයේ සාමාන්‍ය තත්ත්වයක් බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15407", "Category": null, "Parent URL": null}