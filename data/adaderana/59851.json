{"Source": "Adaderana", "Timestamp": "May 6, 2016 10:02 am", "Headline": " අතුරුදන් දරුවා ඥාති නිවසකට ගිහින්", "News Content": "මව සහ පියා අතර ඇතිවූ ගැටුමකට මැදිවී අතුරුදහන්වී සිටි පාසල් සිසුවා හමුවී ඇති බව කොස්වත්ත පොලීසිය කියයි.අතුරුදහන්වී සිටියේ කිරිමැටියාන ප්‍රදේශයේ පාසලක 07 වන වසර පන්තියේ ඉගෙනුම ලබමින් සිටි 12 හැවිරිදි දරුවෙකි.ඔහු කොස්වත්ත පොලිස් වසමේ පොතුවටවන ප්‍රදේශයේ පදිංචිකරුවෙකි.පසුගිය 04 වැනිදා පාසල් ගිය තම දරුවා නිවසට නැවත නොපැමිණි බව දරුවාගේ පියා විසින් පොලීසියට පැමිණිලි කරමින් සඳහන් කර තිබුණි.මෙම දරුවාගේ පියා සහ මව නිවසේදී දබර කරගෙන ඇති බවත්,පසුව මව පියා සහ දරුවා අතහැර නිවසින් පිටවී ගොස් ඇති බවත් පොලීසිය විසින් කරන ලද පරීක්ෂණ වලදී අනාවරණය වී ඇත.එම සිද්ධියෙන් අනතුරුව නිතර මව නැවත නිවසට කැඳවා ගෙන එන ලෙස පියාට ඇවිටිලි කර ඇති දරුවා 04 වැනිදා පාසල් යාමද ප්‍රතික්ෂේප කර ඇත.එම අවස්ථාවේදී පියාගේ බල කිරීම මත පාසල් ගොස් ඇති දරුවා නැවතත් නිවසට පැමිණ නැති බව පොලීසිය කියයි.පාසල නිමවීමෙන් අනතුරුව දරුවා වෙන්නප්පුව - හුන්දිරාපොල පදිංචිව සිටින පියාගේ සහෝදරියක්ගේ නිවසට ගොස් ඇත.එම නිවසේ අය විසින් මේ බව දරුවාගේ පියාට දී ඇත.පසුව පියා එම නිවසට ගොස් දරුවාව කැදවාගෙන කොස්වත්ත පොලීසියට පැමිණ තමන් විසින් කරන ලද පැමිණිල්ල ඉල්ලා අස්කරගෙන ඇත.", "URL": "https://sinhala.adaderana.lk/news.php?nid=59851", "Category": null, "Parent URL": null}