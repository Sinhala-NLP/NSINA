{"Source": "Adaderana", "Timestamp": "January 27, 2019 09:13 pm", "Headline": "යළිත් ජාතික ආණ්ඩුවකට අපේ පසුපෙළ කැමති නෑ", "News Content": "යළි ජාතික ආණ්ඩුවක් පිහිටුවීමට එක්සත් ජාතික පක්ෂයේ පසුපෙළ මන්ත්‍රීවරුන් සහය පල නොකරන බව පාර්ලිමේන්තු මන්ත්‍රී මුජිබර් රහුමාන් මහතා පවසයි. ඔහු පෙන්වා දෙන්නේ යළි ජාතික ආණ්ඩුවකට ගොස් එක්සත් ජාතික පාක්ෂිකයින්ගේ ජනමතය විනාශ කිරීමට ඉඩදිය නොහැකි බවයි. එක්සත් ජාතික පක්ෂය යළි ජාතික ආණ්ඩුවක් බිහි කිරීමට උත්සාහ දරන බව ද පල වන වාර්තා සම්බන්ධයෙන් මාධ්‍යවේදීන් නැගු පැනයකට පිළිතුරු ලබාදෙමින් මුජිබර් රහුමාන් මන්ත්‍රීවරයා මෙම අදහස් පල කළේය. මේ අතර ශ්‍රී ලංකා නිදහස් පක්ෂය ද යළි ජාතික ආණ්ඩුවක් බිහිකිරීම සම්බන්ධයෙන් මෙතෙක් කිසිදු සාකච්ඡාවක් කර නොමැති බව එක්සත් ජනතා නිදහස් සන්ධාන මහලේකම් පාර්ලිමේන්තු මන්ත්‍රී මහින්ද අමරවීර මහතා සඳහන් කළේය.", "URL": "https://sinhala.adaderana.lk/news.php?nid=103180", "Category": null, "Parent URL": null}