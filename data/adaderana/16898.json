{"Source": "Adaderana", "Timestamp": "June 21, 2011 09:24 am", "Headline": "නාම ලේඛන ප්‍රතිශෝධන ගැන විශේෂ සම්මන්ත්‍රණයක්", "News Content": "ඉදිරි පළාත් පාලන මැතිවරණයට අදාළව මැතිවරණ කොමසාරිස්වරයා සමඟ විශේෂ සාකච්ඡාවක් පැවැත්වූ බව පැෆ්රල් සංවිධානය පවසයි. මැතිවරණ කොමසාරිස් මහින්ද දේශප්‍රිය මහතා සමඟ ඊයේ(20) පස්වරුවේ මෙම සාකච්ඡාව පැවති බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ප්‍රකාශ කළේය. එළඹෙන පළාත් පාලන මැතිවරණයට අදාළව මේ වනවිට මතුව තිබෙන ගැටලු සම්බන්ධව එම සාකච්ඡාවේදී විශේෂ අවධානය යොමුකළ බව ඒ පිළිබඳව පැහැදිලි කළ රෝහණ හෙට්ටිආරච්චි මහතා කියා සිටියේය. විශේෂයෙන් පත්වීම්, මාරුවීම් සහ උසස් කිරීම් පිළිබඳව විශේෂයෙන් මැතිවරණ කාල සීමාවක් තුළ ක්‍රියාත්මක වීම පිළිබඳව සාකච්ඡාවට ලක්වූ බව ද ඒ මහතා සඳහන් කළේය. යාපනය සහ පොළෙ‍ාන්නරුව යන ප්‍රදේශවලින් වාර්තා වූ පහරදීමේ සිද්ධි 02 ක් සම්බන්ධව ද මැතිවරණ කොමසාරිස්වරයාගේ විශේෂ අවධානය යොමුකළ බව ඔහු පෙන්වාදුන්නේය. ඉදිරි පළාත් පාලන මැතිවරණය නිදහස් හා සාධාරණව පැවැත්වීම සඳහා මැතිවරණ කොමසාරිස්වරයා ලෙස ඔහු සතුවන බලතල උපරිම ආකාරයෙන් භාවිත කරන බවට කොමසාරිස්වරයා එකතාවය පළ කර තිබේ. මේ අතර ලබන 23 වැනි දින ඡන්ද නාම ලේඛන ප්‍රතිශෝධන සම්බන්ධයෙන් විශේෂ සම්මන්ත්‍රණයක් පැවැත්වීමට ද පැෆ්රල් සංවිධානය සැලසුම් කර තිබේ. සියලුම දේශපාලන පක්ෂවල ලේකම්වරුන්, දිස්ත්‍රික්ක 22 හි සහකාර මැතිවරණ කොමසාරිස්වරුන් ඇතුළු මැතිවරණ දෙපාර්තමේන්තුවේ ප්‍රධානීන් මේ සඳහා සහභාගි වන බව සඳහන්ය. ඒ පිළිබඳව ද මැතිවරණ කොමසාරිස්වරයා දැනුවත් කළ බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ප්‍රකාශ කළේය. එමෙන්ම ප්‍රතිශෝධන ක්‍රියාවලියේදී ඡන්ද දායකයින්ට ඇතිවන ගැටලු සම්බන්ධව මැතිවරණ දෙපාර්තමේන්තුවෙන් විශේෂ නිලධාරියෙක් යොමුකිරීම සම්බන්ධව ද මැතිවරණ කොමසාරිස්වරයාගේ අවධානය යොමුකළ බව ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=16898", "Category": null, "Parent URL": null}