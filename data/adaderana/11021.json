{"Source": "Adaderana", "Timestamp": "September 22, 2010 03:28 pm", "Headline": "දෙමළ ඩයස්පෝරාව සුබවාදී විය යුතුයි-සෝල්හයිම් කියයි", "News Content": "දෙමළ ඩයස් පෝරාව ශ්‍රී ලංකා රජය පිළිබඳව සුබවාදී නැවුම් කෝණයකින් බැලිය යුතු කාලය එළඹ ඇතැයි නෝර්වේ රාජ්‍යයේ ජාත්‍යන්තර සංවර්ධන අමාත්‍ය එරික් සෝල්හයිම් මහතා පවසයි. එල්.ටී.ටී.ඊ සංවිධානය සමග සාම සාකච්ඡා පැවති කාලය තුළ දී නෝර්වේ විශේෂ සාම නියෝජිතයා ලෙස කටයුතු කළ සෝල්හයිම් මහතා නිව්යෝර්ක් නුවර දී ජනාධිපති මහින්ද රාජපක්ෂ මහතා හමු වූ අවස්ථාවේ දී මේ බව ප්‍රකාශ කර තිබේ. දෙමළ ඩයස් පෝරාව තම ප්‍රශ්න විසඳා ගැනීම සඳහා පාර්ලිමේන්තු ක්‍රමය හරහා ප්‍රජාතන්ත්‍රවාදී මාවතකට පිවිසීමට කටයුතු කළ යුතු බව එහි දී ඔහු සඳහන් කර ඇත. එක්සත් ජාතීන්ගේ සංවිධානයේ වාර්ෂික සැසිවාරයට සහභාගී වීම සඳහා නිව්යෝර්ක් නුවරට ගිය ජනාධිපති මහින්ද රාජපක්ෂ මහතා ඇතුළු නියෝජිත පිරිස අද අලුයම නෝර්වේ අග්‍රාමාත්‍ය ජොන්ස් ස්ටොල්ටන්බර්ග් මහතා හමුවී තිබේ. උතුරු නැගෙනහිර ඇතුළු සෙසු පළාත් වල සංවර්ධන කටයුතු සඳහා නෝර්වේ රජයේ දායකත්වය අපේක්ෂා කරන බව ජනාධිපතිවරයා නෝර්වේ අග්‍රාමාත්‍යවරයා වෙත එහි දී දැනුම් දී ඇති බව ද සඳහන් වේ.", "URL": "https://sinhala.adaderana.lk/news.php?nid=11021", "Category": null, "Parent URL": null}