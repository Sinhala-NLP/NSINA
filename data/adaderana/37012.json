{"Source": "Adaderana", "Timestamp": "August 30, 2013 11:04 am", "Headline": "ලක්ෂ 31ක් වටිනා රන් බිස්කට් 3ක් රේගු භාරයට ", "News Content": "රන් බිස්කට් තුනක් ගුද මාර්ගයේ සඟවාගෙන ඉන්දියාවේ, මුම්බායි නුවර බලා පිටත්වීමට උත්සහ කළ පුද්ගලයෙකු ද රේගු නිලධාරීන් විසින් අත්අඩංගුවට ගෙන තිබේ. ග්‍රෑම් 621 ක බරින් යුතු එම රන් බිස්කට් වල වටිනාකම රුපියල් ලක්ෂ 31ක් පමණ වන බව රේගු මාධ්‍ය ප්‍රකාශකවරයා සඳහන් කරයි. රේගු භාරයට ගත් රත්‍රං රාජසන්තක කර ඇති අතර සැකකරුට රුපියල් ලක්ෂයක දඩ නියම කළ බව මාධ්‍ය ප්‍රකාශකවරයා පවසයි. මේ අතර විදුලි සංදේශ නියාමන කොමිසමේ නිසි අවසරයකින් තොරව ජංගම දුරකථන සහ එම උපාංග තොගයක් මෙරටට රැගෙන ආ පුද්ගලයින් සිව්දෙනෙකු කටුනායක ගුවන්තොටුපළ රේගුව විසින් අත්අඩංගුවට ගෙන තබේ. ඊයේ(29) රාත්‍රී ඩුබායිහි සිට පැමිණි පුද්ගලයින් සිව් දෙනෙකු මෙලෙස අත්අඩංගුවට ගත් බව රේගු මාධ්‍ය ප්‍රකාශක ලෙස්ලි ගාමිණී මහතා සඳහන් කරයි. සැකකරුවන්ගේ ගමන් මලුවල සඟවා තිබූ ජංගම දුරකථන 783 ක් , බැටරි 560 ක් , ජංගම දුරකථන උපාංග සහ ඇසුරුම් 700 ක් සහ වාජර්ස් 1100 ක් රේගු නිලධාරීන් විසින් සොයාගෙන තිබේ. රේගු භාරයට ගත් මෙම සන්නිවේදන උපකරණ තොගයේ වටිනාකම රුපියල් ලක්ෂ 30 කට අධික වන අතර ඒවා රාජසන්තක කළ බව රේගු මාධ්‍ය ප්‍රකාශක ලෙස්ලි ගාමිණි මහතා ප්‍රකාශ කරයි. අත්අඩංගුවට ගත් සැකකරුවන් කොළඹ අවට පදිංචිකරුවන් වන අතර ඔවුන් නිදහස් කිරීමට පියවර ගෙන ඇත.", "URL": "https://sinhala.adaderana.lk/news.php?nid=37012", "Category": null, "Parent URL": null}