{"Source": "Adaderana", "Timestamp": "November 23, 2011 12:23 pm", "Headline": "ක්‍රියාන්විතයේදී ආබාධිත වුවොත් ත්‍රිවිධ හමුදාවේ වාසි පොලීසියට නෑ", "News Content": "ක්‍රියාන්විත රාජකාරියේ යෙදී සිටියදී ආබාධිත තත්ත්වයට පත්වූ පොලිස් නිලධාරීන්ට ත්‍රිවිධ හමුදාවේ ආබාධිත වූවන්ට හිමි සියලු දීමනා හා වරප්‍රසාද ඒ ආකාරයෙන්ම ලබාදිය නොහැකි බව ආණ්ඩු පක්ෂයේ ප්‍රධාන සංවිධායක,අමාත්‍ය දිනේෂ් ගුණවර්ධන මහතා පවසයි. ත්‍රිවිධ හමුදාවන් ක්‍රියාත්මක වන්නේ විශේෂ නීති පටිපාටියක් යටතේ වන බවත්,පොලීසිය ක්‍රියාත්මක වන්නේ සිවිල් ආයතනයක් ලෙස බවත් අමාත්‍යවරයා කියා සිටියේ අද පාර්ලිමේන්තුවේදී පාර්ලිමේන්තු මන්ත්‍රී දයාසිරි ජයසේකර මහතා අසන ලද වාචික ප්‍රශ්නයකට පිළිතුරු ලබාදෙමිනි. එසේ වුවද ක්‍රියාන්විත රාජකාරියේදී ආබාධිත තත්ත්වයට පත්වූ පොලිස් නිලධාරීන්ට රාජ්‍ය පරිපාලන චක්‍රලේඛ 21(88)ට අනුව විශ්‍රාමයාමට හා සැහැල්ලු රාජකාරී වල නිරතවීමට ඉඩකඩ සලසාදෙන බව ගුණවර්ධන අමාත්‍යවරයා පෙන්වා දුන්නේය. එසේම එහෙව් පොලිස් නිලධාරීන් වැටුපෙන් 33% ක දීමනාවකටද හිමිකම් කියන බව අමාත්‍යවරයා පාර්ලිමේන්තුවේදී සඳහන් කළ බව අද දෙරණ පාර්ලිමේන්තු වාර්තාකරු කියා සිටියි. මේවන විට ක්‍රියාන්විත රාජකාරීයේ යෙදී සිටියදී ආබාධිත තත්ත්වයට පත්වූ පොලිස් නිලධාරීන් 1317 ක් සිටින බවත්,ඔවුන්ට හිමි වැටුප් හා ජීවනාධාර නිසි පරිදි ලබාදෙන බවත් අමාත්‍ය දිනේෂ් ගුණවර්ධන මහතා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=20200", "Category": null, "Parent URL": null}