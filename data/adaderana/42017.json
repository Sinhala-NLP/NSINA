{"Source": "Adaderana", "Timestamp": "March 24, 2014 09:43 am", "Headline": "කුඩු හොයන්න ගිය පොලිස් සැරයන්ට බෝතල් ප්‍රහාරයක්", "News Content": "හෙරෝයින් මත්කුඩු වැටලීමට ගිය පොලිස් සැරයන්වරයෙකු බෝතල් ප්‍රහාරයකට ලක්වීමෙන් තුවාල ලබා පුත්තලම මූලික රෝහලට ඇතුළත් කර තිබේ. රෝහල් ගත කර ඇත්තේ පුත්තලම කොට්ඨාස දුෂණ මර්දන ඒකකයේ පොලිස් සැරයන් 41317 බණ්ඩාර නම්වූ නිලධාරියෙකි. ඊයේ (23) වැනිදා රාත්‍රීයේ මෙම සිද්ධිය සිදුවී ඇති බව අද දෙරණ වාර්තාකරු පවසයි. පාලාවිය - තල්ගස් කන්ද ප්‍රදේශයේ නිවසක හෙරෝයින් මත් කුඩු අලෙවි කරන බවට ලැබී තිබූ තොරතුරක් අනුව පොලිස් නිලධාරීන් එම ස්ථානය වැටලීම සඳහා ගොස් ඇත. එහිදී නිවසේ සිටි බව කියන හෙරොයින් ජාවාරම්කරුවා පොලිස් සැරයන්වරයාට බෝතලයක් කඩා ඉන් පහර දී පලාගොස් තිබේ. එම නිවසේ සිටි කාන්තාවක හෙරෝයින් මත්කුඩු තොගයක් සමග අත්අඩංගුවට ගෙන ඇත. අත්අඩංගුවට ගෙන ඇති කාන්තාව සහ මත්කුඩු තොගය පොලිස් බාරයට ගෙන ඇති අධිකරණයට ඉදිරිපත් කිරීම සඳහා පුත්තලම පොලීසියට බාර දී තිබේ.", "URL": "https://sinhala.adaderana.lk/news.php?nid=42017", "Category": null, "Parent URL": null}