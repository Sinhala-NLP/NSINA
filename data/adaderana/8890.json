{"Source": "Adaderana", "Timestamp": "June 8, 2010 01:43 pm", "Headline": "පාවා දී ඇත්නම් ජෙනරාල් එල්ලිය යුතුයි", "News Content": "ජෙනරාල් සරත් ෆොන්සේකා මහතා රට පාවා දී ඇත්නම් එල්ලා මැරීමට හැකියාවක් ඇති බව ආරක්ෂක ලේකම් ගෝඨාභය රාජපක්ෂ මහතා පවසයි. බීබීසී ප්‍රවෘත්ති සේවය සමග පැවති සාකච්ඡාවේදී තමන් අවධාරණය කළේ ද දේශද්‍රෝහියකු ලෙස වරදකරුවන් වූ පුද්ගලයින් වෙත මරණ දඬුවම ලබාදීමේ නීතියක් ඇතැම් රටවල ක්‍රියාත්මක වන බව යැයි හෙතෙම අවධාරණය කරයි. එම සාකච්ඡාව අතරතුර විමසූ පැනයකට පිළිතුරු දෙමින් ජෙනරාල් සරත් ෆොන්සේකා මහතාට මරණ දඬුවම ලබාදිය හැකි යැයි ගෝඨාභය රාජපක්ෂ මහතා පැවසූ බවට බීබීසී සේවය වාර්තා කර තිබූ පුවත සම්බන්ධව අද දෙරණ කළ විමසීමකදී ඒ මහතා මේ බව පැවසුවේය. බීබීසී සේවය පළ කර ඇති එම ලිපියට හා සංවාදයට අනුව අදාළ සංවාදයේදී ජෙනරාල් සරත් ෆොන්සේකා හා පැවති රහසිගත දුරකථන සාකච්ඡාවකදී යුධ අපරාධ චෝදනා සම්බන්ධව ජාත්‍යන්තර පරීක්ෂණයක් පවත්වන්නේ නම් කිසිදු කරුණක් නොසඟවා ඉදිරිපත් කිරීමට සූදානම් බව ජෙනරාල් ෆොන්සේකා පැවසූ බව ගෝඨාභය රාජපක්ෂ මහතා හා සංවාදය මෙහෙය වූ නිවේදක ස්ටෙෆන් සැකුවර් සඳහන් කර ඇත. ඒ පිළිබඳව රාජපක්ෂ මහතාගෙන් කළ විමසීමකදී ඒ මහතා, \"ඔහුට එසේ කළ නොහැකියි. ඔහු හමුදාපතිවරයා.. එය ද්‍රෝහිකමක්. ඔහුගේ වැරදි ඔප්පු වුවහොත් ඔහු එල්ලා මැරීමට තීරණය කළ හැකියි. ඔහු එසේ රට පාවාදෙන්නේ කොහොමද? ඔහු කියන්නේ බොරු\"යනුවෙන් ප්‍රකාශ කර තිබුණු බව බීබීසී සේවය වාර්තා කර තිබුණි.", "URL": "https://sinhala.adaderana.lk/news.php?nid=8890", "Category": null, "Parent URL": null}