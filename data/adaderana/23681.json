{"Source": "Adaderana", "Timestamp": "April 21, 2012 08:26 am", "Headline": "ඉන්දීය නියෝජිතයින් අද දිවයිනෙන් පිටත්ව යයි", "News Content": "මෙරටට පැමිණ සිටින ඉන්දීය නියෝජිත පිරිස අද(21) දිවයිනෙන් පිටත්ව යාමට නියමිතය. ඔවුන් දිවයිනෙන් පිටත්ව යාමට පෙ‍ර අද පෙරවරුවේ කොළඹ දී විශේෂ ප්‍රවෘත්ති සාකච්ඡාවක් පැවැත්වෙන බව විදේශ කටයුතු අමාත්‍යාංශය සඳහන් කළේය. ඉන්දීය පා‍ර්ලිමේන්තුවේ විපක්ෂ නායිකා සුෂ්මා ස්වරාජ් මහත්මියගේ ප්‍රධානත්වයෙන් යුත් මන්ත්‍රී කණ්ඩායම පසුගිය 16 වැනිදා දිවයිනට පැමිණියහ. දිවයිනට පැමිණි ඉන්දීය නියෝජිත පිරිස උතුරු සහ නැගෙනහිර ඇතුළු දිවයිනේ ප්‍රදේශ රැසක සංචාරය කරනු ලැබීය. එහිදී ඉන්දීය ආධාර යටතේ මෙරට ක්‍රියාත්මක සංවර්ධන වැඩසටහන් පිළිබඳව ඔවුන්ගේ වැඩි අවධානයක් යොමුවිය. උතුරු පළාතේ හා නැගෙනහිර පළාතේ සිදුකරනු ලබන කඩිනම් සංවර්ධන කටයුතු පිළිබඳව ඉන්දීය පාර්ලිමේන්තු කණ්ඩායම ශ්‍රී ලංකා රජයට සිය ප්‍රසාදය පළ කර තිබේ. ඉදිරියටත් මෙම සංවර්ධන වැඩපිළිවෙළට ඉන්දීය රජයේ සහයෝගය ලබාදෙන බව සුෂ්මා ස්වරාජ් විපක්ෂනායිකාව සඳහන් කළාය. මේ අතර ඉන්දීය නියෝජිතයින් දෙමළ දේශපාලන පක්ෂ ඇතුළු පක්ෂ රැසක් සමග සාකච්ඡා පැවැත්වූ අතර ජනාධිපති මහින්ද රාජපක්ෂ මහතා මෙන්ම විපක්ෂ නායක රනිල් වික්‍රමසිංහ මහතා ද හමුවිය.", "URL": "https://sinhala.adaderana.lk/news.php?nid=23681", "Category": null, "Parent URL": null}