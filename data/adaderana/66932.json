{"Source": "Adaderana", "Timestamp": "December 11, 2016 01:36 pm", "Headline": " 2002දී රනිල්ට බැරිවුණු දේ දැන් කරන්න හදනවා ", "News Content": "රනිල් වික්‍රමසිංහ මහතා විසින් 2002 වසරේදී යළි පුබුදමු ශ්‍රී ලංකා වැඩසටහන ඔස්සේ ධනවාදයට අවශ්‍ය පරිදි මෙරට තුළ ව්‍යුහාත්මක වෙනසක් කිරීමට උත්සාහ කළ නමුත් එය ඉටුකර ගැනීමට නොහැකිවූ බැවින් ඉදිරියේදී අරුම පුදුම පනතක් පාර්ලිමේන්තුවට ගෙන එමින් ඒ සඳහා නැවත උත්සාහ කිරීමට යත්න දරණ බව ජාතික නිදහස් පෙරමුණේ නියෝජ්‍ය සභාපති පාර්ලිමේන්තු මන්ත්‍රී ජයන්ත සමරවීර මහතා පවසයි.ඉදිරියේදී පාර්ලිමේන්තුවට ගෙන ඒමට නියමිත සංවර්ධන විශේෂ විධිවිධාන පනත පිළිබඳව අද (11) කොළඹදී පැවති මාධ්‍ය හමුවකදී අදහස් දක්වමින් ඒ මහතා මේ බව ප්‍රකාශ කළේය.එහිදී වැඩිදුරටත් අදහස් දැක්වූ ඒ මහතා මෙසේද පැවසීය.“මේ හරහා අගමැතිට මුළු රාජ්‍ය සේවයම අතට ගැනීමේ හැකියාව ලැබෙනවා. වරාය, සංචාරක, වනජීවී හා ආයෝජන පනත් අදාළ කර නොගෙන ඒ කාර්යයන් අතට ගැනීමට හැකියාව ලැබෙනවා. නාගරික සංවර්ධන අධිකාරියේ බලතලත් මේ හරහා අගමැතිට ලැබෙනවා. පළාත් සභා බලතලත් ලබා ගන්න කටයුතු කරනවා. දැනට ජනපතිට තියෙන බලතල පවා මේ විදිහට අතට ගන්නවා. ජනපති පවා අභිබවා යන්න උත්සාහ කරන මේ පනත සර්ව බලධාරී පනතක්. නීතියේ මුක්තිය තියෙන්නෙ ජනපතිට විතරයි. ඒත් අගමැති මේක හරහා නීතියේ මුක්තිය තමන්ටත් ගෝලබාලයින්ටත් ලබා ගන්න උත්සාහ කරනවා. මේක ක්‍රියාත්මක කළොත් ඇමතිලා පඹයින් වෙනවා. ජනපති රූකඩයක් වෙනවා. මේකෙන් ගොඩ්සිලා වගේ අරුම පුදුම පාලකයෙක් නිර්මාණය වෙනවා. . 2002 දී රනිල් යළි පුබුදමු ශ්‍රී ලංකා හරහා ධනවාදයට ඕන විදිහට මේ රටේ ව්‍යුහාත්මක වෙනසක් කරන්න උත්සාහ කළා. පනත් 32ක් සංශෝධනය කරලා තමා ඒක කරන්න උත්සාහ කළේ. ඒත් ඒක කරන්න බැරිවුණා. දැන් ඒ බැරිවුණු ඒ දේ යළි ක්‍රියාත්මක කරන්න සූදානම් වෙනවා. ඒකට අරුම පුදුම පනතක් පාර්ලිමේන්තුවට ගේන්න හදනවා. තරු පහේ ප්‍රජාතන්ත්‍රවාදය හදන්න ආපු මහත්තුරු තමයි මෙහෙම වැඩ කරන්නෙ. මේ ගැන අධිකර‍ණයට ගිහින් ක්‍රියාමාර්ගයක් ගන්න අපි කටයුතු කරනවා.“", "URL": "https://sinhala.adaderana.lk/news.php?nid=66932", "Category": null, "Parent URL": null}