{"Source": "Adaderana", "Timestamp": "November 7, 2017 09:18 am", "Headline": "මහවිරු දිනය සමරන්න සොහොන් සුද්ද කරන්න ඇවිත් දෙමළ මන්ත්‍රීන් හමුදාවට බණියි", "News Content": "කිලිනොච්චිය,විශ්වමඩු තේරාවිල් මහාවිරු සොහොන් පිහිටි ප්‍රදේශය පිරිසිදු කිරීමට ගිය කිලිනොච්චිය පාර්ලිමේන්තු මන්ත්‍රීවරුන් ප්‍රදේශවාසීන් හා යුධ හමුදා සාමාජිකයින් අතර ඊයේ(06) මත ගැටුමක් හටගෙන ඇත.කිලිනොච්චිය ප්‍රදේශවාසීන් පැවසූවේ නොවැම්බර් 27 වැනිදා පැවැත්වීමට නියමිත මහවිරු සැමරුම් වැඩසටහන වෙනුවෙන් කිලිනොච්චිය,විශ්වමඩු තේරාවිල් මහාවිරු සොහොන් ප්‍රදේශයේ ශ්‍රම දානයක් පැවැත්වීමට ගිය තමන් හට යුද හමුදාව ඊට අවසරය ලබානොදුන් බවයි යුද හමුදා අනුඛණ්ඩයකට අයත් සීමාවක අදාළ සොහොන් ගැබ පිහිටා ඇති අතර ප්‍රදේශවාසීන් ඊට ඇතුළු වීමට අවසරය ඉල්ලීමේදි යුද හමුදා නිලධාරීන් පවසා ඇත්තේ ඒ සඳහා අවසරය ලබාදිය නොහැකි බවයි.තමන්ට ඉහළ නිලධාරීන්ගේ අවසරය නොලැබී ඇති බැවින් ඒ සඳහා අවසරය ලබාදිය නොහැකි බවට යුද හමුදා නිලධාරීන් පවසා ඇති අතර, කිලිනොච්චිය දිස්ත්‍රික් උතුරු පළාත් සභා මන්ත්‍රීවරුන් වන ටි.කුරුකුලරාජා මහතා හා එස්.පසුපතිපිල්ලේ මහතා ඊට විරුද්ධත්වය ප්‍රකාශ කොට ඇත.එහිදි පළාත් සභා මන්ත්‍රීවරුන් විසින් යුද හමුදා නිලධාරීන් වෙත දෝෂාරෝපණය කොට ඇති බවද කිලිනොච්චිය ආරක්ෂක අංශ පැවසූහ.ප්‍රදේශවාසීන් පැවසූවේ ගැටළුව හට ගත් අදාල ස්ථානයට කිලිනොච්චිය දිස්ත්‍රික් පාර්ලිමේන්තු මන්ත්‍රී ශිවඥානම් ශ්‍රිධරන් මහතා පැමිණ ගැටළුව සම්බන්ධයෙන් පාර්ලිමේන්තුවේදී සාකච්ජා කරන බවත් ඒ සම්බන්ධයෙන් එක්සත් ජාතීන්ගේ සංවිධානය දැනුවත් කරන බවට පැවසු බවයි.අනතුරුව අදාල පිරිස යුද හමුදා අනුඛණ්ඩය ඉදිරිපස පහන් දල්වා පොල් ගසා වැඩ ශ්‍රමදානය ආරම්භ කිරීම සනිටුහන් කළ බවද ප්‍රදේශවාසීහූ පැවසූහ.සිද්ධිය සම්බන්ධයෙන් උතුරු පළාත් සභා මන්ත්‍රී එස්.පසුපතිපිල්ලේ මහතාගෙන් විමසීමේදී ඔහු පැවසූවේ තමන්ගේ ඥාතීන් මිහිදන් කොට ඇති මහවිරු සොහොන් වටකොට යුද හමුදා කඳවුරු ඉදිකිරීම අනුමත නොකරන අතර තමන්ගේ ඥාතීන් සිහි කිරීමට ඇති මහවිරු සොහොන් පවතින ප්‍රදේශයෙන් යුද හමුදා කඳවුරු ඉවත් කළ යුතු බවයි.", "URL": "https://sinhala.adaderana.lk/news.php?nid=79592", "Category": null, "Parent URL": null}