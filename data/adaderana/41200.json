{"Source": "Adaderana", "Timestamp": "February 18, 2014 08:17 am", "Headline": "ඉන්දියාවෙන් ලංකාවට දෙන අරමුදල් වැඩි කරයි ", "News Content": "ශ්‍රී ලංකාවේ සංවර්ධන කටයුතු සඳහා ලබාදෙන අරමුදල් වැඩි කිරීමට ඉන්දීය රජය පියවර ගෙන තිබේ. ඉන්දීය මාධ්‍ය වාර්තා කරන්නේ 2014 - 2015 වර්ෂය සඳහා ශ්‍රී ලංකාවේ සංවර්ධන කටයුතු වලට ඉන්දියානු රුපියල් කෝටි 500ක මුදලක් අනුමත කර ඇති බවයි. ඉන්දියානු අභ්‍යන්තර කටයුතු අමාත්‍යාංශය විසින් මෙවර අයවැයෙන් අදාළ මුදල අනුමත කර ඇති අතර එය 2013 වසරට සාපේක්ෂව වැඩි වීමකි. 2013 වසරේ ශ්‍රී ලංකාවේ සංවර්ධන කටයුතු සඳහා ඉන්දියානු රජය විසින් ඉන්දියානු රුපියල් කෝටි 410ක මුදලක් ලබාදී තිබුණි. කෙසේ වෙතත් ඉන්දියානු රජය විසින් මෙවර අයවැයෙන් බංග්ලාදේශයට ලබාදෙන අරමුදල් කප්පාදුවට ලක් කර ඇති බව ඉන්දීය මාධ්‍ය වාර්තා කරයි. 2013 වසරේ දී බංග්ලාදේශයට ඉන්දියානු රුපියල් කෝටි 580ක මුදලක් ලබාදී ඇති අතර එය මේ වසරේ කෝටි 350 දක්වා අඩු කර තිබේ. කෙසේ වෙතත් මියෙන්මාරයට, නේපාලයට සහ ඇෆ්ගනිස්ථානයට ද මේ වසරේ ඉන්දියානු රජය විසින් ලබාදෙන අරමුදල් වැඩි කර ඇති බවයි වාර්තා වන්නේ.", "URL": "https://sinhala.adaderana.lk/news.php?nid=41200", "Category": null, "Parent URL": null}