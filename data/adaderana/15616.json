{"Source": "Adaderana", "Timestamp": "April 21, 2011 04:16 pm", "Headline": "මූන්ගේ කමිටු වාර්තාව පිළිගන්නේ කොන්දේසි සහිතවයි", "News Content": "බැන්කි මූන් මහතාගේ ත්‍රිපුද්ගල කමිටුව ඉදිරිපත් කළ වාර්තාව එක්සත් ජාතික පක්ෂය පිළිගනු ලබන්නේ කොන්දේසි සහිතව බව එම පක්ෂයේ පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. අදාළ වාර්තාව මගින් එල්.ටී.ටී.ඊ සංවිධානය යුද අපරාධ සිදුකර ඇති බව හෙළි කර ඇති බව ඔහු සඳහන් කළේය. එම කොටස් එක්සත් ජාතික පක්ෂය පිළිගත්ත ද මෙරට ආරක්ෂක අංශ සිදුකර ඇතැයි කියන යුද අපරාධ පිළිබඳ වාර්තා ප්‍රතික්ෂේප කරන බව හරීන් ප්‍රනාන්දු මහතා සඳහන් කරයි. වාර්තාව පිළිබඳ නිවැරදි අවබෝධයක් නොමැති ඇතැම් දේශපාලනඥයින් එම වාර්තාව ප්‍රතික්ෂේප කරන බවට සිදුකරන ප්‍රකාශ හරහා එල්.ටී.ටී.ඊ සංවිධානයේ යුද අපරාධ ද එම දේශපාලනඥයින් විසින් ප්‍රතික්ෂේප කරන බව ප්‍රනාන්දු මහතා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=15616", "Category": null, "Parent URL": null}