{"Source": "Adaderana", "Timestamp": "May 17, 2018 01:02 pm", "Headline": "පහළ වායුගෝලයේ කැළඹිලි ස්වභාවයක් නිසා වැසි වැඩි වෙයි ", "News Content": "දිවයිනේ බොහෝ පළාත්වලට අද(17) රාත්‍රියේ වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව නිවේදනය කරයි. ශ්‍රී ලංකාව ආසන්න පහළ වායුගෝලයේ කැළඹිලි ස්වභාවයක් හේතුවෙන් දිවයිනේ දකුණු අර්ධයේ අහස වලාකුළින් බරව පවතින අතර වැසි තත්ත්වයේ වැඩි වීමක් අපේක්ෂා කරන බව ද දෙපාර්තමේන්තුව පවසයි. දිවයිනේ බොහෝ පළාත්වල, විශේෂයෙන් සවස 2.00 න් පසු වැසි හෝ ගිගුරුම් සහිත වැසි ඇති වන අතර බස්නාහිර සහ දකුණු පළාත්වලත් රත්නපුර, මඩකලපුව, අම්පාර සහ පොළොන්නරුව දිස්ත්‍රික්කවලත් උදෑසන කාලයේදීත් වැසි ඇති වේ. ඇතැම් ස්ථානවලට, විශේෂයෙන් මධ්‍යම, සබරගමුව, දකුණු, ඌව, බස්නාහිර සහ වයඹ පළාත්වලත්, අම්පාර සහ පොලොන්නරුව දිස්ත්‍රික්කවලත් මි.මී.100ක පමණ තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි නිසා ඒ පිළිබඳව අවදියෙන් පසුවන ලෙස කාලගුණ විද්‍යා දෙපාර්තමේන්තුව නිවේදනය කරයි. මේ අතර හෙට(18) දිනයේ දී බස්නාහිර ,දකුණු සහ සබරගමුව පළාත්වල විටින් විට ගිඟුරුම් සහිත වැසි ඇති වෙයි.", "URL": "https://sinhala.adaderana.lk/news.php?nid=89282", "Category": null, "Parent URL": null}