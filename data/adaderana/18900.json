{"Source": "Adaderana", "Timestamp": "September 22, 2011 04:36 pm", "Headline": "මෙරටට පොදු රද මඩුල්ල අහිමි කරන යෝජනාව ඉවතට ", "News Content": "පොදුරාජ්‍ය මණ්ඩලීය සමුළුවට ශ්‍රී ලංකාව සහභාගී වීම වැළැක්විය යුතු බවට ඔස්ට්‍රේලියානු පාර්ලිමේන්තුවට ඉදිරිපත් වූ යෝජනාවක් පරාජයට පත් වී තිබේ. ඕස්ට්‍රේලියානු හරිත පක්ෂ සෙනෙට් සභික ලී රිහානන් විසින් මෙම යෝජනාව සෙනෙට් සභාවට ඉදිරිපත් කර තිබිණි. ශ්‍රී ලංකාවේ පැවති යුද ගැටුම්වල අවසන් සමයේ කඩවූවා යැයි පැවසෙන මානව හිමිකම් සම්බන්ධයෙන් විධිමත් පරීක්ෂණයක් සිදුකිරීම සඳහා ශ්‍රී ලංකා රජයට බලකළ යුතු බවට අදාළ යෝජනාවෙන් ඉදිරිපත් කර තිබූ බව සඳහන්ය. පොදුරාජ්‍ය මණ්ඩලීය සමුළුවට ශ්‍රී ලංකා නියෝජිතයින් සහභාගී වීම වැළැක්වීම මගින් මෙම බලකිරීම සිදුකළ යුතු බව හරිත පක්ෂ සෙනෙට් සභිකයා යෝජනා කර තිබුණි. ඕස්ට්‍රේලියානු ආගමන සහ පුරවැසිභාවය පිළිබඳ අමාත්‍යවරයා මේ සඳහා පියවර ගත යුතු බවට අදාළ යෝජනාවෙන් ඉදිරිපත් කර තිබුණි. අදාළ යෝජනාවට විරුද්ධව කරුණු වි‍දේශ රටක ප්‍රතිපත්ති කෙරෙහි බලපෑම් එල්ල කිරීමේ හැකියාවක් ඔස්ට්‍රේලියානු රජයට නොමැති බව දක්වමින් ඕස්ට්‍රේලියානු ආණ්ඩු පක්ෂය සහ විපක්ෂය පැවසීය.", "URL": "https://sinhala.adaderana.lk/news.php?nid=18900", "Category": null, "Parent URL": null}