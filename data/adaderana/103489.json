{"Source": "Adaderana", "Timestamp": "February 1, 2019 09:56 am", "Headline": "පසුගිය කාලයේ උතුර රවටමින් දකුණ නොසන්සුන් කරන වැඩපිළිවෙලක් ක්‍රියාත්මක වුණා", "News Content": "පසුගිය වසර හතර තුළදී උතුර රවටමින් දකුණ නොසන්සුන් කිරීමේ වැඩපිළිවෙලක් ක්‍රියාත්මක වූ බව ජනාධිපති මෛත්‍රීපාල සිරිසේන මහතා පවසයි. හොරණ පැවති ආගමික උත්සවයකට එක්වෙමින් ජනාධිපතිවරයා මේ බව සඳහන් කළේය. හොරණ ගෝණපොල ජයවර්ධනාරාම පුරාණ විහාරස්ථානයේ උපෝසථාගාරය සඟ සතු කිරීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ(31) පස්වරුවේ සිදුකෙරුණි. එම අවස්ථාවට අස්ගිරි පාර්ශ්වයේ මහ නා හිමියන් සහ මල්වතු පාර්ශ්වයේ අනු නා හිමියන් සහ හිටපු ආරක්ෂක ලේකම් ගෝඨාභය රාජපක්ෂ මහතා ඇතුලු පිරිසක් එක්ව සිටියේය. නිදහස් හා ස්වාධීන රටක් ලෙස විදේශීය අතපෙවීම් අවශ්‍ය නොවන බව මහා සංඝයා ප්‍රමුඛ සියලු රටවැසියන් පිළිගන්නා බව තමා විශ්වාස කරන බව ද මෙහිදී ජනාධිපතිවරයා පැවසීය. එසේ වුවත් ආණ්ඩු පවත්වා ගෙන යෑමේ දී තමන්ට අවශ්‍ය තීන්දු තීරණ ගැනීමේ දී විදේශීය සංවිධානවල අතපෙවීම්වල ශක්තිය කවුරුන් හෝ පාවිච්චි කරයි නම් එය මෙරට ස්වාධීනත්වයට හා රටේ පැවැත්මට කිසිසේත් සුදුසු නොවන බව ද ජනාධිපතිවරයා මෙහිදී වැඩිදුරටත් සඳහන් කළේය. එවැනි ව්‍යවස්ථාවක් තමා දැක නැති බවත්, එවැන්නක් තම අතට පත්ව නොමැති බවත් පැවසු ජනාධිපතිවරයා, උතුර රවටමින් දකුණ නොසන්සුන් කරන වැඩපිළිවෙලක් මේ දිනවල සිදුවෙන බවත් සඳහන් කළේය.", "URL": "https://sinhala.adaderana.lk/news.php?nid=103489", "Category": null, "Parent URL": null}