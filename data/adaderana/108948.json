{"Source": "Adaderana", "Timestamp": "April 30, 2019 10:18 am", "Headline": "ඇලෙක්ස් හේල්ස්ට ලෝක කුසලාන තරගාවලිය අහිමිවෙයි", "News Content": "ලෝක කුසලාන එක්දින ක්‍රිකට් තරගාවලියට නම් කළ එංගලන්ත එක්දින සංචිතයෙන් ඇලෙක්ස් හේල්ස් ඉවත් කර තිබේ. ඒ පසුගියදා ඔහුට තරග තහනමක් පැනවීමත් සමගයි. එංගලන්තයේ සහ වේල්ස් හි සියලු ක්‍රිකට් ක්‍රීඩකයන් සෑම තරග වාරයකට පෙර මත්ද්‍රව්‍ය පිළිබඳ හිසකෙස් පරීක්ෂාවක් සිදු කරන අතර එහිදි ඔවුන් මාස තුනක් ඇතුළත ලබා ගත් මත්ද්‍රව්‍ය පිළිබඳ සොයා ගත හැකි වෙයි. ඒ අනුව ඇලෙක්ස් හේල්ස් දෙවන වරටත් එම වරදට හසුවීම හේතුවෙන් ඔහුට දින 21ක තරග තහනමක් පනවා ඇති අතර ඔහු ලෝක කුසලානයට පෙර පැවැත්වීමට නියමිත අයර්ලන්ත තරගාවලයේදී නැවත කණ්ඩායමට එක් වීමට නියමිතයි. කෙසේ වෙතත් ඇලෙක්ස් හේල්ස් දෙවන වරටත් එංගලන්ත සහ වේල්ස් ක්‍රිකට් පාලක මණ්ඩලයේ අන්තරායකර ඖෂධ පිළිබඳ පනත උල්ලංඝණය කර තිබෙන බව සඳහන්ය. ඒ අනුව ඇලෙක්ස් හේල්ස් ලෝක කුසලාන එක්දින ක්‍රිකට් තරගාවලියට නම් කළ එංගලන්ත එක්දින සංචිතයෙන් ඉවත් කිරීමටයි එංගලන්ත ක්‍රිකට් ආයතනය තීරණය කර තිබේ.", "URL": "https://sinhala.adaderana.lk/news.php?nid=108948", "Category": null, "Parent URL": null}