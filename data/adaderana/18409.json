{"Source": "Adaderana", "Timestamp": "August 30, 2011 04:56 pm", "Headline": "රිසානාගේ බොරු පියා හඳුනාගනියි -13 තෙක් රිමාන්ඩ් ", "News Content": "සෞදි අරාබියේ මරණ දඩුවම නියම වී සිටින රිසානා නෆීක් විදේශගත කිරිම සඳහා නීතිවිරෝධී අයුරින් ආධාර අනුබල දුන්නේ යැයි අත්අඩංගුවට ගත් සැකකරුවෙකු හඳුනාගැනිමේ පෙරට්ටුවේ දි හඳුනාගෙන තිබේ. ශ්‍රී ලංකා විදේශ සේවා නියුක්ති කාර්යාංශය විසින් සිදුකරන ලද පැමිණිල්ලකට අනුව පරීක්ෂණ මෙහෙය වූ රහස් පොලිසිය සැකකරු අත්අඩංගුවට ගෙන තිබුණි. ඉන් අනතුරුව අද(30) කොළඹ මහේස්ත්‍රාත් අධිකරණය හමුවේ පැවති හඳුනාගැනීමේ පෙරට්ටුවට සැකකරු ඉදිරිපත් කළ අතර එහිදී මෙම සැකකරු රිසානා නෆීක්ගේ පියා ලෙස ව්‍යාජ අයුරින් පෙනී සිටි පුද්ගලයා බවට සාක්ෂිකරුවන් විසින් හඳුනාගෙන තිබේ. ඒ අනුව සැකකරු සහ අත්අඩංගුවට ගත් තවත් සැකකරුවෙකු ලබන 13 වැනිදා දක්වා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර ඇත.", "URL": "https://sinhala.adaderana.lk/news.php?nid=18409", "Category": null, "Parent URL": null}