{"Source": "Adaderana", "Timestamp": "January 15, 2019 04:41 pm", "Headline": "දුම්වැටියෙන් සිඟිත්තා පිළිස්සු සැකකරු අල්ලා ගත් පොලිස් පෙම", "News Content": "සියඹලාආණ්ඩුව පොලිස් බල ප්‍රදේශයට අයත් මුතුකණ්ඩි පහේ කණුව ප්‍රදේශයේත, කුඩා පිරිමි දරුවෙක් පිළිස්සුම් තුවාල සිදු කර සැඟව සිටි සැකකරු සියඹලාණ්ඩුව පොලීසිය විසින් අත්අඩංගුවට ගෙන තිබේ. ඊයේ (14) දිනයේ දී සිදු කල මෙහෙයුමක ප්‍රතිඵලයක් ලෙස මෙම පුද්ගලයා කොටු කර ගැනීමට පොලීසියට හැකියාව ලැබී ඇත. අදාළ සැකකරුගේ දුරකථන අංකය සොයා ගත් පොලීසිය උපක්‍රමශීලිව කාන්තා පොලිස් නිලධාරිනියක් යොදවා දින කිහිපයක් දුරකථනයෙන් කතා කර තිබේ. පසුව ඔහු සමඟ ප්‍රේමවන්තියක් ලෙස පෙනී සිටිමින් සැකකරු ඊයේ මොනරාගල දොඹගහවෙල ප්‍රදේශයේ දී උපාය දූත පෙම්වතිය බැලීමට පැමිණි විට පොලීසිය විසින් කොටු කර ගෙන ඇත. පොලීසියට පවසා ඇත්තේ මාතර ප්‍රදේශයේ පදිංචි සුගත් නැමති පුද්ගලයෙක් ලෙසයි. කෙසේ වෙතත් අත්අඩංගුවට පත් සැකකරු ඊයේ දිනයේ දී සියඹලාණ්ඩුව මහේස්ත්‍රාත් අධිකරණයට ඉදිරිපත් කළ අතර, එහි වැඩ බලන මහේස්ත්‍රාත් නීතිඥ ගංගා පී.අබේසිරිවර්ධන මහත්මිය විසින් මේ මස 23 දක්වා රක්ෂිත බන්ධනාගාර ගත කිරීමට නියෝග කර තිබේ. අවුරුදු 1 යි මාස 10 ක් වයසැති දරුවා මවගේ අනියම් පුරුෂයා වන මෙම සැකකරු විසින් බීමතින් දුම්වැටිවලින් පුළුස්සා ඇතැයි දරුවාගේ මිත්තණිය පොලීසියට පසුගිය දෙසැම්බර් මාසයේ දී පැමිණිල්ලක් සිදු කර තිබුණි. ඒ අනුව සිදු කල පරීක්ෂණවලදී මාස දෙකකට අධික කාලයක් පුරා මෙම දරුවා මෙලෙස පුළුස්සා ඇතැයි වාර්තා විය. දරුවාගේ පිටුපස කොන්ද, කකුල්, අත, මුහුණ හා රහස් ප්‍රදේශය ඇතුළු ශරීරය පුරාම පිළිස්සුම් තුවාල 100 කට අධික ප්‍රමාණයක් දක්නට ලැබෙන බව ද සඳහන් විය. දරුවාගේ මව රත්නපුර ප්‍රදේශයේ පදිංචි පුද්ගලයෙක් හා විවාහ වී සිට ඇති අතර, මෙම දරුවා ලැබීමෙන් පසුව දරුවාගේ පියා මොවුන් හැරදමා ගොස් ඇත. අනතුරුව මව වෙනත් පුද්ගලයෙක් හා සම්බන්ධතාවයක් ගොඩ නඟා ගෙන එම පුද්ගලයාගේ ගමට ගොස් තිබේ. ඔහු විවාහක පුද්ගලයෙක් වන අතර, බිරිඳගෙන් වෙන්ව ජීවත්ව ඇත. කෙසේ හෝ දරුවාගේ මිත්තණිය විසින් සිදු කල පැමිණිල්ල මත පොලීසිය විසින් සැකකාර මව අත්අඩංගුවට ගැණිනි. ඇය ද මේ මස 23 වන දා දක්වා රක්ෂිත බන්ධනාගාර ගත කර තිබේ. සිදුවීම සම්බන්ධයෙන් වැඩිදුර පරීක්ෂණ සියඹලාණ්ඩුව පොලීසිය මෙහෙයවයි.", "URL": "https://sinhala.adaderana.lk/news.php?nid=102382", "Category": null, "Parent URL": null}