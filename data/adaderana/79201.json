{"Source": "Adaderana", "Timestamp": "October 27, 2017 04:58 pm", "Headline": " බැසිල්ගේ නඩුව කල් යයි", "News Content": "දිවිනැඟුම සංවර්ධන අරමුදලට අයත් රුපියල් මිලියන 35ක මුදලක් අවභාවිත කිරීමේ චෝදනා මත හිටපු අමාත්‍ය බැසිල් රාජපක්ෂ මහතාට සහ දිවිනැඟුම සංවර්ධන අරමුදලේ හිටපු අධ්‍යක්ෂ ජනරාල්වරයාට එරෙහි නඩු විභාගය ජනවාරි 25 වැනිදා දක්වා කල් දමා තිබේ. කොළඹ මහාධිකරණයේ දී අද (27) ඒ පිළිබඳ නඩුව කැඳවූ බව අද දෙරණ අධිකරණ වාර්තාකරු කේ.එස්.උදය කුමාර් පැවසුවේය. මේ අතර නීතිපති දෙපාර්තමේන්තුවේ නිලධාරීන් මහ බැංකු බැඳුම්කර වංචාව පිළිබඳ තමාගෙන් තර්ජනාත්මකව ප්‍රකාශ ලබාගැනීමට උත්සාහ කළ බවට ශ්‍රී ලංකා මහ බැංකුවේ ණය දෙපාර්තමේන්තුවේ ජ්‍යේෂ්ඨ කළමනාකරුවෙකු ඉදිරිපත් කළ මුලික අයිතිවාසිකම් පෙත්සමක් සළකා බැලීම ශ්‍රේෂ්ඨාධිකරණය කල් දමා තිබේ. පෙත්සම අද කැඳවූ අවස්ථාවේ ත්‍රීපුද්ගල විනිසුරු මණ්ඩලයේ විනිසුරුවරුන් දෙදෙනෙකු පුද්ගලික හේතු මත අදාළ පෙත්සම විභාගයෙන් ඉවත් වූ බව අද දෙරණ අධිකරණ වාර්තාකරු කේ.එස්.උදය කුමාර් ප්‍රකාශ කළේය.", "URL": "https://sinhala.adaderana.lk/news.php?nid=79201", "Category": null, "Parent URL": null}