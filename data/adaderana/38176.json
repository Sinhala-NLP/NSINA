{"Source": "Adaderana", "Timestamp": "October 16, 2013 11:22 am", "Headline": "කොල්ලකරුවන් 4ක් අත්අඩංගුවට ", "News Content": "දිවයිනේ ප්‍රදේශ කිහිපයක නිවෙස් බිඳ දේපළ කොල්ලකෑමේ සිද්ධීන්ට සම්බන්ධ පුද්ගලයින් සිව් දෙනෙකු අත්අඩංගුවට ගෙන තිබේ. පිළියන්දල පොලිස් නිලධාරීන් කණ්ඩායමක් විසින් සිදුකළ විශේෂ විමර්ශනයක දී මොවුන් අත්අඩංගුවට ගෙන ඇති බව සඳහන් වෙයි. සැකකරුවන් විසින් කහපොළ, මඩපාත, පොල්ගස්ඕවිට, මකුළුදුව සහ බෝකුන්දර යන ප්‍රදේශවල මංකොල්ලකැම් සිදුකළ බවට තොරතුරු අනාවරණය වී ඇත. සැකකරුවන්ගෙන් සිදුකළ වැඩිදුර ප්‍රශ්න කිරීම් වල දී ඔවුන් විසින් කොල්ලකන ලද රූපවාහිනී යන්ත්‍ර 04ක්, ලැප්ටොප් පරිගණකයක්, රන් භාණ්ඩ, පිත්තල කඩු 03ක් ඇතුළු තවත් උපකරණ තොගයක් පොලීසිය විසින් සොයාගෙන තිබේ. සැකකරුවන් සහ භාණ්ඩ තොගය අද(16) කැස්බෑව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=38176", "Category": null, "Parent URL": null}