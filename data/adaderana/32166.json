{"Source": "Adaderana", "Timestamp": "March 6, 2013 03:07 pm", "Headline": " සීනි, ලුණු ප්‍රතිශත නැතොත් නීතිය ක්‍රියාත්මකයි", "News Content": "සීනි සහ ලුණු අඩංගු ආහාරවල දවටනයේ එම ආහාරයේ සීනි සහ ලුණු ප්‍රතිශතයන් සඳහන් කිරීම අනිවාර්යය කර තිබේ. මේ සම්බන්ධයෙන් සෞඛ්‍ය අමාත්‍ය මෛත්‍රීපාල සිරිසේන මහතා විසින් සෞඛ්‍ය සේවා අධ්‍යක්ෂ ජෙනරාල්වරයාට උපදෙස් ලබා දී ඇති බව සෞඛ්‍ය අමාත්‍යංශය සඳහන් කළේය. සීනි සහ ලුණු වැඩි වශයෙන් අඩංගු ආහාර භාවිතය හේතුවෙන් මෙරට ජනතාව විවිධ රෝගවලට ගොදුරුවීම සීඝ්‍රයෙන් ඉහළ යමින් පවතින බව සෞඛ්‍ය අමාත්‍යංශය පෙන්වාදෙයි. දියවැඩියාව, හෘද රෝග, ආගාතය සහ අධි රුධිර පීඩනය ඒ අතරින් ප්‍රධාන වන බව සඳහන්ය. මෙම තත්ත්වය පාලනය කිරීම සඳහා ජනතාව දැනුවත් කිරීමට අමතරව සීනි සහ ලුණු අඩංගු ආහාර නිෂ්පාදනය කරන්නන්ගේ දායකත්වය ඒ සඳහා ලබාගැනීමට සෞඛ්‍ය අමාත්‍යංශය තීරණය කර තිබේ. ඒ අනුව වෙළඳපළේ අ‍ලෙවිකරන ආහාරවල අඩංගු සීනි සහ ලුණු ප්‍රතිශතයන් එහි දවටනයේ සඳහන් කිරීම තුළින් ජනතාවට, තමන්ට හිතකර ආහාර තෝරාගැනීමට හැකි වන බව අමාත්‍යංශය පවසයි. අදාළ ප්‍රතිශතයන් සඳහන් නොකර සීනි සහ ලුණු අඩංගු ආහාර අලෙවි කරන පුද්ගලයින්ට එරෙහිව නීතිමය ක්‍රියාමාර්ග ගන්නා බව ද සෞඛ්‍ය අමාත්‍යංශය අවධාරණය කරයි.", "URL": "https://sinhala.adaderana.lk/news.php?nid=32166", "Category": null, "Parent URL": null}