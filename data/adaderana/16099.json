{"Source": "Adaderana", "Timestamp": "May 14, 2011 02:45 pm", "Headline": "අමෙරිකානු මෙහෙයුම් නිසා පකිස්ථානයේ ස්වෛරීභාවයට බලපෑම් වෙනවා", "News Content": "අමෙරිකාව විසින් තම රට තුළ සිදුකරන මෙහෙයුම් හේතුවෙන් රටේ ස්වෛරීභාවයට දැඩි බලපෑමක් එල්ල වී ඇති බව පකිස්ථානය පවසයි. තම රට තුළ දී සිදුකළ අල්කයිඩා නායක ඔසාමා බින්ලාඩ්න් ඝාතන ‍මෙහෙයුම මෙන්ම අමෙරිකානු හමුදා විසින් සිදුකරන ගුවන් ප්‍රහාර ද දැඩි පිළිකුලෙන් යුතුව හෙළා දකින බව පකිස්ථාන පාර්ලිමේන්තු මන්ත්‍රීවරුන් සඳහන් කරයි. පකිස්ථාන පාර්ලිමේන්තුවේ විශේෂ සභා වාරයක් රැස්වූ අවස්ථාවේ දී මේ සම්බන්ධයෙන් දීර්ඝ වශයෙන් විවාදයට ලක්ව ඇති අතර අමෙරිකානු මෙහෙයුම් සම්බන්ධයෙන් ස්වාධීන විමර්ශනයක් සිදුකළ යුතු බව පාර්ලිමේන්තු මන්ත්‍රීවරුන් එකහෙළා පවසා තිබේ. ඒ සම්බන්ධයෙන් ඉදිරිපත් වූ යෝජනාව පාර්ලිමේන්තු මන්ත්‍රීවරුන් විසින් ඒකමතිකව සම්මත කර ඇති අතර පැය 10 ක් පුරා පැවති මෙම විවාදය සඳහා දැඩි ආරක්ෂාවක් යොදා තිබූ බව එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=16099", "Category": null, "Parent URL": null}