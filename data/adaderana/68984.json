{"Source": "Adaderana", "Timestamp": "February 2, 2017 12:37 pm", "Headline": " මම සහජීවනය ඇති කරනවා-සමහරු එය නැති කරනවා ", "News Content": "තමා රට වටේ දුවමින් සහජීවනය සකස් කරන විට ඇතැම් පිරිස් උතුරේත්, දකුණේත් සහජීවනය කඩා බිඳ දැමීමට උත්සහ දරණ බව අමාත්‍ය මනෝ ගනේෂන් මහතා පවසයි.අවිස්සාවේල්ල,පුවක්පිටිය ප්‍රදේශය පැවති ජන හමුවක් අමතමින් ඒ මහතා මේ බව කියා සිටියේය.එහිදී වැඩිදුරටත් අදහස් දැක්වූ ඒ මහතා,\" ඇතැම් පිරිස් උතුරේත්, දකුණේත් සහජීවනය විනාශ කරලා දමනවා. කොහොම වුණත් අපි සැලෙන්නේ නැහැ.ඒ උදවිය සහජීවනය කඩන්න කඩන්න හදනවා.මේ හරහා මම සුබවාදී පණිවිඩයක් දෙන්න කැමැතියි. ලබන මාසය වන විට මම කැබිනට් සන්දේශයක් ගෙන එනවා. ඒ සංදේශය හරහා මින් පසුව 2018 ජනවාරි මාසයේ සිට රාජ්‍ය සේවාවට යොමු වෙන නවකයින්, සිංහල පුද්ගලයින් දෙමළ භාෂාවත්, දෙමළ පුද්ගලයින් සිංහල භාෂාවත් කතා කිරීමේ හැකියාව තිබුණේ නම් ඒ අයට සම්මුඛ පරීක්ෂණයේදී අතිරේක ලකුණු 04 ක් ලැබෙන බවද මම සඳහන් කළ යුතුයි.මේ අනුව ද්වීභාෂාව දන්නා අයට රාජ්‍ය සේවාවට ඇතුළුවීමේදී සිදු කෙරෙන සම්මුඛ පරීක්ෂණයේදී ලකුණු වැඩියෙන් හිමි වන බව මා සඳහන් කරන්න කැමතියි. අපේ අමාත්‍යාංශය යටතේ තියෙන භාෂා පුහුණු අයාතනයට වගකීම් තුනක් තිබෙනවා. ඒ තමයි භාෂා ගුරුවරු බිහි කිරීම,භාෂා පරිවර්තකයින් බිහිකිරීම සහ මෙරටේ සැම අංශයකම සිටින පුද්ගලයින්ට භාෂා ඥානය ලබා දීම.ඒ නිසා අපි රාජ්‍ය භාෂා ප්‍රතිපත්තිය ඇති කරනවා.ඒ හරහා රට තුළ ජීවත් වන සෑම ජාතියක්, ආගමක් තුළම අපි සහජීවනය ඇති කරනවා. අපේ රටේ අපේ අමාත්‍යාංශය යටතේ ලියාපදිංචිය ලද ජාතීන් දහ නවයක් සිටිනවා. මේ රට එකම රටක්.මේ රට තුළ ජීවත්වීමේදී සමව බෙදා හදා ගෙන, බලය බෙදා ගෙන සමාදානයෙන් එකම ශ්‍රී ලාංකික ජාතියක් ලෙස ජීවත් වෙමු කියන එක මා සැමගෙන් ඉල්ලා සිටිනවා. මේ නිසා රට දෙකඩ කිරීමට අපි කිසිසේත්ම ඉඩ නොදෙන බවද මා සඳහන් කළ යුතුයි.මේ අනුව අපේ රජය, අපේ ජනාධිපතිතුමා,අපේ අගමැතිතුමා ඇතුළු මා එතැන සිට කටයුතු කරන බවද මා මේ අවස්ථාවේදී සඳහන් කළ යුතුයි. \" යැයි ඒ මහතා කියා සිටියේය.", "URL": "https://sinhala.adaderana.lk/news.php?nid=68984", "Category": null, "Parent URL": null}