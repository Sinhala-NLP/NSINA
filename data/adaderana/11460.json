{"Source": "Adaderana", "Timestamp": "October 13, 2010 08:24 am", "Headline": "එ.ජා.ප නව කෙටුම්පත මේ සතියේ කෘත්‍යාධිකාරී මණ්ඩලයට", "News Content": "එක්සත් ජාතික පක්ෂයේ නව ව්‍යවස්ථාවට අදාළ නීතීමය කෙටුම්පත මේ සතියේ රැස්වන කෘත්‍යාධිකාරි මණ්ඩල රැස්වීමට බොහෝ විට ඉදිරිපත් කෙරෙනු ඇතැයි එම පක්ෂයේ මාධ්‍ය ප්‍රකාශක ගයන්ත කරුණාතිලක මහතා පවසයි. පක්ෂයේ නීතීඥවරුන්ගේ සහයෙන් අදාළ නෛතික කෙටුම්පතේ අවසන් අදියරේ කටයුතු මේ වන විටත් සකස් වෙමින් පවතින බව ඔහු සඳහන් කළේය. පක්ෂයේ ප්‍රතිසංවිධාන කටයුතු ඇතුළු කරුණු රැසක් සම්බන්ධයෙන් සාකච්ඡා කෙරෙන මෙවර පක්ෂ කෘත්‍යාධිකාරි මණ්ඩල රැස්වීම ලබන සිකුරාදා පැවැත්වීමට නියමිත බව ගයන්ත කරුණාතිලක මන්ත්‍රීවරයා පවසයි. එහි දී පක්ෂ මහා සම්මේලනය පැවැත්වීමට දින නියම කිරීම , පළාත් පාලන මැතිවරණය සහ සරත් ෆොන්සේකා මහතා නිදහස් කර ගැනීම වැනි කරුණු සම්බන්ධයෙන් ද එකඟතා රැසකට පැමිණීමට නියමිත බව ඔහු කියා සිටියේය . වාද භේද අවසන් කර පක්ෂයේ සියලු සාමාජිකයින් මේ වන විට එක් අරමුණක් වෙනුවෙන් පෙළගැසී සිටින බව මන්ත්‍රීවරයා තවදුරටත් සඳහන් කළේය.", "URL": "https://sinhala.adaderana.lk/news.php?nid=11460", "Category": null, "Parent URL": null}