{"Source": "Adaderana", "Timestamp": "May 14, 2013 04:11 pm", "Headline": "වැහි පීලි නැති ගෙවල් හැදීමේ සැලසුමක්", "News Content": "වැහි පීලිවලින් තොර ගොඩනැගිලි හා නිවාස ඉදිකිරීම සඳහා නෛතික රාමුකවක් සකස් කිරීමට සෞඛ්‍ය අමාත්‍යංශය තීරණය කර තිබේ. මෙරට නාගරික ප්‍රදේශවල ඩෙංගු රෝග තත්ත්වය ඉහළ යාමට ප්‍රධාන සාධකයක් ලෙස වැහි පීලි හේතු වන බව වසංගත රෝග විද්‍යාඥයින් සහ කීටවිද්‍යාඥයින් සිදුකරන ලද පරීක්ෂණවලින් හෙළිවී ඇති බව සෞඛ්‍ය අමාත්‍යංශය සදහන් කරයි. විශේෂයෙන්ම මදුරුවන් බෝවන ස්ථාන නඩත්තු නොකරන වැහි පීලි ආශ්‍රිතව මෙම තත්ත්වය උද්ගතවී ඇති බව ඔවුන් පෙන්වාදී ඇත. ඒ අනුව නිවාස හා ගොඩනැගිලිවල වැහි පීලි සවි කිරීම වැළැක්වීම සම්බන්ධව කඩිනම් පියවරක් ගන්නා ලෙස ද ඔවුන් සෞඛ්‍ය අමාත්‍යංශයට දැනුම් දී තිබේ. ඒ අනුව මෙරට නාගරික ප්‍රදේශවල ඉදිකිරීමට යෝජිත නිවාස හා ගොඩනැගිලි වැහි පීලි නොමැතිව ඉදිකිරීම සම්බන්ධයෙන් විශේෂ සාකච්ජාවක් සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් සෞඛ්‍ය අමාත්‍යංශයේ දී පවත්වා ඇත. එහිදී මේ සම්බන්ධයෙන් අමාත්‍ය මණ්ඩල අනුමැතිය සහිතව වාර්තාවක් සකස් කිරීම, හා එය ක්‍රියාත්මක කිරීම නිවාස හා ගොඩනැගිලි වැහි පීලි නොමැතිව ඉදිකිරීමට අවශ්‍ය වන නීතිමය ප්‍රතිපාදන සඳහා දැනට තිබෙන පනත් සංශෝධනය කිරීමටත් යෝජනා වී තිබේ. එමෙන්ම නාගරික සංවර්ධන අධිකාරී බලප්‍රදේශවල මෙම තීරණය ක්‍රියාත්මක කිරීමට අදාළව නව රෙගුලාසි සකස් කිරීමට ද තීරණය කර ඇති බව සෞඛ්‍ය අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=34092", "Category": null, "Parent URL": null}