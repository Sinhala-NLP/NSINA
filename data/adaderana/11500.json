{"Source": "Adaderana", "Timestamp": "October 15, 2010 08:29 am", "Headline": "සෞඛ්‍යය අලුත් කිරීමේ මුල් පියවර තබයි", "News Content": "සෞඛ්‍ය අමාත්‍යාංශය පූර්ණ ප්‍රතිසංවිධානයකට ලක්කිරීමේ පළමු අදියර අද(15) ආරම්භ කිරීමට නියමිතය. ඒ සඳහා සෞඛ්‍ය අමාත්‍යාංශයේ දහසකට අධික නිලධාරීන් සහ සෞඛ්‍ය කාර්ය මණ්ඩලයේ පිරිසක් දැනුවත් කිරීමේ විශේෂ වැඩමුළුවක් බත්තරමුල්ල ජනකලා කේන්ද්‍රයේ පැවැත්වීමට කටයුතු යොදා තිබේ. සෞඛ්‍ය අමාත්‍ය මෛත්‍රීපාල සිරිසේන මහතාගේ අදහසක් අනුව එය ක්‍රියාත්මක වන බව ඒ සම්බන්ධයෙන් අද දෙරණට අදහස් දැක්වූ සෞඛ්‍ය නියෝජ්‍ය අමාත්‍ය මහින්ද අමරවීර මහතා සඳහන් කළේය. රාජ්‍ය සේවයට එරෙහිව තිබෙන චෝදනා මෙන්ම මන්දගාමී බව නැතිකර නව ජවයකින්, නව වේගයකින් වඩාත් ඵලදායී ලෙස සෞඛ්‍ය අමාත්‍යාංශය තුළින් ජනතාවට වඩා වැඩි සේවයක් ලබාදීම මෙහි අරමුණ බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=11500", "Category": null, "Parent URL": null}