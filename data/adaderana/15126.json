{"Source": "Adaderana", "Timestamp": "March 28, 2011 02:04 pm", "Headline": "බිය වියයුතු නෑ-උපරිම ආරක්ෂාව සූදානම්", "News Content": "ත්‍රස්තවාදී ප්‍රහාර සම්බන්ධයෙන් කිසිදු බියක් ඇති කරගත යුතු නැති බව පොලිස්පති මහින්ද බාලසූරිය මහතා පවසයි. අනතුරක් සිදුවූවද නොවූවද ශ්‍රී ලංකාව හා නවසීලන්තය අතර හෙට පැවැත්වෙන තරගයට උපරිම ආරක්ෂාව සලසා ඇති බව පොලිස්පතිවරයා කියා සිටියේ අද(28)පොලිස් මූලස්ථානයේ පැවති මාධ්‍ය හමුවකදීය. ඒ අනුව ත්‍රිවිධ හමුදාව හා පොලීසිය එක්ව විශේෂ ආරක්ෂක වැඩසටහනක් ක්‍රියාත්මක කිරීමට මේ වන විට සියලු කටයුතු සූදානම්ව ඇති බව ද පොලිස්පතිවරයා සඳහන් කළේය. පූර්ව තරගවලදී මෙන් මත්පැන් හෝ මත්ද්‍රව්‍ය,රතිඤ්ඤා,නිලාකූරු වැනි කිසිවක් ක්‍රීඩාංගණය තුළට රැගෙන ඒමට අවසර නොමැති බවත්,ප්‍රවේශපත්‍ර තිබුණද ක්‍රීඩාංගණය තුළට ගිය පසු පිටතට පැමිණ යළි ක්‍රීඩාංගණයට ඇතුළුවීමට අවසර ලබා නොදෙන බවද හෙතෙම අවධාරණය කළේය. ආරක්ෂක හේතූන් මෙන්ම ක්‍රීඩා ලෝලීන්ගේ විනය ගැන සැලකිල්ල යොමුකොට මෙවැනි තීරණයක් ගත් බවත්,පෙර පැවති තරග වලදී මෙන්ම මෙම තරගයේදීත් ක්‍රීඩා ලෝලීන් විනය ආරක්ෂා කරමින් හැසිරෙනු ඇතැයි තමන් බලාපොරොත්තු වන බවත් පොලිස්පති මහින්ද බාලසූරිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15126", "Category": null, "Parent URL": null}