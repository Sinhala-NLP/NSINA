{"Source": "Adaderana", "Timestamp": "July 3, 2018 04:00 pm", "Headline": "දිවියා ඝාතනය කළ සැකකරුවන් යළි රිමාන්ඩ්", "News Content": "කිලිනොච්චිය අම්බාල්කුලම් ප්‍රදේශයේදී දිවියකු පහරදි ඝාතනය කිරීම සම්බන්ධයෙන් අත්අඩංගුවට ගත් පුද්ගලයින් 10 දෙනෙකු එළැඹෙන 10 වැනිදා දක්වා රක්ෂිත බන්ධානාගාර ගත කිරීමට කිලිනොච්චිය වැඩබලන මහේස්ත්‍රාත් එස්.ග්‍රේෂියන් මහතා අද(03) නි‍යෝග කළ බව කිලිනොච්චිය පොලීසිය පවසයි. පොලිසිය පැවසූවේ වනජීවි නිලධාරීන් විසින් කිලිනොච්චිය මහේස්ත්‍රාත් අධිකරණයට ඉදිරිපත් කළ වීඩියෝ දර්ශන උපයෝගී කරගනිමින් සැකකරුවන් හඳුනාගෙන තිබිණ. සිද්ධිය සම්බන්ධයෙන් මීට පෙර පුද්ගලයින් හත් දෙනෙකු අත්අඩංගුවට ගෙන තිබු අතර, පුද්ගලයින් තිදෙනෙකු 29 වැනිදා අධිකරණය වෙත භාරවි තිබු බවද පොලිසිය පැවසීය. දිවියා ඝාතනයට සම්බන්ධ සැකකරුවන් පිරිසක් සැඟව ඇති අතර, අදාළ පිරිස අත්අඩංගුවට ගැනීමට පරීක්ෂණ මෙහෙයවන බවද පොලීසිය සඳහන් කළේය. පසුගිය 21 වැනිදා අම්බාල්කුලම ගම්මානය වෙත කඩා වැදුණ දිවියා සිදුකළ පහරදීම් හේතුවෙන් වනජීවි නිලධාරියකු ඇතුළු දස දෙනකු තුවාල ලැබු අතර, අනතුරුව ප්‍රදේශවාසීන් එක්ව දිවියා අල්ලා පහරදි ඝාතනය කොට තිබිණ. අත්අඩංගුවට ගත් සැකකරුවන් කිලිනොච්චිය කරිල්ලශ්නපුරම්, මයිල්වානගම් හා ධර්මපුරම්,අම්බාල්කුලම ප්‍රදේශයන්හි පදිංචි අවුරුදු 22ත් 30 ත් අතර වයසේ පසුවන පිරිසක් වෙති. සිද්ධිය සම්බන්ධයෙන් කිලිනොච්චිය පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=91913", "Category": null, "Parent URL": null}