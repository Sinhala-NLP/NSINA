{"Source": "Adaderana", "Timestamp": "November 4, 2017 02:29 pm", "Headline": "තවත් සාපෙළ දැරියකට පාසල තහනම්! වෛද්‍ය පරීක්ෂණයෙන් පසු පාසලට එවන්නැයි විදුහල්පති, තාත්තාට කියලා", "News Content": "පාසල තුළ අසභ්‍ය ලෙස හැසිරුණු බව පවසමින් පොලොන්නරුව ප්‍රදේශයේ පාසලක දැරියකට සති දෙකක පංති තහනමක් පැනවීමට එම විදුහලේ විදුහල්පතිවරයා කටයුතු කර ඇති බව අද දෙරණ වාර්තාකරු පවසයි. එලෙස පංති තහනම පනවා ඇත්තේ මෙවර සාමාන්‍ය පෙළ විභාගයට පෙනී සිටින දැරියකට බව වාර්තා වෙයි. කෙසේ නමුත් මෙම ශිෂ්‍යාව විසින් විදුහල්පතිවරයා තමාට එල්ල කළ චෝදනාව ප්‍රතික්ෂේප කර ඇති අතර ඇය පවසා ඇත්තේ පසුගිය මස 19 වනදා පාසල් වේලාවෙන් පසුව පැවති අමතර නැටුම් පංතියකට සහභාගී වීම සඳහා ඇය පාසල තුළ රැඳී සිටි බවයි. පසුගිය මස එනම් ඉකුත් 23 වෙනි දින මෙම විදුහල්පතිවරයා විසින් සිසුවිය සහ ඇගේ පියාව පාසලට කැඳවා ඇයට එරෙහිව ඇති චෝදනාවක් පිළිබඳව විමසා ඇති බව වාර්තා වෙයි. අදාළ සිද්ධිය සම්බන්ධයෙන් සිසුවිය ප්‍රකාශ කර ඇත්තේ “වෙන ගෑණු ළමයෙකුයි පිරිමි ළමයෙකුයි ස්කෝලේ ඉදලා තියෙනවා. ඒකට ලොකු සර් කියන්නේ මම හිටියා කියලා. මගෙන් විස්තර ඇහුවා. 19 වෙනිදා කොහේද හිටියේ කියලා. මම කිව්වා නැටුම් පංතියේ හිටියේ කියලා. තාත්තට කතා කරල කියලා තියෙනවා වෛද්‍ය පරීක්ෂණයක් කරලා ස්කෝලෙට ළමයව ගෙනත් දෙන්න. එතකොට භාර ගන්නම් කියලා.” මේ සම්බන්ධයෙන් ශිෂ්‍යාවගේ මව්පියන් ප්‍රකාශ කර ඇත්තේ තම දියණිය එලෙස හැසිරී නොමැති බැවින් වෛද්‍ය පරීක්ෂණයක් සිදු නොකළ බවයි. කෙසේ නමුත් මෙම විදුහල්පතිවරයා විසින් පාසල තුළ විනය පරීක්ෂණයක් පවත්වා ඇයට සති දෙකක පන්ති තහනමක් පනවා ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=79510", "Category": null, "Parent URL": null}