{"Source": "Adaderana", "Timestamp": "February 13, 2012 02:09 pm", "Headline": " වැලිකඩ රැඳවියෙක් අධිකරණ භූමියේදීම උස්සයි", "News Content": "වැලිකඩ බන්ධනාගාරයේ රැඳවියකු කොළඹ මහේස්ත්‍රාත් අධිකරණයට ගෙන එමින් සිටියදී අධිකරණ සංකීර්ණය තුළදීම අවි ගත් කිසියම් පිරිසක් විසින් පැහැරගෙන ගොස් ඇති බව පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා පවසයි. මෙම රැඳවියා කොළඹ මහාධිකරණය පසුකොට මහෙස්ත්‍රාත් අධිකරණය දෙසට රැගෙන යමින් සිටියදී මෙසේ පැහැරගැනීමට ලක්ව ඇති බව හෙතෙම අද දෙරණට කියා සිටියේය. පැහැරගැනීමට ලක් වූ පුද්ගලයා කැලණිය,පට්ටිය හංදියේ පදිංචිකරුවකු වූ 52 හැවිරිදි පුද්ගලයකු බවත්,හෙතෙම මත් ද්‍රව්‍ය චෝදනාවලට ලක්වී බන්ධනාගාරගත කොට සිටි අයෙකු බවත් පොලිස් මාධ්‍ය ප්‍රකාශකවරයා කියා සිටියි. අද දහවල් 1.15 ට පමණ මෙම පැහැරගැනීම සිදුවී තිබේ.", "URL": "https://sinhala.adaderana.lk/news.php?nid=22077", "Category": null, "Parent URL": null}