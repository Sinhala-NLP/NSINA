{"Source": "Adaderana", "Timestamp": "October 21, 2016 09:07 am", "Headline": " GSP ප්ලස් ගන්න බෙල්ජියමත් සහය දෙයි", "News Content": "දුර්වලව පැවති බෙල්ජියම් - ශ්‍රී ලංකා ද්වීපාර්ශවික සබඳතා යළි ශක්තිමත් කිරීමට එක්ව ක්‍රියා කරන බව බෙල්ජියම් අග්‍රාමාත්‍ය චාල්ස් මිෂෙල් මහතා ප්‍රකාශ කර තිබේ.බ්‍රසල්ස් නුවර ලැම්බෙර්මොන්ට් මන්දිරයේදී අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස සමග පැවැති සාකච්ඡාවකදී බෙල්ජියම් අග්‍රාමාත්‍යවරයා මේ බව ප්‍රකාශ කර ඇත.මිනිස් අයිතිවාසිකම් හා සමාජ සාධාරණත්වය පදනම් කර ගනිමින් ශ්‍රී ලංකාව අවතීරණ වී ඇති ප්‍රජාතන්ත්‍රවාදී හා යහපාලන දිසානතිය අගය කරන බවද බෙල්ජියම් අග්‍රාමාත්‍ය චාල්ස් මිෂෙල් මහතා ප්‍රකාශ කළ බව අග්‍රාමාත්‍ය කාර්යාලය සඳහන් කළේය. එරට අග්‍රාමාත්‍යවරයා ප්‍රකාශ කර ඇත්තේ ජී.එස්.පී ප්ලස් සහනය ශ්‍රී ලංකාවට යළි ලබා ගැනීම සඳහා බෙල්ජියමේ පූර්ණ සහය පළ කරන බවයි.එමෙන්ම ද්වීපාර්ශවික සබඳතා ශක්තිමත් කර ගැනීම සඳහා ලබන සතියේ බෙල්ජියම් දූත පිරිසක් මෙරටට යොමු කරන බව ද එරට අග්‍රාමාත්‍යවරයා ප්‍රකාශ කර තිබේ.ශ්‍රී ලංකාව ඉදිරියට ගෙනයාම සඳහා ක්‍රියාත්මක වැඩපිළිවෙළ පිළිබඳ අග්‍රාමාත්‍ය රනිල් වික්‍රමසිංහ මහතා ප්‍රමුඛ නියෝජිත පිරිස විසින් එහිදී බෙල්ජියම් අග්‍රාමාත්‍යවරයා දැනුම්වත් කර ඇත.එක්සත් ජාතීන්ගේ ආරක්ෂක මණ්ඩලයේ නිත්‍ය නොවන තනතුරකට තරග කිරීම සඳහා බෙල්ජියමට ශ්‍රී ලංකාවේ සහය ලබා දෙන ලෙස ද බෙල්ජියම් අග්‍රාමාත්‍යවරයා ඉල්ලීමක් කළ බව අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=65233", "Category": null, "Parent URL": null}