{"Source": "Adaderana", "Timestamp": "December 12, 2012 09:13 am", "Headline": "කොළඹ මහ නගර සභාවේ අය වැය සම්මතයි ", "News Content": "කොළඹ මහ නගර සභාවේ අය වැය වැඩි ඡන්දයෙන් සම්මත වී තිබේ. 2013 වසර සඳහා වන මහ නගර සභා අය වැය පසුගිය 10 වනදා සභාවට ඉදිරිපත් කෙරිණි. පසුගිය දින දෙකෙහි ඊට අදාළ අය වැය විවාදය පැවති අතර ඊයේ (11) පස්වරුවේ ඡන්ද විමසීම පැවැත්විණි. එහිදී අය වැයට පක්ෂව ඡන්ද 30 ක් ලැබුණු අතර සෙසු මන්ත‍්‍රීවරුන් ඡන්දය දීමෙන් වැළකී සිටි බව සඳහන්ය. අය වැයට පක්ෂව එක්සත් ජාතික පක්ෂ මන්ත‍්‍රීවරුන් 23 දෙනාට අමතරව ප‍්‍රජාත‍න්ත්‍රවාදී මහජන පෙරමුණේ මන්ත‍්‍රීවරුන් 06 දෙනා සහ ස්වාධීන මන්ත‍්‍රීවරයෙකු ද ඡන්දය ප‍්‍රකාශ කරන ලදී. එක්සත් ජනතා නිදහස් සන්ධාන මන්ත‍්‍රීවරුන් 16 දෙනා ඡන්දය දීමෙන් වැළකී සිටි අතර එක්සත් ජාතික පක්ෂ මන්ත‍්‍රීවරයෙකු සහ ජනතා විමුක්ති පෙරමුණේ මන්ත‍්‍රීවරයෙකු ඡන්දය විමසන අවස්ථාවේ සභාවේ නොසිටි බව සඳහන්ය.", "URL": "https://sinhala.adaderana.lk/news.php?nid=29886", "Category": null, "Parent URL": null}