{"Source": "Adaderana", "Timestamp": "June 1, 2018 11:13 am", "Headline": "බෝගොල්ලාගමගේ බිරිඳ සහ දියණිය අත්අඩංගුවට ගන්න අධිකරණයෙන් නියෝගයක්", "News Content": "නැගෙනහිර පළාත් ආණ්ඩුකාර රෝහිත බෝගොල්ලාගම මහතාගේ බිරිද සහ දියණිය වහාම අත්අඩංගුවට ගෙන අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත් අධිකරණය කුරුඳුවත්ත පොලීසියට නියෝග කර තිබේ. කොළඹ ප්‍රධාන මහේස්ත්‍රාත් රංග දිසානායක මහතා මෙම නියෝගය ලබාදුන් බව අද දෙරණ අධිකරණ වාර්තාකරු සදහන් කළේය. පසුගිය අප්‍රේල් මස 6 වැනිදා කොළඹ ප්‍රදේශයේ විහාරස්ථාන භූමියක දී කාන්තාවකට බැණ තර්ජනය කිරීම සහ පහරදීමට තැත් කළ බවට රෝහිත බෝගොල්ලාගම මහතාගේ බිරිඳට සහ දියණියට එරෙහිව කුරුඳුවත්ත පොලිසියට පැමිණිල්ලක් ලැබී තිබිණි. ඒ සම්බන්ධයෙන් කොළඹ ප්‍රධාන මහේස්ත්‍රාත් අධිකරණයේ නඩු පවරා තිබූ අතර අද දිනයේ අධිකරණය හමුවේ පෙනී සිටින ලෙසට සැකකාරියන් දෙදෙනාට නොතීසි නිකුත් කර තිබුණ ද ඔවුන් අධිකරණය හමුවේ පෙනී නොසිටි බව අද දෙරණ වාර්තාකරු පැවසීය. මෙහිදී අගතියට පත් පාර්ශවයේ නීතීඥවරයා අධිකරණය හමුවේ සඳහන් කර ඇත්තේ නඩුව පවරා තිබියදීත් සැකකාර රෝහිත බෝගොල්ලාගම මහතාගේ බිරිඳ දුරකතනය ඔස්සේ පැමිණිලිකාරියට මරණ තර්ජන සිදුකර ඇති බවයි. කරුණු සැලකිල්ලට ගත් කොළඹ ප්‍රධාන මහේස්ත්‍රාත් රංග දිසානායක මහතා සැකකාරියන් දෙදෙනා අත්අඩංගුවට ගෙන වහාම අධිකරණයට ඉදිරිපත් කරන ලෙසට නියෝග කර තිබේ. නඩුව යළි ලබන 22 වැනිදා කැඳවීමට නියමිතය.", "URL": "https://sinhala.adaderana.lk/news.php?nid=90169", "Category": null, "Parent URL": null}