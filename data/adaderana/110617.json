{"Source": "Adaderana", "Timestamp": "May 24, 2019 10:28 pm", "Headline": "ජනපති සමාව ගැන ඥානසාර හිමි මාධ්‍යට අදහස් දක්වයි", "News Content": "ජනාධිපති පොදු සමාව ලැබූ බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමි ඊයේ රාත්‍රියේ ජනාධිපති මෛත්‍රීපාල සිරිසේන මහතා හමුවුණි. එහිදී තමන් වහන්සේට ජනාධිපති පොදු සමාව ලබාදීම සම්බන්ධයෙන් ඥානසාර හිමියන් විසින් ජනාධිපතිවරයාට ස්තූතිය පළ කළ බවයි ජනාධිපති මාධ්‍ය අංශය සඳහන් කළේය. ජනාධිපති සමාව ලැබූ පූජ්‍ය ගලගොඩඅත්තේ ඥානසාර හිමියන් ජනාධිපති මෛත්‍රීපාල සිරිසේන මහතා ඊයේ රාත්‍රී හමුවුණි. ඒ, මහගමසේකර මාවතේ පිහිටි ජනාධිපති නිල නිවසේදීයි. එම අවස්ථාවට ඥානසාර හිමියන්ගේ මව ද එක්ව සිටියා. එහිදී ගලගොඩඅත්තේ ඥානසාර හිමියන් විසින් ජනාධිපතිවරයාවෙත සිය ගෞරවය හා ස්තුතිය පළකළේය. ඥානසාර හිමියන් ඊයේ (23) තම විහාරස්ථානය වූ රාජගිරිය ශ්‍රී සද්ධර්මරාජික විහාරයේදී ප්‍රකාශ කළේ, පවතින තත්ත්වය හමුවේ තම සහාය ජනාධිපතිවරයාට සහ ආරක්ෂක අංශවලට ලබාදෙන බවයි. තමන් වහන්සේ සිරගතව සිටි සමයේදී මුහුණ දුන් අත්අදැකීම් සම්බන්ධයෙන් ගලගොඩඅත්තේ ඥානසාර හිමියන් අද මාධ්‍යයට මෙලෙස අදහස් පල කළේය. තමන්ට ජනාධිපතිවරයා විසන් නිදහස ලබා දීම පිළිබඳ ඇතැමුන් පල කරන විවේචන තමාට අදාළ නොවන බවත් තමන්ගේ එකම නායකයා වන්නේ බුදුන් වහන්සේ පමණක් බවත් උන්වහන්සේ ප්‍රකාශ කළේය. එසේම ජනාධිපතිවරයා වෙත පවිත්‍ර සිතින් යුතුව තම ගෞරවය ලබා දෙන බවත් ඥානසාර හිමි ප්‍රකාශ කළේය. එසේම වහබි සහ සලාබි මතවාදවලින් මුස්ලිම් සමාජය ආක්‍රමණය වෙමින් පවතින අතර මේ හේතුවෙන් භික්ෂුන් වහන්සේලාගෙන් ඇතැම් අවස්ථාවල උදව් ඉල්ලා සිටියේ මුස්ලිම් සමාජයම බවත් උන් වහන්සේ පැවසීය. ඒ පිළිබඳව අදහස් පල කිරීමට ඔවුන් බිය වු බවත් ඒ තරමටම එම මතවාද වල බලපෑම දරුණු බවත් උන්වහන්සේ පැවසීය. 2013 අගභාගයේ දී සහරාන් පිළිබඳව තමන් වහන්සේ හෙළි කළ බවත් ඔහු අත්අඩංගුවට ගැනීමට දැනුම් දුන් බවත් උන් වහන්සේ ප්‍රකාශ කරයි. රට තුළ ගත යුතු ආරක්ෂක නීති පිිිළිබඳව කිසිවෙකුගෙන් විමසිය යුතු නැති බවත් සෘජු තීරණ ගැනීමට පාලකයන්ට හැකියාවක් නැති බවත් ඥානසාර හිමි වැඩිදුරටත් ප්‍රකාශ කර සිටියේය. අධි සුඛෝපබෝගී දිවියක් ගතකළ මිනිසුන් දෙවියන් වෙනුවෙන් මරාගෙන මැරීමට පෙළඹී ඇති කළ එමඟින් පහළ සමාජය වෙත ලබාදෙන පණිවුඩය පිළිබඳව සිතා බැලිය යුතු බව උන්වහන්සේ ප්‍රකාශ කරයි. තමන්ගේ කට වචනයට විරුද්ධ වු පිරිස් ප්‍රහාරය සිදුවීම පිළිබඳ කිසිදු තැකීමක් නැති බවත් ඥානසාර හිමි පැවසීය. අබ්දුල් රාසික් විසින් මේ වන විට ආරක්ෂක අංශ රැවටීමේ ක්‍රියාවලියක නිරතව ඇති බවත් වැඩිදුරටත් උන් වහන්සේ සඳහන් කර සිටියේය. ප්‍රහාරය පිළිබඳව කරුණු සඳහන් කරමින් 2013 වසරේදී ඉදිරිපත් කළ සාක්ෂි සහ අදාළ තොරතුරු තමන් ළඟ පවතින තමා මේ පිළිබඳව එක්සත් ජාතීන්ගේ සංවිධානය පවා දැනුවත් කළ බවත් ගලගොඩඅත්තේ ඥානසාර හිමියන් අද මාධ්‍යයට ප්‍රකාශ කර සිටියේය.", "URL": "https://sinhala.adaderana.lk/news.php?nid=110617", "Category": null, "Parent URL": null}