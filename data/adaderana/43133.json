{"Source": "Adaderana", "Timestamp": "May 11, 2014 02:33 pm", "Headline": "ග්‍රීන් ටී  පිළිකා නාශකයක් බව සොයාගක් ලාංකික සිසුවාට ජාත්‍යන්තර ජයග්‍රහණයක් ", "News Content": "ශ්‍රී ලංකාවේ කොළ තේ හෙවත් ග්‍රීන් ටීවල අඩංගු “කැටජින්“ නමැති රසායනිකය පිළිකා නාශකයක් බව සොයාගත් කොළඹ නාලන්දා විද්‍යාලයේ සිසුවාට ජාත්‍යන්තර තරඟාවලියකදී ජයග්‍රහණයක් හිමිව තිබේ. ඉන්දුනීසියාවේ පැවති අන්තර්ජාතික තරුණ විද්‍යාඥයින්ගේ ඔලිම්පියාඩ් තරගාවලියේ දී කොළඹ නාලන්දා විද්‍යාලයේ රඛිත මාලේවන සිසුවාට තෙවන ස්ථානය හිමිව ඇති බව සෞඛ්‍ය අමාත්‍යාංශය සඳහන් කළේය. සෞඛ්‍ය අමාත්‍යංශය විසින් සංවිධානය කරන ලද ව්‍යාපෘතියකට අදාළව රඛිත මාලේවන සිසුවා විසින් සිදුකරන ලද පර්යේෂණයකදී ශ්‍රී ලංකාවේ ග්‍රීන් ටීවල බහුලව අඩංගුවන කැටජින් නමැති රසායනිකය පියයුරු පිළිකා සහ ගැබ්ගෙල පිළිකා වළක්වාලන බවට තහවුරු වුණි. ඒ අනුව ලෝකයේ සියලුම රටවල්වල තරුණ විද්‍යාඥයින්ගේ සහභාගීත්වයෙන් පැවැත්වෙන ඔලිම්පියාඩ් තරගාවලිය සඳහා තම පර්යේෂණය ඉදිරිපත් කිරීමට රඛිත මාලේවන සිසුවා පියවර ගෙන තිබූ බවයි සෞඛ්‍ය අමාත්‍යාංශය සඳහන් කළේය. ශ්‍රි ලංකාවට කීර්තියක් අත්කරදෙමින් ඔහුට එහිදි මෙලෙස ජයග්‍රහණයක් හිමිව ඇති අතර අදාළ පර්යේෂණය අමෙරිකාවේ ලොස් ඇන්ජලීස්හිදී පැවැත්වෙන තවත් ජාත්‍යන්තර තරගාවලියකට ඉදිරිපත් කර ඇති බව ද සෞඛ්‍ය අමාත්‍යාංශය පැවසුවේය.", "URL": "https://sinhala.adaderana.lk/news.php?nid=43133", "Category": null, "Parent URL": null}