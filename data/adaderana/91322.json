{"Source": "Adaderana", "Timestamp": "June 22, 2018 03:10 pm", "Headline": "ඥානසාර හිමිට ඇප-විදෙස් ගමන් තහනම්", "News Content": "බන්ධනාගාර ගත කර සිටි බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමි ඇප මත මුදාහැර තිබේ. රුපියල් ලක්ෂ 05 බැගින් වූ ශරිර ඇප දෙකක් මත ඥානසාර හිමි මුදාහැරිමට හෝමාගම මහේස්ත්‍රාත් සුදේෂ් රණතුංග මහතා නියෝග කළ බව අද දෙරණ අධිකරණ වාර්තාකරු සඳහන් කළේය. එමෙන්ම උන් වහන්සේට විදෙස් ගතවිම තහනම් කළ මහේස්ත්‍රාත්වරයා ඒ සම්බන්ධයෙන් ආගමන විගමන පාලකවරයා දැනුවත් කිරිමට ද කටයුතු කරන ලෙස නියෝග කර තිබේ. මාධ්‍යවේදී ප්‍රදීප් එක්නැලිගොඩගේ බිරිඳ වන සන්ධ්‍යා එක්නැලිගොඩ මහත්මියට බැණ තර්ජනය කිරීම සම්බන්ධයෙන් වරදකරු වීම පූජ්‍ය ගලගොඩඅත්තේ ඥානසාර හිමිට මාස හයකින් ගෙවී යන පරිදි බරපතළ වැඩ සහිත වසරක සිර දඩුවමක් නියම කර තිබිණි. ඒ අනුව පූජ්‍ය ගලගොඩඅත්තේ ඥානසාර හිමිට ලබාදුන් සිරදඩුවමට එරෙහිව මහාධිකරණයට ඉදිරිපත් කළ අභියාචනා පෙත්සම සලකා බැලීමෙන් අනතුරුව උන් වහන්සේ අද ඇප මත මුදා හැරිමට හෝමාගම මහේස්ත්‍රාත්වරයා නියෝග කර තිබේ.", "URL": "https://sinhala.adaderana.lk/news.php?nid=91322", "Category": null, "Parent URL": null}