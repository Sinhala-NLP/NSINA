{"Source": "Adaderana", "Timestamp": "February 3, 2011 09:00 pm", "Headline": "රජය හා ද්‍රවිඩ සන්ධානය අතර තෙවන වටයේ සාකච්ඡා මාර්තු මුලදී", "News Content": "දෙමළ ජනතාවගේ ගැටලු සඳහා වු දේශපාලනමය විසඳුමක් සෙවීමේ අරමුණින් රජය සහ දෙමළ ජාතික සන්ධානය අතර සාකච්ඡා මාලාවේ තෙවන වටයේ සාකච්ඡා මාර්තු මස පළමු සතිය තුළ පැවැත්වීමට තීරණය කළ බව දෙමළ ජාතික සන්ධානයේ පාර්ලිමේන්තු මන්ත්‍රී එම්. ඒ. සුමන්තිරන් මහතා පවසයි. ‍ අද(03) පැවති දෙවන වටයේ සාකච්ඡා වලදී අධිආරක්ෂිත කලාප, ව්‍යවස්ථා සංශෝධනය හා ද්‍රවිඩ දේශපාලනික රැඳවියන් නිදහස් කිරීම ඇතුළු කරුණු කිහිපයක් සාකච්ඡාවට ලක්වූ බව අද දෙරණ වෙත අදහස් දක්වමින් මන්ත්‍රීවරයා සඳහන් කළේය. ‍ එමෙන්ම පළමු වටයේ සාකච්ඡා වලදී ද්‍රවිඩ ජාතික සන්ධානය මගින් රජය වෙත ඉදිරිපත් කරන ලද ඇතැම් ගැටලු කිහිපයක් සඳහා අද රජය විසින් පිළිතුරු ඉදිරිපත් කළ බව ද ඔහු ප්‍රකාශ කළේය. ‍ මෙම සාකච්ඡා සඳහා දෙමළ ජාතික සන්ධානය වෙනුවෙන් මාවෙයි සේනාධිරාජා, සුරේෂ් ප්‍රේමචන්ද්‍රන් සහ එම්. ඒ. සුමන්තිරන් යන මහත්වරුන් සහභාගී වී තිබේ.", "URL": "https://sinhala.adaderana.lk/news.php?nid=13967", "Category": null, "Parent URL": null}