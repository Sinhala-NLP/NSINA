{"Source": "Adaderana", "Timestamp": "June 22, 2019 06:23 pm", "Headline": "වෛද්‍ය සංගමයක වෛද්‍යවරුන් 7ක් මහ මැතිවරණයට එනවා-රාජිත", "News Content": "දුප්පත් ජනතාව වෙනුවෙන් විශිෂ්ට මෙහෙවරක් ඉටු කළ ජනප්‍රිය අමාත්‍යවරුන්ට විවිධ චෝදනා නගන වෛද්‍ය සංගමය ඉදිරි මහ මැතිවරණයේ දී වෛද්‍යවරුන් 7ක් අපේක්ෂකයින් ලෙස ඉදිරිපත් කිරමට සුදානම් වන බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා අනාවරණ කරයි. පවුල් ලක්ෂ 06 කට සමෘද්ධි හිමිකම්පත් ප්‍රදානය කිරීමේ වැඩපිළිවෙලට අනුව මතුගම නෑබඩ කළාපයේ සමෘද්ධි ප්‍රතිලාභීන් 352 කට හිමිකම්පත් ප්‍රධානය කිරීමේ උත්සවයකට අද (22) එක්වෙමින් සෞඛ්‍ය අමාත්‍යවරයා මේ බව පැවැසීය. උත්සවය බෝම්බුවල මහ විද්‍යාලීය ශ්‍රවණාගාරයේ දී පැවැත්විනි. මෙහිදී වැඩිදුරටත් අදහස් දැක් වූ සෞඛ්‍ය අමාත්‍යවරයා - “වත්මන් රජය පවුල් ලක්ෂ 06 කට අලුතෙන් සමෘද්ධි ප්‍රතිලාභ ලබාදෙනවා. පසුගිය රජය සමයේ එක්සත් ජාතික පාක්ෂිකයින්ට සමෘද්ධිය නොලැබුන බවට චෝදනාවක් එල්ල වුනා. 1994 වසරේ දී සමෘද්ධි ප්‍රතිලාභ ලැබූ ඇතැම් පවුල් අද වන විට ව්‍යාපාර කරනවා. එම නිසා ගම්වල විරෝධයක් මතු වුනා ව්‍යාපාරිකයින්ටත් සමෘද්ධිය ලබාදෙනවා කියලා. එම නිසා දුප්පත් ජනතාවට සමෘද්ධිය ලබාදීමට අපි තීරණය කළා. වත්මන් රජය බලයට පත් වූ පසු සමෘද්ධි දීමනාව දෙගුණ කර තිබෙනවා. අපි සමෘද්ධි දීමනාව ලබාදෙන්නේ මුදල් වැඩි වෙලා නොවෙයි. හිටපු ජනාධිපති මහින්ද රාජපක්ෂ මහතා 2017 වසරේ පැවැත්වීමට නියමිතව තිබූ ජනාධිපතිවරණය 2015 වසරේ දී පැවැත්වූයේ මුදල් නොමැති නිසයි. ඔහු යළි බලයට පත්ව සහනාධාර කපා දමමින් රට කරගෙනයාමට තීරණය කර තිබුනා. හිටපු ජනාධිපතිවරයාට ණයක්වත් ලබාදීමට කිසිදු රටක් ඉදිරිපත් වුනේ නැහැ. විමල්වීරවංශ මන්ත්‍රීවරයා එක්සත් ජාතීන්ගේ සංවිධාන කාර්යාලය ඉදිරිපිට උපවාස සිදු කළා. නමුත් ශ්‍රී ලංකාව ද එම සංවිධානයේ සාමාජික රටක්. එම නිසා එම සංවිධානය ගන්නා වූ තීන්දු තීරණ වලට අපිත් සහයෝගය ලබාදිය යුතුයි. වත්මන් රජය බලයට පත්වන විට විදේශීය ණය ඇමරිකානු ඩොලර් බිලියන 9400 ක් ගෙවීමට තිබුනා. පසුගිය රජය ණය ලබාගත්තේ වාණිජ පොලියටයි. නමුත් වත්මන් රජය සියයට 2 පොලියට තමයි ඕනෑම ණයක් ලබාගන්නේ. මම රෝහල් සංවර්ධනය කිරීමට ගන්නා ඇතැම් ණයවල පොලිය බින්දුවයි. නමුත් මහින්ද රාජපක්ෂ මහතා ණය ලබාගත්තේ සියයට 7 පොලියටයි.” “පසුගිය රජය සමයේ ජාතිවාදය අවුස්සමින්, ඇතැම් කණ්ඩායම් නිර්මාණය කරමින් ඔවුන් කටයුතු කලා. හැබැයි සමාජය ඉදිරියේ පෙනී සිටියේ ස්වාධීන පුද්ගලයින් පිරිසක් ලෙසයි. වත්මන් රජයේ රටට වැඩක් කළ ජනප්‍රිය අමාත්‍යවරුන් විවේචනයට පත් කරනවා. ඇතැම් වෛද්‍ය සංගම් ඒ සදහා පෙරමුණ ගෙන සිටිනවා. එම වෛද්‍ය සංගමයේ වෛද්‍යවරුන් 07 ක් ඉදිරි මහ මැතිවරණයේ දි මැතිවරණයට ඉදිරිපත්වීමට සූදානමින් සිටිනවා. සියයට 75 ක් බෞද්ධ ඡන්ද වලින් ජයගන්න පුළුවන් කියලයි ඔවුන් හිතාගෙන ඉන්නේ. ජාත්‍යන්තර මූල්‍ය ආයතන වත්මන් රජයට ණය ලබාදුන්නා. ලෝකයේ වැරදි සිදු නොකළ ආණ්ඩු නැහැ. අපේ රජයේත් වැරදි තිබෙනවා. පසුගිය රජය ලබාගත් ණයවල අන්තිම වාරිකය ජුලි මාසයේ දී ගෙවීමට තිබෙනවා. ඒ ඇමරිකානු ඩොලර් බිලියන 1500 ක්. මෙවැනි ණය වාරිකයක් ගෙවීමට තිබුනත් දුප්පත් ජනතාව වෙනුවෙන් සහණ සැළසීමේ වැඩපිළිවෙල රජය අඛණ්ඩව සිදු කරනවා. මොළය පාවිච්චි කර වැඩ කළ යුතුයි. කිසි කෙනෙකු ප්‍රකාශයට පත් කළත්, දැකපු දෙයක් කිවුවත් පිළිගන්න එපා. හොදට හොයලා බලලා පිළිගන්න. බුද්ධ දර්ශණයේ තිබෙන්නේ එහෙමයි. වර්තමානයේ බුද්ධ දර්ශනය පිළිගන්න අයත් එහෙම කරන්නේ නැහැ. කටවල් තිබෙන නායකයින් නොව මොළයක් තිබෙන නායකයින් රටට අවශ්‍යයයි.” “විශ්ව විද්‍යාල ශිෂ්‍යයින්ට ලබාදෙන මහපොළ ශිෂ්‍යාධාර වත්මන් රජය වැඩිකර තිබෙනවා. විශ්ව විද්‍යාල ශිෂ්‍යයින්ගේ අමාරුකම් අපි දන්නවා. මොකද අග්‍රාමාත්‍යවරයාත්, අධ්‍යාපන අමාත්‍යවරයාත් මෙරට විශ්ව විද්‍යාල ශිෂ්‍යයින් ලෙස අධ්‍යපානය හදාරා තිබෙනවා. ජනතාවට ආදරය කරන නායකයින් යැයි කියා ගන්නා පුද්ගලයින් 2006 වසරේ සිට රාජ්‍ය සේවක වැටුප් වැඩි කළේ නැහැ. නමුත් අපේ රජය රාජ්‍ය සේවක වැටුප රුපියල් දසදහසකින් වැඩි කළා. වෙන රජයන්ට වඩා විශාල සේවාවක් ඉටු කළ වත්මන් රජය ඉටුකළ සේවාව ජනතාවට මතක නැහැ. සෞඛ්‍ය සේවාවට මා විසින් කළ මෙහෙවරට ඇතැම් වෛද්‍යවරුන් විරුද්ධයි. ඒ ඔවුන්ට ලක්ෂ ගණන් මුදල් අහිමි වීම නිසයි. එවැනි වෛද්‍යවරුන් මට විරුද්ධව කථා කරන එක සාධාරණයි. සෞඛ්‍ය සේවාවට මා කළ මොහෙවර වෙනුවෙන් තමයි මගේ ප්‍රජා අයිතිය අහෝසි කරන්න කියා ඉල්ලා සිටින්නේ. ඖෂධ ආනයන සමාගම් මා සමග තරහයි. දුප්පත් ජනතාවට වත්මන් රජයෙන් විශාල මෙහෙවරක් ඉටු කර තිබෙනවා. එක්සත් ජාතික පක්ෂය ධනපති ආණ්ඩුවක් ලෙස චෝදනා කරනවා. සුළු පිරිසකට තමයි මෙම රුදාව තිබෙන්නේ. මහාචාර්ය සේනක බිබිලේ ඖෂධ ප්‍රතිපත්තිය මම ක්‍රියාත්මක කළා. සේනක බිබිලේ මහතා ශ්‍රී ලංකාවෙන් නික්ම යනවිට ප්‍රකාශ කළේ ශ්‍රී ලංකාවේ ජනතාවට කොපමණ සේවය කළත් කෙළෙහි ගුණයක් නැති බවයි. අනාගාරික ධර්මපාල තුමා ද ප්‍රකාශ කළේ කිසියම් හොද වැඩක් කළොත් ශ්‍රී ලාංකිකයින්ගෙන් බැණූම් අහන්න සිදු වෙනවා කියලයි. එවැනි කෙළෙහි ගුණ නැති පරම්පරාවට ඔබලා එක්වන්න එපා. මෙවැනි ජනතා හිතවාදී වැඩපිළිවෙළක් ක්‍රියාත්මක කරන රජයක් යළි බිහි වන්නේ නැහැ.” “මම පක්ෂ කරේ දාගෙන වැඩ කරන්නේ නැහැ. නායකයින් වර්ණනා කරමින් වැඩ කරන්නෙත් නැහැ. මොන විරෝධතාවය ආවත් පැවසීමට ඇති දේ සෘජුව ප්‍රකාශ කරනවා. එලෙස සෘජු ප්‍රකාශ නොකළොත් රට විනාශ වෙනවා. මගේ මූලික පරමාර්ථය තමයි බඩගින්නේ ඉන් ජනතාව ඉන් මුදා ගැනීම. ජවිතයේ යථාර්තය හදුනා ගත යුතුයි. බහුජන හිතාය බහුජන සුඛාය යන බුදු වදනට අනුව මම ජනතාවට උදව් කරනවා. ඊයේ දිනයේ දී මා හමුවීමට ලංකාවේ ප්‍රසිද්ධ භික්ෂූන් වහන්සේ නමක් පැමිණියා උන් වහන්සේ මට ආරාධනා කළා ජනාධිපතිවරණයට ඉදිරිපත් වන්න කියා. මුදල් නොමැති වුවත් පුළුවන් විදිහට ජනාධිපතිවරණය කරමු කියා උන් වහන්සේ කථා කළා. අපි සල්ලි හම්බ කළේ නැහැ. නමුත් මිනිසුන් හම්බ කළා.”", "URL": "https://sinhala.adaderana.lk/news.php?nid=112558", "Category": null, "Parent URL": null}