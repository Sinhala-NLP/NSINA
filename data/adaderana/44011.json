{"Source": "Adaderana", "Timestamp": "June 17, 2014 07:43 am", "Headline": "අලුත්ගම පොලිස් ඇඳිරි නීතිය තාවකාලිකව ඉවත් කරයි", "News Content": "අලුත්ගම සහ බේරුවල පොලිස් බල ප්‍රදේශවලට පනවා තිබු පොලිස් ඇඳිරි නීතිය තාවකාලිකව ඉවත් කිරිමට තීරණය කර තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ ඒ අනුව උදෑසන 8.00 සිට දහවල් 12.00 දක්වා කාලය තුළ පොලිස් ඇඳිරි නීතිය ඉවත් කරන බවයි. එම ප්‍රදේශවල ජනතාවගේ අත්‍යවශ්‍ය කටයුතු සඳහා මෙලෙස තාවකාලිකව පොලිස් ඇඳිරි නීතිය ඉවත් කිරීමට තීරණය කර තිබේ. අලුත්ගම නගරයේ ඇති වු නොසන්සුන්කාරී තත්ත්වයක් හේතුවෙන් පසුගිය 15 වන දින පස්වරුවේ සිට අලුත්ගම සහ බේරුවල පොලිස් බල ප්‍රදේශවලට පොලිස් ඇඳිරි නීතිය පනවා තිබුණි. මේ වන විට එම ප්‍රදේශවල ආරක්ෂාව තහවුරු කර ඇති බව අජිත් රෝහණ මහතා සඳහන් කළේය. කෙසේ වෙතත් දහවල් 12.00 සිට යළිත් අලුත්ගම සහ බේරුවල පොලිස් බල ප්‍රදේශවල පොලිස් ඇඳිරි නීතිය පැනවීමට පියවර ගන්නා බව පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=44011", "Category": null, "Parent URL": null}