{"Source": "Adaderana", "Timestamp": "July 26, 2019 03:25 pm", "Headline": "අටමස් ගැබිණිය වයරයකින් ගෙල සිරකර මරා දැමූ සැමියාගෙන් පාපොච්ඡාරණයක්", "News Content": "බදුල්ල ස්ප්‍රිංවැලි ප්‍රදේශයේ මාස 8ක ගැබිණියක් වූ බිරිඳගේ ගෙල දත්ත කේබලයක ආධාරයෙන් (Data Cable) සිරකර ඝාතනය කළ බවට සැකපිට ඇගේ සැමියා අත්අඩංගුවට ගෙන ඇත. මෙසේ ඝාතනයට ලක්ව ඇත්තේ බදුල්ල ස්ප්‍රිංවැලි වත්තේ 1 වන කොටසේ පදිංචිව සිටි ශ්‍රී කාන්ත් ප්‍රියා නමැති 24 හැවිරිදි කාන්තාවකි. වතුකම්කරු නිවාස 7 කින් යුතු නිවාස පේළියක 4 වැනි නිවසේ ඔවුන් පදිංචිව සිටි අතර පසුගිය 24 වනදා අලුයම් කාලයේ මේ අපරාධය සිදුව ඇති බව විමර්ශන වලදී අනාවරණය වී තිබේ. සැකකරු කොළඹ කොන්ත්‍රාත් ආයතනක අත්උදව්කරුවෙකු ලෙස සේවය කරන බවත් මරණකාරිය පමණක් නිවෙස් ජීවත් වූ බවත් ඊට නුදුරින් සැකකරුගේ මව ජීවත් වන බවත් අනාවරණය වී තිබේ. සිද්ධිය වූ දිනට පෙරදින සැකකරු නිවසට පැමිණ සිටි අතර සැකකරුගේ මවගේ නිවසින් බිරිඳ හා එක්ව රාත්‍රී ආහාරය ගෙන තම නිවසට ගොස් ඇති බවත් සැකකරුගේ මව පොලීසිය හමුවේ සාක්ෂි දී ඇත. 24 දා උදෑසන සැකකරු පැමිණ මවට කතාකර බිරිඳ සිහිසුන්ව සිටි බව දන්වා ඇති අතර මවත් සමඟ එක්ව ඇය ස්ප්‍රිංවැලි රෝහලට රැගෙන ගොස් තිබේ. ඒ වන විටත් අදාළ කාන්තාව මරණයට පත්ව ඇත. මෘත දේහයේ ගෙල පෙදෙසෙහි තිබූ තැලීම් හේතු කොට ගෙන මෙය සැකකටයුතු මරණයක් ලෙස විමර්ශන ආරම්භ කළ බදුල්ල පොලීසිය මේ පිළිබදව බදුල්ල මහේස්ත්‍රාත් චමින්ද කරුණාදාස මහතා වෙත කරුනු වාර්තා කර ඇත. මෘත දේහය පශ්චාත් මරණ පරීක්ෂණයකට ලක්කර අධිකරණයට වාර්තාව ඉදරිපත් කරන ලෙසත් වැඩිදුර විමර්ශන සිදුකරන ලෙසත් බදුල්ල මහේස්ත්‍රාත්වරයා බදුල්ල පොලීසියට නියෝග කර ඇත. මරණ පරීක්ෂණයෙන් හෙලි වී ඇත්තේ ගෙල සිරකර හුස්ම හිර කීරිමෙන් මෙම කාන්තාව මියගොස් ඇති බවයි. ඇගේ සිරරේ තැලුම් තුවාල කීපයක් තිබෙන බවද මරණකාරිය 8 මස් ගැබිණියක් බවත් දියණියක් ලැබීමට සිටි බවද පශ්චාත් මරණ පරීක්ෂණ වාර්තාවේ සඳහන්ව ඇත. 23 හැවිරිදි සැකකරු අත්අඩංගුවට ගෙන ප්‍රශ්න කිරිමේ දී ඔහු පොපෝචාරණයක් සිදු කර ඇත. බිරිඳට සැකකටයුතු දුරකථන පණිවිඩ ලැබෙන නිසාත් ඇය යාපනයේ පෙම්වතෙක් ඇසුර කරන බවට සැක කළ නිසාත් තමා මේ අපරාධය සිදුකළ බව සැකකරු එහිදී ප්‍රකාශ කර ඇත. බදුල්ල පොලීසිය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=115085", "Category": null, "Parent URL": null}