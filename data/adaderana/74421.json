{"Source": "Adaderana", "Timestamp": "June 21, 2017 11:56 am", "Headline": "  මහාචාර්ය කාලෝගේ නිල කාලය මේ මස 30න් අවසන්", "News Content": "ශ්‍රී ලංකා වෛද්‍ය සභාවේ සභාපති ධූරය මේ මස 30දායින් පසු පුරප්පාඩු වන බව වෛද්‍ය සභාවේ ලේඛකාධිකාරී වෛද්‍ය ටෙරන්ස් ද සිල්වා මහතා පවසයි.ඒ පිළිබඳව දැනටමත් සෞඛ්‍ය අමාත්‍යංශයට දැනුම් දී ඇති බව ඔහු කියා සිටියේය.ඒ අනුව ශ්‍රී ලංකා වෛද්‍ය සභාවේ වත්මන් සභාපතිවරයා ලෙස කටයුතු කරන මහාචාර්ය කාලෝ ෆොන්සේකා මහතාගේ නිල කාලය ලබන 30දායින් අවසන් වීමට නියමිතය.ඔහුගේ නිල කාලය පසුගිය දෙසැම්බර් මස 31 දායින්ද අවසන් වීමට නියමිතව තිබූ අතර එය මාස 6ක කාලයක් සඳහා දීර්ඝ කිරීමට සෞඛ්‍ය අමාත්‍යංශය පියවර ගනු ලැබීය.කෙසේ වෙතත් අදාළ මාස 6ක සේවා දිගුවද මේ මස 30 දායින් අවසන් වන අතර කාලෝ ෆොන්සේකා මහතාගේ නිල කාලය තවදුරටත් දීර්ඝ කිරීම හෝ නව සභාපතිවරයෙකු පත් කිරීම පිළිබඳ තීරණය සෞඛ්‍ය අමාත්‍යංශය විසින් ගත යුතු බව ශ්‍රී ලංකා වෛද්‍ය සභාවේ ලේඛකාධිකාරීවරයා පෙන්වා දෙයි.මේ අතර මාලඹේ සයිටම් පෞද්ගලික වෛද්‍ය ආයතනය සම්බන්ධයෙන් අභියාචනාධිකරණය ලබා දුන් තීන්දුව අභියෝගයට ලක් කරමින් වෛද්‍ය සභාව විසින් ශ්‍රේෂ්ඨාධිකරණයට ඉදිරිපත් කරන ලද පෙත්සම හෙට දිනයේ විභාගයට ගැනීමට නියමිතව තිබේ.", "URL": "https://sinhala.adaderana.lk/news.php?nid=74421", "Category": null, "Parent URL": null}