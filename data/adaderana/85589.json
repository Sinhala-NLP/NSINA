{"Source": "Adaderana", "Timestamp": "March 13, 2018 09:07 am", "Headline": "  ආපදාවට ලක්වන ප්‍රදේශ පිහිටි පොලිස් ස්ථාන සඳහා යාත්‍රා", "News Content": "හදිසි ගංවතුර ආපදාවන්ට ලක්වන ග්‍රාමසේවා වසම් පිහිටා ඇති පොලිස් ස්ථාන වෙත යාත්‍රා, එංජින් සහ අඟුල් බෙදාදීමේ වැඩසටහනක් ශ්‍රී ලංකා පොලිසිය හා ආපදා කළමනාකරණ අමාත්‍යංශය එක්ව ආරම්භ කොට ඇත. ඒ අනුව එලෙස ආපදාවට ලක්වන ප්‍රදේශ පිහිටි පොලිස් ස්ථාන වෙත අද (13) පොලිස්පති පූජිත් ජයසුන්දර මහතාගේ ප්‍රධානත්වයෙන් බෙදාදීම මීගමුවේ දී සිදු කෙරේ. මේ අතර මන්නාරම සිට කොළඹ - ගාල්ල හරහා හම්බන්තොට දක්වා වන මුහුදු ප්‍රදේශය රළු ස්වභාවයක් ගන්නා බැවින් අද දිනයේද ධීවර කටයුතුවලින් වැලකී සිටින ලෙස කාලගුණ විද්‍යා දෙපාර්තමේන්තුව ධීවර ප්‍රජාවගෙන් ඉල්ලීමක් කරයි. දිවයිනේ ප්‍රදේශ රැසකට පවතින වැසි සහිත කාලගුණ තත්ත්වය හෙට දිනය වන විට පහව යනු ඇති බව කාලගුණ විද්‍යා දෙපාර්තමේන්තුවේ අනාවැකිකරණ අංශයේ අධ්‍යක්ෂ අනූෂා වර්ණසූරිය මහත්මිය පැවසුවේය.", "URL": "https://sinhala.adaderana.lk/news.php?nid=85589", "Category": null, "Parent URL": null}