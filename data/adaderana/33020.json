{"Source": "Adaderana", "Timestamp": "April 5, 2013 11:07 am", "Headline": "තිලංගගේ පෙත්සම කුණු බක්කියට", "News Content": "ශ්‍රී ලංකා ක්‍රිකට් ආයතනයේ සභාපති තනතුර සඳහා තමන් විසින් ඉදිරිපත් කළ නාමයෝජනාව ප්‍රතික්ෂේප කිරීමට එරෙහිව පාර්ලිමේන්තු මන්ත්‍රී තිලංග සුමතිපාල මහතා විසින් ඉදිරිපත් කළ පෙත්සම අභියාචනාධිකරණය විසින් ප්‍රතික්ෂේප කර තිබේ. තමාගේ නාමයෝජනාව ඉවත් කිරීම සම්බන්ධයෙන් ක්‍රීඩා අමාත්‍යවරයා හා ශ්‍රී ලංකා ක්‍රිකට් ආයතනයේ බලධාරීන්ට එරෙහිව රීට් ආඥාවක් නිකුත් කරන‍ ලෙස ඉල්ලා මන්ත්‍රීවරයා විසින් ඉදිරිපත් කළ පෙත්සමක් මෙලෙස ප්‍රතික්ෂේප කළ බව අද දෙරණ වාර්තාකරු පවසයි. ශ්‍රී ලංකා ක්‍රිකට් ආයතනය තමාගේ නාමයෝජනා ප්‍රතික්ෂේප කළේ ඇමතිවරයාගේ බලපෑම අනුව බව එකී පෙත්සමේ සඳහන්ය. ඇමතිවරයාට එලෙස ක්‍රියා කිරීමට නොහැකි බවත් ක්‍රිකට් ආයතනයේ නිල කාලය පසුගිය මාර්තු 30 වන දින අවසන් වූ බවත් එහෙත් ඇමතිවරයා එය අප්‍රියෙල් 16 වන දිනට කල් දමා ඇති බවත් එම පෙත්සමේ සඳහන් කර තිබේ. තමා මීට පෙරාතුව ක්‍රිකට් ආයතනයේ සභාපති ලෙස වසර 5 ක් සේවය කළ බවත් එම කාලය තුළ ශ්‍රී ලංකාව නියෝජනය කරමින් ජාත්‍යන්තර ක්‍රිකට් මණ්ඩලයේ අධ්‍යක්ෂ ධූරයක් දැරූ බවත් සුමතිපාල මහතා තමාගේ පෙත්සමෙන් පෙන්වා දී තිබිණි. එසේම තමාගේ නාමයෝජනා ප්‍රතික්ෂේප කිරීමට කිසිදු සාධාරණ හේතුවක් නොමැති බවත් තමාට සහ තම බිරිඳට අයත් සමාගම් දෙකක් කොටස් සම්බන්ධයෙන් මුදල් ගෙවීමක් නොකරන නිසා මෙම නාම යෝජනා ප්‍රතික්ෂේප කිරීමට හේතු වූ බව පුවත්පත් වාර්තා මගින් දැනගන්නට ලැබුණු බවත් ඔහු සඳහන් කර තිබිණි. මේ හේතුවෙන් තමාගේ නාමයෝජනා ප්‍රතික්ෂේප කිරීම රීට් ආඥාවක් මගින් අහෝසි කරන ලෙසත් අප්‍රියෙල් 16 වනදාට කල් තැබූ ඡන්දය නවතා එය යළිත් කල් දමන ලෙසත් ඔහුගේ පෙත්සමෙන් ඉල්ලා සිටියේය. මෙහිදී අමාත්‍යවරයා වෙනුවෙන් පෙනී සිටි නීතීඥවරයා කරුණු ඉදිරිපත් කරමින් කියා සිටියේ තිලංග සුමතිපාල මහතාට ශ්‍රී ලංකා ක්‍රිකට් ආයතනයේ සභාපති තනතුර ලබාදීමට නොහැකි බවත් එය එසේ වුවහොත් ක්‍රිකට් ආයතනයේ ජාත්‍යන්තර සමාජිකත්වය නැතිවිය හැකි බවත්ය. ඒ අනුව අදාළ පෙත්සම කෙරෙහි අද (05) අභියාචනාධිකරණයේ අවධානය යොමු වීමෙන් පසු එය විභාගයට නොගෙන ප්‍රතික්ෂේප කිරීමට අභියාචනාධිකරණයේ සභාපති එස්.කන්දරාජා විනිසුරුවරයා විසින් තීරණය කළේය.", "URL": "https://sinhala.adaderana.lk/news.php?nid=33020", "Category": null, "Parent URL": null}