{"Source": "Adaderana", "Timestamp": "December 28, 2018 06:02 pm", "Headline": "විපක්ෂනායක ගැන කථානායකගෙන් පැහැදිලි කිරීමක්", "News Content": "ස්ථාවර නියෝග අනුව කටයුතු කරමින් විපක්ෂ නායක ධුරය පිළිබඳ සිය තීරණය ප්‍රකාශයට පත් කළ බව කථානායක කරූ ජයසූරිය මහතා පවසයි. සර්ව පාක්ෂික සමුළුවේ නියෝජිතයින් සමග කථානායක කාර්යාලයේ පැවති හමුවක දී පාර්ලිමේන්තුවේ විපක්ෂ නායක ධුරය පිළිබඳ කරුණු පැහැදිලි කරමින් කතානායකවරයා මේ බව කියා සිටියේය. ආර්.සම්බන්දන් මහතා සැමවිටම පරිණත ගෞරවනීය නායකයෙකු ලෙස රට වෙනුවෙන් පෙනී සිටින පුද්ගලයෙකු වන නමුත් ස්ථාවර නියෝග අනුව කටයුතු කරමින් විපක්ෂ නායක ධූරය පිළිබඳව සිය තීරණය පාර්ලිමේන්තුවේ දී ප්‍රකාශයට පත් කළ කරූ ජයසූරිය මහතා සඳහන් කළේය. යම් පුද්ගලයෙකුගේ පක්ෂ සාමාජිකත්වය තිබේ ද නැත් ද යන කරුණ අධිකරණය තීරණය කළ යුතු අතර, ඊට කථානායක ලෙස තමා මැදහත් වීමට අවශ්‍ය නොවන බව කරූ ජයසූරිය මහතා එහිදී වැඩිදුරටත් පැවසීය. මේ අතර තමා තවදුරටත් විපක්ෂනායකවරයා ලෙස පිළිගන්නේ සම්බන්ධන් මහතා බව මනෝ ගනේෂන් අමාත්‍යවරයා පවසයි. ඔහු පවසන්නේ එක්සත් ජනතා නිදහස් සන්ධානය විපක්ෂය ලෙස පිළිගැනීමට තමන් සූදානම් නොමැති බවයි. රාජ්‍ය භාෂා දෙපාර්තමේන්තුවේ අද පැවැති උත්සවයකින් අනතුරුව මාධ්‍ය වෙත අදහස් දක්වමින් මනෝ ගනේෂන් අමාත්‍යවරයා මේ බව කියා සිටියේය.", "URL": "https://sinhala.adaderana.lk/news.php?nid=101452", "Category": null, "Parent URL": null}