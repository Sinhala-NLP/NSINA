{"Source": "Adaderana", "Timestamp": "January 13, 2014 04:22 pm", "Headline": "යාඥා මධ්‍යස්ථානයේ ගැටුම - 24ක් හඳුනාගෙන තියෙනවා", "News Content": "හික්කඩුව - බද්දේගම පාරේ පවත්වාගෙන ගිය යාඥා මධ්‍යස්ථානයක ඇති වු කලහකාරී සිද්ධිය සම්බන්ධයෙන් 24 දෙනෙකු හඳුනාගෙන ඇතැයි පොලීසිය පවසයි. ඔවුන් 24 දෙනාගෙන් 8 දෙනෙකු භික්ෂුන් වහන්සේ බව ‍ෙපාලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසීය. හික්කඩුව - බද්දේගම පාරේ වසර 16ක් තිස්සේ පවත්වාගෙන යන බව කියන යාඥා මධ්‍යස්ථානයකට ගිහි පැවිදි දෙපිරිසක් ඊයේ පෙරවරුවේ ඇතුළුවීමට උත්සාහ කළහ. කෙසේ වෙතත් පොලීසිය මැදිහත් වී එය පාලනය කිරීමට සමත් වූ අතර අනතුරුව ගිහි පැවිදි දෙපිරිස හා පොලීසිය අතර බහින් බස්වීමක් ද සිදුවිය. අනතුරුව ඔවුන් ගාලු පාරේ වාඩි වී එකී යාඥා මධ්‍යස්ථානය ඉවත් කරන ලෙස ඉල්ලා විරෝධතාවයක නියැළිණ. මේ නිසා ගාලු පාරේ වාහන ධාවනයට ද බාධා සිදුවිය. එකී යාඥා මධ්‍යස්ථානයේ විවිධ අකටයුතුකම් සිදුවන බවට ගිහි පැවිදි දෙපිරිස එහිදී කියා සිටි බව අප වාර්තාකරු කීවේය. කෙසේ වෙතත් සාකච්ඡා මාර්ගයෙන් අදාළ ගැටලුව විසඳා ගැනීම සඳහා එකී යාඥා මධ්‍යස්ථානයේ කටයුතු තාවකාලිකව නතර කෙරුණු බව හෙතෙම පැවසීය. ආගමික ගැටුමක් වූ මෙම සිද්ධිය සම්බන්ධයෙන් වැඩිදුර පරීක්ෂණ ආගමික කටයුතු අමාත්‍යංශයට පවරන පොලිස් මාධ්‍ය ප්‍රකාශකවරයා කීවේය. කෙසේ වුවද මේ පිළිබඳ පරික්ෂණ හික්කඩුව පොලීසිය විසින් ඇරඹු අතර මේ ගැන ගාල්ල මහේස්ත්‍රාත් අධිකරණයට වාර්තාවක් ඉදිරිපත් කිරීමට ද කටයුතු යොදා ඇත.", "URL": "https://sinhala.adaderana.lk/news.php?nid=40328", "Category": null, "Parent URL": null}