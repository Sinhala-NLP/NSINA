{"Source": "Adaderana", "Timestamp": "January 13, 2011 06:21 pm", "Headline": "එදා පැහැරගැනීම් පිටුපස ද්‍රවිඩ දේශපාලනයක් තිබුණා", "News Content": "තම සොහොයුරාද,පක්ෂ නායකයාද වූ මනෝ ගනේෂන් මහතා මහ මැතිවරණයෙන් පරාජයට පත්වුවද තමන් බැසිල් රාජපක්ෂ මහතාට වුණු පොරොන්දුව කඩ කළ නොහැකි බව ප්‍රජාතන්ත්‍රවාදී ජනතා පෙරමුණේ පාර්ලිමේන්තු මන්ත්‍රී ප්‍රභා ගනේෂන් මහතා පවසයි. දෙසැම්බර් මස 17 වන දිනට මනෝ ගනේෂන් මහතාගේ උපන්දිනය යෙදී ඇති බවත්, ජනාධිපතිවරණයට නාම යෝජනා බාරදුන් දිනය වූ පසුගිය 2009 දෙසැම්බර් මස 17 දින මනෝ ගනේෂන් මහතාගේ උපන්දින සාදයට සහභාගී වූ බැසිල් රාජපක්ෂ මහතාට පක්ෂයේ නායකත්වයේද පූර්ණ ආශිර්වාදය ඇතිව තමන් ආණ්ඩු පක්ෂයට එක්වන බවට පොරොන්දුවක් ලබාදුන් බවත් ප්‍රභා ගනේෂන් මහතා සඳහන් කරයි. එබැවින් මේ වන විට තමන් ආණ්ඩු පක්ෂයට සහය ලබාදීම පිළිබඳ කරුණු විමසා ප්‍රජාතන්ත්‍රවාදී ජනතා පෙරමුණෙන් තමන්ට එරෙහිව විනය පරීක්ෂණයක් පැවැත්වීමට කටයුතු කිරීම විහිළුවක් බව ප්‍රභා ගනේෂන් මහතා අද දෙරණ වෙබ් අඩවියට කියා සිටියේය. මේ වන විට සුදු වෑන්, පැහැර ගෙන යාම්,කප්පම් ගැනීම් සිදුනොවන බැවින් ආණ්ඩු පක්ෂය සමග ප්‍රශ්නයක් ඇති කර නොගත යුතු බවත්,ආණ්ඩුව සමග සහයෝගයෙන් කටයුතු කරමින් තමන් බලයට පත් කළ ජනතාවට යම් සහනයක් ලබාදීම තම අපේක්ෂාව බවත් හෙතෙම පෙන්වාදුන්නේය. යුද්ධය තීරණාත්මකව පැවති සමයේ පැහැරගෙනයාම්,අතුරුදහන් කිරීම්,ඝාතනය කිරීම්,කප්පම් ගැනීම් සිදුවූයේ ආණ්ඩුවේ උදවියගෙන් පමණක් නොව බොහෝ විට එකී සිදුවීම් පිටුපස සිටියේ ආණ්ඩුවේ ආශිර්වාදය ලැබූ තවත් පිළිගත් ද්‍රවිඩ දේශපාලන සංවිධානයක් බවට කරුණු තහවුරු වූ බවද මන්ත්‍රීවරයා පැවසීය. යුද්ධය ජයග්‍රාහීව නිමා කරන්නට රජයට එකී ද්‍රවිඩ දේශපාලන පක්ෂය ඉමහත් කාර්යභාර්යයක් ඉටුකළ බවද ගනේෂන් මහතා අනාවරණය කළේය. තමන් ආණ්ඩුව සමග කටයුතු කළද මේ වන විට උතුරු පළාතේ යළි හිස ඔසවමින් පවතින පැහැරගැනීම්,ඝාතනය කිරීම්,කප්පම් ගැනීම් සම්බන්ධයෙන් රජයේ වගකිව යුතු පිරිස්වල අවධානය යොමු කරවන බවද,තමන් කිසිසේත්ම එකී මානව හිමිකම් උල්ලංඝණය කිරීම් අනුමත නොකරන බවද ඔහු අවධාරණය කළේය.", "URL": "https://sinhala.adaderana.lk/news.php?nid=13480", "Category": null, "Parent URL": null}