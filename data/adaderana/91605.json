{"Source": "Adaderana", "Timestamp": "June 28, 2018 06:46 am", "Headline": "මිහින්තලා ආලෝක පූජාව ජනපති අතින් විවෘත වෙයි", "News Content": "‍පොසොන් පුර පසලොස්වක පොහොය නිමිත්තෙන් 56 වන වරටත් පවත්වනු ලබන “ලේක් හවුස් මිහින්තලා ආලෝක පූජාව” ජනාධිපති මෛත්‍රිපාල සිරිසේන මහතා අතින් විවෘත කර තිබේ. මිහින්තලා පුදබිම වෙත පැමිණි ජනාධිපතිවරයා පළමුව ආගමික වතාවත් වල නිරත වී ආශිර්වාද ලබාගත් බව ජනාධිපති මාධ්‍ය අංශශය සඳහන් කළේය. අනතුරුව ජනාධිපති මෛත්‍රිපාල සිරිසේන මහතා විදුලි පහන් දල්වා ආලෝක පූජාව විවෘත කර තිබේ. මෙම අවස්ථාවට අග්‍රාමාත්‍ය රනිල් වික්‍රමසිංහ මහතා ඇතුළු මැති ඇමතිවරුන් රැසක් එක්ව සිටි බව ජනාධිපති මාධ්‍ය අංශය සඳහන් කළේය. මේ අතර පුලතිසි පොසොන් උදානය වැඩසටහනට සමගාමීව පොලොන්නරුව ඓතිහාසික ගල් විහාරයේ පැවැත්වෙන ධාතු ප්‍රදර්ශනය ද ජනාධිපති මෛත්‍රිපාල සිරිසේන මහතා විසින් විවෘත කර තිබේ. මහනුවර , නෙල්ලිගල ජාත්‍යන්තර බෞද්ධ මධ්‍යස්ථානයේ සිට මෙම ධාතූන් වහන්සේ වැඩමකරවා ඇති බව සඳහන්ය. මහජන වන්දනාමානය සඳහා ධාතු කරඩුව විශේෂ පීඨිකාවක තැන්පත් කළ ජනාධිපතිවරයා ඊට ප්‍රථම පූජෝපහාරය ද සිදුකරනු ලැබීය.", "URL": "https://sinhala.adaderana.lk/news.php?nid=91605", "Category": null, "Parent URL": null}