{"Source": "Adaderana", "Timestamp": "May 27, 2010 08:08 am", "Headline": "අනතුරු ඇඟවීම් ඉවතට ", "News Content": "ශ්‍රි ලංකාවේ සංචාරය කිරීම අනතුරුදායක බවට නිකුත් කර තිබු අනතුරු ඇඟවීම් ඉවත් කිරීමට අමෙරිකාව තීරණය කර තිබේ. ශ්‍රි ලංකාව තුළ යහපත් වාතාවරණය හට ගැනීම එම අනතුරු ඇඟවීම් ඉවත් කිරීමට හේතු වී ඇති බව අමෙරිකානු රාජ්‍ය දෙපාර්තමේන්තුව නිවේදනයක් නිකුත් කරමින් පවසයි. රටතුළ පැවැති යුධමය වාතාවරණය පසුගිය වසරේ නිමාවීමත් සමග ශ්‍රි ලංකාවේ ආරක්ෂක තත්ත්වය යහපත් අතට හැරීමට හේතු‍වී ඇති බව අමෙරිකානු රාජ්‍ය දෙපාර්තමේන්තුව කියා සිටියි. පසුගිය වසරේ නොවැම්බර් 19 වැනිදා අමෙරිකාව මෙම අනතුරු ඇඟවීම ඉවත් කිරීමට තීරණය කළේය. අදාළ තීරණය ඊයේ සිට ක්‍රියාත්මක කෙරෙන බව සඳහන්ය. සංචාරක අනතුරු ඇඟවීම් ඉවත් කිරීමේ තීරණය ක්‍රියාත්මක කිරීම සඳහා විදේශ අමාත්‍ය ජි.එල්.පීරිස් මහතාගේ අමෙරිකානු සංචාරය ද හේතුවී තිබේ. විදේශ අමාත්‍යවරයා අමෙරිකානු රාජ්‍ය ලේකම් හිලරි ක්ලින්ටන් මහත්මිය හමුවී ශ්‍රි ලංකාවේ වර්තමාන තත්ත්වය පිළිබඳ කරුණු පැහැදිලි කිරීමට ද නියමිතව ඇත. මෙම හමුව හෙට සිදුවීමට නියමිතය.", "URL": "https://sinhala.adaderana.lk/news.php?nid=8643", "Category": null, "Parent URL": null}