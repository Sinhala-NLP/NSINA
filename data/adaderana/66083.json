{"Source": "Adaderana", "Timestamp": "November 16, 2016 01:17 pm", "Headline": " අය වැයෙන් උතුරට සැලකිලි - අපිට නෑ", "News Content": "උතුරු පළාත් සභාව හැර සෙසු පළාත් සභා සියල්ලටම මෙවර අය වැයෙන් රුපියල් බිලියන 9ක පමණ මුදලක් කප්පාදු කර ඇතැයි බස්නාහිර පළාත් ප්‍රධාන අමාත්‍ය ඉසුරු දේවප්‍රිය මහතා චෝදනා කරයි.කොළඹදී අද (16) පැවැති මාධ්‍ය හමුවකදී ප්‍රධාන අමාත්‍යවරයා මේ බව පැවසීය.ප්‍රාග්ධන වියදම් රුපියල් මිලියන 1000ක් හා පුනරාවර්ථන වියදම් රුපියල් මිලියන 7800ක් පමණ මෙලෙස කප්පාදු කර ඇති බව හෙතෙම කීවේය.අය වැය සැකසීමට දෙපාර්ශවයේම අය සහභාගි වූ බව පැවසුණත් මෙවැන්නක් සිදුවූයේ කෙසේදැයිද මාධ්‍යවේදියෙකු එහිදී ප්‍රශ්න කළේය.අය වැයේ ප්‍රධාන කාරණා ගැන සැලකිල්ලට ගැනීම නිසා මෙය මග හැරෙන්නට ඇති බවත්, එය දුර්වලතාවයක් විය නොහැකි බවත්, ඔහු ඊට පිළිතුරු ලෙස කීවේය.මුදල් කප්පාදුව පිටුපස දේශපාලන අරමුණක් තිබේදැයි මාධ්‍යවේදියෙකු විමසූ අවස්ථාවේ ප්‍රධාන ඇමතිවරයා පැවසුවේ සමහරවිට එවැන්නක් තිබිය හැකි බවයි.කෙසේ වුවද ජනාධිපතිවරයා ජල ගාස්තු ප්‍රශ්නය විසඳු ආකාරයට මෙය විසඳනු ඇති බවද මෙම ගැටලුවේදී ජනාධිපතිවරයා මෙන්ම අගමැතිවරයා ද මැදිහත්වී විසඳුමක් ලබාදෙනු ඇතැයි හෙතෙම කීවේය.ඇතැම් සංවර්ධන ව්‍යාපෘති සඳහා ඉඩම් පවරා ගැනීමේදී මෙගා පොලිස් අමාත්‍යංශය පළාත් පාලන ආයතනවල බලය උදුරා ගැනීමට කටයුතු කරන බව පෙනෙන්නට ඇති බවත්, එයට කිසිසේත් ඉඩනොදෙන බවත්, ඒ මහතා පැවසීය.අලුත් පක්ෂයක් බිහිවීම ගැන ප්‍රශ්න‍යට පිළිතුරු දුන් ඉසුරු දේවප්‍රිය ප්‍රධාන ඇමතිවරයා කියා සිටියේ ජී.එල් වැනි දියාරු අයෙකු හා බැසිල් වැනි හොරෙකු සමග පාක්ෂිකයා එක්නොවන අතරම හිටපු ජනපති මහින්ද රාජපක්ෂ මහතා පවා එම පක්ෂය සමග එක්නොවනු ඇති බවයි.", "URL": "https://sinhala.adaderana.lk/news.php?nid=66083", "Category": null, "Parent URL": null}