{"Source": "Adaderana", "Timestamp": "September 2, 2010 08:19 am", "Headline": "ලක්ෂ්මන් ජයකොඩි අවසන් කටයුතු අදයි", "News Content": "අභාවප්‍රාප්ත ප්‍රවීන දේශපාලනඥයෙකු වන ලක්ෂ්මන් ජයකොඩි මහතාගේ දේහය පිළිබඳ අවසන් කටයුතු අද සිදුකිරීමට නියමිතව තිබේ. දිවුලපිටිය ප්‍රාදේශීය සභාපිටියේදි අද පස්වරු 4ට දේහය පිළිබඳ අවසන් කටයුතු සිදුකිරීමට නියමිතය. 1930 වසරේ අගෝස්තු මස 24 වන දින උපත ලද ජයකොඩි මහතා මිය යන විට 80 වන වියෙහි පසු විය. 1994 වසරේ සිට 2000 වසර දක්වා එක්සත් ජනතා නිදහස් සන්ධාන රජයේ බුද්ධ ශාසන හා සංස්කෘතික අමාත්‍යවරයා වශයෙන් ඒ මහතා කටයුතු කළේය. තවද ලොව ප්‍රථම අගමැතිනිය වු සිරිමාවෝ බණ්ඩාරනායක මැතිණියගේ පාර්ලිමේන්තු කටයුතු පිළිබඳ ලේකම්වරයා වශයෙන් ද භාරදූර වගකීමක් දැරීමට ද ඔහුට අවස්ථාව උදා විය. මිය යන විට වත්මන් රජයේ ආගමික කටයුතු පිළිබඳ ජනාධිපති උපදේශකවරයෙකු ලෙස ලක්ෂ්මන් ජයකොඩි මහතා කටයුතු කළේය. ජයකොඩි මහතාගේ අභාවය පිළිබඳ ජනාධිපති මහින්ද රාජපක්ෂ මහතා ද ශෝක ප්‍රකාශනයක් නිකුත් කර තිබේ. ජයකොඩි මහතා ගම්පහ දිස්ත්‍රික්කය තුළ ශ්‍රි ලංකා නිදහස් පක්ෂයේ අභි‍මානයට යෝධ ශක්තියක් එක් කළ බව ඔහු එම ශෝක ප්‍රකාශනයෙන් පෙන්වා දෙයි. එතුමාගේ අභාවය ශ්‍රි ලංකා නිදහස් පක්ෂයට පමණක් නොව මුළු මහත් ජනතාවටම සංවේගය උපදවන්නක් බව ජනාධිපතිවරයා සිය ශෝක ප්‍රකාශනයෙන් වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=10578", "Category": null, "Parent URL": null}