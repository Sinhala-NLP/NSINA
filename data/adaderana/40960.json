{"Source": "Adaderana", "Timestamp": "February 8, 2014 11:06 am", "Headline": "ඔප්පු කරන්න සාක්ෂි නෑ - එල්.ටී.ටී.ඊ. සැකකරුවන් 13ක් නිදහස්", "News Content": "එල්.ටී.ටී.ඊ සංවිධානය පැවති සමයේ ඔවුන්ට භාණ්ඩ ප්‍රවාහනය කිරීමේ චෝදනා මත අත්අඩංගුවට ගත් ශ්‍රී ලාංකික ද්‍රවිඩ ජාතිකයන් තිදෙනෙකු ඇතුළු එල්.ටී.ටී.ඊ සැකකරුවන් 13 දෙනෙකු ඉන්දීය අධිකරණයක් මගින් නිදහස් කර තිබේ. චෙන්නායි විනිසුරු සෙන්තිල් කුමාරස්සාන් විසින් මෙම නියෝගය ලබාදී ඇති බව ඉන්දීය මාධ්‍ය වාර්තා කළේය. 2009 වසරේදී එල්.ටී.ටී.ඊ සංවිධානයට සංනිවේදන උපකරණ ප්‍රවාහනය කිරීමේ චෝදනාමත මෙම පිරිස ඇතුළු 25 දෙනෙකු කියුබ්‍රාන්ච් පොලිසිය සහ ඉන්දීය අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබුණි. ඔවුන්ගෙන් 13 දෙනෙකු අධිකරණයට ඊයේ ඉදිරිපත් කර ඇත. එහිදී මොවුන්ට එරෙහිව පිළිගතහැකි සාක්ෂි ඉදිරිපත් නොවීම හේතුවෙන් නිදහස් කිරීමට අධිකරණය නියෝග කර තිබේ. පරිගණක සහ සැටලයිට් දුරකථන 25ක්, සන්නිවේදන ග්‍රාහක 05ක්, ජංගම දුරකථන, රාත්‍රී කාලයට භාවිත කළ හැකි දුරදක්න සහ විද්‍යුත් උපකරණ මොවුන් විසින් ප්‍රවාහනය කර තිබූ බවට චෝදනා එල්ල වී තිබිණ. මොවුන් බැංගලෝරයේ සිට තමිල්නාඩුව හරහා ශ්‍රී ලංකාවට මෙම උපරකරණ ප්‍රවාහනය කළ බවටද වාර්තා විය.", "URL": "https://sinhala.adaderana.lk/news.php?nid=40960", "Category": null, "Parent URL": null}