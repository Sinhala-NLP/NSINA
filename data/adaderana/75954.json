{"Source": "Adaderana", "Timestamp": "August 4, 2017 09:38 am", "Headline": "අත්අඩංගුවට පත් ඉන්දීය ධීවරයින් 77ක් යළි ඉන්දියාවට", "News Content": "මෙරට අත්අඩංගුවේ සිටි ඉන්දිය ධීවරයින් 77 දෙනෙකු යළි එරටට බාර දී තිබේ. කන්කසන්තුරයට උතුරින් වූ ජාත්‍යන්තර මුහුදු සීමාවේදී ඉන්දිය වෙරළාරක්ෂක බලකායේ සාරන්ග් නෞකාව වෙත අදාළ ධීවරයින් පිරිස බාරදුන් බව නාවික හමුදාව ප්‍රකාශ කළේය. මෙම වසරේ ගත වූ කාලය තුළ නීති විරෝධි ලෙස මෙරට මුහුදු සීමාට ඇතුල්විම හේතුවෙන් නාවික හමුදාව සහ වෙරළාරක්ෂක දෙපාර්තමේන්තුව විසින් ඉන්දිය ධිවරයින් 92 දෙනෙකු අත්අඩංගුවට ගෙන ඇති බව සඳහන් වෙයි. මොවුන්ගෙන් 77 දෙනෙකු මෙලෙස නිදහස් කර ඇති බව නාවික හමුදා මාධ්‍ය ප්‍රකාශක ලුතිතන් කමාන්ඩර් චමින්ද වලාකුළුගේ මහතා සඳහන් කළේය. මෙම ධීවරයින් ශ්‍රී ලංකා මුහුදු සීමාවට අනවසරයෙන් ඇතුළු වී බොටම් ට්‍රෝලිම් ක්‍රමය භාවිත කරමින් ධීවර කටයුතුවල නිරතව සිටි බව සඳහන් වෙයි.", "URL": "https://sinhala.adaderana.lk/news.php?nid=75954", "Category": null, "Parent URL": null}