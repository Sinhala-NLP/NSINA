{"Source": "Adaderana", "Timestamp": "January 23, 2013 11:17 am", "Headline": "අගවිනිසුරු පිළිගැනීම පුද්ගලික මාධ්‍යයට තහනම්", "News Content": "නව අගවිනිසුරු මොහාන් පීරිස් මහතා පිළිගැනීම වෙනුවෙන් අද (23) ශ්‍රේෂ්ඨාධිකරණ පරිශ්‍රයේ පැවැත්වෙන උත්සවයේ මාධ්‍ය ආවරණය සඳහා අවසර ලැබී ඇත්තේ රාජ්‍ය මාධ්‍ය සඳහා පමණක් බව අද දෙරණ වාර්තාකරු පවසයි. ඒ අනුව අදාළ උත්සව අවස්ථාව ආවරණය කිරීමට ගොස් ඇති සෙසු මාධ්‍ය ආයතනවල මාධ්‍යවේදීන් මේවන විට අධිකරණ පරිශ්‍රයෙන් පිටත රැඳී සිටින බව අප වාර්තාකරු කියා සිටියි. කෙසේ වෙතත් අද දින පැවත්වෙන මෙම උත්සවය වර්ජනය කරන බව ශ්‍රී ලංකා නීතිඥ සංගමය නිවේදනය කර තිබුණු අතර එකී සාම්ප්‍රදායික උත්සවය වර්ජනය කිරීමට තීරණය කරනු ලැබුවේ 2012 දෙසැම්බර් මස 15 වැනිදා ශ්‍රී ලංකා නීතිඥ සංගමය ගත් තීරණය අනූව බව එම සංගමයේ සභාපති විජයදාස රාජපක්ෂ මහතා පැවසීය. නව අගවිනිසුරුවරයෙකු සිය ධූරයේ කටයුතු ආරම්භ කිරීමට සමගාමිව ඔහු පිළිගැනීම සඳහා ශ්‍රී ලංකා නීතිඥ සංගමය විසින් සාම්ප්‍රදායිකව උත්සවයක් සංවිධානය කරනු ලැබේ. එම සාම්ප්‍රදායික උත්සවයේදී ශ්‍රී ලංකා නීතිඥ සංගමයේ සභාපතිවරයා විසින් පිළිගැනීමේ කතාව සිදුකරන බවද සඳහන්ය. කෙසේ වෙතත් ශ්‍රී ලංකා නීතිඥ සංගමය මෙවර උත්සව අවස්ථාව සංවිධානය නොකරන බැවින් සාම්ප්‍රදායිකව සිදුකෙරුණු පිළිගැනීමේ කතාව වෙනත් අයෙකුට ඉටුකිරීමට සිදුවනු ඇත.", "URL": "https://sinhala.adaderana.lk/news.php?nid=30993", "Category": null, "Parent URL": null}