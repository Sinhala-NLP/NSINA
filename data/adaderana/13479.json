{"Source": "Adaderana", "Timestamp": "January 13, 2011 04:50 pm", "Headline": "ඉන්දීය ධීවරයින්ට වෙඩිතැබුවාලු-ශ්‍රී ලංකාවෙන් කරුණු විමසයි", "News Content": "ශ්‍රී ලංකා නාවික හමුදාව විසින් ඉන්දීය ධීවරයින් පිරිසකට වෙඩි තැබීයැයි කියනු ලබන සිදුවීම සම්බන්ධයෙන් ඉන්දීය රජය ශ්‍රී ලංකාවෙන් කරුණු විමසීමක් සිදුකර ඇතැයි ඉන්දීය මාධ්‍ය සඳහන් කරයි. කොළඹ පිහිටි ඉන්දියානු මහ කොමසාරිස් කාර්යාලය මගින් මේ පිළිබඳ ශ්‍රී ලංකා රජයට නිල වශයෙන් දැනුම් දී ඇතැයි ඉන්දීය මාධ්‍යය උපුටා දක්වයි. ඒ අනුව මෙවැනි සිදුවීම් වලදී වෙඩිතැබීමෙන් වළකින ලෙසත්,වෙඩි තැබීම කිසිසේත්ම සාධාරණීයකරණය කළ නොහැකි බවත් ඉන්දීය රජය විසින් දැනුම් දී තිබේ. විශේෂයෙන්ම මෙවැනි සිදුවීම් වලදී 2008 ඔක්තෝම්බර් මාසයේදී ඉන්දියාව හා ශ්‍රී ලංකාව අතර අත්සන් කරන ලද ගිවිසුමකට එකඟව ක්‍රියා කරන ලෙස ඉන්දීය රජය ශ්‍රී ලංකාවෙන් ඉල්ලීමක් කර තිබේ. ශ්‍රී ලංකා නාවික හමුදාව මීට වඩා උපරිම වගකීමකින් යුතුව ක්‍රියා කළ යුතු බවද ඉන්දීය රජය විසින් පෙන්වා දී ඇති බව ඉන්දීය මාධ්‍ය මාධ්‍ය වැඩිදුරටත් කියා සිටියි. අද(13) උදෑසන තමිල්නාඩු ධීවරයින් පිරිසකට පෝක් සමුද්‍ර සන්ධියේදී ශ්‍රී ලංකා නාවික හමුදා විසින් ප්‍රහාරයක් එල්ල කරන ලද බවත්,එයින් එක් ධීවරයෙකු ජීවිතක්ෂයට පත්වී ඇති බවත්,තවත් එක් අයෙකු තුවාල ලබා ඇති බවත් ඉන්දීය මාධ්‍ය වාර්තා කර තිබිණි. එසේ වුවද එවැනි කිසිදු සිදුවීමක් සිදුනොවූ බවද,ඉන්දීය මාධ්‍ය විසින් කරනු ලබන චෝදනා සම්පූර්ණයෙන්ම ප්‍රතික්ෂේප කරන බවද නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා අද දෙරණට කියා සිටියේය. එසේ වුවද ඉන්දියාව මේ වන විට ඉන්දීය මහ කොමසාරිස් හරහා ශ්‍රී ලංකා රජයෙන් ඉල්ලීමක් කර ඇති බවත් ඒ සම්බන්ධයෙන් ඉදිරි ක්‍රියා මාර්ග ගැනීම සඳහා ආරක්ෂක ලේකම්වරයාටත්,ආරක්ෂක අමාත්‍යංශයටත්,නාවික හමුදාවටත් දැනුම් දී ඇති බව විදෙස් කටයුතු අමාත්‍යංශයේ ජ්‍යෙෂ්ඨ නිලධාරියෙක් අද දෙරණට කියා සිටියේය.", "URL": "https://sinhala.adaderana.lk/news.php?nid=13479", "Category": null, "Parent URL": null}