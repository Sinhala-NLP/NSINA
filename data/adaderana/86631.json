{"Source": "Adaderana", "Timestamp": "March 30, 2018 09:35 pm", "Headline": "අතරමං වුවන් යළි මං සොයා ගිය හැටි", "News Content": "උඩවලව ඇත් ඇතුරු සෙවණේ හැදුනු අලි පැටව් නව දෙනෙකු මාදුරැ ඔය ජාතික වන උද්‍යානයට මුදා හැරීම වනජීවී අමාත්‍ය රවින්ද්‍ර සමරවීර මහතා අතින් මාදුරැ ඔය වන ජීවි උද්‍යානයේ දී සිදුවිය. ලංකාවේ විවිධ පළාත්වලින් වනාන්තරවල අතරමං ව සිටින අලි පැටවුන් උඩවලව ඇත් අතුරැ සෙවනට ගෙනවිත් එහිදි අලි පැටවුන් සංරක්ෂණය කර වනයට මුදා හැදිරිම සිදු කරයි. එසේ සංරක්ෂණය කරන ලද අලි පැටවුන් නව දෙනෙක් මාදුරැ ඔය වනජීවි උද්‍යානයේදි මෙසේ මුදා හරිනු ලැබීය. වසර හතරක කාලයක් පමණ ඇත් අතුරැ සෙවණේ හැදුනු පිරිමි අලිපැටව් පස් දෙනෙක් සහ ගැහැනු අලි පැටව් 04 දෙනෙකු මෙසේ මුදා හරිනු ලැබීය. මෙසේ මුදාහරින අලි පැටව්න් ගේ බෙල්ලේ විශේෂ කරපටියක් සවිකර තිබු අතර මෙම අලිපැටවි ඉදිරියේදී සංක්‍රමණය වෙන දිසාව හඳුනා ගැනීමට එය භාවිතා කරන බව ඇත් අතුරැ සෙවණ භාර ප්‍රධාන පශු වෛද්‍ය විජිත පෙරේරා මහතා පැවසීය. වනයට මුදා හරින ලද මෙම අලින් පිළිබඳව මාස කීපයක් යන තුරැ පසු විපරම් කීමටද කටයුතු කරන බවද ඔහු පැවසිය. ලංකාවේ විවිධ ප්‍රදේශවලින් වනයේ අතරමං වී සිටි අලි පැටවුන් උඩවලව ඇත් අතුරැ සෙවණෙ රැක බලාගෙන පසුව ඔවුන් ගේ වාස භූමියට මුදා හරින බවත් එවැනි අලි නව දෙනෙක් මෙලෙස මුදා හරිනු ලැබුවේ මේ සඳහා වනජීවි දෙපාර්මේන්තුවේ නිළධාරීන් විශේෂ කැපවීමක් කළ නිසා බවත් වනජීවි අමාත්‍ය රවින්ද්‍ර සමරවීර මහතා පැවසීය. අලි පැටවු වනයට මුදා හැරීමේ අවස්ථාවට වැඩ බලන වනජීවී අධ්‍යක්ෂක ජෙනරාල් මංජුල අමරරත්න,සෞඛ්‍ය අධ්‍යක්ෂ පශු වෛද්‍ය තාරක ප්‍රසාද්, පශු වෛද්‍ය මාලක කසුන් අබේවර්ධන , පශු වෛද්‍ය පිනිදිය අකලංක, පශු වෛද්‍ය දිනුෂාද සිල්වා යන මහත්ම මහත්මීන්ද සහභාගි විය.", "URL": "https://sinhala.adaderana.lk/news.php?nid=86631", "Category": null, "Parent URL": null}