{"Source": "Adaderana", "Timestamp": "March 9, 2012 09:01 am", "Headline": "ඡන්ද විමසීමකට මුහුණදීමට රාජ්‍ය තාන්ත්‍රික ක්‍රියාමාර්ග අරඹයි", "News Content": "ශ්‍රී ලංකාව සම්බන්ධයෙන් ජිනීවා මානව හිමිකම් සමුළුවට ඉදිරිපත්ව ඇති යෝජනා කෙටුම්පත සම්බන්ධ‍යෙන් ඡන්ද විමසීමක් සිදුකළහොත් ඒ සඳහා මුහුණදීමට ශ්‍රී ලංකාව රාජ්‍ය තාන්ත්‍රික ක්‍රියාමාර්ග ආරම්භ කර තිබේ. ජිනීවා නුවරට ගොස් සිටින ශ්‍රී ලංකා නියෝජිත කණ්ඩායම සහ තානාපති අංශ මගින් අදාළ ක්‍රියාමාර්ග ගන්නා බව ජිනීවා නුවරින් ලැබෙන වාර්තා සඳහන් කරයි. මේ වන විට ශ්‍රී ලංකාවට සහය පළකිරීම සඳහා රටවල් රැසක් ඉදිරිපත්ව ඇති අතර තායිලන්තය, ඉන්දුනීසියාව, පිලිපීනය, චීනය, රුසියාව සහ ඇල්ජීරියාව වැනි රටවල් ඒ අතර වේ. මීට අමතරව නොබැඳි ජාතීන් නියෝජනය කරමින් පකිස්ථානය ඇතුළු රටවල් කිහිපයක් ද ශ්‍රී ලංකාව සම්බන්ධයෙන් යෝජනාවක් ගෙනඒමේ අවශ්‍යතාවක් නොමැති බව පෙන්වා දී තිබේ. කෙසේ‍වුවද ඉන්දියාව මෙතෙක් නිල ප්‍රකාශයක් සිදු කර නොමැති අතර යුරෝපා සංගමයේ රටවල් යෝජනාවට පක්ෂව අදහස් පළ කර ඇති බව වාර්තා වේ. අදාළ යෝජනා කෙටුම්පතට තවත් එකතු කිරීම් සිදුවිය යුතු බවට ද එම ර‍ටවල් ප්‍රකාශ කර තිබේ. මේ අතර විදේශ අමාත්‍ය මහාචාර්ය ජී.එල්. පීරිස් මහතා දකුණු අප්‍රිකානු ජනාධිතිවරයා සහ විදේශ අමාත්‍යවරයා සමග ප්‍රිටෝරියා හිදී පැවැත්වූ සාකච්ඡා යහපත් ප්‍රගතියක් අත්කරගෙන ඇති බව විදේශ කටයුතු අමාත්‍යාංශය සඳහන් කරයි. මේ අතර ආසියානු මානව හිමිකම් කොමිසම ජිනීවා මානව හිමිකම් සමුළුවේ දී යෝජනාවට පක්ෂව අදහස් පළ කළ අතර උතුරු නැගෙනහිර කාන්තා ජාලය නැමැති සංවිධානයක් ශ්‍රී ලංකාවට පක්ෂව කරුණු දක්වා ඇත.", "URL": "https://sinhala.adaderana.lk/news.php?nid=22680", "Category": null, "Parent URL": null}