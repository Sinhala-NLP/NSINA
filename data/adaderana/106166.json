{"Source": "Adaderana", "Timestamp": "March 16, 2019 01:12 pm", "Headline": "මන්ත්‍රී මස්තා‍න්ගේ කැබ් රථයේ යතුරුපැදියක් ගැටෙයි-එකම පවුලේ 3ක් රෝහලට", "News Content": "වන්නි දිස්ත්‍රික් පාර්ලිමේන්තු මන්ත්‍රී කාදර් මස්තාන් මහතා ගමන්ගත් රථයේ යතුරුපැදියක් ගැටීමෙන් පුද්ගලයින් තිදෙනෙකු තුවාල ලබා ඇති බව වාර්තා වෙයි. අද(16) උදැසන මෙම අනතුර සිදුව ඇති බව අද දෙණ වාර්තාකරු පවසයි. ප්‍රදේශවාසීන් පැවසූවේ අනුරාධපුරය දෙස සිට වව්නියාව දෙසට පැමිණි මන්ත්‍රීවරයා ගමන්ගත් වාහනය ඉදිරියෙන් ගමන්ගත් යතුරුපැදියක ගැටී ඇති බවයි. සිද්ධිය සම්බන්ධයෙන් මැදවචිචිය පොලීසියෙන් සිදුකළ විමසීමකදී පොලිසිය පැවසුවේ පූනෑව, මහකුඹුගොල්ලෑව ප්‍රදේශයේදී කැබ් රථයක් යතුරුපැදියක ගැටී එකම පවුලේ මව, පියා හා දරුවා තුවාල ලබා ඇති බවයි. වව්නියාව දෙසට ගමන්ගත් කැබ් රථයක එදෙසටම ගමන් ගත් යතුරුපැදියක ගැටී අනතුර සිදුව ඇති අතර, අනතුරින් තුවාල ලැබු පෙරියඋළුක්කුලම ප්‍රදේශයේ පදිංචි තුවාලකරුවන් වව්නියාව රෝහලට ඇතුළත් කර ඇති බව පොලීසිය සඳහන් කළේය. සිද්ධියෙන් අනතුරුව කැබ් රථයේ ගමන්ගත් මන්ත්‍රීවරයා වෙනත් වාහනයකින් රැගෙන ගිය බව ප්‍රදේශවාසීන් පවසයි. සිද්ධිය සම්බන්ධයෙන් මැදවච්චිය පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=106166", "Category": null, "Parent URL": null}