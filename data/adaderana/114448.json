{"Source": "Adaderana", "Timestamp": "July 18, 2019 07:04 pm", "Headline": "ෂාෆි සිසේරියන් කළ බව කියන කිසිදු මවක් වෛද්‍ය පරීක්ෂණ සඳහා පැමිණ නෑ", "News Content": "මොහොමඩ් ෂාෆි වෛද්‍යවරයාට චෝදනා එල්ල කරන මව්වරුන්ට අවශ්‍ය වෛද්‍ය පරීක්ෂණ සිදුකිරීම සඳහා කොළඹ කාසල් වීදියේ කාන්තා රෝහල සහ ද සොයිසා කාන්තා රෝහල සූදානම් කර තිබුණද මෙතෙක් කිසිදු මවක් ඒ සඳහා පැමිණ නොමැති බව සෞඛ්‍ය අමාත්‍යාංශය පවසයි. කෙසේ වෙතත් වනද්‍යකරණයට ලක්වූ මව්වරුන් වෙනුවෙන් පෙනී සිටින පාර්ශ්ව අද මාධ්‍ය හමුවක් පවත්වමින් මෙම වෛද්‍ය පරීක්ෂණවලට සහභාගී නොවීමට හේතු පැහැදිලි කළේය. මේ පිළිබඳ සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා සඳහන් කළේ මෙම පරීක්ෂණ සඳහා දීර්ඝ කාලයක් ගතවන අතර කාසල් වීදියේ කාන්තා රෝහල සහ ද සොයිසා කාන්තා රෝහල සූදානම් කර තිබුණද මෙතෙක් කිසිදු මවක් ඒ සඳහා පැමිණ නොමැති බවයි. රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පැවසුවේ සෞඛ්‍ය අමාත්‍ය රාජිත සේනාරත්න මහතා මේ සම්බන්ධව පක්ෂපාති වී ඇති බවත් ඔහුගේ කමිටුවලින් වෛද්‍ය ෂාෆිටවත් සාධාරණයක් ඉටුවෙයිද කියලා ජනතාවට සැක සහිත බවයි. අගතියට පත් පාර්ශ්වය වෙනුවෙන් පෙනී සිටින නීතීඥ ඉන්ද්‍රසිරි සේනාරත්න මහතා පැවසුවේ SHG පරීක්ෂණය මඟින් පැලෝපීය නාල අවහිරයක් නැති බවට ඔප්පු වන බවත් ඒ නිසා තමන් විසින් එය සිදු කිරීම ප්‍රතික්ෂේප කළ බවත්ය. \"සාමාන්‍ය එක්ස් - රේ එකකට වඩා පනස් ගුණයක් ප්‍රභලයි. පිළිකා සහ ඩිම්බ කෝෂවලට හානිවෙන්න පුළුවන්. මව්වරුන්ට මේ පරීක්ෂණය හානිදායකයි.\"යනුවෙන් ඒ මහතා පැවසීය.", "URL": "https://sinhala.adaderana.lk/news.php?nid=114448", "Category": null, "Parent URL": null}