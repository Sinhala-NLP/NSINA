{"Source": "Adaderana", "Timestamp": "August 14, 2011 10:07 am", "Headline": "  කොළඹ මහ පුටුව ඉල්ලන මනෝට ටී.එන්.ඒ සහය දෙයි", "News Content": "මනෝගනේෂන් මහතාගේ නායකත්වයෙන් යුත් ප්‍රජාතන්ත්‍රවාදී ජනතා පෙරමුණ ඉදිරි පළාත් පාලන ඡන්ද විමසීමේ දී කොළඹ මහනගර සභාවට තරග කිරීමට තීරණය කර තිබේ. පක්ෂයේ ප්‍රධානීන් අතර ඊයේ සිදුවු සාකච්ඡාවේ දී මේ සම්බන්ධයෙන් එකඟතාවකට පැමිණ ඇති බව වාර්තා වේ. කොළඹ මහනගර සභාවේ නගරාධිපති අපේක්ෂකයා වශයෙන් තමාට ඉදිරිපත් වන ලෙස පක්ෂ ප්‍රධානීන් ඉල්ලීමක් කළ බව ද මනෝගනේෂන් මහතා ප්‍රකාශ කළේය. ඒ අනූව ඉනිමග ලකුණින් මෙවර මැතිවරණයට ප්‍රජාතන්ත්‍රවාදී ජනතා පෙරමුණ තරග කරනු ඇත. කෙසේ වෙතත් මේ සම්බන්ධයෙන් අවසන් තීරණය ලබන අඟහරුවාදා දිනයේ ප්‍රකාශයට පත්කිරීමට නියමිත බව වාර්තා වේ. මේ අතර සිය පක්ෂයට තවත් පක්ෂ කිහිපයක සහය ද හිමිවී ඇති අතර දෙමළ ජාතික සන්ධානය ද සහය පළකර ඇති බව මනෝගනේෂන් මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=18053", "Category": null, "Parent URL": null}