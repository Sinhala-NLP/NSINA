{"Source": "Adaderana", "Timestamp": "June 17, 2016 09:36 am", "Headline": "බිල්පත් ගෙවන්න සහන කාලයක්", "News Content": "ජල ගැලීමෙන්, නාය යාම්වලින් සහ සාලාව යුධ හමුදා කඳවුරේ ඇති වූ ගින්න හේතුවෙන් විපතට පත් ජනතාවගේ නිවාසවල ජල සහ විදුලි බිල්පත් ගෙවීම සඳහා ලබාදී තිබූ සහන කාලය දීර්ඝ කිරීමට මුදල් අමාත්‍යාංශය තීරණය කර තිබේ.මුදල් අමාත්‍ය රවී කරුණානායක මහතා සඳහන් කළේ ඒ සඳහා ලබාදී තිබූ කාලසිමාවට අමතරව තවත් මාස 02ක කාලසීමාවක් ඊයේ(16) සිට ලබා දෙන බවයි.එමෙන්ම ආපදා තත්වයෙන් සහ සාලාව යුධ හමුදා කඳවුරේ හටගත් සිද්ධියෙන් පීඩාවට පත් ජනතාව ලීසිං පහසුකම් මත ලබා ගෙන තිබූ රථ වාහන වලට අදාළ වාරික මාස දෙකක ප්‍රමාදයක් සහිතව ගෙවා දැමීමට හැකි බව ද අමාත්‍යවරයා සඳහන් කළේය.රවී කරුණානායක අමාත්‍යවරයා සඳහන් කළේ ජල ගැලීම් සහ නායයාම් හේතුවෙන් අවතැන් වූ ජනතාව සඳහා ජල සහ විදුලි බිල්පත් ගෙවීමට රජය විසින් මීට පෙර මාසයක සහන කාලසීමාවක් ලබාදුන් බවයි.මේ අතර ජල ගැලීම් හේතුවෙන් විපතට පත් කොලොන්නාව ප්‍රදේශයේ ජනතාව වෙත රුපියල් 10,000ක අත්තිකාරම් මුදලක් ලබාදීම සඳහා අවශ්‍ය රුපියල් මිලියන 380ක මුදල ආපදා කළමනාකරණ අමාත්‍යාංශය වෙත ඊයේ දිනයේ භාරදුන් බව ද මුදල් අමාත්‍ය රවී කරුණානායක මහතා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=61177", "Category": null, "Parent URL": null}