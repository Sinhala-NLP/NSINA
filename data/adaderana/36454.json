{"Source": "Adaderana", "Timestamp": "August 7, 2013 03:22 pm", "Headline": " ටෙලි නාට්‍යවල ගුණාත්මක භාවය ගැන විධිමත් ක්‍රමවේදයක් අවශ්‍යයි ", "News Content": "ටෙලි නාට්‍ය ප්‍රදර්ශනය සඳහා නාලිකා වෙත ඉදිරිපත් කිරීමේ දී ඒවායේ ඉහළ ගුණාත්මක භාවයක් පවත්වාගැනීම සඳහා විධිමත් ක්‍රමවේදයක් සකස්කිරීමේ අවශ්‍යතාව පිළිබඳ ජනාධිපති මහින්ද රාජපක්ෂ මහතාගේ අවධානය යොමුවී තිබේ. කලාකරුවන් මුහුණ දී ඇති ගැටලු පිලිබඳව ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ පැවති සාකච්ජාවකින් මේ පිළිබඳ අවධානය යොමුවූ බව ජනාධිපති මාධ්‍ය අංශය සඳහන් කළේය. විවිධ ක්ෂේත්‍රයන් හි නියුතු කලාකරුවන් තම කටයුතු කරගෙන යමේ දී මුහුණ දෙන ගැටලු සහ පොදුවේ කලාකරුවන්ට මුහුණපෑමට සිදුව ඇති ගැටලු පිළිබඳව මෙහිදී ජනාධිපතිවරයාගේ අවධානය යොමුව තිබේ. ටෙලි නාට්‍ය නිර්මාණකරුවන් තත්ත්වයෙන් උසස් නිර්මාණ සඳහා පෙළඹවීමේ අවශ්‍යතාවය ද මෙහිදී පෙන්වා දුන් ජනාධිපතිවරයා ඒ සඳහා රූපවාහිනී නාලිකා සතුව පවතින වගකීම පිළිබඳව ද කරුණු පැහැදිලි කළ බව ජනාධිපති මාධ්‍ය අංශය සඳහන් කළේය. මෙහි දී අදහස් දැක්වූ නිර්මානකරුවන් පෙන්වා දුන්නේ තමන් වෙත කතෘ භාග ගෙවීම මේ දක්වා විදිමත්ව සිදු නොවන බවයි. ඒ සඳහා විධිමත් යාන්ත්‍රණයක අවශ්‍යතාව පෙන්වා දුන් ජනාධිපතිවරයා බුද්ධිමය දේපළ කාර්යංශය ඇතුළු ඒ සඳහා දායක කර ගත හැකි අනෙකුත් ආයතන හා එක්ව කඩිනම් වැඩපිළිවෙළක් සකස් කරන ලෙස ද උපදෙස් ලබා දී තිබේ.", "URL": "https://sinhala.adaderana.lk/news.php?nid=36454", "Category": null, "Parent URL": null}