{"Source": "Adaderana", "Timestamp": "July 23, 2019 12:56 pm", "Headline": "කිසිම රජයක් අපේ රජය තරම් අධ්‍යාපනයට හා සෞඛ්‍යයට සල්ලි වෙන් කරේ නෑ-ජනපති", "News Content": "අධ්‍යාපනයට හා සෞඛ්‍යයට වත්මන් රජය තරම් කිසිදු රජයක් මුදල් වෙන් කර නොමැති බව ජනාධිපති මෛත්‍රිපාල සිරිසේන මහතා පවසයි. අද(23) කලවානේ පැවති උත්සවයක් අමතමින් ජනාධිපතිවරයා මේ බව සඳහන් කළේය. \"කිරෙන් සපිරි දැයක්\" යන තේමාව යටතේ පාසල් සිසුන් වෙත දෛනිකව උදෑසන දියර කිරි පැකට්ටුවක් ලබා දිමේ ජාතික වැඩසටහන අද පෙරවරුවේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ආරම්භ විය. ඒ රත්නපුර කලවාන කජුගස්වත්ත ශාස්ත්‍රෝදය විද්‍යාලයේදියි. මෙම වැඩසටහන ක්‍රියාත්මක කිරීමට ජනපතිවරයා විසින් ගනු ලැබු තීරණයට ජනාධිපතිවරයාට ස්තූතිය පළ කරන බව අධ්‍යාපන අමාත්‍ය අකිල විරාජ් කාරියවසම් මහතා මෙහිදී පැවසීය. බොහෝ වේලාවට දරුවන් උදෑසන ආහාර වේලක් ලබා නොගෙන ගෙවල්වලින් පිටව එන බවත් පැවසු අමාත්‍යවරයා, මෙය දරුවන්ගේ පෝෂණයට බලවත් ප්‍රශ්නයක් බවද කියා සිටියේය. දුෂ්කර පාසල්වලට මේ වන විට දහවල් ආහාර වේල ලබා දීමේ ක්‍රියාවලියක් ද දියත් කර ඇතැයි ද අමාත්‍යවරයා සඳහන් කළේය. මෙම අවස්ථාවට එක්වෙමින් සෞඛ්‍ය අමාත්‍ය රාජිත සේනාරත්න මහතා කියා සිටියේ, බෝවන රෝගවලින් ලංකාව ලෝකයේ ඉතා හොඳ තැනක සිටින බවයි. සතියකට පෙර සරම්ප රෝගයෙන් පවා නිදහස් වු බවට සහතිකයක් හිමි වු බව කියා සිටි අමාත්‍යවරයා, මවගෙන් දරුවාට වැළඳෙන HIV ආසාධනය පිළිබඳව ද සහතිකය ලබා ගැනීමට නියමිත බව ද පැවසීය. කෙසේ නමුත් මරණවලින් සියයට 80 කට හේතුව බෝවන රෝග බව ද පැවසු අමාත්‍යවරයා, මෙය විශාල අභියෝගයක් බව ද කියා සිටියේය. මෙම අවස්ථාවට එක්වෙමින් ජනාධිපතිවරයා කියා සිටියේ, තමා කුඩා කාලයේ දීත් කිරි වීඳුරුවක් ලබා දුන් බවයි. ඒ අතර පැවති ආණ්ඩුලවලින් කුඩා දරුවන්ට බනිස් ගෙඩියක් ලබා දුන් බව ද පැවසු ජනාධිපතිවරයා, අද වන විට මෙය ඉතා ශක්තිමත් පියවරක් බව ද පැවසීය. ලංකාවේ ජනගහණයෙන් සියයට 14-15 ක් පමණ මන්ද පෝෂණයෙන් පෙළෙන බව සෞඛ්‍ය විශේෂඥයින් පවසන බව ද පැවසු ජනාධිපතිවරයා, එවැනි තත්ත්වයක් රටක හොඳ තත්ත්වයක් නොවන බව ද කියා සිටියේය. මේ අතර, කිසිදු රජයක් වත්මන් රජය මෙන් අධ්‍යාපනයට හා සෞඛ්‍යයට මුදල් වියදම් කර නොමැති බව ද පැවසු ජනාධිපතිවරයා, සෞඛ්‍ය සම්පන්න නිරෝගිමත් ජනතාවක් රටක ජයගහණයක් බව ද පැවසීය.", "URL": "https://sinhala.adaderana.lk/news.php?nid=114801", "Category": null, "Parent URL": null}