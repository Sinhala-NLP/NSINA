{"Source": "Adaderana", "Timestamp": "November 16, 2016 12:19 pm", "Headline": "ලාංකික සරණාගතයින් 41ක් හෙට එයි", "News Content": "ඉන්දියාවේ සරණාගත කඳවුරුවල රැඳී සිටි තවත් ශ්‍රී ලාංකික ද්‍රවිඩ ජාතිකයින් පිරිසක් හෙට දිනයේදී දිවයිනට පැමිණීමට නියමිතව තිබේ.ශ්‍රී ලාංකිකයින් හතළිස් එක්දෙනෙකු මෙලෙස දිවයිනට පැමිණීමට නියමිත බව පුනරුත්ථාපන හා හින්දු ආගමික කටයුතු අමාත්‍යාංශය සඳහන් කළේය.පවුල් 13කට අයත් පුද්ගලයින් මෙලෙස හෙට තිරුචි සිට දිවයිනට පැමිණීමට නියමිතය.පසුගිය සමයේ පැවති යුධමය වාතාවරණය හේතුවෙන් මොවුන් ඉන්දියාවට පළාගොස් සිටි අතර ඔවුන් තමිල්නාඩුවේ පිහිටි සරණාගත කඳවුරුවල රැඳී සිටියේය.ශ්‍රී ලංකාව සහ ඉන්දියාව අතර පවතින සුහදත්වය හේතුවෙන් මොවුන් මෙලෙස දිවයිනට ගෙන්වා ගැනීමට ශ්‍රී ලංකා රජය කටයුතු කර ඇත.2011 වසරේ සිට මේ දක්වා තමිල්නාඩුවේ සරණාගත කඳවුරුවල රැඳී සිටි පවුල් 1905කට අයත් පුද්ගලයින් 5225ක් පමණ දිවයිනට පැමිණ ඇති බව නැවත පදිංචිකිරීම් හා හින්දු ආගමික කටයුතු අමාත්‍යාංශය සඳහන් කළේය.මෙරටින් පළාගිය දෙමළ ජාතික සරණාගතයින් 64,000ක් පමණ ඉන්දියාවේ සරණාගත කඳවුරු 109ක තවදුරටත් වාසය කරයි.", "URL": "https://sinhala.adaderana.lk/news.php?nid=66080", "Category": null, "Parent URL": null}