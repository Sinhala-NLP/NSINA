{"Source": "Adaderana", "Timestamp": "August 13, 2017 05:06 pm", "Headline": "නීති විරෝධී මත්පැන් පෙරූ 4ක් මාට්ටු", "News Content": "අම්බලන්තොට - රිදියගම සත්ත්ව ගොවිපොළ තුළ රාත්‍රී කාලයේ නීති විරෝධී මත්පැන් පෙරමින් සිටි එහි සේවකයින් හතරදෙනෙකු අත්අඩංගුවට ගැනීමට අම්බලන්තොට පොලීසිය සමත් වී තිබේ .දීර්ඝ කාලයක් පුරා මේ ආකාරයෙන් සත්ත්ව ගොවිපොළ තුළ කසිප්පු පෙරන බවට පොලීසියට ලැබුණු තොරතුරකට අනුව (12 ) දා රාත්‍රීයේදී අම්බලන්තොට පොලීසිය විසින් වැටලීමක් සිදුකර ඇත.එහිදී අදාළ සැකකරුවන් හතර දෙනා සමඟ ගොඩා මිලිලීටර් ලක්ෂ හයකට අධික ප්‍රමාණයකින් යුත් බැරල් දෙකක් , සහ මත්පැන් පෙරීමට ගන්නා උපකරණ හා විකිණීමට ගන්නා කුඩා බෑග් ද පොලිස් බාරයට ගැනීමට හැකිවී තිබේ. රිදියගම වැවට ජලය සපයන ඇළමාර්ගය උපයෝගී කර ගනිමින් අදාළ සැකකරුවන් නීති විරෝධී මත්පැන් පෙරීම සිදුකර ඇති බව අම්බලන්තොට පොලීසිය පවසයි.අත්අඩංගුවට ගත් සැකකරුවන් එම ප්‍රදේශයේම පදිංචි පුද්ගලයින් වන අතර ඔවුන් හම්බන්තොට මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=76256", "Category": null, "Parent URL": null}