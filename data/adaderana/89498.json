{"Source": "Adaderana", "Timestamp": "May 21, 2018 02:13 pm", "Headline": "ආපදා තත්ත්වයට මුහුණ දෙන්න යුද-නාවික-ගුවන් හමුදාවෙන් විශේෂ වැඩපිළිවෙළක්", "News Content": "පවතින අයහපත් කාලගුණයෙන් ජනතාව මුදා ගැනීම සඳහා ශ්‍රී ලංකා යුද හමුදාව, නාවික හමුදාව හා ගුවන් හමුදාව විසින් විශේෂ සැළැස්මක් ක්‍රියාත්මක කර තිබේ. ඒ අනුව ශ්‍රී ලංකා නාවික හමුදාව විසින් දිස්ත්‍රික්ක 5ක් සඳහා කණ්ඩායම් 27 ක් මේ වන විට ගාල්ල, කළුතර, රත්නපුර, කුරුණෑගල හා පුත්තලම දිස්ත්‍රික්කවලට පිටත් කර යවා තිබේ. එමෙන්ම මේ කණ්ඩායම් සඳහා ඩිංගි යාත්‍රාව බැඟින්ද ලබා දී ඇති බව ශ්‍රී ලංකා නාවික හමුදා මාධ්‍ය ප්‍රකාශකවරයා කියා සිටියේය. එමෙන්ම යුද හමුදා සාමාජිකයින් 115 දෙනෙකුද දිස්ත්‍රික්ක 4ක් සඳහා පිටත් කර යවා තිබේ. ඒ අනුව ගාල්ලට 25 දෙනෙකුගෙන් යුත් කණ්ඩායමක්ද, රත්නපුර දිස්ත්‍රික්කයට 30 දෙනෙකුගෙන් යුත් කණ්ඩායමක්ද, කළුතර දිස්ත්‍රික්කයට 40 දෙනෙකුගෙන් යුත් කණ්ඩායමක්ද, මාතර දිස්ත්‍රික්කයට 20 දෙනෙකුගෙන් යුත් කණ්ඩායමක් පිටත් කර යවා තිබේ. එමෙන්ම අවශ්‍යතාවය අනුව ක්‍රියාත්මකවීම සඳහා ශ්‍රී ලංකා ගුවන්හමුදාවේ පිරිස් හා යානාද සූදානම් කර ඇති බව ගුවන්හමුදා මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=89498", "Category": null, "Parent URL": null}