{"Source": "Adaderana", "Timestamp": "April 17, 2012 12:52 pm", "Headline": "දුමින්ද සිල්වා සිංගප්පූරුවේ ප්‍රතිකාර ලබනවා - රහස් පොලිසිය ", "News Content": "භාරත ලක්ෂ්මන් ප්‍රේමචන්ද්‍ර ඝාතන සිද්ධියේ සැකකරුවෙකු වන පාර්ලිමේන්තු මන්ත්‍රී දුමින්ද සිල්වා මහතා සිංගප්පූරුවේ පෞද්ගලික රෝහලක ප්‍රතිකාර ලබන බව රහස් පොලිසිය අද(17) කොළඹ මහේස්ත්‍රාත් අධිකරණයට දැනුම් දී තිබේ. සැකකාර දුමින්ද සිල්වා මන්ත්‍රීවරයා සිංගප්පූරුවේ මවුන්ට් එළිසබෙත් රෝහලේ ප්‍රතිකාර ලබන බව අදාළ නඩුව කැඳවූ අවස්ථාවේ දී රහස් පොලිසිය සඳහන් කර ඇත. මේ පිළිබඳව දුමින්ද සිල්වා මන්ත්‍රීවරයාගේ පියාගෙන් කටඋත්තරයක් සටහන් කරගත් බව සඳහන් කළ රහස් පොලිසිය එම කටඋත්තරයට අනුව නොවැම්බර් මස 11 වන දින සිට අදාළ රෝහලේ ඔහු ප්‍රතිකාර ලබන බව කියා සිටියේය. දුමින්ද සිල්වා මන්ත්‍රීවරයාගේ හිස් කබලෙහි තුවාල සිදුවී ඇති බව සඳහන් කළ රහස් පොලිසිය ඒ සම්බන්ධව සැතකම් ගණනාවක් සිදුකර ඇති බව ද පැවසීය. එමෙන්ම මීට අදාළ තවත් සැත්කමක් ලබන මස සිදුකිරීමට නියමිතව ඇතිබව රහස් පොලිසිය පෙන්වා දී තිබේ. සැකකාර දුමින්ද සිල්වා මහතා අත්අඩංගුවට ගැනීම රහස් පොලිසිය දිගින් දිගටම පැහැරහරින බව මෙහිදී භාරත ලක්ෂ්මන් ප්‍රේමචන්ද්‍ර පාර්ශවය වෙනුවෙන් පෙනී සිටි නීතිඥවරයා කරුණු දක්වමින් සඳහන් කළේය. එමනිසා ඔහු අත්අඩංගුවට ගැනීම සඳහා වරෙන්තුවක් නිකුත් කරන ලෙස ඔහු ඉල්ලා සිටියේය. ඊට විරෝධය පළ කළ රහස් පොලිසිය සැකකාර දුමින්ද සිල්වා මන්ත්‍රීවරයා අත්අඩංගුවට ගැනීමට වරෙන්තුවක් අවශ්‍ය නොවන බව කියා සිටියේය. වරෙන්තුවක් නොමැතිව වුව ද ඔහු අත්අඩංගුවට ගත හැකි බව රහස් පොලිසිය පැවසීය. සැකකරු අත්අඩංගුවට ගැනීම සඳහා වරෙන්තුවක් අවශ්‍ය ‍නොවන බව මෙහිදී අතිරේක මහේස්ත්‍රාත් ප්‍රසන්න ද අල්විස් මහතා කරුණු දක්වමින් ප්‍රකාශ කළේය. තමාගේ තීරණය සම්බන්ධව කවුරුන් හෝ අතෘප්තියට පත්වේ නම් ඒ පිළිබඳව ඉහළ අධිකරණයකට පැමිණිලි කළ හැකි බව මහේස්ත්‍රාත්වරයා සඳහන් කළේය. අනතුරුව පැමිණිල්ල ලබන 27 වන දිනට කල් දැමූ අතිරේක මහේස්ත්‍රාත්වරයා එතෙක් සැකකරුවන් 13 දෙනා රිමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=23574", "Category": null, "Parent URL": null}