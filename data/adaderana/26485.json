{"Source": "Adaderana", "Timestamp": "August 11, 2012 09:36 am", "Headline": "කරුණානිධිගේ TESO සමුළුවට පොලිසියෙන් අවසර නෑ", "News Content": "ඉන්දීය ඩි.එම්.කේ පක්ෂ නායක එම් කරුණානිධිගේ ප්‍රධානත්වයෙන් හෙට (12) පැවැත්වීමට නියමිත (TESO) සමුළුවට අවසර ලබාදීම ඉන්දීය පොලිසිය විසින් ප්‍රතික්ෂේප කර තිබේ. මෙම සමුළුව ඉන්දියාවේ චෙන්නායි හීදි හෙට පැවැත්වීමට කටයුතු යොදා ඇත. කෙසේ වෙතත් ප්‍රධාන කාරණා 11 ක් යටතේ අදාළ සමුළුව පැවැත්වීමට ඉඩදිය නොහැකි බව පොලිසිය එහි සංවිධායකයින්ට දැනුම් දී තිබේ. සමුළුව පැවත්වීමට යොදාගෙන ඇති ඉඩකඩ ප්‍රමාණවත් නොවීම, එය පැවැත්වීමට යොදා ගෙන ඇති ස්ථානයට ආසන්නව පිහිටි රොයාපෙට්ටා රජයේ රෝහලේ කටයුතුවලට මේ හේතුවෙන් බාධා පැමිණීම, මාර්ග තදබදය වැනි කරුණු ඒ අතරින් ප්‍රධාන වන බව ඉන්දීය මාධ්‍ය වාර්තා කරයි. කෙසේ වෙතත් සමුළුව සඳහා ලක්ෂයක පමණ ජනතාවක් පැමිණෙනු ඇති බවට ගණන් බලා ති‍බුණි. මෙම සමුළුව සඳහා යොදාගෙන ඇති (ඊළාම්) යන වචනය ඉවත්කර ගන්නා ලෙසට ඉන්දීය මධ්‍යම රජය පසුගිය සිකුරාදා එහි සංවිධායකයින්ගෙන් ඉල්ලීමක් ද කර තිබේ. මන්දයත් අදාළ තේමා පාඨයෙන් ශ්‍රී ලංකාව තුළ වෙනම ඊළාම් රාජ්‍යයක් යන්න එමගින් නිරූපණය වන්නේ යැයි සඳහන් වන නිසාය. කෙසේ වෙතත් ඉන්දිය ස්වදේශ කටයුතු අමාත්‍ය පී චිදම්බරම් හා එම් කරුණානිධි මේ සම්බන්ධයෙන් පසුගියදා සාකච්ඡාවක් පැවැත් වු අතර ශ්‍රී ලංකාවේ ද්‍රවිඩ ජනතාවගේ ජීවන තත්ත්වය නගා සිටුවීම සඳහා මෙම සමුළුව සංවිධානය කරන බව එහිදි කරුණානිධි පවසා තිබුණි. එහෙත් මෙම සමුළුව තුළින් ඊළාම් රාජ්‍යයක් යන සංකල්පය ඉස්මතු වීම නිසා මේ වන විට එය පැවැත්වීම සම්බන්ධයෙන් ඩී.එම්.කේ නායකයා ගැටලුවකට මුහුණ පා සිටියි. මේ අතර මෙම සමුළුව සඳහා ඉන්දීය රජය නියෝජනය කරමින් කැබිනට් අමාත්‍යවරුන් වන ෂරාඩ් පවර් හා ෆාරුක් අබ්දුල්ලා යන අය සහභාගිවීමට නියමිතව තිබුණ ද ඔවුන්ගේ සහභාගිත්වය ද මේ වන විට අවිනිශ්චිත බව වාර්තාවෙයි. මේ අතර 2014 වසරේ පැවැත්වීමට නියමිත ඉන්දීය ලොක් සභා මැතිවරණය ඉලක්ක කර කරුණානිධි සිය ඡන්ද පදනම ශක්තිමත් කර ගැනීම සඳහා මෙම සමුළුව පැවැත්වීමට කටයුතු යොදා ඇතැයි එරට දේශපාලන විචාරකයින් පෙන්වාදෙයි.", "URL": "https://sinhala.adaderana.lk/news.php?nid=26485", "Category": null, "Parent URL": null}