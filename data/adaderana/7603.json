{"Source": "Adaderana", "Timestamp": "April 1, 2010 09:22 am", "Headline": "දුම්රිය සේවකයින්ගෙන් රතු එළියක්", "News Content": "අප්‍රේල් මස වැටුප එළඹෙන සිංහල දෙමළ අලුත් අවුරුද්දට පෙර ගෙවීමට කටයුතු නොකරන්නේ නම් සියලු ‍සේවකයින් වෘත්තීය ක්‍රියාමාර්ගයකට පිවිසෙන බවට සමස්ත ලංකා දුම්රිය සේවකයින්ගේ පොදු සේවක සංගමය අනතුරු ඇගවීමක් කර තිබේ. එම සංගමයේ සභාපති එස්.පී. විතානගේ මහතා විසින් ප්‍රවාහන අමාත්‍යවරයා වෙත ලිපියක් යවමින් මෙම අනතුරු ඇගවීම කර ඇතැයි සඳහන් වේ. උත්සව අත්තිකාරම් මුදල් සහ අප්‍රේල් මස වැටුප ලබාගැනීමට නොහැකි තත්ත්වයක් දුම්රිය දෙපාර්තමේන්තුව තුළ නිර්මාණය වී ඇති බව ඔවුන් පෙන්වා දෙයි. අලුත් අවුරුදු කාලය තුළ වෘත්තීය ක්‍රියාමාර්ගයකට සේවකයින් යොමු නොකර වහාම විසඳුමක් ලබාදෙන ලෙස සමස්ත ලංකා දුම්රිය සේවකයින්ගේ පොදු සේවක සංගමය ප්‍රවාහන අමාත්‍යවරයාගෙන් මෙමගින් ඉල්ලා සිටියි.", "URL": "https://sinhala.adaderana.lk/news.php?nid=7603", "Category": null, "Parent URL": null}