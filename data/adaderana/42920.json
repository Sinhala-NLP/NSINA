{"Source": "Adaderana", "Timestamp": "May 1, 2014 08:15 pm", "Headline": "බාලවයස්කාර දැරිය අඹුවක් කරගත් තරුණයා අත්අඩංගුවේ", "News Content": "වයස අවුරුදු 14 ක් වන බාල වයස්කාර දැරියක මව්පිය බාරකාරත්වයෙන් පැහැර ගෙන ගෙන ගොස් ඇය සමග අඹු - සැමි ඇසුරක් පැවැත්වූ බව කියන 19 හැවිරිදි තරුණයෙකු අත්අඩංගුවට ගෙන ඇති බව හලාවත පොලීසිය කියයි. පැහැර ගැනීමට ලක්ව ඇත්තේ හලාවත - පරණ ජල ටැංකිය ගම්මානයේ පදිංචිව සිටි දැරියකි. ජාතික ළමා ආරක්ෂක අධිකාරියට ලද තොරතුරක් අනුව හලාවත පොලීසිය විසින් කරන ලද විමර්ශනයකින් පසුව සැකකරු සහ ඔහු සමග සිටි දැරිය පොලීසිය විසින් අත්අඩංගුවට ගෙන ඇත. තමන් සමග සැකකරු ප්‍රේම සම්බන්ධතාවයක් පවත්වා ගෙන ගිය බවත්,පසුගිය 25 වැනිදා තමා මව්පියන්ට හොර රහසේ ඔහුගේ නිවසට ගොස් නැවතුණු බවද දැරිය පොලීසිය හමුවේ පවසා තිබේ. එදින සිට අත්අඩංගුවට පත් වන තුරු සැකකරු තමන් සමග අඹු - සැමි සම්බන්ධතා පැවැත්වූ බවද දැරිවිය වැඩිදුරටත් පවසා ඇත. බාලවයස්කාර දැරිවියක් නීත්‍යානූකූල බාරකාරත්වයෙන් පැහැර ගෙන ගොස් දුෂණය කිරීමේ චෝදනාව යටතේ සැකකරු අත්අඩංගුවට ගත් බව පොලීසිය කියයි. දැරිය වෛද්‍ය පරීක්ෂණයක් සඳහා හලාවත මහා රෝහලට ඇතුළත් කර ඇත. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=42920", "Category": null, "Parent URL": null}