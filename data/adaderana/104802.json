{"Source": "Adaderana", "Timestamp": "February 22, 2019 08:57 am", "Headline": "ලංකාවෙන් ගංජා අරන් ඩුබායි යන්න ගිය කත ගුවන් තොටේ දී මාට්ටු", "News Content": "ශ්‍රී ලංකාවේ සිට ඩුබායි වෙත ගංජා තොගයක් රැගෙන යමින් සිටි මෙරට ගුවන් මගී කාන්තාවක් කටුනායක ගුවන් තොටුපළේ දී රේගු නිලධාරීන් පිරිසක් විසින් අත්අඩංගුවට ගෙන තිබේ. ඇය මහනුවර , අකුරණ ප්‍රදේශයේ පදිංචි 48 හැවිරිදි , ඩුබායි හි ගෘහ සේවය සඳහා පිටත්ව යමින් සිටි කාන්තාවකි. ඇය ඊයේ(21) සවස 6.35 ට ඩුබායි බලා පිටත්ව යන ශ්‍රී ලන්කන් ගුවන් සේවයේ යූ.එල්- 225 දරන ගුවන් යානයට කටුනායක ගුවන් තොටුපළ වෙත පැමිණ තිබුණි. ඇය පිළිබඳව ශ්‍රී ලංකා රේගුවේ මධ්‍යම බුද්ධි අංශයට කල් ඇතිව ලැබී තිබූ තොරතුරු මත කටුනායක ගුවන් තොටුපළ රේගු නිලධාරීන් පිරිසක් මෙම අත්අඩංගුවට ගැනීම සිදු කර තිබුණි. ඇය විසින් රැගෙන පැමිණි ගමන් මල්ලේ අසුරා ගෙන තිබූ කුළු බඩු අඩංගු පාර්සල් කීපයක් අතර මෙම රුපියල් 8,37,000 ක් වටිනා ගංජා කිලෝග්‍රෑම් 02 යි ග්‍රෑම් 94 ක ප්‍රමාණයක් පාර්සල් වශයෙන් සකස් කර සඟවා ගෙන තිබූ බව වැඩබලන රේගු මාධ්‍ය ප්‍රකාශකවරයා වැඩිදුරටත් සඳහන් කළේය. මෙම අත්අඩංගුවට ගැනීම සහ මේ පිළිබඳව විමර්ශන කටයුතු කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් මත නියෝජ්‍ය රේගු අධ්‍යක්ෂවරුන් වන විපුල මිනුවන්පිටිය, ඒ.යූ.කේ.දොඩංවෙළ මහත්මිය, රේගු අධිකාරීවරුන් වන සේනක ඇරැව්පොළ මහතා ඇතුළු තවත් නිලධාරීන් කිහිප දෙනෙක් විසින් මෙහෙයුම සිදු කර ඇත. මේ පිළිබඳව වැඩිදුර පරීක්ෂණ සඳහා මෙම කාන්තාව සහ ඇය රැගෙන ගිය ගංජා තොගය කටුනායක ගුවන් තොටුපළ පොලිස් මත්ද්‍රව්‍ය නාශක අංශයේ නිලධාරීන් වෙත භාර දී තිබේ.", "URL": "https://sinhala.adaderana.lk/news.php?nid=104802", "Category": null, "Parent URL": null}