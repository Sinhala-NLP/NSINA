{"Source": "Adaderana", "Timestamp": "August 2, 2019 01:20 pm", "Headline": "නෙදර්ලන්තයේ බුර්කාව තහනම් වෙයි", "News Content": "නෙදර්ලන්තයේ පොදු ස්ථානවල බුර්කාව සහ නිකාබය පැලඳ සිටීම තහනම් කරමින් ඉකුත් වර්ෂයේ ජුනි මාසයේදී ගෙන ආ නීතිය ඊයේ සිට ක්‍රියාත්මක කර ඇත. යම් අයෙක් අදාළ නීතිය ප්‍රතික්ෂේප කළහොත් අමෙරිකානු ඩොලර් එකසිය හැට පහක දඩ මුදලකට යටත් වීමටත් ඔවුන්ට සිදු වෙයි. නව නීතියට අනුව පොදු ගොඩනැඟිලි, අධ්‍යාපන ආයතන, රෝහල් මෙන්ම පොදු ප්‍රවාහන සේවා තුළදීද පුද්ගලයන් සම්පූර්ණ මුහුණු ආවරණ පැළඳ සිටීම තහනම් වෙයි. එම මුහුණු ආවරණ අතරට ඇතැම් ඉස්ලාම් කාන්තාවන් පලඳින බුර්කා සහ නිකාබ් ඇඳුම් මෙන්ම සම්පූර්ණ මුහුණු ආවරණ සහිත යතුරුපැදි හිස්වැසුම්ද අයත්. මිලියන 17ක් පමණ වන නෙදර්ලන්ත වැසියන් අතරින් කාන්තාවන් සියයත් 400ත් අතර පිරිසක් බුර්කාව හා නිකාබය පලඳින බවට ඇස්තමේන්තුගතකර ඇත. අදාළ නීතිය ක්‍රියාත්මක කිරීමේ අයිතිය පොලීසියට හා ආරක්ෂා අංශ නිලධාරීන් වෙත ලබාදී ඇතැයිද විදෙස් වාර්තාවල වැඩිදුරටත් සඳහන්.", "URL": "https://sinhala.adaderana.lk/news.php?nid=115575", "Category": null, "Parent URL": null}