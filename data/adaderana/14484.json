{"Source": "Adaderana", "Timestamp": "February 26, 2011 10:38 am", "Headline": "රජය හා සාකච්ඡාවට එක්වන්නැයි ප්ලොට් සංවිධානයට ආරාධනා ", "News Content": "දෙමළ ජාතික සන්ධානය, රජය සමග පවත්වන සාකච්ඡාව සඳහා ප්ලොට් සංවිධානයට ද ආරාධනා කිරීමට තීරණය කර තිබේ. මාර්තු පළමු වැනි දින දෙමළ ජාතික සන්ධානය රජය සමග මෙම සාකච්ඡා පැවැත්වීමට නියමිත අතර උතුරු නැගෙනහිර පළාත් වල ඇති ප්‍රශ්න රැසක් පිළිබඳව එහිදී සාකච්ඡා කෙරෙනු ඇත. ප්ලොට් සංවිධානයට මෙම සාකච්ඡා සඳහා ආරාධනා කරන ප්‍රථම අවස්ථාව මෙය වන අතර ඊ.පී.ඩී.පී. සංවිධානයට ද මෙම සාකච්ඡා සඳහා ආරාධනා කිරීමට දෙමළ ජාතික සන්ධානය තීරණය කර ඇත. උතු‍රේ වැසියන් නැවත පදිංචි කිරීම, ඉඩම් අහිමි වූ වැසියන් සහ යාපනයේ ධීවරයින් මුහුණ දෙන ගැටලු පිළිබඳව දීර්ඝ වශයෙන් රජය සමග සාකච්ඡා කරන බව දෙමළ ජා‍තික සන්ධානය ප්‍රකාශ කළේය. මේ සම්බන්ධයෙන් මෙතෙක් අවසන් තීරණයක් ගෙන නොමැති බව අද දෙරණ දෙමළ ජාතික සන්ධානයේ පාර්ලිමේන්තු මන්ත්‍රී එස්. සුමන්දිරම් මහතාගෙන් කළ විමසීමකදී ඔහු සඳහන් කළේය.", "URL": "https://sinhala.adaderana.lk/news.php?nid=14484", "Category": null, "Parent URL": null}