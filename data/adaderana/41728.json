{"Source": "Adaderana", "Timestamp": "March 12, 2014 10:30 am", "Headline": "ලංකාවට එරෙහි තමිල්නාඩු සිසුන්ගේ උපවාසය අවසන්", "News Content": "ශ්‍රී ලංකාවට එරෙහිව මානව හිමිකම් කවුන්සිලයට ඉදිරිපත්ව ඇති යෝජනාවට ඉන්දියාව සහය පළ කළ යුතු බව පවසමින් තමිල්නාඩු විශ්ව විද්‍යාල සිසුන් පිරිසක් විසින් ආරම්භ කර තිබූ උපවාසය අවසන් කර තිබේ. අදාළ යෝජනාවට ඉන්දියාව සහය පළ කළ යුතු බව පවසමින් පසුගිය සෙනසුරාදා සිට තමිල්නාඩු විශ්ව විද්‍යාල සිසුන් පිරිසක් මුල්ලිවයික්කාල් අනුස්මාරකය ඉදිරිපිට උපවාසයක් ආරම්භ කළේය. උපවාසයේ නිරත එක් සිසුවෙකු ඊයේ දිනයේ රෝහල් ගත කිරීමට ද සිදුව තිබුණි. කෙසේ වෙතත් තමිල්නාඩු දේශපාලන පක්ෂ ප්‍රධානීන් උපවාසය අවසන් කරන ලෙස සිදුකළ ඉල්ලීමකට ප්‍රතිචාර දක්වමින් ඔවුන් උපවාසය අවසන් කිරීමට තීරණය කර ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=41728", "Category": null, "Parent URL": null}