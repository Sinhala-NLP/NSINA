{"Source": "Adaderana", "Timestamp": "February 5, 2016 05:10 am", "Headline": "ගැබිණි කත පැදවූ මෝටර් රථයට පාපැදිකරුවෙක් බිලි", "News Content": "ගැබිණි කාන්තාවක විසින් පැදවූ මෝටර් රථයක පාපැදියක් ගැටීමෙන් පාපැදිකරු මිය ගොස් ඇති බව මුන්දලම පොලීසිය කියයි.කීරියන්කල්ලිය - ආඩිගම මාර්ගයේ දේවාලහන්දි මංසන්ධියේදී මෙම අනතුර සිදුවී ඇත.අනතුරින් මිය ගොස් ඇත්තේ අගුණවිල - දේවාලහන්දිය පදිංචිව සිටි ප්‍රේමතිලක මල්ලවාරච්චි (අවු:72) නම් අයෙකි.මිය ගොස් ඇති අය ගමන් කරමින් සිටි පාපැදියට පිටුපසින් අනතුරට සම්බන්ධ මෝටර් රථය ගමන් කරමින් තිබී ඇති බව පොලීසිය කියයි.අනතුරින් තුවාල ලැබූ පා පැදිකරු එම අවස්ථාවේදීම මුන්දලම දිසා රෝහලට ඇතුළත් කිරීමෙන් අනතුරුව තත්ත්වය බරපතළ බැවින් හලාවත මහා රෝහලට මාරු කර යවා ඇති බව සඳහන්ය.එහෙත් හලාවත මහා රෝහලේදී පැපැදිකරු මිය ගොස් ඇත.අනතුරට සම්බන්ද මෝටර් රථය පැදවූ බව කියන කාන්තාව පොලීසිය විසින් අත්අඩංගුවට ගෙන ඇති අතර ඇය මාස 02 ක ගැබිණියක් බව පොලිස් පරීක්ෂණ වලදී අනාවරණය වී ඇත.", "URL": "https://sinhala.adaderana.lk/news.php?nid=56924", "Category": null, "Parent URL": null}