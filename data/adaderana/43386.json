{"Source": "Adaderana", "Timestamp": "May 22, 2014 11:06 am", "Headline": "මිතුරන් හා මුහුදේ නාන්න ගොස් අවසන් ගමන් ගිය ළමයාගේ සිරුර වෙරළට", "News Content": "මිතුරන් දෙදෙනෙකු සමග මීගමුව - පෝරුතොට මුහුදේ දිය නෑමට ගොස් දියේ ගිළී අතුරුදන් වූ ළමයෙකුගේ මළ සිරුරක් වෙන්නප්පුව - නයිනමඩම වෙරළට ගොඩ ගසා තිබියදී හමුවී තිබේ. මිය ගොස් ඇත්තේ මීගමුව - දළුපත පදිංචිකරුවෙකු වන මොහොමඩ් ෆස්මර් (අවු:16) නම් අයෙකු බවට ඔහුගේ පියා විසින් හඳුනාගෙන ඇත. නාදුනන මළ සිරුරක් නයිනමඩම වෙරළට ගොඩ ගසා ඇති බවට 21 වැනිදා සවස පොලිස් හදිසි ඇමතුම් අංශයට පණිවිඩයක් ලැබී ඇත. ඒ අනුව වෙන්නප්පුව පොලීසිය විසින් මේ සම්බන්ධයෙන් විමර්ශන කටයුතු ආරම්භ කර තිබේ. මුහුදු වෙරළට ගොඩ ගසා ඇත්තේ 20 වැනිදා තවත් දෙදනෙකු සමග පෝරුතොට වෙරළට දිය නෑමට ගිය තම පුතාගේ බව මීගමුව - දළුපත පදිංචි මොහොමඩ් සාදිකීන් යන අය විසින් හඳුනාගෙන ඇත. මළ සිරුර වැඩිදුර පරීක්ෂණ කටයුතු සඳහා කොච්චිකඩේ පොලීසියට බාර දී තිබේ.", "URL": "https://sinhala.adaderana.lk/news.php?nid=43386", "Category": null, "Parent URL": null}