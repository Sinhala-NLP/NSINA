{"Source": "Adaderana", "Timestamp": "May 22, 2018 11:15 am", "Headline": "හැටන් - කොළඹ ප්‍රධාන මාර්ගයේ ගමනා ගමනයට එක් මංතීරුවයි", "News Content": "පස් කඳු කඩා වැටීමෙන් හා නාය යාමෙන් අවහිර වී තිබු හැටන් කොළඹ ප්‍රධාන මාර්ගයේ රථ වාහන ගමනා ගමනය එක් මංතීරුවකට සිමා කර ඇති බව අද දෙරණ වාර්තාකරු පැවසීය. දින දෙකක් තිස්සේ මධ්‍යම කදුකරයේ බටහිර බැවුම් ප්‍රදේශවලට ඇද හැලුනු අධික වර්ෂාවත් සමඟම හැටන් කොළඹ ප්‍රධාන මාර්ගයට කඩා වැටී තිබු පස් කඳු සහ ගල් පර්වත මේවන විට ඉවත් කර එම මාර්ගයේ රථවාහන ගමනා ගමනයට එක් මංතීරුවක් පමණක් ගිනිගත්හේන පොලීසිය මඟින් ලබා දී ඇති බව අප වාර්තාකරු සඳහන් කළේය. ගිනිගත්හේන දියගල ප්‍රදේශයේ නායයාමේ අවධානම් ස්ථානයක් ලෙස හදුනාගෙන තිබු ස්ථානයක් නායාම වැලැක්විම සඳහා මාර්ග සංවර්ධන අධිකාරිය මඟින් ප්‍රතිසංස්කරණය කරමින් සිටියදී මෙසේ විශාල පස් කන්දක් සහ ගල්පර්වත ප්‍රධාන මාර්ගයට කඩා වැටී තිබුණි. මධ්‍යම කඳුකරයේ පැවති අයහපත් කාලගුණ තත්ත්වය මේ වන විට පහව ගොස් ඇති අතර, යළිත් වරක් එම ප්‍රදේශයට වැසි ලැබුන හොත් තව දුරටත් පස් කදු කඩා වැටුනු සහ නායයාම් සිදු ස්ථානවල අවධානම් නිසා එම මාර්ගවල වාහන ධාවනය කිරීමේදි සැලකිලිමත් ලෙස රිය ධාවනය කරවන ලෙස ගිනිගත්හේන පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=89588", "Category": null, "Parent URL": null}