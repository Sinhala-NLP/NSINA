{"Source": "Adaderana", "Timestamp": "April 29, 2011 04:49 pm", "Headline": "පෞද්ගලික අංශ විශ්‍රාම වැටුපට එරෙහි පෙත්සම විභාගය කල්යයි", "News Content": "පෞද්ගලික අංශය සහ විදේශ රැකියාවල නියුක්තවූවන් ඉලක්ක කරගනිමින් ආරම්භ කිරීමට යෝජිත විශ්‍රාම වැටුප් ක්‍රමයට අදාළ පනත් කෙටුම්පත අභියෝගයට ලක්කරමින් ඉදිරිපත් කර ඇති පෙත්සම විභාග කිරීම ශ්‍රේෂ්ඨාධිකරණය විසින් කල් තබා තිබේ. අදාළ පෙත්සම බැංකු සේවකයෙකු වන ඊ.කේ.විතාන මහතා විසින් ගොනු කර ඇති බව සඳහන්ය. යෝජිත විශ්‍රාම වැටුප් ක්‍රමය මඟින් සේවක පාර්ශවයට අගතිදායක තත්ත්වයක් දක්නට ලැබෙන බව පෙත්සම්කරු මෙම පෙත්සමේ සඳහන් කර ඇත. පෙත්සම සම්මත කෙරෙන්නේ නම් පාර්ලිමේන්තුවේ තුනෙන් දෙකක බහුතර ඡන්දයක් සහ ජනමත විචාරණයකින් එය සම්මත කළ යුතු බවට නියෝගයක් පනවන මෙන් පෙත්සම්කරු ශ්‍රේෂ්ඨාධිකරණයෙන් ඉල්ලා ඇති බව සඳහන්ය. නඩු පැවරීමට අදාළ දිවුරුම් පෙත්සමක් පෙත්සම්කාර පාර්ශය විසින් පාර්ලිමේන්තුවේ කතානායකවරයා වෙත යොමුකර නොමැති බව පෙත්සම සලකා බැලු අද(29) දිනයේ දී අනාවරණය වී ඇත. ඒ අනුව අදාළ දිවුරුම් පෙත්සම කතානායකවරයා ‍වෙත යවන ලෙස අධිකරණය පෙත්සම්කාර පාර්ශවයට දැනුම් දී තිබේ. පෙත්සම ලබන සඳුදා(02) යළි සලකා බැලීමට නියමිතය.", "URL": "https://sinhala.adaderana.lk/news.php?nid=15782", "Category": null, "Parent URL": null}