{"Source": "Adaderana", "Timestamp": "October 14, 2011 02:38 pm", "Headline": "වියට්නාමය හා ශ්‍රී ලංකාව අතර අවබෝධතා ගිවිසුම් 8 ක්", "News Content": "වියට්නාමය සහ ශ්‍රී ලංකාව අතර අද(14) පෙරවරුවේ අවබෝධතා ගිවිසුම් 08 කට අත්සන් තැබීම ජනාධිපති කාර්යාලයේදී සිදුවිය. තෙදින නිල සංචාරයක් සඳහා දිවයිනට පැමිණ සිටින වියට්නාම ජනාධිපති ට්‍රොන්ග් ටන් සන්ග් මහතා සහ ජනාධිපති මහින්ද රාජපක්ෂ මහතා අතර පැවති ද්විපාර්ශවික සාකච්ඡාවලින් අනතුරුව මෙම අවබෝධතා ගිවිසුම් සඳහා අත්සන් තැබුණු බව ජනාධිපති මාධ්‍ය අංශය පවසයි. ඒ අනුව දේශපාලන, මූල්‍ය, කර්මාන්ත, අධ්‍යාපන, ඛනිජ තෙල්, ආරක්ෂක, ආයෝජන ප්‍රවර්ධන යන අංශවල සහයෝගීතාවය උදෙසා ගිවිසුම් 08 ට අත්සන් තබා තිබේ. දෙරටෙහි විදේශ කටයුතු අමාත්‍යාංශය අතර ද්විපාර්ශවික දේශපාලන උපදේශකත්වයට අදාළ අවබෝධතා ගිවිසුම විදේශ කටයුතු අමාත්‍ය මහාචාර්ය ජී. එල්. පීරිස් හා වියට්නාම නියෝජ්‍ය විදේශ අමාත්‍ය ඩෝන් සුආන් හන්ග් යන මහත්වරුන් විසින් අත්සන් තබා තිබේ. දෙරටෙහි ආරක්ෂක අමාත්‍යාංශ අතර ආරක්ෂක සහයෝගීතාවය පිළිබඳ අවබෝධතා ගිවිසුම ආරක්ෂක ලේකම් ගෝඨාභය රාජපක්ෂ සහ වියට්නාම ජාතික ආරක්ෂාව පිළිබඳ නියෝජ්‍ය අමාත්‍ය න්ගුයෙන් චි වින්හ් යන මහත්වරුන් අත්සන් තබා ඇත. එමෙන්ම මුදල් අමාත්‍යාංශ අතර අවබෝධතා ගිවිසුමක්, යන්ත්‍ර සූත්‍ර හා නිෂ්පාදනයට අදාළ අවබෝධතා ගිවිසුමක්, අධ්‍යාපන සහයෝගීතාවය පිළිබඳ එකඟතා ගිවිසුමක්, ද්විපාර්ශවික ආයෝජන ප්‍රවර්ධන සහයෝගීතාවයට ගිවිසුමක් සහ ගෑස් වෙළඳාම පිළිබඳ එකඟතා ගිවිසුමක් ද මෙහිදී අත්සන් තැබුණු බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=19358", "Category": null, "Parent URL": null}