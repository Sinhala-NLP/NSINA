{"Source": "Adaderana", "Timestamp": "December 1, 2013 09:36 am", "Headline": "මාලඹේ 2000 හොර නොට්ටු සමග මාතර මව හා පුතු රහස් පොලීසියේ", "News Content": "අපරාධ පරීක්ෂණ දෙපාර්තමේන්තුවේ නිලධාරීන් විසින් පසුගියදා මාලඹේ ප්‍රදේශයේදී සොයාගත් රුපියල් ලක්ෂ 70ට අධික හොර නොට්ටු තොගයෙන් සංසරණය වෙමින් තිබූ P67799159 අංක සහිත තවත් එවැනිම රුපියල් 2000 හොර නොට්ටු 2ක් සමග මවක් සහ පුතෙක් යක්කලමුල්ල පොලීසිය විසින් අත්අඩංගුවට ගෙන තිබේ. අදාළ තරුණයා මීට සතියකට පමණ ඉහතදී යක්කලමුල්ලේ කඩකයකට ගොස් රුපියල් 2000 නොට්ටුවක් ලබාදී දුරකථන පෙරගෙවුම් කාඩ්පතක් ලබාගෙන ඇත. එම නෝට්ටුව ව්‍යාජ නොට්ටුවක් බව දැන ගත් වෙළඳසැල් හිමියා මේ බව පොලීසියට පැමිණිලි කිරීමෙන් පසු අදාළ තරුණයාට ඊයේ (30) පොලීසියට පැමිණෙන ලෙසට දැනුම්දී තිබේ. ඒ අනූව එම තරුණයා ඊයේ ත්‍රීරෝද රථයකින් සිය මව සමග පොලීසියට පැමිණ ඇති අතර පොලිස් නිලධාරීන්ට ඇති වූ සැකය මත ත්‍රීරෝද රථය ද පරික්ෂා කර ඇත. එහිදී එය ඇතුළේ තිබී තවත් රුපියල් 2000 ව්‍යාජ නොට්ටුවක් හමුවී තිබේ. මෙම නෝට්ටුවල පසුගියදා අනාවරණය කළ ව්‍යාජ ‍අංක ඇති බව පොලීසිය කියයි. පුතා පොලීසියට පවසා ඇත්තේ තමාට එම නෝට්ටුව සිය මව විසින් ලබාදුන් බවකි. ඒ අනූව මවද පොලීසිය විසින් අත්අඩංගුවට ගෙන ඇත. සැකකාර මව හා පුතා වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුවට භාරදී තිබේ. අත්අඩංගුවට ගත් 42 හැවිරිදි මව හා 20 හැවිරිදි පුතා මාතර කොප්පරවත්ත ප්‍රදේශයේ පදිංචිකරුවන් බව බව පොලිසීය කියයි.", "URL": "https://sinhala.adaderana.lk/news.php?nid=39231", "Category": null, "Parent URL": null}