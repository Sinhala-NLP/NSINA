{"Source": "Adaderana", "Timestamp": "April 18, 2019 08:58 am", "Headline": "පෘතුගාලයේ බස් රථ අනතුරකින් 29ක් මරුට", "News Content": "පෘතුගාලයේ මදෙයිරා දිවයිනේදී සංචාරකයින් පිරිසක් රැගත් බස් රථයක් අනතුරට ලක්වීමෙන් එහි ගමන් ගත් 29දෙනෙකු මියගොස් තවත් 27 දෙනෙකු තුවාල ලබා තිබේ. අනතුර සම්බන්ධයෙන් වැඩිදුර විමර්ශන ක්‍රියාත්මක බව විදෙස් මාධ්‍ය වාර්තා කළේය. පෘතුගාලයේ මදෙයිරා දිවයිනේ කනීසො නගරය අසල ප්‍රදේශයකදී ජර්මානු සංචාරකයින් පිරිසක් රැගත් බස් රථයක් මාරක අනතුරකට මුහුණ දුන්නේය. අනතුර සිදුව ඇත්තේ එරට වේලාවෙන් පස්වරු 6.30ට පමණ. මංසන්ධියකදී රියදුරුට වේගය පාලනය කර ගැනීමට නොහැකි වීමෙන් බස් රථය මාර්ගයෙන් ඉවතට ගොස් පෙරළී යාමෙන් මෙම අනතුර සිදු වී ඇති බව එරට වාර්තා පවසයි. බස් රථය තුළ සිට සියලුම මගීන් ජර්මානු ජාතිකයින් වන නමුත් මියගිය පිරිස අතර ප්‍රදේශවාසීන් කිහිප දෙනෙකුද සිටින බව වාර්තා වෙයි. මියගිය පිරිස අතුරින් 11 දෙනෙකු පුරුෂයින් වන අතර සෙසු 17 දෙනා කාන්තාවන්ය. අනතුර සිදුවන අවස්ථාවේ රියදුරු සහ සංචාරක මාර්ගෝපදේශකයෙක්ද ඇතුළුව බස් රථයේ මගීන් 55 දෙනෙකු සිට තිබේ. අනතුරෙන් පසුව ප්‍රදේශය වසා දමා තුවාල ලැබූවන් කඩිනමින් රෝහල් ගතකිරීමට සහන සේවකයින් පියවර ගත්තේය. මේ අතර පෘතුගාල ජනාධිපති මර්සෙලා රිබෙලෝ ඩ සූසා අනතුර සිදු වූ ස්ථානයේ නිරීක්ෂණ චාරිකාවකට ගොස් ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108140", "Category": null, "Parent URL": null}