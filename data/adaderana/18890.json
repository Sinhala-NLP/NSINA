{"Source": "Adaderana", "Timestamp": "September 22, 2011 10:10 am", "Headline": "දරු කැක්කුමට හෙරොයින් රැගෙන ගිය කතක් දැලේ", "News Content": "අත්තනගල්ල මහේස්ත්‍රාත් අධිකරණය තුළ දී හෙරොයින් සමඟ කාන්තාවක් අත්අඩංගුවට ගෙන තිබේ. අධිකරණ රාජකාරී කටයුතුවල නියැලී සිටි පොලිස් නිලධාරීන් කණ්ඩායමක් විසින් මෙම කාන්තාව අත්අඩංගුවට ගෙන ඇති බව වේයන්ගොඩ පොලිසිය ප්‍රකාශ කරයි. ඇය සතුව තිබී හෙරොයින් ග්‍රෑම් 6 මිලි ග්‍රෑම් 400ක් පොලිසිය විසින් සොයා ගෙන ඇත. ‍බන්ධනාගාරගතව සිටින අදාළ සැකකාරියගේ පුතු එදින අධිකරණයට ගෙන ඒමට නියමිතව තිබූ බැවින් එහි දී ඔහුට ලබා දීමට මෙම හෙරොයින් ගෙනවිත් ඇති බව අනාවරණය වී තිබේ. අත්අඩංගුවට ගත් සැකකාරිය අද(22) අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර වේයන්ගොඩ පොලිසිය ඇය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=18890", "Category": null, "Parent URL": null}