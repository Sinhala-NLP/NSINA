{"Source": "Adaderana", "Timestamp": "December 22, 2017 01:30 pm", "Headline": "ගිය ඡන්දේ භාරත ඝාතනයෙන් ඉවර වුණාට මේ පාර එහෙම වෙන්නෑ ", "News Content": "ශ්‍රී ලංකා නිදහස් පක්ෂයේ නාම යෝජන දෙකක් ප්‍රතික්ෂේප විම සම්බන්ධයෙන් වගකිව යුත්තේ අදාළ ප්‍රදේශයේ සංවිධායකවරුන් දෙදෙනා බවත් ඔවුන්ගේ අසමගිය නිසා මෙම නාමයෝජනා ප්‍රතික්ෂේප වු බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාලද සිල්වා මහතා පවසයි. අද (22) පැවති මාධ්‍ය හමුවකට එක්වෙමින් අමාත්‍යවරයා මේ බව පැවසීය. මැතිවරණ නිති අකුරටම ක්‍රියාත්මක කරන ලෙස තමන් මැතිවරණ කොමසාරිස්වරයාගෙන් ඉල්ලා සිටින බවත් මැතිවරණ ජයග්‍රහණය සඳහා රාජ්‍ය බවලය අවශ්‍ය නොවන බවද අමාත්‍යවරයා ප්‍රකාශ කළේය. ශ්‍රී ලංකා නිදහස් පක්ෂයේ පුරපති අපේක්ෂකයා අසාද් සාලි මහතා බවත් ඔහු \"ඉන්පෝට්\" නොකළ බවත් අමාත්‍යවරයා මෙහිදී ප්‍රකාශ කළේය. මෙවර මැතිවරණය ජාතිවාදය තුරන්කර සංහිදියාව ඇති කරන මැතරණයක් බවට පත් කරන බව අමාත්‍යවරයා වැඩිදුරටත් පැවසීය. මෙහිදී අදහස් දැක්වූ ක්‍රීඩා අමාත්‍ය දයාසිරි ජයසේකර මහතා ප්‍රකාශ කළේ පසුගිය පළාත් පාලන මැතිවරණය අවසන් වූයේ භාරත ලක්ෂ්මන් ඝාතනයෙන් බවත් මෙවර එසේ නොවන බවයි. ශ්‍රී ලංකා නිදහස් පක්ෂයෙන් අලුත් නායකයන් බිහිවිය යුතු බවත් එය ශ්‍රී ලංකා නිදහස් පක්ෂයට විශාල ශක්තියක් බවද අමාත්‍යවරයා පැවසීය. මෙවර මැතිවරණයේ ශ්‍රී ලංකා නිදහස් පක්ෂයේ දේශපාලන සතුරා කවුරුන්ද යන වග ගමේ ජිවත්වන මිනිසුන් දන්නා බවත් ඒ අනුව මහජනතාව තම ඡන්දය භාවිතා කරනු ඇති බව අමාත්‍යවරයා පැවසීය. අද ශ්‍රී ලංකා නිදහස් පක්ෂයේ මධ්‍යම කාරක සභාව රැස්වන බව අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=81935", "Category": null, "Parent URL": null}