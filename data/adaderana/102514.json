{"Source": "Adaderana", "Timestamp": "January 17, 2019 12:10 pm", "Headline": "පාසලක් අහිමි දරුවන් වෙනුවෙන් මවුපියන් මාරාන්තික උපවාසයක", "News Content": "වීරකැටිය රාජපක්ෂ ප්‍රාථමික විද්‍යාලයේ පළමු ශ්‍රේණිය සඳහා දරුවන් තිස්තුන්දෙනෙකු ඇතුළු කර නොගැනීමට විරෝධය දක්වමින් දෙමවුපියන් පිරිසක් අද(17) වීරකැටිය රාජපක්ෂ මහා විද්‍යාලය අසලදී පොල් ගසා මාරාන්තික උපවාසයක් ආරම්භ කළ බව අද දෙරණ වාර්තාකරු පැවසීය. දෙමවුපියන් පස් දෙනෙක් මෙලෙස මාරාන්තික උපවාසය සඳහා සහභාගී වී සිටින බව අප වාර්තාකරු සඳහන් කළේය. පාසලට ඇතුළු කර නොගත්තේ යැයි කියන දරුවන් තිස්තුන්දෙනා අතරින් දස දෙනෙකුද පාසල් ඇඳුමින් සැරසී උපවාසය ආරම්භ කළ ස්ථානයේ රැඳී සිටි අතර දරුවන්ගේ මාපියන් විසින් ප්‍රධාන මාර්ගයේදී දරුවන් පිළිගෙන පසුව ආගමික වතාවත්වල නිරත වී තිබේ. ඉන් අනතුරුව දෙමවුපියන් පිරිස පොල් ගසා විද්‍යාලයේ විදුහල්පතිවරයාට සිය විරෝධය දැක්වූ බව වාර්තා වෙයි. මේ අතර විද්‍යාලයට ගමන්කරන මාර්ගයේ කළු කොඩි වැල් දමා ඇති ආකාරයද දක්නට ලැබුණු අතර වීරකැටිය රාජපක්ෂ ප්‍රාථමික විද්‍යාලයේ පළමු ශ්‍රේණියට දරුවන් ඇතුළත් කර ගැනීමේ උත්සවය අද දිනට යෙදී තිබිණි. විද්‍යාලය ආසන්නයේ පදිංචිව සිටියද දරුවන්ට ස්ථීර පදිංචිය නොමැති බව කියමින් විද්‍යාලයේ විදුහල්පතිවරයා විසින් අසාධාරණ ලෙස තම දරුවන් පාසලට ඇතුළු කර නොගන්නා බව මාපියන් පෙන්වා දෙයි. මෙම දරුවන් තිස්තුන්දෙනා පාසලට ඇතුළු කරනොගැනීමට විරෝධය දක්වමින් එම දරුවන්ගේ මාපියන් ඉකුත් 14 දින වීරකැටිය - තංගල්ල ප්‍රධාන මාර්ගය සම්පූර්ණයෙන් අවහිර කරමින් විරෝධතාවයේ නිරත වූ බවද වාර්තා වෙයි. විරෝධතාකරුවන් පවසන්නේ දරුවන් පාසලට ඇතුළු කරගන්නා තෙක් මෙම සටන අත්නොහරින බවයි.", "URL": "https://sinhala.adaderana.lk/news.php?nid=102514", "Category": null, "Parent URL": null}