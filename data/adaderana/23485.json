{"Source": "Adaderana", "Timestamp": "April 13, 2012 01:14 pm", "Headline": " පැය 24 කදී හදිසි  අනතුරු වලට ලක්වූවන් 228 ක් ජාතික රෝහලේ", "News Content": "උත්සව සමයේ සිදුවු අනතුරු හේතුවෙන් අද පෙරවරු 7 වන විට පුද්ගලයන් 228 දෙනෙකු ජාතික රෝහලේ හදිසි අනතුරු අංශයෙන් ප්‍රතිකාර ලබාගෙන ඇති බව එම රෝහලේ හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා පවසයි. එයින් 100 දෙනකු නේවාසිකාව ප්‍රතිකාර ලබන බවත්, 27 දෙනකු වෙනත් රෝහල් වලින් මාරු කර එවන ලද අය බවත් හෙතෙම අද දෙරණට කියා සිටියේය. මෙම අනතුරු වර්ගීකරණය කිරීමේදී 60 දෙනකු මාර්ග අනතුරු වලට ලක්වූවන් බවත්, 49 දෙනකු ගෘහස්ත අනතුරු වලින්ද ,හිංසාකාරී ප්‍රචණ්ඩ ක්‍රියාවලින් 11දෙනකුද ,ක්‍රීඩා අනුතුරු වලට ලක්වූවන් 5 දෙනකුද සිටින බවත් ආරියවංශ මහතා සඳහන් කරයි. ගතවූ පැය 24 තුළ රතිඤ්ඤා හා ගිනි කෙළි නිසා අනතුරට පත් වූවන් වාර්තා නොවීම විශේෂත්වයක් බව පෙන්වා දෙන ඔහු මෙම අනතුරු සසඳා බලද්දී සාමාන්‍ය දිනයක සිදුවන බවට වාර්තාවන අනතුරු වලටත් අඩු මට්ටමක පවතින බව ඔහු අවධාරණය කළේය.", "URL": "https://sinhala.adaderana.lk/news.php?nid=23485", "Category": null, "Parent URL": null}