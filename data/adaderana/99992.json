{"Source": "Adaderana", "Timestamp": "November 29, 2018 11:58 am", "Headline": "බ්‍රෙක්සිට් නිසා ආර්ථිකය බිඳවැටෙන ලකුණු", "News Content": "බ්‍රෙක්සිට් වැඩපිළිවෙල ක්‍රියාත්මක වීමෙන් පසු බ්‍රිතාන්‍ය ආර්ථිකය බිඳවැටිය හැකි බව එරට මහ බැංකුව ප්‍රකාශ කර ඇත. කෙසේ වෙතත් වැඩපිළිවෙලට සහාය දක්වන පිරිස් මේ සියලු මත ප්‍රතික්ෂේප කරන බව ද විදෙස් වාර්තාවල සඳහන්ය. තවත් මාස හතරක කාලයකින් ක්‍රියාත්මක වීමට නියමිත ඉවත්වීමේ ක්‍රියාවලිය ආරම්භ වීමත් සමඟින් බ්‍රිතාන්‍ය එතෙක් මෙතෙක් මුහුණ දීමට සිදුවූ දරුණුම ආර්ථික අවපාතය මතුවිය හැකි බව එරට මහ බැංකුව අනතුර අගවා තිබේ. මෙම මහ බැංකු වාර්තාව ඉදිරිපත් වූයේ එකඟතාවකට නොපැමිණි බ්‍රෙක්සිට් ගිවිසුමක් සමඟින් රටේ ආර්ථිකය වසරකට සියයට අටක ප්‍රතිශතයකින් පහළ යා හැකි බවට බ්‍රිතාන්‍ය රජය පැවසීමෙන් කෙටි කාලයකින් අනතුරුවයි. මේ හේතුවෙන් බ්‍රිතාන්‍ය අගමැතිනී තෙරේසා මේ සහ යුරෝපා සංගමය අතර ඇතිකරගත් බ්‍රෙක්සිට් එකඟතාව පිළිබද යළි සලකාබැලීමට බ්‍රිතාන්‍ය නීති සම්පාදකයන්ට සිදුවනු ඇති බව විදෙස් වාර්තා පවසයි. අගමැතිනී මේ ගේ බ්‍රෙක්සිට් එකඟතාව ලබන 11වැනිදා එරට පාර්ලිමේන්තුව හමුව ඉදිරිපත් වීමට නියමිතව පවතින අතර නව තත්ත්වය සමඟින් එය සම්මත නොවීමේ අවදානමක්ද මතුව ඇත. මතුව ඇති අවදානම සමඟින් බ්‍රිතාන්‍ය යුරෝපා සංගමයෙන් ඉවත්වීම සම්බන්ධයෙන් එරට තුළ යළිත් විවාදාත්මක තත්ත්වයක් උද්ගතවී ඇත. කෙසේ වෙතත් බ්‍රෙක්සිට් වැඩපිළිවෙල සඳහා සහාය දක්වන පිරිස් මහ බැංකුවේ වාර්තා තරයේ ප්‍රතික්ෂේප කර ඇත. එහෙත් යුරෝපා සංගමයෙන් ඉවත් වීමෙන් පසු සමෘද්ධිමත් බ්‍රිතාන්‍යක් බිහිවන බවට ලබාදුන් පොරොන්දු බොහොමයක් මේ වන විට කඩවී ඇති බව පෙන්වාදෙන පිරිස්ද බහුලය.", "URL": "https://sinhala.adaderana.lk/news.php?nid=99992", "Category": null, "Parent URL": null}