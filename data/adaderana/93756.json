{"Source": "Adaderana", "Timestamp": "August 3, 2018 04:48 pm", "Headline": "නුදුරේදීම ඉරට ළං වෙන ලකුණු", "News Content": "සූර්යාගේ සමීපයට අභ්‍යවකාශ යානාවක් නුදුරේදීම පිටත්කර යැවීම සඳහා සූදානම් වන බව නාසා ආයතනය පවසයි. මෙම යානාව මෙතෙක් කිසිදු යානාවක් ගමන් නොකළ තරම් සූර්යයා සමීපයට ගමන් කරවීම නාසා ආයතනයේ අපේක්ෂාවයි. ප්‍රමාණයෙන් කුඩා මෝටර් රථයක් තරම් වන ද පාර්කර් සෝලා ප්‍රෝබ් නම් මේ ස්වයංක්‍රීය යානය ලබන 11වැනිදා අමෙරිකාවේ කැනවරල් තුඩුවෙන් කක්ෂගත කිරීමට නියමිත වෙයි. සූර්යයාගේ හරයේ සිට සැතපුම් මිලියන 3.8ක් තරම් සමීපයෙන් පිහිටි සූර්ය රැස්වළල්ල දක්වා මේ යානාව ගමන් කරන බව විද්‍යාඥයන් පැවසීය. ව්‍යාපෘතිය සාර්ථක වුවහොත් සූර්යයාට මෙතරම් සමීප වූ එකම යානාව ලෙසින් ද පාර්කර් සෝලා ප්‍රෝබ් යානාව ඉතිහාසයට එක්වනු ඇති. ෆැරන්හයිට් අංශක 2500කට වැඩි උෂ්ණත්වයකට මුහුණ දීමට සූදානමින් පසුවන මේ යානාව ඉදිකිරීමේ ව්‍යාපෘතිය සඳහා අමෙරිකානු ඩොලර් බිලියන 1.5ක් වැය වී තිබේ.", "URL": "https://sinhala.adaderana.lk/news.php?nid=93756", "Category": null, "Parent URL": null}