{"Source": "Adaderana", "Timestamp": "March 24, 2012 10:34 am", "Headline": "වී මිල සං‍ශෝධනයට අදාළ කරුණු ගැන සොයන්න කමිටුවක්", "News Content": "වී මිල සං‍ශෝධනයට අදාළ කරුණු සොයාබැලීම සඳහා කමිටුවක් පත්කර තිබේ. වී මිල සංශෝධනය කරන ලෙස පොළොන්නරුව සහ අනුරාධපුර දිස්ත්‍රික්කවල වී ගොවීන් පිරිසක් කළ ඉල්ලීමකට අනුව මෙම තීරණය ගෙන ඇති බව සඳහන්ය. මෛත්‍රීපාල සිරිසේන, මහින්ද යාපා අබේවර්ධන, එස්.එම්.චන්ද්‍රසේන යන අමාත්‍යවරුන් සහ මුදල් අමාත්‍යාංශ ‍ලේකම් පී.බී ජයසුන්දර යන මහතා සමග පැවති සාකච්ඡාවක දී අදාළ ගොවීන් පිරිස මෙම ඉල්ලීම සිදුකර තිබේ. වී නිෂ්පාදනයේ දී පිරිවැය ඉහළ ගොස් ඇති අතර දැනට පවතින මිල ගණන් යටතේ තමන් මහත් දුෂ්කරතාවට පත්ව සිටින බව එහිදී එම ගොවීන් පෙන්වා දී ඇත. ඒ අනුව පවතින මිලෙහි සංශෝධනයක් සිදුකිරීම සඳහා වැඩිදුර කරුණු සොයාබැලීමට කෘෂිකර්ම අමාත්‍යාංශයේ ලේකම් ඩබ්. සකලසූරිය මහතාගේ ප්‍රධානත්වයෙන් කමිටුවක් පත්කර තිබේ. අදාළ කමිටු සාමාජිකයින් විසින් හෙට(25) සහ අනිද්දා(26) යන දෙදින එක් එක් ප්‍රදේශයන්හි ගොවීන් හමුවී වී මිල සංශෝධනයක අවශ්‍යතාව සම්බන්ධයෙන් වැඩිදුර කරුණු සොයාබැලීමට නියමිත අතර ඉන් අනතුරුව ඒ සම්බන්ධයෙන් සකස් කළ වාර්තාව මුදල් අමාත්‍යාංශ ලේකම්වරයා වෙත ලබාදීමට නියමිතය. එම වාර්තාව අධ්‍යයනයෙන් පසුව වී මිල සංශෝධනය කිරීම සම්බන්ධයෙන් තීරණයක් ගන්නා බව මෛත්‍රීපාල සිරිසේන අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=23018", "Category": null, "Parent URL": null}