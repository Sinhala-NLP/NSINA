{"Source": "Adaderana", "Timestamp": "November 14, 2017 06:54 am", "Headline": "ආරක්ෂ හමුදා සමාජිකයින්ට ජනපතිගෙන් ප‍්‍රතිලාභ රැසක් ", "News Content": "ආරක්ෂක හමුදා සාමාජිකයින් සඳහා ඉහළ ප‍්‍රතිලාභ රැසක් හිමිකර දීමට ජනාධිපති මෛත‍්‍රීපාල සිරිසේන මහතා තීරණය කර තිබේ. නිවේදනයක් නිකුත් කරමින් ජනාධිපති මාධ්‍ය අංශය සඳහන් කළේ මේ සඳහා කැබිනට් අනුමැතිය ලබාගැනිමෙන් අනතුරුව අදාළ හිමිකම් සහ ප‍්‍රතිලාභ කඩිනමින් ආරක්ෂක හමුදා සාමාජිකයින් වෙත ලබාදෙන බවයි. ඒ අනුව ත‍්‍රස්තවාදී නොවන වෙනත් හේතූන් මත ක‍්‍රියාන්විත ප‍්‍රදේශයන්හිදී මියගිය සහ ආබාධිත රණවිරුවන්ට මෙන්ම ක‍්‍රියාන්විත නොවන ප‍්‍රදේශවල මෙහෙයුම් රාජකාරීවල යෙදී සිටියදී මියගිය සහ ආබාධිත රණවිරුවන් සඳහා ද මාසික වැටුප් හා දීමනා හිමිකර දීමට කටයුතු කෙරෙනු ඇත. ආබාධිතව යුධ හමුදා සේවය හැරගොස් ඇති රණවිරුවන්ගේ වයස අවුරුදු 55දි සේවා විශ‍්‍රාම වැටුප සියයට 85 ලෙස සංශෝධනය වීමේ දී, අහිමි වී ඇති දුබලතා විශ‍්‍රාම වැටුප නැවත ලබාදීමට ක‍්‍රියාකිරීම ද එක් ප‍්‍රතිලාභයක් වෙයි. යුද්ධයේ දී ආබාධිත තත්ත්වයට පත්ව සේවා කාලය වසර 10ක් හෝ 12ට වඩා අඩු කාලයකින් විශ‍්‍රාම ගොස් හෝ ඉවත්ව ගොස් ඇති නිලධාරීන් සහ සෙසු නිලයන් හට අහිමිව ඇති විශ‍්‍රාම පාරිතෝෂිතය යළි ලබාදීමට ක‍්‍රියා කිරීම, ස්වෙච්ඡා බල සේනාවේ සේවය කොට මේ වන විට විශ‍්‍රාම ගොස් හෝ මියගොස් ඇති තවදුරටත් වැන්දඹු හා අනත්දරු විශ්රාවම වැටුප් ක‍්‍රමයේ සාමාජිකත්වය ලබාගැනීමට මනාපය පල කිරීමට නොහැකි වූ විශ‍්‍රාමික සාමාජික සාමාජිකයින්ගේ ප‍්‍රතිලාභීන් හට එම සාමාජිකත්වය නැවත ලබාදීම ද මෙම අපේක්ෂිත ප‍්‍රතිලාභ අතර වන බව ජනාධිපති මාධ්‍ය අංශය සඳහන් කළේය. මේ අතර නව රජය බලයට පත්වීමෙන් පසු ත‍්‍රීවිධ හමුදා සාමාජිකයින් වෙත ප‍්‍රතිලාභ රැසක් ලබාදීමට කටයුතු කර ඇති බව ද ජනාධිපති මාධ්‍ය අංශය නිවේදනය කළේය. විශේෂයෙන් 2016 වසරේ ජනවාරි මස පළමු වැනිදා සිට ක‍්‍රියාත්මක වන පරිදි අදියර පහක් යටතේ ඒකාබද්ධ වැටුප වැඩි කිරීම මෙහි ප‍්‍රධාන කරුණක් බව ද අදාළ නිවේදනයේ සඳහන් වෙයි.", "URL": "https://sinhala.adaderana.lk/news.php?nid=79860", "Category": null, "Parent URL": null}