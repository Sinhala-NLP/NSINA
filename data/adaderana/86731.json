{"Source": "Adaderana", "Timestamp": "April 2, 2018 06:49 am", "Headline": "විශ්වාසභංගය ගැන තීරණයක් ගන්න නිදහස් පක්ෂය අද රැස්වෙයි", "News Content": "‍අග්‍රාමාත්‍ය රනිල් වික්‍රමසිංහ මහතාට එරෙහිව ඉදිරිපත් කොට ඇති විශ්වාසභංග යෝජනාව පිළිබඳව සාකච්ඡා කිරිම සඳහා ශ්‍රී ලංකා නිදහස් පක්ෂයේ පාර්ලිමේන්තු මන්ත්‍රී කණ්ඩායමේ විශේෂ සාකච්ඡාවක් අද (02) දිනයේ පැවැත්විමට නියමිතව තිබේ. ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද රාත්‍රී 07.00ට ජනාධිපති නිල නිවසේදී මෙම සාකච්ඡාව පැවැත්විමට නියමිතය. ශ්‍රි ලංකා නිදහස් පක්ෂයේ ආණ්ඩුව නියෝජනය කරන මැති ඇමතිවරුන් ඇතුළු සියලු පාර්ලිමේන්තු මන්ත්‍රීවරුන් මෙම සාකච්ඡාව සඳහා සහභාගී වන බව එක්සත් ජනතා නිදහස් සන්ධානයේ මහ ලේකම් අමාත්‍ය මහින්ද අමරවීර මහතා සඳහන් කළේය. අග්‍රාමාත්‍යවරයාට එරෙහිව ඉදිරිපත්වී ඇති විශ්වාසභංග යෝජනාවට සහය ලබාදෙන්නේ ද නැද්ද යන්න පිළිබඳව මෙහිදී එකඟතාවයකට පැමිණිමට නියමිතව තිබේ. පක්ෂයක් ලෙස විශ්වාසභංග යෝජනාවේදී ජනතා අභිලාසයන්ට අනුව කටයුතු කරන බව අමාත්‍ය මහින්ද අමරවීර මහතා සඳහන් කළේය. මේ අතර එක්සත් ජාතික පක්ෂයේ පාර්ලිමේන්තු මන්ත්‍රී කණ්ඩායම අද පස්වරුවේ රැස්වීමට නියමිතව තිබේ. පස්වරු 03.00ට අරලියගහ මන්දීරයේදී අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් එක්සත් ජාතික පක්ෂ මන්ත්‍රී කණ්ඩායම රැස්වීමය නියමිතය. අග්‍රාමාත්‍යවරයාට එරෙහිව ඉදිරිපත් කොට ඇති විශ්වාසභංග යෝජනාව සම්බන්ධයෙන් මෙහිදී සාකච්ඡා කිරිමට නියමිත බව පාර්ලිමේන්තු මන්ත්‍රී කාවින්ද ජයවර්ධන මහතා සඳහන් කළේය. ශ්‍රී ලංකා මුස්ලිම් කොංග්‍රසයේ නියෝජිතයින් හා අග්‍රාමාත්‍ය රනිල් වික්‍රමසිංහ මහතා අතර ද විශේෂ සාකච්ඡාවක් අද දිනයේ පැවැත්විමට නියමිතව තිබේ. ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම් මහතා ඇතුළු නියෝජිතයින් පිරිසක් මෙම සාකච්ඡාව සදහා සහභාගීවිමට නියමිතය. විශ්වාසභංග යෝජනාවේදී ශ්‍රී ලංකා මුස්ලිම් කොංග්‍රසයේ සහය ලබාදීම පිළිබඳව මෙහිදී සාකච්ඡා කෙරෙනු ඇත. අග්‍රාමාත්‍ය රනිල් වික්‍රමසිංහ මහතාට එරෙහිව ඉදිරිපත් කොට ඇති විශ්වාසභංග යෝජනාව අනිද්දා දිනයේ පාර්ලිමේන්තුවේදී විවාදයට ගැනිමට නියමිත අතර එදින රාත්‍රී ඒ සඳහා ඡන්ද විමසීම පැවැත්විමට නියමිතය.", "URL": "https://sinhala.adaderana.lk/news.php?nid=86731", "Category": null, "Parent URL": null}