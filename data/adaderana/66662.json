{"Source": "Adaderana", "Timestamp": "December 3, 2016 06:15 am", "Headline": "පුද්ගලික බස් වර්ජනය තාවකාලිකව අත්හිටුවයි!", "News Content": "පුද්ගලික බස් හිමියන් විසින් ආරම්භ කර තිබුණු වර්ජනය තාවකාලිකව අත්හිටුවීමට තීරණය කර තිබේ.සමස්ත ලංකා පෞද්ගලික බස් සමාගම් සම්මේලනය පැවසුවේ ජනාධිපතිවරයා සමග අදාළ ගැටළු පිළිබඳව සාකච්ඡාවක් ලබාදීම හේතුවෙන් වර්ජනය අවසන් කිරීමට තීරණය කළ බවයි.අද උදෑසන 7.00ට බස් සංගම් නියෝජිතයින් ජනාධිපති මෛත්‍රීපාල සිරිසේන මහතා සමඟ සාකච්ඡාවක් පැවැත්වීමට නියමිත බව සමස්ත ලංකා පෞද්ගලික බස් සමාගම් සම්මේලනයේ අංජන ප්‍රියන්ජිත් මහතා පවසයි.මාර්ග නීති උල්ලංඝණය කිරීම සඳහා අය කෙරෙන දඩ මුදල් ඉහළ නැංවීමට විරෝධය පළ කරමින් ඊයේ දිනයේ සිට දිවයින පුරා මෙම පෞද්ගලික බස් වර්ජනය සිදු වුණි.මේ හේතුවෙන් ඊයේ දිනයේ මගී ජනතාව දැඩි දුෂ්කරතාවයට පත්ව සිටියේය.කෙසේවෙතත් සති අන්තයේ ධාවනය කෙරෙන ලංගම බස් රථ ප්‍රමාණය ඉහළ නංවන බව ප්‍රවාහන අමාත්‍යංශයේ ලේකම් නිහාල් සෝමවීර මහතා පවසයි.පෞද්ගලික බස් සංගම් නියෝජිතයින්ට මීට පෙර කිහිප අවස්ථාවක සාකච්ඡා සඳහා ආරාධනා කළද එය ප්‍රතික්ෂේප කිරීම කණගාටුදායක බව නිහාල් සෝමවීර මහතා පවසයි. මාර්ග නීති කඩ කිරීම සඳහා අවසර ඉල්ලමින් වෘත්තිය සමිති ක්‍රියාමාර්ගවල නිරතවීම කණගාටුදායක බව වජිර අබේවර්ධන අමාත්‍යවරයා පෙන්වා දී තිබේ.මෙම වර්ජන සියල්ලෙන්ම අසරණ වන්නේ සාමාන්‍ය පීඩිත ජනතාව බව මහින්ද අමරවීර අමාත්‍යවරයා පෙන්වාදෙයි.", "URL": "https://sinhala.adaderana.lk/news.php?nid=66662", "Category": null, "Parent URL": null}