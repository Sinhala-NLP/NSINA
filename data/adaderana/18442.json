{"Source": "Adaderana", "Timestamp": "September 1, 2011 09:15 am", "Headline": "ඉඩම් අක්කර 65, 000 ක් වගා කිරීමට විදෙස් සමාගමකට දීලා ", "News Content": "මෙරට ඉඩම් අක්කර 65, 000 ක් පමණ විදේශීය සමාගමක් වෙත වගා කටයුතු සඳහා ලබා දී ඇති බවට පරිසරවේදීන් පවසයි. දිවයිනේ රක්ෂිත කිහිපයකින් මෙම ඉඩම් බහු ජාතික සමාගම් වලට ලබා දී ඇති බව ස්වභාවදහම් අධ්‍යයන මධ්‍යස්ථානයේ පරිසරවේදී රවීන්ද්‍ර කාරියවසම් මහතා සඳහන් කළේය. මෙමගින් මෙරට ‍ජෛව විවිධත්වයට දැඩි බලපෑම් එල්ල විය හැකි බව ඔහු පෙන්වා දෙයි. එමෙන්ම මෙම ප්‍රදේශවල ඒක බෝග වගාවක් කරන නිසා ශ්‍රී ලංකාවේ ආහාර සුරක්ෂිතතාවයට එයින් බලපෑමක් සිදුවන බව මේ සම්බන්ධයෙන් වැඩිදුරටත් පැහැදිලි කළ පරිසරවේදී රවීන්ද්‍ර කාරියවසම් මහතා කියා සිටියේය. ලුණුගම්වෙහෙර රක්ෂිතයේ ඌව කුඩාඔය ප්‍රදේශයෙන් අක්කර 3000 ක්, චුන්නක්කාඩු රක්ෂිතයෙන් අක්කර 15, 000 ක් ද ඇතුළුව අක්කර 65, 000 ක් විදේශීය සමාගමක් වෙත ලබා දී ඇති බව ඔහු පෙන්වා දුන්නේය. ලෝකයේ සිව්වන ස්ථානයට ප්‍රාථමික වනාන්තර විනාශ වන රට වශයෙන් එක්සත් ජාතීන්ගේ ආහාර හා කෘෂිකර්ම සංවිධානය ශ්‍රී ලංකාව නම් කර ඇති බව රවීන්ද්‍ර කාරියවසම් මහතා වැඩිදුරටත් පෙන්වා දෙයි. එවන් අනතුරක් පැවතියදී අද වනවිට වනජීවී රක්ෂිතවලින් මෙසේ ඉඩම් ලබාදීම සිදුකරන්නේ කුමන පදනමක් මත ද යන ගැටලුව මතුවන බව ඒ මහතා සඳහන් කළේය. මෙම කිසිදු ව්‍යාපෘතියක් සඳහා පරිසර තක්සේරු වාර්තාවක් කර නොමැති බව ද හෙතෙම පෙන්වා දුන්නේය. ශ්‍රී ලංකාවේ ඉඩම් ලබාදීම සම්බන්ධව මීට වඩා සැලකිලිමත් විය යුතු බවත්, වනජීවී සංරක්ෂණ දෙපාර්තමේන්තුව මෙන්ම වගකිවයුතු සෑම ආයතනයක්ම, පුද්ගලයෙකුම මේ සඳහා මැදිහත්විය යුතු බව ද ඔහු අවධාරණය කළේය. මෙම ප්‍රකාශය සම්බන්ධයෙන් ගොවිජන සේවා හා වනජීවී අමාත්‍ය එස්.එම් චන්ද්‍රසේන මහතාගෙන් අද දෙරණ කළ විමසීමකදී තමන් අමාත්‍යාංශය බාරගෙන ගතවූ කාලය තුළ වනජීවී කිසිදු ඉඩමක් මෙසේ ලබා දී නොමැති බව අමාත්‍යවරයා ප්‍රකාශ කළේය. එසේ කිසියම් වනජීවී ඉඩමක් ලබා දී ඇත්නම් ඒ සම්බන්ධව ලිඛිතව කරුණු සහිතව පෙන්වාදෙන ලෙසත්, එසේ සිදුවී ඇත්නම් එම ඉඩම් වහාම නැවත අත්පත් කරගැනීමට කටයුතු කරන බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=18442", "Category": null, "Parent URL": null}