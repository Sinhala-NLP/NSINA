{"Source": "Adaderana", "Timestamp": "October 23, 2011 02:08 pm", "Headline": "ගඩාෆිගේ මරණය සම්බන්ධයෙන් ශ්‍රී ලංකා රජයෙන් ඉල්ලීමක්", "News Content": "හිටපු ලිබියානු නායක කර්නල් මුවම්මර් ගඩාෆිගේ මරණය ආශ්‍රිත කරුණු පැහැදිලි කිරීමක් අවශ්‍යය බව ශ්‍රී ලංකා රජයේ මතය වන බව විදේශ කටයුතු අමාත්‍යංශය නිකුත් කළ නිවේදනයක දැක්වේ. සති ගණනාවක් තිස්සේ පැවති දරුණු සටන් වලින් අනතුරුව ගඩාෆිගේ උපන් සර්ටේ ප‍්‍රදේශයේදී ඔහු අල්ලා ගනු ලැබූ අතර වසර 42ක් රට පාලනය කළ ගඩාෆි අත්අඩංගුවට ගන්නා ලෙස ජාත්‍යන්තර අධිකරණයද නියෝග කර තිබුණි. ගඩාෆිගේ මරණය සම්බන්ධයෙන් ශ්‍රී ලංකා රජය වචන 21 ක නිල නිවේදනයක් නිකුත් කර ඇති බවත්,කර්නල් මුවම්මර් ගඩාෆි,ශ්‍රී ලංකාවේ දීර්ඝ කාලීන මිතුරෙකු බවත් පී.ටී.අයි පුවත් සේවය උපුටා දක්වයි. 1976 දී නොබැඳි ජාතීන්ගේ සමුළුවට සහභාගීවීම සඳහා හිටපු ලිබියානු නායකයා ශ්‍රී ලංකාවේ සංචාරයක නිරත වී ඇති අතර 2007 වසරේදී ජනාධිපති මහින්ද රාජපක්ෂ මහතා ලිබියාවේ සංචාරයක නිරත වූ බවත්,පසුගිය වසරේදී පාර්ලිමේන්තු මන්ත්‍රී නාමල් රාජපක්ෂ මහතා ට්‍රිපොලි අගනුවරදී ගඩාෆි හමුවූ බවත් පී.ටී.අයි පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=19537", "Category": null, "Parent URL": null}