{"Source": "Adaderana", "Timestamp": "February 6, 2015 09:03 am", "Headline": " මාධ්‍යයට තොරතුරු කී බැවින් සේවය අත්හිටවූ පොලිස් කොස්තාපල්ට අඩ වැටුප් ලබන්න අවසරයි", "News Content": "තමා කම්කරු සේවයේ යෙදවූ බවට මාධ්‍ය හමුවේ අනාවරණ කිරීමෙන් පසු සේවය අත්හිටවු බොරැල්ල පොලිසියට අනුයුක්ත පොලිස් කොස්තාපල්වරයාට අඩ වැටුප් ගෙවන ලෙස ශ්‍රේෂ්ඨාධිකරණය පොලිසියට නියමකර තිබේ.පසුගිය වසරේ ජුලි මාසයේ සිට අදාළ පොලිස් කොස්තාපල්වරයාගේ සේවය අත්හිටුවා තිබුණි.මේ පිළිබඳ අද දෙරණට අදහස් දැක්වූ සුමිත් කුමාරවංශ( PC 49559) කියා සිටියේ 2014 ජූලි මස 23 වන දින එවක සහකාර පොලිස් අධිකාරී රොෂාන් ඩයස් විසින් තමාගේ සේවය අත්හිටවූ බවයි.එහෙත් තමාට එරෙහිව චෝදනා විභාග කිරීමක් හෝ විනය පරීක්ෂණයක් හෝ මෙතෙක් තබා නොමැති බවත්, තමාට අඩ වැටුප් ගෙවන ලෙස කරනු ලැබූ අභියාචනය මාස 8ක් තිස්සේ එවක ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා ළඟ තබාගෙන සිටි බවත් ඔහු කියා සිටියේය.2009 වසරේ තමා විසින් එවක නි.පොලිස්පතිවරයෙකු වූ නිමල් මැදිවක මහතාට එරෙහිව මූලික අයිතිවාසිකම් පෙත්සමක් ගොනු කළ බවත්, එතැන් සිට එය ඉවත් කරගන්නා ලෙස පොලීසියේ ඉහළ නිලධාරීන්ගෙන් තමාට බලපෑම් එල්ලවූ බවත් ඔහු සඳහන් කළේය.තමා විසින් එය ඉවත් කර නොගත් තැන විටෙන් විට ඉතා කෙටි කලක් තුළ ස්ථාන මාරුවීම් ගණනාවක් ලබාදුන් බවත්, පොලිස් නිලධාරියෙකුට කිසිසේත්ම නොගැලපෙන වැඩ කිරීමට නියෝග ලැබුණු බවත්, ඒ අනුව තමාට පොලීසිය අතුගෑමට පවා අණ කළ බවත් හෙතෙම සිහිපත් කළේය.කෙසේ නමුත් තමාට මේවන විට අඩවැටුප් ගෙවන ලෙස ශ්‍රේෂ්ඨාධිකරණය විසින් නියම කර ඇති බවත්,ඉදිරියේදී හෝ තමාට එරෙහිව විනය පරීක්ෂණයක් පවත්වා චෝදනා විභාග කර සාධාරණයක් ඉටුකරන ලෙස නව ජනාධිපතිවරයාගෙන් ඉල්ලා සිටින බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=49172", "Category": null, "Parent URL": null}