{"Source": "Adaderana", "Timestamp": "March 23, 2014 08:29 am", "Headline": "මෙරටට ඉදිරිපත් වී ඇති යෝජනා ප්‍රතික්ෂේප කරන්න ", "News Content": "මෙරටට එරෙහිව ඉදිරිපත් කර ඇති යෝජනාව ප්‍රතික්ෂේප කරන ලෙස ශ්‍රී ලංකාවේ සාමය සඳහා ලෝක සංවිධානය, එක්සත් ජාතීන්ගේ මානව හිමිකම් කවුන්සිලයෙන් විශේෂ ඉල්ලීමක් කර තිබේ. ලෝකයේ විවිධ රටවල වෙසෙන සිවිල් සමාජ සංවිධාන සහ ක්‍රියාකාරීන් පනස් එක් දෙනෙකුගෙන් සමන්විත අදාළ සංවිධානය මෙම ඉල්ලීම සිදුකර ඇති බව වාර්තා වෙයි. එක්සත් ජාතීන්ගේ සංවිධානයේ මහ ලේකම්වරයාගේ විශේෂඳ කමිටු වාර්තාව සහ චැනල් ෆෝ වීඩියෝපටය පාදක කරගනිමින් ශ්‍රී ලංකාවට එරෙහි යෝජනාව ඉදිරිපත් කර ඇති බව එම සංවිධානය පෙන්වා දෙයි. ඔවුන් පවසන්නේ අදාළ මූලාශ්‍ර පිළිගත නොහැකි බවයි. එමෙන්ම මානව හිමිකම් කඩවීම් සම්බන්ධයෙන් විමර්ශනයක් සිදුකිරීමට මානව හිමිකම් කාර්යාලයට තනිව ඉදිරිපත්වීමේ හැකියාවක් ව්‍යවස්ථානුකූලව නොමැති බව ද අදාළ සංවිධානය පෙන්වා දෙයි. එබැවින් මෙම තත්ත්වය එක්සත් ජාතීන්ගේ ප්‍රතිපත්තීන් බිඳ දැමීමක් බව පවසන ශ්‍රී ලංකාවේ සාමය සඳහා ලෝක සංවිධානය අවධාරණය කර තිබේ. මේ අතර චැනල් ෆෝ නාලිකාවේ වීඩියෝපටයට ප්‍රතිචාර වශයෙන් ස්විස්ටර්ලන්තය මූලික කරගත් “යුනිටි ෆෝ යුනයිටඩ් ශ්‍රී ලංකා“ නමැති සංවිධානය විසින් “ ද ලාස්ට් පේස්“ නමැති කෙටි චිත්‍රපටය මානව හිමිකම් කවුන්සිලයේ ක්‍රියාකාරීන් හා නියෝජිතයින් හමුවේ ප්‍රදර්ශනය කිරීමට පියවර ගෙන ඇති බව වාර්තා වෙයි. මානව හිමිකම් කවුන්සිලයට ඉදිරිපත්ව ඇති යෝජනාවට එරෙහිව බ්‍රිතාන්‍යය, ප්‍රංශය සහ ඉතාලියේ වෙසෙන ශ්‍රී ලාංකිකයින් පසුගිය දින කිහිපයේ දී විරෝධතා ව්‍යාපාරවල නිරත වුණි. අදාළ යෝජනාවලියට සහයෝගය ලබානොදෙන ලෙස බලකරමින් මානව හිමිකම් කවුන්සිලය අභියසදී යුරෝපයේ වෙසෙන ශ්‍රී ලාංකිකයින්ගේ සහභාගීත්වයෙන් හෙට(24) දිනයේ දැවැන්ත උද්ඝෝෂණයක් සංවිධානය කර ඇති බව ද වාර්තා වෙයි.", "URL": "https://sinhala.adaderana.lk/news.php?nid=41997", "Category": null, "Parent URL": null}