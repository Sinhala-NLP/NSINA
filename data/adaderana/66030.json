{"Source": "Adaderana", "Timestamp": "November 14, 2016 04:05 pm", "Headline": " ජීවිතේ එපා වුණත් වස කුප්පියක් ගන්න බෑ", "News Content": "නීතිපතිවරයා හමුදා කුමන්ත්‍රණයක හෝ ප්‍රජාතන්ත්‍රවාදය විනාශ කිරීමේ කුමන්ත්‍රණයක කොටස්කරුවෙක්දැයි පිවිතුරු හෙළ උරුමයේ ලේකම් පා.ම නීතීඥ උදය ගම්මන්පිල මහතා ප්‍රශ්න කර සිටියි. රටේ ජාතික ආරක්ෂාව පිළිබඳ ප්‍රශ්නයක ලිපි ගොනු මාස 22ක් තමන්ගේ කොට්ටය කරගෙන නිදා ගැනීමේ අයිතියක් නීතිපතිවරයාට නොමැති බවත්, ඒ සම්බන්ධයෙන් පාර්ලිමේන්තුවේදී ප්‍රශ්න කර තිබියදීත් ඒ පිළිබඳ නිහඬව සිටීමෙන් මෙම සැකය මතුවන බවත්, ඒ මහතා පවසයි.එතුමා මේ බව කියා සිටියේ අද (14) කොළඹ පැවති මාධ්‍ය හමුවකට එක්වෙමිනි.එහිදී වැඩිදුරටත් අදහස් දැක්වූ ඒ මහතා වැඩිදුරටත් මෙසේද පැවසීය.අයවැය කතාව සමඟ ඉදිරිපත් කළ රාජ්‍ය මූල්‍ය කළමනාකරණ වාර්තාවේ දෙවන ඡේදය පටන් ගන්නේ ශ්‍රී ලංකාවේ ආර්ථිකයේ දැක්ම ධනාත්මක වේ කියලා. පට්ටපල් බොරුනෙ. ලෝකයේ ප්‍රධානම ආර්ථික ශ්‍රේණිගත කරන සමාගම් තුනක්ම ලංකාවේ ආර්ථිකය ස්ථාවර නෑ කියනවා. 2016 පෙබරවාරි 29 දා ෆිච් ශ්‍රේණිගත කිරීමේ දී ලංකාවේ ආර්ථිකය බීබී ස්ථාවර සිට බී+ අවදානම් දක්වා පහත දමා තිබෙනවා. ග්‍රීක ආර්ථිකය කඩා වැටෙන විට ග්‍රීකයට ලැබුණු ෆිච් ශ්‍රේණිගත කිරීමත් බී+ අවදානම්. ඒ කියන්නේ ලංකාවේ ආර්ථිකය කඩා වැටීමේ අවදානමක් තිබෙනවා. ග්‍රීක ආර්ථික කඩා වැටීමෙන් අත් පුළුස්සා ගත් ආයෝජකයෝ දැන් ලංකාවේ බැඳුම්කර වල ආයෝජනය කරාවි ද? අඩුම ගණනේ ලංකාවට අඩු පොළියට ණය ලබා දේවි ද? මේ අශුභවාදී ආර්ථික පසුබිම හේතුවෙන් තමයි සෘජු ආයෝජකයින් ලංකාවට එන්නේ නැත්තේ. කොටස් වෙළෙඳපොළ ආයෝජකයින් ලංකාවෙන් අකුලගෙන යන්නේ.2016 මාර්තු 10 තවත් ප්‍රමුඛ පෙළේ ශ්‍රේණිගත කරන ආයතනයක් වන ස්ටෑන්ඩර්ඩ්ස් ඇන්ඩ් පුවර්ස් ලංකාවේ ආර්ථිකය බී+ ස්ථාවර සිට අවදානම් මට්ටමට පහත දමා තිබුණා. ඒ වගේම 2016 ජූනි මාසයේ දී මූඩිස් විසින් ලංකාවේ ආර්ථිකය බී1 ස්ථාවර මට්ටමේ සිට සෘණ නැතිනම් අවදානම් මට්ටමට පහත දමා තිබුණා. ෆිච්, ස්ටෑන්ඩර්ඩ්ස් ඇන්ඩ් පුවර්ස් සහ මූඩිස් යන ආයතන තුනම ලංකාවේ ශ්‍රේණිය පහත දැමීමට හේතුත් කියා තිබුණා. ආර්ථික වර්ධනය කඩා වැටීම, රාජ්‍ය මූල්‍ය හිඟය ඉහළ යෑම, ගෙවුම් ශේෂ හිඟය භයානක අඩියකට වැටීම, ආණ්ඩුව පාලනයකින් තොරව ණය ගැනීම, ණය පොළී අධික ලෙස ඉහළ යෑම සහ රාජ්‍ය මූල්‍ය කළමනාකරණය පිළිබඳ ආණ්ඩුව කෙරෙහි තැබූ බලාපොරොත්තු සුන්වීම තමයි හේතු විදියට දක්වලා තිබෙන්නේ. හැම ආයතනයක්ම බැණලා තිබෙන්නේ මුදල් ඇමතිතුමාටයි. හොඳ වෙලාවට ලංකාවේ පත්තර මේකට වැඩි ප්‍රසිද්ධියක් දුන්නේ නෑ. පත්තරේ දැම්මා නම් ජනාධිපතිතුමා මුදල් ඇමතිව වහාම ඉවත් කරනවා. මේ ශ්‍රේණිගත කිරීම් ගැන ආයෝජකයෝ දන්නවා. ඒ අතරේ මුදල් ඇමතිතුමා ලංකාවේ ආර්ථිකයේ දැක්ම ධනාත්මකයි කියන විට මුදල් ඇමතිතුමා බොරු කියන්නේ කියලා මේ අය දන්නවා. ඉතින් අයවැය පිළිබඳ කවුරුත් කිසිම විශ්වාසයක් තබන්නේ නෑ.අයවැය යෝජනා අතුරෙන් නරකම යෝජනාව තමයි නඩු පැවරීමටත් ගාස්තුවක් අය කිරීම. මේක නම් ඒකාබද්ධ විපක්ෂය ඉලක්ක කර ගත් යෝජනාවක්. අපි පසුගිය කාලයේ ආණ්ඩුවට එරෙහිව විශාල නඩු ගණනාවක් ගොනු කළා. වැට් බදු පනත පමණක් අපි තුන් වරක් උසාවියේ අභියෝගයට කළා. එයින් මුදල් ඇමතිතුමා දැඩි පීඩනයකට ලක් වුණා. විද්දේ ඒකාබද්ධ විපක්ෂයට වුණත් වැදුණේ ජනතාවට. කෙනෙකු උසාවියට යන්නේ තමන්ට අසාධාරණයක් වුණාම යුක්තිය ඉටු කර ගන්න. දැන් යුක්තිය ඉටුකර ගන්න නම් උසාවි ගාස්තු ගෙවන්න මුදල් තිබෙන්න ඕනෑ. ඒ අනුව යුක්තිය කියන්නෙත් ඇති හැකි අයට පමණක් භුක්ති විඳිය හැකි භාණ්ඩයක් වෙලා. ඉස්සර රජ කාලයේ අසාධාරණයකට ලක් වුණාම යුක්තිය ඉටු කර ගන්න ගම් මුලාදෑනියන් මුණ ගැසෙන්න ඕනෑ. එතකොට දැකුම් නමින් තුටු පඬුරු ගෙනියන්න ඕනෑ. දැකුම් ගෙනියන්න වත්කමක් නැති අය අසාධාරණය ඉවසගෙන ජීවත් වෙන්න ඕනෑ. උසාවි ගාස්තු හඳුන්වා දීමෙන් ලංකාව යළි වැඩවසම් යුගයට ගෙන ගොස් තිබෙනවා.මේ අයවැයෙන් පස්සේ සල්ලි නැති මිනිසාට විතරක් නොවේ, සල්ලි තිබෙන මිනිසාටත් ජීවත් වීම ප්‍රශ්නයක් වෙලා. බැංකුවල සල්ලි තැන්පත් කරන්න බෑ පොළී මත බදු ගහනවා. කොටස් වෙළෙඳපොළේ ආයෝජනය කරන්න බෑ විකුණන විට ප්‍රාග්ධන බදු ගහනවා. ඉඩමක ආයෝජනය කරන්න බෑ විකුණන විට බදු ගහනවා. මේවා ගැන සිතමින් පාරේ යන්න බෑ මාර්ග අනතුරක් වුණොත් දඩය රු 2,500යි. තුවාල වී රෝහලට ගෙන ගියාම වැට් බද්දට අමතරව තවත් රු25,000ක් ගෙවන්න ඕනෑ. මේ ගැන කෙතරම් කේන්ති ගියත් අඩුම ගණනේ නඩුවක් පවරන්න බෑ. නඩු දාන්නත් ගාස්තුවක් අය කරනවා. ජීවිතේ එපා වුණත් වස කුප්පියක් ගන්න බෑ ඒකටත් වැට් ගහලා. ඒ නිසා මෙවර අයවැය යෝජනාවක් ලෙස ඇති හැකි නැති බැරි සෑම නිවසකටම ආණ්ඩුවේ වියදමෙන් වස කුප්පියක් ලබා දෙන්න යෝජනා කරනවා.මේ දිනවල ඇමෙරිකාවේ ජනාධිපතිවරණය ඉතාම අසීලාචාර තැනකට පත්වෙලා තියෙනවා පරාජය පිළිගන්නේ නැතුව හිලරි ක්ලින්ටන් මැතිනියගේ පාක්ෂිකයන් මහපාරේ තාමත් උද්ඝෝෂණ කරනවා. අපි දැක්කා එක්තරා කාන්තාවක් පාර මැද්දේ ඇඳුම් ගලවලා මළපහ කරළා ඒ අසුචි ඩොනල්ඩ් ට්‍රම්ප්ගේ ඡායාරුපවල ගානවා. අද මෙවැනි තත්ත්වයකට හිලරි ක්ලින්ටන්ගේ පාක්ෂිකාවන් පත්වෙලා තියෙනවා පරාජය දරා ගැනීමට නොහැකිව.2015 ජනවාරි 08 වෙනිදා අපි අමෙරිකාවට ආදර්ශයක් ලබා දුන්නා. නිල ඡන්ද ප්‍රතිඵල නිකුත් වුණේ පස්වරු එකකට විතර නමුත් උදෑසන එකට විතර අපිට ඡන්ද මධ්‍යස්ථාන මට්ටමින් ලැබුණු තොරතුරු අනුව අපි දැන ගත්තා මහින්ද රාජපක්ෂ මැතිතුමා පරාදයි කියලා. මහින්ද රාජපක්ෂ මහතා සමඟ කාර්යාල කාමරයේ තිබුණු සාකච්ඡාවට වාඩිවුණු 12දෙනාගෙන් කෙනෙක් මම. ඒ නිසා මේ ආණ්ඩුව 2015 ජනවාරි 16 වෙනිදා හාපුරා කියලා පොලීසියෙන් ප්‍රශ්න කරන්න අරගෙන ගිය විපක්ෂයේ දේශපාලකයත් මම. හමුදා කුමන්ත්‍රණයකින් බලය අල්ල ගන්න ජනවාරි 08 වෙනිදා කුමන්ත්‍රණය කරා කියලා. අපි තිරණය කරා අපි පරාජය වී අවසානයි. අලුත් පිරිසට රට බාර දීලා රාජ්‍ය බලයෙන් නික්ම ගියා. පාන්දර 03ට විතර වත්මන් අගමැතිතුමා මහින්ද රාජපක්ෂ මැතිතුමා හමුවෙලා බැරක් ඔබාමා හා ඩොනල්ඩ් ට්‍රම්ප් අතර බලය හුවමාරුව පිළිබඳ සාකච්ඡාවක් පැවැත්තුවා වගේ සකච්ඡාවක් පවත්වලා උදැසන 6ට පමණ සියළු දෙනාටම සමුදීලා තමන්ගේ මැද මුලන නිවස බලා ගියා.කවුරුවත් මෛත්‍රීපාල ජනාධිපතිවරයා පිළිගන්න බෑ කියලා පාරේ උද්ඝෝෂණය කළේ නෑ. මේ මැතිවරණ ප්‍රතිඵලය වෙනස් කළ යුතුයි කියලා කිව්වේ නෑ. පාර මැද මළපහ කරලා ඒ අසුචි මෛත්‍රීපාල සිරිසේන මහතාගේ ඡයාරුපවල ගාන්න කවුරුවත් ඉදිරිපත් වුණේ නෑ. පරාජය නිහතමානීව බාර ගැනීමේ හැකියාවක් එදා එක්සත් ජනතා නිදහස් සන්ධානයේ නායකයන්ට පාක්ෂිකයන්ට තිබුණා. අද ක්ලින්ටන් නෝනා ඇතුළු පාක්ෂිකයන්ට නැත්තෙත් ඒකයි. ඇමෙරිකාවේ ප්‍රතිපත්තිය නම් පැරදුණු කෙනා පරාජය බාර ගෙන ජයග්‍රාහකයාට සුබ පැතුවට පස්සේ තමයි ජයග්‍රාහකයා ඇවිල්ලා තමන්ගේ ජයග්‍රාහී කතාව කරන්නේ. නමුත් ක්ලින්ටන් නෝනට තමන්ගේ පාක්ෂිකයන් ඉදිරියට එන්නවත් හැකියාවක් තිබුණේ නෑ. ඩොනල්ඩ් ට්‍රම්ප්ට දුරකථනයෙන් කතා කරලා තමයි සුබ පැතුවේ ඔහුට ජයග්‍රාහී කතාව කරන්න අවශ්‍ය පසුබිම හැදුවේ.අද ඇමෙරිකාවේ වන දේ එදා ලංකාවේ වෙන්න තිබුණා මහින්ද රාජපක්ෂ මැතිතුමා ජයග්‍රහණය කරා නම්. අපිට තොරතුරු ලැබුණා පාක්ෂිකයන් සමඟ ඇවිත් අරලියගහ මන්දිරය වටලන්න එදා විපක්ෂයේ සිටිය අය සූදානම්ව සිටියා කියලා. අපිට පැය 48කට කලින් තොරතුරු ලැබිලා තිබුණා. අපි මේ පිළිබඳව සකාච්ඡා කරලත් තිබුණේ. නමුත් අපි මැතිවරණ ප්‍රතිඵල එන්නත් පැය 12කට කලින් වත්මන් අගමැතිතුමා සමඟ බලය හුවමාරු කර ගැනීමේ සාකච්ඡාවක් පැවැත්වුණු නිසා මේ අයට පරාජය පිළිනොගැනිමේ අරගලය කරන්න වුණේ නෑ. අපිට මතකයි 2010ත් එහෙමයි. පරාජය පිළිගන්නේ නැතුව කොම්පියුටර් ජිල්මාට් කිව්වා. නමුත් උසාවි ගිහිල්ලා නඩුව දාන කොට කොම්පියුටර් ජිල්මාට් කැල්ල හැලිලා. ඒකෙන් පෙන්නේ අද ක්ලින්ටන් නෝනගේ පාක්ෂිකයන් සම වන්නේ අද බලයේ ඉන්න අයටයි. ඔවුන් ජනාධිපතිවරණය පැරදුණා නම් ලංකාවේ ඇතිවෙන්න තිබුණෙත් මේ හා සමාන තත්වයක්. අද ලංකාවේ ආණ්ඩුවේ ඉන්න අයටත් ඇමෙරිකාවේ විපක්ෂයේ ඉන්න අයටත් බුදුරාජාණන් වහන්සේ ඉගැන්වු තාදී ගුණය වඩමින් ජයග්‍රහණයත් පරාජයක් එක සේ භුක්ති විඳින්න කියන ඉල්ලීම කරනවා.මට තියෙනවා මාධ්‍ය හරහා ජනතා අධිකරණයට පැමිණිල්ලක් ඉදිරිපත් කරන්න. තමුන්නාසේලා දන්නවා මම කලින් කිව්වා 2015 ජනවාරි 16වෙනිදා මේ ආණ්ඩුව තමන්ගේ මර්දන හස්තයට පාවිච්චි කරපු පළවෙනි ගොදුර මම. ජනවාරි 08 රාත්‍රියේ හමුදා කුමන්ත්‍රණයකින් මැතිවරණ ප්‍රතිඵල වෙනස් කිරිමට උත්සාහ කරා කියලා තමයි මාව රහස් පොලීසියට අරන් ගියේ. මාව ප්‍රශ්න කරලා මාස 22ක් වුණා හමුදා කුමන්ත්‍රණයක් වුණේ නෑ කියලා අපි කිව්වා. මංගල සමරවීර ඇමතිතුමා තමයි පැමිණිල්ල කරන්නේ ජනවාරි 08 රාත්‍රියේ හමුදා කුමන්ත්‍රණයකින් බලය තබා ගැනීමටත් මැතිවරණ ප්‍රතිඵල වෙනස් කිරිමට උත්සාහ කරා කියලා මේ ගැන කඩිනමින් සොයා බලන්න ජාතික ආරක්ෂාවට හා ප්‍රජාත්‍රන්තවාදයට ප්‍රශ්නයක් කියලා තමයි විදේශ ඇමතිතුමා රහස් පොලීසියට ප්‍රකාශ කරලා තියෙන්නේ. එක පැත්තකින් පැමිණිල්ල කරන්නේ විදේශ ඇමතිවරයා අනෙක් පැත්තෙන් ජාතික ආරක්ෂාව හා ප්‍රජාත්‍රන්තවාදය පිළිබඳ ප්‍රශ්නයක් මාස 22ක් ගියා අද වනතුරු නීතිපති උපදෙස් දීලා නෑ මේ පිළිබඳ නඩුවක් පැවැරීමට ප්‍රමාණවත් සාක්ෂි තියෙනවද කියලා. මම ඒ පිළිබඳ පාර්ලිමේන්තුවේ දී ප්‍රශ්න කරාම පොලීසිය බාර ගරු සාගල රත්නායක ඇමතිතුමා ප්‍රකාශ කළේ අපි මේ පිළිබඳ විමර්ශන කරලා නීතිපතිට යැව්වා නීතිපති තවමත් මේ පිළිබඳ උපදෙස් දුන්නේ නෑ කියලා.මට විරුද්ධව පෞද්ගලික කාරණාවකට පුද්ගලයෙක් පැමිණිලි කරාම මාව අත්අඩංගුවට ගන්න ලිපි ගොනුව බලල නියම කරන්න නීතිපතිට ගියේ පැය 24යි. උදෑසන නීතිපතිට ලිපි ගොනුව එනවා හවස පොලීසියට යවලත් ඉවරයි අත්අඩංගුවට ගන්න කියලා. ජාතික ආරක්ෂාව පිළිබඳ ප්‍රශ්නයේ දී රටේ විදේශ ඇමතිතුමා පැමිණිලි කරලත් මාස 22ක් යනකන් නීතිපති නිදි. තමන්ට අවාසිදායක ලිපි ගොනු නීතිපතිතුමාට පේන්නේ නෑ කියලා අපි හිතනවා. මොකද ජාතික ආරක්ෂාව පිළිබඳ ප්‍රශ්නයක ලිපි ගොනු මාස 22ක් තමන්ගේ කොට්ටය කරගෙන නිදා ගැනීමේ අයිතියක් නීතිපතිවරයාට නෑ. පාර්ලිමේන්තුවේ ප්‍රශ්න කර තිබියදීත් මේ පිළිබඳ නිහඬව සිටීමෙන් නීතිපතිවරයා හමුදා කුමන්ත්‍රණයක හෝ ප්‍රජාතන්ත්‍රවාදය විනාශ කිරීමේ කුමන්ත්‍රණයක කොටස්කරුවෙකුද කියන සධාරණ සැකය අද අපිට ඇති වෙලා තියෙනවා.", "URL": "https://sinhala.adaderana.lk/news.php?nid=66030", "Category": null, "Parent URL": null}