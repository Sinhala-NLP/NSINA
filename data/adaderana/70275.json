{"Source": "Adaderana", "Timestamp": "March 1, 2017 01:28 pm", "Headline": "ටොප් 9 චෝදනාව රාජිතට ", "News Content": "ආණ්ඩුවේ දූෂිතයින්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කිරීමට ආරම්භ කළ වැඩපිළිවෙළෙහි නව වන හෙළිදරව්ව සෞඛ්‍ය අමාත්‍ය රාජිත සේනාරත්න මහතාට එරෙහිව සිදු කරන බව ඒකාබද්ධ විපක්ෂයේ පාර්ලිමේන්තු මන්ත්‍රී රංජිත් සොයිසා මහතා පවසයි. අද (01) පැවති මාධ්‍ය හමුවකට එක් වෙමින් ඔහු මේ බව පැවසීය. පිළිකා රෝගීන්ට සහන සලසා දුන් බව පැවසුව ද අමාත්‍ය රාජිත සේනාරත්න මහතා රුපියල් මිලියන 1500 ක් වියදම් කරමින් රුසියාවේ නිෂ්පාදිත පිළිකා රෝගීන් සඳහා නිර්දේශිත බාල වර්ගයේ අත්‍යාවශ්‍ය ඖෂධයක් ගෙන්වා ඇති බවට මන්ත්‍රීවරයා මෙහිදී චෝදනා කර සිටියේ ය. රාජිත සේනාරත්න මහතා සිදු කර ඇති මෙම වංචාව හුදෙක් මුදල් වංචාවකට වඩා එය මානුෂීය ගැටළුවක් බව ද මන්ත්‍රීවරයා මෙහිදී වැඩි දුරටත් පැවසීය. ප්‍රථම වරට වත්මන් අමාත්‍යධූරයේ පමණක් නොව මීට පෙර පැවති ධීවර අමාත්‍යධූරයේ දී රාජිත සේනාරත්න මහතා විසින් සිදු කලා යැයි පැවසෙන මූල්‍ය වංචාවන් රැසක් ද රංජිත් සොයිසා මහතා මෙහිදී කියා සිටියේ ය. මෙහිදී අදහස් දක්වමින් පාර්ලිමේන්තු මන්ත්‍රී මහින්දානන්ද අලුත්ගමගේ මහතා කියා සිටියේ වත්මන් ආණ්ඩුව මේ වන විට සිදුකර ඇති සියලු ගනුදෙනුවල අලාභය රුපියල් මිලියන 98 ක් වී ඇති බවයි.", "URL": "https://sinhala.adaderana.lk/news.php?nid=70275", "Category": null, "Parent URL": null}