{"Source": "Adaderana", "Timestamp": "March 29, 2013 01:02 pm", "Headline": "රෙදි කඩේට ගහලා තියෙන්නේ ආදර සිද්ධියකට", "News Content": "පැපිලියාන ප්‍රදේශයේ ඇති වු කලහකාරී සිද්ධියට හේතුව පෞද්ගලික ආරවුලක් බව පොලීසිය පවසයි. තරුණයෙකු සහ බාලවයස්කාර දැරියක අතර ආදර සබඳතාවක් ගැටුමට හේතුවී ඇති බව පොලිස් මාධ්‍ය ප්‍රකාශක පොලිස් අධිකාරි බුද්ධික සිරිවර්ධන මහතා සඳහන් කළේය. පැපිලියාන ප්‍රදේශයේ රෙදිපිළි අලෙවිසැලකට ඊයේ (28) රාත්‍රී කිසියම් පිරිසක් විසින් ගල්මුල් ප්‍රහාරයක් එල්ල කර තිබිණි. ඒ හේතුවෙන් අදාළ වෙළෙඳසැලට හානි සිදුවී ඇති අතර එක් අයෙකුට තුවාල සිදුව තිබු බව පොලීසිය පැවසුවේය. පොලීසියේ මැදිහත් වීමෙන් ගැටුම්කාරී තත්ත්වය පාලනය කළ අතර ඒ සම්බන්ධයෙන් විශේෂ පොලිස් කණ්ඩායමක් විමර්ශන ආරම්භ කර තිබේ. කෙසේ වුව ද සිද්ධිය සම්බන්ධයෙන් මෙතෙක් අත්අඩංගුවට ගෙන නොමැති බව පොලීසිය සඳහන් කළේය.", "URL": "https://sinhala.adaderana.lk/news.php?nid=32831", "Category": null, "Parent URL": null}