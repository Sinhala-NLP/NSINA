{"Source": "Adaderana", "Timestamp": "March 15, 2017 06:37 am", "Headline": "බස්වලට ප්‍රමුඛතාව දීම සාර්ථකයි- විවේචන ආවත් පොදු ප්‍රවාහනය ඉදිරියට ගන්නවා", "News Content": "ප‍්‍රමුඛතා මංතීරුව දෙවන දිනය වන විට සාර්ථකව ක්‍රියාත්මක වූ බවත්, විධිමත් අධ්‍යයනයකින් අනතුරුව ප‍්‍රමුඛතා මංතීරුව ඉදිරියටත් ක්‍රියාත්මක කරන බව මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි.මහානගර සහ බස්නාහිර සංවර්ධන අමාත්‍ය පාඨලී චම්පික රණවක මැතිතුමා මෙම අදහස් පළකරනු ලැබුවේ ප‍්‍රමුඛතා මංතීරුවේ ප‍්‍රගතිය පිළිබඳව මාධ්‍ය දැනුවත් කිරීමේ මාධ්‍ය හමුවකට ඊයේ (14) දින සහභාගී වෙමිනි. මෙම අවස්ථාවට නියෝජ්‍ය අමාත්‍ය ලසන්ත අලගියවන්න, මහාචාර්ය අමල් කුමාරගේ, ආචාර්ය සමන් විද්‍යාපතිරණගේ යන මහත්වරුන් හා ශ‍්‍රී ලංකා රථවාහන පොලීසියේ නිලධාරීන් ඇතුළු පිරිසක් සහභාගී වූහ.එහිදී වැඩිදුරටත් අදහස් දැක්වූ අමාත්‍යවරයා මෙසේද සඳහන් කළේය.“පොදු ප‍්‍රවාහන සේවා සඳහා ප‍්‍රමුඛතා මංතීරුවක් හඳුන්වාදීම සිදු කරනු ලැබුවා. ආරම්භයක් හැටියට රාජගිරිය මංසන්දියේ සිය ආයුර්වේද මංසන්දිය දක්වා බස්රථ සඳහා ප‍්‍රමුඛතා මංතීරුවක් වෙන් කරලා දුන්නා. මේක අලූත් අත්දැකීමක් නිසා අපි කලින්ම ප‍්‍රකාශ කළා අනිවාර්යයෙන්ම මාර්ග අපහසුතා ඇතිවෙන්න පුළුවන් කියලා පෞද්ගලික අංශයේ රථවාහනවල පැමිණෙන අයට. ඒ ගැන අපි කනගාටුව ප‍්‍රකාශ කරනවා. නමුත් ඊයේ ලැබුණු පර්යේෂණවල ප‍්‍රතිඵල හැටියට අද වෙන කොට ඒවා නිවැරදි කරගෙන අද අපේ පොලීසියේ අයත් සාක්ෂි දරණවා. අපි යම් කිසි වර්ධනයක් දියුණුවක් එමගින් ලබාගෙන ඒ වැඩසටහන අපි සාර්ථක කර ගත්තා. සමහර මාධ්‍යවල පිටු ගණන් මේ ප‍්‍රශ්ණය පළකර තිබුණා. ඇත්තටම මේ රටේ මේ වගේ අලූත් දේවල් කරනකොට මේ වගේ ගැටළු පැණ නගිනවා. පිටු පුරවලා මේක නිසා ට‍්‍රැෆික් ඩබල් උනාය. මෙය මෝඩ පියවරයක් ආදී වශයෙන් ඉතාම සහසික විවේචන එල්ල උනා. ඒ විවේචනවලට අද ප‍්‍රායෝගිකව අපේ ට‍්‍රැෆික් පොලීසියේ අයත්, මෙය කි‍්‍රයාත්මක කළ විද්වත් පිරිසත් අත එයට ප‍්‍රායෝගික පිළිතුරක් දීලා තිබෙනවා.අපි ඔබ හැමගෙන් ම ඉල්ලා සිටින්නේ මේ වගේ දේවල් සඳහා නිර්දය විවේචන ඉදිරිපත් කිරීම නෙමෙයි. අපි මේ ප‍්‍රශ්නයට නිවැරදි විසඳුමක් සොයා ගත යුතුයි. පැයකට බස්රථ 100 කට ආසන්න ප‍්‍රමාණයකින්, සෙනග හාරපන්දාහක් අරගෙන යනකොට මෝටර් රථ දෙදාහක් තුන්දාහකින් අරගෙන යන්නේ ඊට වඩා අඩු ප‍්‍රමාණයක්. එතකොට කාටද ප‍්‍රමුඛතාවය දිය යුත්තේ කියන එක තමයි මෙතන වැදගත් දේ. අපට පෙනී ගිහින් තිබෙනවා අද දිනයේ බස්රථවල කාර්යක්‍ෂමතාවය වැඩිවෙලා කියලා. ඒ වගේම අනෙකුත් වාහනවල තිබූ තදබදයත් ඊයේ තිබූ ගැටළුව අද විසඳිලා කියලා. එම නිසා මේ ක්‍රියාදාමය අපි හෙටත් ගෙන යනවා. ඒ ලැබෙන ප‍්‍රතිඵල අනුව අපි ඉදිරි ක්‍රියාමාර්ග ගන්නවා.අනිවාර්යයෙන්ම අපි එකක් ප‍්‍රකාශ කරන්න ඕනේ ඔය නිර්ධය සහසික විවේචන මොනවා තිබුණත්, පොදු ප‍්‍රවාහන සේවය ඉදිරියට ගැනීම සඳහා අපි ඉදිරි පියවර තබනවා. ඒක තමයි අපට අනාගතය සඳහා තිබෙන එකම මග. විශේෂයෙන්ම කියන්න ඕනේ අපේ දුර්වලතා කිහිපයක් තිබෙනවා. එකක් තමයි අපේ මගී බස්රථ. ඒ වගේම අපේ දුම්රිය මැදිරි කාලානුරූපව වෙනස් වෙලා නැහැ. අපි දකින්නේ එක්දහස් නමසිය හැත්තැගණන්වල තිබුණු තත්වය තමයි තවමත් තියෙන්නේ. එයත් කාලානුරූපව වෙනස් විය යුතුයි අපේ ජනතාවට ගමන් කළ හැකි අයුරින්. ඒ අතරේ වැදගත්ම දේ ඒවාට ප‍්‍රමුඛතාවය ලැබිය යුතුයි. දුම්රියට ප‍්‍රමුඛතාවය ලැබෙනවා. නමුත් මගී ප‍්‍රවාහන, පොදු ප‍්‍රවාහන බස්රථවලට ප‍්‍රමුඛතාවය ලැබෙන්නේ නැහැ. එම නිසා ප‍්‍රමුඛතාවය ලබාගැනීම තමයි අපේ අරමුණ.පසුගිය දශකයක පමණ කාලය තුළ අපේ රටේ රාජ්‍ය ආයෝජනවලින් 45 % ක් ම වැයවුණේ පාරවල් හදන්න. ඒකෙන් රටේ නරකක් උනා කියලා අපි කියන්නේ නැහැ. පාරවල් කාපට් උනා අධිවේගී මාර්ග හැදුනා. නමුත් පොදුවේ මාර්ග තදබදය එයින් පාලනය උනේ නැහැ. එයට හේතුව ඒ අධිවේගී මාර්ග සමග විධිමත් ප‍්‍රවාහන පද්ධතියකට තුඩු දෙන පරිදි නාගරිකරණය සංවර්ධනය උනේ නැහැ. එසේම පොදු ප‍්‍රවාහනය ශක්තිමත් උනේ නැහැ.", "URL": "https://sinhala.adaderana.lk/news.php?nid=70886", "Category": null, "Parent URL": null}