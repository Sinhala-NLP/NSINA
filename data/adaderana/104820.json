{"Source": "Adaderana", "Timestamp": "February 22, 2019 01:08 pm", "Headline": "බ්‍රසීලය සමඟ දේශසීමා වසා දැමීමට වෙනිසියුලානු රජයෙන් තීරණයක්", "News Content": "බ්‍රසීලය සමඟ පවතින දේශසීමා වසා දැමීමට වෙනිසියුලානු රජය තීරණය කර තිබේ. විදේශීය මානුෂීය ආධාර රටට ඇතුළු කරගැනීම සම්බන්ධයෙන් ඇති කර වූ මතභේදයක් දුරදිග යාම හේතුවෙන් මෙසේ දේශසීමා වසා දැමීමට සිදුවූ බව මේ සම්බන්ධයෙන් අදහස් දක්වමින් වෙනිසියුලානු ජනාධිපතිවරයා පැවසීය. හමුදා මූලස්ථානයේ සිට රූපවාහිනිය ඔස්සේ ජනතාව අමතමින් ප්‍රකාශයක් නිකුත් කළ ජනාධිපති නිකලස් මදුරෝ වැඩිදුරටත් පැවසුවේ අවශ්‍ය වුවහොත් කොලොම්බියාව සමගින් පවතින දේශසීමාවද වසා දැමීමට කටයුතු කරන බවයි. කෙසේ වෙතත් එසේ කිරීමට තමන් අකමැති බවත් ඔහු එහිදී පවසා තිබුණි. විපක්ෂය ජාත්‍යන්තරය හමුවට ගොස් මවා පාන ආකාරයේ හිඟයක් රට තුළ නොමැති බවත් ජනාධිපතිවරයා අවධාරණය කළේය‍. වෙනිසියුලාව වෙත විදෙස් ආධාර අනවශ්‍ය බවත් ජනාධිපතිවරයා වැඩිදුරටත් පැවසීය. රට තුළ දැඩි ආර්ථික අර්බුදයක් පවතින බවට විපක්ෂ නායක ජුවාන් ගුවයිඩෝ විසින් ජාත්‍යන්තරය හමුවේ අවස්ථා කිහිපයකදී පැවසීය. ඊට ප්‍රතිචාර ලෙස වෙනිසියුලානු වැසියන් වෙත විදෙස් මානුෂීය ආධාර පිටත් කර යැවුණු අතර තවමත් එම ආධාර කොලොම්බියානු දේශසීමාව වෙත එවනු ලැබුණි. කෙසේ වෙතත් ඒවා කිසිසේත් රට තුළට ගෙන ඒමට ඉඩ නොදෙන බව ජනාධිපතිවරයාගේ මතයයි. ජනාධිපති මදුරෝට එරෙහිව මාස ගණනාවක් පුරාවට රටපුරා පැවැති විරෝධතාවල කූඨප්‍රාප්තිය සනිටුහන් කරමින් තමන් රටේ ජනාධිපතිවරයා බවට විපක්ෂ නායක ගුවයිඩෝ තමන් විසින් ප්‍රකාශයට පත් කර ගත්තේය. ඔහුගේ පත්වීම බටහිර රටවල්වල ප්‍රසංසාවට ලක්වුවත්, තමන් කිසිසේත් ධුරයෙන් ඉවත්නොවන බවට මදුරෝ අවධාරණය කර සිටියේය. මේ හේතුවෙන් තවමත් ජනාධිපති ධුරයේ කටයුතු කරන්නේ මීට මාස කිහිපයකට පෙර සිය දෙවැනි ධුරකාලයේ දිවුරුම් දුන්නේ ජනාධිපති නිකලස් මදුරෝයි.", "URL": "https://sinhala.adaderana.lk/news.php?nid=104820", "Category": null, "Parent URL": null}