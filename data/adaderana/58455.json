{"Source": "Adaderana", "Timestamp": "March 21, 2016 11:09 am", "Headline": "අධිකරණ භූමියේ යකා නැටූ තවත් හත්දෙනෙකුට ඇප ලැබෙයි", "News Content": "අධිකරණ කටයුතුවලට බාධාවන පරිදි අධිකරණ භූමියේ කලහකාරී ලෙස හැසිරුණු හත්දෙනෙකුට අද(21)‍හෝමාගම ප්‍රධාන මහේස්ත්‍රාත් රංග දිසානායක මහතා විසින් ඇප ලබා දී තිබේ.එම හත්දෙනා අතර භික්ෂුන් වහන්සේලා පස් දෙනෙකු හා කාන්තාවන් දෙදෙනෙකු වන බව අදදෙරණ වාර්තාකරු පවසයි.පසුගිය දිනෙක හෝමාගම මහේස්ත්‍රාත් අධිකරණයේ විභාගවෙමින් පැවති නඩුවකදී ගිහි පැවදි බොහෝ පිරිසක් කලහකාරී ලෙස හැසිරෙමින් අධිකරණ කටයුතුවලට බාධාවන පරිදි ක්‍රියා කළ බැවින් ඔවුන් අත්අඩංගුවට ගන්නා ලෙස අධිකරණය විසින් වරෙන්තු නිකුත් කර තිබිණි.ඉන් පසුව මෙම පිරිස් විටෙන් විට පොලීසියට බාරවී පසුව අධිකරණය‍ට ඉදිරිපත් කරනලදුව රක්ෂිත බන්ධනාගාර ගතකරන ලද අතර බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමි ඇතුළු කිහිපදෙනෙකු මීට පෙරාතුව ඇප මත නිදහස්විය.කෙසේ වෙතත් අදාළ නඩුව අද කැඳවූ අවස්ථාවේ භික්ෂුන් වහන්සේලා පස්දෙනෙකු හා කාන්තාවන් දෙදෙනෙකු‍ ලක්ෂය බැගින්වන ශරීර ඇප මත මුදාහැරීමට හෝමාගම ප්‍රධාන මහේස්ත්‍රාත්වරයා නියෝග කර තිබේ.අද දිනයේ ඇප ලැබූ හිමිවරුන්ට සෑම ඉරු දිනකම හෝමාලම පොලීසිය ඉදිරියේ පෙනී සිටින ලෙසත්, නඩුවට අදාළව මාධ්‍ය ඉදිරියේ කරුණු දැක්වීමෙන් වැළකී සිටින ලෙසත් මහේස්ත්‍රාත්වරයා ‍නියෝග කර තිබේ.එමෙන්ම මේ පිළිබඳ නඩුව මාර්තු 29 වන දින නැවත කැදවීමට නියමිතව ඇත.", "URL": "https://sinhala.adaderana.lk/news.php?nid=58455", "Category": null, "Parent URL": null}