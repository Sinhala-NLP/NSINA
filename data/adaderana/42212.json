{"Source": "Adaderana", "Timestamp": "April 1, 2014 09:02 am", "Headline": "ශ්‍රීලනිප මධ්‍යම කාරක සභාව අද රැස්වෙයි", "News Content": "ශ්‍රී ලංකා නිදහස් පක්ෂයේ මධ්‍යම කාරක සභාව අද පස්වරුවේ රැස්වීමට නියමිතය. ජනාධිපති මහින්ද රාජපක්ෂ මහතාගේ ප්‍රධානත්වයෙන් පස්වරු හයට අරලියගහ මන්දිරයේ දී ශ්‍රී ලංකා නිදහස් පක්ෂ මධ්‍යම කාරක සභාව රැස්වන බව ශ්‍රී ලංකා නිදහස් පක්ෂයේ ජ්‍යෙෂ්ඨ ප්‍රකාශකයෙකු සඳහන් කළේය. බස්නාහිර සහ දකුණු පළාත් සභා මැතිවරණයේ ප්‍රතිඵලවලට අනුව පළාත් සභාවල ප්‍රධාන අමාත්‍යවරුන් පත් කිරීම සම්බන්ධයෙන් මෙහිදි වැඩි අවධානයක් යොමුවනු ඇත. බොහෝදුරට බස්නාහිර සහ දකුණු පළාත් සභා දෙක සඳහා හිටපු ප්‍රධාන අමාත්‍යවරුන් වන ප්‍රසන්න රණතුංග මහතා සහ ශාන් විජේලාල් ද සිල්වා මහතා පත්කෙරෙනු ඇති බව වාර්තා වේ. ශ්‍රී ලංකා නිදහස් පක්ෂ මධ්‍යම කාරක සභාවේ දී ගනු ලබන තීරණ සම්බන්ධයෙන් එක්සත් ජනතා නිදහස් සන්ධානයේ සියලු පක්ෂ දැනුවත් කර අවසන් තීරණයක් ගැනීමට නියමිතය. මීට අමතරව බස්නාහිර සහ දකුණු පළාත් සභා දෙක සඳහා එක්සත් ජනතා නිදහස් සන්ධානයට හිමිව ඇති ප්‍රසාද ආසනවලට පත් කරන මන්ත්‍රීවරුන් පිළිබඳව ද අද දිනයේ ශ්‍රී ලංකා නිදහස් පක්ෂ මධ්‍යම කාරක සභාවේ දී සාකච්ඡා කිරීමට නියමිතව තිබේ.", "URL": "https://sinhala.adaderana.lk/news.php?nid=42212", "Category": null, "Parent URL": null}