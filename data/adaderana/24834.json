{"Source": "Adaderana", "Timestamp": "June 7, 2012 02:36 pm", "Headline": "කැ‍ලිඩෝ වෙරළ නිරුවත් වෙරළක් කරන්න හීනෙකින්වත් සිතා නෑ", "News Content": "කළුතර, කැ‍ලිඩෝ වෙරළ තීරය සංචාරකයින් උදෙසා නිරුවතින් හැසිරිය හැකි වෙරළ තීරයක් බවට කිසිසේත්ම පත්නොකරන බව ආර්ථික සංවර්ධන නි‍යෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. අද(07) පාර්ලිමේන්තුවේ දී එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා විසින් අසන ලද පැනයකට පිළීතුරු දෙමින් හෙතෙම මේ බව සඳහන් කළ බව අද දෙරණ පාර්ලිමේන්තු වාර්තාකරු සඳහන් කළේය. කැ‍ලිඩෝ වෙරළ තීරය සංචාරකයින්ට නිරුවතින් හැසිරීමට ඉඩ ප්‍රස්ථා සලසා දෙන වෙරළ තීරයක් බවට පත්කරන බවට පළවන වාර්තාවල සත්‍යතාවයක් ඇත්දැයි අද පාර්ලිමේන්තුවේ දී දයාසිරි ජයසේකර මන්ත්‍රීවරයා විමසා සිටියේය. ඒ සඳහා පිළීතුරු දෙමින් ආර්ථික සංවර්ධන නියෝජ්‍ය අමාත්‍යවරයා කියා සිටියේ එවැනි අදහසක් පිළිබඳව සිහිනෙන් හෝ සිතා නොමැති බවය. කෙසේවෙතත් ඒ සම්බන්ධව විමසීමක් කළ බවත්, ඒ සඳහා සාක්ෂි පවතින බවත්, අදාළ ව්‍යාපෘතිය සඳහා ව්‍යාපෘති නිලධාරියෙකු ද පත්කර ඇතැයි වාර්තා වී ඇති බව ද දයාසිරි ජයසේකර මන්ත්‍රීවරයා වැඩිදුරටත් ප්‍රකාශ කර තිබේ. නමුත් එම සියලු වාර්තා අසත්‍ය බව මන්ත්‍රීවරයා වෙත පිළිතුරු දෙමින් ලක්ෂ්මන් යාපා අබේවර්ධන අමාත්‍යවරයා වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=24834", "Category": null, "Parent URL": null}