{"Source": "Adaderana", "Timestamp": "August 26, 2012 01:18 pm", "Headline": "අවු.19න් පහළ ලෝක කුසලානය ඉන්දියාවට", "News Content": "ඔස්ට්‍රේලියාවේදී පැවති වයස අවුරුදු 19 න් පහළ‍ ලෝක කුසලාන ක්‍රිකට් තරගාවලියේ අවසාන මහ තරගයේදී සත්කාරක ඔස්ට්‍රේලියානු කණ්ඩායම පරාජයට පත්කරමින් එහි කිරුළ හිමිකර ගැනීමට ඉන්දීය කණ්ඩායම සමත්විය. එම තරගයේ කාසියේ වාසිය හිමිකර ගත් ඉන්දීය කණ්ඩායම පළමුවෙන් පන්දුවට පහරදීමේ අවස්ථාව ඔස්ට්‍රේලියා කණ්ඩායමට ලබාදෙන ලදී. එහිදී ඔවුන් නියමිත පන්දුවාර 50 අවසානයේ කඩුලු 8ක් දැවී ලකුණු 225ක් ලබා ගත් අතර එම කණ්ඩායම වෙනුවෙන් විලියම් බොසිස්ටො නොදැවී ලකුණු 87ක් ලබා ගත්තේය. පන්දු යැවීමේදී ඉන්දීය කණ්ඩායමේ සන්දීප් ශර්මා ලකුණු 54ට කඩුලු 4ක් බිඳ හෙලන ලදී. ජයග්‍රහණය සඳහා ලකුණු 226 ක ඉලක්කයක් හඹා ගිය ඉන්දීය කණ්ඩායම පන්දුවාර 47යි පන්දු 4කදී කඩුලු 4ක් පමණක් දැවී ලකුණු 227ක් ලබා ජය වාර්තා කළේය. ඉන්දීය කණ්ඩායමේ ජයග්‍රහණය වෙනුවෙන් වැඩි කොටසක් ඉටු කළ කණ්ඩායම් නායක අන්මුක්ට් චන්ද් නොදැවී රැස්කළ ලකුණු සංඛ්‍යාව 111කි. මෙම තරගයේ වීරයා සම්මානය ද ඉන්දීය කණ්ඩායමේ නායක අන්මුක්ට් චන්ද්ට හිමිවු අතර තරගාවලියේ වීරයා සම්මානය ඔස්ට්‍රේලියානු කණ්ඩායමේ විලියම් බොසිස්ටොට හිමිවිය. ඒ අනුව 2012 වයස අවුරුදු 19න් පහළ ලෝක කුසලාන ක්‍රිකට් තරගාවලියේ අවසාන මහා තරගයෙන් කඩුලු 6ක ජයක් හිමිකර ගැනීමට ඉන්දීය කණ්ඩායම සමත්විය.", "URL": "https://sinhala.adaderana.lk/news.php?nid=26898", "Category": null, "Parent URL": null}