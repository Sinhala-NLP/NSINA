{"Source": "Adaderana", "Timestamp": "January 13, 2012 01:23 pm", "Headline": "අල්ලස් ගත් පොලිස් නිලධාරියා රිමාන්ඩ්", "News Content": "අල්ලස් චෝදනා මත අත්අඩංගුවට ගන්නා ලද හෝමාගම පොලිසියේ නිලධාරියෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. අල්ලස් හා දූෂණ විමර්ශන කොමිසම මගින් මෙම සැකකාර පොලිස් නිලධාරියා අත්අඩංගුවට ගෙන අධිකරණයට ඉදිරිපත් කර තිබිණි. ත්‍රිරෝද රථ රියදුරෙකු ඉදිරිපත් කළ පැමිණිල්ලකට අනුව මෙම විමර්ශනය ආරම්භ කළ බව අල්ලස් කොමිසම අධිකරණය වෙත වාර්තාවක් ඉදිරිපත් කරමින් සඳහන් කර ඇත. සැකකාර පොලිස් නිලධාරියා රථ වාහන වරදක් සම්බන්ධව අත්අඩංගුවට ගත් ත්‍රිරෝද රථ රියදුරාගේ රියදුරු බලපත්‍රය නැවත ලබාදීම සඳහා රුපියල් 1000 ක අල්ලසක් ඉල්ලා ඇති බව පැමිණිල්ලේ සඳහන් විය. පසුව එම අල්ලස් මුදල ලබාගත් අවස්ථාවේ දී සැකකරු අත්අඩංගුවට ගත් බව අල්ලස් කොමිසම අධිකරණය හමුවෙහි දැනුම් දී තිබේ. සැකකරු ඉදිරිපත් කරමින් අල්ලස් කොමිසම දැක්වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකාර පොලිස් නිලධාරියා ලබන 25 වන දින දක්වා රිමාන්ඩ් භාරයේ තැබීමට නියෝග කර ඇත.", "URL": "https://sinhala.adaderana.lk/news.php?nid=21355", "Category": null, "Parent URL": null}