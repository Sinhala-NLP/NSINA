{"Source": "Adaderana", "Timestamp": "January 31, 2019 01:07 pm", "Headline": "අතුරුදහන් වූ සිව් හැවිරිදි දැරියක් සොයා සෝදිසි මෙහෙයුම්", "News Content": "විල්පත්තුව ජාතික වනෝද්‍යානය මායිමේ පිහිටි කරුවලගස්වැව සාලියවැව නිලබැම්ම ගම්මානයේ සිව් හැවිරිදි දැරියක් අතුරුදහන් වී ඇති බව සාලිය වැව පොලීසිය පවසයි. මෙසේ ඊයේ(30 ) උදෑසන සිට අතුරුදහන් ඇත්තේ සෙනොරි නිශාරා නැමති වයස අවුරුදු හතරක දැරියකි. අතුරුදහන්වු දැරිය ඊයේ උදේ කාලයේ ඇයගේ සීයාගේ නිවසේ රැඳී සිට ඇති බවත් සීයා සහ ආච්චී මෙම නිවස ආසන්නයේ ගලා බසිනා කළාඔයේ සිට ජලය වගාවන්ට පොම්ප කිරීමට ජල මෝටරයක් සකසමින් සිටින අවස්ථාවේ දැරිය එක වරම කෑගසන හඬ ඇසී ඇති නමුත් ඉන් පසුව ඇය සොයා ගත නොහැකි වු බව කියයි. කෙසේ නමුත් සිද්ධිය වාර්තා වීමත් සමඟ සාලියවැව පොලීසියේ නිලධාරින් සහ සිවිල් ආරක්ෂක නිලධාරින් 60 කට ආසන්න කණ්ඩායමක් සමඟ ගම්වැසියන් එක්වී රාත්‍රී වන තුරුත් දැරිය සොයා මෙහෙයුම් කටයුතුවල නිරත වී තිබුනද සොයා ගත නොහැකි වී ඇති බව අප වාර්තාකරු පවසයි. කෙසේ නමුත් අද(31) දින නැවතත් දැරිය සොයා සෝදිසි මෙහෙයුම් ආරම්භ කරන බව සාලියවැව පොලීසිය පවසයි.", "URL": "https://sinhala.adaderana.lk/news.php?nid=103432", "Category": null, "Parent URL": null}