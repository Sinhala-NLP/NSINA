{"Source": "Adaderana", "Timestamp": "May 7, 2019 05:24 pm", "Headline": "සංචාරක කේෂ්ත්‍රයේ ණය ගත්ත අයට ණය ගෙවන්න සහන කාලයක්", "News Content": "පාස්කු ඉරු දින සිදුවු අවාසනාවන්ත සිදුවීම හේතුවෙන් සංචාරක කේෂ්ත්‍රයට යම් බලපෑමක් සිදුව ඇති බව මුදල් රාජ්‍ය අමාත්‍ය ඉරාන් වික්‍රමරත්න මහතා පවසයි. අද (07) කොළඹ පැවති මාධය හමුවකට එක්වෙමින් ඔහු මෙම අදහස් පළ කළේය. නමුත් මෙම තත්ත්වය විදේශ රටවල පොදු තත්ත්වයක් බවත්, ලංකාවට බලපෑ මෙම තත්ත්වය ඉතා ඉක්මනින් වෙනස් කිරීමට රජය කටයුතු කරමින් සිටින බවත් අමාත්‍යවරයා මෙහිදි කියා සිටියේය. 2014 සිට 2018 දක්වා සංචාරකයින්ගේ පැමිණීම ලක්ෂ 10කින් පමණ වැඩි වු බවත්, රටට ලැබුණු ආදායම 2014 ඩොලර් බිලියන 4.4 කට ආසන්න වු බවත් පැවසු අමාත්‍යවරයා, මේ වසරේ සීඝ්‍ර ලෙස වැඩි කිරීමට සැලසුම් කර තිබු බව ද පැවසීය. සංචාරකයින් අඩු වීම ආර්ථිකයේ අනෙකුත් කේෂ්ත්‍ර කෙරෙහිත් බලපෑම් ඇති කරන බව පැවසු අමාත්‍යවරයා,සංචාරක කේෂ්ත්‍රයේ ණය ගෙවීම් සඳහා කාලයක් ලබා දීමට තීරණය කළ බව ද පැවසීය. ණය ගෙවීමේ සහන කාලය 2020 මාර්තු මාසයේ 31 වන දින දක්වා දිගු කර ඇති බවත්, ඒ අනුව ප්‍රාග් ධනය හා පොලීය එම කාලය තුළ ගෙවීමේ අවශ්‍යතාවයක් නොමැති බව ද පැවසු අමාත්‍යවරයා, බැංකු සියල්ල අතර සාකච්ඡා කර ඔවුන් හරහා ක්‍රියාත්මක කරනු ලබන බව ද සඳහන් කළේය. ඒ අනුව ගෙවීමට තිබූ ණය හා පොළිය වෙනම ණයක් ලෙස ලබන වසරේ ජූනි මාසයෙන් පසුව ගෙවීමට සිදු වෙයි. එන්ට්‍රපයිස් ශ්‍රි ලංකා යටතේ ඇති “ජය ඉසුරු ණය යෝජනා ක්‍රමය “ දිගටම ක්‍රියාත්මක කරන බව ද අමාත්‍යරවයා මෙහිදී වැඩිදුරටත් පැවසීය. රුපියල් බිලියන 15 ක ණය මුදලක් සංචාරක කේෂ්ත්‍රයේ පමණක් ලබා දී ඇති බවත් පැවසු අමාත්‍යවරයා, ණය ගෙවීම් සහන කාලයට මෙය ද එකතු කර ගත හැකි බව පැවසීය.", "URL": "https://sinhala.adaderana.lk/news.php?nid=109468", "Category": null, "Parent URL": null}