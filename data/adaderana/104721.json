{"Source": "Adaderana", "Timestamp": "February 21, 2019 07:33 am", "Headline": "නාවික හමුදා කඳවුර ඉවත් කරන්නැයි ඉල්ලා සිලාවතුරේ ජනතාව විරෝධතාවයක", "News Content": "මන්නාරම,මුසලි ප්‍රාදේශීය ලේකම් කොට්ඨාශයේ සිලාවතුර ප්‍රදේශයේ මුල් පදිංචිකරුවන්ගේ ඉඩම් තුළ ස්ථාපිත කොට ඇති නාවික හමුදා කඳවුර ඉවත් කරන ලෙසට ඉල්ලා විරෝධතාවයක නියැලී සිටියේය. ඊයේ(20) සවස සිලාවතුර නාවික හමුදා කඳවුර ඉදිරිපස මෙම විරෝධතාවය පැවැත් විය. විරෝධතාකරුවන් පැවසූවේ පැවති යුදමය තත්ත්වය හේතුවෙන් 1990 වසරේ සිලාවතුර ප්‍රදේශයේ තම ඉඩම් අතහැර කල්පිටිය ප්‍රදේශයේ අවතැන් කඳවුරු වෙත ගොස් ජිවත්වු බවයි. එහෙත් යුද්ධය සමයේ තමන්ගේ මුල් ඉඩම් අත්පත් කරගෙන නාවික හමුදාව කඳවුරක් ඉදිකොට තිබෙන නමුත් යුද්ධය නිමාවීමෙන් අනතුරුව තමන් තමනගේ මුල් ඉඩම්වල පදිංචිය වෙනුවෙන් පැමිණියද අදාළ නාවික හමුදා කඳවුර හේතුවෙන් තමන්ට තමන්ගේ මුල් පදිංචි ඉඩම් අහිමිව ගොස් ඇති බවද විරෝධතාවයට එක්වු ප්‍රදේශවාසීන් පැවසූහ. විරෝධතාකරුවන් පැවසූවේ යුද්ධය නිමාවීමෙන් අනතුරුව නැවත පදිංචිය වෙත පැමිණි තමන් වෙත මුල් ඉඩම් නොලැබීම හේතුවෙන් 2009 වසරේ සිට තමන් නැවත වතාවක් අවතැන්ව මුසලි ප්‍රාදේශීය ලේකම් කොට්ඨාශයේ වෙනත් ස්ථානයක තාවකාලිකව පදිංචිව සිටින බවයි. වර්තමානයේ යුද්ධයක් නොමැති බැවින් නාවික හමුදාව සිය කඳවුරක් වෙනුවෙන් පවරාගෙන ඇති සිලාවතුර මුල් පදිංචිකරුවන්ගේ ඉඩම් අක්කර 35 ක ප්‍රමාණය නැවත ලබාදෙන ලෙසට ප්‍රදේශවාසීන් ඉල්ලීම් කරනු ලැබීය. ප්‍රදේශවාසීන් වැඩිදුරටත් පැවසූවේ අදාළ ස්ථානයේ පවතින නාවික හමුදා කඳවුර ඉවත් කොට තමන්ගේ මුල් ඉඩම් ලබාදෙන ලෙසට ඉල්ලීම් කරමින් මන්නාරම දිස්ත්‍රික් ලේකම්,මුසලි ප්‍රාදේශීය ලේකම් ඇතුළු පිරිස් වෙත ලිඛිත ඉල්ලීම් ඉදිරිපත් කොට ඇතත් මේ දක්වා තමන් වෙත යහපත් ප්‍රතිචාරයක් නොලැබි ඇති බවයි. වර්තමානයේ ආරක්ෂක අංශ සතුව පවතින උතුරු නැගෙනහිර සිවිල් ජනතාවගේ ඉඩම් නැවත මුල් පදිංචිකරුවන් වෙත ලබාදීමේ වැඩසටහන් ක්‍රියාත්මක වන අතර අදාළ වැඩසටහන හරහා හෝ තමන්ගේ ඉඩම් නිදහස් කර දෙන ලෙසට විරෝධතාකරුවන් ඉල්ලීම් කළහ. විරෝධතාවය වෙනුවෙන් ප්‍රදේශවාසීන් පිරිසක් එක්ව සිටියහ.", "URL": "https://sinhala.adaderana.lk/news.php?nid=104721", "Category": null, "Parent URL": null}