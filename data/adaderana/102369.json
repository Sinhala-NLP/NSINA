{"Source": "Adaderana", "Timestamp": "January 15, 2019 01:07 pm", "Headline": "බැංකොක්වල වායු දූෂණය දැඩි ලෙස ඉහළට", "News Content": "තායිලන්තයේ බැංකොක් අගනුවර වායු දූෂණය දැඩි ලෙස ඉහළ ගොස් තිබේ. ඉන් බේරීම සඳහා එරට බලධාරීන් විවිධ උපක්‍රම අත්හදා බලමින් සිටින බව විදෙස් වාර්තා සඳහන් කරයි. තායිලන්තයේ බැංකොක් නුවර වායු දූෂණය ඉහළ යාමත් සමඟ එම තත්ත්වය පාලනය කිරීම සඳහා බලධාරීන් ජල විදින යන්ත්‍ර වලින් ගුවන පිරිසිදු කිරීමට කටයුතු කර තිබේ. මීට අමතරව බැංකොක් වැසියන්ට මුහුණු ආවරණ බෙදාදීමේ වැඩසටහනක්ද ඔවුන් ක්‍රියාත්මක කර තිබේ. ලොව වඩාත් දූෂිතම නගර අතර බැංකොක් නගරය පසුවන්නේ 10වන ස්ථානයේයි. එමෙන්ම ලොව සංචාරකයින් වැඩි වශයෙන්ම පැමිණෙන නගර අතරටද බැංකොක් නගරය ඇතුලත්. බැංකොක් හි වායූ දූෂණ මට්ටම සෞඛ්‍යයට අහිතකර මට්ටමට පැමිණ ඇති අතර ඒ සඳහා ඩීසල් වාහන වලින් නිකුත් වන දුමාරය වැඩිවශයෙන් හේතුවී ඇතැයිද සඳහන්. ඊට අමතරව කසල දහනය සහ පිදුරු දහනයද වායු දූෂණය ඉහළ යැමට හේතුවී තිබේ. කෙසේ නමුත් එම තත්ත්වය පාලනය කිරීම සඳහා අඛණ්ඩව සටන් කරන බවයි තායි බලධාරීන් පවසන්නේ. එහි තවත් පියවරක් වශයෙන් කාර්යබහුල වේලාවලදී බැංකොක් නගරයට ට්‍රක් රථ ඇතුළුවීම තහනම් කර ඇති අතර වායු විමෝචනය අවම කිරීම සඳහා අවශ්‍ය ක්‍රියාමාර්ග සම්බන්ධයෙන් අවධානය යොමු කර ඇතැයිද විදෙස් වාර්තාවල වැඩිදුරටත් සඳහන්.", "URL": "https://sinhala.adaderana.lk/news.php?nid=102369", "Category": null, "Parent URL": null}