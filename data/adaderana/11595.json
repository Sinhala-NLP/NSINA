{"Source": "Adaderana", "Timestamp": "October 19, 2010 08:28 am", "Headline": "2011 අයවැය පනත් කෙටුම්පත අද පාර්ලිමේන්තුවට", "News Content": "2011 වසරේ ර‍ජ‍යේ අයවැය ඇතුළත් පනත් කෙටුම්පත අද(19) පාර්ලිමේන්තුවට ඉදිරිපත් කෙරෙයි. පාර්ලි‍මේන්තු අද පස්වරුවේ රැස් වීමෙන් අනතුරුව පනත් කෙටුම්පත සභාගත කිරීමට නියමිත බව වාර්තා වේ. ලබන වසර සඳහා වූ අයවැය ලබන නොවැම්බර් 22 වැනිදා පාර්ලිමේන්තුවට ඉදිරිපත් කෙරෙනු ඇත. හදිසි නීතීය මසකින් දීර්ඝ කිරීමේ යෝජනාවද අද විවාදයට ගන්නා බව පාර්ලිමේන්තුවේ ආණ්ඩු පක්ෂ ප්‍රධාන සංවිධායක කාර්යාලය සඳහන් කරනු ලැබීය. සරත් ෆොන්සේකා මහතාගෙන් හිස් වූ පාර්ලිමේන්තු මන්ත්‍රී ධුරය වෙනුවට වෙනත් අයෙකු දිවුරුම් දීම අද සිදු නොවනු ඇති බව පාර්ලිමේන්තු මන්ත්‍රී ලක්ෂ්මන් නිපුණආරච්චි මහතා පැවසීය. අදාළ මන්ත්‍රීධුරයේ දිවුරුම් දීම සඳහා පාර්ලිමේන්තු මහලේකම්වරයා විසින් දින 3ක කාලයක් ලබා දී ඇති බව ඔහු සඳහන් කළේය. එහෙත් ඒ සම්බන්ධයෙන් මෙතෙක් අවසන් තීරණයක් ගෙන නොමැති බව ලක්ෂමන් නිපුණ ආරච්චි මහතා ප්‍රකාශ කළේය. මේ අතර පළාත් පාලන ආයතන පනත් කෙටුම්පත සඳහා බස්නාහිර පළාතේ අනුමැතිය හිමිව තිබේ. ඊයේ(18) එම පනත් කෙටුම්පත බස්නාහිර පළාත් සභාවට ඉදිරිපත් කිරීමෙන් පසු සංශෝධන සහිතව ඊට එකඟතාව පළ වූ බව වාර්තා වේ. මීට අමතරව ඌව පළාත් සභාව ද එම පනත් කෙටුම්පතට එකඟතාව පළ කර තිබේ. මේ අතර පළාත් පාලන පනත් කෙටුම්පත අද මධ්‍යම, දකුණ, වයඹ, සබරගමුව, නැගෙනහිර පළාත් වෙත ඉදිරිපත් කිරීමට නියමිතය. අද දිනයේ ඒ සඳහා විශේෂ රැස්වීමක් පවත්වන බව එම පළාත් ප්‍රධාන අමාත්‍යවරුන් පවසයි.", "URL": "https://sinhala.adaderana.lk/news.php?nid=11595", "Category": null, "Parent URL": null}