{"Source": "Adaderana", "Timestamp": "May 7, 2010 08:00 am", "Headline": "අත්‍යාවශ්‍ය ඖෂධ 44 ක් ගෙන්වයි", "News Content": "අත්‍යාවශ්‍ය ඖෂධ වර්ග 44 ක් ඉදිරි සතිය තුළ ගෙන්වීමට සෞඛ්‍ය අමාත්‍යාංශය තීරණය කර තිබේ. රෝහල් වල පවතින ඖෂධ හිඟය පිළිබඳ සොයා බැලීම සඳහා පත් කළ විශේෂ කමිටුවේ නිලධාරීන් සහ සෞඛ්‍ය අමාත්‍ය‍ මෛත්‍රීපාල සිරිසේන මහතා අතර ඊයේ පැවති සාකච්ඡාවකින් පසු මෙම පියවර ගෙන ඇති බව සඳහන්ය. අදාළ කමිටු වාර්තාව අනුව ඉදිරි දෙසතිය තුළ තවත් ඖෂධ වර්ග 97 ක් ගෙන්වීමටත් ඊට අමතරව අවශ්‍ය සියලු ඖෂධ වර්ග මාසයක කාලයක් තුළ ලබා දීමටත් අමාත්‍යවරයා තීරණය කර ඇත. ඒ අනුව ලබන සතියේ දී ශ්‍රී ලංකා රජයේ විශේෂිත නියෝජිත පිරිසක් ඉන්දියාව බලා පිටත් කර හැරීමට නියමිතය. එසේම රාජ්‍ය ඖෂධ නිෂ්පාදන නීතිගත සංස්ථාව විසින් රජයේ ඔසුසැල් වෙත ලබා දීම අත්හිටුවා තිබූ සියලු ඖෂධ වර්ග වහාම ලබා දිය යුතු බවට අමාත්‍යවරයා විසින් එම නිලධාරීන්ට උපදෙස් ලබා දී ඇත.", "URL": "https://sinhala.adaderana.lk/news.php?nid=8235", "Category": null, "Parent URL": null}