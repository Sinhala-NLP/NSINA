{"Source": "Adaderana", "Timestamp": "May 12, 2012 02:13 pm", "Headline": "ජාතික පාසල් පිළිබඳ චක්‍රලේඛය අකුලාගත යුතුයි", "News Content": "ළමයින්ගේ අ‍පේක්ෂාවන් නීතිමගින් පාලනය කිරීමට කටයුතු නොකළ යුතු බව අධ්‍යාපන වෘත්තිකයින්ගේ සංගමය පවසයි. අධ්‍යාපන අමාත්‍යාංශය විසින් ජාතික පාසල් සම්බන්ධයෙන් නිකුත් කිරීමට යෝජිත චක්‍රලේඛයක් මගින් ඉදිරියේ දී ගැටලු රැසක් මතුවිය හැකි බව එම සංගමයේ සභාපති වසන්ත ධර්මසිරි මහතා‍ පෙන්වාදෙයි. අදාළ චක්‍රලේඛය තුළින් මෙරට මූලික නීතිය උල්ලංඝණය කිරීමක් සිදුවන බව ද අද දෙරණ වෙත අදහස් දක්වමින් ඒ මහතා සඳහන් කළේය. එමනිසා මෙම චක්‍රලේඛය අකුලාගත යුතු බව ද වසන්ත ධර්මසිරි මහතා‍ අවධාරණය කර සිටියේය. ළමුන්ව මේ අයුරින් අනියම් ආකාරයෙන් නීතිය මගින් පාලනය කිරීමට ගොස් අනවශ්‍ය අර්බුද හා අසහනයන් පාසල තුළ ඇතිනොකරන ලෙස ද හෙතෙම ඉල්ලා සිටියි‍. අධ්‍යාපන අමාත්‍යාංශය එසේ කටයුතු කළ‍හොත් අධ්‍යාපන වෘත්තිකයින් ලෙස දරුවන් වෙනුවෙන් අධිකරණය හමුවට යන බව ද සභාපතිවරයා සඳහන් කළේය.", "URL": "https://sinhala.adaderana.lk/news.php?nid=24193", "Category": null, "Parent URL": null}