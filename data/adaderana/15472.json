{"Source": "Adaderana", "Timestamp": "April 14, 2011 04:07 pm", "Headline": "ඩුබායිහි ශ්‍රී ලාංකිකයන් සිව්දෙනෙක් රිමාන්ඩ් භාරයට ", "News Content": "බීමත්ව පුද්ගලයින් තිදෙනෙකුට පහරදීමේ චෝදනාව මත ඩුබායිහි වෙසෙන ශ්‍රී ලාංකිකයන් සිව්දෙනෙකු ඩුබායි අධිකරණය මගින් රක්ෂිත බන්ධනාගාරගත කර තිබේ. ඩුබායිහි අල්රෆා ප්‍රදේශයේ අවන්හලක් හා සැලූනයක් පවත්වාගෙන ගිය තවත් ශ්‍රී ලාංකිකයන් දෙදෙනෙකු හා සැලූනයේ සේවය කළ තවත් පුද්ගලයෙකුට පහරදීමේ චෝදනාව මත මොවුන් මෙසේ රක්ෂිත බන්ධනාගාරගත කර ඇති බව සඳහන්ය. පහරදීම නිසා එම පුද්ගලයින් දෙදෙනා බරපතල තුවාල ලබා ඇති බව ද විදෙස් මාධ්‍ය වාර්තා සඳහන් කරයි. පහරකෑමට ලක්වූ අවන්හල් හිමිකරු අදාළ ප්‍රදේශයේ මෑතකදී සිය අවන්හල විවෘත කර ඇති අතර ඉන් කෝපයට පත් එම ප්‍රදේශයේම වසර 15 ක් පුරා වෙනත් අවන්හලක් පවත්වාගෙන ගිය ශ්‍රී ලාංකිකයකු විසින් මෙම පහරදීම සිදුකර ඇති බව ද වාර්තා වේ. ඔහුගේ අවන්හලේ සේවකයකු හා එම සේවකයාගේ සගයින් තිදෙනෙකු බීමතින් පැමිණ නව අවන්හල් හිමිකරුට පහර දී ඇති අතර ඊට මැදිහත් වූ සේවකයකු හා අසල වූ සැලූනයේ හිමිකරුද පහරකෑමට ලක්ව ඇත. ඊට පෙර අවස්ථා කිහිපයකදී පහරකෑමට ලක්වූ අවන්හල් හිමිකරුට තර්ජනය කිරීම් සිදුකර ඇති බව ද විදෙස් මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=15472", "Category": null, "Parent URL": null}