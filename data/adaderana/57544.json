{"Source": "Adaderana", "Timestamp": "February 24, 2016 02:12 pm", "Headline": "මිලියන 125ක අල්ලස් සිද්ධියට තවත් රේගු නිලධාරීන් දෙදෙනෙක් අත්අඩංගුවේ", "News Content": "ශ්‍රී ලංකා ඉතිහාසයේ වාර්තාවූ ඉහළම අල්ලස් මුදල ලෙස සැලකෙන රු. මිලියන 125 ක රේගු නිලධාරීන් සම්බන්ධ සිද්ධියට තවත් රේගු නිලධාරීන් දෙදෙනෙකු අත්අඩංගුවට ගෙන තිබේ.අල්ලස් හෝ දූෂණ චෝදනා විමර්ශන කොමිෂන් සභාව මගින් අද(24)මොවුන් දෙදෙනා අත්අඩංගුවට ගෙන තිබේ.මෙලෙස අද අත්අඩංගුවට පත්ව ඇත්තේ වසන්ත විමලවීර,උපාලි වික්‍රමසිංහ යන රේගු නිලධාරීන් දෙදෙනෙකු බව සඳහන්ය.රු.මිලියන 125ක අල්ලස් ලබාගත් බවට මීට පෙරාතුව අත්අඩංගුවට ගෙන රක්ෂිත බන්ධනාගාර ගත කර සිටියේ රේගු අධිකාරී සුජීව පරාක්‍රම ජිනදාස, නි‍යෝජ්‍ය රේගු අධිකාරී ජගත් ගුණතිලක, සහකාර රේගු අධිකාරී එම්.ඩී.යූ.ජී පෙරේරා යන අයයි. විදෙස් සමාගමකින් ලංකා ගමනා ගමන මණ්ඩලයට ගෙන්වන ලද අමතර කොටස් තොගයක් මුදාහැරීමට පසු විගණනයකින් ඉක්බිතිව රු.මිලියන 1500 ක මුදලක් ගෙවිය යුතු බවට මෙම රේගු නිලධාරීන් විසින් අදාළ සමාගමේ නියෝජිතයින්ට දැනුම්දී තිබේ.එහෙත් එවැනි මුදලක් නීත්‍යනුකූලව ගෙවීමට නොමැති බව සමාගම් නියෝජිතයින් විසින් දැනුම්දුන් පසු අමතර කොටස් මුදාහැරීමට අල්ලසක් ලෙස රු.මිලියන 150 ක් ඉල්ලා ඇති බව කියැවෙයි.ඉන්පසු එම නියෝජිතයින් අල්ලස් හෝ දූෂණ චෝදනා විමර්ශන කොමිෂන් සභාව සමග සාකච්ඡා කොට එකී මුදලද රු.මිලියන 125 ක් දක්වා අඩුකරගෙන ඒ අනුව පසුගිය2015 වසරේ ඔක්තෝම්බර් 15 දින කොළඹ ස්ථානයකදී එම මුදල ලබාදීමට යයි හඟවා අල්ලස් කොමිසමේ නිලධාරීන් කැටුව ගොස් මුල්ම තිදෙනා අත්අඩංගුවට ගැනීම සිදුවිය.", "URL": "https://sinhala.adaderana.lk/news.php?nid=57544", "Category": null, "Parent URL": null}