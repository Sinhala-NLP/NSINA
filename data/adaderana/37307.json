{"Source": "Adaderana", "Timestamp": "September 10, 2013 01:38 pm", "Headline": " සෝයා බෝංචි හා බඩ ඉරිඟු සඳහා ස්ථාවර ඉහළ මිලක් ", "News Content": "සෝයා බෝංචි හා බඩ ඉරිඟු සඳහා ස්ථාවර ඉහළ මිලක් නියම‍ කිරීමට තීරණය කර ඇති බව මුදල් ක්‍රම සම්පාදන අමාත්‍යංශය පවසයි. ඒ අනුව සෝයා බෝංචි සඳහා මේ මාසයේ සිට රුපියල් 80ක්ද, ලබන මාසයේ සිට රුපියල් 85ක ස්ථාවර මිලක් නියම කර ගොවීන්ගෙන් මිලදී ගැනීමට තීරණය කර ඇති බව එම අමාත්‍යංශය කියයි. එසේම 2013 / 2014 මහ කන්නයේ බඩ ඉරිඟු අස්වැන්න 32.00 – 35.00 අතර ස්ථාවර මිලකට ගොවීන්ගෙන් මිලදී ගැනීමට තීරණය කර ඇතැයි මුදල් හා ක්‍රමසම්පාදන අමාත්‍යංශය නිවේදනයක් නිකුත් කරමින් පවසයි. එකී නිවේදනය වැඩිදුරටත් පහත පරිදිය. 2013 යල කන්නයේ අපේක්ෂිත සෝයා බෝංචි අස්වැන්න මෙට්‍රික් ටොන් 30,000 ක් ලෙස ඇස්තමේන්තු කර ඇති අතර, එය ‍පසුගිය වසරට සාපේක්ෂව සියයට 94 ක වර්ධනයකි. මෙම වර්ධනීය තත්ත්වය හමුවේ සෝයා බෝංචි සඳහා ස්ථාවර මිලක් පවත්වා ගැනීමත් ගොවීන්ට ඉහළ මිලක් ලබාදීමත් අරමුණු කරගනිමින් 2013 සැප්තැම්බර් මස 01 සිට ඔක්තෝබර් මස 31 දක්වා කාලය තුළ සෝයා බෝංචි කි‍ලෝ ග්‍රෑම් එකක් රුපියල් 80.00 - බැගින් හා 2013 නොවැම්බර් 01 සිට කිලෝ ග්‍රෑම් එකක් රුපියල් 85.00 ක මිලකට ගොවීන්ගෙන් මිලදී ගැනීමට ගොවි සංගම්, වෙළඳ නියෝජිතයින් හා භාණ්ඩාගාරයේ නිලධාරීන් අතර සෝයා බෝංචි හා බඩ ඉරිඟු මිලදී ගැනීම හා ඊට අදාළව ස්ථාවර මිලක් නියම කිරීම සඳහා පසුගියදා පැවති සාකච්ඡාවකදී තීරණය කෙරිණි. මීට අමතරව 2013 හා 2014 මහ කන්නයේ බඩ ඉරිඟු කිලෝ ග්‍රෑම් එකක් රුපියල් 32.00 – 35.00 අතර මිලකට ගොවීන්ගෙන් මිලදී ගැනීමටද මෙම සාකච්ඡාවේදී තීරණය කරන ලදී. මුදල් හා ක්‍රමසම්පාදන අමාත්‍යාංශය", "URL": "https://sinhala.adaderana.lk/news.php?nid=37307", "Category": null, "Parent URL": null}