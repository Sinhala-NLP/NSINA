{"Source": "Adaderana", "Timestamp": "September 12, 2017 11:14 am", "Headline": "  සබරගමුවේත් 20 සම්මතයි!", "News Content": "පළාත් සභා මැතිවරණය එකම දිනකදී පැවැත්වීම වෙනුවෙන් ඉදිරිපත් කළ ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත සබරගමුව පළාත් සභාව විසින් වැඩි ඡන්ද 21න් සම්මත වී තිබේ. පනත් කෙටුම්පතට පක්ෂව ඡන්ද 29ක් සහ විපක්ෂව ඡන්ද 8ක් ලැබුණු බව අද දෙරණ වාර්තාකරු සඳහන් කළේය.ඒ අනුව වැඩි ඡන්ද 21කින් ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත සබරගමුව පළාත් සභාවේ දී සම්මත වුණි.එමෙන්ම තවත් 6 දෙනෙකු අද දිනයේ පළාත් සභාවාරය සඳහා නොපැමිණි බව අද දෙරණ වාර්තාකරු පවසයි. මේ අනුව ආණ්ඩුක්‍රම ව්‍යවස්ථාවේ විසි වන සංශෝධනයට අදාළ පනත් කෙටුම්පත මේ වන විට පළාත් සභා 4ක සම්මත වී තිබේ.බස්නාහිර, නැගෙනහිර, උතුරු මැද සහ සබරගමු යන පළාත් සභාවල පනත සම්මත වු අතර දකුණු සහ ඌව පළාත් සභාවල එම පනත පරාජයට පත් වුණි.උතුරු පළාත් සභාවට මෙම පනත් කෙටුම්පත ඉදිරිපත් කිරීමට උත්සාහ කළ අවස්ථාවේ දී මන්ත්‍රීවරුන් ඊට ඒකමතිකව විරෝධය පළ කරනු ලැබීය.මීට අමතරව වයඹ පළාත් සභාවට පසුගියදා අදාළ පනත් කෙටුම්පත ඉදිරිපත් කළ අතර එහිදී ඊට නීති උපදෙස් ලබාගත යුතු බව මන්ත්‍රීවරුන් ඒකමතිකව තීරණය කළේය.මධ්‍යම පළාත් සභාව සඳහා මේ දක්වාත් විසි වන සංශෝධන පනත් කෙටුම්පත ඉදිරිපත් කර නැත. මේ අතර පළාත් පාලන ආයතන මැතිවරණය සඳහා සියයට 25ක කාන්තා නියෝජනයක් ලබා ගැනීමට පනතක් සම්මත කරගැනීමට හැකියාව ලැබීම මෙරට කාන්තාවන් ලැබූ විශාල ජයග්‍රහණයක් බව ළමා හා කාන්තා කටයුතු අමාත්‍ය චන්ද්‍රානි බණ්ඩාර මහත්මිය පවසයි.අනුරාධපුර සිය නිවසේ පැවති ප්‍රවෘත්ති සාකච්ඡාවට එක්වෙමින් ඇය මෙම අදහස් පල කළාය.", "URL": "https://sinhala.adaderana.lk/news.php?nid=77436", "Category": null, "Parent URL": null}