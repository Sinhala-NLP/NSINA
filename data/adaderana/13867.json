{"Source": "Adaderana", "Timestamp": "January 31, 2011 08:40 am", "Headline": "මැතිවරණ නීති උල්ලංඝණය වැළකීමට දැඩි ක්‍රියාමාර්ග ගත යුතුයි", "News Content": "මැතිවරණ නීති උල්ලංඝණය කිරීම වැළැක්වීම සඳහා දැඩි ක්‍රියාමාර්ග ගත යුතු බව නිදහස් හා සාධාරණ මැතිවරණයක් සඳහා වු ජනතා ව්‍යාපාරය පවසයි. නාමයෝජනා භාරදී දින කිහිපයක් ඉක්ම යාමට පෙර ප්‍රචණ්ඩ ක්‍රියා 14ක් පිළිබඳ තොරතුරු වාර්තා වන බව එහි සභාපති කීර්තී තෙන්නකෝන් මහතා පෙන්වා දෙයි. ඉන් සිද්ධි කිහිපයක් බරපතල තත්ත්වයේ ඒවා බව ද තෙන්නකෝන් මහතා පවසයි. ඒ අතර කහවත්ත ප්‍රදේශයේදී සිදුවු වෙඩි තැබීමකින් පුද්ගලයෙකු තුවාල ලැබීම සහ බේරුවල නගර සභාවේ හිටපු නගරාධිපතිවරයාට පහරදීමක් ද සිදුව ඇතැයි වාර්තා වී තිබේ. ගම්පහ, ගාල්ල, මාතර, මහනුවර, අනුරාධපුර, පොළොන්නරුව සහ කුරුණෑගල යන දිස්ත්‍රික්කවල මැතිවරණ නීති උල්ලංඝණය කිරීම් වැඩි වශයෙන් වාර්තා වී ඇති බව කීර්ති තෙන්නකෝන් මහතා සඳහන් කළේය. මේ අතර මැතිවරණ ප්‍රචණ්ඩ ක්‍රියා පිළිබඳ සිද්ධීන් හයක් වාර්තා වී ඇතැයි පැෆ්රල් සංවිධානය පවසයි. ඉන් සිද්ධීන් හතරක් පක්ෂ අභ්‍යන්තරයේ ඇතිවු ගැටුම් බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි.", "URL": "https://sinhala.adaderana.lk/news.php?nid=13867", "Category": null, "Parent URL": null}