{"Source": "Adaderana", "Timestamp": "May 2, 2019 07:35 am", "Headline": "පුපුරන ද්‍රව්‍ය පිටස්තරයන්ට ලබා දෙන්නන්ට නීති දැඩි වෙයි ", "News Content": "නීති විරෝධි ආකාරයෙන් පුපුරන ද්‍රව්‍ය පිටස්තර පුද්ගලයින්ට ලබා දීමට කටයුතු කරන පුද්ගලයින් සම්න්ධයෙන් ඉතා දැඩි ක්‍රියා මාර්ග ගන්නා බව නාවික හමුදාව පවසා සිටියි. නාවික හමුදාපති වයිස් අදිමරාල් ප්‍රියාල්ද සිල්වා මහතා පවසන්නේ රජයේ බලපත්‍ර ලාභීන්ට ලබා දෙන වෙඩි බෙහෙත් පිටස්තර පුද්ගලයින් අතට පත්වන බවයි . එසේ ලබා ගන්නා වෙඩි බෙහෙත් නීති වීරෝධි මසුන් මැරීමට මෙන්ම ඉතාමත් ව්‍යසනකාරී ක්‍රියාවන් සඳහා යොදාගන්නා බව නාවික හමුදාපතිවරයා පවසයි. ශ්‍රී ලංකාව තුළ වෙඩි බෙහෙත් නිෂ්පාදන කරන සහ බෙදාහරින පාර්ශවකරුවන් සමඟ පැවති සාකච්ඡාවකදී නාවික හමුදාපතිවරයා මේ බව ප්‍රකාශ කර ඇත. රජයේ වෙඩි බෙහෙත් ගබඩාවෙන් බලපත්‍ර ලාභින්ට පමණක් වෙඩි බෙහෙත් නිකුත් කලද අදාළ වෙඩි බෙහෙත් බාහිර පාර්ශව අතට පත්වන බව නාවික හමුදාපතිවරයා මෙහිදී අවධාරණය කළ බව නාවික හමුදාව සඳහන් කළේය. පසුගිය කාල සීමාව තුළ එලෙස බාහිර පුද්ගලයින් සතුව තිබු වෙඩි බෙහෙත් විශාල ප්‍රමාණයක් සොයා ගැනීමටද නාවික හමුදාව සමත්වී ඇත. මේ අතර දිවයින පුරා මේ දිනවල සිදුකරන වැටලිම් සඳහා නාවික හමුදාවද අඛණ්ඩව සහය පල කරන බව නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සූරිය බණ්ඩාර මහතා සඳහන් කළේය. ගුවන් හමුදා මාධ්‍ය ප්‍රකාශක ගෲප් කැප්ටන් ගිහාන් සෙනෙවිරත්න මහතා සඳහන් කළේ ගුවන් හමුදාවද මේ දිනවල සිදුකරන මෙහෙයුම සඳහා අඛණ්ඩව සහයෝගය ලබා දෙන බවය.", "URL": "https://sinhala.adaderana.lk/news.php?nid=109062", "Category": null, "Parent URL": null}