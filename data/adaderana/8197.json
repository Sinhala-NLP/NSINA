{"Source": "Adaderana", "Timestamp": "May 5, 2010 02:48 pm", "Headline": "ෆොන්සේකා ඉල්ලා පාර්ලිමේන්තුවේ උණුසුමක්", "News Content": "ප්‍රජාතන්ත්‍රවාදී ජාතික සන්ධානයේ පාර්ලිමේන්තු කණ්ඩායම් නායක අනුර කුමාර දිසානායක මහතා මීට සුළු වේලාවකට පෙර පාර්ලිමේන්තුවට දන්වා සිටියේ අදාළ නිලධාරීන් ෆොන්සේකා මහතා පාර්ලිමේන්තුවට රැගෙන ඒම මගහරිමින් සිටින බවයි. හමුදා ප්‍රධානීන්ට හෝ ආරක්ෂක අමාත්‍යාංශ නිලධාරීන්ට පාර්ලිමේන්තු මන්ත්‍රීවරයෙකු සම්බන්ධයෙන් තීරණ ගැනීමට ඉඩ ලබාදීමට නොහැකි බව පැවසූ මන්ත්‍රීවරයා එය පාර්ලිමේන්තු වරප්‍රසාද උල්ලංඝණය කිරීමක් බව පෙන්වා දුන්නේය. එහිදී මූලාසනයේ සිටි ඒ.එච්.එම්. අස්වර් මන්ත්‍රීවරයා සඳහන් කළේ අදාළ කරුණ සම්බන්ධයෙන් කතානායකවරයාගේ අවධානයට යොමු කරවන බවයි. කතානායකවරයා මේ සම්බන්ධයෙන් වහාම ප්‍රකාශයක් කළ යුතු බව ඊට ප්‍රතිචාර දක්වමින් අනුර කුමාර දිසානායක මහතා යළි සඳහන් කර තිබේ. එක්සත් ජාතික පක්ෂ පාර්ලිමේන්තු මන්ත්‍රීවරුන් ද ෆොන්සේකා මහතා සම්බන්ධයෙන් කරුණු දැක්වීමත් සමග පාර්ලිමේන්තුවේ උණුසුම් තත්ත්වයක් හටගෙන තිබේ. අනතුරුව අනුර කුමාර දිසානායක මහතා විසින් ස්ථාවර නියෝග 17 ට අනුව ජෙනරාල් සරත් ෆොන්සේකා මහතා පාර්ලිමේන්තුවට ගෙන්වා ගත යුතු බවට වූ යෝජනාවක් ඉදිරිපත් කර තිබේ. එහිදී මූලාසනයේ සිටි මන්ත්‍රීවරයා ඒ සඳහා ඉඩ දිය නොහැකි බව සඳහන් කර ඇත.. කෙසේවුව ද අදාළ ‍යෝජනාව සම්බන්ධයෙන් මේ වන විට පාර්ලිමේන්තුවේ උණුසුම් තත්ත්වයක් හටගෙන තිබෙන බව අද දෙරණ වාර්තාකරු සඳහන් කරයි..", "URL": "https://sinhala.adaderana.lk/news.php?nid=8197", "Category": null, "Parent URL": null}