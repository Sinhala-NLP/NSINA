{"Source": "Adaderana", "Timestamp": "December 15, 2010 10:36 am", "Headline": "එල් බී ෆිනෑන්ස් මූල්‍ය ක්ෂේත්‍රයේ නව ඉසව්වකට", "News Content": "එල් බී ෆිනෑන්ස් සිය නවතම පියවර වන ණය සාධනය දේශීය ව්‍යාපාරික ප්‍රජාවට හඳුන්වාදෙමින් යළිත් වතාවක් ක්ෂේත්‍රයේ සුවිශේෂී අවධානයක් දිනාගැනීමට සමත්ව ඇත. ඕනෑම ස්වභාවයක ඕනෑම තරාතිරමක ව්‍යාපාරයකට උචිත වන සේ සකස් කර ඇති ණය සාධනය තුළින් ව්‍යාපාරිකයන්ට ණයට භාණ්ඩ හෝ සේවාවන් ලබාදුන් තම බිල්පත් නැතහොත් ඉන්වොයිස්, ණව සාධන පහසුකම් සපයන මූල්‍ය සමාගමකට ලබාදී පැය 24 ක් ඇතුළත මුදල් බවට පරිවර්තනය කර ගැනීමේ අවස්ථාව සැලසේ. මෙහිදී බිල්පතෙහි ණය සහනය ලබාදී ඇති කාල සීමාව ඇතුළත පාරිභෝගිකයාගෙන් අදාළ බිල්පත් සඳහා මුදල් අයකර ගැනීමේ වගකීම ණය සාධනය සපයා දෙන ආයතනය මගින් බාරගනී. පාරිභෝගිකයන්ගෙන් බොහෝ කාලයකට පසු මුදල් ලැබෙන තෙක් සිය කාරක ප්‍රාග්ධනය සහ ලාභය සිරකර තැබීමේ අවශ්‍යතාවයක් ඒ අනුව ව්‍යාපාරිකයන්ට මතුනොවන බව එල් බී ෆිනෑන්ස් ණය සාධන හා සමාගම් ණයදීමේ හා ආයෝජන අංශයේ නියෝජ්‍ය සාමාන්‍යාධිකාරී රන්සිත් කරුණාරත්න මහතා පවසයි.", "URL": "https://sinhala.adaderana.lk/news.php?nid=12863", "Category": null, "Parent URL": null}