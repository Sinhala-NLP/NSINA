{"Source": "Adaderana", "Timestamp": "October 5, 2013 05:11 pm", "Headline": "ඒකාබද්ධ කාලසටහන් සැකසීම ගැන තෙදින නේවාසික පුහුණු වැඩමුළුවක්", "News Content": "විද්‍යානුකූලව ඒකාබද්ධ කාලසටහන් සකස් කිරීම සඳහා ප්‍රවාහන ක්ෂේත්‍රයේ තෝරාගත් නිලධාරීන් කණ්ඩායමකට ඒ පිළිබඳ විශේෂඥ දැනුම ලබා දීමට ජාතික ගමනාගමන කොමිෂන් සභාව පියවර ගෙන තිබේ. ඒ අනුව මෙම නිලධාරීන් සඳහා විශේෂ තෙදින නේවාසික පුහුණු වැඩමුළුවක් සංවිධානය කර ඇති බව ජාතික ගමනාගමන කොමිෂන් සභාව සඳහන් කළේය. මෙම වැඩමුළුව මෙම මස 07 - 08 සහ 09 යන දින වල පෙරවරු 9.00 සිට සවස 5.00 දක්වා ජාතික ගමනාගමන කොමිෂන් සභා ශ්‍රවණාගාරයේ දී පැවැත්වීමට නියමිතය. ජාතික ගමනාගමන කොමිෂන් සභාවේ කාලසටහන් විෂය සම්බන්ධ නිලධාරීන්, සියලුම පළාත් ප්‍රවාහන අධිකාරීන් වල කාලසටහන් විෂයට සම්බන්ධ නිලධාරීන්, ශ්‍රී ලංගම ප්‍රාදේශීය ධාවන කළමනාකරුවන් සහ උතුරු පළාතේ දිස්ත්‍රික් ලේකම් කාර්යාලයන්හි ප්‍රවාහන ක්ෂේත්‍රයන්ට අදාළව කටයුතු කරන නිලධාරීන් සඳහා මෙම පුහුණු පාඨමාලා පැවැත්වෙනු ඇත.", "URL": "https://sinhala.adaderana.lk/news.php?nid=37939", "Category": null, "Parent URL": null}