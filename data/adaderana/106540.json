{"Source": "Adaderana", "Timestamp": "March 22, 2019 12:31 pm", "Headline": "ක්‍රයිස්චර්ච් සිදුවීමෙන් මියගිය අය සමරන්න උත්සව රැසක්", "News Content": "නවසීලන්තයේ ක්‍රයිස්චර්ච් නුවර සිදු වූ ත්‍රස්ත ප්‍රහාරයෙන් මියගිය පුද්ගලයින් සිහි කිරීම වෙනුවෙන් එරට ස්ථාන රැසක සැමරුම් උත්සව සංවිධානය කර ඇත. ප්‍රහාරයට සතියක් ගතවීම නිමිත්තෙන් පැවති මෙම සැමරුම් උත්සවවලට සමගාමීව මියගිය පුද්ගලයින් සිහිකරමින් මිනිත්තු 02ක නිශ්ශබ්දතාවයක්ද පැවැත්වීමට නවසීලන්ත වැසියන් කටයුතු කළ බව විදෙස් මාධ්‍ය වාර්තා කළේය. ඉස්ලාම් ආගමානුකූලව පැවති ප්‍රධාන සැමරුම් උත්සවය ත්‍රස්ත ප්‍රහාරයට ලක්වු අල්නූර් දේවස්ථානය අසළ පැවති අතර ඒ සඳහා නවසීලන්ත අග්‍රාමාත්‍ය ජසින්ඩා අර්ඩර්න් ද සහභාගී වී ඇත. විශාල පිරිසකගේ සහභාගීත්වයෙන් පැවති එම උත්සවය එරට රූපවාහිනිය ඔස්සේ සජීවීව විකාශය කෙරුණු බවද, විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=106540", "Category": null, "Parent URL": null}