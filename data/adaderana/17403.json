{"Source": "Adaderana", "Timestamp": "July 15, 2011 08:16 am", "Headline": "ජාතික රෝහලේ මුල් පුටුව පිරවීම ඉදිරි සති කිහිපයේදී", "News Content": "කොළඹ ජාතික රෝහල සඳහා අධ්‍යක්ෂවරයෙකු පත්කිරීමට ඉදිරි සති කිහිපය තුළ කටයුතු කරන බව සෞඛ්‍ය අමාත්‍යාංශය පවසයි. මේ වන විට ඒ සඳහා අයදුම්පත් රැසක් ලැබී ඇති බව අමාත්‍යාංශ ලේකම් වෛද්‍ය ටී.ආර්.සී. රුබේරු මහතා සඳහන් කළේය. එම අයදුම්පත් කඩිනමින් සලකා බලා සම්මුඛ පරීක්ෂණයක් මගින් වෛද්‍ය අධ්‍යක්ෂවරයෙකු පත්කරන බව ලේකම්වරයා‍ පැවසීය. වසර 11 ක් ජාතික රෝහලේ අධ්‍යක්ෂවරයා වශයෙන් කටයුතු කළ වෛද්‍ය හෙක්ටර් වීරසිංහ මහතා පසුගිය 18 වැනිදා සිට සෞඛ්‍ය ක්ෂේත්‍රයෙන් විශ්‍රාම ගත්තේය. මේ හේතුවෙන් අදාළ තනතුර පුරප්පා‍ඩු වී ඇති අතර නියෝජ්‍ය අධ්‍යක්ෂ වෛද්‍ය ප්‍රසාද් ආරියවංශ මහතා වැඩබලන අධ්‍යක්ෂවරයා වශයෙන් කටයුතු කරයි.", "URL": "https://sinhala.adaderana.lk/news.php?nid=17403", "Category": null, "Parent URL": null}