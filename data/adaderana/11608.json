{"Source": "Adaderana", "Timestamp": "October 19, 2010 04:15 pm", "Headline": "ෆොන්සේකාගේ පෙත්සම ගැන නීතිපතිගේ මතය විමසයි", "News Content": "දෙවන යුද අධිකරණය මගින් පනවන ලද සිර දඬුවම පදනම් කරගෙන සරත් ෆොන්සේකා මහතාගේ පාර්ලිමේන්තු ධූරය අහිමි කිරීම නීති විරෝධී බව ඔහුගේ නීතිඥවරයා අද(19) අභියාචනාධිකරණය හමුවෙහි ප්‍රකාශ කර තිබේ. සිය මන්ත්‍රී ධූරය අහිමිකිරීමට එරෙහිව සරත් ෆොන්සේකා මහතා විසින් ඉදිරිපත් කර තිබූ පෙත්සම විභාගයට ගත් අවස්ථාවේ ඔහු වෙනුවෙන් පෙනීසිටි ජනාධිපති නීතිඥ රෝමේෂ් ද සිල්වා මහතා මේ බව සඳහන් කරනු ලැබීය. යුද අධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් වශයෙන් නම්කර නොමැති බව සඳහන් කළ නීතිඥවරයා ඒ බව දැක්වෙන නඩු තීන්දු කිහිපයක්ම ගෙන හැර දක්වා ඇත. එමනිසා යුද අධිකරණය මගින් ලබාදුන් තීන්දුවක් පදනම් කරගෙන පෙත්සම්කරුගේ මන්ත්‍රීධුරය අහෝසි කිරීම ව්‍යවස්ථා විරෝධී බව ද නීතිඥවරයා දිගින් දිගටම තර්ක කර ඇත. ඉන් අනතුරුව පෙත්සම වැඩිදුර සලකා බැලීම හෙට(19) දිනට කල් තැබූ අධිකරණය මෙම සම්බන්ධයෙන් නීතිපතිවරයාගේ ස්ථාවරය හෙට දින දැනුම් දෙන ලෙස රජයේ නීතිඥවරියට නියෝග කර තිබේ.", "URL": "https://sinhala.adaderana.lk/news.php?nid=11608", "Category": null, "Parent URL": null}