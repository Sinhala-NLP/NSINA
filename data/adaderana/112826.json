{"Source": "Adaderana", "Timestamp": "June 26, 2019 06:08 pm", "Headline": "STF බුද්ධි තොරතුරකට සන්නිවේදන මධ්‍යස්ථානයක් වටලයි-පිලීපීන් කතක් හා ලාංකික සැමියා අත්අඩංගුවට", "News Content": "අද(26) උදෑසන 11.30 පමණ මුල්ලේරියාව පොලිස් වසමේ ගල්හේන පාර ප්‍රදේශයේ පොලිස් විශේෂ කාර්ය බලකායේ බුද්ධි නිලධාරීන්ට ලද තොරතුරක් මත වැටලීමක් සිදු කර තිබේ. එහිදී බලපත්‍ර නොමැතිව සන්නිවේදන මධ්‍යස්ථානයක් පවත්වා ගෙන යාම සම්බන්ධයෙන් සැකපිට පිලිපීන ජාතික කාන්තාවක් හා ඇයගේ ශ්‍රී ලාංකීක සැමියා අත්අඩංගුවට ගෙන තිබේ. මෙසේ අත්අඩංගුවට පත්ව ඇත්තේ වයස අවුරුදු 36 ක් වු සමීර ඉන්ද්‍ර කුමාර නැමති කඩුවෙල ප්‍රදේශයේ පදිංචිකරුවෙක් හා ඔහුගේ බිරිඳ වන වයස අවුරුදු 36 ක් වු අම්රුම් සන්තෝසා යන කාන්තාවකි. සැකකරුවන්ගෙන් සිදුකල ප්‍රශ්න කිරීම්වලින් අනාවරණය කර ගත් තොරතුරු මත අද දහවල් 12.30 ට පමණ නවගමුව පොලිස් වසමේ අංක 560/2, හොරපොත, කඩුවෙල යන ලිපිනයේ පවත්වා ගෙන ගිය බලපත්‍ර නොමැති සන්නිවේදන මධ්‍යස්ථානයක් වටලා තවත් සැකකරුවන් සමඟ භාණ්ඩ කීපයක් අත්අඩංගුවට ගෙන තිබේ. එහිදී සැකකරුගේ රියදුරුවරයා වන සමන් කුමාර නැමැත්තා ද අත්අඩංගුවට ගෙන ඇත. සිම් කාඩ් 1764 ක්, ජංගම දුරකථන 30 ක්, සිම් බොක්ස් 12 ක්, ලැප් ටොප් 01 ක්, යතුරු පුවරු 07 ක් , යූ.පී.එස්.07 ක්, මවුස් 03, නෙට් වර්ක් හට් 08 ක් හා රවුටර් 07 ක් අත්අඩංගුවට ගෙන තිබේ. පොලිස් විශේෂ කාර්ය බලකාය විසින් වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=112826", "Category": null, "Parent URL": null}