{"Source": "Adaderana", "Timestamp": "October 14, 2012 02:13 pm", "Headline": "විෂමතා දුරු‍නොකළොත් බලාගෙනයි", "News Content": "ගුරු විදුහල්පති වැටුප් විෂමතාවය ඇතුළු ගැටලු නොවිසඳීමට එරෙහිව ගුරු විදුහල්පති සංගම් ඒකාබද්ධ වෘත්තිය සමිති ක්‍රියාමාර්ගයක නිරත වීමට තීරණය කර තිබේ. ඒ පිළිබඳව අදාළ වෘත්තීය සමිතිවල නියෝජිතයින්ගේ අත්සනින් යුතුව අධ්‍යාපන අමාත්‍යාංශ ‍ලේකම්වරයාට ලිපියක් යොමුකළ බව ලංකා ගුරු සංගමයේ ලේකම් ‍ජෝසප් ස්ටාලින් මහතා සඳහන් කළේය. ලංකා ගුරු සංගමය ඇතුළු ගුරු විදුහල්පති වෘත්තීය සමිති නවයක නියෝජිතයින් ඒකාබද්ධව මෙම ලිපිය යොමුකර තිබේ. වසර 15කට අධික කාලයක් ගුරු විදුහල්පති ගැටලු සම්බන්ධයෙන් අධ්‍යාපන බලධාරින් දැනුවත් කළ ද මෙතෙක් ඊට විසඳුම් ලබා දී නොමැති බව අදාළ ලිපියේ සඳහන්ය. එම නිසා මෙම තත්ත්වය පිළිබඳව වැඩි අවධානයක් යොමුකර කඩිනමින් ඊට විසඳුම් ලබාදෙන ලෙස අධ්‍යාපන අමාත්‍යංශ ලේකම්වරයාගෙන් ගුරු සංගම් ඉල්ලා සිටිති. මෙම ගැටලුවලට කඩිනමින් විසඳුම් ලබාදීමට බලධාරින් කටයුතු නොකළහොත් දැඩි වෘත්තීය සමිති ක්‍රියාමාර්ගයකට එළඹෙන බව ජෝසප් ස්ටාලින් මහතා සඳහන් කළේය.", "URL": "https://sinhala.adaderana.lk/news.php?nid=28275", "Category": null, "Parent URL": null}