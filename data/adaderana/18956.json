{"Source": "Adaderana", "Timestamp": "September 25, 2011 12:45 pm", "Headline": "ආරක්ෂාව ලාල්කාන්තටයි-විකල්ප කණ්ඩායම නිරහාරව තබයි", "News Content": "ජනතා විමුක්ති පෙරමුණේ විකල්ප කණ්ඩායමට එතෙක් ලැබුණු ආහාරවේල් සහ තේ අද සිට කපාහැරෙනු ඇති බව පක්ෂ අභ්‍යන්තර ආරංචි මාර්ග සඳහන් කරයි. ඊයේ දිනය වනතුරුත් පක්ෂ මූලස්ථානයේ රැඳී සිටි විකල්ප කණ්ඩායමට ආහාර ලැබුණද අද සිට ආහාර ලබා නොදෙන ලෙස පක්ෂයේ ඉහළින් නියො‍්ගයක් ලැබී ඇතැයි සඳහන් වේ. 88-89 භීෂණ යුගයේ හමුදා අත්අඩංගුවේ වධ වේදනා විඳිමින් සිටියදී පවා තමන් නිරහාරව තැබීමට හමුදා ප්‍රධානීන් හෝ ක්‍රියා නොකළ බවත්,අත්අඩංගුවට පත් වූ එල්.ටී.ටී.ඊ සැකකරුවන්ට පවා නියමිත වේලාවට ඒ අයගේ ආහාරය ලබාදීමට ආරක්ෂක අංශ ක්‍රියා කරන බවත් ජ.වි.පෙ ක්‍රියාකාරිකයෙක් කියා සිටියේය. එසේ වුවද තමන්ගේම ලෙයින්,දහඩියෙන් ගොඩනැගූ පක්ෂයට වැරදුණු තැන් නිවරදි කිරීමට කළ අරගලය නිසා තමන්ට හිමි ආහාරවේල අහිමි කිරීමට ජ.වි.පෙ ප්‍රසිද්ධ පක්ෂ නායකයින් ක්‍රියා කරමින් සිටීම පිළිකුල් සහගත බව හෙතෙම අවධාරණය කළේය. ජාතික ප්‍රශ්නයේදී ඇති කරගත යුතු ස්ථාවරය මෙන්ම ජ.වි.පෙ හි සන්ධාන දේශපාලනය ප්‍රතික්ෂේප කිරීම නිසා ජනතා විමුක්ති පෙරමුණේ හට ගත් බෙදීමත් සමග මේ මොහොත වනතුරුත් දෙපාර්ශවය විසින් තම තමන්ගේ බලය උරගා බලමින් සිටියි. පක්ෂයේ මාධ්‍ය ඒකකය මෙන්ම පක්ෂ මූලස්ථානයේ අභ්‍යන්තර පරිපාලන කටයුතු සිදුකළ විකල්ප කණ්ඩායමේ පිරිස් සිය වගකීම් වලින් නිශ්ක්‍රීය කර ඇතත් ඔවුන් තවදුරටත් කාණ්ඩ වශයෙන් පක්ෂ මූලස්ථානයේ රැඳී සිටියි. මේවන විට පක්ෂ මූලස්ථානයේ ආරක්ෂාව හිටපු පාර්ලිමේන්තු මන්ත්‍රීවරයකු මෙන්ම වෘත්තීය සමිති නායකයකු වූ කේ.ඩී ලාල්කාන්ත මහතාට පවරා ඇති අතර එතැන් සිට සිය මතයට එරෙහි වූ පිරිස් එළවා දැමීම සඳහා ඔහු විසින් විවිධ උපාය උපක්‍රම යොදමින් සිටින බව වාර්තා වෙයි. විප්ලවවාදී කණ්ඩායමට අයත් පක්ෂ ක්‍රියාකාරීන් නිරාහාරව තැබීමට ගනු ලැබූ තීරණය කාගේ වුවද කේ.ඩී ලාල්කාන්තගේ බලපෑම මත එය සිදුව ඇති බව පක්ෂ ආරංචි මාර්ග පෙන්වාදෙයි. එසේම අද පෙරවරුවේ ලාල්කාන්ත මහතා විසින් යොදවා ඇති ආරක්ෂකයෙකු විකල්ප කණ්ඩායමේ උපාලි නමැති අයෙකුට පහරදීමක් සිදුකර ඇති බවද වාර්තාවෙයි.", "URL": "https://sinhala.adaderana.lk/news.php?nid=18956", "Category": null, "Parent URL": null}