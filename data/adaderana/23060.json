{"Source": "Adaderana", "Timestamp": "March 26, 2012 09:15 am", "Headline": "වසර 17 ක් වැටුප් නොලැබූ මෙරට කතට රියාල් 72, 000 ක වන්දියක්", "News Content": "සවුදි අරාබියේ අතරමං වූ ශ්‍රී ලාංකික ගෘහ සේවිකාවක් වෙනුවෙන් සවුදි රජය විසින් රියාල් 72, 000 ක වන්දි මුදලක් ප්‍රදානය කර ඇති බව අරාබි මාධ්‍ය වාර්තා කරයි. 57 හැවිරිදි කුසුමා නන්දිනී නැමැති මෙම කාන්තාවට ඇය සේවය කළ සවුදි නිවසෙහි හිමිකරු විසින් වසර 17 ක් පුරා වැටුප් ගෙවා නොමැති බව සඳහන්ය. ඇය 1994 වසරේ දී ගෘහ සේවිකාවක ලෙස සේවය කිරීම සඳහා සවුදියේ රියාද් නගරය වෙත පැමිණ ඇති බව ද අරාබි මාධ්‍ය වාර්තා පෙන්වාදෙයි. ඇය සේවය කළ නිවසෙහි හිමිකරු විසින් ඇයට කිසිදු වැටුපක් ගෙවා නොමැති අතර ඇය‍ගේ ඥාතීන් ඇතුළු කිසිදු පුද්ගලයෙකු සම්බන්ධ කරගැනීමට ද අවස්ථාව ලබා දී නොමැත. මීට වසර 02 ට පෙර නන්දිනීගේ 25 හැවිරිදි දියණිය විසින් ඇයගේ මව පිළිබඳව තොරතුරක් නොමැති බවට ශ්‍රී ලංකා විදේශ කටයුතු අමාත්‍යාංශය වෙත පැමිණිල්ලක් ඉදිරිපත් කර තිබේ. අදාළ පැමිණිල්ල සඳහා ප්‍රතිචාර වශයෙන් සවුදිහි මෙරට තානාපති කාර්යාලය මගින් සිදුකළ පරීක්ෂණවලදී නන්දිනී අදාළ නිවසෙහි නොමැති බව නිවැසියන් විසින් ප්‍රකාශ කර ඇති බව අරාබි මාධය වාර්තා කරයි. කෙසේවෙතත් තානාපති කාර්යාල නිලධාරීන් විසින් දරන ලද උත්සාහයන් කිහිපයකින් අනතුරුව නන්දිනී පිළීබඳ තොරතුරු අනාවරණය කරගැනීමට සමත්ව ඇත. ඇයට නවාතැන් ගැනීම සඳහා සුදුසු ස්ථානයක් ලබා දී, ඇයට හිමිවිය යුතු වැටුප් නැවත ලබාදිම සඳහා ඇය සවුදිය වෙත රැගෙනඒමට කටයුතු කළ අනුග්‍රාහකයා ‍සොයාගැනීමට පසුගිය වසර 02 පුරා උත්සාහ කළ ද එම උත්සාහය අසාර්ථක වූ බව කම්කරු උපදේශක අනුර මුතුමාල මහතා අරාබි මාධ්‍ය වෙත අදහස් දක්වමින් ප්‍රකාශ කර තිබේ. පසුව සවුදියේ සමාජ කටයුතු පිළිබඳ අමාත්‍යාංශය හරහා නන්දිනී වෙත වන්දි මුදලක් ලබාගැනීමට කටයුතු කළ බව ද ඒ මහතා සඳහන් කර ඇත.", "URL": "https://sinhala.adaderana.lk/news.php?nid=23060", "Category": null, "Parent URL": null}