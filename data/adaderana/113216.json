{"Source": "Adaderana", "Timestamp": "July 2, 2019 04:41 pm", "Headline": "දෙරණ දේශපාලඥයෝ ඉවර කරනවා-දයාසිරි", "News Content": "පාර්ලිමේන්තුවේ සිටින මන්ත්‍රීවරු 225 දෙනාම රටේ සිදුවන ඇතැම් සිදුවීම්වලට වගකිව යුතු නොවන බව පාර්ලිමේන්තු මන්ත්‍රී දයාසිරි ජයසේකර මහතා පවසයි. අද(02) කොළඹ පැවති මාධ්‍ය හමුවකට එක්වෙමින් මන්ත්‍රීවරයා මේ බව පවසා සිටියේය. රටේ සිටින දොස්තරවරු, හෙදියෝ වැනි ඕනෑම අයෙකුට යම් අසාධාරණයක් සිදු වුයේ නම් ඒ වෙනුවෙන් කතා කරන සමස්ත වෛද්‍යවරු එක්වන නමුත් දේශපාලනඥයින්ට එවැන්නක් සිදු නොවන බව ද මන්ත්‍රීවරයා මෙහිදී වැඩිදුරටත් කියා සිටියේය. දෙරණ නාලිකාව දේශපාලඥයින් ඉවර කරන නාලිකාවක් බවත්, දේශපාලඥයින් එපා යනුවෙන් මතවාදයන් ගොඩනඟන්නේ ඔවුන් බවට ද චෝදනා කර සිටි දයාසිරි මහතා, දේශපාලඥයින් විනාශ කරන විට ඒ වෙනුවෙන් කිසිවෙක් පෙනී සිටින් නැති බව ද පැවසීය. පාර්ලිමේන්තුවේ සිටින මන්ත්‍රීවරුන් අතර, හොඳ හා නරක දෙපිරිසක් සිටින බවත් පැවසු මන්ත්‍රීවරයා, වැරදි කරපු නැති අයත් මේ නිසා බැටකන බව කියා සිටියේය. සියලු දේවලට දේශපාලඥයින්ට පමණක් වෛර කර වැඩක් නොමැති බව පැවසු මන්ත්‍රීවරයා, සියලු වගකීම් දේශපාලඥයින්ට පමණක් බාර නොදෙන බවත් ඔවුන් එයට යම් ප්‍රමාණයකට වගකියන්නේ නම් ඒ හා සමානව රාජ්‍ය සේවකයින් ද වගකිව යුතු බව ද මන්ත්‍රීවරයා වැඩිදුරටත් පැවසීය. එමෙන්ම ඔවුන් පාර්ලිමේන්තුවට පත් කර යැවූ ජනතාව ද එයට වගකිව යුතු බව ද පැවසු දයාසිරි ජයසේකර මහතා, හොරෙක් පත් කර පාර්ලිමේන්තුවට යවා පසුව අඩා ඵලක් නොමැති බව ද සඳහන් කළේය. එවැනි අය පාර්ලිමේන්තු යැවීමෙන් වළක්වා ගන්න ජනතාව ද ඊළඟ මැතිවරණයේ දී කටයුතු කළ යුතු බව දයාසිරි ජයසේකර මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=113216", "Category": null, "Parent URL": null}