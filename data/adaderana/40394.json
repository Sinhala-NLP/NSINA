{"Source": "Adaderana", "Timestamp": "January 16, 2014 02:27 pm", "Headline": "වැලිකඩ බන්ධනාගාර වාර්තාවට මොකද වුණේ?", "News Content": "පසුගිය වසරේ සිදු වූ වැලිකඩ බන්ධනාගාර ප්‍රහාරයෙන් රැඳවියන් 90 ක් පමණ ජීවිතක්ෂයට පත්ව ඇති බවත්, එය මිනිස් සංහාරයක් බවත්, එ.ජා.ප. පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. හමුදාව විසින් බන්ධනාගාර මෙහෙයුම සිදුකර ඇත්තේ යුද්ධය කාලයේ සිදුකරන ලද සෝදිසි මෙහෙයුමක් ලෙස බව අද(16) පැවති මාධ්‍ය හමුවකදී ඔහු සඳහන් කර සිටියේය. එසේම වැලිකඩ බන්ධනාගාරයට ඇතුලුවීම සඳහා හමුදාවට වරෙන්තුවක් නොතිබූ බවත්, මාංචු දමාගෙන සිටියදී පවා රැඳවියන්ට වෙඩි තබා තිබූ බවත් ඒ මහතා එහිදී අවධාරණය කළේය. තවද මේ සඳහා රජය විසින් කමිටුවත් පත් කර ඇති නමුත් කිසිදු ක්‍රියාවක් එමගින් සිදුකර නොමැති බවත්, එමගින් මේ වන තෙක් කිසිදු වාර්තාවක් ඉදිරිපත් කර නොමැති බවත් හෙතෙම පෙන්වා දුන්නේය. රජයේ භාරයේ සිටින පිරිසට මෙවන් දේ සිදුවේනම් මෙරටේ සිටින අනෙකුත් මිනිසුන් සඳහා රජය විසින් සිදුකරන දේවල් සිතාගත හැකි බවත්, මෙරටේ සිදුවූ ප්‍රශ්න සඳහා ආණ්ඩුව විසින් කමිටුපත් කරන නමුත් එම කමිටු සඳහා කුමක් සිදුවෙනවාද යන්න තමන් නොදන්නා බවත් කිරිඇල්ල මහතා එහිදී ‍කියා සිටියේය. එසේම එක්සත් ජාතීන්ගේ මානව හිමිකම් සමුළුවේදී ලංකාව දෙවතාවත් පරාජයට පත්වූ බවත්, එළඹෙන මානව හිමිකම් සමුළුවේදී ලංකාව පරාජයට පත්වු‍වහොත් විශාල ප්‍රශ්නයකට මුහුණ පෑමට සිදුවන බවත් ඒ මහතා පෙන්වා දුන්නේය. යම්කිසි ප්‍රශ්නයක් මතු වූ විට එම ප්‍රශ්නය විසඳීම සඳහා යම්කිස ක්‍රියාදාමයකට එය කළ යුතු බවත්, එවැනි ක්‍රියාදාමයක් නොමැති වූ විට තවත් ප්‍රශ්න මතු වන බවත්, හෙතෙම එම අවස්ථාවේදී අවධාරණය කළේය. 1988 හා 1989 කාලයේදී ඇති වූ ප්‍රශ්න සම්බන්ධයෙන් ජාත්‍යන්තරය සමඟ කතා බහ කර එවකට සිටි රජය ප්‍රශ්න විසඳාගත් බවත්, නමුත් මෙම ආණ්ඩුව ජාත්‍යන්තරය සඳහා ශරීරයේ ශක්තිය පෙන්වීමට උත්සහ දරණ බවත් ඔහු එහිදී කියා සිටියේය. එසේම පසුගිය මානව හිමිකම් සමුළුව සඳහා ලංකාවේ නියෝජිතයින් 100ක් පමණ සහභාගී වූ බවත්, එහිදී එම පිරිස අශෝභන ලෙස හැසිරුණු බවත්, අවසානයේ ඔවුනට සිදුවුයේ එම අවස්ථාවේදී නිහඬවීමට බවද හෙතෙම අවධාරණය කළේය. තවද මෙම ආණ්ඩුව නිසා ලංකාව ජාත්‍යන්තරය ඉදිරියේ අපකීර්තියට පත්වන බවත්, ලංකාව අපකීර්තියට පත්වනවාට තම පක්ෂය විරුද්ධ බවත් , ඒ මහතා එහිදී කියා සිටියේය. නීති විරෝධී ක්‍රියාවන් වලට සම්බන්ධ මිනිසුන් නීතිය ඉදිරියට ගෙන්වන ලෙස තම පක්ෂය විසින් රජ‍යෙන් ඉල්ලා සිටින බවද ඔහු කීවේය. ලංකාවට ජාත්‍යන්තර මැදිහත්වීම් සිදුවන්නේ ආණ්ඩුව විසින් ඒ සඳහා පරිසරය සකස්කරදීම හේතුවෙන් බව ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40394", "Category": null, "Parent URL": null}