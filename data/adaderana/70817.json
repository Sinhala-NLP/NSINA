{"Source": "Adaderana", "Timestamp": "March 13, 2017 11:34 am", "Headline": " හෙද වර්ජනයෙන් රෝහල් කටයුතුවලට බාධාවක් නෑ ", "News Content": "අසනීප නිවාඩු වාර්තාකරමින් ක්‍රියාත්මක හෙද වර්ජනය හේතුවෙන් රෝහල් කටයුතුවලට බාධාවක් නොමැති බව රජයේ හෙද නිලධාරීන්ගේ සංගමය පවසයි. එහි සභාපති සමන් රත්නප්‍රිය මහතා සඳහන් කළේ අදාළ වෘත්තීය ක්‍රියාමාර්ගයට තම සංගමයේ සහය නොමැති බවයි. වර්ජනයේ නිරත රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් ප්‍රකාශ කළේ ඉල්ලීම් 08ක් මුල් කර ගනිමින් වෘත්තීය ක්‍රියාමාර්ගයේ නිරත වන බවයි. මේ අතර වර්ජනය හේතුවෙන් රෝහල්වල කටයුතුවලට දැඩි බාධාවක් එල්ල වී නොමැති බව අද දෙරණ වාර්තාකරුවන්ද සඳහන් කළේය. ජාතික රෝහලේ කටයුතු ද සාමාන්‍ය පරිදි සිදු වන බව එම රෝහල් අධ්‍යක්ෂ වෛද්‍ය අනිල් ජාසිංහ මහතා ප්‍රකාශ කර සිටියේය. කෙසේ වෙතත් තම වෘත්තීය ක්‍රියාමාර්ගය සාර්ථකව ක්‍රියාත්මක බව රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් ප්‍රකාශ කළේය. වැටුප් විෂමතා ඉවත්කිරීම ඇතුළු ඉල්ලීම් හතක් මුල් කරගනිමින් අද(13) සහ හෙට(14) රජයේ රෝහල් තුළ රාජ්‍ය සේවා එක්සත් හෙද සංගමය මෙම වෘත්තීය ක්‍රියාමාර්ගය දියත් කර තිබේ.", "URL": "https://sinhala.adaderana.lk/news.php?nid=70817", "Category": null, "Parent URL": null}