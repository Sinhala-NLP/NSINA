{"Source": "Adaderana", "Timestamp": "July 1, 2019 04:44 pm", "Headline": "විවේචකයන්ට අකිලගෙන් ආරාධනාවක්", "News Content": "කල් ඉකුත් වූ චින්තනයෙන් පිරි දේශපාලනඥයන්, පාසල් සිසුන්ට හා ගුරුවරුන්ට ටැබ් පරිගණක ලබා දීමේ වැඩසටහනට පහර ගසමින් සිය ළිංමැඩි මානසිකත්වය හා අඳ බාල බව ප්‍රදර්ශණය කිරීම ලජ්ජා සහගත ක්‍රියාවක් බව අධ්‍යාපන අමාත්‍ය නීතිඥ අකිල විරාජ් කාරියවසම් මහතා ප්‍රකාශ කරයි. විසි එක්වැනි සියවසට අදාළ අධ්‍යාපන නිපුණතා සාක්ෂාත් කර ගැනීමට හා ඉගෙනුම්-ඉගැන්වීම් ක්‍රියාවලියට අතිශයින් වැදගත්වන ටැබ් පරිගණක ලබා දීමේ ව්‍යාපෘතිය විවිධ අසාධාරණ විවේචන මගින් කඩා කප්පල් කිරීමට ගෙනගිය කුහක ක්‍රියාමාර්ග හේතුවෙන් එය මෙතෙක් ප්‍රමාද වූ බව අමාත්‍යවරයා පවසයි. එහෙත් ජනාධිපතිවරයා, අග්‍රාමාත්‍යවරයා හා අමාත්‍ය මණ්ඩලය ටැබ් පරිගණක දියයුතු බවට ඉකුත් 25 වැනිදා ‍ඓතිහාසික තීන්දුවකට එළැඹිම අධ්‍යාපන ක්ෂේත්‍රය ලැබූ විශාල ජයග්‍රහණයක් බව ද සඳහන් කළේය. එම ජයග්‍රහණය ඉවසනු බැරි වුවෝ දැන් විවිධ චෝදනා නඟමින් සිය කුහක මානසිකත්වය පෙන්නුම් කරන බවත් අමාත්‍යවරයා පවසයි. පසුගිය රජයේ අධ්‍යාපන අමාත්‍යංශය යම් සාධනීය පියවරක් ගත්තේ නම් විපක්ෂය නියෝජනය කරමින් සිටිය දී පවා ඒ හැම අවස්ථාවකදීම කුහකත්වයෙන් තොරව සහයෝගය පළ කරමින් අගය කළ බව මේ විවේචකයන්ට අමතක වීම ගැන තමා කණගාටුවන්නේ යැයි ද අමාත්‍යවරයා සඳහන් කළේය. පුද්ගලනාම ප්‍රවර්ධනය කිරීමේ මානසිකත්වයෙන් ජාතික ධනය රුපියල් කෝටි ගණන් වැය කරමින් මහපාරට පෙනෙන්නට විද්‍යාගාර ගොඩනැගිලි තැනීම, ඒවා තනා නිම කිරීමට පෙර තවත් විශාල මුදලක් වැයකරමින් උපකරණ මිල දී ගැනීම හා ගුණාත්මකභාවය පිළිබඳ ප්‍රශ්නගත පරිගණක යන්ත්‍ර රුපියල් කෝටිගණන් වියදම් කර මිලට ගැනීම, දේශපාලන උපක්‍රම වශයෙන් විද්‍යාගාර හා ගොඩනැගිලි විවෘත කිරීම වැනි කටයුතු කළත් පසුගිය රජයේ බලධාරීන් පාසල් දරුවන්ගේ මූලික අවශ්‍යතා හිතා මතා අමතක කළ බවත් එසේ අමතක වූ පාසල් වැසිකිළි-කැසිකිළි හා ජල පහසුකම් ලබා දෙන්නේ වත්මන් රජය බවත් අමාත්‍යවරයා අවධාරණය කරයි. තමා අධ්‍යාපන අමාත්‍ය පදවිය බාර ගැනීමට පෙර විපක්ෂ මන්ත්‍රීවරයෙකුව සිටිය දී අධ්‍යාපන ක්ෂේත්‍රයෙහි ගැටළු ප්‍රශ්න මෙන්ම අඩුපාඩු සම්බන්ධයෙන් දැඩි උනන්දුවක් දැක් වූ බැවින් අමාත්‍ය පදවියට පත් වූ පසු ඒවා එකිනෙක කඩිනමින් විසඳීමට පටන්ගත් බව පවසන අමාත්‍යවරයා ළඟම පාසල -හොඳම පාසල වැඩසටහන යටතේ රුපියල් මිලියන 64000 ක වියදමින් පාසල් 9345 ක් සංවර්ධනය ආරම්භ කළ බව ද පෙන්වා දෙයි. ඒ යටතේ 2015 වසරේ සිට මේ දක්වා පාසල් 3800 ක් සඳහා රුපියල් මිලියන 3977 ක් වැයකරමින් සනීපාරක්ෂක පහසුකම් මෙන් ම රුපියල් මිලියන 147.303 ක් වැය කරමින් පාසල් 860 ක ජල පහසුකම් ද පාසල් 1845කට රුපියල් මිලියන 1417ක් වැය කර විදුලිය ලබා දුන්නේ ද වත්මන් රජය බව අමාත්‍යවරයා අවධාරණය කරයි. වර්තමාන ආණ්ඩුව අධ්‍යාපනයට මේසා විශාල වැඩ කොටසක් ඉටු කළ ද ඒ කිසිවක හෝ සිය නාම පුවරු සවිනොකළ අතර කිසිවක් සිය නමින් නම් නොකළ බවත් පෙන්වා දෙන අමාත්‍යවරයා ළඟම පාසල - හොඳම පාසල වැඩ සටහනේ දෙවෙනි අදියර යටතේ ඉදිකළ පාසල් ගොඩනැගිලි 250ක් මෙම මාසයේ දී විවෘත කිරීම සියතට පවරා නොගෙන පළාතේ මැති ඇමතිවරුන්ට පැවරීමට තමා කටයුතු කළ බවත් අමාත්‍යවරයා පෙන්වා දෙයි. මෙවැනි ජයග්‍රහණ ඉවසනු බැරිවූවන් විවිධ ප්‍රකාශ කරමින් සිය පහත් මානසිකත්වය හා කුහකත්වය ප්‍රදර්ශණය කරන බව ද අමාත්‍යවරයා පවසයි. සත්‍යය පිළිබඳ සොයා නොබලා අහිංසක ජනතාව රැවටිමට එකම බොරුව දිගටම වපුරන ගොබෙල්ස් න්‍යාය ක්‍රියාත්මක කරනවාට වඩා පාසල්වලට ගොස් ඉහත පහසුකම් තිබෙනවාද නැද්ද යන වග සැක හැර ප්‍රායෝගිකව ම දැකගැනීම සඳහා හැකි නම් පැමිණෙන ලෙස විවේචක දේශපාලනඥයන්ට හා ජනමාධ්‍යයන්ට ආරාධනා කරන බව අමාත්‍යවරයා වැඩිදුර‍ටත් ප්‍රකාශ කරයි.", "URL": "https://sinhala.adaderana.lk/news.php?nid=113146", "Category": null, "Parent URL": null}