{"Source": "Adaderana", "Timestamp": "September 17, 2013 02:05 pm", "Headline": "මත් කුඩු තොගය පිටුපස ආණ්ඩුවේ දේශපාලනඥයින් ඉන්නවා", "News Content": "පහුගියදා අත්අඩංගුවට ගත් මත්කුඩු තොගයත්, එතනෝල් ස්පී‍්‍රතු තොගයත් පිටුපස සෘජුවම සිටින්නේ ආණ්ඩුවේ දේශපාලකයින් බව ජනතා විමුක්ති පෙරමුණ පවසයි. එතනෝල් කන්ටේනර් දෙකක් අත්අඩංගුවට ගත්තත් වැරදිකරුවන්ට තවමත් දඬුවම් දී නොමැති බව ජ.වි.පෙ ප්‍රචාරක ලේකම්, පාර්ලිමේන්තු මන්ත්‍රී විජිත හේරත් මහතා කියා සිටියේ අද(17) පැලවත්ත - බත්තරමුල්ල පක්ෂ කාර්යාලයේ පැවති මාධ්‍ය හමුවකදීය. එහිදී ඔහු මෙසේද සඳහන් කළේය. ආණ්ඩුව මෙම පළාත් සභා මැතිවරණය පවත්වන්න තීරණය කළේ ඉන්දියාවේ බලපෑම නිසයි. උතුරේ පළාත්සභා මැතිවරණය සැප්තැම්බර් පවත්වන්නෙත් පොදු රාජ්‍ය මණ්ඩල සමුළුව පවත්වන්නෙත් රට ගැන හිතලා නොවෙයි. මේවා විවිධ බලපෑම් මත සිදුවන දේවල්. මෙම මැතිවරණය ආරම්භයේ සිටම එක්සත් ජනතා නිදහස් සන්ධානය මැතිවරණ නීති රීති අමු අමුවේ උල්ලංඝණය කරමින් සදාචාරයට පටහැණිව යමින් ප‍්‍රචාරක කටයුතු සිදුකරමින් තිබෙනවා. උතුරු පළාත් සභාවේ මෙන්ම මධ්‍යම, වයඹ මැතිවරණ නීති රීති උල්ලංඝණය වීම් ගණනාවක් වාර්තා වෙලා තිබෙනවා. නිමල් සිරිපාලද සිල්වා කියනවා සුළු සුළු සිද්ධීන් කිහිපයක් වාර්තා වුණාට සමස්තයක් ලෙසට මැතිවරණය සාධාරණයි කියලා. ඔහු මැතිවරණ නිරීක්‍ෂකයෙක් බවට පත්වෙලා. නමුත් ආණ්ඩුවේම කැබිනට් ඇමතිවරු මෙම මැතිවරණයේ මුල සිටම කිව්වා ආණ්ඩුවේ අපේක්‍ෂකයින් නීති රීති උල්ලංඝණය කරමින් කටයුතු කරනවා කියලා. වයඹ පළාතේ සාලින්ද දිසානායක ඇමතිවරයා මෙන්ම මධ්‍යම පළාතේ කැබිනට් ඇමතිවරු කිහිප දෙනෙක්ම තම තමන්ගේ ඥාතියා දිනවීමට මැතිවරණ නීති උල්ලඝණය කරමින් කටයුතු කරන බවට ආණ්ඩුවේම සමහර ඇමතිවරුන්ට චෝදනා කළා. හැමදාම විපක්‍ෂයේ පක්‍ෂ තමයි ආණ්ඩුවට මේ ආකාරයෙන් චෝදනා කළේ. නමුත් අද ආණ්ඩුවේ කැබිනට් ඇමතිවරුම පිළිගන්නවා ආණ්ඩුව මැතිවරණ නීති කඩමින් කටයුතු කරනවා කියලා. සාලින්ද දිසානායක ඇමතිවරයා මාධ්‍ය හමුවක් පවත්වමින් පැහැදිළිවම කිව්වා සහකරා මැතිවරණ කොමසාරිස් බලා සිටියදී ආණ්ඩුවේ තවත් ඇමතිවරයෙක් සාරි, ටයර් ආදිය බෙදා දුන්නා කියලා. මෙය ඉතා කණගාටුදායක තත්ත්වයක්. ටයර්, සාරි, ෆෝන්, බෙදන බාර්වලින් බොන්න කාඞ් බෙදන දන්සැල් පවත්වන සංස්කෘතියක් ආණ්ඩුවේ අපේක්‍ෂකයින් යොදාගෙන තිබෙනවා. අතීතයේදී අපේක්‍ෂකයින් මනාප ඉල්ලන්න ඡන්ද දායකයින්ගේ ගෙදරට ගියා. නමුත් දැන් ඡන්ද දායකයින් අපේක්‍ෂකයාගේ ගෙදරට ගෙනවිත් විවිධ භාණ්ඩ බෙදා දෙනවා. මේ කි‍්‍රයාවලිය දකුණේ වගේම උතුරටත් ගෙනවිත් තිබෙනවා. භෞතික අල්ලස් වගේම මානසිකවද අල්ලස් දෙමින් තිබෙනවා. ආණ්ඩුවේ ඇමතිවරු රැකියා ෆෝම් බෙදමින් නිවාස ණය ඉල්ලූම්පත‍්‍ර, සහනාධාර ඉල්ලූම්පත‍්‍ර බෙදමින් ජනතාවට මානසිකව අල්ලස් ලබාදෙනවා. මෙවැනි බංකොළොත් වැඩවලින් තමයි ආණ්ඩුව මැතිවරණයට මුහුණ දෙන්නේ. ඒ වගේම පසුගියදා ජනාධිපතිවරයා කිළිනොච්චියේදී කියා සිටියා උතුර පළාත සංවර්ධනය කරන්නේ උතුරු පළාත් සභාව තමන්ට දුන්නොත් විතරයි කියලා. හැබැයි ඔහු යුද්ධය නිමාවූ පසුව පාර්ලිමේන්තුවේදී ප‍්‍රකාශ කළේ සිංහල, දෙමළ, මුස්ලිම් සියලූ දෙනාම එක සමානයි කියලා. නමුත් දැන් කියනවා පළාත් සභාව දුන්නේ නැත්නම් උතුරට සංවර්ධනයක් නැහැ කියලා. මේක එක පැත්තකින් උතුරු පළාතේ ජනතාවට කරන තර්ජනයක්. බැසිල් රාජපක්‍ෂලා ඵලක් නැති උතුරු වසන්තය හරහා කළේත් ඒ බලපෑමම තමයි. ජනාධිපතිවරයාගේ කි‍්‍රයාමාර්ගය වැරදි ආදර්ශයක්. ඔහු එදා සහ අද කියන දේවල් සම්පූර්ණයෙන් පරස්පරයි. මැතිවරණය ආරම්භයේ සිටම එක්සත් ජනතා නිදහස් සන්ධානය රාජ්‍ය බලය පාවිච්චි කළා. කැබිනට් ඇමතිවරු, අමාත්‍යාංශ නිළධාරීන් මගින් මැතිවරණය පැවැත්වෙන ප‍්‍රදේශවල විවිධ ව්‍යාපෘති සංවිධානය කළා. නිල ලේඛනවල ව්‍යාපෘතිවල විස්තර තිබුණත් අමාත්‍යාංශ නිළධාරීන් සිදුකරන්නේ මැතිවරණ ප‍්‍රචාරක වැඩකටයුතු. ඒ අකාරයෙන් රාජ්‍ය සම්පත් සදාචාර විරෝධී හා නීති විරෝධී විදියට යොදාගන්නා බවට මැතිවරණ නිරීක්‍ෂණ සංවිධාන ඕනෑතරම් පෙන්වා දී තිබෙනවා. මේ ආණ්ඩුවට දැන් ජනතාවට කියන්න දෙයක් නැහැ. ආර්ථික සංවර්ධනය ගැන පම්පෝරි ගහන්න දෙයක් නැහැ. බඩු මිල, බස් ගාස්තු, විදුලි ගාස්තු වැඩි වුණා. සෞඛ්‍ය සේවය කඩාකප්පල් වෙලා. මේ වන විටත් රෝහල්වල බෙහෙතේ වර්ග 122ක් බාල බෙහෙත් බවට තහවුරු වෙලා තිබෙනවා. එලෙස සෞඛ්‍ය සේවය කඩාවැටෙමින් තිබියදී ඇමතිවරයා ඡන්ද ව්‍යාපාරයේ යෙදිලා ඉන්නවා. ඒ වගේම පැසැල්වල සම්පත් නැතිව අධ්‍යාපනය කඩා වැටිලා. විදුහල්පතිවරු ලිංගික අල්ලස් ගන්න තත්ත්වයට අධ්‍යාපනය කඩා වැටිලා. රටේ ස්තී‍්‍ර දූෂණ, කුඩු ජාවාරම්, කප්පම් ගැනීම්, මිනී මැරුම්, අපරාධ වැඩිවෙලා. ඒවා පිටුපස ආණ්ඩුවේ ප‍්‍රබල දේශපාලනඥයින් සිටින බවට තොරතුරු ලැබී තිබෙනවා. පහුගියදා අත්අඩංගුවට ගත් කුඩු තොගයත් එතනෝල් ස්පී‍්‍රතු තොගය පිටුපසත් සෘජුවම ආණ්ඩුවේ දේශපාලකයින් ඉන්නවා. එතනෝල් කන්ටේනර් දෙකක් අත්අඩංගුවට ගත්තත් වැරදිකරුවන්ට තවමත් දඬුවම් දීලා නැහැ. රටේ නීතිය සාධාරණත්වය, යුක්තිය බිඳවැටිලා. ඇත්තටම නීතිය බල්ලට ගිහින්. රටේ දූෂණ, වංචා ඉහවහා ගිහින්. ආණ්ඩුව දූෂිතයින් ආරක්‍ෂා කරනවා. පහුගියදා ගාල්ල නගරාධිපති දූෂණ වංචා චෝදනා නිසා තනතුරෙන් ඉවත් කළා. මන්තී‍්‍රකමෙනුත් ඉවත් කළා. නමුත් පසුගිය අගෝස්තු 23 වැනිදා ජනාධිපතිවරයා සම්බන්ධීකරණ ලේකම් තනතුරක් ඔහුට ලබාදුන්නා. රුපියල් 60,000ක වැටුපක් නිල වාහනයක් දුන්නා. එවැනි අපරාධකාරයින්ට උසස්වීම් තනතුරු ලබාදෙන රටක් මේක. ඒ වගේම පහුගිය කාලයේ විවිධ චෝදනා ලබපු ඇමතිවරු මේ ආණ්ඩුවේ ඉන්නවා. සමෘද්ධි මුදල් හොරා කාපු, වැට් බදු වංචාවලට චෝදනා ලබපු අය ආණ්ඩුවට අරගෙන තනතුරු ලබාදුන්නා. එක්සත් ජාතික පක්‍ෂ සමයේ හොරකම් කරපු දේශපාලනඥයින් ආණ්ඩුවට අරගෙන ඒ හොරකම් වහලා දැම්මා. ආණ්ඩුක‍්‍රම ව්‍යවස්ථාව හරි විදියට අර්ථ කථනය කරපු ශිරාණි බණ්ඩාරනායක අගවිනිසුරුවරිය තනතුරින් ඉවත් කරලා මේ වනවිට අධිකරණයට කැඳවමින් දිගින් දිගටම පළිගැනීමට ලක්කරනවා. ඇයට විවිධ හිරිහැර කරමින් ඉන්නවා. මාධ්‍යවේදන්ට පහර දීලා, ආණ්ඩුවේ ප‍්‍රබලයින්ගේ හොරකම් පිළිබඳ ලිපිගොනු මාධ්‍යවේදීන්ගේ ගෙවල්වලට පැනලා හොරකම් කරමින් ඉන්නවා. අවනීතිය රජ කරලා තිබෙනවා. එනිසා මේ ආණ්ඩුවට ආර්ථිකය සංවර්ධනය කළා කියලා ප‍්‍රජාතන්ත‍්‍රවාදය, නීතිය, රටේ සදාචාරය ගොඩනැඟුවා කියලා කියන්න පුළුවන්කමක් නැහැ. ආණ්ඩුව ඒ නිසා දැන් ජාතිවාදය, ආගම්වාදය පතුරුවමින් ඉන්නවා. මැතිවරණ වේදිකාවේ ජාතික කොඩිය ගැන නැති ප‍්‍රශ්නයක් මතුකරනවා. ජාතික කොඩිය ගැන කතා කරමින් රටට ගණිකා වෘත්තීය ගෙනඑමින් රට සූදු පිටියක් කරන කැසිනෝ ගෙන්වන්න, ඒවා රට පුරා ව්‍යාප්ත කරන්න බදු සහන දෙමින් ඉන්නවා. සාමාන්‍ය ජනතාවගේ බී ලූනු ගෙඩියටත් බදු ගහන අතරේ කැසිනෝ ව්‍යාපාරවලට බදු සහන දෙනවා. අන්තිම මොහොතේ ආණ්ඩුව නැති ප‍්‍රශ්න ඇතිකරනවා. ආණ්ඩුවේ ඇමතිවරු ජාතිවාදය පතුරුවන ප‍්‍රකාශ නිකුත් කරනවා. එවැනි බාල තත්ත්වයකට වැටිලා ආණ්ඩුව ඡන්ද ව්‍යාපාරය ගෙනියනවා.", "URL": "https://sinhala.adaderana.lk/news.php?nid=37476", "Category": null, "Parent URL": null}