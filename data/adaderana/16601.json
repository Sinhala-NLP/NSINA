{"Source": "Adaderana", "Timestamp": "June 7, 2011 10:09 am", "Headline": "යාපනයෙන් දඹුල්ලට ලැබෙන එළවළුවල අඩුවීමක්", "News Content": "යාපනය අර්ද්ධවීපයේ සිට දඹුල්ල ආර්ථික මධ්‍යස්ථානයට ලැබෙන එළවළු ප්‍රමාණය 70% න් පමණ පහත වැටී ඇති බව ව්‍යාපාරිකයින් පවසයි. ප්‍රමාණවත් එළවළු තොග අඩු වීම, එළවළු සඳහා නිසි මිලක් නොමැතිවීම සහ ප්‍රවාහන ගාස්තු ඉහළ යාම මීට හේතු වී ඇති බව වාර්තා වේ. රතුලූනු, බීට්රූට්, වට්ටක්කා, වම්බටු, මාළුමිරිස්, අමුමිරිස් ආදී එළවළු වර්ග යාපනයේ සිට දඹුල්ලට රැගෙන එනු ලබයි. මීට පෙර දෛනිකව ලොරි 15ත් 20ත් අතර ප්‍රමාණයක් ‍දඹුල්ලට පැමිණිය ද මේ වන විට එය ලොරි 3ත් 4ත් දක්වා අඩු වී ඇති බව වාර්තා වේ. රතුලූනු ඉන්දියාවෙන් ගෙන්වීමත් සමඟ යාපනයේ රතුලූනු වල මිල අඩු වී ඇති බව යාපනයේ ගොවීන් පවසයි. එළවළු ප්‍රවාහනය කිරීමේ දී එළවළු මල්ලක් සඳහා අය කරන මුදල ද පසුගිය දින කිහිපයේ සිට ඉහළ දමා ඇති බව ගොවීන් සඳහන් කරයි.", "URL": "https://sinhala.adaderana.lk/news.php?nid=16601", "Category": null, "Parent URL": null}