{"Source": "Adaderana", "Timestamp": "August 12, 2015 04:17 pm", "Headline": "අපි කාගෙවත් වලිගයක් වෙලා නෑ", "News Content": "ජවිපෙ එජාපයේ වලිගය බවට පත්ව නැති වුවත් ශ්‍රීලනිපය එජාපයේ හදවත බවට පත්ව ඇති බව ජවිපෙ ප්‍රචාරක ලේකම් විජිත හේරත් මහතා පවසයි.එසේ වුවද ජවිපෙ කිසි කලෙකත් කුමන හෝ පක්ෂයක වලිගය බවට පත් නොවන බව හේරත් මහතා කියා සිටියේ අද (12) බත්තරමුල්ල පක්ෂ මූලස්ථානයේ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.මේ වනවිට ජනතා විමුක්ති පෙරමුණට විවිධ සිවිල් සංවිධාන විශාල ප‍්‍රමාණයක සහාය ලැබී තිබෙනවා. ඔවුන් සෘජුව අපි වෙනුවෙන් පෙනී ඉන්නවා. විශ්වවිද්‍යාල ආචාර්යවරුන්, නීතිඥයින්, වෘත්තිකයින්, නියෝජනය කරන අගෝස්තු 17 ව්‍යාපාරය ජනතා විමුක්ති පෙරමුණට ඡන්දය ලබාදෙන ලෙසත් ජවිපෙ පාර්ලිමේන්තුවේ බලය වැඩිකරන ලෙසත් ජනතාවගෙන් ඉල්ලා තිබෙනවා. ඒ වගේම කලාකරුවන් නියෝජනය කරන අලූත් පරපුර සංවිධානය ජවිපෙට සහාය පළකර තිබෙනවා. ඒ වගේම විශ්වවිද්‍යාල ආචාර්යවරුන්, මහාචාර්යවරුන්ගෙන් සැදුම් ලත් සංවිධාන රැසක් ජවිපෙට සහාය පළකර තිබෙනවා. උපකාරක පංති ගුරුවරුන් ජවිපෙ වැඩපිළිවෙළ වෙනුවෙන් ඡන්දය ප‍්‍රකාශ කරන ලෙස ජනතාවගෙන් ඉල්ලා තිබෙනවා. අස්ගිරි, මල්වතු පාර්ශ්වයේ ගෞරවනීය මහා නායක හාමුදුරුවරුන්, කතෝලික සභාවේ අතිගරු කාදිනල් මැල්කම් රංජිත් පියතුමා වගේම කි‍්‍රස්තියානි සභාවේ අගරදගුරුතුමා ජවිපෙට ආශිර්වාදය පළකොට තිබෙනවා. මේ හරහා ජනතා විමුක්ති පෙරමුණ සාර්ථක කඩඉමකට ඇවිත් තිබෙනවා. දිවයිනේ ප‍්‍රගතිශීලී ජනතාවගේ සහාය ජවිපෙ ජයග‍්‍රහණය තහවුරු කරමින් තිබෙනවා. දිනෙන් දින සිදුවන මේ වර්ධනය දරාගත නොහැකි විරුද්ධවාදීන් කලබල වෙලා ජවිපෙට අවලාද, බොරු ප‍්‍රචාර, මඩ ප‍්‍රහාර එල්ල කරමින් තිබෙනවා. අපිට එරෙහිව කූට ලේඛන හදනවා. අපගේ ප‍්‍රතිපත්ති ප‍්‍රකාශය විකෘති කරමින් ව්‍යාජ ප‍්‍රතිපත්ති ප‍්‍රකාශ හදනවා. විශ්වවිද්‍යාල ශිෂ්‍යයින් අතරේ බොරු ප‍්‍රචාර යවනවා ජනතා විමුක්ති පෙරමුණ අධ්‍යාපනය පෞද්ගලීකරණය කරන්න ප‍්‍රතිපත්ති හදලා කියලා. ෆේස්බුක් හරහා අපේ පක්‍ෂයේ ප‍්‍රධාන ලේකම් සහෝදරයාගේ ව්‍යාජ අත්සනක් යොදලා අපේ පක්‍ෂය විසින් තානාපති කාර්යාලවලින් මුදල් ලබාගැනීමට ලිපි හුවමාරු කළා කියලා ප‍්‍රචාරණය කරනවා. මේ විදියට අවලාද ගහන්න ජවිපෙ දිනෙන් දින ශක්තිමත් වෙන නිසයි. අපි මැතිවරණ ප‍්‍රචාරණය ගම් ම්ට්ටම දක්වා ගෙනගියා. පෝස්ටර් පත‍්‍රිකා වගේම මුද්‍රිත විද්‍යුත් මාධ්‍ය හරහා වෙනස්ම ආකාරයක ආකෘති පාවිච්චි කරලා ජනතාවට අතරට ගියා. ජනතාවගේ හෘදසාක්‍ෂිය, ජවිපෙ හෘදසාක්‍ෂියත් එකක් කියලා අපි තහවුරු කළා. මේවා දැකලා වියරු වැටුණු විරුද්ධවාදීන් අපේ ප‍්‍රචාරක වියදම් ගැන විවිධ කතා කියනවා. අපි පැහැදිලිව කියනවා අනෙකුත් දේශපාලන පක්‍ෂවල එක් අපේක්‍ෂකයෙක් වියදම් කරන මුදලවත් අපි පක්‍ෂයක් විදියට වියදම් කරන්නේ නැහැ. පෝස්ටර් ගහන්නේ අපේ පක්‍ෂයේ සාමාජිකයින්. අපි අවම වියදමකින් උපරිම වැඩ කරනවා. ජවිපෙ දේශපාලනය ගැන පැහැදුණු හිතවතුන් අපිට මූල්‍ය ආධාර කරනවා. සම්පත් ලබාදෙනවා. විදෙස්ගත ශී‍්‍රලාංකිකයින් විවිධාකාරයෙන් උදව්පදව් කරනවා. ටිකට්පත් විකුණලා ආධාරපත‍්‍රවලින් එකතු කරලා තමයි අපි දේශපාලන කටයුතුවලට මුදල් හොයාගන්නේ. කොමිස් ගහලා, හොර ටෙන්ඩර් මගඩි කරලා අපි මුදල් හොයන්නේ නැහැ. ඒ විදියට සල්ලි හොයලා දේශපාලනය කරන පක්‍ෂයක් නෙවෙයි. ජනතාවගේ උපකාර මත දේශපාලනය කරන පක්‍ෂයක්. ඒ උපකාර කරපු සියලූ දෙනාට ස්තුතිවන්ත වෙනවා. ජනතා විමුක්ති පෙරමුණේ කටයුතු විනිවිදයි. මැතිවරණ නීතියට එකඟයි.මැතිවරණයට ඉදිරිපත්වන සියලූම අපේක්‍ෂකයින් සිය වත්කම් බැරකම් මැතිරවණ කොමසාරිස්ට ලබාදිය යුතුයි. මේ වනවිට වත්කම් බැරකම් ලබාදී තිබෙන්නේ ජනතා විමුක්ති පෙරමුණේ අපේක්‍ෂක කණ්ඩායම පමණයි. පුරවැසියන්ට ඕනෑ නම් අපේ වත්කම්, බැරකම් බලන්න පුළුවන්. අපිට හංගන්න දෙයක් නැහැ. ප‍්‍රගතිශීලී ජනතාවගේ ආධාර මුදල් තමයි අපි වියදම් කරන්නේ.මේ වනවිට ජවිපෙ ඉදිරිපත් කර තිබෙන ඇතැම් ප‍්‍රතිපත්ති විකෘති කරන්න උත්සාහ කරනවා. වයස 16 සම්පූර්ණ වීමෙන් තරුණ තරුණියන්ට ඡන්ද බලය හිමිවිය යුතු බව අපි ප‍්‍රතිපත්තියක් ලෙස පිළිගන්නවා. දැන් ඉන්න තරුණයින් ලෝකය පිළිබඳ හොඳ අවබෝධයකින් ඉන්නවා. 14 සම්පූර්ණ වූ විට ඔවුන්ගේ ළමා කාලය ඉවරයි. 16වන වියට එන විට ඔවුන් ලෝකය පිළිබඳ විශාල දැනුමකින් සන්නද්ධ වෙලා ඉවරයි. ඔවුන් තමයි අනාගතය නිර්මාණය කරන්නේ. අනාගතයට නිර්මාණශීලීව මැදිහත් වෙන්නේ ඔවුන්. 16දී ඡන්ද අයිතිය ලැබුණත් පවතින මැතිවරණ ක‍්‍රමයට අනුව ඔවුන්ට ඡන්දය පාවිච්චි කළ හැකි වන්නේ අවුරුදු 20, 21 වන විටයි. දැන් පවතින ආකාරයට 18දී ඡන්ද බලය ලැබීමෙන් පසුව ලියාපදිංචි වුවත් 18දීම ඡන්දය පාවිච්චි කිරීමට අවස්ථාව ලැබෙන්නේ නැහැ. ඒ නිසා තමයි ලෝකය පුරා රටවල් ගණනාවක වයස 16දී තරුණයින්ට ඡන්ද බලය ලබාදීමට සංවාදයක් ආරම්භ කරලා තිබෙන්නේ. අද අපේ රටේ දූෂිතයින් නොවන අය පාර්ලිමේන්තුවට යවන්න කියලා සංවාදයක් නිර්මාණය වෙලා තිබෙනවා. ඒ වගේම තමයි ලෝකය පුරා තරුණයින්ට ඡන්දය බලය ලබාදිය යුතුයි කියලා මතයක් ගොඩනැගිලා තිබෙන්නේ. කියුබාව, නිකරගුවාව, බ‍්‍රසීලය වැනි රටවල 16දී ඡන්ද අයිතිය ලැබෙනවා. නෝර්වේ වයස 17දී ඡන්දය සඳහා ලියාපදිංචි වීමට හැකියාව තිබෙනවා. ලෝකයේ රටවල් මේ විදියට ඡන්ද බලය පිළිබඳ සංවාදය ඕනෑම කෙනෙකුට අන්තර් ජාලයේ අධ්‍යයනය කරන්න පුළුවන්. එනිසා ජනතා විමුක්ති පෙරමුණ ප‍්‍රතිපත්තියක් ලෙස වසර 16දී තරුණ තරුණියන්ට ඡන්ද බලය ලැබිය යුතු බව පිළිගන්නවා. ඒ වගේම එය ප‍්‍රායෝගිකව කළ හැක්කක්. රාජපක්‍ෂ මහත්තයාත් එයාගේ ගෝලයෝ ටික පරාජය හමුවේ වියරු වැටිලා ප‍්‍රකෝප වෙලා ජවිපෙට එරෙහිව විවිධ ප‍්‍රකාශ කරනවා. ජවිපෙ එජාපයේ වලිගය වෙලා කියලා. අපි පැහැදිලිව කියනවා ශී‍්‍රලනිපය අලියගේ හදවත බවට පත්වෙලා. එජාපයේ ප‍්‍රතිපත්ති හදන්න හවුල් වුණු, වැඩපිළිවෙලවල් හදන්න මැදිහත් වුණු ප‍්‍රධාන ලේකම් ශී‍්‍රලනිපයට ගත්තා. එජාපයේ හිටපු ජී.එල්.පීරිස්ලා වගේ පිරිස් එක්සත් ජනතා නිදහස් සන්ධානයේ. ඔක්කොම අලි ටික ඉන්නේ දැන් සන්ධානය ඇතුළේ. එනිසා අපි පැහැදිලිවම කියනවා ජනතා විමුක්ති පෙරමුණ කාගේවත් වලිගය වෙලත් නැහැ. කවදාවත් වෙන්නෙත් නැහැ කියලා. මහින්දගේ පරාජය නළලේ කොටලා ඉවරයි. ඔහුට අගමැති වෙන්න බලයක් නැහැ. එජනිසය දෙකට කැඩිලා. ගම් මට්ටමින් ඡන්දය ඉල්ලන්නේ දෙකට බෙදිලා. එජනිසයේ සමහරු ප‍්‍රසිද්ධියේ කියනවා අනෙක් පාර්ශ්වයට ඡන්දය දෙන්න එපා කියලා අභ්‍යන්තරයේ ගැටුමක් නිර්මාණය වෙලා කියලා. එනිසා දැන් පාක්‍ෂිකයින් විකල්පයක් ගැන හිතමින් ඉන්නවා. එක්සත් ජාතික පක්‍ෂයටත් එජනිසයටත් තනිවම ආසන 113ක් අරගෙන ආණ්ඩුවක් හදන්න බලයක් ලැබෙන්නේ නැහැ. ජනතාව ඒක තීරණය කරලා ඉවරයි. ආණ්ඩුව හදන්න වෙන්නේ එහාට මෙහාට පනින අයගෙන්. 17න් පස්සේ පැනිල්ල වැඩිවෙනවා. අපි 19වන සංශෝධනයට පක්‍ෂ මාරු කරන අයගේ මන්තී‍්‍රධුරය අහෝසි කරන සංශෝධනයක් ගෙනාවා. නමුත් දිනේෂ්ලා එකතු වෙලා ඒක පරාජයට පත්කළා. එහෙම කළේ මන්තී‍්‍රවරුන්ට පනින්න ඉඩ හදන්නයි. පහුගිය ආණ්ඩුවේ හිටපු මාස්ටර් බ්ලාස්ටර් දැන් එජාපටය එකතු වෙලා දැයට කිරුළට විරුද්ධ වුණු විශ්වවිද්‍යාල ළමයින්ට මැරවරයින් දාලා ප‍්‍රහාර එල්ල කළ මාස්ටර් බ්ලාස්ටර් දැන් ඉන්නේ එක්සත් ජාතික පක්‍ෂය පැත්තේ. අපි පැහැදිලිව කියනවා ඊළඟ ආණ්ඩුව හදන්නේ පක්‍ෂ මාරු කරලා. ඉදිරියේදී නිර්මාණය වෙන්නේ හවුල් අවුල් ආණ්ඩුවක්. එනිසා ජවිපෙ ඉල්ලන්නේ විපක්‍ෂයේ වැඩි බලයක් නියෝජනය කරන්න පාර්ලිමේන්තුවේ බලය වැඩිකරන්න කියලා. ජනතාව බලාපොරොත්තු වෙන්නේ එයයි. රට නිවැරදි මඟකට යොමු කරන බලය ජනතා විමුක්ති පෙරමුණයි.", "URL": "https://sinhala.adaderana.lk/news.php?nid=53204", "Category": null, "Parent URL": null}