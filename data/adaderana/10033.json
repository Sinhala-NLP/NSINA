{"Source": "Adaderana", "Timestamp": "August 5, 2010 08:18 am", "Headline": "තමිලිනී රීමාන්ඩ් භාරයේ තබන්නැයි නියෝග ", "News Content": "අත්අඩංගුවට ගෙන රඳවාගෙන සිටි කොටි සංවිධානයේ කාන්තා අංශයේ නායිකා තමිලිනී නැමැත්තිය රීමාන්ඩ් භාරයේ තැබීමට‍ කොළඹ මහේස්ත්‍රාත් අධිකරණය නියෝග කර තිබේ. වන්නි යුද ගැටුම් අවස්ථාවේ රජයට භාරවු සුබ්‍රමනියම් සිවගාම් හෙවත් තමිලිනී නැමැති සැකකාරිය පසුව රහස් පොලිසිය මගින් අත්අඩංගුවට ගෙන ආරක්ෂක ලේකම්වරයාගෙන් ලබාගත් රැඳවුම් නියෝගයක් මත රඳවාගෙන ප්‍රශ්න කිරීම් සිදුවිය. අනතුරුව ඇය පිළිබඳව සිදුකරන පරීක්ෂණ සඳහා නීතිපතිවරයාගේ උපදෙස් ඉල්ලා ඇති බව රහස් පොලිසිය විසින් සැකකාරිය අධිකරණයට ඉදිරිපත් කරමින් ප්‍රකාශ කරනු ලැබීය. නීතිපතිවරයාගේ උපදෙස් ලැබෙන තෙක් අදාළ සැකකාරිය රිමාන්ඩ් භාරයට පත් කරන ලෙස රහස් පොලිසිය කළ ඉල්ලීම පිළිගත් අධිකරණය එම සැකකාරිය රීමාන්ඩ් භාරයේ තැබීමට නියම කරනු ලැබීය.", "URL": "https://sinhala.adaderana.lk/news.php?nid=10033", "Category": null, "Parent URL": null}