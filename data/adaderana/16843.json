{"Source": "Adaderana", "Timestamp": "June 18, 2011 01:22 pm", "Headline": "ගුරු‍ගෙදරට ප්‍රහාරයක් -නීතිවිරෝධී දෑ ඉවත්කළා පමණයි", "News Content": "ගුරු සුභසාධන කටයුතු වෙනුවෙන් පිහිටුවා තිබෙන \"ගුරු‍ගෙදර\" කාර්යාල දෙකකට ප්‍රහාරයක් එල්ල වී තිබේ. ගුරුගෙදර මහ සභා නියෝජිත පිරිසක් පිළිබඳ සිදුකළ හෙළිදරව් කිරීමක් හේතුවෙන් මෙම ප්‍රහාරය එල්ල වී ඇති බව ගුරුගෙදර ප්‍රධාන ලේකම් එන්.ඩබ්ලිව්.සී. නානායක්කාර මහතා සඳහන් කළේය. මහ සභා නියෝජිතයින් බව කියන සහ ලංකා ගුරු සේවා සංගමයේ සාමාජිකයින් බව කියන ජනතා විමුක්ති පෙරමු‍ණු කණ්ඩායම් මැර කණ්ඩායම් සමඟ එක්ව මෙම ප්‍රහාරය සිදුකළ බවට නානායක්කාර මහතා චෝදනා කරයි. උතුරු මැද කාර්යාලයට සහ බදුල්ල කාර්යාලයට මෙම ප්‍රහාරය එල්ලව ඇති බවත්, සේවකයින්ට පහර දී මරණීය තර්ජන සිදුකර ඇති බවත් ඒ මහතා කියා සිටියේය. මේ අතර අදාළ ප්‍රහාරයන් සම්බන්ධයෙන් පොලිසියට පැමිණිලි කිරීමට කටයුතු කර ඇති බව ද නානායක්කාර මහතා සඳහන් කළේය. මෙම චෝදනා සම්පූර්ණයෙන්ම ප්‍රතික්ෂේප කරන බව ගුරු ගෙදර ප්‍රධාන ‍ලේකම්වරයා නගන අදාළ චෝදනා සම්බන්ධයෙන් ලංකා ගුරු සේවා සංගමයෙන් අද දෙරණ විමසීමක් කළ විමසීමකදී ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා කියා සිටියේය. මේ වනවිට රජය විසින් නීති විරෝධී විනය අතුරු පාලක මණ්ඩලයක් ගුරු ගෙදරට පත්කර ඇති බවත්, ඔවුන් විසින් නිර්නාමිකව රාජ්‍ය බලය භාවිත කරමින් ගුරු ගෙදර කාර්යාල තුළ ලංකා ගුරු සේවා සංගමයේ අධ්‍යක්ෂ මණ්ඩලයට අසත්‍ය චෝදනා එල්ල කරමින් පෝස්ටර්, බැනර් ආදිය ප්‍රදර්ශනනය කිරීමට කටයුතු කර ඇති බව ඔහු පෙන්වාදෙයි. මෙලෙස සාමාජිකත්වයට එරෙහිව කටයුතු කිරීමේදී සමාජිකත්වය මගින් මෙම නීති විරෝධී දේවල් ඉවත් කිරීමට කටයුතු කර ඇති බව ද ජයසිංහ මහතා සඳහන් කළේය. ඒ හැරෙන්නට කිසිදු ආකාරයක ප්‍රහාරයක් එල්ල නොවූ බවත්, එවැනි චෝදනා පවතී නම් ඕනෑම අවස්ථාවක විවාදයකට පැමිණීමට සූදානම් බවත් ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=16843", "Category": null, "Parent URL": null}