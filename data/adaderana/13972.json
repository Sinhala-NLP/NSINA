{"Source": "Adaderana", "Timestamp": "February 4, 2011 09:04 am", "Headline": "ලෝක පිළිකා දිනය අදයි", "News Content": "ලෝක පිළිකා දිනය අදට යෙදී තිබේ. මහජනතාව තුළ පිළිකා අවදානම් සාධක පිළිබඳව දැනුවත් කිරීම තුළින් පිළිකා වළක්වා ගැනීමත්, පිළිකා තත්ත්වයන් කලින් හඳුනා ගැනීම සහ නිශ්චිත ප්‍රතිකාර තුළින් රෝගීන්ට සුවය හෝ ගුණාත්මක ජීවිතයක් ලබාදීම මෙම දිනය සැමරීමේ අරමුණ වේ. නවතම සංඛ්‍යාලේඛන අනුව ශ්‍රි ලංකාවේ පිරිමින් අතර මුඛ, පෙනහළු, ගලනාල, මහාන්ත්‍ර සහ වසා ග්‍රන්ථි ආශ්‍රිත පිළිකා බහුල වන අතර කාන්තාවන් අතර පියයුරු, ගැබ්ගෙල, ඩිම්බ කෝෂ, තයිරොයිඩ් සහ ගලනාලය ආශ්‍රිතව පිළිකා බහුල වශයෙන් දක්නට ලැබෙන බව ජාතික පිළිකා මර්දන වැඩසටහන පවසයි. පිළිකා රෝගය නිසා මෙරට සිදුවන මරණ සංඛ්‍යාව ද ඉහළ ගොස් තිබේ. 2007 වසරේ දී රජයේ රෝහල්වල සිදුවූ මරණවලින් දෙවන ස්ථානයට වැඩිම මරණ සංඛ්‍යාවක් සිදුව ඇත්තේ පිළිකා රෝගය ‍හේතුවෙනි. පිළිකා රෝගය වැළැක්වීම සඳහා සය වැදෑරුම් උපාය මාර්ගයක් අනුගමනය කරන බව සෞඛ්‍ය අමාත්‍යාංශය සඳහන් කරනු ලැබීය.", "URL": "https://sinhala.adaderana.lk/news.php?nid=13972", "Category": null, "Parent URL": null}