{"Source": "Adaderana", "Timestamp": "May 11, 2019 10:36 am", "Headline": "මුදාගැනීමේ මෙහෙයුමකදී ප්‍රංශ සොල්දාදුවන් දෙදෙනෙකු ජීවිතක්ෂයට", "News Content": "අප්‍රිකාවේ බටහිර සාහෙල් කලාපයේදී ප්‍රාණ ඇපකරුවන් මුදාගැනීමේ මෙහෙයුමකට සම්බන්ධව වූ ප්‍රංශ සොල්දාදුවන් දෙදෙනෙකු ඝාතනයට ලක්ව ඇත. කෙසේ වෙතත් අදාල ප්‍රාණ ඇපකරුවන් පිරිස නිරුපද්‍රිතව මුදාගෙන තිබුණි. අප්‍රිකාවේ බටහිර සාහෙල් කලාපයේදී ප්‍රාණ ඇපකරුවන් ලෙස රඳවාගෙන සිටි සිව්දෙනකු මුදවා ගැනීම සඳහා සිදුකළ මෙයෙහුමකදී ප්‍රංශ සොල්දාදුවන් දෙදෙනකු ඝාතනයට ලක්වුණි. ඇමරිකානු කාන්තාවක, දකුණු කොරියානු කාන්තාවක හා ප්‍රංශ ජාතිකයින් දෙදෙනකු මෙලෙස රඳවාගෙන සිටි අය වන අතර මේ වනවිට ඔවුන් මුදවාගෙන ඇතැයි ප්‍රංශ බලධාරීන් පවසා සිටියි. පසුගිය සතියේ බෙනින්හි සංචාරයක යෙදෙන අතරතුර ප්‍රංශ ජාතිකයින් දෙදෙනා පැහැරගෙන ගොස් තිබුණි. මොවුන්ගේ මගපෙන්වන්නා ද මියගොස් සිටියදී හමුවූ බව පැවසෙයි. මේ අතර බෙනින් රාජ්‍යයේ ඇතැම් ප්‍රදේශවල සංචාරය කිරීමෙන් වැළකී සිටින ලෙස ප්‍රංශය සිය පුරවැසියන්ට අනතුරු අඟවා තිබුණි. පැහැරගැනීමේ අවදානම සැළකිල්ලට ගෙන ඔවුන් එම තීරණය ගෙන ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=109731", "Category": null, "Parent URL": null}