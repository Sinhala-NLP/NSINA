{"Source": "Adaderana", "Timestamp": "May 28, 2017 09:12 am", "Headline": "විපතට පත්වුවන් වෙනුවෙන් ත්‍රිවිධ හමුදා හා පොලිස් මෙහෙයුම් අදත්", "News Content": "විපතට පත්වූවන්ට සහන සැළසීම සඳහා ත්‍රිවිධ හමුදාව සහ පොලීසිය අද(28) දිනයේද මෙහෙයුම් ක්‍රියාත්මක කිරීමට සැළසුම් කර තිබේ. නාවික මහුදාව මාධ්‍ය ප්‍රකාශක ගෘප් කපිතාන් චමින්ද වලාකුළුගේ මහතා ප්‍රකාශ කළේ නාවික හමුදා කණ්ඩායම් සියයක් පමණ සහන කටයුතු සඳහා යොදවා ඇති බවයි. ගුවන් හමුදාවද සහන සැළසීමේ කටයුතු සඳහා අද දිනයේත් ගුවන් යානා කිහිපයක් යෙදවීමට සැලසුම් කර තිබේ. එමෙන්ම විපතට පත්වූ ප්‍රදේශ වෙත ගුවනින් බෝට්ටු ප්‍රවාහනය කිරීම ද අද සිදුකිරීමට නියමිතයි. මේ අතර පොලිස් නිළධාරීන්ගේ නිවාඩු අවලංගු කර ඇති අතර සහන කටයුතු සඳහා පොලීසිය විශාල පිරිසක් දායක වී සිටියි. මේ අතර විපතට පත් ජනතාවට සහන සැළසීම සඳහා මනුසත් දෙරණ සහන වැඩපිලිවෙල අද දිනයේ ක්‍රියාත්මක වෙයි. ගං වතුරෙන් සහ නායයෑම්වලින් පිඩාවට පත්ව සිටින ජනතාව වෙනුවෙන් අත්‍යාවශය භාණ්ඩ එක්රැස් කර බෙදාහැරීම මේ වන විට ආරම්භ කර ඇති අතර ඊයේ(27) දිනයේ භාණ්ඩ රැගත් ලොරි රථ කිහිපයක් විපතට පත් ප්‍රදේශ බලා පිටත්ව ගියේය. විපතට පත්වූවන්ට වැඩි වශයෙන් පානීය ජල බෝතල් අවශ්‍යව ඇති අතර සහල්, පරිප්පු, සීනි, තේ කොළ, කිරිපිටි, සෝයාමීට් සැමන් වැනි වියළි ආහාර ද්‍රව්‍ය අවශ්‍යව තිබේ. ඊයේ දිනයේ සිට විශාල පිරිසක් දෙරණ ප්‍රධාන කාර්යාලය ඇතුළු මධ්‍යස්ථාන වෙත ආධාර ද්‍රව්‍ය ලබාදුන් අතර ඔබටද ඒ සඳහා අවස්ථාව පවතියි. ඔබේ ආධාර අංක 320 ටී.බී ජයා මාවත, කොළඹ 10 යන ස්ථානයේ පිහිටි “දෙරණ“ ප්‍රධාන කාර්යාල පරිශ්‍රයට භාරදිය හැකි අතර අංක 45/ 06 අල්විස් පෙදෙස, කොළඹ 03 යන ස්ථානයේ පිහිටි “අයිඩියා හෙල්“ ආයතනයට ද ආධාර ලබාදිමට හැකියාව පවතියි. එමෙන්ම මහරගම සිරි වජිරඡ්ඥාන ධර්මායතනයට, ගාල්ල බන්ධනාගාර පරිශ්‍රයට සහ මාතර දිස්ත්‍රික්ක ලේකම් කාර්යාලයට ඔබගේ වටිනා ආධාර ගෙනවිත් භාරදී මනුසත් දෙරණ ක්‍රියාන්විතය හා දායකවිමට හැකියාව පවතියි.", "URL": "https://sinhala.adaderana.lk/news.php?nid=73656", "Category": null, "Parent URL": null}