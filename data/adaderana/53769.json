{"Source": "Adaderana", "Timestamp": "September 9, 2015 05:10 pm", "Headline": "අඩුබර දරු උපතක් බලාපොරොත්තු වෙන්න එපා!", "News Content": "අවුරුදු 5ක් යනතුරු මෙම රජය පෙරළීමට හෝ වෙනස් කිරීමට කිසිවෙකුට ඉඩනොලැබෙන බව ජනාධිපති මෛත්‍රිපාල සිරිසේන මහතා අවධාරණය කරයි.සමහරු මෙම ආණ්ඩුව වැඩිකල් යන්නේ නෑ ඊට කලින් පෙරළන්න පුළුවන් යැයි කියන බවත්, ඔවුන් සියලුදෙනාටම කීමට ඇත්තේ 56දී බණ්ඩාරනායක මහතා බලයට පත්වීමෙන් පසු කී කතාව යැයිද ජනාධිපතිවරයා කියයි.1956 දී බලයට ආ අවස්ථ‍ාවේ එස්.ඩබ්ලිව්.ආර්.ඩී බණ්ඩාරනායක මහතා, තමා වෙත පැවරී ඇත්තේ වින්නඹු මාතාවගේ කාර්යය බවත්, දරුවාගේ උපත සිදුවූ පසු තමාගේ කාර්යය ඉටුකිරීමට ඉඩදෙන ලෙසත්, ඊට පෙර දරුවා මවුකුසින් ගැනීමට ඉඩනොදෙන ලෙසත් යනුවෙන් පැවසූ බව ජනාධිපතිවරයා සිහිපත් කළේය.ජනාධිපති මෛත්‍රිපාල සිරිසේන මහතා මේ බව ප්‍රකාශ කළේ රාජ්‍ය හා නියෝජ්‍ය ඇමතිවරුන් දිවුරුම්දීම නිමිත්තෙන් අද ජනාධිපති ලේකම් කාර්යාලයේදී පැවැති උත්සවයේදීය.මෙහිදී හිටපු ඇතැම් අමාත්‍යවරුන්ට නියෝජ්‍ය ඇමති පදවිද, ඇතැම් කැබිනට් අමාත්‍යවරුන්ද රාජ්‍ය අමාත්‍ය පදවිද ලැබී ඇති බව පෙන්වා දුන් ජනාධිපතිවරයා හිටපු ජනාධිපති මහින්ද රාජපක්ෂ මහතාද මේවන විට පාර්ලිමේන්තු මන්ත්‍රී ධූරයක් දරන බැවින් සෙසු අයට එය ඒ තරම් ගැටළුවක් නොවනු ඇති බව පෙන්වා දුන්නේය.ඒ අනූව වසර 5ක් එනම් 2020 වන තුරු මෙම ආණ්ඩුව පෙරළා තවත් ආණ්ඩුවක් හැදීමට කවරෙකු හෝ බලාපොරොත්තු තබා නොගන්නා ලෙසත් කවුරුන් කෙසේ ‍කීවත් මේ ආණ්ඩුව දුර්වල කිරීමට හෝ වෙනස් කිරීමට කිසිවෙකුට ඉඩනොදෙන බවත්, හෙතෙම අවධාරණය කළේය.", "URL": "https://sinhala.adaderana.lk/news.php?nid=53769", "Category": null, "Parent URL": null}