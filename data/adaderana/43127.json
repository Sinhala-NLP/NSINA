{"Source": "Adaderana", "Timestamp": "May 11, 2014 09:10 am", "Headline": "දේපළ කොල්ලකෑම් වලට සම්බන්ධ 5ක් අත්අඩංගුවට ", "News Content": "ජනතාව බිය ගන්වා ඔවුන් සතු දේපළ කොල්ලකෑමේ නිරත වීමේ චෝදනා මත පුද්ගලයින් පස් දෙනෙකු අත්අඩංගුවට ගෙන තිබේ. කළුතර කොට්ඨාශ අපරාධ විමර්ශන අංශයේ නිලධාරීන්ට ලද තොරතුරක් මත වැලිපැන්න, හෝමාගම සහ ඌරගස්මංහන්දිය යන ප්‍රදේශවල සිදුකළ වැටලීමකදි ඔවුන් අත්අඩංගුවට ගෙන ඇති බව වාර්තා වෙයි. සැකකරුවන් විසින් මුදල්, රන් භාණ්ඩ, යතුරුපැදි ඇතුළු දේපළ කොල්ලෑම් සිදුකර ඇති බව පොලීසිය සඳහන් කළේය. අත්අඩංගුවට ගන්නා අවස්ථාවේ දී සැකකරුවන් සතුව තිබී මෙරට නිෂ්පාදිත ගිනි අවි දෙකක්, විදේශ රටක නිෂ්පාදිත ගිනි අවි දෙකක්, බෝර 12 ගිනි අවියක්, ජීව අත්බෝම්බයක්, යතුරුපැදි තුනක්, ත්‍රිරෝද රථයක් සහ පවුම් 12 ක පමණ රන් භාණ්ඩ සොයාගෙන තිබේ. සැකකරුවන් ඌරගස්මංහන්දිය, හෝමාගම, දර්ගා නගරය යන ප්‍රදේශවල පදිංචිකරුවන් වන අතර ඔවුන් අද මතුගම මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43127", "Category": null, "Parent URL": null}