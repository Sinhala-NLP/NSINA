{"Source": "Adaderana", "Timestamp": "June 26, 2019 06:43 pm", "Headline": "යුද හමුදාපති සාක්ෂි දෙයි-රිෂාඩ්ට නැවත එන්න දින දෙයි", "News Content": "පාස්කු ඉරිදා එල්ල වූ ත්‍රස්ත ප්‍රහාරය පිළිබඳ සොයාබලා පාර්ලිමේන්තුවට කරුණු වාර්තා කිරීමට පත්කළ විශේෂ තේරීම් කාරක සභාව අද (26) හත්වන දිනටත් රැස්විය. අද දිනයේදී එම කමිටුව හමුවේ පළමුව සාක්ෂි දෙනු ලැබුවේ යුද හමුදාපති ලුතිනන් ජෙනරාල් මහේෂ් සේනානායක මහතායි. පාස්කු ප්‍රහාරයෙන් පසු නිවාස සහ විවිධ ස්ථාන පරීක්ෂා කීරීමේ දී කිසියම් පුද්ගලයෙගෙන් තමාට බලපෑමක් එල්ල නොවූ බව යුද හමුදාපතිවරයා මෙහිදී සඳහන් කළේය. පාස්කු ප්‍රහාරයෙන් පසු හමුදා නිලධාරීන් විසින් අප්‍රේල් 26 දින ඉෂාන් අහමඩ් නැමති පුද්ගලයෙක් දෙහිවල ප්‍රදේශයේදී අත්අඩංගුවට ගත් පසු හිටපු අමාත්‍ය රිෂාද් බදියුදීන් මහතා දුරකථනය ඔස්සේ තුන්වරක් ඇමතූ බව යුද හමුදාපතිවරයා පැවසීය. එහෙත් හිටපු අමාත්‍ය රිෂාද් බදියුදීන් මහතා අදාළ සිද්ධිය සම්බන්ධයෙන් කිසිදු බලපෑමක් තමාට නොකළ බවත් හිටපු අමාත්‍ය රිෂාද් බදියුදීන් මහතා අසා සිටීමක් පමණක් සිදු කළ හමුදාපතිවරයා සඳහන් කළේය. ඉෂාන් අහමඩ් නැමැත්තා හිටපු අමාත්‍ය රිෂාද් බදියුදීන් මහතා සමඟ වැඩ කරන පුද්ගලයෙකු පුතෙකු බව හිටපු අමාත්‍යවරයා තමාට පැවසූ බව යුද හමුදාපති ලුතිනන් ජනරාල් මහේෂ් සේනානායක පැවසීය. පාස්කු ත්‍රස්ත ප්‍රහාරයෙන් පසුව අත්අඩංගුවට ගත් ඉෂාන් අහමඩ් නැමැත්තා ත්‍රස්තවාදී ක්‍රියාවන් සඳහා සම්බන්ධ බවට සාමාන්‍ය දැනුමක් තිබූ බව හමුදාපතිවරයා සඳහන් කළේය. එමෙන්ම ඒ කාල වකවානුවේ අත්අඩංගුවට ගැනීම කරනු ලැබූවේ අදාළ ත්‍රස්ත ජාලය සම්බන්ධ පුද්ගලයින් බවත් එලෙස අත්අඩංගුවට ගනු ලැබුවේ මෙම ත්‍රස්ත ජාලය පිළිබඳ හමුදාවට දැමක් තිබීම හේතුවෙන් බව හමුදාපතිවරයා පැවසීය. ඉන් අනතුරුව කාරකසභාව හමුවේ සාක්ෂි දෙනු ලැබුවේ කර්මාන්ත හා වාණිජ කටයුතු අමාත්‍යාංශයේ ලේකම් කේ.ඩී.එන්.ආර් අශෝක මහතායි. පසුව කමිටුව හමුවේ සාක්ෂි දෙනු ලැබුවේ කාර්මික සංවර්ධන මණ්ඩලයේ සාමාණ්‍යාධිකාරී පී.එල්.යූ. රත්නමලල මහතායි. අවසාන වශයෙන් අද දිනයේදී කමිටුව හමුවේ සාක්ෂි ලබාදීම සඳහා නියමිතව තිබුණේ හිටපු අමාත්‍ය රිෂාඩ් බදියුදීන් මහතායි. කෙසේ වෙතත් ඔහුගෙන් සාක්ෂි විමසීම සඳහා මෙම කමිටුවේ සාමාජිකයින් තිදෙනෙකු එම අවස්ථාවේ නොසිටීම නිසා රිෂාඩ් බදියුදීන් මහතාගෙන් සාක්ෂි ලබානොගෙනම යලි එළඹෙන සිකුරාදා දිනයේදී කමිටුව හමුවට සාක්ෂි ලබාදීම සඳහා පැමිණෙන ලෙස ඒ මහතා හට දැනුම්දීම සිදුකෙරුණි.", "URL": "https://sinhala.adaderana.lk/news.php?nid=112828", "Category": null, "Parent URL": null}