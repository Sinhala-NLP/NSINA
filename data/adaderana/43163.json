{"Source": "Adaderana", "Timestamp": "May 12, 2014 05:30 pm", "Headline": "දුම්රිය සාමාන්‍ය පරිදි දුවන්න සූදානම්", "News Content": "අද සවස සිට දුම්රිය ධාවන කටයුතු සාමාන්‍ය පරිදි සිදුකෙරෙන බව ප්‍රවාහන අමාත්‍ය කුමාර වෙල්ගම මහතා පවසයි. දුම්රිය කාලසටහන් හා වේගසීමාවන් අතර පවත්නා පරස්පරතාවන් හා ගැටළු නිරාකරණය කරගන්නා තුරු මෙලෙස සාමාන්‍ය පරිදි දුම්රිය ධාවනය කිරීමට වෘත්තීය සමිති එකඟවූ බව අමාත්‍යවරයා කියා සිටියේ අද(12) කොළඹ පැවති මාධ්‍ය හමුවකදීය. දුම්රිය රියදුරන්ගේ සංගමය විසින් දින ගණනාවක් තිස්සේ ක්‍රියාත්මක කරන ලද අකුරට රාජකාරී කිරීම හේතුවෙන් දුම්රිය ප්‍රමාදවීම දිගින් දිගටම සිදුවිය. මේ නිසාම මගීන් දුම්රිය රියදුරන් හා ගැටුම් ඇතිකරගත් අවස්ථාවන්ද කිහිපයක් වාර්තා විය. කෙසේ වෙතත් දුම්රිය රියදුරන් හා ප්‍රවාහන අමාත්‍ය කුමාර වෙල්ගම,අමාත්‍යංශ ලේකම් ධම්මික පෙරේරා,දුම්රිය රියදුරන්ගේ සංගමය,දුම්රිය සාමාන්‍යාධිකාරීවරයා ඇතුළු පිරිස් සමග අද පෙරවරුවේ සිට සාකච්ඡාවක් පැවැත්විණි. මෙම සාකච්ඡාවේ ප්‍රතිඵලයක් ලෙස දුම්රිය සාමාන්‍ය පරිදි ධාවනය කිරීමට දුම්රිය රියදුරන්ගේ සංගමය තීරණය කරන ලදී. අද පැවති මාධ්‍ය හමුවට එක්වූ දුම්රිය රියදුරන්ගේ සංගමයේ ලේකම් කේ.පී.යූ කොන්තසිංහ මහතා කියා සිටියේ අමාත්‍යවරයාගේ මැදිහත්වීම පිළිබඳ විශ්වාසය පළකරමින් අකුරට රාජකාරි කිරිමේ වෘත්තීය ක්‍රියාමාර්ගය තාවකාලිකව අත්හළ බවයි. පසුගිය දිනවල දිගින් දිගටම සිදුවූ දුම්රිය අනතුරු හේතුවෙන් දුම්රිය සේවයේ විශ්වසනීයත්වය පළුදුවී ඇති බවත්, එම ගැටළු මගහරවා ගැනීමට දුම්රිය කාලසටහන් හා වේගසීමාවන් අතර පවත්නා පරස්පරතාවන් හා ගැටළු විසඳාගත යුතුව ඇති බවත් කොන්තසිංහ මහතා සඳහන් කළේය.", "URL": "https://sinhala.adaderana.lk/news.php?nid=43163", "Category": null, "Parent URL": null}