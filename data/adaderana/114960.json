{"Source": "Adaderana", "Timestamp": "July 25, 2019 11:08 am", "Headline": "යුරෝපයේ උෂ්ණත්වය වාර්තාගත ලෙස ඉහළට", "News Content": "බටහිර යුරෝපයේ උෂ්ණත්වය අද (25) දිනයේ යළිත් වාර්තාගත ලෙස ඉහළ ගොස් ඇත. බොහෝ රටවල උෂ්ණත්වය සෙල්සියස් අංශක 40ට ආසන්න බව විදෙස් වාර්තා සඳහන් කළේය. බෙල්ජියම, ජර්මනිය සහ නෙදර්ලන්තය යන රටවල ඉතිහාසයේ වැඩිම උෂ්ණත්වය අද වාර්තා වී ඇත. බෙල්ජියමේ ක්ලයින් බ්‍රෝගල් නගරයේ උෂ්ණත්වය සටහන්ව තිබෙන්නේ සෙල්සියස් අංශක තිස් නවයයි දශම නවයක් ලෙසයි. එමෙන්ම දකුණුදිග නෙදර්ලන්තයේ ඉන්දෝවන් නගරයේ උෂ්ණත්වයද වර්ෂ 75කට පසුව සෙල්සියස් අංශක තිස් නවයයි දශම නවයක් දක්වා ඉහළ ගොස් තිබුණි. අපවතින තත්ත්වය සැලකිල්ලට ගනිමින් ජනතාව වෙත අනතුරු ඇඟවීමේ රතු නිවේදන නිකුත් කිරීමට බෙල්ජියම් බලධාරීන් පියවර ගෙන ඇත. පවතින උණුසුම් කාලගුණය හේතුවෙන් යුරෝස්ටාර් දුම්රියේ දෝෂයක් හටගෙන තිබූ අතර ඒ හේතුවෙන් මගීන් හයසිය දෙනෙකු පමණ පීඩාවට පත්ව තිබුණි. එහිදී දුම්රියේ මැදිරි කිහිපයක් බිංගෙයක් තුළ ඝන අඳුරේ නැවතී තිබී ඇති බවත් මගීන් පැය දෙකකට අධික කාලයක් මැදිරි තුළ සිරවී සිටි බවත් විදෙස් වාර්තාවල සඳහන්ය. අධික උණුසුමින් ආරක්ෂා වීම සම්බන්ධයෙන් ජනතාව දැනුවත් කිරීමටත් යුරෝපා රටවල බලධාරීන් පියවර ගෙන ඇත.", "URL": "https://sinhala.adaderana.lk/news.php?nid=114960", "Category": null, "Parent URL": null}