{"Source": "Adaderana", "Timestamp": "July 27, 2016 04:08 pm", "Headline": "පා ගමනට නීතිමය බාධා නෑ-ලොහාන් හා අලුත්ගමගේ කියයි", "News Content": "මහනුවරින් හෙට දිනයේ ආරම්භ කොට පවත්වන්නට නියමිත විරෝධතා පාගමන අධිකරණ තීන්දුවට ගරු කරමින් නගරයෙන් පිටත ආරම්භ කරන බව මහනුවර දිස්ත්‍රීක් පාර්ලිමේන්තු මන්ත්‍රී ලොහාන් රත්වත්තේ මහතා පවසයි.මහනුවර මහේස්ත්‍රාත් ධිකරණයෙන් ලබාදී ඇති තීන්දුව වන්නේ අදාළ පාදයාත්‍රාව මහනුවර නගරසීමාවෙන් ආරම්භ නොකළ යුතු බව යයිද,එසේම දළදා වැඳ පුදාගැනීමට කිසිවෙකුටත් බාධාවක් නොමැති යයිද රත්වත්තේ මහතා කියා සිටියි.අද(27)මහනුවර අධිකරණයෙන් ලබාදුන් අධිකරණ තීන්දුවෙන් පසු හෙට දිනයේ කටයුතු සිදුවන්නේ කෙසේද යන්න පිළිබඳව මාධ්‍යවේදීන් ඇසූ පැනයකට පිළිතුරු දෙමින් මන්ත්‍රීවරයා මේ බව සඳහන් කළේය.ඒ අනුව අධිකරණ නියෝගය තුළින් තහනම් කර ඇත්තේ තමාට,මහින්දානන්ද අලුත්ගමගේ,කෙහෙළිය රඹුක්වැල්ල,දිලුම් අමුණුගම යන සිව්දෙනාට පාගමන ආරම්භ කිරීම බැවින් තමන් ඇතුළු සිව්දෙනා හැර සෙසු සියලුම දෙනාම මහනුවරට පැමිණ දළදා වැඳ,අනතුරුව ගැටඹේ විහාරස්ථානය අසළට පැමිණිය හැකි බව මන්ත්‍රීවරයා කියා සිටියි.මේ අතර අද දිනයේ මෙම පාගමනට මෙන්ම ලක්ෂමන් කිරිඇල්ල අමාත්‍යවරයාටද බලපැවැත්වෙන පරිදි එජාප ප්‍රවර්ධන වැඩපිළිවෙලටද සවස 2.00 වනතුරු එය නොපවත්වන ලෙස අධිකරණ නියෝගය පැනවී ඇති බවද රත්වත්තේ මහතා සිහිපත් කරයි.මේ අතර මාධ්‍ය හමුවේ අදහස් දක්වමින් මහින්දානන්ද අලුත්ගමගේ මහතා කියා සිටියේද සුපුරුදු ලෙස පෙ.ව 9.00ට පාගමන ආරම්භ කරන බවයි.මහනුවර මහේස්ත්‍රාත් අධිකරණයෙන් හා මාවනැල්ල අධිකරණයෙන් ලබාදුන් නියෝග අනුව නගරසීමාවට පැමිණිය නොහැකි වුවද විකල්ප මාර්ග ඔස්සේ පාදයාත්‍රාව ගමන් කිරීමේ හැකියාව පවතින බව අලුත්ගමගේ මන්ත්‍රීවරයා පෙන්වාදෙයි.මේ අතර මහනුවර මහේස්ත්‍රාත් අධිකරණයෙන් නිකුත් කරන ලද අධිකරණ නියෝගයේ අන්තර්ගතය මෙපරිදිය.01.ඒකාබද්ධ විපක්ෂය සංවිධානය කර ඇති පා ගමන මහනුවර නගර සීමාව තුළින් ආරම්භ කිරීම වළකාලමි.ඒ අනුව මහනුවර නගර සීමාවෙන් පිටතින් ආරම්භ කිරීමට බාධාවක් නොමැති බව දන්වමි.02.එක්සත් ජාතික පක්ෂය ආරම්භ කිරීමට නියමිත සාමාජිකයින් බඳවාගැනීමේ වැඩසටහන ප.ව 2.00ට පෙර පැවැත්වීම වළකාලමින් ප.ව2.00න් පසුව මහනුවර නගරවාසීන්ට හා මහනුවර නගරය හරහා ගමන්කරනවුන්ට බාධාවක් නොවන පරිදි ආරම්භ කිරීමට බාධාවක් නැත.", "URL": "https://sinhala.adaderana.lk/news.php?nid=62492", "Category": null, "Parent URL": null}