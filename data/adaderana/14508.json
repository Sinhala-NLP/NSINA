{"Source": "Adaderana", "Timestamp": "February 27, 2011 07:28 pm", "Headline": "පොලිස් ඩිෆෙන්ඩරයට අයෙක් බිලි-4 ට තුවාලයි", "News Content": "බදුල්ල-කොළඹ ප්‍රධාන මාර්ගයේ සන්නස්ගම ප්‍රදේශයේදී පොලිස් සේවා වනිතා ඒකකයේ ප්‍රධානීන් පිරිසකට ආරක්ෂාව සපයමින් ගමන්ගත් ඩිෆෙන්ඩරයක් අනතුරට පත්වීමෙන් එක් පුද්ගලයෙකු ජීවිතක්ෂයට පත් වී තවත් සිව් දෙනෙකු තුවාල ලබා ඇති බව පොලිස් මාධ්‍ය ප්‍රකාශක,පොලිස් අධිකාරී ප්‍රිශාන්ත ජයකොඩි මහතා පවසයි. අද කතරගම ප්‍රදේශයේ පැවති උත්සවයකට සහභාගී වූ මෙම පිරිස යළි කොළඹ බලා එමින් සිටියදී සන්නස්ගම ප්‍රදේශයේදී ඩිෆෙන්ඩරය යතුරුපැදියක ගැටී පාරෙන් ඉවතට ඇදී ගොස් තිබේ. එහිදී යතුරුපැදියේ ගමන්ගත් පුද්ගලයා ඩිෆෙන්ඩරයට යටවී මිය ‍ගොස් ඇති අතර තුවාල ලැබූ සිව් දෙනා රත්නපුර ‍රෝහලට ඇතුළත් කර ඇති බව රෝහල් ආරංචි මාර්ග පවසයි. පොලිස් විශේෂ කාර්ය බලකායේ තිදෙනෙකු මෙන්ම තවත් සිවිල් වැසියෙකු තුවාල ලැබූ පිරිසට අයත් බව සඳහන් වේ. පොලිස් සේවා වනිතා ඒකකයේ සභාපතිනිය ලෙස කටයුතු කරනු ලබන්නේ පොලිස්පති මහින්ද බාලසූරිය මහතාගේ බිරිඳ හෙයින් ඇයට ආරක්ෂාව සපයමින් ධාවනය වූ ඩිෆෙන්ඩරය මෙලෙස අනතුරට ලක්ව ඇති බව නිල නොවන ආරංචි මාර්ග සනාථ කරයි.", "URL": "https://sinhala.adaderana.lk/news.php?nid=14508", "Category": null, "Parent URL": null}