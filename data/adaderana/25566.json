{"Source": "Adaderana", "Timestamp": "July 6, 2012 04:15 pm", "Headline": "ඉන්දියාව පුහුණුවට ගිය මෙරට ගුවන් හමුදා නිලධාරීන් ආපසු එවයි", "News Content": "ඉන්දියාවේ චෙන්නායිහි තම්බරම් ගුවන් හමුදා කඳවුරෙහි පුහුණුවක නිරතව සිටි ශ්‍රී ලංකා ගුවන් හමුදා නිලධාරීන් 09 දෙනෙකු නැවත ශ්‍රී ලංකාවට එවීමට ඉන්දීය ආරක්ෂක අමාත්‍යාංශය තීරණය කර තිබේ. තමිල්නාඩු දේශපාලඥයින්ගේ බලපෑමට යටත්ව ඉන්දීය ආරක්ෂක අමාත්‍යාංශය මෙම තීරණයට එළඹ ඇති බව ද ඉන්දීය මාධ්‍ය වාර්තා කරයි. අදාළ ගුවන් හමුදා නිලධාරීන් පුහුණු කිරීම නවතාදමන ලෙස මීට පෙර තමිල්නාඩු මහ ඇමතිනී ජේ. ජයලලිතා මහත්මිය ඉන්දීය රජයෙන් ඉල්ලීමක් කර තිබිණි. ඉන්දීය මධ්‍යම රජයේ නාවික කටයුතු පිළිබඳ අමාත්‍ය ජී. කේ. වාසුදේවන් මහතා ද එම ඉල්ලීම සඳහා සහය පළකර තිබූ බව ඉන්දීය මාධ්‍ය වාර්තා පෙන්වාදෙයි. මහ ඇමතිනියගේ අදාළ ඉල්ලීමත් සමග ශ්‍රී ලංකා ගුවන් හමුදා නිලධාරීන්ගේ පුහුණුව සම්බන්ධව තමිල්නාඩු දේශපාලඥයින් වෙතින් තවදුරටත් බලපෑම් එල්ලවිය. ශ්‍රී ලංකාවේ ද්‍රවිඩ ජනතාව මුහුණදෙන ගැටලු පිළිබඳව සැලකිල්ල ගත්විට චෙන්නායිහි තම්බරම් කඳවුරෙහි සිදුකෙරෙන පුහුණුව සැලකිල්ලට ගතයුතු ගැටලුකාරී තත්ත්වයක් බව ද ජී. කේ. වාසුදේවන් මහතා සඳහන් කර ඇති බව ඉන්දීය මාධ්‍ය වාර්තා කරයි. ශ්‍රී ලංකා ගුවන් හමුදා නිලධාරීන්ට පුහුණුවක් ලබාදීම සම්බන්ධව ගත් තීරණයට දැඩි විරෝධය පළකරන බවත්, අදාළ විෂයභාර අමාත්‍යවරයා සමග මේ සම්බන්ධව සාකච්ඡා කළ බවත් වාසුදේවන් මහතා පෙන්වා දී තිබේ. ගුවන් හමුදා නිලධාරීන්ට පුහුණුව ලබාදීම සම්බන්ධව එම්.ඩී.එම්.කේ පක්ෂය ද සිය විරෝධය පළකර තිබූ බව ඉන්දීය මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=25566", "Category": null, "Parent URL": null}