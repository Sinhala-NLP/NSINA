{"Source": "Adaderana", "Timestamp": "January 12, 2011 09:07 am", "Headline": "කොරියානු භාෂා විභාගයට දින නියම කර නෑ", "News Content": "කොරියානු භාෂා විභාගය ලබන අප්‍රේල් මාසයේ පවත්වන බවට පැතිර යන ප්‍රචාරයන්හි කිසිදු සත්‍යතාවක් නොමැති බව ශ්‍රී ලංකා විදේශ සේවා නියුක්ති කාර්යාංශය පවසයි. ඇතැම් පිරිස් එම විභාගය ලබන අප්‍රේල් මස පවත්වන බව සඳහන් කරමින් කොරියානු භාෂා පංතිවල සිසුන් බඳවා ගන්නා බව එම කාර්යාංශයේ සභාපති කිංස්ලි රණවක මහතා පවසයි. රත්නපුර , තංගල්ල , මාතර ඇතුළු ප්‍රදේශ ගණනාවක් එවැනි ජාවාරම්වල නිරත වන්නවුන් සිටින බවට පැමිණිලි ලැබී ඇති බව කිංස්ලි රණවක මහතා ප්‍රකාශ කළේය. කොරියානු භාෂා පරීක්ෂණයක් පැවැත්වීම පිළිබඳ තීරණය ගන්නේ කොරියානු රැකියා හා කම්කරු අමාත්‍යාංශයත් , මානව සම්පත් සංවර්ධන ආයතනයත් , ශ්‍රී ලංකා විදේශ සේවා නියුක්ති කාර්යාංශයත් බව හෙතෙම කියා සිටියි. කෙසේ වෙතත් කොරියානු භාෂා පරීක්ෂණය පවත්වන කාල වකවානු මෙතෙක් තීරණය කර නොමැති බව කිංස්ලි රණවක මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=13433", "Category": null, "Parent URL": null}