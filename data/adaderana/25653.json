{"Source": "Adaderana", "Timestamp": "July 10, 2012 11:27 am", "Headline": "ඕස්ට්‍රේලියාවට යෑමට තැත් කළ තිදෙනෙකු ත්‍රිකුණාමලේ දී කොටුවෙයි", "News Content": "ත්‍රිකුණාමලය, උප්පුවේලි මුහුදු තීරයෙන් ඕස්ට්‍රේලියාව බලා යෑමට සූදානමින් සිටි සැකකරුවන් තිදෙනෙකු පොලිසිය විසින් අත්අඩංගුවට ගෙන තිබේ. ඊයේ(09) රාත්‍රී මෙම සැකකරුවන් අත්අඩංගුවට ගත් බව සඳහන්ය. වැටලීම සිදුකරන අවස්ථාවේදී තවත් පිරිසක් එම ස්ථානයේ සිට පලාගොස් ඇති බව උප්පුවේලි පොලීසිය සඳහන් කරයි. අත්අඩංගුවට ගත් සැකකරුවන් අතර මෙම පිරිසට විදේශගතවීම සඳහා ආධාර අනුබල ලබාදුන් පුද්ගලයාද සිටින බව උප්පුවේලි පොලීසිය පවසයි. අත්අඩංගුවට ගත් සැකකරුවන් ත්‍රිකුණාමලය අධිකරණයට ඉදිරිපත් කිරීමට නියමිතය. උප්පුවේලි පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=25653", "Category": null, "Parent URL": null}