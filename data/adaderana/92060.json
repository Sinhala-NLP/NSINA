{"Source": "Adaderana", "Timestamp": "July 5, 2018 07:15 pm", "Headline": "ජාතික විගණන පනත් කෙටුම්පත සම්මත වෙයි", "News Content": "ජාතික විගණන පනත් කෙටුම්පත අද (5) පාර්ලිමේන්තුවේ දී ඡන්ද විමසීමකින් තොරව සම්මත වී තිබේ. පනත් කෙටුම්පත කාරක සභාවේ දී සළකා බලා සංශෝධන සහිතව සම්මත වූ බව නියෝජ්‍ය කතානායක ආනන්ද කුමාරසිරි මහතා පාර්ලිමේන්තුව වෙත දන්වා සිටියේ ය. විගනන සේවා කොමිෂන් සභාවේ බලතල, කාර්ය සහ කර්තව්‍ය පිළිබඳ විධිවිධාන සැලැස්වීම සඳහා ද, ජාතික විගණන කාර්යාලය සහ ශ්‍රී ලංකා රාජ්‍ය විගණන සේවය පිහිටුවීම සඳහා ද රාජ්‍ය මූල්‍ය පිළිබඳ විගණකාධිපතිවරයාගේ කාර්යභාරය නිශ්චිතව දැක්වීම සඳහා ද ඒ හා සම්බන්ධ හෝ ඊට අනූෂාංගික කරුණු සඳහා විධිවිධාන සැලැස්වීම පිණිස ද වූ පනතකි.", "URL": "https://sinhala.adaderana.lk/news.php?nid=92060", "Category": null, "Parent URL": null}