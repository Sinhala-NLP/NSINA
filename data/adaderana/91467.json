{"Source": "Adaderana", "Timestamp": "June 25, 2018 12:40 pm", "Headline": "ජනාධිපතිවරණෙට ඉදිරිපත් වෙන්න මහින්ද මට තාම දැනුම් දීලා නෑ", "News Content": "එළඹෙන ජනාධිපතිවරණයට ඉදිරිපත් වීමට තමාට තවමත් හිටපු ජනාධිපති මහින්ද රාජපක්ෂ මහතා දැනුම් දීමක් සිදු කර නොමැති බව ගෝඨාභය රාජපක්ෂ මහතා පවසයි. අද(25) උදෑසන පොලිස් මූල්‍ය අපරාධ විමර්ශන කොට්ඨාසය වෙත පැමිණි එහි ප්‍රකාශයක් ලබා දීමෙන් පසු පිටව යන මොහොතේ මාධ්‍ය වෙත අදහස් දක්වමින් හිටපු ආරක්ෂක ලේකම් ගෝඨාභය රාජපක්ෂ මහතා මෙම අදහස් පළ කළේය. තමාට එවැනි අවස්ථාවක් උදාවන්නේ නම් ඇමෙරිකාවේ ඇති පුරවැසිභාවය ඉවත් කර ගන්නා බවත් එයට ගත වන්නේ මාස 2 ක වැනි ඉතා සුළු කාලයක් බවත් රාජපක්ෂ මහතා මෙහිදී වැඩිදුරටත් පැවසීය. කෙසේ වෙතත් මාධ්‍යවේදීන් විසින් අසන ලද පැනයකට පිළිතුරු දෙමින් ඒ මහතා වැඩදුරටත් කියා සිටියේ, තමාගේ උපන්දිනය නිමිත්තෙන් මහා සංඝරත්නයේ ආශිර්වාදය ලබාදෙමින් අස්ගිරි පාර්ශවයේ අනුනායක වෙඬරුවේ උපාලි ස්වාමින් වහන්සේ පසුගිය දා සිදුකල ප්‍රකාශය තමාට පැවසු පෞද්ගලික කාරණාවක් වන බවත් එය බොහෝ අය පොදු දෙයක් ලෙස කරුණු දැක්වීම පිළිබඳ තමා පුදුමයට පත්වන බවත්ය.", "URL": "https://sinhala.adaderana.lk/news.php?nid=91467", "Category": null, "Parent URL": null}