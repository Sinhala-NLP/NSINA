{"Source": "Adaderana", "Timestamp": "April 12, 2010 01:34 pm", "Headline": "ෆොන්සේකා 22 දා පාර්ලිමේන්තු යයි", "News Content": "ලබන අප්‍රේල් මස 22 වන දින පවත්වන්නට නියමිත 7 වන පාර්ලිමේන්තුවේ ප්‍රථම සැසි වාරයට ජෙනරාල් සරත් ෆොන්සේකා මහතා සහභාගී වන බව ජ.වි.පෙ හිටපු පාර්ලිමේන්තු කණ්ඩායම් නායක අනුර කුමාර දිසානායක මහතා පවසයි. ඒ අනුව පාර්ලිමේන්තු මන්ත්‍රීවරයෙකු ලෙස දිවුරුම් දීමෙන් පසු පාර්ලිමේන්තු මන්ත්‍රීවරයෙකුට හිමි සියලු වරප්‍රසාද හිමිවීමට නියමිත බව ද හෙතෙම කියා සිටියේ අද පැවති මාධ්‍ය හමුවකට සහභාගී වෙමිනි. තමන්ට සිදුවූ අසාධාරණකම් මෙන්ම සියලු ප්‍රෝඩාවන් පාර්ලිමේන්තුව තුළ දී හෙළිදරව් කිරීමට ඔහුට අවස්ථාව සැලසෙන බවද අනුර කුමාර මහතා සඳහන් කළේය. කැබිනට් ඇමතිවරුන් සංඛ්‍යාව 35 දක්වා අඩු කරන බව මහ මැතිවරණයට පෙර රජය විසින් කියා සිටියද මේ වන විට ඇමතිවරුන් 63 ක් පත් කිරීමට සැලසුම් කර ඇති වගට ආරංචි ලැබී ඇතැයිද ඔහු කියා සිටියේය.", "URL": "https://sinhala.adaderana.lk/news.php?nid=7789", "Category": null, "Parent URL": null}