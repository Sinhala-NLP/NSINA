{"Source": "Adaderana", "Timestamp": "August 31, 2016 01:10 pm", "Headline": "එල්ලය වැරදුණාට ලක්ෂ 20ක් ගෙවන්න වෙයි", "News Content": "අත්අඩංගුවේ සිටියදී පළායාමට තැත්කළ එල්.ටී.ටී.ඊ. සැකකරුවෙකුට අපරික්ෂාකාරී ලෙස වෙඩි තැබීම තුළින් ඔහුගේ මරණය සිදුකිරීමේ චෝදනාවට වරදකරු කෙරුණු හිටපු යුද හමුදා ලුතිනන්වරයෙකුට අත්හිටවු සිරදඬුවමක් සහ රුපියල් ලක්ෂ 20ක වන්දියක් ගෙවන ලෙස කොළඹ මහාධිකරණය නියම කර තිබේ.1998 වසරේ පේදුරුතුඩුව හමුදා කඳවුරේ රඳවා සිටි එල්.ටී.ටී.ඊ. සැකකරුවෙකු පළායාමට තැත්කළ අවස්ථාවේ අපරික්ෂාකාරී අන්දමින් වෙඩි තැබීම තුළින් ඔහුගේ මරණය සිදුවූ බවට චෝදනා කරමින් නීතිපතිවරයා විසින් විත්තිකාර හමුදා ලුතිනන්වරයාට එරෙහිව නඩු පවරා තිබුණි.දීර්ඝ ලෙස විභාග වු අදාළ නඩුවේ තීන්දුව ප්‍රකාශයට පත් කළ කොළඹ මහාධිකරණ විනිසුරු සරෝජනී කුසලා වීරවර්ධන මහත්මිය අදාළ චෝදනාවට විත්තිකරු වරදකරු බවට තීන්දු කළ බව අද දෙරණ අධිකරණ වාර්තාකරු පැවසුවේය.ඒ අනුව විත්තිකරුට වසර දෙකක සිරදඬුවමක් නියම කළ විනිසුරුවරිය එය වසර 10ට අත්හිටුවන බව දැනුම් දී ඇත.මීට අමතරව රුපියල් දස දහසක දඩයක් සහ මියගිය එල්.ටී.ටී.ඊ. සැකකරුගේ ළඟම ඥාතියෙකුට රුපියල් ලක්ෂ 20ක වන්දියක් ගෙවන ලෙස ද විත්තිකාර හමුදා ලුතිනන්වරයාට අධිකරණය නියම කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=63634", "Category": null, "Parent URL": null}