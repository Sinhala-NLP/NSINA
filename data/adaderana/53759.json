{"Source": "Adaderana", "Timestamp": "September 9, 2015 10:57 am", "Headline": "මන්ත්‍රීවරුන්ට දෙදින වැඩමුළුවක් - ප්‍රධාන ආරාධිතයා අගමැති", "News Content": "අභිනව පාර්ලිමේන්තුවට තේරීපත්වූ මන්ත්‍රීවරුන් දැනුවත් කිරීමේ දෙදින වැඩමුළුවක් පැවැත්වීමට පාර්ලිමේන්තු මහලේකම් කාර්යාලය කටයුතු යොදා තිබේ.හෙට සහ අනිද්දා දෙදින පෙරවරු 9.00 සිට පස්වරු 5.00දක්වා කාලය තුළ මෙම වැඩමුළුව පාර්ලිමේන්තු සංකීර්ණයේදී පැවැත්වෙන බව පාර්ලිමේන්තු මහලේකම් ධම්මික දසනායක මහතා සඳහන් කළේය.කථානායක කරූ ජයසූරිය මහතා මෙහි මුලසුන දරන අතර වැඩමුළුවේ සමාරම්භක උත්සවයේ ප්‍රධාන ආරාධිත අමුත්තා වශයෙන් අග්‍රාමාත්‍ය රනිල් වික්‍රමසිංහ මහතා සහභාගී වීමට නියමිතය.එක්සත් ජාතීන්ගේ සංවර්ධන වැඩසටහනේ මෙරට නිත්‍ය නියෝජිත සුබිනායි නැන්ඩි, එක්සත් ජාතීන්ගේ සංවර්ධන වැඩසටහනේ උපදේශක චාල්ස් ශෝවේල්, ප්‍රජාතන්ත්‍රවාදය සඳහා වන වෙස්ට් මින්ස්ටර් පදනමේ ආසියා කලාපයේ ප්‍රාදේශීය අධ්‍යක්ෂ ආචාර්ය ඩිනා මෙල්හැම් ඇතුළු පිරිසක් මෙහි දේශන පවත්වන බව පාර්ලිමේන්තු මහලේකම්වරයා සඳහන් කළේය.", "URL": "https://sinhala.adaderana.lk/news.php?nid=53759", "Category": null, "Parent URL": null}