{"Source": "Adaderana", "Timestamp": "November 29, 2015 04:10 pm", "Headline": "එපාම කියන දේ කරපු ඉන්දීය ධීවරයින් 8ක් දැලේ ", "News Content": "නීති විරෝධී ලෙස මෙරට මුහුදු සීමාවේ ධීවර කටයුතුවල නිරත වු ඉන්දීය ධීවරයින් අට දෙනෙකු අත්අඩංගුවට ගෙන තිබේ.අද අලුයම ඩෙල්ෆ් දූපතට ආසන්න මුහුදු ප්‍රදේශයේ දී නාවික හමුදාවේ සහය ඇතිව ශ්‍රී ලංකා වෙරල ආරක්ෂක නිලධාරීන් විසින් ඔවුන් අත්අඩංගුවටගත් බව නාවික හමුදා මාධ්‍ය ප්‍රකාශක කපිතාන් අක්‍රම් අලෙවි මහතා සඳහන් කළේය.එම ඉන්දීය ධීවරයින් පැමිණි යාත්‍රා දෙකක් ද එහිදී වෙරළ ආරක්ෂක නිලධාරීන්ගේ භාරයට ගෙන තිබේ.අත්අඩංගුවටගත් ඉන්දීය ධීවරයින් කරෙයිනගර් නාවික හමුදා කඳවුරට රැගෙන ඒමෙන් අනතුරුව යාපනය ධීවර පරීක්ෂක කාර්යාලය වෙත භාරදීමට නියමිත බව නාවික හමුදා මාධ්‍ය ප්‍රකාශක කපිතාන් අක්‍රම් අලෙවි මහතා සඳහන් කළේය.ඒ අනුව මේ වන විට ඉන්දීය ධීවරයින් 37 දෙනෙකු අත්අඩංගුවේ සිටින අතර යාත්‍රා 60ක් ද මෙරට භාරයේ ඇති බව ධීවර දෙපාර්තමේන්තුව සඳහන් කළේය.මේ අතර මෙරට අත්අඩංගුවේ සිටින ඉන්දීය ධීවරයින් සහ ධීවර යාත්‍රා නිදහස් නොකරන්නේ නම් ලබන 05 වන දින සිට විරෝධතාවල නිරත වන බව තමිල්නාඩු ධීවර යාත්‍රා හිමියන්ගේ සංගමය පවසනවා. ඔවුන් පෙන්වා දෙන්නේ ඉන්දීය මධ්‍යම රජය කඩිනමින් ඉන්දීය ධීවරයින් නිදහස් කරගැනීම සඳහා මැදිහත්විය යුතු බවයි.", "URL": "https://sinhala.adaderana.lk/news.php?nid=55394", "Category": null, "Parent URL": null}