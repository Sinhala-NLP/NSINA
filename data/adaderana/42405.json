{"Source": "Adaderana", "Timestamp": "April 9, 2014 08:15 am", "Headline": "කසළ තේ තොගයක් හමුවෙයි  - 5ක් දැලේ ", "News Content": "සපුගස්කන්ද, සමෘද්ධි මාවත, හෙයියන්තුඩුව බහලුම් රථ අංගනය තුළ දී නීති විරෝධී ලෙස ගබඩා කර තිබු කසළ තේ තොගයක් පොලීසිය විසින් සොයාගෙන තිබේ. සපුගස්කන්ද පොලිසියට ලැබුණු තොරතුරකට අනුව සිදුකළ වැටලීමක දී අදාළ කසළ තේ තොගය සොයාගෙන ඇති බව සඳහන් වෙයි. වැටලීම සිදුකරන අවස්ථාවේ දී කසළ තේ ටොන් 02ක ප්‍රමාණයක්, කන්ටේනර් රථ 02ක ගබඩා කර තිබු බව පොලිසිය පවසයි. සිද්ධිය සම්බන්ධයෙන් සැකකරුවන් 05දෙනෙකු අත්අඩංගුවට ගෙන ඇති අතර ඔවුන් හෙට්ටිපොල, ගම්පොල සහ නව කුරුඳුවත්ත ප්‍රදේශවල පදිංචිකරුවන් පිරිසක් බව සඳහන් වෙයි. මෙම කසළතේ තොගය ගම්පොළ සිට සපුගස්කන්ද ප‍්‍රදේශයට ප‍්‍රවාහනය කර වෙනත් ප‍්‍රදේශවලට බෙදාහැරීමට සූදානම් කර තිබූ බවට සැකකරුවන්ගෙන් සිදුකළ වැඩිදුර ප්‍රශ්න කිරීම් වලදී අනාවරණය වී තිබේ. සැකකරුවන් අද(09) මහර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=42405", "Category": null, "Parent URL": null}