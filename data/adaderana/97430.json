{"Source": "Adaderana", "Timestamp": "October 9, 2018 05:36 pm", "Headline": "බැසිල්ගෙ නඩුව අහන තැන වෙනසක් නෑ", "News Content": "හිටපු ආර්ථික සංවර්ධන ඇමති බැසිල් රාජපක්ෂ සහ දිවිනැගුම සංවර්ධන අරමුදලේ හිටපු අධ්‍යක්ෂ ජනරාල් කිත්සිරි රණවක යන අයට එරෙහිව ගොනු කර තිබෙන නඩුව කොළඹ මහාධිකරණය හමුවේ තවදුරටත් විභාග කිරීමට තීරණය කර තිබේ. මෙම නඩුව මීට පෙර වතාවේ විභාගයට ගත් අවස්ථාවේදී කොළඹ මහාධිකරණ විනිසුරු ඒ.ඒ.ආර්. හෙයියන්තුඩුව මහතා විවෘත අධිකරණයේ කියා සිටියේ මෙම නඩුවට අදාල මුල් නඩු කටයුත්ත කඩුවෙල මහේස්ත්‍රාත් අධිකරණය හමුවේ පවරා ඇති බැවින් කඩුවෙල අධිකරණ කලාපය තුළ පවරන ලද නඩු හෝමාගම මහාධිකරණය වෙත මාරු කළ යුතු බවට අගවිනිසුරුවරයා විසින් නිකුත් කර ඇති ගැසට් නිවේදනයක සඳහන් වන බවයි. මේ හේතුවෙන් මෙම නඩුව කොළඹ මහාධිකරණය හමුවේ තවදුරටත් විභාග කිරීමට හැකියාවක් තිබේද යන්න සොයා බලා වාර්තා කරන මෙන් නීතිපතිවරයා වෙත විනිසුරු හෙයියන්තුඩුව මහතා විසින් ඉකුත්දා නියෝග කර තිබුණි. ඊට ප්‍රතිචාරයක් දක්වමින් නීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණයට දන්වා තිබුණේ එම නඩුව කොළඹ මහාධිකරණය හමුවේ තවදුරටත් විභාග කිරීමට හැකියාව පවතින බවයි. ඒ අනුව මෙම නඩුව තවදුරටත් කොළඹ මහාධිකරණය හමුවේ විභාග කිරීමට තීන්දු කළ මහාධිකරණ විනිසුරු හෙයියන්තුඩුව මහතා ඒ පිළිබඳ විභාගය ජනවාරි මස 16 වන දා සිදු කරන බව නියම කළේය. ඉකුත් ජනාධිපතිවරණය සමයේ දිවිනැගුම අරමුදලෙන් රුපියල් මිලියන තිස් හයකට ආසන්න මුදලක් වැයකොට දිවයින පුරා ප්‍රාදේශීය සභාවලට දේශපාලන ක්‍රියාකාරකම් සඳහා ජී. අයි.පයිප්ප බට මිල දී ගෙන බෙදාහැරීම තුළින් රජයේ මුදල් සාවද්‍ය ලෙස පරිහරණය කර පොදු දේපල පනත යටතේ වරදක් සිදුකර ඇතැයි චෝදනා කරමින් නීතිපතිවරයා විසින් හිටපු ආර්ථික සංවර්ධන ඇමති බැසිල් රාජපක්ෂ සහ දිවිනැගුම සංවර්ධන අරමුදල හිටපු අධ්‍යක්ෂ ජනරාල් කිත්සිරි රණවක යන අයට එරෙහිව මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=97430", "Category": null, "Parent URL": null}