{"Source": "Adaderana", "Timestamp": "August 6, 2012 09:37 am", "Headline": "මැතිවරණ ආචාර ධර්ම පද්ධතිය අද", "News Content": "උතුරු මැද, නැගෙනහිර සහ සබරගමු පළාත්වලට අදාළ මැතිවරණයන්ට තරගවදින අපේක්ෂකයන් සඳහා ආචාර ධර්ම පද්ධතියක් අද (06) දිනය තුළ හඳුන්වා දෙනු ලබන බව මැතිවරණ මහලේකම් කාර්යාලය නිවේදනය කරයි. මේ සම්බන්ධයෙන් අද දෙරණ සමඟ අදහස් දැක් වූ නියෝජ්‍ය මැතිවරණ‍ කොමසාරිස් එම්.එම්.මොහොමඩ් මහතා සඳහන් කළේ මැතිවරණය සඳහා ඉදිරිපත්වීමට නියමිත සියලුම දේශපාලන පක්ෂ සහ ස්වාධීන කණ්ඩායම් විසින් අනුගමනය කළ යුතු ආචාර ධර්ම පද්ධතියක් නිකුත් කිරීමට මැතිවරණ කොමසාරිස් මහින්ද දේශප්‍රිය මහතා තීරණය කර ඇති බවය. පසුගිය ජූලි 20 වනදා සහ අගෝස්තු 03 වනදා මැතිවරණ මහලේකම් කාර්යාලයේ දී පක්ෂ හා ස්වාධීන කණ්ඩායම් නියෝජිතයන් සමඟ කළ සාකච්ඡාවල දී මැතිවරණ කොමසාරිස්වරයා මේ බව සඳහන් කළ බව හෙතෙම පැවසීය. ඊට සමගාමීව මැතිවරණ නිරීක්ෂණ කටයුතුවල නියැලෙන දේශීය නිරීක්ෂණ කණ්ඩායම් විසින් පිළිපැදිය යුතු ආචාරධර්ම පද්ධතියක් ද අද දිනයේ දී නිකුත් කරනු ඇතැයි නියෝජ්‍ය මැතිවරණ‍ කොමසාරිස්වරයා සඳහන් කරයි.", "URL": "https://sinhala.adaderana.lk/news.php?nid=26350", "Category": null, "Parent URL": null}