{"Source": "Adaderana", "Timestamp": "August 15, 2019 04:01 pm", "Headline": "ගෝඨාගේ අපේක්ෂකත්වය ගැන ප්‍රශ්නයක්-අජිත් පී පෙරේරා", "News Content": "එක්සත් ජාතික පක්ෂය නියෝජනය කරන්න සුදුසුකම් තියෙන, පාක්ෂිකයින්ගේ බහුතරයක් කැමති, පාර්ලිමේන්තු මන්ත්‍රීවරුන්ගේ බහුතරයක් කැමති දැනට නම යෝජනා වී ඇති එකම අපේක්ෂකයා සජිත් ප්‍රේමදාස මහතා බව කැබිනට් නොවන අමාත්‍ය අජිත් පී.පෙරේරා මහතා පවසයි. අද(15) පානදුර ප්‍රදේශයේ පැවති එතුමාගේ කාර්යාලයේ දී අදහස් දක්වමින් ඒ මහතා මෙම අදහස් පළ කළේය. සජිත් ප්‍රේමදාස මහතාට විශාල ජනබලයක් තිබෙන බවත්, බදුල්ලේ පැවති රැළිය ඒ බව තහවුරු කරන සාධකයක් බවත් පැවසි අමාත්‍යවරයා, රටේ සියලු දෙනා මේ වන විට තරුණ නායකත්වකට කැමැත්තෙන් පසුවෙන බවත් පැවසීය. ජව සම්පන්න නව නායකයෙක් ජනතාව ඉල්ලා සිටින බවත්, ඒ සියලු සුදුසුකමක්ම සජිත් ප්‍රේමදාස මහතාට ඇති බවත් කියා සිටි අජිත් පී පෙරේරා මහතා, පාර්ලිමේන්තු කණ්ඩායම අතිමහත් බහුතරයක අදහස එය බවද කියා සිටියේය. ඉතා ඉක්මනින් පාර්ලිමේන්තු කණ්ඩායමේ සහ කෘතියාධිකාරී මණ්ඩලය එකතු වී මතබේදයක් තිබේ නම් ඡන්ද විමසීමකින් මෙම ගැටළුව විසඳා දෙන ලෙස පක්ෂ නායක රනිල් වික්‍රමසිංහ මහතාගෙන් ද ඉල්ලීමක් සිදු කර ඇතැයි අමාත්‍යවරයා පැවසීය. සජිත් ප්‍රේමදාස මහතාට අපේක්ෂකත්වය ලබා දුන්නොත් රවී කරුණානායක මහතා ඇතුළු කීප දෙනෙක් පක්ෂයෙන් ඉවත් වෙන බවට පළ වී ඇති අදහස පිළිබඳව මෙහිදී මාධ්‍යවේදීන් ප්‍රශ්න කර සිටියේය. එයට පිළිතුරු දෙමින් අමාත්‍යවරයා පවසා සිටියේ, තමන්ගේ පක්ෂයේ අපේක්ෂකයා ස්ථීරවම දිනන බවට සමීක්ෂණ වාර්තාවලින් හෙළි වී ඇතිනම් දේශාපාලනය ගැන පොඩි හෝ දැනුමක් ඇති අයෙක් පරදින තැනකට නොයන බවයි. වෙනස් අදහස් පැවතිය හැකි බවත්, ඒවා හරි හෝ වැරදි කිසිවෙකු පක්ෂය දාලා නොයන ඇතැයි තමා විශ්වාස කරන බවත්, සජිත් ප්‍රේමදාස මහතා, කිසිවෙකුගෙන් පළිගැනීමක් නොකර සිනාමුසු මුහුණින් සිටින බවත්, පෞද්ගලික කාරණා කුමක් වුවත් සියලු දෙනා එකතු කර ගනිමින් ඉදිරියට යෑමට බලාපොරොත්තු වන බවද කියා සිටියේය. කෙසේ වෙතත් ඇමෙරිකාවෙන් රාජ්‍ය දෙපාර්තමේන්තුව විසින් එළිදක්වා ඇති නිවේදනය අනුව ගෝඨාභය රාජපක්ෂ මහතාගේ අපේක්ෂකත්වය ගැන ගැටළුවක් මතුව ඇති බව පෙනී යන බවත් පැවසු අමාත්‍යවරයා, එය තම පක්ෂයට ප්‍රශ්නයක් නොවන බවත් පැවසීය. නමුත් එහි නීතිමය ප්‍රශ්නයක් ඇති බව පෙනී යන බවත්, ගම්මන්පිල මහතා පැවසු කරුණු හා එම නිවේදනය අනුව යම් පරස්පරතාවයක් ඇති බවත් පැවසු අජිත් පී පෙරේරා මහතා, යම් ගැටළුවක් ඇත්නම් ගෝඨාභය වෙනුවට වෙනත් අයෙක් පක්ෂයෙන් ඉදිරිපක් කරන්නේ නම් එය පක්ෂයටත් රටේ ප්‍රජාතන්ත්‍රවාදයටත් හොඳ බව කියා සිටියේය. ගෝඨාභය මහතා තරග කිරීම ගැන කිසිදු ගැටළුවක් නොමැති බවත් පැවසු ඒ මහතා, ඔහු පරාජය කිරීමට කිසිදු ගැටළුවක් නොමැති බවද පැවසීය. මේ කරුණ ගැන ගෝඨාභය මහතාම කරුණු පැහැදිලි කර දෙන්නේ නම් එය එතුමාගේ පාක්ෂිකයින්ට මෙන්ම විපක්ෂයේ අයටත් දෙගොල්ලන්ටම හොඳ බව පැවසු අජිත් පී පෙරේරා මහතා, මෙය නිරවුල් කල යුතු තත්ත්වයක් බවද කියා සිටියේය.", "URL": "https://sinhala.adaderana.lk/news.php?nid=116625", "Category": null, "Parent URL": null}