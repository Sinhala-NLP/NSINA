{"Source": "Adaderana", "Timestamp": "August 30, 2019 12:13 pm", "Headline": "කුණු රැගෙන ගිය ටිපර් රථයකට අදත් ගල් ප්‍රහාරයක්", "News Content": "කොළඹ සිට අරුවක්කාලු දක්වා කසළ ප්‍රවාහනය කරමින් තිබූ ටිපර් රථයකට ගල් ප්‍රහාරයක් එල්ල කිරීමේ සිද්ධියක් සම්බන්ධයෙන් විමර්ශනයක් ආරම්භ කර ඇති බව වනාතවිල්ලුව පොලීසිය සඳහන් කරයි. අද(30) අළුයම 1.00ට පමණ වනාතවිල්ලුව ප්‍රදේශයේදී මෙම ගල් ප්‍රහාරය එල්ල වී ඇති බව වාර්තා වෙයි. එලෙස එල්ලවූ ගල් ප්‍රහාරය හේතුවෙන් ලොරියේ ඉදිරිපස කොටසට හානි සිදුවී ඇති බව පොලීසිය සඳහන් කළේය. අරුවක්කාළු කසල අංගනය දක්වා කසල ප්‍රවාහනය කරන ලොරි වලට මීට පෙර පුත්තලම ප්‍රදේශයේදී අවස්ථා කිහිපයකදීම ගල් ප්‍රහාරයන් එල්ල විය. කසල ප්‍රවාහනය කරන ටිපර් රථවලට ආරක්ෂාව සපයමින් ගමන් කර තිබූ පොලිස් ජීප් රථයක්ද එක් අවස්ථාවක ගල් ප්‍රහාරයට ලක් විය. එම සිද්ධීන්වලට සම්බන්ධ සැකකරුවන් පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමට කටයුතු කරන ලදි. වනාතවිල්ලුව ප්‍රදේශයේදී ලොරි රථවලට ගල් ප්‍රහාරයන් එල්ල කරන ලද්දේ කව්රුන් විසින්ද යන්න මෙතෙක් අනාවරණය වී නොමැති අතර වනාතවිල්ලුව පොලීසිය වැඩිදුර විමර්ශණ සිදු කරයි.", "URL": "https://sinhala.adaderana.lk/news.php?nid=117851", "Category": null, "Parent URL": null}