{"Source": "Adaderana", "Timestamp": "December 5, 2017 09:27 pm", "Headline": "අසූදාහක කුඩුත් එක්ක සැකකරුවන් 4ක් අල්ලයි", "News Content": "රුපියල් අසූදහසක් පමණ වටිනා හෙරොයින් මත්ද්‍රව්‍ය සමඟ සැකකරුවන් සිව් දෙනෙකු අත්අඩංගුවට ගැනීමට නිකවැරටිය කොට්ඨාස විෂ මත්ද්‍රව්‍ය ඒකකය සමත් වී තිබේ. නිකවැරටිය පොලිස් කොට්ඨාසයට අයත් නාගොල්ලාගම ප්‍රදේශයේ දී අත්අඩංගුවට ගැනීම සිදුව ඇත. කිසිවෙකු විසින් දුම්රියෙන් ගෙනා මත්කුඩු සැකකරුවන්ට ලබා දී ගිය පසු මෙලෙස හසුකර ගැනීමට හැකිව තිබේ. සැකකරුවන් දෙදෙනෙකු විසි හය හැවිරිදි වන අතර අනෙක් දෙදෙනා 22 සහ 46 වියේ පුදගලයින් බවත්, එයින් දෙදෙනෙකු එකම පවුලේ සහෝදරයන් බවත් පොලීසිය හෙලිකරගෙන තිබේ. සැකකරුවන් තිදෙනෙකු ළඟ හෙරොයින් ග්‍රෑම් දෙකට වඩා තිබී ඇති අතර සමස්ථ මත්කුඩු තොගයේ එකතුව ග්‍රෑම් හයයි මිලි ග්‍රෑම් පන්සිය තිහකි. සැකකරුවන් දෙදෙනෙකු මීට පෙරද මත්ද්‍රව්‍ය සම්බන්ධයෙන් නඩු පැවරූ අය බවද පොලීසිය ප්‍රකාශ කරයි. නිකවැරටිය කොට්ඨාස භාර පොලිස් අධිකාරී සංජීව බණ්ඩාර මහතාගේ උපදෙස් මත මෙහෙයුම සිදුකර තිබේ.", "URL": "https://sinhala.adaderana.lk/news.php?nid=81085", "Category": null, "Parent URL": null}