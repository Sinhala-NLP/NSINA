{"Source": "Adaderana", "Timestamp": "September 28, 2018 02:09 pm", "Headline": "විග්නේශ්වරන්ගේ අභියාචනා සලකා බැලීම කල් යයි", "News Content": "උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා විසින් ඉදිරිපත් කර ඇති අභියාචනා ඉල්ලීම සලකා බැලීම ලබන මස 19වනදා දක්වා කල් තැබීමට ශ්‍රේෂ්ඨාධිකරණය තීරණය කර තිබේ. උතුරු පළාත් සභාවේ ධීවර අමාත්‍ය ධුරයෙන් බී.ඩෙනිෂ්වරන් මහතා ඉවත් කිරීමට ගත් තීරණය පසුගියදා අත්හිටවු අභියාචනාධිකරණය ඔහු අමාත්‍ය ධුරයේ නැවත පිහිටුවන ලෙස අතුරු නියෝගයක් ද නිකුත් කර තිබුණි. අභියාචනාධිකරණයේ එම නියෝගය නීති විරෝධී බව තීරණය කර එය බල රහිත කිරීමේ නියෝගයක් නිකුත් කරන ලෙස ඉල්ලමින් විග්නේෂ්වරන් මහතා ශ්‍රේෂ්ඨාධිකරණය වෙත එම අභියාචනා ඉල්ලීම ඉදිරිපත් කර තිබූ බව සඳහන්ය. එම අභියාචනා ඉල්ලීම අද(28) ඊවා වනසුන්දර සහ විජිත් මළල්ගොඩ යන මහත්ම මහත්මීන්ගෙන් සමන්විත විනිසුරු මඬුල්ල හමුවේ කැඳවූ බවයි අද දෙරණ අධිකරණ වාර්තාකරු සඳහන් කළේය. අදාළ ඉල්ලීම සලකා බැලීම ත්‍රිපුද්ගල විනිසුරු මඩුල්ලක් හමුවේ සිදු කිරීම අවශ්‍ය වන බැවින් එය සලකා බැලීම ලබන මස 19 දක්වා කල් තැබීමට ශ්‍රේෂ්ඨාධිකරණ විනිසුරු මඩුල්ල නියෝග කර තිබේ.", "URL": "https://sinhala.adaderana.lk/news.php?nid=96859", "Category": null, "Parent URL": null}