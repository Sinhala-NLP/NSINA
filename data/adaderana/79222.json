{"Source": "Adaderana", "Timestamp": "October 28, 2017 12:08 pm", "Headline": " දයාවේ සැරිසැරුම Run for Little Hearts පාගමන සමඟ එකතුවෙන්න!", "News Content": "දෙරණ විශිෂ්ටත්වයේ 12 වන සැමරුම වෙනුවෙන් \" ලිට්ල් හාට්ස් \" ව්‍යාපෘතියට සවිබල පිණිස පැවැත්වෙන දයාවේ සැරිසැරුම Run for Little Hearts පාගමන සහ මැරතන් ධාවන තරගය හෙට (29) දිනයේ පැවැත්වෙයි. ඒ සඳහා සියලු කටයුතු මේ වන විට සූදානම් කර තිබේ. මේ සඳහා සහභාගී වී පුංචි හදවත්වලට ජීවයදීමේ දයාවේ ක්‍රියාන්විතය සමඟ ඔබටත් අත්වැල් බැඳගත හැකියි. ඔක්තෝබර් 29 වන ඉරිදා එනම් හෙට උදෑසන 6.30 ට ඔබේ දරුවන් සමඟ නිදහස් චතුරශ්‍රයට පැමිණ අප සමඟින් අත්වැල් බැද ගැනීමට ඔබට හැකියාව තිබේ. මැරතන් තරගයේ ගමන් මාර්ගය - නිදහස් චතුරශ්‍රය, නිදහස් මාවත, මෙට්ලන්ඩ් පෙදෙස, බෞද්ධාලෝක මාවත, ඩී. එස්. සේනානායක හන්දිය, බේස්ලයින් පාර ඔස්සේ බොරැල්ල හන්දියට, වෝඩ් පෙදෙස පෙදෙස ඔස්සේ නෙලුම් පොකුණ, සී. ඩබ්ලියු. ඩබ්ලියු. කන්නන්ගර මාවත, නැවතත් නිදහස් මාවත ඔස්සේ නිදහස් චතුරශ්‍රයට පැමිණීමට නියමිතය. \"පා ගමන\" ගමන් මාර්ගය - නිදහස් චතුරශ්‍රය, නිදහස් මාවත, මෙට්ලන්ඩ් පෙදෙස, මෙට්ලන්ඩ් ක්‍රෙසන්ට්, හෝර්ට්න් පෙදෙස, නෙලුම් පොකුණ, සී. ඩබ්ලියු. ඩබ්ලියු. කන්නන්ගර මාවත, නැවතත් නිදහස් මාවත ඔස්සේ නිදහස් චතුරශ්‍රයට පැමිණීමට නියමිතය. ඔබගේ පරිත්‍යාගයන් ලංකා බැංකුවේ බොරැල්ල ශාඛාවේ “ලිට්ල් හාට්“ නමින් විවෘතව ඇති 79 73 86 33 යන ගිණුමට බැර කළ හැකි අතර අන්තර්ජාලය ඔස්සේ පරිත්‍යාගයන් සඳහා සම්පත් බැංකුවේ “සම්පත් විශ්ව“ ගිණුම හරහා මුදල් බැර කිරීමට හැකියාව පවතියි. මේ අතර සම්පත් බැංකුවේ ගිණුම් අංක 002930026126 නමින් ආරම්භ කර ඇති Sri Lanka College of Paediatricians ගිණුමටද ඔබේ පරිත්‍යාගයන් ලබා දිය හැකිය. එමෙන්ම www.littlehearts.lk/donation වෙබි පිටුවට පිවිසීමෙන්ද ඔබේ පරිත්‍යාගයන් ලබා දිය හැකිය.", "URL": "https://sinhala.adaderana.lk/news.php?nid=79222", "Category": null, "Parent URL": null}