{"Source": "Adaderana", "Timestamp": "June 20, 2013 08:43 am", "Headline": "ආචාර්යවරියට පිහියෙන් ඇන්න වෛද්‍යවරයා 2 තෙක් රිමාන්ඩ්", "News Content": "නාවල විවෘත විශ්ව විද්‍යාලයේ නීති පීඨ අංශාධිපතිනියට තියුණු ආයුධයකින් පහරදී තුවාල සිදුකිරීමේ සිද්ධියට සම්බන්ධ සිසුවා රක්ෂිත බන්ධනාගාර ගතකර තිබේ. පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා කියා සිටියේ ලබන 2 වන දින දක්වා සැකකරු රක්ෂිත බන්ධනාගාර ගත කිරීමට නුගේගොඩ මහේස්ත්‍රාත්වරයා නියෝග කළ බවයි. ඊයේ දහවල් නාවල විවෘත විශ්ව විද්‍යාල පරිශ්‍රය තුළදී මෙම ආචාර්යවරියට තියුණු ආයුධයකින් පහරදී තුවාල සිදුකර තිබුණි. ඇය මේ වන විට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටින බව රෝහල් ප්‍රකාශකයෙක් සඳහන් කළේය. ඊයේ පස්වරුවේ පැය 3 කට අධික කාලයක් ඇය ශල්‍යකර්මයකට ද භාජනය කළ බව කොළඹ ජාතික රෝහල කියා සිටියි. අදාළ පහරදීමට සම්බන්ධ නීති පීඨ සිසුවා කිසියම් ඖෂධයක් පානය කිරීම හේතුවෙන් මේ වන විට පොලිස් ආරක්ෂාව සහිතව කළුබෝවිල රෝහලේ ප්‍රතිකාර ලබමින් සිටියි. අදාළ සිද්ධිය සම්බන්ධයෙන් පුද්ගලයින් 14 දෙනෙකුගෙන් ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. සැකකාර සිසුවා යාපනය විශ්ව විද්‍යාලයේ වෛද්‍ය පීඨයේ ඉගෙනුම ලබා රජයේ වෛද්‍යවරයෙකු ලෙස සේවය කරමින් සිටි අයෙකි.", "URL": "https://sinhala.adaderana.lk/news.php?nid=35081", "Category": null, "Parent URL": null}