{"Source": "Adaderana", "Timestamp": "September 21, 2017 04:10 pm", "Headline": "ඉතිහාසයේ කිසිදා මෙවැනි ප්‍රජාතන්ත්‍ර විරෝධී ක්‍රියාවක් සිදුව නෑ", "News Content": "පළාත් සභා ඡන්ද විමසීම් පනත් සංශෝධනය පාර්ලිමේන්තු ඉතිහාසයේ වඩාත් ක්‍රම විරෝධී පනත් සංශෝධනය බව කැෆේ සංවිධානය පවසයි. අද(21) පැවති මාධ්‍ය හමුවකට එක් වෙමින් එම සංවිධානයේ විධායක අධ්‍යක්ෂ කීර්ති තෙන්නකෝන් මහතා කියා සිටියේ, මෙය ශ්‍රේෂ්ඨාධිකරණයේ මතය ඉවත දමමින් ආණ්ඩුක්‍රම ව්‍යවස්ථාව උල්ලංඝනය කරමින්, පාර්ලිමේන්තු කාර්ය පටිපාටිය හා සම්ප්‍රදායන් කඩ කරමින් ඡන්ද කල් දැමීම සඳහා සිදුකළ වැඩපිළිවෙලක් බවයි. ප්‍රජාතන්ත්‍රවාදී සමාජ ව්‍යවහාරයන්, විනිවිදභාවය, පාර්ලිමේන්තු සම්පාදනය හා නීතියේ ආධිපත්‍යයට ගරු කිරීම නොසලකා පළාත් සභා පනත් කෙටුම්පත පාර්ලිමේන්තුවේ සම්මත කර ගෙන ඇත්තේ දීර්ඝ කාලයක් සංවාදයට බඳුන් වී තිබු මිශ්‍ර මැතිවරණ ක්‍රමයේ ප්‍රතිඵලයක් ලෙසින් බව ද ඔහු සඳහන් කරයි. මේ තුළින් 2/3 ක බහුතරයක් පාර්ලිමේන්තුව තුළ සපයා ගැනීමට ජාතිකත්වය මත පදනම් දේශපාලන පක්ෂ වෙත වාසිදායක තත්ත්වයක් වශයෙන් කේවල සමානුපාතික නියෝජනයක් ලෙස වෙනස් කර ඇති බව ද තෙන්නකෝන් මහතා පවසයි. පාර්ලිමේන්තු ඉතිහාසයේ මෙවැනි ප්‍රජාතන්ත්‍ර විරෝධී ක්‍රියාවක් කිසි විටෙකත් සිදුව නොමැති බව ද අවධාරණය කරන තෙන්නකෝන් මහතා පළාත් සභ පනත් කෙටුම්පත් සංශෝධනය සඳහා භාවිතා වු පාර්ලිමේන්තු ව්‍යවහාරය අතිශයින් බියකරු බිහිසුණු ප්‍රතිඵල ඇති කරන බව ද මෙවැනි අත්තනෝමතික හා ප්‍රජාතන්ත්‍ර විරෝධී සංශෝධන නැවත කිසිදා සිදු නොවිය යුතු බව ද කියා සිටියේය.", "URL": "https://sinhala.adaderana.lk/news.php?nid=77852", "Category": null, "Parent URL": null}