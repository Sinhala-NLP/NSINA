{"Source": "Adaderana", "Timestamp": "April 11, 2014 11:28 am", "Headline": "ඝාතනයකින් හිස්වුණු උතුරේ මන්ත්‍රී ධූරය ඊ.පී.ඩී.පී පුරවයි", "News Content": "ඩෙල්ප් ප්‍රාදේශීය සභාවේ සභාපති ඩැනියෙල් රෙක්ෂියන් මහතාගේ ඝාතනය වෙනුවෙන් සැකපිට රක්ෂිත බන්ධනාගාරගත සිටින හිටපු උතුරු පළාත් සභා විපක්ෂ නායක කන්දසාමි කමලේන්ද්‍රන්ගෙන් පුරප්පාඩුවූ මන්ත්‍රී ධූරයට ඊ.පී.ඩී.පී නියෝජිතයෙකු පත් කර තිබේ. ඩෙල්ප් ප්‍රාදේශීය සභාවේ සභාපති ඩැනියෙල් රෙක්ෂියන් මහතා 2013 වසරේ නොවැම්බර් මස 27 වන දින ස්වකීය නිවසේ සිටියදී වෙඩිතැබීමකින් ඝාතනයට ලක්විය. මෙම ඝාතනය සිදුකළ බව කියන කමලේන්ද්‍රන් සහ රෙක්ෂියන් මහතාගේ බිරිඳ අතර පැවති අනියම් ප්‍රේම සබඳතාවයක් හේතුවෙන් බිරිඳගේ අනුදැනුම මත මෙම ඝාතනය සිදුවූ බවට මූලික පොලිස් පරීක්ෂණ මගින් හෙළිදරව් වී තිබිණි. ඒ අනුව මෙම ඝාතනයට අදාළව හිටපු උතුරු පළාත් සභා විපක්ෂ නායක කන්දසාමි කමලේන්ද්‍රන්, රෙක්ෂියන් මහතාගේ බිරිඳ හෙවත් කමලේන්ද්‍රන් මහතාගේ අනියම් බිරිඳ යයි කියනු ලබන අනිතා රෙක්ෂියන්, මෙන්ම කාර්යාල කාර්ය සාහයකයෙකු වන ලන්ඩන් ශෂීන්ද්‍රන් නමැති තිදෙනා අත්අඩංගුවට ගෙන අධිකරණ නියෝග මත රක්ෂිත බන්ධනාගාර ගත කරන ලදී. පසුව ඝාතන සැකකරුවෙකු වන ස්වකීය පක්ෂ සාමාජිකයා උතුරු පළාත් සභාවේ විපක්ෂ නායක ධූරයෙන්,මන්ත්‍රී ධූරයෙන් හා පක්ෂයෙන් නෙරපා හැරීමට ඊ.පී.ඩී.පී පක්ෂ නායකත්වය විසින් කටයුතු කරනු ලැබිණි. එබැවින් පුරප්පාඩුවූ මන්ත්‍රී ධූරය පිළිබඳ 1988 අංක 02 දරන පළාත් සභා ඡන්ද විමසීම් පනතේ 65(01) වැනි වගන්තියට අනුව උතුරු පළාතේ පළාත් සභා ලේකම්වරයා විසින් ඒ පිළිබඳ මැතිවරණ කොමසාරිස්වරයාට දැනුම් දී තිබේ. ඒ අනුව අදාළ පක්ෂයේ ලේකම්වරයා විසින් සිදුකර ඇති යෝජනාවකට අනුව අදාළ මන්ත්‍රී ධූරයේ පුරප්පාඩුව පුරවනු පිණිස ආරුපිල්ලෙ සින්නදුරෛ තවරාසා මහතා පත් කළ බව මැතිවරණ කොමසාරිස් කාර්යාලය නිවේදනය කරයි.", "URL": "https://sinhala.adaderana.lk/news.php?nid=42460", "Category": null, "Parent URL": null}