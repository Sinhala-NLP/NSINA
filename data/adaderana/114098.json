{"Source": "Adaderana", "Timestamp": "July 14, 2019 11:14 am", "Headline": "අපිත් කළේ වරදක්-මේ ශ්‍රී මුඛ වලින්ම කිව්වානේ දැවැන්ත නායකයෙක් ගේනවා කියල", "News Content": "ජනතාවගේ දුක හඳුනන නායකයකුගේ අවශ්‍යතාවය රටේ පවතින බව එක්සත් ජාතික පක්ෂ පාර්ලිමේන්තු මන්ත්‍රී හේෂා විතානගේ මහතා පවසයි. රත්නපුර ප්‍රදේශයේ පැවති වැඩසටහනකට එක්වෙමින් ඔහු මේ බව සඳහන් කළේය. පක්ෂ පාටවලට වහල් නොවී ආත්ම ගරුත්වයට වහල් විය යුතු බවත් ග්‍රාමීය වශයෙන් සිටින නායකයින් සමඟ එක් විය යුතු බව ඒ මහතා පවසා සිටියි. ග්‍රාමීය නායකයින් සමඟ එක් වන්නේනම් සංවර්ධනය කරා රට ගෙන යාම ඉතා පහසුවන බව ඔහු පවසා සිටියි. රටේ ජනාධිපතිවරයා බලයට ගෙන ආ වරදට තමන්ද වැරදිකරුවන් බවත් ඒ සඳහා තමන් ද වග කිය යුතු බවත් ඔහු පවසා සිටියේය. ඉදිරි නායකයා තෝරා පත්කර ගැනීමේ දී රටේ සැබෑ අවශ්‍යතාවය කුමක්දැයි වටහා ගත යුතු බවත් කුමන ස්වරූපයකින් පැමිණියද සැබෑවටම සැබෑ ජනතා දුක හදුනන්නෙකු විය යුතු බවත් ඔහු වැඩි දුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=114098", "Category": null, "Parent URL": null}