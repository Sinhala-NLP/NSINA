{"Source": "Adaderana", "Timestamp": "March 22, 2013 05:31 pm", "Headline": "ජිනීවා ඌරන් කැකුණ තළනවිට යූඑන්පී හබන් කුකුළන්ට ජයමඟුල්", "News Content": "30 වසරක යුද්ධය නිම කර රට ආර්ථික වශයෙන් ගොඩනැගෙන විට ජිනීවා සමුළුවේදී ශ්‍රී ලංකාවට එරෙහි යෝජනාව ගැන දැඩි අප්‍රසාදය පළකරන බවත් එවන් අවස්ථාවක ප්‍රධාන විපක්ෂය ලෙස එජාප‍ය ප්‍රදර්ශනය කළේ ළාමක හැසිරීමක් බවත් යෞවන කටයුතු හා නිපුණතා සංවර්ධන ඇමති ඩලස් අලහප්පෙරුම මහතා පවසයි. එල්.ටි.ටි.ඊ. ඩයස් පෝරාවේ සහයෙන් ජගත් සංවිධානය එවැනි යෝජනාවක් සම්මත කර ගත් බවත් ඉන්දියාවට පවා මෙම අවස්ථාවේදී ගැටලුවකට මුහුණපෑමට සිදුවු බවත් හෙතෙම පෙන්වාදෙයි. ඉන්දීය කොංග්‍රස් ආණ්ඩුව ශ්‍රී ලංකාව නිසා කඩා වැටීමේ බරපතළ අර්බුදයකට මුහුණ දී සිටි බවද එම ආණ්ඩුව ද සුළු පක්ෂ ගණනාවක එකතුවක් බවද අමාත්‍යවරයා කියයි. එවැනි රජයක් කඩා වැටීමේ අවදානමකදී වැදගත් තීන්දු තීරණවලට එළඹීමට සිදුවන බවත් ශ්‍රී ලංකාවට මෙවැනි තත්ත්වයක් උදාවුවහොත් ශ්‍රී ලංකාව ද එම තීරණයම ගන්නා බවත් ඩලස් අලහප්පෙරුම අමාත්‍යවරයා පවසයි. අමෙරිකාවට අවශ්‍ය වී ඇත්තේ මිත්‍රශීලී රටවල් බේදයට පත්කිරීම යැයිද ජගත් සංවිධානයේ අරමුණ නව බෙදාහැරීමේ ක්‍රමවේදයේ “ලැබ්” එකක් ලෙස ශ්‍රී ලංකාව භාවිතා කිරීම බවද හෙතෙම පෙන්වාදෙයි. ශ්‍රී ලංකාවට එරෙහිව ජගත් සංවිධානය මෙවැනි ස්ථාවරයක සිටියදී එජාපයේ හැසිරීම ළාමක බවත් “ජිනීවා ඌරන් කැකුණ තළනවිට යුඑන්පි හබන් කුකුළන්ට ජයමගුල්” බවද ‍අද (22) කොළඹ පැවැති මාධ්‍ය හමුවකදී පැවසීය. එම මාධ්‍ය හමුවට එක්වූ පරිසර හා පුනර්ජනනීය බලශක්ති අමාත්‍ය සුසිල් ප්‍රේම් ජයන්ත් මහතා කියා සිටියේ රටට එරෙහි කේළාම් කියා එන්නන්ට කටුනායකින් බැස නිදහසේ යළි ඒමට ඉඩදෙන, මානව හිමිකම් ආරක්ෂා කරන වෙනත් රටක් ලොව නැති බවයි. යුරෝපා සංගමය තීන්දුවක් ගතහොත් ඊට එම සංගමයේ සියලු රටවල් සහය දිය යුතු බවද ජිනීවා සමුළුවේදී ප්‍රදර්ශනය කෙරුණේ එම තත්ත්වය බවද ඔහු පැවසුවේය. එසේම ශ්‍රී ලංකාවට විරුද්ධව මානව හිමිකම් කොමිසමේදී ඡන්දය දුන් රටවල රැකියා වියුක්තිය සියයට 52ක් බවද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32648", "Category": null, "Parent URL": null}