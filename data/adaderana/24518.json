{"Source": "Adaderana", "Timestamp": "May 25, 2012 02:54 pm", "Headline": "ටී.එන්.ඒ සමග සාකච්ඡා සාර්ථකව සිදුවනවා", "News Content": "පාර්ලිමේන්තු තේරීම් කාරක සභාව සඳහා දෙමළ ජාතික සන්ධානය එක්කර ගැනීමට සිදුකරන සාකච්ඡා සාර්ථකව සිදුවන බව අධිකරණ අමාත්‍ය රවුෆ් හකීම් මහතා පවසයි. ජාතික ප්‍රශ්නය විසඳීම සඳහා පත් කර ඇති පාර්ලිමේන්තු තේරීම් කාරක සභාවේ කටයුතු සාර්ථක කරගැනීමට නම් දෙමළ ජාතික සන්ධානය එක්කර ගත යුතු බව අමාත්‍යවරයා පෙන්වා දෙයි. ශ්‍රී ලංකාවේ ප්‍රංශ තානාපතිනි රොබ්චෝන් ක්‍රිස්ටින් මහත්මිය හමුවූ අවස්ථාවේ දී අධිකරණ අමාත්‍ය ර‍වුෆ් හකීම් මහතා මෙම අදහස් පළ කර තිබේ. ශ්‍රී ලංකාවේ වත්මන් දේශපාලන, සමාජ ,ආර්ථික කරුණු පිළිබඳව සාකච්ඡා කිරීම මෙම හමුවේ අරමුණ වී ඇත. යුද්ධය නිමාවෙන් පසුව ජනාධිපති මහින්ද රාජපක්ෂ මහතාගේ නායකත්වය යටතේ ශ්‍රි ලංකාව සංවර්ධනාත්මක ගමනක් ආරම්භ කර ඇති බවත් ඒ සඳහා සියලුදෙනාගේ සහයෝගය අවශ්‍ය බවත් රවුෆ් හකීම් අමාත්‍යවරයා මෙහිදි ප්‍රංශ තානාපතිනියට දැනුම් දී තිබේ.", "URL": "https://sinhala.adaderana.lk/news.php?nid=24518", "Category": null, "Parent URL": null}