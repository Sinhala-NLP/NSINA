{"Source": "Adaderana", "Timestamp": "August 26, 2015 02:43 pm", "Headline": " එ.ජා.මානව හිමිකම් සමුළුවේදී ශ්‍රී ලංකාවට හයිය දෙන්න අමෙරිකාව සූදානම්", "News Content": "එක්සත් ජාතීන්ගේ මානව හිමිකම් සමුළුවේදී ශ්‍රී ලංකාවට සහය දක්වමින් යෝජනාවක් ඉදිරිපත් කිරීමට අමෙරිකා එක්සත් ජනපදය තීරණය කර තිබේ.ශ්‍රී ලංකාවේ සිදුවීයයි කියනු ලබන යුද අපරාධ ‍චෝදනා සම්බන්ධයෙන් ජාත්‍යන්තර පරීක්ෂණයක් වෙනුවට දේශීය පරීක්ෂණයක් සඳහා දිරිගන්වමින් මෙම යෝජනාව ඉදිරිපත් කිරීමට සූදානම්වන බව අද (26) ප්‍රකාශයට පත්කර ඇති බව විදෙස් පුවත් සේවා අනාවරණය කරයි.ශ්‍රී ලංකාවට පැමිණි අමෙරිකා එක්සත් ජනපදයේ රාජ්‍ය දෙපාර්තමේන්තුවේ දකුණු හා මධ්‍යම ආසියානු කටයුතු පිළිබඳ සහකාර ලේකම් වන නිෂා බිස්වාල් ශ්‍රී ලංකාවට සහය පිණිස ශ්‍රී ලංකාව සමග එක්ව මෙම යෝජනාව එළඹෙන සැප්තැම්බරයේදී ඉදිරිපත් කිරීමට නියමිතය.ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයේදී යෝජනා 3ක් ගෙනඒමට ක්‍රියාකළ රටවල් අතර අමෙරිකාව පෙරමුණේ පසුවන අතර පසුගිය වසරේදී ඔවුන් ගෙන ආ යෝජනාවක් වූයේ යුද අපරාධවලට අදාළව ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් කළ යුතුයි යන්නයි.කෙසේ වුවද ශ්‍රී ලංකා ජනපති මෛත්‍රිපාල සිරිසේන මහතා දේශීය පරීක්ෂණයක් සම්බන්ධයෙන් ලබාදුන් පොරොන්දුවට අනූව අමෙරිකාව එකී පරීක්ෂණයට සහය පළ කිරීමට තීරණය කර ඇති බව නිෂා බිස්වාල් ප්‍රකාශ කර ඇත.ඒ අනූව අමෙරිකාව, ශ්‍රී ලංකාව ඇතුළු අනෙකුත් පාර්ශව වල එකඟත්වය සහිතව අදාළ යෝජනාව ගෙනඒමට නියමිත බව ඇය පවසා තිබේ.කෙසේ වුවද අමෙරිකාව විසින් ගෙනඒමට නියමිත එම යෝජනාවේ අන්තර්ගතය ගැන බිස්වාල් සඳහනක් කර නැතත් එය ජගත් මානව හිමිකම් කවුන්සිලයට ලබන මස ඉදිරිපත් කිරීමට නියමිත වාර්තාව අධ්‍යයනය කර ඉදිරිපත් ‍කරන්නක් විය හැකිය.ත්‍රස්තවාදය සම්පූර්ණයෙන් පරාජය කිරීමෙන් ගතවූ වසර 6ක මහින්ද රාජපක්ෂ පාලන සමයේදී අමෙරිකාවත් ශ්‍රී ලංකාවත් අතර මිත්‍ර සබඳතා මතබේදයකට ලක්ව තිබූ බව විදෙස් මාධ්‍ය වාර්තා කරයි. යුද ගැටුම් අවසන් මාස කිහිපයේදී අහිංසක සිවිල් වැසියන් 40,000ක් පමණ ඝාතනයට ලක්වූ බවට එල්ල වූ චෝදනාව නිසා අදාළ කාල පරිච්ඡේදයේදී ශ්‍රී ලංකාව සම්බන්ධයෙන් මෙන්ම එල්.ටී.ටී.ඊ. සංවිධානය ගැනද අමෙරිකාව ඇතුළුව ජාත්‍යන්තරයේ බොහෝ රටවල පැහැදීමක් නොතිබූණි.ඒ අනූව පසුගිය රජය මෙම චෝදනාව ගැන පරීක්ෂණ ප්‍රතික්ෂේප කරමින්, ශ්‍රී ලංකාවේ යටිතල පහසුකම් සංවර්ධනය උදෙසා චීනය දෙසට තල්ලුවන ප්‍රතිපත්තියක් අනුගමනය කළ බවට මතවාදයක් ගොඩනැගිණ.කෙසේ වුවද ජනවාරී මස පැවැති ජනාධිපතිවරණයෙන් පසු අමෙරිකාවත් ශ්‍රී ලංකාවත් අතර බිඳ වැටී වී තිබූ මිත්‍රශීලි සබඳතා යළි යහපත් ලෙස වර්ධනය වී ඇති බවත්, චීනයට ගැති ප්‍රතිපත්තියෙන් මිදී දේශීය පරීක්ෂණයකට එකඟවීමත් යන කරුණු මත ශ්‍රී ලංකාවට යළිත් ජාත්‍යන්තරයේ යහපත් ප්‍රතිචාරයක් වර්ධනය වෙමින් ඇති බව විදෙස් මාධ්‍ය වාර්තාවල වැඩිදුරටත් දැක්වෙයි.", "URL": "https://sinhala.adaderana.lk/news.php?nid=53474", "Category": null, "Parent URL": null}