{"Source": "Adaderana", "Timestamp": "August 7, 2011 04:05 pm", "Headline": "ෆොන්සේකා වෙනුවෙන් කළු විරෝධය දිගහැරෙයි", "News Content": "හිටපු හමුදාපති සරත් ෆොන්සේකා මහතා නිදහස් කරන ලෙස බල කිරීමේ\"කළු විරෝධතාව\"හෙට (08)ප.ව. 2.00ට වැලිකඩ බන්ධනාගාරය ඉදිරිපිටදී පැවැත්වීමට කටයුතු යොදා ඇති බව ප්‍රජාතන්ත්‍රවාදය සඳහා ජනතා ව්‍යාපාරය කියා සිටියි. සරත් ෆොන්සේකා මහතා නීති විරෝධී ලෙස පැහැර ගෙන ගොස් සිරකොට හෙට දිනට වසර එක හමාරක් බව එකී සංවිධානය විසින් නිකුත් කළ නිවේදනයක දැක්වේ. මෙම අවස්ථාවට දේශපාලන පක්ෂ, වෘත්තිය සමිති, මානව හිමිකම් සංවිධාන සාමාජිකයින් ඇතුළු විශාල පිරිසක් සහභාගි වීමට නියමිත බව සඳහන් වේ. හිටපු හමුදාපති සරත් ෆොන්සේකා මහතා පසුගිය ජනාධිපතිවරණයේ අපේක්ෂකයකු ලෙස ඉදිරිපත්වීම හේතුවෙන් ඔහු සිය කාර්යාලයේ සිටියදී නීති විරෝධී ලෙස පැහැර ගෙන ගියේ 2010 වසරේ පෙබරවාරි 08 වැනිදා යයි ප්‍රජාතන්ත්‍රවාදය සඳහා ජනතා ව්‍යාපාරය කියා සිටියි. ඉන් අනතුරුව කිසිදු චෝදනා ගොනු කිරීමකින් තොරව මාස ගණනාවක් ඔහු රඳවාගෙන සිටි අතර අයුක්ති සහගත ලෙස යුධ අධිකරණයක් හමුවට පමුණුවනු ලැබූ බව ඔවුන් චෝදනා කරයි. මෙම විරෝධතාවට සහභාගි වීම සඳහා හෙට (08)ප.ව. 2.00ට බොරැල්ල කැම්බල් පිටියට පැමිණෙන ලෙස ප‍්‍රජාතන්ත‍්‍රවාදය අගයන සියලූ දෙනාට ප‍්‍රජාතන්ත‍්‍රවාදය සඳහා ජනතා ව්‍යාපාරය ඇරයුම් කරන බව එකී නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=17910", "Category": null, "Parent URL": null}