{"Source": "Adaderana", "Timestamp": "October 17, 2013 09:14 am", "Headline": "වැලිකඩ සිද්ධිය පිළිබඳ වාර්තාවේ ගැටලුවක්", "News Content": "වැලිකඩ බන්ධනාගාරයේ ගැටුම සම්බන්ධයෙන් සොයා බැලීමට පත් කළ ත්‍රිපුද්ගල කමිටු වාර්තාවේ ගැටලුවක් මතුව ඇති බව පුනරුත්තාපන හා බන්ධනාගාර අමාත්‍යංශය පවසයි. එම අමාත්‍යාංශයේ ප්‍රකාශකයෙකු සඳහන් කළේ අදාළ වාර්තාවේ නිර්දේශ වලට කමිටුවේ එක් සාමාජිකයෙකු වෙනස් මතයක් ඉදිරිපත් කර ඇති බවයි. පසුගිය වසරේ නොවැම්බර් මාසයේ වැලිකඩ බන්ධනාගාරයේ සෝදිසි මෙහෙයුමක් අතරතුර රැඳවියන් හා ආරක්ෂක අංශ නිලධාරින් හා ගැටුමක් හටගත් අතර එහිදී රැඳවියන් 27 දෙනෙකු ජීවිතක්ෂයට පත් වුණි. එම සිද්ධිය සම්බන්ධයෙන් සොයා බැලීමට පුනරුත්තාපන හා බන්ධනාගාර ප්‍රතිසංස්කරණ අමාත්‍යවරයා විසින් විශ්‍රාමික මහාධිකරණ විනිසුරු බන්දුල අතපත්තු මහතාගේ ප්‍රධානත්වයෙන් යුත් ත්‍රිපුද්ගල කමිටුවක් පත් කරනු ලැබුණි. එම කමිටුව විසින් සිදු කළ පරීක්ෂණ වලින් අනතුරුව අදාළ සිද්ධිය පිළිබඳව වාර්තාවක් අමාත්‍යවරයා වෙත භාර දීමට පියවර ගන්නා ලදී. කෙසේ වෙතත් එම වාර්තාවේ නිර්දේශ වලට කමිටුවේ එක් සාමාජිකයෙකු එකඟවී නොමැති බව වාර්තා වෙයි. ඒ අනුව අදාළ සාමාජිකයාට ඔහුගේ නිර්දේශ වෙනම ඉදිරිපත් කරන ලෙස පුනුරුත්තාපන හා බන්ධනාගාර ප්‍රතිසංස්කරණ අමාත්‍යවරයා උපදෙස් ලබා දී තිබේ. ඔහුගේ නිර්දේශ ද ලැබුණු පසු වැලිකඩ ගැටුමට සම්බන්ධ වාර්තාවේ තොරතුරු ලබා දීමට පියවර ගන්නා බවයි පුනුරුත්තාපන හා බන්ධනාගාර ප්‍රතිසංස්කරණ අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=38191", "Category": null, "Parent URL": null}