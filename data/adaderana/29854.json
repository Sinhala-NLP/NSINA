{"Source": "Adaderana", "Timestamp": "December 10, 2012 04:39 pm", "Headline": "බසයක් හැපී මගේ අලුත්ම වාහනයේ කෑල්ලක් කැඩිලා ගියා", "News Content": "පොළොන්නරුවේ නිවසට යමින් සිටියදී වව්නියාව - කොළඹ බසයක් හැපී තමාගේ අලුත්ම වාහනයේ කොටසක් කැඩී ගිය බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. පසුගිය සතියේදී කුරුණෑගල වැඩසටහනකට ගොස් නිවසට යමින් සිටියදී ගොකරැල්ලේදී මෙම අනතුර සිදුවු බවත් අනතුර සිදුකළ රියදුරා එම අවස්ථාවේදීම වේගයෙන් පලාගිය බවත් අමාත්‍යවරයා පැවසුවේය. කෙසේ වෙතත් කිලෝ මීටර් 10ක් පමණ පසුපස හඹාගොස් එම බස් රථයේ රියදුරා අල්ලාගත් බවත් ඔහු කියා සිටියේය. අද සිට ආරම්භ වන සෞඛ්‍ය සතිය සම්බන්ධයෙන් කොළඹදී අද (10) පැවැති උත්සවයක් අමතමින් අමාත්‍යවරයා මේ බව කියා සිටියේය. රටේ මාර්ග පද්ධතිය දියුණු වී රට සංවර්ධනය වන විට මෙවැනි අනතුරු සිදුවිය හැකි බවත් එහෙත් ඒවා අඩුකර ගැනීමට ආරක්ෂක අංශ මේ සම්බන්ධයෙන් අවධානය යොමු කළ යුතු බවත් ඔහු පෙන්වාදුන්නේය. රියදුරෙකු වාහනයක් පැදවිය යුත්තේ අවම වශයෙන් එකදිගට පැය දෙක හමාරක පමණ කාලයක් බවත් ඉන් පසු සුළු විවේකයක් හෝ ගත යුතු බවත් එසේ නොවන තැන අනතුරු සිදුවීමට ඇති ඉඩ කඩ වැඩි බවද අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29854", "Category": null, "Parent URL": null}