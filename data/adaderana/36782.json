{"Source": "Adaderana", "Timestamp": "August 20, 2013 11:53 pm", "Headline": "මැතිවරණ කටයුතු සඳහා හමුදාව යොදා ගන්න එපා", "News Content": "යාපනය දිස්ත‍්‍රික්කයේ නාවන්තුරෙයි හි යුධ හමුදාව විසින් සංවිධානය කළ රැස්වීමකට එක්සත් ජනතා නිදහස් සන්ධානයේ අපේක්‍ෂක එම්.රෙමඩියස් මහතා සහභාගිවීම පිළිබඳ කැෆේ සංවිධානය විමතිය පළ කරයි. වෘත්තියෙන් නීතිඥයෙකු වන රෙමඩියස් මහතා මැතිවරණ නීති පිළිබඳ මනා අවබෝධයක් ඇති අයෙකු වන අතර ඔහු හමුදා නිලධාරීන් සංවිධානය කළ රැස්වීමක් සඳහා සහභාගීවීම තුලින් තම මැතිවරණ ප‍්‍රචාරක කටයුතු සඳහා අයථා වාසියක් ලබා ගැනීමට උත්සහ දරා තිබේන බව එම සංවිධානය පවසයි. මෙවැනි තත්ත්වයක් නැවත ඇතිවීම වැළැක්වීමට සියලු දේශපාලන පක්‍ෂ නායකවරුන් සහ මහලේකම්වරුන් විසින් පියවර ගත යුතුව ඇතැයි කැෆේ සංවිධානය සඳහන් කරයි. ආරක්‍ෂක කටයුතු බාරව කටයුතු කරන හමුදා නිලධාරීන් මැතිවරණ කටයුතු සඳහා කිසි ලෙසකින් හෝ සම්බන්ධ නොවිය යුතු බවත්, මැතිවරණ කි‍්‍රයාවලිය සිවිල් පරිපාලනයේ කොටසක් පමණක් බවත් කැෆේ සංවිධානය පවසයි. ආරක්‍ෂක අංශ මැතිවරණ කටයුතු වලට සහභාගි නොවිය යුතු බවට මැතිවරණ කොමසාරිස්වරයා පක්‍ෂ නායකයින් සමග පැවති සාකච්ඡාව්දී දැඩි එකගතාවකට එළබෙනු ලැබීණි. ඡන්ද විමසීමේ කටයුතු සඳහා කිසිදු අයුරකින් හමුදා නිලධාරීන් යොදා නොගැනීමට මැතිවරණ දෙපාර්තමේන්තුව ද එකඟවී තිබියදීත් අපේක්‍ෂකයින් මැතිවරණ ප‍්‍රචාරක කටයුතු සඳහා හමුදාව විසින් සංවිධානය කරනු ලබන අවස්ථාවන් ප‍්‍රයෝජනයට ගැනීම සිදු නොවිය යුතු තත්ත්වයක් බවද එම සංවිධානය අවධාරණය කරයි. මේ පිළිබඳව මැතිවරණ දෙපාර්තමේන්තුවට ලැබුණු පැමිණිල්ල විභාග කිරීම සඳහා එම දෙපාර්තමේන්තු නිලධාරීන් එහි ගිය අවස්ථාවේ දී හමුදා නිලධාරීන් සහ මැතිවරණ නිලධාරීන් අතර එම ස්ථානයට ඇතුඵවීම සම්බන්ධයෙන් පරස්පර අදහස් ප‍්‍රකාශ වී තිබේ. මැතිවරණ දෙපාර්තමේන්තුව සහ උතුරේ හමුදා නිලධාරීන් අතර ඇති වූ පරස්පර අදහස් හා මතවාදයන් වහා සමනය වීම නිදහස් හා සාධාරණ මැතිවරණයකට පූර්ව කොන්දේසියක් බවද කැෆේ පවසයි. උතුරේ සංචාරයක නිරතව සිටින මැතිවරණ කොමසාරිස්වරයා මේ පිළිබද සිය අවධානය යොමු කරනු ඇති බව කැෆේ සංවිධානයේ විශ්වාසය බව කැෆේ පවසයි.", "URL": "https://sinhala.adaderana.lk/news.php?nid=36782", "Category": null, "Parent URL": null}