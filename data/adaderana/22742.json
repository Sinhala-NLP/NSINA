{"Source": "Adaderana", "Timestamp": "March 12, 2012 12:44 pm", "Headline": "කූපන් දුන්නට ඉන්ධන සහනාධාරය ලැබෙන්නේ නෑ", "News Content": "හලාවත ධීවර උද්ඝෝෂණය අතරතුර වෙඩි ප්‍රහාරයකට ලක්ව මරණයට පත් ධීවරයාගේ සහ එහිදී තුවාල ලැබූ පුද්ගලයින්ගේ පවුල් වෙත වන්දි ලබාදීමට රජය කටයුතු කර නොමැති බව එක්සත් ජාතික පක්ෂය පවසයි. එමෙන්ම කැරලි මර්දන නීතිය සම්බන්ධව ආණ්ඩුවට කිසිදු දැනුවත් බවක් නොමැති බව ද එම පක්ෂ පාර්ලිමේන්තු මන්ත්‍රී පාලිත රංගේ බණ්ඩාර මහතා සඳහන් කරයි. අද(12) විපක්ෂ නායක කාර්යාලයේ පැවති, අදාළ ධීවර උද්ඝෝෂණයේ දී මරණයට පත් ඇන්තනි ප්‍රනාන්දු හා එම සිදුවීමෙන් තුවාල ලැබූ පිරිස් වෙත ආධාර ලබාදීමේ අවස්ථාවට එක්වෙමින් මන්ත්‍රීවරයා මේ බව සඳහන් කළේය. රජය ඉන්ධන සහනාධාරය වෙනුවෙන් ලබාදෙන ලද කූපන්පත් ඉන්ධන පිරවුම්හල් වෙත ඉදිරිපත් කළ ද පිරවුම්හල් වෙතින් අදාළ සහනාධාරය හිමිනොවන බව රංගේ බණ්ඩාර මහතා පෙන්වාදුන්නේය. රජය විසින් ඉන්ධන සහනාධාරය ලබාදීම සඳහා අවශය ප්‍රතිපාදන වෙන්කර නොතිබීම මීට හේතුව වී ඇති බව ද වැඩිදුරටත් අදහස් දැක්වූ පාලිත රංගේ බණ්ඩාර මහතා අවධාරණය කළේය.", "URL": "https://sinhala.adaderana.lk/news.php?nid=22742", "Category": null, "Parent URL": null}