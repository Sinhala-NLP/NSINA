{"Source": "Adaderana", "Timestamp": "September 9, 2013 11:01 am", "Headline": " ලක්ෂ ගාණක මුදල් හා රන් බිස්කට් රේගුවේ හිරවෙයි - 3ක් මාට්ටු", "News Content": "රුපියල් ලක්ෂ පහළොවක් පමණ වටිනා විදේශීය මුදල් තොගයක්, රුපියල් දස ලක්ෂ හතලිස්පන්දහසක් වටිනා රන් බිස්කට් 02 ක් හා රුපියල් දොලොස් ලක්ෂ අසූපන්දහසක් වටිනා රන් බිස්කට් 03 ක් රැගෙන විදේශ ගතවීමට සුදානම් වූ පුද්ගලයින් තිදෙනෙකු කටුනායක රේගුව විසින් අත්අඩංගුවට ගෙන තිබේ. රුපියල් ලක්ෂ පහලොවක් පමණ වටිනා විදේශීය මුදල් තොගයක් රැගෙන ඉන්දියාවේ චෙන්නායි නුවර බලා යාමට පැමිණියේ කොරියානු ජාතිකයෙකු බව රේගු මාධ්‍ය ප‍්‍රකාශක සහ රේගු නිවාරණ අංශයේ අධ්‍යක්ෂක ලෙස්ලි ගාමිණී මහතා පැවසුවේය. පසුගිය සිකුරාදා සංචාරක වීසා මත මෙරටට පැමිණ ඇති සැකකරු 40 හැවිරිදි වියේ පසුවන අතර ඔහු ළඟ තිබූ විදේශ මුදල් ප‍්‍රමාණය ඇමරිකානු ඩොලර් එකොලොස් දහස් හත්සීයක් වේ. හෙතෙම ශ‍්‍රී ලංකන් ගුවන්සේවයට අයත් යූ.එල් 123 දරණ ගුවන්යානයෙන් ඉන්දියාවේ චෙන්නායි නුවර බලා යාමට කටුනායක ජාත්‍යන්තර ගුවන් තොටුපොළට පැමිණි අවස්ථාවේදී ඇති වූ සැකය මත ඔහුගේ ගමන් මළු පරීක්ෂා කිරීමේදී මෙම මුදල් තොගය සොයාගෙන ඇත. සැකකරු සතුව තිබූ මුදල් රාජසන්තක කර කොරියානු ජාතිකයාට තරයේ අවවාද කර ඔහු මුදා හැර තිබේ. එසේම රුපියල් දස ලක්ෂ හතලිස්පන්දහසක් වටිනා රන් බිස්කට් 02 ක් තම ගුද මාර්ගයේ සඟවාගෙන ඉන්දියාවේ චෙන්නායි නුවර බල යාමට පැමිණ ඇත්තේ ශ‍්‍රී ලංකිකයෙකි. මට්ටක්කුලිය ප‍්‍රදේශයේ පදිංචි 30 හැවිරිදි එම සැකකරු ළඟ තිබූ රන් බිස්කට් 2 බර ග්‍රෑම් 209කි. ශ්‍රී ලංකන් ගුවන්සේවයට අයත් යූ.එල් 123 දරණ ගුවන් යානයෙන් ඉන්දියාවේ චෙන්නායි නුවර බලා යාමට කටුනායක ජාත්‍යන්තර ගුවන්තොටුපොළට පැමිණි සැකකරුගේ ගමන් විලාශය පිළිබඳව ඇති වූ සැකය මත ඔහුව පරික්ෂා කිරීමෙන් පසු මෙම රන් බිස්කට් 2ක සොයාගෙන ඇත. සැකකරුට රුපියල් 50,000ක දඩයක් නියම කර එම රන් බිස්කට් දෙක රාජ සන්තක කළ බව රේගු මාධ්‍ය ප‍්‍රකාශක සහ රේගු නිවාරණ අංශයේ අධ්‍යක්ෂක ලෙස්ලි ගාමිණී මහතා පැවසුවේය. තවද රුපියල් දොලොස් ලක්ෂ අසූපන්දහසක් වටිනා රන් බිස්කට් 03 ක් තම ගුද මාර්ගයේ සඟවාගෙන ඉන්දියාවේ චෙන්නායි නුවර බලා යාමට පැමිණ ඇත්තේ ඉන්දියානු ජාතිකයෙකි. සැකකරු අද අලුයම කටුනායක ජාත්‍යන්තර ගුවන්තොටුපොළේදී අත්අඩංගුවට ගත් අතර ඔහු ළඟ තිබූ රන් බිස්කට් 3 බර ග‍්‍රෑම් 257කි. මොහු 27 හැවිරිදි වියේ පසුවන ව්‍යාපාරිකයෙකු වන අතර ඔහු ඉන්දියාව හා ශ‍්‍රී ලංකාව අතර යාම් ඊම් කරන බව විමර්ශන වලින් අනාවරණය වී ඇත. සැකකරුට රුපියල් පනස් දහසක දඩ නියම කර එම රන් බිස්කට් 3න රාජසන්තක කර තිබේ.", "URL": "https://sinhala.adaderana.lk/news.php?nid=37265", "Category": null, "Parent URL": null}