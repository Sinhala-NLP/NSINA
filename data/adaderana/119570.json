{"Source": "Adaderana", "Timestamp": "September 20, 2019 12:14 pm", "Headline": "ජීවිත 70ක් අවදානමේ තැබූ බීමත් රියදුරෙක්", "News Content": "බීමතින් ඉතා අනාරක්ෂිත ලෙස මගීන් ප්‍රවාහනය කරමින් තිබූ බස් රථයක රියදුරෙකු අද(20) උදෑසන හතට පමණ සැකපිට අත්අඩංගුවට ගත් බව දඹුල්ල පොලීසිය පවසයි. දඹුල්ල උසාවිය හන්දිය ප්‍රදේශයේ උදෑසන පාසල් ළමුන්ගේ ආරක්ෂාව සඳහා මාර්ගය යොදවා සිටි දඹුල්ල පොලිසියේ රථවාහන අංශයේ පොලිස් නිලධාරින් පිරිසකට සැකසිතී මෙම බස් රථය නවතා පරීක්ෂාකිරීමේදී රියදුරු අධික ලෙස බීමතින් සිටි බවත් එම අවස්ථාවේ බස් රථයේ මගීන් හැත්තෑවකට අධික පිරිසක් සිටි බව පොලීසිය සඳහන් කළේය. මෙසේ අත්අඩංගුවට ගෙන ඇත්තේ කුරුණෑගල දකුණ ඩිපෝවට අයත් බස් රථයක් හා රියදුරෙකු බව පොලිසිය වාර්තා වෙයි. අලුයම 5.45 ට පමණ කුරුණෑගල සිට ත්‍රිකුණාමලය බලා ධාවනය වන මෙම ලංගම බස් රථය දිනපතා ධාවනය වන එකක් බවත් මෙම බස්රථයේ විශාල වශයෙන් රජයේ සේවකයින් ගමන් කරන බස් රථයක් බව පොලීසිය කියයි. බස් රථය මාර්ගයේ ගමන් කරන ආකාරය පිළිබඳව පොලිස් නිලධාරියකුට සැක සිතී එය නවතා තිබේ. පසුව පරීක්ෂාකර බැලීමේදී රියදුරු බීමතින් සිටීම නිසා මගින් වෙනත් බස්රථයකින් පිටත් කර හැරි බවත් බස් රථය සහ රියදුරු පොලිස් භාරයට ගත් බව දඹුල්ල මුලස්ථාන පොලිස් පරීක්ෂක එස් .පි . එදිරිසිංහ මහතා සඳහන් කළේය. රියදුරු දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බවත් ප්‍රශ්න කිරීම්වලදී රියදුරු ප්‍රකාශකොට ඇත්තේ පෙරදින රාත්‍රියේ සංගීත සාදයකට සහභාගී වී මත්පැන් පානය කොට අලුයම සිය රාජකාරියට පැමිණි බවයි. සිද්ධිය සම්බන්ධයෙන් වැඩිදුර විමර්ශන දඹුල්ල පොලීසිය විසින් සිදු කරයි.", "URL": "https://sinhala.adaderana.lk/news.php?nid=119570", "Category": null, "Parent URL": null}