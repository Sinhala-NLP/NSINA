{"Source": "Adaderana", "Timestamp": "April 22, 2019 10:57 am", "Headline": "කහ කබාකරුවන් යළි ප්‍රංශය උණුසුම් කරයි", "News Content": "කහ කබාකරුවන්ගේ විරෝධතා හේතුවෙන් ප්‍රංශය යළිත් නොසන්සුන් වී ඇත. විදෙස් මාධ්‍ය වාර්තා කළේ විරෝධතා අතරතුර පුද්ගලයින් රැසක් අත්අඩංගුවට ගෙන ඇති බවය. විරෝධතා පැවැත්වුණු 23 වැනි සති අන්තය මෙයයි. විරෝධතා ඉතා ප්‍රචණ්ඩ ස්වරූපයක් ගෙන තිබූ අතර එහිදී ඉතාමත් කලහකාරී ලෙස හැසිරුණු විරෝධතාකරුවන් පොලිස් නිලධාරීන්ට ප්‍රහාර එල්ල කර ඇති බව වාර්තා වෙයි. කෙසේ වෙතත් ඊට ප්‍රතිචාර දක්වමින් පොලීසිය ඔවුන්ට කඳුළු ගෑස් සහ ග්‍රෙනේඩ් ප්‍රහාර එල්ල කර තිබුණි. පැරිස් අගනුවර ඇතුළුව ප්‍රංශය පුරා පැවති විරෝධතා සඳහා මෙවර 9000කට අධික පිරිසක් සහභාගී වූ බව විදෙස් වාර්තා සඳහන් කර සිටියි. කෙසේ වෙතත් පසුගිය සතියට සාපේක්ෂව සහභාගීත්වයේ කැපී පෙනෙන වර්ධනයක් දක්නට ලැබෙන බව එම වාර්තාවල වැඩිදුරටත් සඳහන්ය. කෙසේ වෙතත් විරෝධතා ආරම්භයේදී එනම් පසුගිය වසරේ නොවැම්බර් 17 වැනිදා ඊට 2 82 000ක පිරිසක් සහභාගී වූ බව ඇස්තමේන්තුගත වාර්තාවල දැක්වෙන අතර එම වාර්තාව බිඳ හෙළීමට තවමත් හැකි වී නැත. මේ අතර විරෝධතා අතරතුර අත්අඩංගුවට ගත් විරෝධතාකරුවන් 110 දෙනෙකු රැඳවුම් බාරයේ පසුවන බව විදෙස් වාර්තා සඳහන් කළේය. ප‍්‍රංශ කහ කබාකරුවන් විසින් මෙහෙයවන ලද විප්ලවය ආරම්භ කරන්නේ ද සාමාන්‍ය ජනතාව විසින් රජ්‍යයේ ක්‍රියා කලාපයට විරුද්ධවය. ජනයාගේ ජීවන බර ඉහළ යද්දී ධනවතුන්ට බදු සහන ලබා දීමට රජය පියවර ගැනීමත් සමඟ ඈත පිටිසර ප‍්‍රදේශ ආශ‍්‍රිතව ජීවත්වන ජනතාවට එය තදින්ම දැනෙන්නට වූ අතර ඒ හේතුවෙන් ප‍්‍රංශ ජනතාව තුළ ආණ්ඩුව කෙරෙහි විශාල විරෝධයක් ප‍්‍රතිනිර්මාණය වුණි. මේ අතර අඛණ්ඩව මාස ගණනාවක් පැවති විරෝධතාවලට මේ සතියේ දී ප්‍රංශ ජනාධිපති එමානුවෙල් මැක්‍රෝන් විසින් ප්‍රතිචාර දැක්වීමට නියමිතව තිබුණි. කෙසේ වෙතත් නෝත්‍රදාම් දේවස්ථානයේ හටගත් ගින්න හේතුවෙන් එය වැළකී ගිය බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108414", "Category": null, "Parent URL": null}