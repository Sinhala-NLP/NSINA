{"Source": "Adaderana", "Timestamp": "May 24, 2014 08:03 am", "Headline": "විමල් අද ජනපති සමඟ විශේෂ සාකච්ඡාවක්", "News Content": "ජාතික නිදහස් පෙරමුණේ නායක විමල් වීරවංශ අමාත්‍යවරයා ඇතුළු පිරිසක් අද(24) ජනාධිපති මහින්ද රාජපක්ෂ මහතා හමුවීමට නියමිතව තිබේ. එම පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පැවසුවේ ජනාධිපති මහින්ද රාජපක්ෂ මහතාගේ ආරාධනයකට අනුව මෙම හමුව සිදුවන බවයි. මේ අතර ජාතික නිදහස් පෙරමුණේ නියෝජිතයින් සහ ජාතික හෙළ උරුම පක්ෂයේ නියෝජිතයින් අතර හමුවක් ඊයේ(23) පස්වරුවේ සිදුවුණි. තුන්මුල්ලේ පිහිටි විමල් වීරවංශ අමාත්‍යවරයාගේ නිල නිවසේ දී මෙම හමුව සිදුවු බව සඳහන් වෙයි. ඊට ජාතික නිදහස් පෙරමුණේ නායක විමල් වීරවංශ, මොහොමඩ් මුසම්මිල් ඇතුළු පිරිසක් ද ජාතික හෙළ උරුම පක්ෂය නියෝජනය කරමින් පාඨලී චම්පික රණවක අමාත්‍යවරයාත්, එම පක්ෂයේ නීති උපදේශක උදය ගම්ම්මන්පිල පළාත් සභා අමාත්‍යවරයාත්, පළාත් සභා මන්ත්‍රී නිෂාන්ත වර්ණසිංහ, පාර්ලිමේන්තු මන්ත්‍රී අතුරලියේ රතන හිමි ඇතුළු පිරිසක් සහභාගි වී සිටියේය. සාකච්ජාවෙන් අනතුරුව ඒ පිළිබඳ තොරතුරු දැන ගැනීම සඳහා උදය ගම්මන්පිල මහතා සම්බන්ධ කර ගන්නා ලදී. එවිට ඔහු පැවසුවේ සාකච්ජාව අතරමගදී තමා සහ නිෂාන්ත වර්ණසිංහ මහතා වෙනත් කටයුත්තක් සඳහා ඉවත්ව ගිය බවයි. වැඩිදුර තොරතුරු පාඨලී චම්පික රණවක අමාත්‍යවරයා ඇමතීමෙන් ලබා ගත හැකි බව හෙතෙම කියා සිටියේය. ඒ අනුව පාඨලී චම්පික රණවක අමාත්‍යවරයා සම්බන්ධ කර ගැනීමට උත්සාහ කළ ද එය ව්‍යවර්ථ වුණි.", "URL": "https://sinhala.adaderana.lk/news.php?nid=43425", "Category": null, "Parent URL": null}