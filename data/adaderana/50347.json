{"Source": "Adaderana", "Timestamp": "March 31, 2015 04:08 pm", "Headline": "මම වටේ හිටිය අයත් මගෙනුත් ඒ ඉල්ලීම කළා!", "News Content": "2009දී යුද්ධය අවසන් වීමෙන් පසුව රටට නිදහස ලැබුණු බව පැවසුණද සත්‍ය වශයෙන් නිදහස ලැබුණේ එක පවුලකට හා ඒ පවුලේ වටේ හිටි අයට පමණක් යැයි හිටපු ජනපතිනි චන්ද්‍රිකා බණ්ඩාරනායක කුමාරතුංග මහත්මිය පවසයි.යුද්ධය අවසන් වීමෙන් පසු වසර 6ක් ගතවී ඇති බවත්, ඉන් කෝටි ගණනක් මුදල් ඉතිරි වන බවත්, රට සුරපුරයක් කිරීමට හැකිව තිබුණත්, එහි ප්‍රතිලාභ ජනතාවට නොලැබී වෙන වෙන අයට එහි ප්‍රතිලාභ හිමිවූ බවත්, ඇය කියයි.යුද්ධයෙන් රට බේරා ගැනීමට රණවිරුවන් දිවිපිදූ බවත්, එම ජයග්‍රහණය ඇතැමුන් තමන්ගේ ජයග්‍රහණයක් ලෙස යොදාගනිමින් පෞද්ගලික වාසි වෙනුවෙන් පෙනී සිටි බව ඇය අද බත්තරමුල්ල අපේ ගම පරිශ්‍රයේ පැවැති උත්සවයකදී පැවැසුවාය.විරු මව් ප්‍රණාම ලෙස නම් කර තිබූ මෙම උත්සවයේදී යුද්ධයේදී රට වෙනුවෙන් දිවිපිදූ රණවිරුවන්ගේ මව්පියන් ඇගයීමට ලක් කෙරිණ.රණවිරු සේවා අධිකාරිය දියුණු කළානම් මම තමයි යුද්දේ දිනුවේ කියා පැවසුවත් කමක් නැතැයි ද එහිදී පෙන්වාදුන් හිටපු ජනාධිපතිනිය එම අධිකාරිය සඳහා විහිළුකාරයින් පිරිසක් දමාගෙන සිටි බවද, පිට පාරෙන් ගිය මුදල් ගැන සොයන බවද පැවසුවාය.අපේ මව්පියන් කියු පරිදි පරාජය නොවී ගෙදර ගිය බවත්, බත් පැකට්, අරක්කු දී තමාටද හොරගොල්ලෙන් සෙනඟ ගෙනවිත් අඬවන්න තිබුණු බවත්, පැවසූ ඇය තමා වටේ සිටි අයද තුන්වැනි පාරටත් ජනාධිපතිවරණයට ඉදිරිපත් වන ලෙසට ඉල්ලා සිටියදී මොන ජරාවැඩක්දැයි කියා එසේ නොකළ බවත්, ඇය කීවාය.පසුගිය රජය විදෙස් රාජ්‍ය තන්ත්‍රය විනාශ කළ බවත්, එහි මඩ අපුල්ලා ඉවත් කිරීම පහසු නැති බවත්, ඇය පැවසුවාය.කෙසේ වුවද ඉදිරියේදී අපි යළි නැඟිටිය යුතු බවත්, රටේ ළමා පරපුරට යහපත් අධ්‍යාපනයක් ලබාදිය යුතු බවත්, මෙරට බුද්ධිමත් ජනතාව ඉදිරි මැතිවරණයේදී අලුත් ආණ්ඩුවක් ගොඩනැඟීමට දායක වනු ඇති බවත්, ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=50347", "Category": null, "Parent URL": null}