{"Source": "Adaderana", "Timestamp": "November 14, 2012 09:59 am", "Headline": "පළමු තරඟය ජය පැරදුමකින් තොරව අවසන්", "News Content": "ඔස්ටේ‍්‍රලියාව සහ දකුණු අප‍්‍රිකාව අතර පැවති පළමු ටෙස්ට් ක‍්‍රිකට් තරඟය ජය පරාජයකින් තොරව නිමාවට පත්වී තිබේ. තරඟයේ කාසියේ වාසිය දිනා ගත් දකුණු අප‍්‍රිකානු කණ්ඩායම ප‍්‍රථමයෙන් පන්දුවට පහරදීමට තීරණය කළේය. ඒ අනුව එම කණ්ඩායම සිය ප‍්‍රථම ඉනිම සඳහා ලකුණු 450 ක් ලබා ගත්තේය. පන්දුවට පහරදීමේ දී හශීම් අම්ලා ලකුණු 104 ක් ද, ජැක් කලීස් ලකුණු 147 ක් ද රැස් කළහ. ඔස්ටේ‍්‍රලියානු කණ්ඩායම සිය ප‍්‍රථම ඉනිම සඳහා ලකුණු 565 ක් ලබා සිටිය දී සිය ඉනිම අත්හිටුවන ලදී. මයිකල් ක්ලාක් නොදැවී ලකුණු 259 ක් ද, මයිකල් හසී ශතකයක් ද ලබා ගැනීමට සමත්විය. තරඟය අවසන් දිනය වූ ඊයේ (13) දිනය නිමා වන විට සිය දෙවන ඉනිම ක‍්‍රීඩා කරමින් සිටි දකුණු අප‍්‍රිකානු කණ්ඩායම කඩුලු 5 ක් දැවී ලකුණු 166 ක් ලබා සිටියේය.", "URL": "https://sinhala.adaderana.lk/news.php?nid=29174", "Category": null, "Parent URL": null}