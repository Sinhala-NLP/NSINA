{"Source": "Adaderana", "Timestamp": "March 23, 2013 12:22 pm", "Headline": "නල්ලතන්නියෙන් බොන්න එපා- ජල සම්පාදනයෙන් බොන්න", "News Content": "ජලසම්පාදන මණ්ඩලයෙන් ලබාදෙන ජලය පමණක් පරිභෝජනය සදහා යොදාගන්නා ලෙස ජාතික ජලසම්පාදන හා ජලාපවහන මණ්ඩලයේ සභාපති කරුණාසේන හෙට්ටිආරච්චි මහතා ශ්‍රී පාද වන්දනාවේ පැමිණෙන බැතිමතුන්ගෙන් ඉල්ලීමක් කරයි. නල්ලතන්නිය ප්‍රදේශයේ ජල මූලාශ්‍ර අපවිත්‍රවීම හේතුවෙන් ජල උල්පත් මගින් පැමිණෙන ජලය පානයට නුසුදුසු බව හෙතෙම පෙන්වාදෙයි. එම ප්‍රදේශයේ ජල මූලාශ්‍රවලට අසූචි මිශ්‍ර වී ඇති බව අනාවරණය වීමෙන් පසු ඒවා පානය නොකරන ලෙසට නුවරඑළිය දිස්ත්‍රීක් ලේකම්වරයා ඊයේ ඉල්ලීමක් කරන ලදී. ජලමූලාශ්‍රවලට මූත්‍රා කිරීම, මලපහ කිරීම හා වෙනත් අපද්‍රව්‍ය බැහැර කිරීමෙන් වළකින ලෙස පරිසර සංවිධාන ද වන්දනාකරුවන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=32664", "Category": null, "Parent URL": null}