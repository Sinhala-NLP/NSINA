{"Source": "Adaderana", "Timestamp": "April 10, 2018 07:15 pm", "Headline": "සිංහල අවුරුද්දට නෑගම් ආපු අයට මහින්දගෙන් ලැබුණ ප්‍රාර්ථනය", "News Content": "වයඹ පළාතට ජලය සැපයීම සඳහා පසුගිය රජය සමයේ ආරම්භ කළ දැදුරු ඔය ජලාශ ව්‍යපෘතිය අවසන් කිරීමට වත්මන් ආණ්ඩුව අපොහොසත් වී ඇති බව හිටපු ජනාධිපති මහින්ද රාජපක්ෂ පවසයි. හිටපු ජනාධිපතිවරයා මේ අදහස් පළ කළේ අද(10) කාල්ටන් නිවසේ පැවති අලුත් අවුරුද්දට නෑගම් පැමිණි ගොවීන් පිරිසක් මුණ ගැසුණු අවස්ථාවේදීයි. වයඹ පළාතේ දැදුරු ඔය ජලාශය යටතේ ගොවිතැන් කරනු ලබන ගොවීන් අද කාල්ටන් නිවසට අලුත් අවුරුද්දට නෑගම් පැමිණියා. එලෙස පැමිණි ගොවීන් පැවසුවේ තමන්ට සාර්ථක අස්වැන්නක් ලබා ගත හැකි වූයේ හිටපු ජනාධිපති මහින්ද රාජපක්ෂ මහතා ආරම්භ කළ දැදුරු ඔය ජලාශ ව්‍යපෘතිය හේතුවෙන් බැවින් අලුත් සහල් මංගල්‍යයෙන් පසු ඊට කෘත ගුණ සැලකීමට මෙලෙස තෑගි බෝග රැගෙන නෑගම් පැමිණි බවයි. කෙසේ වෙතත් තමා විසින් ආරම්භ කළ මොරගහ කන්ද ව්‍යාපෘතිය යාන්තමින් අවසන් කර ඇති බවත් පැවසු මහින්ද රාජපක්ෂ මහතා මේ වසර ගණනාවටම මෙම ගොවීන්ට ජලය ලබා දීමට රජය අපොහොසත් වී ඇති බව ද පැවසීය. එනිසා නෑගම් පැමිණි ජනතාවට හිටපු ජනාධිපතිවරයා විසින් වෙලාවට වතුර ලැබේවා යැයි ප්‍රාර්ථනයක් ද එක් කර සිටියේය.", "URL": "https://sinhala.adaderana.lk/news.php?nid=87257", "Category": null, "Parent URL": null}