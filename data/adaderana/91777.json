{"Source": "Adaderana", "Timestamp": "July 1, 2018 10:55 am", "Headline": "අතුරුදහන් වූ පාපන්දු කණ්ඩායම සොයා තවදුරටත් මෙහෙයුම්", "News Content": "තායිලන්තයේ වනගත ලෙනක අතුරුදන් වූ පාපන්දු කණ්ඩායමක සමාජිකයින් සහ ඔවුන්ගේ පුහුණුකරු සොයා සිදුකෙරෙන සෝදිසි මෙහෙයුම් තවත් කඩිනම් කර තිබේ. වර්ෂාවත් සමඟ පවතින ගංවතුර තත්ත්වය ඉහළ යාමෙන් සෝදිසි මෙහෙයුම් සඳහා බලපෑම් එල්ල වීම ඊට හේතුවයි. උතුරුදිග තායිලන්තයේ චියංරායි ප්‍රදේශයේ වනගත ලෙනක අතුරුදන් වූ යොවුන් පාපන්දු කණ්ඩායමක සමාජිකයින් 12 දෙනා සහ ඔවුන්ගේ පුහුණුකරු සෙවීමේ මෙහෙයුම්වලට වර්ෂාව සහිත අයහපත් කාලගුණයෙන් දැඩි ලෙස බලපෑම් එල්ල වී තිබේ. ඒ හේතුවෙන් සෝදිසි මෙහෙයුම් තවත් කඩිනම් කර ඇති බව වාර්තා වෙයි. සෝදිසි මෙහෙයුම් සඳහා මේ වන විට චීන කණ්ඩායම් දෙකකගේද සහය ලබාගෙන ඇති බව සඳහන්ය. මේ අතර අමෙරිකාව බ්‍රිතාන්‍යය ලාඕසය මියන්මාරය ඇතුළු රටවල් කිහිපයකම ගලවා ගැනීමේ කණ්ඩායම් සහ විශේෂඥයින්ගේ සහය ඇතිව අඛණ්ඩව මුදාගැනීමේ මෙහෙයුම් ක්‍රියාත්මකයි. පාපන්දු කණ්ඩායමේ සාමාජිකයින් අතුරුදන් වී මේ වන විට සතියක කාලයක් ගතව ඇති නමුත් කිසිදු හෝඩුවාවක් නොලැබීම හේතුවෙන් ඔවුන් ජීවත්ව සිටින බවට තබාගෙන ඇති බලාපොරොත්තු දිනෙන් දිනම කඩ වෙමින් පවතියි. කෙසේ වෙතත් ඔවුන්ගේ පවුල්වල සමාජිකයින් තවමත් ලෙන් ලෙනෙහි පිවිසුම අබියස රැඳී සිටින්නේ ඔවුන් පිළිබඳව කිසියම් හෝ සුභවාදී පුවතක් බලාපොරොත්තුවෙන් බව වාර්තා වෙයි. මේ අතර මෙහෙයුම් සඳහා තායිලන්ත රජය විසින් හමුදා සොල්දාදුවන් 10 000කට අධික පිරිසක් යොදවා තිබේ.", "URL": "https://sinhala.adaderana.lk/news.php?nid=91777", "Category": null, "Parent URL": null}