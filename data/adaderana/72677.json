{"Source": "Adaderana", "Timestamp": "May 1, 2017 09:06 am", "Headline": "ව්‍යාජ මුදල් නෝට්ටු සමඟ 2ක් අල්ලයි", "News Content": "මීරිගම, දෙල්වල, කිතවලාන ප්‍රදේශයේදී ව්‍යාජ මුදල් නෝට්ටු සමඟ තරුණයින් දෙදෙනෙකු අත්අඩංගුවට ගෙන තිබේ. පොලිස් හදිසි ඇමතුම් අංකයට ලද කොරතුරක් මත සිදු කළ සෝදිසියකදී අදාළ සැකකරුවන් අත්අඩංගුවට ගත් බව පොලිස් මූලස්ථානය සඳහන් කළේය. එහිදී ඔවුන් සතුව තිබී ව්‍යාජ මුදල් නෝට්ටු වෙනත් ස්ථානයකින් මාරු කර ලබා ගත් රුපියල් 500 නෝට්ටු 05ක්, රුපියල් 100 නෝට්ටු 41ක්, රුපියල් 50 නෝට්ටුවක්, රුපියල් 20 නෝට්ටු 10ක්, ජංගම දුරකතන 04ක්, මුදල් පසුම්බි 02ක් සහ යතුරුපැදියක් පොලීසිය බාරයට ගෙන තිබේ. සැකකරුවන් පිළිබද සිදු කළ වැඩිදුර විමර්ශනවලදී ඔවුන් සතුව තිබූ ව්‍යාජ මුදල් නෝට්ටු මුද්‍රණය කිරීම සඳහා යොදාගන්නා මුද්‍රණ යන්ත්‍රයක් සොයා ගැනීමට හැකි වූ බව පොලීසිය සඳහන් කළේය. ඔවුන් දඹදෙණිය ප්‍රදේශයේ පදිංචි 17 හැවිරිදි සහ 19 හැවිරිදි තරුණයින් දෙදෙනෙකි. අත්අඩංගුවට ගත් සැකකරුවන් ගම්පහ මහේස්ත්‍රාත් අධිකරණයට ඉදිරිපත් කිරීමට නියමිත අතර මීරිගම පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=72677", "Category": null, "Parent URL": null}