{"Source": "Adaderana", "Timestamp": "January 27, 2011 12:29 pm", "Headline": "නාමයෝජනා බාරදීම අවසන් -විරෝධතා දැක්වීමේ කාලය ඇරඹෙයි", "News Content": "පළාත් පාලන මැතිවරණය සඳහා නාමයෝජනා බාරදීම අද(27)) දහවල් 12න් අවසන් විය. මේ වන විට නාමයෝජනා පත්‍ර පිළිබඳ විරෝධතා දැක්වීමේ කාලය ක්‍රියාත්මක වේ. පස්වරු 130 දක්වා එම කාලය ක්‍රියාත්මක වන අතර පසුව අදාළ තේරීම්භාර නිලධාරීන් විසින් පිළිගත් සහ ප්‍රතික්ෂේප කරන නාමයෝජනා ප්‍රකාශයට පත් කෙරෙනු ඇත. මේ අතර අද දිනය තුළ ද ප්‍රධාන පක්ෂ බොහෝමයක් දිස්ත්‍රික්ක ගණනාවක් සඳහා නාමයෝජනා බාරදෙනු ලැබීය. එක්සත් ජනතා නිදහස් සන්ධානය කොළඹ, මහනුවර, හම්බන්තොට, පොළොන්නරුව යන දිස්ත්‍රික්ක සඳහා නාමයෝජනා බාරදුන් බව වාර්තා වේ. එක්සත් ජාතික පක්ෂ‍ය ද අද දිනයේ නුවරඑළිය, හම්බන්තොට ඇතුළු දිස්ත්‍රික්ක ගණනාවකට නාමයෝජනා භාරදී තිබේ. බදුල්ල දිස්ත්‍රික්කය සඳහා ද ප්‍රධාන පක්ෂ බොහොමයක් නාමයෝජනා භාරදුන් අතර ඒ සඳහා පක්ෂ නියෝජිතයින් රැසක් සහභාගී වී සිටි බව අද දෙරණ ප්‍රාදේශීය වාර්තාකරු සඳහන් කරයි. ගාල්ල දිස්ත්‍රික්කයේ නාමයෝජනා භාරදීම සඳහා දිස්ත්‍රික් ලේකම් කාර්යාල ප්‍රදේ‍ශයේ දැඩි ආරක්ෂාවක් යොදා ති‍බූ බව අද දෙරණ ප්‍රාදේශීය වාර්තාකරු පවසයි. පොළොන්නරුව දිස්ත්‍රික්කය සඳහා එක්සත් ජනතා නිදහස් සන්ධානය වෙනුවෙන් නාමයෝජනා භාරදීම මෛත්‍රීපාල සිරිසේන අමාත්‍යවරයාගේ ප්‍රධානත්වයෙන් සිදුවූ බව අද දෙරණ ප්‍රාදේශීය වාර්තාකරු සිටියි. දිවයිනේ පළාත් පාලන ආයතන 335 න් 301 ක් සඳහා මහජන නියෝජිතයින් පත්කරගැනීමට මෙම මැතිවරණය පැවැත්වෙන අතර මැතිවරණය පැවැත්වෙන දිනය මැතිවරණ කොමසාරිස්වරයා විසින් ප්‍රකාශයට පත්කිරීමට නියමිතය.", "URL": "https://sinhala.adaderana.lk/news.php?nid=13786", "Category": null, "Parent URL": null}