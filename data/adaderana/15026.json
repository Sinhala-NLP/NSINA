{"Source": "Adaderana", "Timestamp": "March 23, 2011 02:41 pm", "Headline": "බාහුට පහරදුන් නි.ඇමතිපුතු අල්ලන්නැයි පොලිස්පතිට පෙත්සමක් ", "News Content": "තම ආධාරකරුවන් පිරිසකට නියෝජ්‍ය අමාත්‍යවරයෙකුගේ මැරවරයින් පිරිසක් විසින් පහරදීමේ සිදුවීමට අදාළව මෙතෙක් නීතිය ක්‍රියාත්මක නොකිරීමට එරෙහිව සිවිල් සමාජ ක්‍රියාකාරීන් හා බහුජන සංවිධාන එකතුවක් විසින් පොලිස්පතිවරයාට පෙත්සමක් බාරදෙන්නට කටයුතු කර ඇතැයි නව සම සමාජ පක්ෂයේ මහ ලේකම් ආචාර්ය වික්‍රමබාහු කරුණාරත්න මහතා පවසයි. විදෙස් සංචාරයක් නිමා කරමින් කටුනායක ජාත්‍යන්තර ගුවන්තොටුපළෙන් පසුගිය දෙසැම්බර් මස 07 වන දින පස්වරුවේ ගොඩබැස්ස තමා පිළිගැනීමට තම ආධාරකරුවන් පිරිසක් පැමිණ සිටි බවත්,ඒ අය අමතා කතා බහ කිරීමෙන් පසු තමන් වාහනයකට නැඟී පිටත් ව ආ බවත්,තමා පිටුපසින්ද තම ආරක්ෂාවට තමාගේ ආධාරකරුවන් පිරිසක් වෙනත් වාහනයක නැඟී පැමිණි බවත් එකී පිරිසට පහරදුන් මැරවරයින් වාහනයකටද අලාභහානි සිදුකළ බවත් කරුණාරත්න මහතා කියා සිටියේය. රාජ්‍ය සම්පත් ව්‍යවසාය හා සංවර්ධන නියෝජ්‍ය අමාත්‍ය සරත් කුමාර ගුණරත්න මහතාගේ පුතු වන සුරේෂ් කුමාර ගුණරත්න මහතාගේ නායකත්වයෙන් යුතු කණ්ඩායමක් මෙම පහරදීම සිදුකළ බව ආසියානු මානව හිමිකම් කොමිසමේ නිල වෙබ් අඩවියේ සඳහන් වේ. කෙසේ වෙතත් මෙම සිදුවීම සම්බන්ධයෙන් තමා කඳාන පොලීසියටත් ගුවන්තොටුපළ පොලීසියටත් පැමිණිලි කළ බවත්,එයින් අනතුරුව කොළඹ දිසාව භාර නියෝජ්‍ය පොලිස්පතිවරයාටත් පොලිස්පතිවරයාටත් සියලු තොරතුරු දැනුම්දීමට කටයුතු කළ බවත් ඔහු කියා සිටියි. එසේ වුවද මේ වන තුරුත් වැරදිකරුවන්ට එරෙහිව නීතිය ක්‍රියාත්මක කිරීමට පොලීසිය කටයුතු කළ නොමැති බැවින් ඊට විරෝධය දක්වමින් අත්සන් කරන ලද පෙත්සමක් පොලිස්පතිවරයාට බාරදෙන්නට සිවිල් සමාජ ක්‍රියාකාරීන් හා බහුජන සංවිධාන එකතුවක් විසින් කටයුතු කරන බව කරුණාරත්න මහතා අද දෙරණට කියා සිටියේය. ඒ අනුව හෙට ප.ව 2.00 ට මෙම පෙත්සම රැගත් පෙළපාළියක්කොටුව දුම්රියපළ ඉදිරිපිටින් ආරම්භ කොට පොලිස් මූලස්ථානයේ පිහිටි පොලිස්පතිවරයාගේ නිල කාර්යාලය දක්වා ගමන් කරන බවත්,එම පෙත්සම පොලිස්පතිවරයාගේ අතටම ලබාදීම සංවිධායකයන්ගේ අරමුණ බවත් කරුණාරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15026", "Category": null, "Parent URL": null}