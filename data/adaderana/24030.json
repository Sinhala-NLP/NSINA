{"Source": "Adaderana", "Timestamp": "May 5, 2012 11:28 am", "Headline": "ඉහළ කොත්මලේ බලාගාරය ජනපති හා ජපාන නියෝජ්‍ය අගමැතිගේ නිරීක්ෂණයට", "News Content": "ජනාධිපති මහින්ද රාජපක්ෂ මහතා සහ ජපාන උප අගමැති කට්සුයා ඔකාඩා මහතා ඉහළ කොත්මලේ ජල විදුලි බලාගාරයේ නීරීක්ෂණ චාරිකාවක නිරතව තිබේ. අද(05) පෙරවරු 10.30 ට පමණ ඉහළ කොත්මලේ ජල විදුලිබලාගාරය වෙත ගිය ජනාධිපතිවරයා සහ ජපාන උප අගමැතිවරයා එහි ඉදිකිරීම් කටයුතු පිළිබඳව සොයා බැලූ බව ජනාධිපති මාධ්‍ය අංශය සඳහන් කරයි. ඉහළ කොත්මලේ ජල විදුලි ව්‍යාපෘතියේ සමස්ත වැඩකටයුතු මේ වනවිට 96% ක ප්‍රගතියක් ලබාඇති අතර ලබන ජූනි මාසයේදී මෙගාවොට් 150 ක ධාරිතාවය ජාතික විදුලිබල පද්ධතියට එක්කිරීමට නියමිත බව විදුලි බල හා බලශක්ති අමාත්‍යාංශය පවසයි. ශ්‍රී ලංකාවේ වැඩිවන විදුලි ඉල්ලුම සපුරාලනු වස් 2006 මාර්තු මස 03 දින ඉහළ කොත්මලේ ජල විදුලි ව්‍යාපෘතිය ආරම්භ විය. මහවැලි ගගේ ප්‍රධාන අතු ගංගාවක් වන කොත්මලාඔය හරස් කොට මීටර් 180ක් දිග මීටර් 355ක් උස කොන්ක්‍රීට් වේල්ලක් ඉදිකරමින් මෙම ‍ඉහළ කොත්මලේ ජල විදුලි ව්‍යාපෘතිය ඉදිකොට ඇත. පරිසර හානිය අවම වන පරිද්දෙන් මෙගාවොට් 150 ක ස්ථාපිත ධාරිතාවයක් සහිතව, වාර්ෂිකව ගිගාවොට් පැය 409ක විදුලි ශක්තියක් ඉහළ කොත්මලේ බලාගාරයෙන් අපේක්ෂා කෙරෙන බව විදුලි බල හා බලශක්ති අමාත්‍යාංශය පෙන්වාදෙයි. මෙතෙක් ශ්‍රී ලංකාවේ ඉදිකළ දිගම උමං මාර්ගයේ හිමිකම ඉහළ කොත්මලේ ජල විදුලි ව්‍යාපෘතිය සතුවන අතර එහි දිග කිලෝමීටර 12.9 ක්ද, විෂ්කම්භය මීටර් 5.2ක්ද වේ. නියංගම්දොර ප්‍රදේශයේ ඉදිවූ මීටර් 37ක් පළල, මීටර් 130ක් දිග වහරු අංගනයක් සහිත මෙම ව්‍යාපෘතිය සතු භූගත විදුලි බලාගාරය දිගින් මීටර් 66කින්ද, පළලින් මීටර් 19කින්ද යුක්ත වන අතර උස මීටර් 36කි. කිලෝ මීටර් 18ක දිගකින් යුත් ඉහළ කොත්මලේ ජල විදුලි ව්‍යාපෘතිය සතු සම්ප්‍රේෂණ මාර්ගය, කිලෝ වෝල්ට් 220 ක ධාරිතාවයකින් යුක්ත වන බව ද අමාත්‍යාංශය සඳහන් කරයි. මේ වනවිට ව්‍යාපෘතියේ මූලික සිවිල් වැඩ වලින් 95% අවසන් වී ඇති අතර ප්‍රධාන සිවිල් වැඩ 97%ක්ද, ජල යාන්ත්‍රික සවිකිරීම 100%ක්ද, විදුලි ජනන යන්ත්‍ර සවිකිරීම 100% ක් සහ විදුලි සම්ප්‍රේෂණ මාර්ග ඉදිකිරීම 100% ද වශයෙන් අවසන් වී තිඛෙන බව ද අමාත්‍යාංශය පෙන්වාදෙයි. සමස්ත ව්‍යාපෘතියේ ඉදිකිරීම් කටයුතු සඳහා ජපන් රජයේ විදේශ සංවර්ධන සහන යටතේ ජපන් සහයෝගිතා බැංකුව මඟින් ජපාන යෙන් මිලියන 37,817ක සහනදායී ණයවලට අමතරව ලංකා විදුලිබල මණ්ඩලය මඟින් රුපියල් මිලියන 8,548ක මුදලක් ව්‍යාපෘතිය සඳහා වැයකරන බව ද සඳහන්ය. ඉහළ කොත්මලේ විදුලි බලාගාරය මෙගාවොට් 75 ක ධාරිතාවකින් යුත් විදුලි ජනක යන්ත්‍ර 02 න් සමන්විත වන අතර එයින් ප්‍රථම විදුලි යන්ත්‍රයෙන් පරීක්ෂණ මට්ටමින් විදුලි ජනනය 2012 වසරේ ජනවාරි මස අගදී ආරම්භ කළ අතර එහි පූර්ණ ජනන ධාරිතාව වන මෙගාවොට් 75ක් පසුගිය මාර්තු මස 28 වන දින ජාතික පද්ධතියට සම්බන්ධ කෙරිණු බව විදුලි බල හා බලශක්ති අමාත්‍යාංශය සඳහන් කරයි. අනෙක් ජනන යන්ත්‍රයේ මෙගාවොට් 75 ක ධාරිතාව ලබන ජූනි මස දෙවන සතිය අවසානයට පෙර ජාතික පද්ධතියට එක් කිරීමට සැලසුම් කර තිබේ.", "URL": "https://sinhala.adaderana.lk/news.php?nid=24030", "Category": null, "Parent URL": null}