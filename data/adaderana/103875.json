{"Source": "Adaderana", "Timestamp": "February 7, 2019 09:30 pm", "Headline": "රජයේ ප්‍රතිපත්තිය වන්නේ තමන්ට බෙදා ගැනීම නොව පුරවැසියාට බෙදා දීමයි", "News Content": "ජනාධිපතිවරයා, අගමැතිවරයා ප්‍රමුඛ වත්මන් රජයේ ප්‍රතිපත්තිය වන්නේ තමන්ට බෙදා ගැනීම නොව ලක්ෂ 220 ක් වන රටේ පුරවැසි පරපුරට බෙදා දීම බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා අවධාරණය කළේය. අමාත්‍යවරයා මේ බව කියා සිටියේ පැරා මළල ක්‍රීඩාවලින් ජාතික හා ජාත්‍යන්තර ජයග්‍රහණ රැසක් අත්කර ගත් වර්ණකුලසූරිය අමිල ප්‍රෂන් ක්‍රීඩකායාට නව නිවසක් පිරිනැමීම වෙනුවෙන් අද (07) නිවාස, ඉදිකිරීම් හා සංස්කෘතික කටයුතු අමාත්‍යංශයේදී පැවති උත්සවයට සහභාගි වෙමිනි. පසුගිය දිනවල ආගමික සිද්ධස්ථානවලට ගොස් රජයේ නිවාස සංවර්ධන වැඩසටහනට එරෙහිව පොල් ගැසූ විරුද්ධවාදීන්ට වැඩිපුර 24 පැයම පොල් ගසා හූනියම් කරන්නැයි තමන් ප්‍රකාශ කරන බවත්, ඔවුන් එලෙස සිදු කරන්නට, කරන්නට රජය වැඩියෙන් රටේ ජනතාවට බෙදන බවත් අමාත්‍යවරයා ප්‍රකාශ කළේය. රටට කීර්තියක් අත්පත් කරදුන් ක්‍රීඩක ක්‍රීඩිකාවන්ට රජය අද නොමිලේ නිවාස ලබා දෙන විට, එදා සිදු වූයේ පාලකයින්ගේ පවුලේ සාමාජික සාමාජිකයින්ට රටේ ජාතික සම්පත් රිසි සේ බෙදා හදා ගැනීම බවත් අමාත්‍යවරයා මෙහිදි වැඩිදුරටත් පැවැසීය.", "URL": "https://sinhala.adaderana.lk/news.php?nid=103875", "Category": null, "Parent URL": null}