{"Source": "Adaderana", "Timestamp": "January 9, 2012 09:41 am", "Headline": "දෙසැම්බරයේ වැටලීම්වලින් මිලියන 9 ක ආදායමක්", "News Content": "පසුගිය උත්සව සමය වෙනුවෙන් දෙසැම්බර් මාසයේ පමණක් සිදුකළ වැටලීම්වලින් දඩ මුදල් වශයෙන් රුපියල් මිලියන 9 ක ආදායමක් ඉපැයීමට හැකි වූ බව පාරිභෝගික සේවා අධිකාරිය පවසයි. එම මාසය තුළ වැටලීම් 4120 ක් සිදු කළ බව එම අධිකාරියේ සභාපති රූමි මර්ෂුක් මහතා සඳහන් කළේය. අත්‍යවශ්‍ය භාණ්ඩ වෙළඳපොළට නිකුත්කෙරෙන මහා පරිමාණ වෙළඳසැල් හා තොග ගබඩා පරීක්ෂා කිරීම සඳහා එම උත්සව සමය තුළ වැඩි අවධානයක් යොමු කළ බව ද ඔහු පෙන්වා දෙයි. වැටලීම්වලින් වෙළඳපොළට එවීමට සූදානම් කර තිබූ මනුෂ්‍ය ආහාරයට නුසුදුසු අල, පරිප්පු, හාල්මැස්සන්, රතු ළූණූ හා ලොකු ළූණූ විශාල තොගයක් සොයා ගැනීමට හැකි වූ බව ද රූමි මර්ෂුක් මහතා ප්‍රකාශ කළේය.", "URL": "https://sinhala.adaderana.lk/news.php?nid=21254", "Category": null, "Parent URL": null}