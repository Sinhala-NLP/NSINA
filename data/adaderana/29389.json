{"Source": "Adaderana", "Timestamp": "November 22, 2012 08:01 am", "Headline": "තේරීම් කාරක සභාවට අභියෝග කළ පෙත්සම් අද ශ්‍රේෂ්ඨාධිකරණයේ දී විභාග කෙරෙයි", "News Content": "අගවිනිසුරුවරියට එරෙහිව ඇති චෝදනා විභාග කිරීම සඳහා පත්කරන ලද පාර්ලිමේන්තු තේරීම් කාරක සභාවට අභියෝග කරමින් අභියාචනාධිකරණයට ඉදිරිපත් කරන ලද පෙත්සම්වල අර්ථ නි‍රූපන සඳහා ශ්‍රේෂ්ඨාධිකරණයට යොමුකළ පෙත්සම් විභාග කිරීම අද (22) සිදු කිරීමට නියමිතය. ත්‍රිපුද්ගල විනිසුරු මඩුල්ලක් හමුවේ මෙම පෙත්සම් විභාග කිරීමට නියමිතව තිබේ. මෙම පෙත්සම් මුලින්ම අභියාචනාධිකරණයට ඉදිරිපත් කෙරුණු අතර එහිදී අගවිනිසුරුවරියගේ චෝදනා සම්බන්ධයෙන් කුමන අධිකරණයක් හමුවේ කොයි ආකාරයට විභාග කළ යුතු ද යන්න පිළිබඳ ප්‍රශ්ණයක් පැන නැගිණි. ඒ අනුව අදාළ චෝදනා ඉදිරිපත් කෙරුණු ආණ්ඩුක්‍රම ව්‍යවස්ථාවේ 107 තුන්වෙනි ඡේදයට අදාළව අර්ථ නි‍රූපනය කරන ලෙස ඉල්ලා අභියාචනාධිකරණය එම පෙත්සම් ශ්‍රේෂ්ඨාධිකරණයට යොමු කරනු ලැබීය. මේ අතර අගවිනිසුරුවරියට එරෙහිව දෝශාභියෝග චෝදනා විමසීම සඳහා පත් කරන ලද පාර්ලිමේන්තු තේරීම් කාරක සභාවට අමාත්‍ය විමල් වීරවංශ හා අමාත්‍ය රාජිත සේනාරත්න යන අය සහභාගීවීම වළක්වන ලෙස ඉල්ලා අභියාචනාධිකරණයට පෙත්සම් 2 ක් ඉදිරිපත් වී තිබේ. අදාළ අමාත්‍යවරුන් දෙදෙනා පාර්ලිමේන්තු තේරීම් කාරක සභාවට සහභාගීවීම වැළැක්වීමේ රිට් ආඥාවක් නිකුත් කරන ලෙස ඉල්ලා මෙම පෙත්සම් ගොනුකර තිබිණි. එම පෙත්සම් ඊයේ අභියාචනාධිකරණයේ ත්‍රිපුද්ගල විනිසුරු මඩුල්ලක් හමුවේ විභාගයට ගත් අතර පෙත්සම යළි දෙසැම්බර් මස 11 වැනි දින කැඳවීමට නියෝග කර ඇත. මේ අතර අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි ‍දෝශාභියෝග චෝදනා විමසීම සඳහා පත් කර ඇති පාර්ලිමේන්තු තේරීම් කාරක සභාව සම්බන්ධයෙන් කථානායක චමල් රාජපක්ෂ මහතා සහ ශ්‍රී ලංකා නීතීඥ සංගමයේ නිලධාරීන් අතර විශේෂ සාකච්ඡාවක් පවත්වා තිබේ. ඊයේ (21) පස්වරුවේ අදාළ සංකච්ඡා පැවති බව ශ්‍රී ලංකා නීතීඥ සංගමයේ ලේකම් නිතීඥ සංජය ගමගේ මහතා සඳහන් කළේය. අගවිනිසුරුවරිය‍ට එරෙහිව ඉදිරිපත් වී ඇති දෝශාභියෝග චෝදනාව සම්බන්ධයෙන් ශ්‍රී ලංකා නීතීඥ සංගමයේ මධ්‍යම කාරක සභා‍වේ දී සම්මත කරගත් යෝජනා මෙහිදී කථානායකවරයා වෙත ඉදිරිපත් කර ඇත.", "URL": "https://sinhala.adaderana.lk/news.php?nid=29389", "Category": null, "Parent URL": null}