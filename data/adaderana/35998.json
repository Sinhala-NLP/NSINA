{"Source": "Adaderana", "Timestamp": "July 22, 2013 10:27 am", "Headline": "වත්තල ප්‍රා.සභා සභාපතිගේ මෙහෙකරු මරලා", "News Content": "වත්තල ප්‍රාදේශීය සභාවේ සභාපති රත්න අල්විස් මහතාගේ නිවසේ සේවය කළ බව කියන 75 හැවිරිදි මාතර ආරච්චිගේ ජයමන් නැමැති වැඩිහිටියෙකු ඝාතනය කර තිබේ. උත්සවයකට සහභාගි වීමට ප්‍රාදේශීය සභා සභාපතිවරයා සිය බිරිඳ සමග ඊයේ රාත්‍රී 9.30ට පමණ නිවසින් පිටව ගොස් ඇති බව පොලීසිය කියයි. එම අවස්ථාවේ අදාළ වැඩිහිටි පුද්ගලයා අසල නිවෙසින් තේ එකක් ඉල්ලා ඇති අතර අසල්වැසියා තේ එකක් හදාගෙන පැමිණෙන විට වැඩිහිටියා පෙනෙන තෙක් මානයක සිට නැති බවද පොලීසිය පවසයි. පසුව සභාපතිවරයාගේ නිවසේ ජනේලය තුළින් කිසිවෙකු සිටිනු දැක ඇති අසල්වැසියා ඒ ගැන සභාපතිවරයාට දුරකථනයෙන් දැනුම් දී තිබේ. සභාපතිවරයා නිවසට පැමිණ බලද්දී ඝාතනයට ලක්වූ එම වැඩිහිටියා නාන කාමරයේ වැටී සිටිනු දැක ඇති බවද පොලීසිය කියයි. සිද්ධිය සම්බන්ධයෙන් වත්තල පොලීසිය පරීක්ෂණ ආරම්භ කර ඇති අතර මියගොස් ඇත්තේ කෙරවළපිටිය ප්‍රදේශයේ පදිංචිව සිටි අයෙකු බවද පොලීසිය පවසයි.", "URL": "https://sinhala.adaderana.lk/news.php?nid=35998", "Category": null, "Parent URL": null}