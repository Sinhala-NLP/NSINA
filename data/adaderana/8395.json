{"Source": "Adaderana", "Timestamp": "May 14, 2010 10:19 am", "Headline": "රනිල් නැවතත් ලංකාවට ", "News Content": "පෞද්ගලික සංචාරයක් සඳහා ඉන්දියාව බලා පිටත්ව ගිය එක්සත් ජාතික පක්ෂ නායක රනිල් වික්‍රමසිංහ මහතා ඊයේ සන්ධ්‍යාවෙහි නැවත ශ්‍රී ලංකාවට පැමිණි බව පක්ෂ ආරංචි මාර්ග සඳහන් කරයි. ඔහු දින 04ක කාලයක් ඉන්දියාවේ ගතකර ඇත. වික්‍රමසිංහ මහතා සිය සංචාරය අතරතුර නවදිල්ලියේදී ඉන්දීය විදේශ කටයුතු අමාත්‍ය එස්. එම්. ක්‍රිෂ්ණා මහතා හමුව ඇති බව ද එම ආරංචි මාර්ග ප්‍රකාශ කරයි. රනිල් වික්‍රමසිංහ මහතා පෞද්ගලික සංචාරයක් සඳහා පසුගිය 10 වන දින දකුණු ඉන්දියාව බලා පිටත්ව ගියේය. මෙසේ හදිසියේ ඉන්දියාව බලා පිටත්වීමට හේතුව ලෙස වාර්තා වූයේ ග්‍රහ පලාඵල අනුව මේ දිනවල රනිල් වික්‍රමසිංහ මහතාට අයහපත් කාල පරිච්ඡේදයක් උදාවී ඇති බවත්, ඒ වෙනුවෙන් ආගමික කටයුතු වල නිරතවීම සඳහා මෙසේ ඉන්දියාව බලා පිටත්ව ගිය බවත්ය.", "URL": "https://sinhala.adaderana.lk/news.php?nid=8395", "Category": null, "Parent URL": null}