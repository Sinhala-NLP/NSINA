{"Source": "Adaderana", "Timestamp": "September 6, 2018 09:15 am", "Headline": "ගිනි අවියක් සමඟ පුද්ගලයෙකු පොලිස් දැලේ", "News Content": "මෙරට නිෂ්පාදිත ගිනි අවියක් සමඟ පුද්ගලයෙකු හඟුරන්කෙත, රිකිල්ලගස්කඩ ප්‍රදේශයේදී අත්අඩංගුවට ගෙන තිබේ. හඟුරන්කෙත පොලීසියට ලද තොරතුරකට අනුව සිදුකළ වැටලීමකදී මොහු අත්අඩංගුවට ගෙන ඇති බව පොලීසිය සඳහන් කළේය. අත්අඩංගුවට ගත් සැකකරු සතුව තිබී මෙරට නිෂ්පාදිත ගිනි අවියක්, එම ගිනි අවිය සඳහා යොදාගන්නා හිස් පතොරම් කොපු 15ක් හා පතොරම් කොපු පිරවීමට ගන්නා ඊයම් බෝල 360ක් සොයාගෙන තිබේ. ඊට අමතරව හක්කපටස් එකක්, හක්කපටස් නිෂ්පාදනය කිරීමට ගන්නා වෙඩි බෙහෙත් ගුලියක් සහ ගංජා කිලෝ ග්‍රැම් එකක් සොයාගත් බවයි පොලීසිය සඳහන් කළේය. සැකකරු අද(06) දින වලපනේ මහේස්ත්‍රාත් අධිකරණයට ඉදිරිපත් කිරීමට නියමිත අතර හඟුරන්කෙත පොලීසිය මේ සම්බන්ධයෙන් වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=95628", "Category": null, "Parent URL": null}