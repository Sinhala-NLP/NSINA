{"Source": "Adaderana", "Timestamp": "November 28, 2018 01:12 pm", "Headline": "පුත්තලම ප්‍රාදේශීය සභාව උණුසුම් වෙයි", "News Content": "පුත්තලම ප්‍රාදේශීය සභාවේ මාසික සභා රැස්විම පැවති අවස්ථාවේදී පොදුජන පෙරමුණ සහ ශ්‍රී ලංකා නිදහස් පක්ෂ මන්ත්‍රීවරුන් එක්ව කථානායකවරයාට විරෝධය මතු කරමින් සහ මහ මැතිවරණයක් ඉල්ලා ඝෝෂා කිරීමත් සමඟ එජාප මන්ත්‍රීවරුන් විසින් එයට දැඩි විරෝධය පෑම නිසා සභා රැස්වීම දැඩි උණුසුම්කාරී තත්ත්වයකට පත්ව ඇත. පුත්තලම ප්‍රාදේශීය සභාවේ සභාපති (එ.ජා.ප) අංජන සඳරුවන් මහතාගේ ප්‍රධානත්වයෙන් ඊයේ (27) පැවති අතර එහිදී මාසික රැස්වීම අතරතුර දී ශ්‍රී ලංකා පොදුජන පෙරමුණේ සහ ශ්‍රී ලංකා නිදහස් පක්ෂ මන්ත්‍රීවරුන් කළු පටි දකුණු අතේ බැඳ සිටීම දැක ගත හැකි වු අතර ඉන් පසුව කථානායක කරු ජයසුරිය මහතාට විරෝධය මතු කරමින් විරෝධතාවයක් පැවත්වීම සිදුවිය. ඒ සමඟම මහ මැතිවරණයක් ලබා දෙන්නැයි ඔවුන් පොස්ටර් ඔසවමින් ඝෝෂා කරන්නට විය. මෙහිදී කථානායකවරයාට විරෝධය මතු කිරීමත් සමඟ එක්සත් ජාතික පක්ෂ මන්ත්‍රීවරියන් විරෝධතාකරුවන්ට දැඩි විරෝධයක් මතු කරන්නට විය. ඒ සඳහා එක්සත් ජාතික පක්ෂ මන්ත්‍රීවරුන් ද එක්ව තිබෙනු දැක ගත හැකි විය. කෙසේ නමුත් මේ හේතුවෙන් ප්‍රාදේශීය සභා රැස්වීම උණුසුම් තත්වයක් ගෙන තිබූ අතර එක්සත් ජාතික පක්ෂය නියෝජනය කරනු ලබන සභාපතිවරයා දෙපාර්ශවයේ විරෝධතාවයන් දෙස බලා සිනා සෙමින් සිටින ආකාරය ද දැක ගත හැකි විය. මෙහිදී සභාපතිවරයා පවසා සිටියේ “එයාල කෑගහලා තව ටිකෙන් ඕක නවතා දමයි“ යනුවෙනි. කෙසේ නමුත් පාර්ශව දෙකේ විරෝධතාවය හේතුවෙන් ගුටි බැට හුවමාරුවක් නොවීමට හේතු වී තිබුණේ එක්සත් ජාතික පක්ෂ මන්ත්‍රීවරියන් මෙම විරෝධතාවයට මැදිව සිටීම නිසා බව දැක ගත හැකි විය.", "URL": "https://sinhala.adaderana.lk/news.php?nid=99938", "Category": null, "Parent URL": null}