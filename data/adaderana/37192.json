{"Source": "Adaderana", "Timestamp": "September 6, 2013 03:41 pm", "Headline": " ලොක්කට අතපත ගාන්න බෑ - ඒ වෙනුවට අපි අතපත ගාන්නම් ", "News Content": "\"සතුටයි - නිදහසයි\" යන සන්ධාන රජයේ මෙවර මැතිවරණ තේමාව වඩාත් ගැලපෙන බව එක්සත් ජාතික පක්ෂ පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. රතුපස්වල වතුර ඉල්ලූ ජනයා මරා දැමූවන් සතුටින් හා නිදහසේ සිටින බවත් , මීට පෙර ඇන්තනී නම් තරුණයා මරාදැමූවන් සතුටින් හා නිදහසේ සිටින බවත් ප්‍රනාන්දු මන්ත්‍රීවරයා කියා සිටියි. එක්සත් ජාතික පක්ෂයට වසර 67 ක් පිරීම නිමිත්තෙන් අද (06) සිරිකොත පක්ෂ මූලස්ථානයේ පැවති සංවත්සර උළෙලට එක්වෙමින් මන්ත්‍රීවරයා මේ අදහස් පළ කළේය. එක්සත් ජාතික පක්ෂයේ තමන්ගේ කටවල් වලින්ම පක්ෂයට මඩ ගසන එක නැවැත්විය යුතුව ඇති බවත්, කාලෙන් කාලෙට එහෙට මෙහෙට පනින රිලවුන්,මයිනන්,ගිරවුන් වැනි සතුන් ද තම පක්ෂයේ සිටින බවත් ඔහු කියා සිටියේය. එහෙත් එක් අයෙකු පක්ෂයෙන් පැන යන විට තවත් 10 ත් අලුතින් පක්ෂයට එකතුවන බවත්, අලියා විසින් සාටකය ගලවන දවස වැඩි ඈතක නොවන බවත් මන්ත්‍රීවරයා සඳහන් කළේය. සංවේදි නායකයෙකු යනු අතපත ගාන්නෙකු නොවන බවත්, තමන්ගේ ලොක්කා යනු රටේ ආර්ථිකයට සංවේදි අයෙකු විනා අතපත ගාන්නෙකු නොවන බවත්, ලොක්කාට අතපත ගෑම පුරුදු නැති බවත් හරීන් ප්‍රනාන්දු මහතා පැවසුවේය. ‍තමන්ගේ ලොක්කාට පුටුවත් මේසයත් භාර දුනහොත් එකී වගකීම නිසි ලෙස ඉටුකරනු ඇති බවත් , ලොක්කා වෙනුවෙන් අතපත ගෑමට, ලෙවකෑමට තමන් සූදානම් බවත් මන්ත්‍රීවරයා අවධාරණය කළේය. තමන්ගේ ලොක්කා කතා කාරයෙකු නොවන බවත්, මේ යුගය යනු කතා කාරයින්ගේ සහ නළුවන්ගේ යුගය බවත් ඔහු වැඩිදුරටත් කියා සිටියේය. මෙම අවස්ථාවට විපක්ෂ නායක රනිල් වික්‍රමසිංහ , ජාතික යොවුන් පෙරමුණේ සභාපති පාර්ලිමේන්තු මන්ත්‍රී රුවන් විජේවර්ධන ඇතුළු , යොවුන් සමිති නියෝජනය කරමින් බොහෝ පිරිසක් එක්ව සිටි අතර \"67 යි ජය අත ළඟයි\" යන්න මෙවර සංවත්සරයේ තේමාව විය.", "URL": "https://sinhala.adaderana.lk/news.php?nid=37192", "Category": null, "Parent URL": null}