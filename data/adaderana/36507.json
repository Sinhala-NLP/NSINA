{"Source": "Adaderana", "Timestamp": "August 9, 2013 04:12 pm", "Headline": "  සියලු ජන කොටස්වල අනන්‍යතාව සුරක්ෂිතයි ", "News Content": "රට ත්‍රස්තවාදයෙන් නිදහස් වීම මගින් සියලු ජන කොටස්වල අනන්‍යතාව සුරක්ෂිත වු බව ජනාධිපති මහින්ද රාජපක්ෂ මහතා පවසයි. ත්‍රස්තවාදය නිමාවීමත් සමඟ විසිරී සිටි වැදි ජනතාවට එකම ජනතාවක් ලෙස ඒකරාශීව තම අනන්‍යතාව ඉස්මතු කරගනිමින් නිදහසේ තම ජීවන රටාවට අවතීර්ණ වීමට අවස්ථාව හිමිවු බව ජනාධිපතිවරයා පෙන්වා දුන්නේය. නිදහස භුක්ති විඳින එම වැදි ජනතාව නූතන සංවර්ධනයේ කොටස්කරුවන් බවට පත්ව ඇති බව ජනාධිපති මහින්ද රාජපක්ෂ මහතා පැවසීය. අදට (09) යෙදී ඇති ලෝක ආදීවාසී දිනය නිමිත්තෙන් දෙහිඅත්තකණ්ඩිය හේනානිගල ප්‍රදේශයේ පැවති උත්සවයට සහභාගී වෙමින් ජනාධිපතිවරයා මේ අදහස් පළ කරන ලදී. එහිදි තවදුරටත් අදහස් දැක්වු ජනාධිපති මහින්ද රාජපක්ෂ මහතා සඳහන් කළේ වැදි ජනතාවගේ සියලු අවශ්‍යතා නොපිරිහෙළා ඉටුකිරීමට රජය වගකීමෙන් යුතුව කටයුතු කරමින් සිටින බවයි. වැදි ජනතාවගේ ජීවිත දුෂ්කර බවට ඇතැමුන් ජාත්‍යන්තර වාර්තා සැකසුව ද එම ජනතාවගේ ජීවිත දුෂ්කර වී ඇත්තේ ඔවුන්ගේ ජීවින ක්‍රමයට නිදහසේ ගලා යාමට ඉඩනොදීම නිසා බව ද ජනාධිපතිවරයා එහිදි සඳහන් කළේය.", "URL": "https://sinhala.adaderana.lk/news.php?nid=36507", "Category": null, "Parent URL": null}