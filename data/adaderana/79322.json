{"Source": "Adaderana", "Timestamp": "October 30, 2017 07:01 pm", "Headline": "බුකිය කැලඹූ නිලූකාගේ වීඩියෝවේ ඇත්ත කතාව - බුකියේ ගිය නිසා බලධාරීන් අලුත් ප්‍රශ්නෙකුත් දාලා", "News Content": "මෙරට සමහරක් දේශපාලනඥයින්ගේ පෞද්ගලික එදිරිවාදිකම් සහ ඇතැම් ක්‍රීඩා බලධාරීන්ගේ සල්ලාලකම් නිසා ක්‍රිඩාවෙන් සඳහටම සමු ගැනීමට තීරණය කර ඇති බව ඇය මේ වැළපෙමින් පවසන්නේ ඇගේ සැමියා සමග බව වාර්තා වේ.ඇය අපේ රටේ දිගු දුර ධාවන ඉසව්වකින් ලෝක ශූරතා, ඔලිම්පික් වරම් ලද ප්‍රථම ක්‍රීඩිකාව වන නිලූකා ගීතානී රාජසේකරයි. අවුරුදු 28 ක් තිස්සේ ජාතික හා ජාත්‍යන්තර වශයෙන් තරග වදින ක්‍රීඩාව වෙනුවෙන් බොහෝ දේ කැප කළ අපට සිටින ප්‍රවීනතම ක්‍රීඩිකාවකි. ඇය ශ්‍රීලංකා මැරතන් වාර්තාව විනාඩි 11 කින් කින් අලුත් කරමින් ශ්‍රීලාංකීක දිගුදුර ඉසව්ව අලුත් මානයකට ගෙනා ආවාය. 2020 ඔලිම්පික් පරිසාධන මට්ටමට (පැය 2. විනාඩි 45) ආසන්නයේම සිටින ක්‍රීඩිකාවයි.මෙම වීඩියෝවේ ඇයගෙන් දිගට හරහාට ප්‍රශ්න කරමින් ඇය දිරිමත් කරන්නේ ඇගේ අදරනීය සැමියායි.ඔහුද අපට සිටින දක්ෂ කායවර්ධන ක්‍රීඩකයෙකි, ක්‍රීඩා උපදේශකයෙකි. නිලූකා මේ වැලපෙන්නේ අවුරුදු 28ක් පුරාවට ක්‍රීඩාව වෙනුවෙන් ඇය කළ මෙවෙර කිසිදු ඇගයීමකට ලක් නොවීම නිසා ඇති වූ හිත් වේදනාවෙනි.නිලූකා පමණක් නොව නිලූකාගේ සොහොයුරියන් දෙදෙනාද මෙරට ක්‍රීඩාව වෙනුවෙන් බොහෝ කැප කිරීම් කරමින් ජාතික තලයේ දක්ෂතා පෙන්වූ ධාවන ශූරියන්ය. නමුත් මොවුන්ට ජීවත් වීමට නිවසක් නැත. නිලූකාට නිවසක් ලබා දෙන ලෙස ක්‍රීඩා ඇමැතිවරයා නිවාස ඇමැතිවරයාගෙන් ලිඛිතව ඉල්ලීම් කර ඇතත් මේ දක්වා ඒ ඉල්ලීම ඉටු වී නැත. එසේ වුවත්දකුණු පලාතේ ක්‍රීඩිකාවන් විශාල ප්‍රමානයකට රත්මලානේ මහල් නිවාස සංකීර්ණයකින් නිවාස ලබාදීමට නිවාස ඇමැති වරයා කටයුතු කර ඇත. ඇතැමුන් නිවාස දෙක තුන ලබා ගෙන ඇති බව තතුදත් ආරංචි මාර්ග කියයි. එමෙන්ම පසුගිය වසර දෙක තුළම මෙරට ක්‍රීඩා බලධාරීන් ඇයට කිසිදු පුහුණු තරගයක් ලබා දී නැත. එසේ වුවත් එකී කාලය තුළ ඇය සහභාගී වූ සියලුම ජාතික හා ජාත්‍යන්තර තරග වෙනුවෙනු ඇය සිය පෞද්ගලික මුදල් ලක්ෂ 15ක් පමණ වැය කර රට වෙනුවෙන් ක්‍රීඩා කර ඇත. ඊයේ (29) පැවැති දෙරණ ලිටිල් හාර්ට් ධාවන ඉසවුවෙන් ද නිලූකා ජය ගත්තේය. එහිදී ඇය දිනා ගත් රු. 50,000ක මුදල යළිත් ඇය පරිත්‍යාග කළ බව ඇයට සම්බන්ධ ආරංචි මාර්ග හෙළි කළේය. නිලූකාට යම් සමාජයිය හයියක් ඇත. ඒ හයියෙන් ඇයට සමාජයට පෙරළා යමක් කිරීමටද හැක. නමුත් ඇගේ මේ කඳුළු රටට කියන්නේ ඇය රටට කළ සේවය වෙනුවෙන් ඇය අගයන ලෙසයි.මේ වනවිට ඇය කිසිදු සංචිතයක නැත. අමාත්‍යංශයෙන් කිසිදු දීමනාවක් ලැබෙන්නේ ද නැත.අඩු ම තරමින් තරගයකට යනවිට පුහුණුකරු රැගෙන යාමට ද දහසකුත් එකක් බාධා දමා ඇත. නමුත් ඇය 2020 ඔලිම්පික් තරගයට රට වෙනුවෙන් ක්‍රීඩා කිරීමට සූදානම් වෙමින් සිටියි. එවන් පසුබිමක දැන් අලුත් ප්‍රශ්නයකට ද ඇයට මූණ පෑමට සිදු වී ඇත. එනම් මේ වන විට සමාජ ජල වෙබ් අඩවි කලඹන මේ වීඩියෝව මුදා හැරියේ කවුද? යන ප්‍රශ්නය බලධාරීන් ඇයගෙන් විමසන්නට පටන් ගෙන ඇත.‍", "URL": "https://sinhala.adaderana.lk/news.php?nid=79322", "Category": null, "Parent URL": null}