{"Source": "Adaderana", "Timestamp": "February 11, 2017 01:43 pm", "Headline": " විදුලිබල මණ්ඩලයට විශාල අභියෝගයක් තියෙනවා", "News Content": "වර්තමානය වන විට විදුලි නිෂ්පාදනයෙන් සියයට 92ක ප්‍රමාණයක් සිදුකරනු ලබන්නේ ගල් අඟුරු සහ ඩීසල් භාවිතයෙන් බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. මෙය විදුලිබල මණ්ඩලයට විශාල අභියෝගයක් බව අමාත්‍යවරයා සඳහන් කළේය. යාපනය ප්‍රදේශයේ නව විදුලි යෝජනා ක්‍රමයක් විවෘත කිරීමේ අවස්ථාවට එක්වෙමින් රංජිත් සියඹලාපිටිය අමාත්‍යවරයා මේ බව සඳහන් කර තිබේ. මේ අතර මධ්‍ය පරිමාණ ආයොජකයන්ට තරඟකාරී මිල ගණන් යටතේ සූර්යබල විදුලි නිෂ්පාදකයින්වීමට ලබන සතියේ සිට අවස්ථාව හිමිවන බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. මෙගා වොට් 60 ක පමණ වූ සූර්යබල සංග්‍රාමයේ දෙවන අදියර ලබන සතියේ සිට ආරම්භ කිරීමට පියවර ගෙන ඇති අතර ඉන් එක් අයෙකුට මෙගාවොට් එකක් පමණක් මිල දී ගත හැකි ආකාරයෙන් විශේෂ රෙගුලාසියක් ගෙන ඒමටද පියවර ගන්නා බව අමාත්‍යවරයා පවසයි. චුන්නාකම් සුළං විදුලි බලාගාරයේ ව්‍යාපෘති කාර්යාලය විවෘත කිරීමේ අවස්ථාවට එක්වෙමින් අමාත්‍යවරයා මෙම අදහස් පළ කර තිබේ. වර්ෂයක් ඇතුළත මෙම සුළං බල ව්‍යාපෘතිය අවසන් කරමින් නිවාස 40,000 කට සුළං බලයෙන් විදුලිය ලබා දීමට අපේක්ෂා කරන බව අමාත්‍යවරයා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=69452", "Category": null, "Parent URL": null}