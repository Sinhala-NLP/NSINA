{"Source": "Adaderana", "Timestamp": "December 14, 2018 11:13 am", "Headline": "පොලිස් නිලධාරියාගේ ගෙදරට රතිඤ්ඥා දාපු එජාප මන්ත්‍රී අත්අඩංගුවට", "News Content": "තංගල්ල ප්‍රාදේශීය සභාවේ එක්සත් ජාතික පක්ෂයේ මන්ත්‍රීවරයෙක් පොලිස් සැරයන්වරයකුගේ නිවෙසකට රතිඤ්ඥා දල්වා දැමීම නිසා ඇතිවූ ආරවුලක් දුරදිග යාමෙන් පොලිස් සැරයන්වරයා ඇතුළු තිදෙනෙක් තුවාල ලබා රෝහල්ගත කර තිබේ. සිද්ධිය සම්බන්ධයෙන් අදාළ මන්ත්‍රීවරයා ඊයේ(13) රාත්‍රී අත්අඩංගුවට ගත් බවද වීරකැටිය පොලිස් ස්ථානයේ නිලධාරීන් සඳහන් කළේය. මෙලෙස පොලිස් අත්අඩංගුවට පත්ව ඇත්තේ තංගල්ල ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙක් වන කළුආරච්චිගේ සමන් කුමාර නම් අයෙකි. තංගල්ල කාර්ල්ටන් නිවෙසේ ආරක්ෂක නිලධාරීයකු ලෙස සේවය කරමින් සිටින තංගල්ල, විතාරන්දෙණිය, ඉහළගොඩ ප්‍රදේශයේ පදිංචි ඕබඩආරච්චිගේ සමන්ත චන්දන නම් පොලිස් සැරයන්වරයකුගේ නිවෙසට මෙලෙස ඊයේ රාත්‍රී රතිඤ්ඥා දල්වා දැමීම නිසා දෙපිරිස අතර ආරවුලක් හට ගෙන ඇති අතර ඉන් තිදෙනෙකු තුවාල ලබා තිබේ. තුවාලකරුවන් අතර පොලිස් සැරයන්වරයාත් සැරයන්වරයාගේ පුංචි අම්මා වන ශ්‍රීමා අමරසිංහ නම් කාන්තාවක සහ අත්අඩංගුවට පත්වූ මන්ත්‍රීවරයාගේ වැඩිමහල් සොහොයුරා වන කළුආරච්චිගේ චමිල බුද්ධික නම් තැනැත්තෙකු සිටින බවත් ඔවුන් තිදෙනා වීරකැටිය දිසා රෝහලේ සහ තංගල්ල මූලික රෝහලේ ප්‍රතිකාර ලබමින් සිටින බවද පොලීසිය පවසයි. අදාළ සිද්ධියට මුහුණ දුන් පොලිස් සැරයන්වරයා වීරකැටිය පොලිස් ස්ථානයේ පැමිණිල්ලක් සිදුකිරීමෙන් අනතුරුව මන්ත්‍රීවරයා පොලිස් අත්අඩංගුවට ගෙන ඇත. සිද්ධිය සම්බන්ධයෙන් වීරකැටිය පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=100733", "Category": null, "Parent URL": null}