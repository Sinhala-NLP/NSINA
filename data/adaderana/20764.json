{"Source": "Adaderana", "Timestamp": "December 18, 2011 08:02 am", "Headline": " ටී.එන්.ඒ - මුස්ලිම් කොංග්‍රස් යළි සාකච්ඡා", "News Content": "දෙමළ ජාතික සන්ධානය සහ මුස්ලිම් දේශපාලන පක්ෂ සමඟ යළි සාකච්ඡා ආරම්භ කිරීමට අවධානය ‍යොමුව තිබේ. ජනවාර්ගික අර්බුදයට දේශපාලන විසදුමක් සෙවීම සඳහා වු ක්‍රියාමාර්ගය වෙනුවෙන් එකඟතාවයකට පැමිණීම සාකච්ඡාවල අරමුණයි. දෙමළ ජාතික සන්ධානයේ නායක ආර්.සම්බන්ධන් සහ ශ්‍රී ලංකා මුස්ලිම් කොංග්‍රසයේ නායක රවුෆ් හකීම් යන මහත්වරුන් අතර හමුවක් සිදුව තිබේ. පසුගියදා පාර්ලිමේන්තුවේ දී සිදුවු මෙම හමුවෙන් පසු දෙපාර්ශවය අතර යළි සාකච්ඡා පැවැත්වීම සඳහා අවශ්‍ය පියවර ගැනීමට තීරණය කර ඇති බව ද හින්දු පුවත්පත වාර්තා කරයි. මේ සඳහා මුස්ලිම් කොංග්‍රසයේ නියෝජිතයන් දෙදෙනෙකු නම් කිරීමට ද රවුෆ් හකීම් මහතා පියවර ගෙන තිබේ. ජන වාර්ගික අර්බුදයට විසඳුම් සෙවීම සම්බන්ධයෙන් දෙමළ ජාතික සන්ධානය සහ රජය අතර අවස්ථා 17කදී පමණ මේ වන විට සාකච්ඡා පවත්වා තිබේ.", "URL": "https://sinhala.adaderana.lk/news.php?nid=20764", "Category": null, "Parent URL": null}