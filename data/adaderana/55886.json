{"Source": "Adaderana", "Timestamp": "December 22, 2015 05:22 pm", "Headline": "භූමි තෙල් ගෙනා මන්ත්‍රී කනගාටුවෙයි", "News Content": "පාර්ලිමේන්තුව තුළදී ගිනි තබාගන්නා බව පවසා භූමිතෙල් රැගෙන ඒමට උත්සාහ කළ පාර්ලිමේන්තු මන්ත්‍රී වඩිවෙල් සුරේෂ් මහතා කථානායකවරයා හමුවේ ඒ පිළිබඳ කනගාටුව පළ කර තිබේ.අද පස්වරුවේ පාර්ලිමේන්තුවේ දී කථානායක කරු ජයසූරිය මහතා හමුවු වඩිවෙල් සුරේශ් මහතා යළිත් එවැනි සිදුවීමක් ඇති නොවීමට වගබලා ගන්නා බවට පොරොන්දු වී ඇති අතර ඒ පිළිබඳ සිය කනගාටුව පළ කර මාධ්‍ය වෙත ප්‍රකාශයක් සිදුකිරීමට ද කථානායකවරයාගෙන් අවසර ඉල්ලා ඇති බව සඳහන්ය.පසුගිය 19 වැනිදා පාර්ලිමේන්තු මන්ත්‍රී පිවිසුම තුළින් භූමිතෙල් කෑන් දෙකක් රැගෙන යාමට මන්ත්‍රීවරයා උත්සාහ දැරූ අතර පාර්ලිමේන්තු පොලීසිය විසින් එය වළක්වනු ලැබුවේය.කෙසේවෙතත් අදාළ ක්‍රියාව කිසිවෙකු අපකීර්තියකට පත්කිරීමට හිතාමතා සිදුකළ ක්‍රියාවක් නොවන බව මන්ත්‍රීවරයා කථානායකවරයා හමුවේ ප්‍රකාශ කර ඇතැයි සඳහන්ය.මේ අතර අදාළ සිද්ධිය පිළිබඳව විනය ක්‍රියාමාර්ග ගැනීම සඳහා කථානායකවරයා විසින් පාර්ලිමේන්තුවේ වේත්‍රධාරීවරයාගෙන් මෙන්ම පොලිස්පතිවරයාගෙන් වාර්තා කැඳවා ඇත.ඒ අනුව මේ වන විටත් වේත්‍රධාරීවරයා විසින් පාර්ලිමේන්තු පොලිස් කොට්ඨාසය විසින් සිද්ධිය පිළිබඳ සකස් කරන ලද වාර්තාව කථානායක කරු ජයසූරිය මහතාට භාර දී ඇති බව ද කථානායක කාර්යාලය සඳහන් කළේය.", "URL": "https://sinhala.adaderana.lk/news.php?nid=55886", "Category": null, "Parent URL": null}