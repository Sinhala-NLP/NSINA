{"Source": "Adaderana", "Timestamp": "December 17, 2011 01:17 pm", "Headline": "පාර්ලිමේන්තුවේ ගෞරවය වෙනුවෙන් කමිටුවක්", "News Content": "පාර්ලිමේන්තුවේ ගෞරවය සහ සම්ප්‍රදායන් ආරක්ෂා කිරීම සඳහා කමිටුවක් පත් කර තිබේ. පාර්ලිමේන්තුව අද රැස්වූ අවස්ථාවේ නියෝජ්‍ය කතානායක චන්දිම වීරක්කොඩි මහතා ඒ බව දැනුම් දුන් බව අද දෙරණ පාර්ලිමේන්තු වාර්තාකරු සඳහන් කළේය. කථානායක චමල් රාජපක්ෂ මහතාගේ නියෝගයකට අනුව අමාත්‍ය ඩිව් ගුණසේකර මහතාගේ ප්‍රධානත්වයෙන් මෙම කමිටුව පත්කර ඇති බව චන්දිම වීරක්කොඩි මහතා ප්‍රකාශ කර ඇත. පී. දයාරත්න, අනුර ප්‍රියදර්ශන යාපා සහ රවුෆ් හකීම් යන අමාත්‍යවරුන් එම කමිටුවේ සාමාජිකයින් වන අතර ඊට අමතරව කරූ ජයසූරිය, විජයදාස රාජපක්ෂ හා ආර්. සම්බන්ධන් යන මහත්වරුන් ද එම කමිටුවේ සෙසු සාමාජිකයින් බව නියෝජ්‍ය කතානායකවරයා සඳහන් කළේය. පසුගිය නොවැම්බර් මස 21 වන දින ජනාධිපතිවරයා විසින් අයවැය කතාව ඉදිරිපත් කරන අවස්ථාවේ පාර්ලිමේන්තුවේ ඇතිවූ නොසන්සුන්තාව මුල්කරගනිමින් මෙම කමිටුව පත්කර ඇති බව ද ඒ මහතා දැනුම් දී තිබේ. හිටපු පාර්ලිමේන්තු මහ ලේකම් ශ්‍රියාණි විජේසේකර මහත්මිය එක්සත් ජාතික පක්ෂයේ කෘත්‍යාධිකාරී මණ්ඩලයට පත්කිරීම සම්බන්ධව ද අද පාර්ලිමේන්තුවේ දී උණුසුම් කතාබහක් ඇතිවූ බව අද දෙරණ පාර්ලිමේන්තු වාර්තාකරු ප්‍රකාශ කළේය. ශ්‍රියාණි විජේසේකර මහත්මිය පාර්ලිමේන්තු ශිෂ්‍යත්ව අරමුදලේ සභාපතිවරිය ලෙස කටයුතු කරන බව පාර්ලි‍මේන්තු මන්ත්‍රී ඒ. එච්. එම්. අස්වර් මහතා පෙන්වාදුන්නේය. එවැනි තනතුරක් දරමින් දේශපාලන පක්ෂයක තනතුරක් දැරීමට ඇයට අයිතියක් නොමැති බව අස්වර් මන්ත්‍රීවරයා සඳහන් කර ඇත. පාර්ලිමේන්තුවේ ශිෂ්‍යත්ව අරමුදල සුදු අලියෙකු බවට පත්ව ඇති බව එම අවස්ථාවේ දී අදහස් දැක්වූ නියෝජ්‍ය කතානායක චන්දිම වීරක්කොඩි මහතා ප්‍රකාශ කළේය. ඒ පිළිබඳව කතානායකවරයාගේ අවධානය යොමුව ඇති බවත්, එමනිසා ඒ පිළිබඳව මෙම අවස්ථාවේ අදහස් දැක්විය නොහැකි බවත් වීරක්කොඩි මහතා පෙන්වා දී තිබේ. කෙසේවෙතත් අස්වර් මන්ත්‍රීවරයා මතුකළ ප්‍රශ්නය කිසිසේත්ම බැහැර කළ නොහැකි බව එම අවස්ථාවේ නැගී සිටි ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා ප්‍රකාශ කළේය. මහ ලේකම් ධුරය යනු පාර්ලිමේන්තුවේ ඉතා ඉහළ ධුරයක් බවත්, එය දරන පුද්ගලයින්ට හා දැරූ පුද්ගලයින්ට වරප්‍රසාද රැසක් හිමිවන බවත් දිනේෂ් ගුණවර්ධන මහතා සඳහන් කළේය. ශ්‍රියාණි විජේසේකර මහත්මිය අදාළ තනතුරෙන් ඉවත්වන බවට තමාට දැනුම් දුන් බවත්, ඒ අනුව ඇය පක්ෂයේ ධුරයක් සඳහා නම් කළ බවත් එම අවස්ථාවේ නැගී සිටි රනිල් වික්‍රමසිංහ මහතා ප්‍රකාශ කළේය. අයවැය තෙවනවර කියවීමේ කාරක සභා අවස්ථා විවාදය 14 වන දිනටත් අද පැවැත්වෙයි.", "URL": "https://sinhala.adaderana.lk/news.php?nid=20751", "Category": null, "Parent URL": null}