{"Source": "Adaderana", "Timestamp": "August 29, 2012 05:11 pm", "Headline": "150 දෙනෙකුගෙන් යුත් යාත්‍රාවක් ඉන්දුනීසියාව ආසන්න මුහුදේ දී අනතුරක", "News Content": "පුද්ගලයින් 150 දෙනෙකු රැගත් යාත‍්‍රාවක් ඉන්දුනීසියාවට ආසන්න මුහුදේ දී අනතුරට ලක්ව තිබේ. අනවසර සංක‍්‍රමණිකයින් පිරිසක් මෙසේ අනතුරට ලක්ව ඇති බවට සැක පළ කෙරෙයි. අදාළ යාත‍්‍රාව අනතුරට පත්ව ඇති බවට එම යාත‍්‍රාවෙන් ඔස්ටේ‍්‍රලියානු වෙරළාරක්ෂක අධිකාරියට දැනුම් දී තිබිණි. පසුව ඒ පිළිබඳ ඉන්දුනීසියානු බලධාරින් දැනුවත් කිරීමට එම අධිකාරිය පියවර ගෙන තිබිණි. ඒ අනුව අනතුරට ලක්වූ යාත‍්‍රාව සොයා මෙහෙයුම් ආරම්භ කර ඇති බව ඉන්දුනීසියානු බලධාරීන් පවසයි. මෙහෙයුම් සඳහා හෙලිකොප්ටර් යානා 2 ක් සහ යාත‍්‍රාවක් ද යොදවා ඇති බව සඳහන්ය. අනවසර සංක‍්‍රමණිකයින් රැගත් යාත‍්‍රා රැසක් ඉන්දුනිසියාව හා ඔස්ටේ‍්‍රලියාව අතර මුහුදේ දී පසුගිය කාලයේ අනතුරට ලක්විණි.", "URL": "https://sinhala.adaderana.lk/news.php?nid=26987", "Category": null, "Parent URL": null}