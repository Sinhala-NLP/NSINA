{"Source": "Adaderana", "Timestamp": "August 20, 2016 12:48 pm", "Headline": "  ගුවන්යානය පැය 15ක් ප්‍රමාදයි-ගුවන් සේවය මගීන්ගෙන් සමාව අයදියි", "News Content": "ශ්‍රී ලංකන් ගුවන් සේවයට අයත් UL554 දරණ ගුවන් යානය, එහි කාර්යය මණ්ඩල සාමාජිකයෙකු නොමැතිවීම හේතුවෙන් මෙරටට පැමිණීමේදී සිදුවන ප්‍රමාදයට සමාව අයදින බව නිවේදනයක් නිකුත් කරමින් ශ්‍රී ලංකන් ගුවන් සේවය පවසයි.ජර්මනියේ, ෆ්‍රැන්ක්ෆර්ට් ගුවන් තොටුපොළින් ඊයේ(19) සවස කටුනායක ජාත්‍යන්තර ගුවන් තොටුපොළ බලා UL554 දරණ ගුවන් යානය පිටත්වීමට නියමිතව තිබුණි.නමුත් එහි කාර්යය මණ්ඩලයේ එක් සේවකයෙකු නොමැතිවීම හේතුවෙන් සිදු වූ ප්‍රමාද දෝශයක් නිසා අදාළ ගුවන් යානය පැය 15ක කාලයක් මෙරටට පැමිණීමට ප්‍රමාද වන බව වාර්තා වෙයි.ජර්මනියේ, ෆැන්ක්ෆට් ගුවන් තොටුපොළ විවෘත කිරීමෙන් අනතුරුව එම ගුවන් යානය එරට වෙලාවෙන් අද(20) පෙරවරු 4 පමණ ශ්‍රී ලංකාව බලා පිටත්වීමට නියමිතව තිබූ බවද වාර්තා වෙයි.එමෙන්ම සිදු වූ ප්‍රමාදය හේතුවෙන් මගීන්ගෙන් සමාව අයදින බවත්, යුරෝපයේ පවතින ‍‍රෙගුලාසිවලට අනුව මගීන්ට වන්දියක්ද ලබා දීමට කටයුතු කරන බවත් සඳහන්ය.අදාළ ප්‍රමාද දෝශය හේතුවෙන් අපහසුතාවයට ලක් වූ මගීන්ට නවාතැන් පහසුකම් හා හා ආහාරපාන සපයා ඇති බවද වාර්තා වෙයි.කෙසේ වෙතත් පසුව අදාළ යානය අද(20) ෆ්‍රැන්ක්ෆට් ගුවන් තොටුපොළෙන් පිටත් වූ බවත් අදාළ ගුවන් යානය අද රාත්‍රී 07.30ට කටුනායක ගුවන් තොටුපොළට පැමිණීමට නියමිත බවත් එම සමාගම නිකුත් කළ නිවේදනයේ දැක්වෙයි.", "URL": "https://sinhala.adaderana.lk/news.php?nid=63262", "Category": null, "Parent URL": null}