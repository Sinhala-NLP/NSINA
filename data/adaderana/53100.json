{"Source": "Adaderana", "Timestamp": "August 7, 2015 02:47 pm", "Headline": "රට ගොඩනගන වැඩපිළිවෙළ ජාත්‍යන්තරය පිළිගත් රනිල් සතුයි", "News Content": "විදෙස් ආයෝජකයින් හා සංවර්ධනය සඳහා ආධාර කරනු ලබන මුල්‍ය ආයතන මේ වන විට බලා සිටිනුයේ මැතිවරණයකින් පසුව යහපාලනය සඳහා වූ එක්සත් ජාතික පෙරමුණේ ආණ්ඩුවක් බිහිවන තුරු යැයි රාජ්‍ය පරිපාලන, පළාත් පාලන හා ප්‍රජාතන්ත්‍රිය පාලනය පිළිබඳ අමාත්‍ය කරූ ජයසූරිය මහතා පවසයි. රට පාලනය කළ සෑමවිටම රටේ සංවර්ධනය සඳහා දේශීය හා විදේශීය ආයෝජන මත සංවර්ධන වැඩසටහන් ක්‍රියාත්මක කළ පක්ෂය එක්සත් ජාතික පක්ෂය බවද ඒ මහතා නිවේදනයක් නිකුත් කරමින් පෙන්වාදෙයි.එම නිවේදනය වැඩිදුරටත් පහත පරිදිය. රාජ්‍ය පරිපාලන, පළාත් පාලන හා ප්‍රජාතන්ත්‍රිය පාලනය පිළිබද අමාත්‍ය කරූ ජයසූරිය මහතා නිකුත් කළ ප්‍රවෘත්ති නිවේදනය මෙවර මැතිවරණයේ දී ඡන්ද දායකයින් ගන්නා තීරණය රටේ අනාගතය තීරණය කරන්නක් බැව් මැනවින් අවබෝධ කරගත යුතුය. මීළඟ මැතිවරණයේ දී බලය ලබා ගන්නා කණ්ඩායම යනු රටේ ව්‍යවස්ථා ප්‍රතිසංස්කරණයත්, ආර්ථික සංවර්ධන වැඩපිළිවෙළත්, අධ්‍යාපන ප්‍රතිසංස්කරණත්, දූෂණය මුලිනුපුටා දැමීමේ ක්‍රියාවලියත්, රටේ ජනතාවගේ නිදහස තහවුරු කිරිමේ අභිලාෂය ක්‍රියාවට නංවන පිරිසක් විය යුතුය. ඔවුන් රටේ බහුතර ජනතාවගේ විශ්වාසය සහ සහයෝගය දිනාගත හැකි කණ්ඩායමක්ද විය යුතුය. මේ මොහොතේ ඒ සඳහා තෝරාගත යුතු හොඳම කණ්ඩායම යහපාලනය සඳහා වූ එක්සත් ජාතික පෙරමුණයි.තනි පක්‍ෂයක් ලෙස ශ්‍රී ලංකාවේ වැඩිම ඡන්ද පදනම හිමි එක්සත් ජාතික පක්‍ෂය සමග රටේ දේශපාලන පක්‍ෂ හා සිවිල් සංවිධාන රාශියක් යහපාලන පෙරමුණ සමග සන්ධානගතව ඇත්තේ එබැවිනි. එමෙන්ම සිංහල, දෙමළ, මුස්ලිම්, බර්ගර් යන සියළුම ජන කණ්ඩායම් නියෝජනය කරන දේශපාලන පක්‍ෂ, සිවිල් ක්‍රියාධරයින්, යහපාලන පෙරමුණ සමග කටයුතු කිරිම ගැඹුරින් විමසා බැලිය යුතුය. එක්සත් ජාතික පක්‍ෂය සමග මතවාදි අරගලවල නිරත වූ බොහෝ කණ්ඩායම් අද එකී මතවාද පසෙකලා රටේ පොදු අරමුණ වෙනුවෙන් එකඟවිය හැකි ප්‍රමාණයට එකඟව කටයුතු කරනුයේද ජනවාරි 08 දා ඇතිකළ වෙනස සුරක්‍ෂිත කිරීමේ පරම යුතුකම ඉටුකිරීම සඳහාය.පසුගියදා අති පූජ්‍ය මල්වතු මහනාහිමියන් ප්‍රකාශ කළේ කුරුණෑගල දිස්ත්‍රික් අපේක්‍ෂක මහින්ද රාජපක්‍ෂගේ මැතිවරණ ව්‍යාපාරයේ ප්‍රමුඛතම සටන් පාඨය ජාතිවාදය බවයි, අතිගරු කාදිනල් හිමිපාණන් ප්‍රකාශ කරනුයේ ජාතිවාදි පක්‍ෂ ජනතාව විසින් ප්‍රතික්ෂේප කළයුතු බවයි. උන්වහන්සේලාගේ අපේක්‍ෂාව වර්තමාන දේශපාලනය තුළ ක්‍රියාවට නැංවිය හැකි රටේ පාලන බලය වහාම ලබාගත හැකි එකම දේශපාලන වැඩපිළිවෙළ සතුව ඇත්තේ යහපාලනය සඳහා වූ එක්සත් ජාතික පෙරමුණයි. එබැවින් ආකර්ෂණීය වුවද ප්‍රායෝගික භාවිතයට බොහෝ දුරස් සංකල්ප හා වැඩපිළිවෙළක් තුළ මංමුලා නොවී අගෝස්තු 17 දින රටේ ජනතාව වැදගත් තීරණයක් ගත යුතුව තිබේ.එක්සත් ජාතික පෙරමුණ ඉදිරිපත් කර ඇති පංචවිධ ක්‍රියාවලිය තුළ රට ගොඩනඟන ප්‍රායෝගික වැඩපිළිවෙළක් හඳුන්වා දී ඇත. ගෙවීගිය මාස හය තුළ මේ රටේ සියළු ජාතින්ට බිය සැක නොමැතිව ජීවත්වීමේ පරිසරයක් ගොඩනගා තිබේ. රාජ්‍ය මාධ්‍ය තුළ සියළු මතවාද සඳහා ඉඩකඩ විවර කර තිබේ. රාජ්‍ය සේවකයින්ගේ ජීවන තත්ත්වය නඟා සිටුවීම සඳහා පොරොන්දු වූ පරිදි වැටුප් වැඩිකළා පමණක් නොව එම වැටුප් මූලික වැටුපට එක්කිරීමටද කටයුතු කර ඇත. දේශපාලන බලය රටේ සංවර්ධනයට සහ පොදු යහපත උදෙසා යොදාගෙන ඇති ආකාරය ක්‍රියාවෙන්ම පෙන්වා ඇත. බිඳවැටුණු ජාත්‍යන්තර ප්‍රතිරූපය යළිත් ගොඩනගමින් රටේ ආර්ථික සංවර්ධනයට විදේශීය ආයෝජන රැසක් ලබාගැනීමට කටයුතු කර තිබේ. මේ වන විට බොහෝ විදෙස් ආයෝජකයින් මෙන්ම, සංවර්ධනය සඳහා ආධාර කරනු ලබන මුල්‍ය ආයතන බලා සිටිනුයේ මැතිවරණයකින් පසුව යහපාලනය සඳහා වූ එක්සත් ජාතික පෙරමුණේ ආණ්ඩුවක් බිහිවන තුරුයි. එක්සත් ජාතික පක්‍ෂය රට පාලනය කළ සෑමවිටම රටේ සංවර්ධනය සඳහා දේශීය හා විදේශීය ආයෝජන සිදුවූ බව රට තුළ ක්‍රියාත්මක වූ සංවර්ධන වැඩසටහන් පිළිබඳව විමසීමේදි පැහැදිලි වේ. එබැවින් මේ මොහොතේ කළ යුතුව ඇත්තේ වහා රටේ අභියෝග දිනිය හැකි, අත්දැකීම්වලින් පරිපූර්ණ, ජාතික සහ ජාත්‍යන්තර සහාය දිනාගත හැකි එක්සත් ජාතික පෙරමුණ ජයග්‍රහණය කරවීමයි. එසේ නොමැතිව බොහෝ ඈත පෙන්වන මිරිඟුවක් පසුපස, වචනවලට රැවටී ඊට අනුගත නොවීමයි. ජනාධිපති මෛත්‍රිපාල සිරිසේන මැතිතුමන් පවසා ඇති පරිදි මේ මොහොතේ අප රටට අවශ්‍ය වී ඇත්තේ දේශපාලන ස්ථාවරත්වය සමග බැදී පවතින ප්‍රතිපත්තිමය ස්ථාවර බවක් ඇති දේශපාලන ක්‍රමවේදයකි. එම ක්‍රමවේදය තුළින් රටේ යහපත් දේශපාලන සංස්කෘතියක් නිර්මාණය විය යුතු අතරම ජනතාවට යහපත් ආර්ථිකයක් සහ ජීවන තත්ත්වයක් නිර්මාණය විය යුතුය. එම ක්‍රමවේදය ජාත්‍යන්තරය විසින් පිළිගැනීම මෙන්ම ඔවුන්ගේ මිත්‍රත්වය අපේ මාතෘභුමියට ලබාගැනීම අත්‍යවශ්‍යය.එම ප්‍රාර්ථනාව මේ මොහොතේ ඉටු කළහැකි එකම දේශපාලන වැඩපිළිවෙළ හා පක්‍ෂය වන්නේ එක්සත් ජාතික පක්‍ෂය ප්‍රමුඛ පෙරමුණය. ඒ සඳහා නායකත්වය දිය හැකි බුද්ධිමත්, අත්දැකීම්වලින් පිරිපුන් රට සහ ජාත්‍යන්තරය පිළිගත් නායකයා වන්නේ රනිල් වික්‍රමසිංහ මහතාය. මේ තීරණාත්මක හෝරාව මැනවින් හඳුනාගත යුතුව ඇත්තේ හදවතට කරන ආයාචනාවලින් නොව බුද්ධිමත්ව මනසට කරන ආමන්ත්‍රණය මගිනි. 2015 අගෝස්තු 07", "URL": "https://sinhala.adaderana.lk/news.php?nid=53100", "Category": null, "Parent URL": null}