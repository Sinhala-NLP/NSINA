{"Source": "Adaderana", "Timestamp": "January 22, 2018 02:07 pm", "Headline": "වෙන්චර් වතුයායේ වතුකම්කරුවන් පරිපාලනයට  එරෙහිව උද්ඝෝෂණයක", "News Content": "නොර්වුඩ් පොලිස් වසමට අයත් වෙන්චර් වතුයායේ වතුකම්කරුවන් පරිපාලනයට එරෙහිව අද (22)උදෑසන එම වතුයායේ තේ කර්මාන්ත ශාලාව ඉදිරිපිට උද්ඝෝෂණයක නිරත විය. ඉල්ලිම් ගණනාවක් මුල් කර ගනිමින් එම වතුයායේ වතුකම්කරුවන් තම දෛනික වැඩ කටයුතු වලට නොගොස් තේ කර්මාන්ත ශාලාව ඉදිරිපිට පෙරවරු 8.30 සිට පෙරවරු 10.30 වන තෙක් උද්ඝෝෂණයේ නියලි සිටි බව අද දෙරණ වාර්තාකරු පැවසීය. දැනට වසා දමා ඇති එම තේ කර්මාන්ත ශාලාව යලිත් විවෘත කරන ලෙසත් මිට දින කිහිපයකට ප‍්‍රථම එම වතුයාය තුළ තේ දළු ප‍්‍රවහානය කළ ට‍්‍රැක්ටරයක් පෙරලි යෑමෙන් එහි තුවාල ලැබුවන්ට වන්දි මුදල් ලබා දෙන ලෙසත් එම ට‍්‍රැක්ටර් රියදුරා සේවයෙන් පහකරන ලෙසත් ඇතුළු තවත් ඉල්ලිම් ගණනාවක් මුල්කර ගනිමින් මෙම උද්ඝෝෂණය සිදුකර තිබේ. උද්ඝෝෂකයන් හමුවට පැමිණි එම වතුයායේ වතු අධිකාරි ජානක ජයවර්ධන මහතා කියා සිටියේ වතුකම්කරුවන්ගේ ඉල්ලිම් සම්බන්ධයෙන් ඉහළ කළමණාකාරිත්වය සමඟ සාකච්ජා කර පිළිතුරක් ලබා දෙන බවයි. දැනට එම තේ කර්මාන්ත ශාලාව තුල අලුත්වැඩියා කටයුතු කිහිපයක් සිදුකළ යුතුව ඇති බවද වතු අධිකාරිවරයා මෙහිදි කියා සිටියේය. උද්ඝෝෂණයේ නියලි වතුකම්කරුවන් අවධාරණය කර සිටියේ තමන්ගේ ඉල්ලිම් වලට සාධාරණ විසදුමක් නොලද හොත් ඉදිරියේදි මිට වඩා දැඩි වෘත්තිය සමිති කි‍්‍රයාමාර්ගයක නිරත වන බවයි.", "URL": "https://sinhala.adaderana.lk/news.php?nid=83347", "Category": null, "Parent URL": null}