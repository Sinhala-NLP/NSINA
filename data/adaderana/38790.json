{"Source": "Adaderana", "Timestamp": "November 12, 2013 09:50 pm", "Headline": "පොලිස් නිලධාරීන්ට ස්ථාන මාරුවීම් ලබාදීම ගැන දැඩි සේ හෙළා දකිනවා", "News Content": "පොලිස් මූලස්ථානයට අනුයුක්ත කොළඹ සංවිධානාත්මක අපරාධ කොට්ඨාසයේ ස්ථානාධිපතිවරයා ඇතුළු එහි නිලධාරීන්ට ස්ථාන මාරුවීම් ලබා දී ඇත්තේ කොළඹ පුරහල ප‍්‍රදේශයේ සුපිරි සූදු පොළ වැටලීම හේතුවෙන් නම් එම ක‍්‍රියාව දැඩි සේ හෙළා දකින බව ජාතික නිදහස් පෙරමුණ පවසයි. එම පක්ෂයේ මාධ්‍ය ප්‍රකාශක මොහොමඩ් මුසම්මිල් මහතාගේ අත්සණින් යුතු නිකුත් කළ මාධ්‍ය නිවේදනයේ මේ බව සඳහන් කර තිබේ. එම මාධ්‍ය නිවේදනය පහත පරිදි වෙයි. පොලිස් මූලස්ථානයට අනුයුක්ත කොළඹ සංවිධානාත්මක අපරාධ කොට්ඨාසයේ ස්ථානාධිපතිවරයා ඇතුළු එහි නිලධාරීන්ට ස්ථාන මාරුවීම් ලබා දී ඇත්තේ කොළඹ පුරහල ප‍්‍රදේශයේ සුපිරි සූදු පොළ වැටලීම හේතුවෙන් නම් එම ක‍්‍රියාව දැඩි සේ හෙළා දකින්නෙමු. පොලීසියේ කාර්යභාරය වන්නේ රටක නීතිය හා සාමය පවත්වා ගෙන යාමය. එම සුවිශාල කාර්යභාරය ඉටු කිරීමේදී එල්ල වන කවරාකාරයක බලපෑමක් වුව කිසිසේත්ම අනුමත කළ නොහැක. පොලිස් නිලධාරීන් විසින් ගමක සූදු පොළක් වැටලීමකින් අනතුරුව මෙවැනි මාරු කිරීම් සිදු නොවන නිසා, ඉහත කී සූදු පොළ ‘‘සුපිරි’’ එකක් විය යුතුය යන සැකය මේ සම්බන්ධයෙන් පැන නැගීම නොවැළැක්විය හැකිය. කෙසේ වුවද නීතිය හා සාමය ආරක්‍ෂා කරනු පිණිස කැපවීම හේතුවෙන් පොලිස් නිලධාරීන්ට ස්ථාන මාරු වීම් ලැබෙන තත්ත්වයක් උද්ගත වී ඇත්නම් එය කිසිසේත්ම සුළු කොට තැකිය නොහැක. නීතිය හා සාමය ආරක්‍ෂා කිරීම, පොලීසිය යන විෂයන් සම්බන්ධව මූලික වගකීම හොබවන අතිගරු ජනාධිපතිතුමන්ගෙන් ජාතික නිදහස් පෙරමුණු ඉල්ලා සිටින්නේ මේ පිළිබඳව අවධානය යොමු කොට යම් වරදක් සිදුව ඇතොත් එය නිවැරදි කිරීම පිණිස කඩිනමින් අවශ්‍ය පියවර ගන්නා ලෙසයි.", "URL": "https://sinhala.adaderana.lk/news.php?nid=38790", "Category": null, "Parent URL": null}