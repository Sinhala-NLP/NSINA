{"Source": "Adaderana", "Timestamp": "July 10, 2015 12:28 pm", "Headline": "මහින්ද කුරුණෑගලින් ඉල්ලන්නේ ජනතාවගේ ඉල්ලීමකටයි", "News Content": "මහින්ද රාජපක්ෂ මහතා හම්බන්තොට දිස්ත්‍රික්කයෙන් මැතිවරණය සඳහා ඉදිරිපත් නොවීමෙන් එම දිස්ත්‍රික්කයේ ජනතාවට අසාධාරණයක් සිදුනොවන බව හිටපු කථානායක චමල් රාජපක්ෂ මහතා පවසයි.එක්සත් ජනතා නිදහස් සන්ධානය වෙනුවෙන් හම්බන්තොට දිස්ත්‍රික්කයට තරගවැදීම සඳහා මහවැලි කේන්ද්‍රයේ දී අද පෙරවරුවේ සිය නාමයෝජනා වලට අත්සන් තැබීමෙන් පසු චමල් රාජපක්ෂ මහතා මාධ්‍යවේදීන් හමුවේ මේ බව ප්‍රකාශ කළේය.එහිදී ඔහු වැඩිදුරටත් පැවසුවේ හම්බන්තොට දිස්ත්‍රික්කයේ ජනතාව වෙනුවෙන් තමන් ඉදිරිපත්ව සිටින අතර මහින්ද රාජපක්ෂ මහතා වෙනත් දිස්ත්‍රික්කයක් නියෝජනය කරන්නේ ජනතාවගේ ඉල්ලීමකට අනුව බවයි.කෙසේ වුවද හිටපු කථානායකවරයා දේශපාලනයෙන් සමුගන්නා බව පසුගියදා මාධ්‍ය ඔස්සේ ප්‍රචාරයක් පැවැතුණි.මේ අතර නාමයෝජනා ලබාදීම සම්බන්ධයෙන් අර්බුදයකට මුහුණදී සිටි බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා ද අද පෙරවරුවේ නාමයෝජනා සඳහා අත්සන් තබා තිබේ. ඔහු ගම්පහ දිස්ත්‍රිකයෙන් තරග කිරීමට නියමිතය.", "URL": "https://sinhala.adaderana.lk/news.php?nid=52557", "Category": null, "Parent URL": null}