{"Source": "Adaderana", "Timestamp": "November 30, 2016 07:24 pm", "Headline": " ප්‍රවෘත්ති දෙපාර්තමේන්තුවේ සල්ලි ගැන පරීක්ෂණ 5-6ක් ක්‍රියාත්මකයි", "News Content": "පසුගිය රජය සමයේ රජයේ ප්‍රවෘත්ති දෙපාර්තමේන්තුවට ලැබුණු අති විශාල ධනස්කන්ධය වියදම් කළ ආකාරය සෙවීමට පරීක්ෂණ පහක් හයක් පමණ ක්‍රියාත්මක වන බව රජයේ ප්‍රවෘත්ති අධ්‍යක්ෂ ජනරාල්, අචාර්ය රංග කලංසූරිය මහතා පවසයි.2006 සිට 2014 දක්වා කාලය තුළ මේ ආකාරයේ අති විශාල ධනස්කන්ධයක් ලැබී ඇති බවත්,එයින් දෙපාර්තමේන්තුවේ කටයුතු සඳහා වැයවී ඇත්තේ සුළු මුදලක් බවත්, අති විශාල මුදල් රජයේ ප්‍රචාරණ ව්‍යාපෘති සඳහා වියදම් කර ඇති බවත් කලංසූරිය මහතා සඳහන් කළේය.එම ආණ්ඩුව හා සසඳා බලමින් මෙම ආණ්ඩුව කරන හොඳ වැඩ ජනතාව අතරට නොයන බවත්,ඒ සඳහා යාන්ත්‍රණයක් නොමැති බවට චෝදනා එල්ලවන බවත්, එහි සත්‍යතාවක් ඇති බවත් හෙතෙම කියා සිටියේ අද(30) CEPA ආයතනයේ අනුග්‍රහයෙන් 'දරිද්‍රතාවය හා සංවර්ධනය පිළිබඳ වාර්තාකරණය'සම්බන්ධයෙන් පුවත්පත් ආයතනයේ පැවති වැඩමුළුවකට එක්වෙමිනි.මෑත දිනවල නැගෙනහිර පළාතේ හිමිනමක් සම්බන්ධයෙන් ප්‍රවෘත්තියක් වැඩි වශයෙන් මාධ්‍ය මගින් ප්‍රචාරය වූ බවත්, ඒ සම්බන්ධයෙන් පසුගියදා තමාට පැමිණිල්ලක් ලැබුණු බවත්,එහි සඳහන් වූයේ එම සිද්ධියට අදාළව ප්‍රවෘත්ති පළකිරීම වෙනුවෙන් රූපවාහිනි මාධ්‍යවේදියෙකුට රු.15,000ක් හා මුද්‍රිත මාධ්‍ය සඳහා රු.10,000ක් වශයෙන් මුදලක් ලබාදී ඇති බව යයි ඔහු සඳහන් කළේය.එම පැමිණිල්ල විමර්ශනය කොට එහි සත්‍ය අසත්‍යතාව සොයා බලා ඒ පිළිබඳ කරුණු හෙළිදරව් කිරීමට පියවර ගන්නා බවත්,ඒ ආකාරයේ පැමිණිලි තමාට දිගින් දිගටම ලැබෙන නමුත් මේ සම්බන්ධයෙන් නීතිමය පියවර ගැනීමට හැකියාවක් නොමැති බවත් කලංසූරිය මහතා කියා සිටියේය.ඒ මන්දැයි මාධ්‍යවේදියෙකු කළ විමසීමකදී හෙතෙම කියා සිටියේ රාජ්‍ය නිලධාරීන් මිස මාධ්‍යවේදීන් අල්ලස් හෝ දූෂණ චෝදනා විමර්ශන කොමිෂන් සභාවට කැඳවිය නොහැකි බවය.තමාට විටෙක අල්ලස් හෝ දූෂණ චෝදනා විමර්ශන කොමිෂන් සභා‍වේ එවක සභාපතිනිය වූ දිල්රුක්ෂි මහත්මිය සමග මෙවන් දේ සම්බන්ධයෙන් බොහෝ තර්ක විතර්ක ඉදිරිපත් කිරීමට සිදුවූ බවත්,නාලිකා විසින් අසන්නන්ට එකී නාලිකාව ඇසීම හේතුවෙන් මුදල් ප්‍රදානය කිරීමද අල්ලසක් බවත් ඔහු අවධාරණය කළේය.", "URL": "https://sinhala.adaderana.lk/news.php?nid=66587", "Category": null, "Parent URL": null}