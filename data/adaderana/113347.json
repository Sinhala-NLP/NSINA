{"Source": "Adaderana", "Timestamp": "July 4, 2019 11:51 am", "Headline": "කුල දරුවන් පනස් දෙනෙකු ශාසනයට", "News Content": "ඓතිහාසික රන්ගිරි දඹුලු රජ මහා විහාරස්ථානයට අනුබද්ධව කුල දරුවන් පනස් දෙනෙකු පැවිදි කිරීමේ මහා පුණ්‍ය උත්සවය අද (04) දින ඓතිහාසික රන්ගිරි දඹුලු රජ මහා විහාර මැද පන්සල හෙවත් ශ්‍රී වලගම්බා පිරිවෙන් පරිශ්‍රයෙහි දී සිදු කර ඇත. රන්ගිරි දඹුල්ල රාජමහා විහාර සහ විෂ්ණු දේවාලයේ භාරකාර සියම් මහා නිකායේ අස්ගිරි පාර්ශවයේ මාතලේ දිසාවේ උප ප්‍රධාන සංඝනායක දඹුලු රජමහ විහාරස්ථ මැද පන්සලේ විහාරාධිපති අඹගස්වැවේ රාහුල නාහිමියන්ගේ සංකල්පයක් අනුව කුල දරුවන් 50 දෙනෙකු මෙසේ සසුනට ඇතුළත් කිරීම රන්ගිරි දඹුල්ල රාජමහා විහාරයේදී අස්ගිරි හා මල්වතු පාර්ශවයේ අනු නා හිමිවරුන්ගේ හා මහා සංඝරත්නයේ සහභාගීත්වයෙන් පවත්වා ඇත. රන්ගිරි දඹුලු රජ මහා විහාර මැද පන්සල හෙවත් ශ්‍රී වලගම්බා පිරිවෙන් පරිශ්‍රයෙ සිට දඹුලු විහාරය දක්වා කුල දරුවන් පෙරහැරකින් රැගෙන විත් දෙමාපියන් වන්දවා ආගමික වතාවත් ඉටුකර මහණ කිරීම සිදු කර ඇත. මෙහිදී අනුශාෂනාවක් කළ සියම් මහා නිකායේ අස්ගිරි පාර්ශවයේ අනුනායක පුජ්‍ය වේඩරුවේ උපාලි නා ප්‍රකාශ කර ඇත්තේ වර්තමානයේ ජනතාව මහා සංඝරත්නය කෙරේ පමණක් විශ්වාසය තබා තිබෙන බවය.", "URL": "https://sinhala.adaderana.lk/news.php?nid=113347", "Category": null, "Parent URL": null}