{"Source": "Adaderana", "Timestamp": "November 13, 2012 06:40 pm", "Headline": "ශ්‍රී ලංකාව හා උගන්ඩාව අතර අවබෝධතා ගිවිසුම් 4 ක්", "News Content": "ශ්‍රී ලංකාව සහ උගන්ඩාව අතර අවබෝධතා ගිවිසුම් 4 ට අත්සන් තබා තිබේ. වෘත්තීය පුහුණු, තාක්ෂණ, සංචාරක සහ සංස්කෘතික යන අංශවලට අදාළව මෙම අවබෝධතා ගිවිසුම් අත්සන් තබා ඇති බව ජනාධිපති මාධ්‍ය අංශය සඳහන් කරයි. තෙදින නිල සංචාරයක් සඳහා දිවයිනට පැමිණ සිටින උගන්ඩා ජනාධිපති යුවේරි කගුටා මුසරේනි මහතා අද උදෑසන ජනාධිපති මහින්ද රාජපක්ෂ මහතා මුණ ගැසී සාකච්ඡා කළේය. ශ්‍රී ලංකාව සහ උගන්ඩාව අතර ද්වි පාර්ශික සබඳතා ඉදිරියේදී තවදුරටත් ශක්තිමත් කර ගැනීම පිළිබඳ මෙහිදී රාජ්‍ය නායකයින් දෙපළ දීර්ඝ වශයෙන් සාකච්ඡා කර තිබේ. උගන්ඩාවේ වෘත්තීය පුහුණු ක්ෂේත්‍රයේ ප්‍රවර්ධනය සඳහා ශ්‍රී ලංකාවේ සහය ලබාදීමට ජනාධිපති මහින්ද රාජපක්ෂ මහතා මෙහිදී සිය කැමැත්ත පළ කොට ඇති බව සඳහන්ය. උගන්ඩාව තුළ ඇගලුම් ක්ෂේත්‍රය ප්‍රවර්ධනය කිරීම සඳහා ශ්‍රී ලංකාවෙන් ලබා දිය හැකි සහයෝගය පිළිබඳව රාජ්‍ය නායකයින් සාකච්ඡා කොට තිබේ. මීට අමතරව ශ්‍රී ලංකා අයෝජකයින්‍ට උගන්ඩාව තුළ ඇති ආයෝජන අවස්ථා පිළිබඳව යුවේරි කගුටා මහතා කරුණු පැහැදිළි කර ඇති අතර ඒ සඳහා ජනාධිපති මහින්ද රාජපක්ෂ මහතාගේ අවධානය යොමුව ඇති බවද සඳහන්ය. එසේම දෙරට අතර ඝෘජු ගුවන් සේවා ආරම්භ කිරීම සහ ආරක්ෂක කටයුතු ගුණාත්මක මට්ටමින් පවත්වාගෙන යෑම පිළිබදව දෙරටේ නායකයින් දීර්ඝ ලෙස කරුණු සාකච්ඡා කළ බව ජනාධිපති මාධ්‍ය අංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=29161", "Category": null, "Parent URL": null}