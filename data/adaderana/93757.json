{"Source": "Adaderana", "Timestamp": "August 3, 2018 04:59 pm", "Headline": "තුරුණු දිරියෙන් තරුණ ව්‍යවසායකයින්ට මිලියන 21ක ණයක්", "News Content": "යොවුන් ව්‍යවසායකයින් නඟා සිටුවීම අරමුණ කරගනිමින් අග‍්‍රාමාත්‍ය කාර්යාලයේ ප‍්‍රතිපත්ති සංවර්ධන කාර්යාලයේ මැදිහත්වීම මත ක‍්‍රියාත්මක වන තුරුණු දිරිය ලංකා බැංකු ණය යෝජනා ක‍්‍රමය මඟින් මේ වන විට දිරිය තරුණ තරුණියන් 47 දෙනෙකුට මිලියන 21කට අධික ණය මුදලක් ලබා දුන් බව එම කාර්යාලය නිවේදනය කරයි. මෙම ණය යෝජනා ව්‍යාපෘතිය සම්බන්ධයෙන් ලංකා බැංකුව මඟින් නිකුත් කළ ප‍්‍රගති සමාලෝචන වාර්තා ඇසුරින් මෙම තොරතුරු අනාවරණය වී ඇති බව ද එම නිවේදනයේ වැඩිදුරටත් දැක්වෙයි. මෙම ණය ලබාගත් තරුණ තරුණියන් අතර ඇගළුම්, රූපලාවන්‍ය, ඉදිකිරීම්, තාක්‍ෂණික හා කාර්මික ක්‍ෂෙත‍්‍ර මෙන්ම ඡායාරූපකරණය ආදී විවිධ ක්‍ෂෙත‍්‍රයන් හා සම්බන්ධව සිටින සුළු හා මධ්‍යපරිමාණ ව්‍යවසායකයින් සුදුසුකම් ලබා ඇති බව ද සඳහන් වෙයි. කුඩා ව්‍යාපාර සංවර්ධන අංශය මඟින් මේ වන විට ණය අයදුම්කරුවන් සඳහා ව්‍යාපාර සැළසුම් 330ක් පමණ සකස්කර ඇති අතර පළාත් අතරින් සබරගමුව, දකුණු සහ උතුරු පළාත් නියෝජනය කරමින් වැඩි ණය ඉල්ලූම්පත් ප‍්‍රමාණයක් ඉදිරිපත් කර තිබුණු බව ද එම නිවේදනයේ දැක්වෙයි. තුරුණු දිරිය ලංකා බැංකු ණය යෝජනා ක‍්‍රමය මඟින් උපාධියක් හෝ පිළිගත් වෘත්තිය සහතිකයක් සහිත කුඩා පරිමාණ ව්‍යවසායකයින් සඳහා ඇප නොමැතිව/ලිහිල් ඇප ක‍්‍රමයක් යටතේ මෙම ණය ප‍්‍රදානය සිදු කරන බව ද නිවේදනයේ සඳහන් වෙයි. අග‍්‍රාමාත්‍ය කාර්යාලයේ ප‍්‍රතිපත්ති සංවර්ධන කාර්යාලයේ මෙහෙයවීම මත කුඩා ව්‍යාපාර සංවර්ධන අංශය සහ දිවයිනේ සියලුම දිස්ත‍්‍රික් හා ප‍්‍රාදේශීය ලේකම් කාර්යාල ඒකාබද්ධව මෙය ක‍්‍රියාත්මක කිරීමට නියමිතයි.", "URL": "https://sinhala.adaderana.lk/news.php?nid=93757", "Category": null, "Parent URL": null}