{"Source": "Adaderana", "Timestamp": "August 9, 2010 07:45 am", "Headline": "උසස්  පෙළ ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගය අද ආරම්භ වේ. එය සැප්තැම්බර් මස 03 වන දින දක්වා පැවැත්වෙන බව විභාග දෙපාර්තමේන්තුව සඳහන් ‍කළේය. මෙවර උසස් පෙළ විභාගය සඳහා පාසල් අයඳුම්කරුවන් දෙලක්ෂ 14, 239 දෙනෙකු අයදුම්කර තිබේ. විභාගයට පෙනී සිටීමට නියමිත පෞද්ගලික අයදුම්කරුවන්ගේ සංඛ්‍යාව 54,694කි. දිවයින පුරා මධ්‍යස්ථාන 931කදී විභාග පැවැත්වේ. බන්ධනාගාර ගතව සිටින රැඳවියන් පිරිසකට ද මෙවර උසස් පෙළ විභාගයට පෙනි සිටීමේ අවස්ථාව ලබාදී තිබේ. රජයේ පුනරුත්තාපන මධ්‍යස්ථානවල පුනරුත්තාපනය ලබන එල්.ටී.ටී.ඊ. සාමාජික සාමාජිකාවන් 355 දෙනෙකු ද අද ආරම්භ වන විභාගයට පෙනී සිටින බව පුනරුත්තාපන කොමසාරිස් සුදන්ත රණසිංහ මහතා පවසයි. මෙම පිරිස වෙනුවෙන් වව්නියාව දෙමළ ප්‍රාථමික විදුහලේ විශේෂ විභාග මධ්‍යස්ථානයක් පිහිටුවා ඇති බව ද වාර්තා වේ.", "URL": "https://sinhala.adaderana.lk/news.php?nid=10098", "Category": null, "Parent URL": null}