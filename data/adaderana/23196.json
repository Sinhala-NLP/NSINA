{"Source": "Adaderana", "Timestamp": "March 31, 2012 12:32 pm", "Headline": "වෑන් රියක් කැන්ටර් රියක ගැටෙයි - එක් අයෙක් මියයයි", "News Content": "අම්බලන්ගොඩ, කහව ප්‍ර‍දේශයේ අද(31) අලුයම සිදුවූ රිය අනතුරකින් පුද්ගලයෙකු ජීවිතක්ෂයට පත්ව තිබේ. වෑන් රථයක් හා දොඹකරයක් සහිත කැන්ටර් රථයක් එකිනෙක ගැටීමෙන් මෙම අනතුර සිදුව ඇති බව පොලිසිය සඳහන් කරයි. අනතුරින් වෑන් රථයේ රියදුරා එම ස්ථානයේදීම මියගොස් ඇති අතර බරපතල තුවාල ලැබූ කැන්ටර් රථයේ රියදුරා කරාපිටිය රෝහලට ඇතුළත් කර තිබේ. මියගිය පුද්ගලයා අම්බලන්ගොඩ ප්‍රදේශයේ පදිංචිව සිටි 44 හැවිරිදි පුද්ගලයෙකි. මේ අතර මීගමුව - මීරිගම ප්‍රධාන මාර්ගයේ බලවල පාලම මත දී පාපැදියක් පෙරළීයාම හේතුවෙන් සිදුවූ අනතුරකින් පුද්ගලයෙකු ජීවිතක්ෂයට පත්ව ඇත. සිද්ධියෙන් බටල්ගම ප්‍රදේශයේ පදිංචිව සිටි 74 හැවිරිදි පුද්ගලයෙක් ජීවිතක්ෂයට පත්ව ඇති බව පොලිසිය පැවසීය. මේ අතර කොළඹ සිට අවිස්සාවේල්ල බලා ධාවනය වූ දුම්රියක ගැටීමෙන් පුද්ගලයෙකු ජීවිතක්ෂයට පත්ව තිබේ. කොට්ටාව දුම්රිය ස්ථානයට ආසන්නයේ දී මෙම අනතුර සිදුව ඇති බව සඳහන්ය. අනතුරින් මියගොස් ඇත්තේ රත්මලාන ප්‍රදේශයේ පදිංචිව සිටි 39 හැවිරිදි පුද්ග‍ලයෙකි.", "URL": "https://sinhala.adaderana.lk/news.php?nid=23196", "Category": null, "Parent URL": null}