{"Source": "Adaderana", "Timestamp": "April 4, 2018 09:43 am", "Headline": "විශ්වාසභංගයේ අවසානය?", "News Content": "අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාවට අදාළ පාර්ලිමේන්තු විවාදය අද(04) පැවැත්වීමට නියමිතව තිබේ. එය අද පෙරවරු 9.30ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තුව රැස් විය. මේ අතර විශ්වාසභංග සම්බන්ධයෙන් ශ්‍රී ලංකා නිදහස් පක්ෂයේ මන්ත්‍රීවරුන් පිරිසක් ඊයේ(03) රාත්‍රියේදී ද ජනාධිපති මෛත්‍රීපාල සිරිසේන මහතා හමුවී සාකච්ඡා කර තිබේ. දේශපාලන ආරංචි මාර්ග අනුව ශ්‍රීලනිපයේ මන්ත්‍රීවරුන් 9 දෙනෙකු අග්‍රමාත්‍යවරයාට සහය පළ කිරීමට ඉඩ කඩ ඇති බව සඳහන්ය. ඒ අනුව මහින්ද සමරසිංහ, පියසේන ගමගේ, දුමින්ද දිසානායක , මනූෂ නානායක්කාර, රංජිත් සියඹලාපිටිය, ෆයිසර් මුස්තාෆා, සරත් අමුණුගම එම කණ්ඩායමේ සිටින බවද දේශපාලන ආරංචි මාර්ග පවසයි. මේ අතර නිදහස් පක්ෂයේ තවත් පිරිසක් පිල් මාරුවකට සූදානම් වන බවටද වාර්තා වෙයි. රාත්‍රි 9.30 දක්වා මෙම පාර්ලිමේන්තු විවාදය පැවැත්වෙන අතර අනතුරුව අදාළ විශ්වාසභංගය සම්බන්ධයෙන් වන ඡන්ද විමසීම සිදු කිරීමට නියමිතයි. ඒකාබද්ධ විපක්ෂයේ මන්ත්‍රී කණ්ඩායමක් විසින් අදාළ විශ්වාසභංග යෝජනාව පසුගිය 21 වනදා කථානායක කරූ ජයසූරිය මහතා වෙත භාරදුනි. එම විශ්වාසභංගය සඳහා ඒකාබද්ධ විපක්ෂය නියෝජනය කරන මන්ත්‍රීවරු 55 දෙනෙක්ද, ශ්‍රි ලංකා නිදහස් පක්ෂයේ මන්ත්‍රීවරු සිව් දෙනෙක්ද අත්සන් තබා තිබුණි. මේ අතර රිෂාද් බදියුදීන් මහතාගේ සමස්ත ලංකා මක්කල් කොංග්‍රසයේ පාර්ලිමේන්තු මන්ත්‍රීවරුන් 5 දෙනා අගමැතිට එරෙහි විශ්වාසභංග යෝජනාවට විරුද්ධව ඡන්දය ලබාදීමට තීරණය කර ඇති බව එම පක්ෂයේ ජාතික සංවිධානය පවසයි. කෙසේ වෙතත් ශ්‍රී ලංකා මුස්ලිම් කොංග්‍රසයද අග්‍රාමාත්‍යවරයාට එරෙහිව ඉදිරිපත් වන විශ්වාසභංග යෝජනාව පරාජය කිරීම සඳහා ඡන්දය භාවිතා කරන බව ඊයේ (03) ප්‍රකාශ කළේය. මේ අතර අමාත්‍ය මනෝ ගනේෂන් මහතා නායකත්වය දරන දෙමළ ප්‍රගතිශීලී සන්ධානයේ මන්ත්‍රීවරුන් විශ්වාසභංගයේදී අගමැතිට පක්ෂව ඡන්දය භාවිතා කිරීමට තීරණය කර තිබේ.", "URL": "https://sinhala.adaderana.lk/news.php?nid=86869", "Category": null, "Parent URL": null}