{"Source": "Adaderana", "Timestamp": "August 7, 2014 08:56 am", "Headline": "සරසවි කඩඉම් ලකුණු ලබන මස පළමු සතියේ ", "News Content": "නව අධ්‍යයන වර්ෂය සඳහා විශ්ව විද්‍යාල වලට සිසුන් ඇතුළත් කර ගැනීමට අදාළ කඩඉම් ලකුණු නිකුත් කිරීම ලබන මස පළමු සතිය තුළ සිදුකරන බව විශ්ව විද්‍යාල ප්‍රතිපාදන කොමිෂන් සභාව පවසයි. එහි සභාපති මහාචාර්ය ක්ෂණිකා හිරිබුරේගම මහත්මිය සඳහන් කළේ අදාළ කඩඉම් ලකුණු සකස් කිරීමේ අවසන් කටයුතු මේ දින වල සිදු වන බවයි. 2013 වසරේ අධ්‍යයන පොදුසහතිත පත්‍ර උසස් පෙළ විභාගයට පෙනීසිටි සිසුන් සඳහා වන නායකත්ව පුහුණුව සැප්තැම්බර් මස 07 වන දින ආරම්භවීමට නියමිතය. ඊට පෙර කඩඉම් ලකුණු නිකුත් කිරීමට පියවර ගන්නා බව විශ්ව විද්‍යාල ප්‍රතිපාදන කොමිෂන් සභාව සඳහන් කළේය. නව අධ්‍යයන වර්ෂය සෂහා විශ්ව විද්‍යාල වලට සිසුන් ඇතුළත් කර ගැනීමේ කටයුතු ඔක්තෝබර් මාසය තුළ ආරම්භ කිරීමට නියමිතය. ඉංජිනේරු සහ වෛද්‍ය පීඨවල අධ්‍යයන කටයුතු ඔක්තෝබර් මස අවසානයේ ආරම්භ කිරීමට බලාපොරොත්තුවන බව විශ්ව විද්‍යාල ප්‍රතිපාදන කොමිෂන් සභාවේ සභාපති මහාචාර්ය ක්ෂණිකා හිරිබුරේගම මහත්මිය පැවසුවාය.", "URL": "https://sinhala.adaderana.lk/news.php?nid=45180", "Category": null, "Parent URL": null}