{"Source": "Adaderana", "Timestamp": "March 13, 2017 07:19 am", "Headline": "  රුපියල් ලක්ෂ 95ක් වටිනා ගිනිපෙට්ටිවලට මුද්‍රා තබයි", "News Content": "ප්‍රමිතියකින් තොරව නිෂ්පාදනය කළ රුපියල් ලක්ෂ 95ට වඩා වටිනා ගිනිපෙට්ටි තොගයක් මහනුවර ස්ථාන දෙකකින් පාරිභෝගික කටයුතු පිළිබඳ අධිකාරියේ නිලධාරීන් විසින් අත්අඩංගුවට ගෙන ඇතැයි කර්මාන්ත හා වාණිජ කටයුතු අමාත්‍ය රිෂාඩ් බදුයිදීන් මහතා පවසයි. 2003 අංක 09 දරණ පාරිභෝගික කටයුතු පිළිබඳ අධිකාරිය පනතේ 12 (1) වගන්තියට අනුව 2012 ජනවාරි මස 27 වැනි දින නිකුත් කළ අංක 1742/27 දරණ අති විශේෂ ගැසට් පත්‍රයට අනුව ගිනි පෙට්ටි නිෂ්පාදනයේ දී ශ්‍රී ලංකා ප්‍රමිති ආයතනය මගින් නිකුත් කරන එස්.එල්.එස්. සහතිකය ලබා තිබීම අනිවාර්ය වේ. පේරාදෙණිය අලදෙණියේ ගිනිපෙට්ටි කර්මාන්තශාලාවක තිබී එස්.එල්.එස්. සහතිකය නොමැති ගිනිපෙට්ටි 720 බැගින් වූ ඇසුරුම් 2000ක් අත්අඩංගුවට ගෙන ඇත. එහි තිබී ගිනිපෙට්ටි සංඛ්‍යාව 1,440,000කි. පාරිභෝගික අධිකාරිය පවසන්නේ එහි වෙළෙඳ වටිනාකම රුපියල් 8,640,000ක් බවයි. මහනුවර පල්ලෙකැලේ ගිනි පෙට්ටි කර්මාන්තශාලාවක තිබී එස්.එල්.එස්. සහතිකය නොමැතිව නිෂ්පාදනය කළ ගිනිපෙට්ටි 150,000ක් අත්අඩංගුවට ගෙන ඇති අතර එහි වටිනාකම රුපියල් 900,000කි. අලදෙණියේ ගිනිපෙට්ටි කර්මාන්තශාලාව වෙළෙඳ නාම කිහිපයක් යටතේ ගිනිපෙට්ටි නිෂ්පාදනය කර ඇති බවත් ඇතැම් ගිනිපෙට්ටිවලට එස්.එල්.එස් සහතිකය තිබූ බැවින් එස්.එල්.එස් සහතිකය නොමැති ගිනිපෙට්ටි තොගය මුද්‍රා තැබූ බවත් පාරිභොගික කටයුතු පිළිබඳ අධිකාරිය පවසයි. කර්මාන්ත හා වාණිජ කටයුතු අමාත්‍ය රිෂාඩ් බදුයිදීන් මහතා පවසන්නේ පාරිභෝගික කටයුතු පිළිබඳ අධිකාරිය පනත අනුව භාණ්ඩ රැසකට තිබිය යුතු ප්‍රමිතීන් පිළිබඳ පැහැදිලිව දක්වා ඇති බවයි. එලෙස ප්‍රමිතීන් පවත්වාගෙන යා යුතුව තිබිය දී ඒවා ගැන සැළකිලිමත් නොවී නිෂ්පාදන සිදුකරන, බෙදාහරින හා අළෙවිකරන ස්ථානවලට එරෙහිව නීතිය තදින් ක්‍රියාත්ක කරන බවත් අමාත්‍යවරයා වැඩිදුරටත් කියා සිටියේය. අමාත්‍ය රිෂාඩ් බදුයිදීන් මහතා මෙසේ ද පවසයි. “නිෂ්පාදනයක් සිදුකරද්දී ප්‍රමිතිය පිළිබඳ නීතියක් පනවා තිබෙන්නේ පාරිභෝගිකයාගේ ආරක්ෂාව හා අයිතිය පිළිබඳ සැළකිලිමත් වීමට. නමුත් ඇතැම් නිෂ්පාදකයන් ලාභය පමණක් ම අරමුණු කරගෙන මෙලෙස ක්‍රියාකිරීම බරපතල වරදක්. මා පාරිභෝගික අධිකාරියේ සියලු නිලධාරීන්ට උපදෙස් දී තිබෙනවා මේ වගේ ස්ථාන ගැන සොයා බලා වැටලීම් සිදුකර තරාතිරම නොබලා නීතිය ක්‍රියාත්මක කරන්න කියා. පාරිභෝගිකයා වෙනුවෙන් අපි මේ පියවර ගන්නවා. “ පාරිභෝගික කටයුතු පිළිබඳ අධිකාරියේ සභාපති හසිත තිලකරත්න මහතා කියා සිටියේ මහනුවර ගිනිපෙට්ටි කර්මාන්ත ශාලා දෙකට එරෙහිව නීතිමය පියවර ගැනීමට කටයුතු යොදා ඇති බවයි.", "URL": "https://sinhala.adaderana.lk/news.php?nid=70789", "Category": null, "Parent URL": null}