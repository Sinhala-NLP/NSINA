{"Source": "Adaderana", "Timestamp": "May 12, 2015 01:32 pm", "Headline": "නේපාලයේ තවත් ප්‍රබල භූ කම්පනයක් - ලංකාවට බලපෑමක් නෑ", "News Content": "නේපාලයේ එවරස්ට් කන්ද ආසන්නයේ රිච්ටර් මාපකයේ 7.4ක ප්‍රභලත්වයෙන් යුත් තවත් ප්‍රබල භූමි කම්පාවක් සිදුව තිබේ.විදෙස් වාර්තා පැවසුවේ එවරස්ට් කන්ද ආසන්නයේ පිහිටි නම්ෂේ බෂාර් නගරය අසළ මෙය සිදුව ඇති බවයි.අද භූමි කම්පාව නව දිල්ලිය ඇතුළු උතුරු ඉන්දියාවට ද දැනුණු බව ඉන්දීය මාධ්‍ය කියයි.භූමිකම්පාවේ අපිකේන්ද්‍රය නේපාලයේ කත්මන්ඩු අගනුවර බවද එම වාර්තා පවසයි.මෙම භූමිකම්පාවත් සමඟ කත්මන්ඩු වැසියන් නිවෙස්වලින් එළියට බැස දිවූ බවත්, හානි පිළිබඳ කිසිවක් ක්ෂණිකව වාර්තා නොවූ බවත් දැනගන්නට ඇත. පසුගිය අප්‍රේල් 26 වැනි දා ද නේපාලයේ රිච්ටර් මාපකේ 7.8ක භූ කම්පනයක් සිදුවූ අතර ඉන් පන්දහසකට අධික සංඛ්‍යාවක් ජීවිතක්ෂයට පත්විය. අප්‍රේල් 25 වැනි දා භූමිකම්පාවෙන් පසු එම එවරස්ට් කඳු මුදුන තරණය කරන්නන් ඉවත් කෙරිණ.මේ අතර අදාළ භූකම්පනය හේතුවෙන් ශ්‍රී ලංකාවට කිසිදු බලපෑමක් නොමැති බව ආපදා කළමනාකරණ මධ්‍යස්ථානය කියයි.එසේම මෙම භූ කම්පනයත් සමග නේපාලයේ පිහිටි ශ්‍රී ලංකා තානාපති කාර්යාලය තාවකාලිවක වසා දමා ඇති බවද දැනගන්නට තිබේ.මෙම භූ කම්පනය නිසා පුද්ගලයින් සිව්දෙනෙකු මියගොස් ඇති බවද වාර්තා වේ.", "URL": "https://sinhala.adaderana.lk/news.php?nid=51277", "Category": null, "Parent URL": null}