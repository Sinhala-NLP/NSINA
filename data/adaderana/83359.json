{"Source": "Adaderana", "Timestamp": "January 22, 2018 10:06 pm", "Headline": "බැඳුම්කර වාර්තාවේ පිටු අතුරුදහන් වීම පිළිබඳ ආණ්ඩුව නිහඬයි", "News Content": "බැඳුම්කර වාර්තාවේ යම් සංවේදි තොරතුරක් තිබේ නම් ඒවා සපයන ආයතන විසින් ඒවා ප‍්‍රසිද්ධ නොකරන මෙන් ඉල්ලා සිටිය යුතු යැයි පිවිතුරු හෙළ උරුමයේ නායක පාර්ලිමේන්තු මන්ත‍්‍රී උදය ගම්මන්පිල මහතා පවසයි. අද පැවති මාධ්‍ය හමුවකට එක්වෙමින් මන්ත‍්‍රීවරයා මේ බව කියා සිටියේය. මෙහිදී වැඩිදුරටත් අදහස් දැක්වු මන්ත‍්‍රීවරයා මෙසේ ද පැවසීය. 2018 ජනවාරි 03 දා සහ ජනවාරි 17 අතරතුර කාලයේ දී බැඳුම්කර වාර්තාවේ පිටු 103ක් අතුරුදහන් වී ඇති බව පසුගිය 18 දා අපි රටට හෙලි කළා. ජනාධිපතිතුමා ජාතිය ඇමතූ අවස්ථාවේ වාර්තාවේ පිටු 1257ක් තිබෙන බව ප්රුකාශ කළත් අන්තර්ජාලයට මුදා හැරිය වාර්තාවේ ඇත්තෙන්ම තිබෙන්නේ පිටු 1,154යි. අපි මේ පිළිබදව රටට හෙළි කලේ පසුගිය 18 වෙනිදායිග අද 22 දා. නමුත් මේ දක්වා ආණ්ඩුවේ කිසිම නායකයෙක් මේ පිටු 103ට කුමක්ද වුණේ කියා රටට පැහැදිලි කලේ නෑ. ඒක අද රටට බලවත් ප‍්‍රහෙලිකාවක්. මේ පිටු ඉවත් කලේ ඇයි මේ ඉවත්කල පිටුවල සදහන් වුයේ පිටුවල සඳහන් වුණේ අගමැතිතුමා ගැන ද රවි කරුණානායක මන්ත‍්‍රි තුමා ගැන ද කියන සත්‍යය මේ රටේ ජනතාව දැන ගත යුතුයි. වාර්තාවේ අඩංගු සංවේදි කරුණු ජනාධිපති ලේකම් විසින් නීතිපති උපදෙස් ලබා ගන්නා තුරු ප‍්‍රසිද්ධ නොකිරීමට තීරණය කළ නිසා පිටු 103ක් අඩු වුණු බව කලම්බො ටෙලිග‍්‍රාෆ් වෙබ් අඩවිය වාර්තා කර තිබුණා. ඒ කතාව ඇත්ත නම් තත්වය වඩාත් භයානකයි. යම් සංවේදි තොරතුරක් තිබෙනවා නම් ඒවා සපයන ආයතන විසින් ඒවා ප‍්‍රසිද්ධ නොකරන මෙන් ඉල්ලා සිටිය යුතුයි. නැතිනම් කොමිසම විසින් ඒවා ප‍්‍රසිද්ධ නොකිරීමට තීරණය කළ යුතුයි. ශ්‍රේෂ්ඨාධිකරණ විනිසුරුවරු දෙදෙනෙකු සිටි කොමිසමක් විසින් වාර්තාවට ඇතුළත් කිරීමට තීරණය කළාට පස්සේ ඒවා ප‍්‍රසිද්ධ නොකිරීමට තීරණය කිරීමට ජනපති ලේකම් කවුද මම දන්න ඔස්ටින් ප‍්‍රනාන්දු මහතා නම් කවදාවත් එවැනි පන්ඩිත වැඩක් නොකරන බව මට විශ්වාසයි. ඒ නිසා ආණ්ඩුව වහාම කළේ කුමක්ද උනේ මොක්කද කියලා රටට හෙළි කළ යුතුමයි.", "URL": "https://sinhala.adaderana.lk/news.php?nid=83359", "Category": null, "Parent URL": null}