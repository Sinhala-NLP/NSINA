{"Source": "Adaderana", "Timestamp": "May 5, 2017 12:32 pm", "Headline": " වෛද්‍යවරු වැඩ වරති-රෝගීන් දුෂ්කරතාවයේ ", "News Content": "රජයේ වෛද්‍ය නිලධාරීන්ගේ සංගමයේ මූලිකත්වයෙන් අද පෙරවරු 08.00ට ආරම්භ කළ දීපව්‍යාප්ත වැඩ වර්ජනය හේතුවෙන් රෝගී ජනතාව දුෂ්කරතාවට පත්ව සිටියි.බාහිර රෝගී අංශ වෙත පැමිණි විශාල පිරිසක් ප්‍රතිකාර ලබාගත නොහැකිව දුෂ්කරතාවට පත්ව සිටින බව අද දෙරණ වාර්තාකරුවන් පැවසුවේ.රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය හරිත අලුත්ගේ මහතා ප්‍රකාශ කළේ වර්ජනය සාර්ථකව ක්‍රියාත්මක වන බවයි. මාළඹේ පෞද්ගලික වෛද්‍ය විද්‍යාලය සම්බන්ධයෙන් රජයේ ක්‍රියාමාර්ගය ඇතුළු කරුණු කිහිපයක් සම්බන්ධයෙන් විරෝධය පළ කිරීම සඳහා වර්ජනය ක්‍රියාත්මකය.වර්ජනය හේතුවෙන් තමන්ට මුහුණදීමට සිදු වූ දුෂ්කරතා පිළිබඳ රෝගීන් කිහිප දෙනෙකු අද දෙරණට අදහස් පළ කළේය.එම වර්ජනය සඳහා දුම්රිය ලොකෝමොටිව් ඔපරේටින් ඉංජිනේරු සංගමය ඇතුළු දුම්රිය වෘත්තීය සමිති කිහිපයක් එක්ව සිටින අතර ඒ හේතුවෙන් අද පෙරවරු 08.00න් පසු දුම්රිය ධාවනය අඩාල වී ඇති බව වාර්තා වෙයි.කෙසේ වෙතත් දුම්රිය වෘත්තීය ඒකාබද්ධ පෙරමුණේ ලේකම් සම්පත් රාජිත මහතා ප්‍රකාශ කළේ දුම්රිය වෘත්තීය සමිතිවල වැඩ වර්ජනය සාධාරණ නොවන බවයි.දිවයිනේ බස් රථ ධාවනය සම්බන්ධයෙන් අද දිනයේ ගැටළු මතු නොවූ බව ලංකා ගමනා ගමන මණ්ඩලයේ සභාපති රමල් සිරිවර්ධන මහතා ප්‍රකාශ කළේය.මේ අතර අද කැඳවූ වර්ජනය සඳහා ගුරු සහ විදුහල්පතිවරුන් සියයට 50කගේ පමණ සහය පළ වී ඇති බව ලංකා ගුරු සේවා සංගමයේ ලේකම් මහින්ද ජයසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=72849", "Category": null, "Parent URL": null}