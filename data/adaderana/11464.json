{"Source": "Adaderana", "Timestamp": "October 13, 2010 11:15 am", "Headline": "මංජු වන්නිආරච්චි රන් වෙනුවෙන් තරඟ බිමට", "News Content": "19 වැනි පොදු රාජ්‍ය මණ්ඩලයීය ක්‍රීඩා උළෙලේ කිලෝග්‍රෑම් 56 බර පන්තිය යට‍තේ පැවැත්වෙන අවසන් බොක්සිං තරගයට සුදුසුකම් ලැබූ මංජු වන්නිආරච්චි අද තරග බිමට පිවිසිමට නියමිතයි. අද පස්වරු 3.00 ට අදාළ තරගය පැවැත්වීමට නියමිතව තිබේ. ඒ වේල්සයේ ෂෝන් මැක් ගෝල්ඩ්රික්ට එරෙහිවයි. අද තරගය මංජු වන්නිආරච්චි ජයග්‍රහණය කළහොත් ඔහුට රන් පදක්කම හිමි වීමට නියමිත අතර යම් හෙයකින් ඔහු පරාජය වුවහොත් රීදී පදක්කම හිමි වනු ඇත. මේ අතර පොදු රාජ්‍ය මණ්ඩලයීය ක්‍රීඩා උළෙලේ මෙතෙක් පැවති තරග වලින් රන් පදක්කම් 64ක් ලබා ගනිමින් ඕස්ට්‍රේලියාව ඉදිරියෙන් සිටින අතර රන් පදක්කම් 31 ක් ලබා ගනිමින් ඉන්දියාව දෙවැනි ස්ථානයේ පසුවේ. පදක්කම් සටහනට අනුව තරගාවලියේ තෙවැනි ස්ථානය හිමි කර ගෙන ඇත්තේ එංගලන්තයයි.", "URL": "https://sinhala.adaderana.lk/news.php?nid=11464", "Category": null, "Parent URL": null}