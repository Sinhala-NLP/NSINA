{"Source": "Adaderana", "Timestamp": "February 15, 2019 11:58 am", "Headline": "බිග් බෑෂ් ලීග් ක්‍රිකට් තරගාවලියේ අවසන් තරගයට මෙල්බන් ස්ටාර්ස් සුදුසුකම් ලබයි", "News Content": "බිග් බෑෂ් ලීග් ක්‍රිකට් තරගාවලියේ අවසන් මහා තරගයට සුදුසුකම් ලබා ගැනීමට මෙල්බන් ස්ටාර්ස් කණ්ඩායම සමත් විය. ඒ හෝබාට් හරිකේන්ස් කණ්ඩායම කඩුළු 6කින් පරායජ කරමින්. හෝබාට් හීදි පැවති පළමු අවසන් පූර්ව තරගයේ කාසියේ වාසිය දිනු මෙල්බන් පිල ප්‍රතමයෙන් පන්දුවට පහර දීමට හෝබාට් හරිකේන්ස් පිලට ආරාධනා කළේය. ඒ අනුව පිටියට පිවිසි හරිකේන්ස් පිල නියමිත පන්දුවාර 20 අවසානයේ කඩුළු 7ක් දැවි ලකුණු 153ක් රැස් කරගත්තේය. බෙන් මැක්ඩොමට් ලකුණු 53ක් රැස් කළ අතර ජෝජ් බේලි ලකුණු 37යි. මෙල්බන් පිල වෙනුවෙන් විශිෂ්ට පන්දු යැවීමක නිරත වු ඩැනියල් වෝරල් ලකුණු 23 ට කඩුළු 4ක් දවා ගත්තේය. ලකුණු 154ක ජයග්‍රාහි ඉලක්කයක් හඹා යෑමට පිටියට පිවිසි මෙල්බන් ස්ටාර්ස් කණ්ඩායම පන්දුවාර 18 යි පන්දු 5කදි කඩුළු 4ක් පමණක් දැවි ජයග්‍රාහි ඉලක්කය පසු කර ගියේය. පන්දු 33 කදී ලකුණු 43 ක් රැස් කරගත් ග්ලේන් මැක්ස්වෙල් ඔහුගේ ඉනිම හතරේ පහර 4කින් වර්ණවත් කළේය. පීටර් හැන්ඩ්ස්කොම්බ් ලකුණු 35යි. මෙල්බන් ස්ටාර්ස් පිල කඩුළු 6ක ජයක් වාර්තා කිරීමට සමත් වු අතර ඔවුන් අවසන් මහා තරගයේ තම ස්ථානය තහවුරු කර ගැනීමට සමත් වුණා. බිග් බෑෂ් ලීග් ක්‍රිකට් තරගාවලියේ දෙවන අවසන් පූර්ව තරගය හෙට පැවැත්වීමට නියමිතයි.", "URL": "https://sinhala.adaderana.lk/news.php?nid=104373", "Category": null, "Parent URL": null}