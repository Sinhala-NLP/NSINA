{"Source": "Adaderana", "Timestamp": "February 10, 2019 01:37 pm", "Headline": "සාලියවැව දැරිය සොයා තවමත් පරීක්ෂණ", "News Content": "සාලියවැව නීලබැම්ම ඕලුමඩු ගම්මානයේ දී අතුරුදහන් වූ සිව් හැවිරිදි දැරිය අතුරුදහන් වී අද(10) දිනට දින 12ක් ගතවී තිබුනද කිසිදු හෝඩුවාවක් සොයා ගත නොහැකි වුවත් පොලිස් පරික්ෂණ නොකඩවා සිදුවන බව පුත්තලම කොඨඨාශ භාර පොලිස් අධිකාරී ජේ.ජ්. චන්ද්‍රසේන මහතා පැවසීය. ඩබ්ලිව්.ජී. තෙනුරි තිසාරා නැමති සිව් හැවිරිදි මෙම දැරිය පසුගිය 30වන දින උදෑසන සිය නිවසේ සිටියදී අතුරුදහන් වී තිබුනි. පසුව එම සිද්ධිය සම්බන්ධයෙන් සාලියවැව පොලීසිය මගින් අත්අඩංගුවට ගත් දැරියගේ මව විසින් පොලීසියට පාපොච්චාරණයක නිරත වෙමින් පවසා තිබුනේ තමන් විසින් දැරියට පහර දීමෙන් පසුව සිහි නොමැතිව සිටි දැරිය කළාඔයට දැමූ බවය. නමුත් එම පාපොච්චාරණය සනාථ කර ගැනීමට නොහැකිවීම මත දිගින් දිගටම පොලිස් කණ්ඩායම් සහ ජනතාව දැරිය සොයමින් පරීක්ෂන අරඹා තිබෙන බව කියයි. ජනතාව පවසන්නේ දැරිය මරා දැමු බවට පවසන සැකකාර මව විසින් මෙම දැරිය කළාඔයට විසිකර දැමුවානම් ඇගේ කිසියම් සලකුනක් හෝ ඉතිරි වීම සිදුවන බවයි. නමුත් මේ ආකාරයට කිසිදු තොරතුරක් නොවීම ගැන ජනතාව පවසන්නේ මෙම දැරිය ඇගේ මව විසින් කවුරුන්ට හෝ රැගෙන යන්නට දුන්නාද නැතිනම් වෙනත් කිසිවකු මෙම දැරිය මරා දැමුවාද යන්න පිළිබඳව ප්‍රශ්ණ මතුවන බවයි. දැනට බන්ධනාගාර ගතව ඇති දැරියගේ මව විසින් පසුගිය 8වන දින පුත්තලම අධිකරණයට ඉදිරිපත් කිරීමෙන් පසුව ප්‍රධාන මහෙස්ත්‍රාත් හමුවේ විශේෂ ප්‍රකාශයක් ලබා දීමට අවශ්‍ය බවට පවසා තිබුනි. එම ප්‍රකාශය රහස් ප්‍රකාශයක් වන අතර එය සවස 3.05 සිට 4.20 දක්වා කාලයක් ලබා දිම සිදුව තිබුනී. කෙසේ නමුත් පුත්තලම පොලිස් අධිකාරි ජේ.ඒ.චන්ද්‍රසේන මහතා වැඩි දුරටත් පවසා සිටියේ සැකකාර මව කරන පාපෝච්චාරණ වලට එහා යමින් තව දුරටත් මේ පිළිබඳව පොලිස් කණ්ඩායම් කිපයක් යොදවා පරික්ෂන අරඹමින් ඇති බවයි.", "URL": "https://sinhala.adaderana.lk/news.php?nid=104020", "Category": null, "Parent URL": null}