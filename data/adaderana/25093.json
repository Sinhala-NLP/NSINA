{"Source": "Adaderana", "Timestamp": "June 17, 2012 08:21 am", "Headline": "ඡන්දයේ දී පක්ෂයක් සමග එක්වන්නේ නම් අවබෝධතා ගිවිසුමක්", "News Content": "ඉදිරි පළාත් සභා මැතිවරණයට මුහුණදිය යුතු ආකාරය සම්බන්ධයෙන් ශ්‍රී ලංකා මුස්ලිම් කොංග්‍රසය තීරණ කිහිපයකට එළඹ තිබේ. පක්ෂයේ නායක රවුෆ් හකීම් අමාත්‍යවරයාගේ ප්‍රධානත්වයෙන් පොතුවිල් ප්‍රදේශයේ ඊ‍යේ(16) පැවති විශේෂ හමුවක දී මෙම තීරණවලට එළඹි බව ශ්‍රී ලංකා මුස්ලිම් කොංග්‍රසයේ මහලේකම් හසන් අලී මහතා පවසයි. එළඹෙන මැතිවරණයේ දී කිසියම් පක්ෂයක් සමඟ එක්ව තරග කරන්නේ නම් එහිදි අදාළ පක්ෂය සමඟ අවබෝධතා ගිවිසුමක් අත්සන් කිරීමට තීරණය වූ බව හසන් අලී මහතා සඳහන් කරයි. කෙසේවෙතත් එළඹෙන මැතිවරණයේ දී කිසියම් පක්ෂයක් හෝ කණ්ඩායමක් සමඟ එක්ව තරග කරන්නේ ද නැද්ද යන්න එම රැස්වීමේ දී තීරණය නොකළ බව හෙතෙම පැවසුවේය. ඒ පිළිබඳව ඉදිරි දෙසතිය තුළ අවසන් තීරණයකට එළඹෙන බව හසන් අලී මහතා කියා සිටියේය. ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලය විසින් එම තීරණයට එළඹෙනු ඇති බව හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=25093", "Category": null, "Parent URL": null}