{"Source": "Adaderana", "Timestamp": "September 21, 2015 03:15 pm", "Headline": "ආරක්ෂක සේවා විද්‍යාලයේ අක්‍රමිකතා වහා සොයන්න", "News Content": "කොළඹ ආරක්ෂක සේවා විද්‍යාලයේ සිදුවී ඇති අක‍්‍රමිකතා සම්බන්ධයෙන් විධිමත් පරීක්ෂණයක් සිදුකළ යුතු බව ලංකා ගුරු සංගම‍ය ආරක්ෂක ලේකම්වරයාගෙන් හා අධ්‍යාපන අමාත්‍යංශයේ ලේකම්වරයාගෙන් ඉල්ලීමක් කරයි.අදාළ නිලධාරීන් වෙත ලිපියක් යවමින් ඒ මහතා පෙන්වාදෙන්නේ එහි විවිධ කටයුතු සඳහා මුදල් අය කිරීම තුළ කිසිදු විනිවිදභාවයක් නැති නිසා ඒ ගැන වහා සොයාබලන ලෙසයි.එය වැඩිදුරටත් පහත පරිදිය.2007 වසරේ ආරම්භ කරන ලද ආරක්ෂක සේවා විද්‍යාලය අධ්‍යාපන අමාත්‍යාංශයේ පාලනය හා අධීක්ෂණය යටතේ පවත්වාගෙන යන ජාතික පාසලකි. මේ වන විට සිසුන් 2000 කට ආසන්න ප‍්‍රමණයක් සිටින මෙම පාසලේ අධ්‍යාපන අමාත්‍යාංශයෙන් වැටුප් ගෙවන නිලධාරීන්ට අමතරව ආරක්ෂක අංශ නිලධාරීන් 70 කට වැඩි පිරිසක් සේවය කරයි. එසේම මෙම ආරක්ෂක අංශ නිලධාරීන් වෙනම පරිපාලන ඒකකයක් ලෙස කටයුතු කිරීමෙන් පාසල තුළ පසුගිය කාලයේ අර්බුදකාරී තත්ත්වයක් පැන නැඟුණි. අධ්‍යාපන අමාත්‍යාංශයේ අනුමැතියකින් තොරව පාසලේ ආරක්ෂක අංශවල පරිපාලන ඒකකය එක් සිසුවෙකුගෙන් රු.1200/- බැගින් මුදල් අයකරයි. ඊට අමතරව පාසල් ආපන ශාලාව, පොත් හළ, රෙදි හළ සහ පිහිණුම් තටාකය ආදියෙන් විදුහල්පතිවරයාගේ පාලනයෙන් තොරව විවිධාකාරයෙන් මුදල් ආදායම් උපයා ගනිමින් වෙනත් ගිණුමක මුදල් තැන්පත් කිරීම බරපතළ තත්ත්වයකි. අධ්‍යාපන අමාත්‍යාංශයට අයත් පරිපාලනයට පරිබාහිරව පාසලේ පාලන ව්‍යුහයක් ස්ථාපිත කොට මේ ආකාරයට කටයුතු සිදුකිරීම බරපතළ ගැටළුවකි. ආපන ශාලා සම්බන්ධ අධ්‍යාපන අමාත්‍යාංශ චක‍්‍රලේඛ 2007/2, පිහිණුම් තටාක සම්බන්ධ අධ්‍යාපන අමාත්‍යාංශ චක‍්‍රලේඛ 2012/34 උල්ලංඝණය කරමින් මෙම කටයුතු සිදුවෙමින් තිබේ. කී‍්‍රඩා පුහුණුකරුවන් සම්බන්ධ අධ්‍යාපන අමාත්‍යාංශ චක‍්‍රලේඛ 2009/20 උල්ලංඝණය කරමින් විදුහල්පතිවරයාගේ මැදිහත්වීමකින් තොරව කටයුතු වෙමින් තිබේ. විශේෂයෙන්ම මෙම පාසලේ වර්තමාන දරුවන්ට ආරක්ෂ අංශ නොවන පවුල්වල දරුවන් සමග අත්දැකීම් හුවමාරු කර ගැනීමට ද අවස්ථාවක් ලැබී නැත. මේ වන විට පාසල් ගොඩනැගිල්ලේ තට්ටු කිහිපයක් ම හිස්ව පවතින අතර, පාසලට අධ්‍යාපන අමාත්‍යාංශයෙන් විධිමත් අයඳුම්පත් කැඳවීමකින් විදුහල්පතිවරයෙකු පත්කර නැති අතර මේ වන විට කටයුතු කරන්නේද විධිමත්ව පත් නොකරන ලද නිලධාරිණියකි.ජාතික පාසලක් වන මෙහි පවතින ව්‍යාකූලතාවය සම්බන්ධයෙන් මෙන්ම මෙම පාසලට අදාළව පවතින වෙනත් ගැටළු සම්බන්ධයෙන් ද විශේෂ අවධානයක් යොමු කොට මෙම පාසල පූර්ණ ලෙස අධ්‍යාපන අමාත්‍යාංශයේ පාලනයට යටත් කරන ලෙසත්, දැනට සිදුවී ඇති විවිධ අක‍්‍රමිකතා සම්බන්ධයෙන් පුළුල් පරීක්ෂණයක් සිදු කරන ලෙසත් ලංකා ගුරු සංගමය ආරක්ෂක ලේකම්වරයාගෙන් සහ අධ්‍යාපන අමාත්‍යාංශ ලේකම්වරයාගෙන් ලිඛිතව ඉල්ලීමක් කර ඇත. ජෝසප් ස්ටාලින්ප‍්‍රධාන ලේකම්", "URL": "https://sinhala.adaderana.lk/news.php?nid=53985", "Category": null, "Parent URL": null}