{"Source": "Adaderana", "Timestamp": "February 26, 2014 01:17 pm", "Headline": "දැයට කිරුළට එන වාහන වල කොටස් ගලවා විකුණලා ", "News Content": "දැයට කිරුළ ප්‍රදර්ශන භූමිය ආසන්නයේ ඇති රථ ගාල්වල නවතා ඇති වාහන වල කොටස් ගලවා අලෙවි කිරීමේ ජාවාරමක නිරත සිටි පුද්ගලයෙකු පොලීසිය විසින් අත්අඩංගුවට ගෙන තිබේ. ඊයේ(25) රාත්‍රීයේ දැයට කිරුළ විශේෂ රාජකාරී සේවයේ යෙදී සිටි පොලිස් නිලධාරියෙකු විසින් සැකකරු අත්අඩංගුවට ගෙන ඇති බව සඳහන් වෙයි. සැකකරු හෙට්ටිපොල, පන්සල පාර ප්‍රදේශයේ පදිංචි පුද්ගලයෙකු බව පොලීසිය පවසයි. මේ සම්බන්ධයෙන් සිදුකළ විමර්ශන වල දී මොහු මීට පෙර අධිකරණය මගින් වැරදි කිහිපයක් සම්බන්ධයෙන් වරෙන්තු නිකුත් කළ පුද්ගලයෙකු බවට ද තොරතුරු අනාවරණය වී තිබේ. සැකකරු වැඩිදුර විමර්ශන සඳහා කුලියාපිටිය පොලිස් ස්ථානය වෙත බාරදී ඇති බව වාර්තා වෙයි.", "URL": "https://sinhala.adaderana.lk/news.php?nid=41394", "Category": null, "Parent URL": null}