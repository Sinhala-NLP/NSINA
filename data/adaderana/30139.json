{"Source": "Adaderana", "Timestamp": "December 21, 2012 05:49 pm", "Headline": "නිසි පුහුණුවක් නැති වුණොත් විදේශිකයින් අපේ රස්සා උදුරාගනීවි", "News Content": "අපේ රටේ ඇතිවී තිබෙන සාමකාමී වාතාවරණය හා අවස්ථා බහුල අනාගතය තුළ අපේ ශ්‍රමිකයින් හා වෘත්තිකයින් නියම ආකාරයෙන් පුහුණු නොකළහොත් ඔවුන්ට හිමිවිය යුතු රැකියා අවස්ථා විදේශීය ශ්‍රමිකයින් හා වෘත්තිකයින් අතට පත්වීම වැළැක්විය නොහැකි බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. අද වන විටත් අගනුවර ප්‍රධාන පෙළේ වෙළඳ ප්‍රචාරණ ආයතනයන්හි ඉහළ තනතුරු හොබවන්නේ මාස 3- 4 සඳහා සංචාරක වීසා ලබාගෙන පැමිණි ඉන්දියානු ජාතිකයින් බව අමාත්‍යවරයා පෙන්වාදෙයි. පාසල් අසළ පදික වේදිකාවල ජංගම දුරකථන විකුණමින් සිටියදී චීන ජාතිකයන් පොලිස් අත්අඩංගුවට පත්වුණු ප්‍රවෘත්ති නිතර අහන්නට ලැබෙන බවත්, ඒ වගේම අද වන විට අම්පාර, වාකරේ වගේ ප්‍රදේශවල සිදුකරන කෘෂිකර්මික කටයුතු සඳහාත් සංචාරක වීසා ලබාගෙන ශ්‍රී ලංකාවට පැමිණෙන ඉන්දියානුවන් ඇතුළු විදේශිකයින් යොමුවීමේ ප්‍රවණතාව වැඩිවී ඇතැයිද හෙතෙම සඳහන් කරයි. අමාත්‍යවරයා මේ බව කියා සිටියේ සිවිල් ආරක්ෂක දෙපාර්තමේන්තු කාර්ය මණ්ඩලය සඳහා සැලසුම් කළ පෙදරේරු ශිල්පීය දක්ෂතා පුහුණු වැඩසටහනේ ප්‍රථම අදියරේ සහතික ප්‍රදානොත්සවයට අද (21) දින ප්‍රධාන ආරාධිතයා වශයෙන් සහභාගී වෙමිනි. මෙහිදී වැඩිදුරටත් අදහස් දැක්වූ විමල් වීරවංශ අමාත්‍යවරයා මෙසේද පැවසීය. \"එක්තරා කාලයක් තිබුණා සුද්දා අපෙන් හොරකම් කරගෙන ගිය, ඒ අතීත යටත් විජිත යුගයේ එහෙම හොරකම් කරගෙන ගිහිල්ලා ඔවුන් විශාල වශයෙන් ධනය ගොඩගහගෙන පොහොසත් වුණා. එහෙම පොහොසතුන් වශයෙන් ඉන්නකොට අපි ඔවුන්ට කිව්වා හරියට සුද්දා වගෙයි කියලා . ඉතිං ඒ නිසාම අතපය දිගඇරලා හොඳට වියදම් කරන කෙනෙක් දැක්කොත් අන්න සුද්දා වගේ කෙනෙක් කියන්න අපි පුරුදුවෙලා හිටියා. ඒත් දැන් ඉන්න සුද්දන්ව දැක්කහම ඒ පැරණි සුද්දා වගේ කියන යෙදුම යොදන්න බෑ. දැන් ශ්‍රී ලංකාවට එන යුරෝපා සංචාරකයින් අතරත් ඉතාම සුළු වියදමකින් ජීවත්වෙන්න බලාගෙන එන සංචාරකයින් තමයි වැඩිපුරම ඉන්නේ. ඒ කාලේ අපට ඇතැම් අවස්ථාවලදී අහන්න ලැබුණ ශ්‍රී ලංකාවෙන් යුරෝපයට ගිය ඇතැම් තරුණයින් ඒ යුරෝපා රටකදී මොනවා හෝ හොරකම් කළා. නැතිනම් විනය විරෝධී ක්‍රියාවක් කළා කියන තොරතුරු, එහෙත් ගිය විස්සයි විස්ස ලෝක කුසලාන ක්‍රිකට් තරඟාවලිය පැවැත්වූ අවධියේ එංගලන්ත ජාතිකයෙක් ප්‍රවේශපත්‍ර හොරකම් කරලා මෙරටදී අත්අඩංගුවට පත්වූ පුවතක් අපට අසන්න ලැබුණා. ඒකෙන්ම පේනවා අද වන විට යුරෝපා ජාතිකයින්ට අත්වී තිබෙන ඉරණම.\"", "URL": "https://sinhala.adaderana.lk/news.php?nid=30139", "Category": null, "Parent URL": null}