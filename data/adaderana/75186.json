{"Source": "Adaderana", "Timestamp": "July 12, 2017 09:57 pm", "Headline": "විශ්වවිද්‍යාලවල නව ඉදිකිරීම් සඳහා රු.මි. 4416 ක්", "News Content": "රජයේ විශ්වවිද්‍යාල තුනක ඉදි කිරීමට නියමිත නව ගොඩනැගිලි සඳහා රුපියල් මිලියන 4416ක මුදලක කොන්ත්‍රාත් ප්‍රදානය කිරීමට කැබිනට් මණ්ඩලය තීරණය කළ බව සම කැබිනට් මාධ්‍ය ප්‍රකාශක ඉඩම් හා පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා පවසයි. ඒ මහතා මේ බව සඳහන් කළේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම් දීමේ මාධ්‍ය හමුවේදීය. ඒ අනුවල කොළඹ විශ්වවිද්‍යාලයේ විද්‍යා පීඨයේ සංඛයාන විද්‍යා දෙපාර්තමේන්තුව සඳහා මහල් 6ක ගොඩනැගිල්ලක් ඉදි කිරීම සඳහා මිලියන 365ක් ද, කැලණිය විශ්වවිද්‍යාලයේ විද්‍යා පීඨය සඳහා දේශන ශාලා ගොඩනැගිලි සංකීර්ණයක් ඉදි කිරීම සඳහා මිලියන 390ක් ද, ශ්‍රී ජයවර්ධනපුර විශ්වවිද්‍යාලයේ තාක්ෂණ පීඨයේ ගොඩනැගිලි ඉදි කිරීම සඳහා මිලියන 3661ක් ද වෙන් කර ඇති බව සදහන් කෙරිණි. මෙම ඉදිකිරීම් ව්‍යාපෘතිවලට අදාළ කොන්ත්‍රාත්තු අමාත්‍ය මණ්ඩලය විසින් පත් කරන ලද ස්ථාවර ප්‍රසම්පාදන කමිටුවේ නිර්දේශය පරිදි ප්‍රදානය කිරීමට තීරණය කර ඇති බව අමාත්‍යවරයා වැඩිදුරටත් පැවසීය. උසස් අධ්‍යාපන හා මහා මාර්ග අමාත්‍ය ලක්ෂ්මන් කිරිඇල්ල මහතා විසින් මෙම යෝජනාව කැබිනට් මණ්ඩලයට ඉදිරිපත් කර තිබේ.", "URL": "https://sinhala.adaderana.lk/news.php?nid=75186", "Category": null, "Parent URL": null}