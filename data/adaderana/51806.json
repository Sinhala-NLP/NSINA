{"Source": "Adaderana", "Timestamp": "June 5, 2015 05:17 pm", "Headline": "බන්දුගේ ඉල්ලීම ජූලි 13 දා සලකා බැලේ", "News Content": "ජනක කුමාර නැමැති පුද්ගලයෙකු තමන්ව අනුකරණය කරමින් රඟපෑම තහනම් කිරීමේ අතුරු නියෝගයක් නිකුත් කරන ලෙසට චිත්‍රපට නළු බන්දු සමරසිංහ මහතා කර ඇති ඉල්ලීම ජුලි මස 13 වනදා සලකා බලන බව කොළඹ මහේස්ත්‍රාත් අධිකරණය ප්‍රකාශ කර තිබේ.කොළඹ අපරාධ කොට්ඨාසය සිදුකළ කරුණු දැක්වීමක් සැලකිල්ලට ගනිමින් අධිකරණය මේ බව ප්‍රකාශ කළ බව අද දෙරණ අධිකරණ වාර්තාකරු සඳහන් කළේය. ජනක කුමාර නැමැති අදාළ පුද්ගලයා චිත්‍රපට නළු බන්දු සමරසිංහ මහතා අනුකරණය කරමින් රඟපාන බවට ඒ මහතා විසින් පැමිණිල්ලක් ඉදිරිපත් කර ඇති බව කොළඹ අපරාධ කොට්ඨාසය අධිකරණය හමුවේ ප්‍රකාශ කර තිබේ. මේ තුළින් තම කිර්තියට හානියක් සිදුවන බව බන්දු සමරසිංහ මහතා ප්‍රකාශ කර ඇති බව සඳහන් කළ පොලිසිය එය බුද්ධිමය දේපළ පනත යටතේ දඩුවම් ලැබිය හැකි වරදක් බව කියා සිටියේය.එම නිසා තමන් අනුකරණය කරමින් සිදුකරන රඟපෑම තහනම් කිරීමේ අතුරු නියෝගයක් කරන ලෙස බන්දු සමරසිංහ මහතා ඉල්ලා ඇති බව සඳහන්ය.", "URL": "https://sinhala.adaderana.lk/news.php?nid=51806", "Category": null, "Parent URL": null}