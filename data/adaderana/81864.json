{"Source": "Adaderana", "Timestamp": "December 20, 2017 06:01 pm", "Headline": "නඩු දිනපතා අහන්න අනිවාර්ය කරන යෝජනාවට අමාත්‍ය මණ්ඩල අනුමැතිය", "News Content": "මහාධිකරණයේ නඩු විභාග දිනපතා පැවැත්වීම අනිවාර්ය කිරීම සඳහා විධිවිධාන සලස්වමින් අපරාධ නඩු විධි විධාන සංග්‍රහ පනත සංශෝධනය කිරීමට අමාත්‍ය මණ්ඩල අනුමැතිය හිමිව තිබේ. අධිකරණ අමාත්‍ය තලතා අතුකෝරල මහත්මිය ඊයේ (19) රැස්වු අමාත්‍ය මණ්ඩලයට අදාල යෝජනාව ඉදිරිපත් කර ඇති අතර එහිදී ඊට අනුමැතිය හිමි වූ බව අද පැවති කැබිනට් තීරණ දැනුම්දීමේ මාධ්‍ය හමුවේදී සම කැබිනට් ප්‍රකාශක අමාත්‍ය රාජිත සේනාරත්න මහතා සදහන් කළේය. ජූරි සභාවක් සහිතව හෝ රහිතව මහාධිකරණයේ පැවැත්වෙන සෑම නඩු විභාගයක්ම හැකි සෑම විටකදීම දිනපතා පැවැත්විය යුතු බව 1979 අංක 15 දරණ අපරාධ නඩු විධිවිධාන සංග්‍රහ පනතේ 263 පළමුවන අතුරු විධානයේ සඳහන් වේ. නමුත් නඩු විභාග දිනපතා නොපැවැත්වීම හේතුවෙන් විශාල නඩු සංඛ්‍යාවක් මහාධිකරණවල ගොඩගැසී ඇති බව සඳහන්ය. පසුගිය සැප්තැම්බර් මාසය වන විට මෙරට මහාධිකරණවල විභාගවෙමින් පැවති මුළු නඩු සංඛ්‍යාව 15,565 ක් බව වාර්තා වේ. මෙම තත්ත්වය තුළ යුක්තිය පසිඳලීම, ප්‍රමාදවීම අහිතකර ප්‍රතිවිපාකවලට හේතුවන බැවින් මෙම තත්ත්වයට කඩිනමින් පිලියම් යෙදීම සඳහා අදාල යෝජනාව ඉදිරිපත් කර තිබේ.", "URL": "https://sinhala.adaderana.lk/news.php?nid=81864", "Category": null, "Parent URL": null}