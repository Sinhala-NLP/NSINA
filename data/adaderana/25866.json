{"Source": "Adaderana", "Timestamp": "July 18, 2012 08:59 am", "Headline": "වාලච්චේනෙන් ආයුධ තොගයක් මතුවෙයි", "News Content": "වාලච්චේන, කට්ටුමලේ ප්‍රදේශයෙන් ආයුධ තොගයක් සොයා ගෙන තිබේ. සිවිල් ආරක්ෂක බලකායේ නිලධාරීන් කණ්ඩායමක් විසින් මෙම ආයුධ සොයා ගෙන ඇති බව සඳහන්ය. ජීව අත්බෝම්බයක්, ටී 56 වර්ගයේ උණ්ඩ 206ක් එම වර්ගයේ මැගසින් 06ක්, බෝර 12 වර්ගයේ ගිනි අවියක් එසේ සොයා ගත් ආයුධ අතර වෙයි. එම ආයුධ වැඩිදුර පරීක්ෂණ සඳහා වාලච්චේන පොලිසියට භාර දී ඇත. මේ අතර ජීව අත්බෝම්බයක් සමඟ පුද්ගලයෙකු අත්අඩංගුවට ගෙන තිබේ. අම්බලන්තොට අරවනමුල්ල ප්‍රදේශයේදී අදාළ සැකකරු අත්අඩංගුවට ගෙන ඇති බව සදහන්ය. සූරියවැව පොලිසියේ නිලධාරීන් කණ්ඩායමක් විසින් සැකකරු අත්අඩංගුවට ගෙන ඇත. ඔහුගෙන් සිදුකළ ප්‍රශ්න කිරීමේදී කොල්ලකෑම් ගණනාවක් පිළිබඳ තොරතුරු අනාවරණය කර ගත හැකි වූ බව පොලිසිය පවසයි. රන් මාලයක් සොරකම් කර එය උකස්කර ලබා ගත් රිසිට් පතක්ද සැකකරු සතුව තිබී සොයා ගෙන ඇත. ඊට අමතරව ඔහු විසින් සොරා ගන්නා ලද පා පැදියක්ද සොයා ගත් බව පොලිසිය පවසයි.", "URL": "https://sinhala.adaderana.lk/news.php?nid=25866", "Category": null, "Parent URL": null}