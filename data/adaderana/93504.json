{"Source": "Adaderana", "Timestamp": "July 31, 2018 06:36 am", "Headline": "මත්පෙති ළඟ තබා ගත් උසස් පෙළ සිසු‍වා අත්අඩංගුවට", "News Content": "මාතලේ නගරයේ ප්‍රසිද්ධ පාසලක උසස් පෙළ හදාරණ පාසල් සිසුවෙකු සන්තකයේ තිබි ඩැමඩොල් නැමති මත්පෙති තොගයක් සමඟ ඔහු සැකපිට අත්අඩංගුවට ගත් බව මාතලේ පොලීසිය පවසයි. මොහු කොළඹ ප්‍රදේශයේ සිට මත්පෙති මාතලේට රැගෙනවිති පාසල් සිසුන් වෙත ලබා දෙන බවට සිදු කරන ලද මුලික පරික්ෂණයන්ගෙන් අනාවරණය වි තිබේ. අදාළ සැකකරු මාතලේ උකුවෙළ රයිතලාවෙල ප්‍රදේශයේ පදිංචි කරුවෙකි. මෙහු සන්තකයේ තිබි මත්පෙති 240ක් අත්අඩංගුවට ගැනිමට පොලීසිය සමත්වි ඇත. මාතලේ රයිතලාවෙළ ප්‍රදේශයේදී සැකකටයුතු අන්දමින් ගැවසුනු මෙම සැකකරු පරික්ෂා කිරිමේදී ඔහුගේ පාසල් බැගය තුළ තිබී එම මත්පෙති අත්අඩංගුවට ගෙන ඇත. මාතලේ පොලිස් ස්ථානාධිපති චානක ද සිල්වා මහතා යටතේ පවත්වාගෙනු යනු ලබන විශේෂ වැටලීම් ඒකකය විසින් මෙම වැටලීම සිදු කර ඇත. මාතලේ පොලිස් අධිකාරි එස් පි සන්දනායක මහතාගේ උපදෙස් පරිදි මාතලේ පොලිස් ස්ථානාධිපති ප්‍රධාන පොලිස් පරික්ෂක චානකද සිල්වා මහතාගේ උපදෙස් පරිදි උප පොලිස් පරික්ෂක සමිත පොලිස් සැරයන් (8735)ගුණවර්ධන පොලිස් කොස්තාපල්වරුන්වන (20723)රාමනායක (21338) තුසිත (7840)රත්නායක යන නිලධාරීන් මෙම වැටලීම සිදු කර ඇත. අදාළ සැකකරු සමඟ මත්පෙති මාතලේ අධිකරණයට ඉදිරිපත් කිරිමට නියමිතයි.", "URL": "https://sinhala.adaderana.lk/news.php?nid=93504", "Category": null, "Parent URL": null}