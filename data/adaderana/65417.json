{"Source": "Adaderana", "Timestamp": "October 26, 2016 01:55 pm", "Headline": "රිය අනතුරුවලින් මේ වසරේ මේ දක්වා මරණ 2800ක්", "News Content": "මාර්ග අනතුරු හේතුවෙන් මේ වසරේ ගත වූ කාලය තුළ පුද්ගලයින් 2800ක් පමණ ජීවිතක්ෂයට පත්ව ඇති බව සෞඛ්‍ය අමාත්‍යාංශය පවසයි.සාමාන්‍යයෙන් වසරකට මාර්ග අනතුරු හේතුවෙන් මරණ 2500ක් පමණ සිදුවන අතර මෙම වර්ෂයේ එම සංඛ්‍යාවේ වැඩි වීමක් පෙන්නුම් කරන බව අමාත්‍යාංශය පෙන්වාදෙයි.එමෙන්ම මාර්ග අනතුරු හේතුවෙන් බොහෝ පිරිසක් දීර්ඝ කාලීන ආබාධ තත්ත්වයට පත්වන අතර අනතුරුවලට ලක්වන බහුතරය වයස අවුරුදු 15ත් 40ත් අතර වයස් කාණ්ඩයේ පසුවන්නන් බව සඳහන්ය.අධික වේගය, මාර්ග සලකුණු නොපිළිපැදීම, රියදුරන් සහ පදිකයින්ගේ නොසැලකිලිමත්කම, මාර්ග භාවිතයේ දී ජංගම දුරකථන භාවිතය, වාහනවල තත්ත්වය යනාදිය මාර්ග අනතුරු සඳහා හේතු වී ඇති බව සෞඛ්‍ය අමාත්‍යාංශය පවසයි.මෙම තත්ත්වය සැලකිල්ලට ගනිමින් මාර්ග අනතුරු නිසා විපතට පත්වූවන් සැමරීමේ ලෝක දිනයට සමගාමීව අනතුරු නිවාරණය පිළිබඳ ජාතික සතියක් ප්‍රකාශයට පත්කිරීමටද සෞඛ්‍ය අමාත්‍යාංශය කටයුතු යොදා ඇත.", "URL": "https://sinhala.adaderana.lk/news.php?nid=65417", "Category": null, "Parent URL": null}