{"Source": "Adaderana", "Timestamp": "March 27, 2014 02:39 pm", "Headline": "පුත්තලමේ ගිනි 20ක් - ගිනි නිවන රථ එතැනමයි", "News Content": "ගෙවී ගිය මාසයක කාලය තුළ පමණක් පුත්තලම දිස්ත්‍රික්කය තුළ මහා පරිමාණයේ ගිනි ගැනීම් 20 ක් වාර්තා වී ඇතැයි පුත්තලම ආපදා කළමනාකරණ ඒකකය පවසයි. මේ අතරින් මාදම්පේ,ආරච්චිකට්ටුව සහ කල්පිටිය යන ප්‍රාදේශීය ලේකම් කොට්ඨාස වල වැඩි වශයෙන් ගිනි ගැනීම් වාර්තා වී ඇත. සිදුවී ඇති ගිනි ගැනීම් වලින් විශාලතම හානිය සිදුවී ඇත්තේ පසුගිය 25 වැනිදා දහවල් කල්පිටිය ප්‍රාදේශීය ලේකම් කොට්ඨාසයේ තලවිල ශාන්ත ආනා දේවස්ථානයට ආසන්නයෙන් ඇතිවූ ගිනි ගැනීමය. එම ගින්නෙන් ධීවර වාඩි 19 ක් ගිනිබත් වී ඇත. ඒවායේ තිබූ බෝට්ටු ඇන්ජින් 09 ක් සහ විදුලි උත්පාදක යන්ත්‍ර 08 ක් සහ දැල් ආම්පන්න රැසක් විනාශ වී තිබේ. සිදුවී ඇති අලාභය මෙතෙක් ස්ථීරවම තක්සේරු කර නැතත් එය අවම වශයෙන් රුපියල් ලක්ෂ 50 කට වැඩි බවද පුත්තලම ආපදා කළමනාකරණ ඒකකය කියයි. මීට අමතරව ආරච්චිකට්ටුව ප්‍රාදේශීය ලේකම් කොට්ඨාසයේ පිහිටි ආනවිළුන්දාව කුරුළු අභය භූමිය ගිනි ගැනීම සහ මාදම්පේ ප්‍රදේශයේ පොල් ඉඩම් කීපයක ඇතිවූ ගින්න ප්‍රධාන ලෙස සිදු වූ ගිනි ගැනීම් ලෙස වාර්තා වී ඇත. ගිනි ගැනීමෙන් පොල් ගස් 500ට ආසන්න සංඛ්‍යාවක් මේ වන විට විනාශ වී තිබේ. දිස්ත්‍රික්කය තුළ දැනට සිදු වී ඇති සියලූම ගිනි ගැනීම් වලට සෘජුවම ජනතාව වගකිව යුතු බව ආපදා කළමනාකරණ ඒකකය විසින් හඳුනාගෙන ඇත. ගිනි ගැනීම් අවම වන ආකාරයෙන් කටයුතු කිරීමට සියලූම දෙනා කටයුතු කළ යුතු බවද අපදා කළමනාකරණ ඒකකය කියයි. හදිසි ගිනි ගැනීමක් සිදුවු විට ඒ සඳහා ක්‍රියාත්මක වීම සඳහා පුත්තලම නගර සභාව සතුව ගිනි නිවීමේ රථයක් සහ හලාවත නගර සභාව සතුව ගිනි නිවීමේ රථ 03 ක් ඇත. නමුත් මෙම ඒකක ක්‍රියාත්මක වන්නේ නැත. පුත්තලම නගර සභාව සතුව ඇති ගිනි නිවන රථය කිසිදු ප්‍රයෝජනයකට නොගත්තද එය අලුත්වැඩියා කිරීමට සිදුවී ඇති බවත්,ඒ සඳහා රුපියල් ලක්ෂ 14 ක මුදලක් අවශ්‍ය වන බවත් මේ සම්බන්ධයෙන් කළ විමසීමකදී දැන ගැනීමට හැකි විය. හලාවත නගර සභාව සතුව ගිනි නිවීමේ රථ 03 ක් ඇතත් අවශ්‍ය මිනිස් බලය නොමැතිකම සහ එම ඒකකය විවෘත කර නොතිබීම නිසා මෙතෙක් ප්‍රයෝජනයට ගෙන නැත. මෙම තත්ත්වය සම්බන්ධයෙන් සොයා බලා ඇති පුත්තලම දිසා ලේකම්වරයාගේ ඉල්ලීම පරිදි හලාවත නගර සභාවේ සේවකයින් 15 දෙනෙකු සඳහා විශේෂ ගිනි නිවීමේ පුහුණුවක් ලබාදීමට ගුවන් හමුදාව කැමැත්ත පළ කර ඇත. එම පුහුණුව ලබන 01 වැනිදා සිට දින 05ක් තුළ පැවැත්වීමට නියමිතය.", "URL": "https://sinhala.adaderana.lk/news.php?nid=42111", "Category": null, "Parent URL": null}