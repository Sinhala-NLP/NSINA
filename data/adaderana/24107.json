{"Source": "Adaderana", "Timestamp": "May 9, 2012 08:37 am", "Headline": "සැකකරුවෙකු අත්අඩංගුවට ගත්තාට මහ රාත්‍රීයේ  උද්ඝෝෂණයක්", "News Content": "දිවුලපිටිය - මීරීගම ප්‍රධාන මාර්ගයේ බාඳුරාගොඩ ප්‍රදේශයේ පිරිසක් ඊයේ (08) රාත්‍රී උද්ඝෝෂණයක නිරතවූහ. මාර්ගය හරහා ගසක් කපා දමා ටයර් පුළුස්සමින් ඔවුන් මෙම උද්ඝෝෂණයේ නිරත වූ බව සඳහන් වේ. මේ හේතුවෙන් දිවුලපිටිය - මීරීගම ප්‍රධාන මාර්ගයේ වාහන ගමනාගමනයට ද බාධා පැමිණ තිබුණි. පොලිසිය විසින් සැකකරුවෙකු අත්අඩංගුවට ගැනීමට විරෝධය පළ කරමින් පිරිසක් මෙම උද්ඝෝෂණයේ නිරත වූහ. කාන්තාවක දූෂණය කිරීමට තැත් කළ අවස්ථාවේ ඇයගේ ස්වාමි පුරුෂයාට තියුණු ආයුධයකින් පහර දී බරපතළ තුවාල සිදු කළ බවට චෝදනා එල්ල වූ ප්‍රධාන සැකකරුවෙකු අත්අඩංගුවට ගැනීමට විරෝධය පළකරමින් මොවුන් උද්ඝෝෂණයේ නිරත වු බව ගම්පහ කොට්ඨාශ භාර පොලිස් අධිකාරි කේ.ඩී කුමසාරු මහතා පවසයි. අදාළ සැකකරු අද (09) අධිකරණය හමුවට ඉදිරිපත් කරන බව පොලිස් අධිකාරිවරයා කියා සිටියේය. ඊයේ (08) මධ්‍යම රාත්‍රිය පසුවන විටත් උද්ඝෝෂණකරුවන් මාර්ගය හරස් කරමින් විරෝධතාවේ නියැලුණු බව සඳහන් වේ පසුව පොලිසිය මැදිහත්වී උද්ඝෝෂණකරුවන් විසුරුවා හැරීමට කටයුතු කර තිබේ.", "URL": "https://sinhala.adaderana.lk/news.php?nid=24107", "Category": null, "Parent URL": null}