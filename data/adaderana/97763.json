{"Source": "Adaderana", "Timestamp": "October 16, 2018 11:40 am", "Headline": "රෝගී පුතා ඝාතනය කළේ යැයි මව සැකපිට අත්අඩංගුවට", "News Content": "මන්ද මානසික රෝගයෙන් පෙලුණ තරුණයෙක් සැළසුම් සහගතව ඝාතනය කළේ යැයි සැකපිට එම තරුණයාගේ මව, සුළු මව, බාල සොහොයුරා සමඟ තවත් දෙදෙනෙක් මස්කෙළිය පොලීසිය අද (16) සැක පිට අත්අඩංගුවට ගෙන තිබේ. ඉකුත් (13) රාත්‍රියේ මෙසේ ඝාතනය කර ඇත්තේ, මස්කෙළිය පොලිස් වසමට අයත් “ස්ටොක්හෝම්”,තේ වතුයායේ, ලොකු සෝලන්කන්ද කොටසේ පදිංචිව සිටි (33) හැවිරිදි නල්ලයියා රාම්කුමාර් නැමති අවිවාහක තරුණයෙකි. මෙම තරුණයා කුඩා කළ සිට මන්ද මානසික රෝගය සඳහා ප්‍රතිකාර ලබමින් පසුවූ අයෙක් බවත්, මොහුගේ මරණය සැක නොමැති බවත් නිවැසියන් පොලීසියට පවසා ඇත. සිද්ධිය සම්බන්ධයෙන් සැක සිතූ පොලීසිය මළ සිරුර ඉකුත් (14) දා දික්ඔය මූලික රේහලේ අධිකරණ වෛද්‍යවරයා වෙත පශ්චාත් මරණ පරීක්ෂණය සඳහා යොමු කිරීමෙන් අනතුරුව මෙම මරණය ඝාතනයක් බවට වෛද්‍ය වාර්තාවේ සඳහන් කර ඇති බව මස්කෙළිය පොලීසිය පවසයි. අත්අඩංගුවට ගෙන ඇති සැකකරුවන් එම ප්‍රදේශයෙම පදිංචිකරුවන් වන අතර ඔවුන් හැටන් මහේස්ත්‍රාත් අධිකරණය හමුවට ඉදිරිපත්කිරීමට නියමිතය.", "URL": "https://sinhala.adaderana.lk/news.php?nid=97763", "Category": null, "Parent URL": null}