{"Source": "Adaderana", "Timestamp": "June 27, 2013 09:13 am", "Headline": "රෝස කැකුළු නමින් නව රතු සහල් වර්ගයක් ", "News Content": "රෝස කැකුළු නමින් නව රතු සහල් වර්ගයක් සතොස අලෙවිජාලය හරහා හඳුන්වාදීමට සමූපකාර හා අභ්‍යන්තර වෙළඳ අමාත්‍යාංශය පියවර ගෙන තිබේ. නීරෝගීමත් ජනතාවක් බිහිකිරීම සහ රසායනිකයන්ගෙන් තොරව සහල් ලබාදීමේ අරමුණින් අමාත්‍ය ජොන්ස්ටන් ප්‍රනාන්දු මහතාගේ උපදෙස් මත මෙම වැඩපිළිවෙල ක්‍රියාත්මක වෙයි. දියවැඩියාව ඇතුළු බොහෝ රෝග සඳහා වෛද්‍යවරුන් රතු සහල් නිර්දේශ කිරීමත් සමඟ මේ වන විට වෙළෙඳපළේ රතු සහල් සඳහා ඉහළ ඉල්ලුමක් පවතියි. එම ඉල්ලුමට සරිලන සැපයුමක් ලබාදීම සඳහා රෝස කැකුළු නම් මෙම නව රතු සහල් වර්ගය හඳුන්වාදෙන බව සමුපකාර හා අභ්‍යන්තර වෙළෙඳ අමාත්‍යාංශය සඳහන් කරයි. සතොස සහ ලංකා සතොස අලෙවිසැල් හරහා කිලෝග්‍රෑම් එකක් රුපියල් 48ක මිලකට රෝස කැකුළු සහල් කිලෝවක් ලබාගත හැකි බව ද එම අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35282", "Category": null, "Parent URL": null}