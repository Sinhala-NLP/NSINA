{"Source": "Adaderana", "Timestamp": "August 2, 2016 12:39 pm", "Headline": "පෝට් සිටි වන්දියට නයිට් රේස් භූමියෙන් හෙක්ටයාර් 2ක්", "News Content": "ජනපති‍ මෛත්‍රිපාල සිරිසේන හා අගමැති රනිල් වික්‍රමසිංහ මහත්වරුන්ගේ චීන සංචාරවලදී නිර්මාණය වූ සුහදත්වය මත පෝට් සිටි ව්‍යාපෘතිය ප්‍රමාදවීමෙන් සිදුවූ අලාභය අය කර නොගැනීමට එම ව්‍යාපෘතිය ක්‍රියාත්මක කරන චීන සමාගම විසින් තීරණය කර ඇතැයි රජය පවසයි.කැබිනට් තීරණ දැනුම්දීම නිමිත්තෙන් අද පැවැති මාධ්‍ය හමුවේදී මේ බව අනාවරණය වූ අතර අලාභය වෙනුවට අදාළ ව්‍යාපෘති භූමියේ රාත්‍රී මෝටර් රථ ධාවන තරඟ සඳහා වෙන්කර තිබූ හෙක්ටයාර දෙකක කොටසක් එම සමාගමට ලබාදීමට එකඟතාවය පළ වී ඇත.ඒ අනූව ව්‍යාපෘතිය අත්හිටුවීම, නැවත ආරම්භ කිරීම හා ද්‍රව්‍ය අපතේ යාම යනාදි වශයෙන් එකී සමාගමට ගෙවීමට තිබූ වන්දිය ශ්‍රී ලංකා රජයට ගෙවීමට අවශ්‍ය නොවනු ඇත.අවශ්‍ය පාරිසරික නිෂ්කාෂණ ලබා ගැනීමට ශ්‍රී ලංකා වරාය අධිකාරියේ පෙර පැවැති පාලනයට නොහැකිවීම හේතුවෙන් පෝට් සිටි ව්‍යාපෘතිය අත්හිටුවීම නිසා අදාළ සමාගමට වන්දි ගෙවීමට ශ්‍රී ලංකා රජයට සිදුව තිබූ නමුත් ජනපති හා අගමැතිගේ චීන සංචාර මත එය වැළකී ගිය බව රජය පවසයි.කෙසේ වුවද එම අක්කර දෙක දෙනු ලබන්නේද අනූනව අවුරුදු බදු පදනම බවත්, සින්නක්කර අයිතිය කිසි ලෙසකින්වත් නොදෙන බවත්, එහිදී කැබිනට් ප්‍රකාශක අමාත්‍ය රාජිත සේනාරත්න මහතා පැවසීය.පෝට් සිටි ව්‍යාපෘතිය හේතුවෙන් ගුවන් යානා අදාළ භූමි කලාපයට ඉහළින් ගමන් කිරීමේදී ඉන්දීය රජයේ විරෝධයක් එල්ල වී ඇති බවත්, පැවසූ අමාත්‍යවරයා එහෙත් එම ගැටළු සියල්ල මේවන විට නිරාකරණය කරගෙන ඇති බවත්, කියා සිටියේය.මේ අතර ශ්‍රී ලංකා හමුදාව සතු පුපුරණ ද්‍රව්‍ය ජනශූන්‍ය ප්‍රදේශයක ගබඩාවක් ඉදිකර එහි ආරක්ෂිතව තැබීමට ද කැබිනට් අනුමැතිය හිමිව ඇත.ඒ අනූව ආරක්ෂක අමාත්‍යවරයා ලෙස ජනපති විසින් ඉදිරිපත් කළ යෝජනාවකට අනුමැතිය ලැබී ඇති අතර මේ යටතේ අනුරාධපුර ඔයාමඩුව ප්‍රදේශයේ ජාත්‍යන්තර ප්‍රමිතීන්ට අනූකූලව පුපුරණ ද්‍රව්‍ය ආරක්ෂිතව තැබීමේ ගබඩාවක් ඉදිකිරීමට නියමිතය.", "URL": "https://sinhala.adaderana.lk/news.php?nid=62686", "Category": null, "Parent URL": null}