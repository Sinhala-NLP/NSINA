{"Source": "Adaderana", "Timestamp": "February 6, 2013 03:19 pm", "Headline": "හලාල් වෙනුවෙන් ව්‍යාපාරිකයින්ට ඇති බලපෑම් සොයාබැලිය යුතුයි", "News Content": "සිංහල, මුස්ලිම් ගැටුම්කාරී තත්ත්වයක් වර්ධනය වීමට පවත්නා ඉඩකඩ අහුරමින් කටයුතු කළ යුතු බව විපක්ෂ නායක රනිල් වික්‍රමසිංහ මහතා පවසයි. 1915 දී සිදුවූවාක් මෙන් අවාසනාවන්ත සිදුවීමක් යළි සිදුවීම ඉඩ නොදීම රජයේ වගකීමක් බව වික්‍රමසිංහ මහතා කියා සිටියේ අද (06) පාර්ලිමේන්තුවේ දී විශේෂ ප්‍රකාශයක් සිදුකරමිනි. බෞද්ධ, ඉස්ලාම් හා ක්‍රිස්තියානි යන සෑම කොට්ඨාසයකටම බලපවත්නේ එකම නීතියක් බව ඒ මහතා අවධාරණය කළේය. මුස්ලිම් ප්‍රජාවට යම් යම් හිරිහැර අකටයුතුකම් සිදුවන්නා සේම නැගෙනහිර පළාතේ සිංහල බෞද්ධ ජනයාට ද හිරිහැර සිදුවී ඇති බවට වාර්තා වන බව ඔහු පෙන්වා දුන්නේය. හලාල් සහතික ලබාගැනීම සඳහා සිංහල ව්‍යාපාරිකයින්ට බලපෑම් ඇත්ද යන්න රජය විසින් සොයා බැලිය යුතුව ඇති බව වික්‍රමසිංහ මහතා සඳහන් කළේය. කෙසේ වෙතත් විපක්ෂ නායකවරයාගේ මෙම ප්‍රකාශයෙන් පසු රජයේ පාර්ශවය වෙනුවෙන් ඒ පිළිබඳ හෙට දිනයේ දී ප්‍රකාශයක් සිදුකිරීමට බලාපොරොත්තු වන බව සභානායක අමාත්‍ය නිමල් සිරිපාල ද සිල්වා මහතා පාර්ලිමේන්තුව හමුවේ ප්‍රකාශ කළ බව අද දෙරණ පාර්ලිමේන්තු වාර්තාකරු පැවසීය.", "URL": "https://sinhala.adaderana.lk/news.php?nid=31402", "Category": null, "Parent URL": null}