{"Source": "Adaderana", "Timestamp": "November 24, 2018 08:07 pm", "Headline": "උඩරට දුම්රිය ගමනා ගමනයට බාධා", "News Content": "තලවකැලේ සිට කොළඹ දක්වා ධාවනය වූ සේවා සපයන දුම්රියක් පීලි පැනීම හේතුවෙන් උඩරට දුම්රිය ගමනා ගමනයට බාධා පැමිණ ඇති බව නාවලපිටිය දුම්රිය පාලක මැදිරිය පැවසීය. අද (24) රාත්‍රී 7 ට පමණ සේවා සපයන දුම්රියක් හැටන් දුම්රිය ස්ථානයේදී මෙසේ පීලි පැනීමට ලක් වී තිබේ. උඩරට දුම්රිය මාර්ගයේ නඩත්තු කටයුතු කිහිපයක් සඳහා මීට දින කිහිපයකට ප්‍රථම මෙම සේවා දුම්රිය කොළඹ සිට තලවකැලේ ප්‍රදේශයට රැගෙන විත් ඇති අතර, මෙම පීලි පැනීම සිදු වී ඇත්තේ එම නඩත්තු කටයුතු අවසන් වීමෙන් පසු ආපසු කොළඹ දක්වා අද ධාවනය කරවන අතුරතුරය. නාවලපිටිය දුම්රිය පාලක මැදිරිය කියා සිටියේ එම සේවා දුම්රියේ මැදිරි කිහිපයක් ගලවා ඉවත් කිරීමෙන් අනතුරුව උඩරට දුම්රිය මාර්ගයේ දුම්රිය ගමනා ගමනයට බාධාවක් නොවන සේ දුම්රිය මාර්ගය විවෘත කරන බවයි.", "URL": "https://sinhala.adaderana.lk/news.php?nid=99733", "Category": null, "Parent URL": null}