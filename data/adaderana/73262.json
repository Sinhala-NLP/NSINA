{"Source": "Adaderana", "Timestamp": "May 18, 2017 08:33 am", "Headline": " පළාත් පාලන ඡන්ද විමසීමේ ආඥාපනත සංශෝධනයට කැබිනට් අනුමැතිය", "News Content": "පළාත් පාලන ආයතන ඡන්ද විමසීමේ ආඥාපනත සංශෝධනය කිරීමට අදාළ අවසන් කෙටුම්පතට කැබිනට් අනුමැතිය හිමිව තිබේ.මැතිවරණ කොමිෂන් සභාව විසින් ඉදිරිපත් කරනු ලැබූ කරුණු පදනම් කරගෙන පළාත් සභා හා පළාත් පාලන අමාත්‍යංශය විසින් මෙම කෙටුම්පත සකස් කර ඇති බව වාර්තා වෙයි.නීති කෙටුම්පත් සම්පාදක විසින් කෙටුම්පත් කරන ලද මෙම පනත් කෙටුම්පත අමාත්‍ය මණ්ඩල අනුකාරක සභාවක් විසින් අධ්‍යයනය කර ඇති අතර මැතිවරණ කොමිෂන් සභාව විසින් ඉදිරිපත් කරන ලද කරුණු ද සැළකිල්ලට ගෙන තිබේ.යෝජිත පනත් කෙටුම්පතේ යම් යම් වගන්ති ආණ්ඩුක්‍රම ව්‍යවස්ථාවේ පාර්ලිමේන්තුවේ විශේෂ බහුතර කැමැත්ත මත සම්මත විය යුතු බව නීතිපතිවරයා විසින් පෙන්වා දී තිබීම හේතුවෙන් එය සරළ බහුතරයකින් සම්මත කරගැනීමට හැකි වන පරිදි යළි කෙටුම්පත් කර ඇති බව වාර්තා වෙයි.ඒ අනුව අදාළ සංශෝධන පනත් කෙටුම්පත ගැසට් පත්‍රයේ පළ කර පාර්ලිමේන්තුවට ඉදිරිපත් කිරීමටත්, මැතිවරණ කොමිෂන් සභාව විසින් ඉදිරිපත් කරනු ලැබ ඇති කරුණු පදනම් කරගෙන නීති කෙටුම්පත් සම්පාදක විසින් කෙටුම්පත් කරනු ලබන වැඩිදුර සංශෝධන පාර්ලිමේන්තු කාරක සභා අවස්ථාවේදී ඇතුළත් කිරීමටත් තීරණය කර තිබේ.පළාත් සභා හා පළාත් පාලන අමාත්‍ය ෆයිසර් මුස්තාෆා මතා විසින් කැබිනට් මණ්ඩලයට ඉදිරිපත් කළ අදාළ යෝජනා සඳහා කැබිනට් අනුමැතිය හිමිව ඇති බව වාර්තා වෙයි.", "URL": "https://sinhala.adaderana.lk/news.php?nid=73262", "Category": null, "Parent URL": null}