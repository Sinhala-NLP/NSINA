{"Source": "Adaderana", "Timestamp": "August 30, 2019 11:18 pm", "Headline": "උතුරේ පානීය ජල ව්‍යාපෘතියක ඉදිකිරීම් ඇරඹෙයි", "News Content": "ශ්‍රී ලංකාව තුළ සැලසුම් කරන ලද, වැසි ජලය යොදා ගැනීමෙන් සිදු කරනු ලබන විශාලතම පානීය ජල ව්‍යාපෘතියේ ඉදිකිරීම් ආරම්භ කිරීම ජනාධිපති මෛත්‍රීපාල සිිරිසේන මහතාගේ ප්‍රධානත්වයෙන් අද (30) පෙරවරුවේ වඩමාරචිචි ප්‍රදේශයේ දී සිදු විය. යාපනය ජනතාව දීර්ඝකාලීනව මුහුණ දී සිටින පානීය ජල ගැටලූවට ස්ථීර විසඳුමක් ලෙසින් ජනාධිපතිවරයා මැදිහත්වීමෙන් මෙම ව්‍යාපෘතිය ක්‍රියාත්මක කෙරෙන අතර වැය කෙරෙන මුදල රුපියල් බිලියන 02කි. වාරිමාර්ග දෙපාර්තමේන්තුව මඟින් ක්‍රියාවට නංවනු ලබන ව්‍යාපෘතිය වසර 2කින් අවසන් කිරීමට නියමිතය. මෙහි ඉදිකිරීම් ආරම්භ කිරීමේ අවස්ථාවට අමාත්‍ය පී.හැරිසන්, උතුරු පළාත් ආණ්ඩුකාර සුරේන් රාඝවන් යන මහත්වරුන් සහ පළාතේ මහජන නියෝජිතයන් සහ රාජ්‍ය නිලධාරින් රැසක් එක්ව සිටියහ. මේ අතර යාපනය චුන්නාකම් ප්‍රදේශයේ අද ආරම්භ කෙරුණු ජාත්‍යන්තර උතුරු දියවර සම්මන්ත්‍රණයේ සමාරම්භක අවස්ථාවට ද ජනාධිපතිවරයා එක් විය.", "URL": "https://sinhala.adaderana.lk/news.php?nid=117903", "Category": null, "Parent URL": null}