{"Source": "Adaderana", "Timestamp": "March 12, 2012 05:46 pm", "Headline": "කහවත්ත ඝාතකයින් එදා අත්අඩංගුවට ගත්තානම් මේ තරම් සාක්ෂි ලැබෙන්නේ නෑ", "News Content": "කිසියම් අපරාධයක් සම්බන්ධයෙන් පුද්ගලයකු අත්අඩංගුවට ගත් පමණින් වැරදිකරුවකු නොවන බවත්,එකී පුද්ගලයා වැරදිකරුවකු බවට පත්වන්නේ නිසි අධිකරණ තීන්දුවකින් පමණක් බවත් පොලිස්පති එන්.කේ ඉලංගකෝන් මහතා පවසයි. එබැවින් ජනතාව විසින් නීතිය අතට ගෙන සැකකරුවන්ට දඬුවම් පැමිණවීමට උත්සාහ දැරීම කිසිසේත්ම අනුමත කළ නොහැකි බව හෙතෙම කියා සිටියේ අද කොළඹ පැවති මාධ්‍ය හමුවකට සහභාගීවෙමිනි. කහවත්ත ද්විත්ව පුද්ගල ඝාතනයට අදාළව ප්‍රධාන සැකකරුගේ නිවස ගිනි නොතැබුවේනම් එකී ඝාතනයට අදාළව තවත් වැදගත් සාක්ෂි සොයාගත හැකිවෙනු ඇති බවත්, එසේ වීනම් එය පරීක්ෂණ කටයුතු වලට සහයක් වනු ඇති බවත් ඔහු පෙන්වා දුන්නේය. මේවන විට අපරාධ පරීක්ෂණ දෙපාර්තමේන්තුව විසින් එම ද්විත්ව පුද්ගල ඝාතනයට අදාළ පිහිය සොයාගෙන ඇති බවත්,එය ඩී.එන්.ඒ පරීක්ෂණය සඳහා යොමුකර ඇති බවත් පොලිස්පතිවරයා කියා සිටියේය. කහවත්ත ඝාතන සිදුවීමට හා පොලීසියේ පරීක්ෂණ කටයුතු වලට අදාළව ඇතැම් මාධ්‍ය මගින් පළ වූ තොරතුරු සත්‍ය නොවන බවත්,එහි පරීක්ෂණ කටයුතු සඳහා කිසිදු දේශපාලන ඇඟිලිගැසීමක් සිදුනොවූ බවත්,ඉදිරියටත් එකී පරීක්ෂණ නිසි පරිදි සිදුවන බවත් ඔහු සඳහන් කළේය. කහවත්ත ඝාතනය සිදුවීමෙන් පසු ඇසින් දුටු සාක්ෂි කිසිවක් නොතිබීමෙන් හා පරීක්ෂණ සාක්ෂි මත පමණක් යැපෙන්නට සිදුවීමෙන් එකී පරීක්ෂණ කටයුතු වල ප්‍රතිඵල ගැනීමට තරමක් ප්‍රමාදවීම ‍නොවැළැක්විය හැක්කක් බව හෙතෙම අවධාරණය කළේය. අපරාධය සිදුවීමෙන් දින කිහිපයකට පසුව දැනට අත්අඩංගුවේ පසුවන මෙම ඝාතනයේ ප්‍රධාන සැකකරු රාජු සහ ඔහු‍ගේ බිරිඳගෙන් ප්‍රශ්න කිරිම් කළද ඔවුන් එකී චෝදනා ප්‍රතික්ෂේප කළ බවත්,ඒ මොහොතේ ඔවුන් අත්අඩංගුවට ගත්තේ නම් මේ තරම් සාක්ෂි ප්‍රමාණයක් එකතු නොවනු ඇති බවත් කියා සිටි පොලිස්පතිවරයා සැකකරුවන් අත්අඩංගුවට ගැනීමට පමාවීමෙන් පරීක්ෂණ කටයුතු වලට බාධාවක් නොවුණු බවත් කියා සිටියේය. ජනවාරි 31 වන දින අදාළ ඝාතනය සිදුවූවද මාර්තු මස 07 වන දින වනවිට සැකකරුවන් අත්අඩංගුවට ගැනීමට පොලීසියට හැකිවූ බවත්,ඝාතනයට හේතුව සැකකරුවන් තමන්ගේ මත්කුඩු ජාවාරමකට අදාළව ඇතිකරගත් සැකයක් බවත් පොලිස්පතිවරයා පෙන්වා දුන්නේය. මෙම ඝාතනයට අදාළ බවට චෝදනා ලබා ඇති ප්‍රාදේශීය සභා මන්ත්‍රීවරයාගේ පුතුද මත්කුඩු ජාවාරමට අදාළව රක්ෂිත බන්ධනාගාරයේ පසුවන බව පිළිගත් පොලිස්පතිවරයා මාධ්‍යවේදියකු විසින් අසන ලද ප්‍රශ්නයකට පිළිතුරු දෙමින් ඝාතනයට අදාළව පරීක්ෂණ කටයුතු පළමුව සිදුකොට මත් කුඩු වලට අදාළව පසුව පරීක්ෂණ සිදුකරන බව පැවසීය. කහවත්ත ද්විත්ව පුද්ගල ඝාතනයට අදාළව සැකකරුවන් විසින් සිදුකරන ලද පාපොච්ඡාරණයන් මේවන විට පරීක්ෂණ මගින්ද තහවුරු වී ඇති බව සඳහන් කළ පොලිස්පතිවරයා පරීක්ෂණ කටයුතු වලට බාධා පැමිණිය හැකි බැවින් එකී පාපොච්ඡාරණයන් පිළිබඳ මාධ්‍යයට හෙළිදරව් කළ නොහැකි බව වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22751", "Category": null, "Parent URL": null}