{"Source": "Adaderana", "Timestamp": "September 20, 2019 09:22 am", "Headline": "බිහිසුණු යුද්ධයක් ගැන ඉරානය අනතුරු අඟවයි", "News Content": "අමෙරිකානු රාජ්‍ය ලේකම් මයික් පොම්පියෝ සෞදි අරාබියේ සංචාරයක නිරත වෙයි. එරට තෙල් ගබඩා පර්යන්ත දෙකකට එල්ල වූ ප්‍රහාරයෙන් අනතුරුව ගතයුතු ඉදිරි ක්‍රියාමාර්ග සම්බන්ධයෙන් ඔහු සෞදි බලධාරීන් සමඟ සාකච්ඡා පැවැත්වීමට නියමිතයි. අර්බුදකාරී වාතාවරණය මධ්‍යයේ අමෙරිකානු රාජ්‍ය ලේකම් මයික් පොම්පියෝ සෞදි අරාබියේ සංචාරයකට සහභාගී වී තිබේ. එරට පිහිටි තෙල් ගබඩා පර්යන්ත දෙකකට එල්ල වූ ප්‍රහාරයෙන් අනතුරුව ඔහු එම සංචාරයට එක්ව සිටීම විශේෂත්වයක්. සති අන්තයේදී එල්ල වූ ප්‍රහාරය හේතුවෙන් සෞදි අරාබියේ දෛනික බොරතෙල් නිෂ්පාදනය අඩකින් පහත වැටණි. ප්‍රහාරයේ වගකීම යේමනයේ හූති සටන්කාමීන් භාරගත්තත් මේ වනවිට ඒ සම්බන්ධයෙන් චෝදනා එල්ල වන්නේ ඉරානයටයි. කෙසේ වෙතත් තවමත් තමන්ට එරෙහිව එල්ල වන චෝදනා පිළිගැනීමට ඉරානය සූදානම් නැහැ. එම ප්‍රහාරය යුදමය ක්‍රියාවක් බව අමෙරිකානු රාජ්‍ය ලේකම් මයික් පොම්පියෝ පවසයි. එමෙන්ම ඊට එරෙහිව ප්‍රතිචාර දැක්විය යුතු ආකාරය සම්බන්ධයෙන් සෞදි අරාබිය සහ සෙසු ගල්ෆ් රාජ්‍යයන් සමග සාකච්ඡා කරන බවද ඔහු පවසා සිටියේය. මේ අතර සිය භූමිය අමෙරිකාවේ හෝ සෞදි අරාබියේ ප්‍රහාරයක ඉලක්කය වන්නේනම් එය සියලු දෙනාගේ ශක්තිය හා සම්පත් වැයවන යුද්ධයක ආරම්භය වනු ඇති බවට ඉරාන විදේශ කටයුතු අමාත්‍ය ජවාඩ් සරිෆ් අනතුරු අඟවා තිබේ. ඔහු වැඩිදුරටත් පවසන්නේ නු ජනාධිපති ඩොනල්ඩ් ට්‍රම්ප් යුද්ධයකට පොළඹවා ගැනීමේ ප්‍රයෝගයක් සුක්ෂම අයුරින් ක්‍රියාත්මක ආකාරය පෙනී යන බවයි. අමෙරිකානු රාජ්‍ය ලේකම්වරයා සහ සෞදි ඔටුන්න හිමි කුමාරයා එහි පාර්ශවකරුවන් බවද ඔහු පෙන්වා දී තිබේ. කෙසේ වෙතත් අර්බුදය උත්සන්න වීම වළක්වා ගැනීමට සිය කලාපීය ප්‍රතිවාදීන් වන සෞදි අරාබිය සහ එක්සත් අරාබි එමීර් රාජ්‍යය සමග සාකච්ඡා කිරීමට සූදානම් බව ඉරාන විදේශ අමාත්‍යවරයා පවසයි. කෙසේ වෙතත් සම්බාධක ඉවත් කරන තුරු ඉරානය සහ අමෙරිකාව අතර කිසිදු සාකච්ඡාවක් නොපැවැත්වෙන බව ඔහු දැඩිව අවධාරණය කළේය. මේ අතර ප්‍රහාරයෙන් අනතුරුව සෞදි ගුවන් ආරක්ෂණ පද්ධතිවල ආරක්ෂාව පිළිබඳව සෞදි බලධාරීන් ගේ දැඩි අවධානයක් යොමුව තිබේ. නවීන තාක්ෂණය මුසුවූ ප්‍රහාරය එම පද්ධති අබිබවා යාමට සමත් වී තිබීම ඊට හේතුවයි. ඒ අනුව ඔවුන් සිය ආරක්ෂක පද්ධතීන්වල වෙනස්කම් ඉදිරියේදී සිදුකිරීමට නියමිත අතර පූර්ව ආරක්ෂාව පිළිබඳව සැළකිලිමත් වෙමින් රියාද් අගනුවර කේන්ද්‍ර කරගෙන ක්‍රියාත්මක වූ අනතුරු ඇඟවීමේ අභ්‍යාසයක දර්ශන විදෙස් මාධ්‍ය මෙලෙස වාර්තා කළේය.", "URL": "https://sinhala.adaderana.lk/news.php?nid=119548", "Category": null, "Parent URL": null}