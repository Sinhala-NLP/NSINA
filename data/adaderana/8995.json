{"Source": "Adaderana", "Timestamp": "June 14, 2010 10:47 am", "Headline": "අහිමි වූ මුදල් යළි ජල මණ්ඩලයට ", "News Content": "මේ ව‍සරේ මුල් මාස 5 තුළ පමණක් තම ආයතනයට අහිමි වූ ආදායම වශයෙන් රුපියල් මිලියන 7 කට ආසන්න මුදල් ප්‍රමාණයක් අය කර ගැනීමට ජල සම්පාදන හා ජලාපවහන මණ්ඩලය සමත් වී තිබේ. නීතිවිරෝධී ජල සැපයුම් මාර්ග ඔස්සේ ලබාගත් ජලය වෙනුවෙන් මෙම මුදල් අය කරගෙන ඇති බව එම මණ්ඩලය පවසයි. එවැනි අනවසර ජල සම්බන්ධතා 470ක් මේ වසර තුළදී පමණක් අනාවරණය කර ගැනීමට හැකි වු බව ජල සම්පාදන මණ්ඩලයේ ප්‍රකාශකයෙකු සඳහන් කළේය. මණ්ඩලය සිදුකළ වැටලීම් 4,600 අතරින් මෙම අනවසර ජල සැපයුම් අනාවරණය කර ගැනීමට හැකි වී තිබේ. අනවසර ජල සැපයුම් ලබාගත් ස්ථාන අතරට වාණිජ ආයතන නිවාස ඇතුළු තවත් ආයතන ගණනාවක් ඇතුළත් වන බව වාර්තා වේ. මේ හේතුවෙන් ජල සම්පාදන මණ්ඩලයට අහිමි වු ආදායම රුපියල් මිලියන 12කට ආසන්න බවට ගණනය කර තිබේ.", "URL": "https://sinhala.adaderana.lk/news.php?nid=8995", "Category": null, "Parent URL": null}