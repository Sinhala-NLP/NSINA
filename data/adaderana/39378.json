{"Source": "Adaderana", "Timestamp": "December 6, 2013 04:13 pm", "Headline": "විදුහල්පති යකඩෙන් හම්බකරලා?", "News Content": "පුත්තලම ආනන්ද ජාතික පාසලේ විදුහල්පතිවරයා පුත්තලම පොලීසියේ අපරාධ විමර්ශන අංශය විසින් අත්අඩංගුවට ගෙන තිබේ. අද (06) සවස මෙම අත්අඩංගුවට ගැනීම සිදුව ඇති බව අප වාර්තාකරු කියයි. මෙසේ අත්අඩංගුවට ගෙන ඇත්තේ සුමනසිරි අමරසිංහ නම් අයෙකි. කල්පිටිය අල් අක්ෂා ජාතික පාසලේ සිට පුත්තලම ආනන්ද ජාතික පාසල වෙත ගෙන ආ බව කියන පාසල් උපකරණ වල තිබූ යකඩ තොගයක් හොර රහසේ අලෙවි කර ඇති බවට ලැබී තිබු පැමිණිල්ලකට අනුව මෙම අත්අඩංගුවට ගැනීම සිදු කර ඇතැයි අප වාර්තාකරු කියයි. පුත්තලම ආනන්ද ජාතික පාසලේ දරුවෙකුගේ මවක් හෝ පියෙකු විසින් මෙම පැමිණිල්ල සිදු කර තිබී ඇත. ඒ සම්බන්ධයෙන් පරීක්ෂණ සිදු කර ඇති පුත්තලම පොලීසියේ අපරාධ විමර්ශන අංශය අදාළ යකඩ තොගය මිළලදී ගත් බව කියන පුත්තලම - තිල්අඩිය ප්‍රදේශයේ පදිංචි පරණ යකඩ මිලදී ගන්නා පුද්ගලයෙකුගෙන්ද ප්‍රකාශ ලබා ගෙන ඇත. අදාළ යකඩ තොගය සැකකාර විදුහල්පතිවරයා විසින් රුපියල් 35,000 ක මුදලකට අලෙවි කර ඇති බව මුලික විමර්ශණ වලදී හෙළිවී ඇති බව පොලීසිය කියයි. පුත්තලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39378", "Category": null, "Parent URL": null}