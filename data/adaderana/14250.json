{"Source": "Adaderana", "Timestamp": "February 16, 2011 08:37 am", "Headline": "2600 වෙනි සම්බුද්ධ ජයන්තියට රජයේ දායකත්වය ප්‍රශංසනීයයි", "News Content": "2600 වැනි ශ්‍රී සම්බුද්ධ ජයන්තිය සඳහා රජය ගෙන යන වැඩපිළිවෙළ තුළින් දේශීය මෙන්ම ජාත්‍යන්තර වශයෙන් බෞද්ධ පිබිදීමක් ඇති වී ඇති බව ත්‍රෛනිකායික මහා සංඝරත්නය අවධාරණය කර සිටියි. ජය ශ්‍රී මහා බෝධීන් වහන්සේගේ ශාඛාවක් දඹදිවට වැඩම කරවීම පිළිබඳව දැනුම් දීමට ඊයේ සන්ධ්‍යාවේ අග්‍රාමාත්‍ය නිල නිවසට රැස් වූ මහා සංඝරත්නය අග්‍රාමාත්‍යවරයා හමුවේ මේ බව අවධාරණය කර සිටින ලදී. මෙහි දී කැලණිය විශ්ව විද්‍යාලයේ කුලපති අචාර්ය පූජ්‍ය වැලමිටියාවේ කුසලධම්ම නායකහිමි‍පාණන් ප්‍රමුඛ මහාසංඝරත්නය අවධාරණය කර සිටියේ ජය ශ්‍රී මහා බෝධීන් වහන්සේගේ ශාඛ්‍යාවක් යළි දඹදිවට වැඩම කරවීම ඓතිහාසික සිද්ධියක් වන බවයි. රජයක් ලෙස 2600 වැනි ශ්‍රී සම්බුද්ධ ජයන්තිය උත්කර්ෂවත් අන්දමින් සැමරීම සඳහා ප්‍රමුඛතාවය ලබා දීමට කටයුතු යොදා ඇති බව එම අවස්ථාවේ දී අදහස් දැක් වූ අග්‍රාමාත්‍ය දී.මු ජයරත්න මහතා සඳහන් කළේය. එම කාර්යය සාර්ථක කර ගැනීම සඳහා මහා සංඝරත්නයේ අවවාද උපදෙස් අත්‍යවශ්‍ය බව ද අග්‍රාමාත්‍යවරයා මෙහි දී කියා සිටියේය.", "URL": "https://sinhala.adaderana.lk/news.php?nid=14250", "Category": null, "Parent URL": null}