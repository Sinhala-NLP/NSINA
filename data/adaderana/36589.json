{"Source": "Adaderana", "Timestamp": "August 13, 2013 07:35 am", "Headline": "විශේෂ කීට විද්‍යා සමීක්ෂණ වැඩසටහනක්", "News Content": "දිවයිනේ ඩෙංගු රෝගීන් බහුලව වාර්තා වන ප්‍රදේශ 12ක විශේෂ කීට විද්‍යා සමීක්ෂණ වැඩසටහනක් සිදුකිරීමට සෞඛ්‍ය අමාත්‍යාංශය තීරණය කර තබේ. ඩෙංගු මදුරු ඝණත්වය පහත දැමීම සඳහා අගෝස්තු මස 15 වන දින සිට මෙම වැඩසටහන ක්‍රියාත්මක කිරීමට නියමිත බව සෞඛ්‍ය සේවා, කීට විද්‍යා සහකාර නිලධාරී සංගමයේ ලේකම් නජිත් සුමනසේන මහතා සඳහන් කළේය. ජ්‍යෙෂ්ඨ කීට විද්‍යා නිලධාරීන්ගේ සහයෝගය මත පුහුණු කීට විද්‍යා නිලධාරීන් යොදා ගෙන අගෝස්තු මස 31 වන දින දක්වා මෙම වැඩසටහන සිදුකරන බව සුමනසේන මහතා පැවසූවේය. කොළඹ, ගම්පහ, කළුතර ඇතුළු ඩෙංගු රෝගීන් බහුලව වාර්තා වන ප්‍රදේශ 12ක් මේ සඳහා හඳුනාගෙන තිබේ. මේ වසරේ වැඩිම ඩෙංගු රෝගීන් පිරිසක් ජුලි මාසයේ වාර්තා වී ඇති බැවින් මදුරු ඝණත්වය පාලනය කිරීම තුළින් ඩෙංගු රෝගය ව්‍යාප්ත වීම අවම කිරීම මෙම වැඩසටහනේ අරමුණ බව සෞඛ්‍ය සේවා කීට විද්‍යා සහකාර නිලධාරීන්ගේ සංගමයේ ලේකම් නජිත් සුමනසේන මහතා සඳහන් කරන ලදී.", "URL": "https://sinhala.adaderana.lk/news.php?nid=36589", "Category": null, "Parent URL": null}