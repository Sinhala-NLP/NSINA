{"Source": "Adaderana", "Timestamp": "August 3, 2017 09:06 am", "Headline": "රුසියාවට එරෙහි සම්බාධක පැනවීමට ට්‍රම්ප් අත්සන් තබයි", "News Content": "අමෙරිකානු ජනාධිපති ඩොනල්ඩ් ට්‍රම්ප් රුසියාවට එරෙහි සම්බාධක පැනවීම සම්බන්ධයෙන් වූ පනතකට අත්සන් තබා තිබේ. ධවල මන්දිරයේදී අදාළ පනත සඳහා අත්සන් කර ඇති බව විදෙස් මාධ්‍ය වාර්තා කළේය. එම පනත මගින් උතුරු කොරියාව සහ ඉරානයට ද සම්බාධක පනවා ඇති බව සඳහන් වෙයි. කෙසේවෙතත් රුසියානු අග්‍රාමාත්‍ය දිමිත්‍රි මැද්වදෙව් ප්‍රකාශ කර ඇත්තේ රුසියාව මත පූර්ණ වශයෙන් වෙළඳ තහනමක් මෙමගින් පැනවීමට අමෙරිකාව පියවර ගෙන ඇති බවයි. ඇමරිකානු කොංග්‍රසය විසින් සම්මත කරනු ලැබූ අදාළ පනතට ඩොනල්ඩ් ට්‍රම්ප් මීට පෙර කැමැත්ත පළ කර නොතිබූ බවද වාර්ත වෙයි. කෙසේවෙතත් ඇමරිකානු රාජ්‍ය ලේකම් රෙක්ස් ටෙලර්සන් පවසා ඇත්තේ අදාළ පනත සම්බන්ධයෙන් ඇමරිකානු ජනාධිපතිවරයාගේ සතුටක් නොමැති බවයි.", "URL": "https://sinhala.adaderana.lk/news.php?nid=75918", "Category": null, "Parent URL": null}