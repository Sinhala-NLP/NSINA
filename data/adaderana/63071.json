{"Source": "Adaderana", "Timestamp": "August 15, 2016 12:44 pm", "Headline": "අශ්වයා ගිය පසු ඉස්තාලය වසදමා වැඩක් නෑ", "News Content": "අතුරුදන්වූවන් සෙවීමේ කාර්යාලයක් පිහිටුවීමේ පනත බටහිරට දුන් පොරොන්දුවක් බවත්, එය කඩිමුඩියේ සම්මත කරගනු ලැබුවේද එක්සත් ජාතීන්ගේ මහලේකම් බැංකි මූන් ළඟදීම ශ්‍රී ලංකාවට පැමිණීමට නියමිත හේතුවෙන් බවත්, ජාතික සංවිධාන එකමුතුව පවසයි.අද පැවැති මාධ්‍ය හමුවකදී එහි කැඳවුම්කරු ආචාර්ය ගුණදාස අමරසේකර මහතා පැවසුවේ මෙම පනත වැළැක්වීමට ශ්‍රේෂ්ඨාධිකරණයට ගොස් මූලික අයිතිවාසිකම් පෙත්සමක් ඉදිරිපත් කිරීමට තිබූ බවත්, ඒකාබද්ධ විපක්ෂය එය නොකළ බවත්, මේ නිසා අශ්වයා ගිය පසු ඉස්තාලය වසා දමා වැඩක් නෑ යනුවෙනි.එම මාධ්‍ය හමුව ඇමතු බෙංගමුවේ නාලක හිමියන් පැවසුවේ 88/89 කාලයේදී සිදුවූ දෑ ගැන සොයාගැනීමට එම පනතින් හැකිවන බව ජවිපෙ කියා ඇති බවත්, එසේ කිරීමට ඔවුන් මෙතරම් කාලයක් බලා සිටියේද ඇයිද යන්නත්, රෝහණ විජේවීරගේ මරණය, බටලන්ද කොමිසම ගැන සෙවීමටවත් ඔවුන්ට උනන්දුවක් නොතිබූ බවත්ය.ජනාධිපතිවරයා විවාදයකට පැමිණෙන්නැයි අභියෝග කර ඇති බවත්. ජාත්‍යන්තරයට අවශ්‍ය පරිදි කටයුතු කරන ජාත්‍යන්තර අශූචී තවරාගත් අය සමග විවාද කිරීමට නොයන බවත්, උන්වහන්සේ ප්‍රකාශ කළේය.මාධ්‍ය හමුවට එක්වූ ජාතික සංවිධාන එකමුතුවේ විධායක සභික වෛද්‍ය වසන්ත බණ්ඩාර මහතා පැවසුවේ ‍අතුරුදන්වූවන් ගැන සෙවීමට පොලීසිය කාර්යක්ෂම නැති නම් FCIDට වැනි කාර්යංශයක් ස්ථාපිත කිරීමට හැකියාව ඇති බවයි.තවදුරටත් ඒකාබද්ධ විපක්ෂය ව්‍යවස්ථා සම්පාදක මඩුල්ලේ නොසිටිමින් ඉන් ඉවත්ව ඊට එරෙහිව ක්‍රියාකළ යුතු බවද ඒ මහතා කියා සිටියේය.", "URL": "https://sinhala.adaderana.lk/news.php?nid=63071", "Category": null, "Parent URL": null}