{"Source": "Adaderana", "Timestamp": "September 16, 2019 08:49 am", "Headline": "ඇඹුල්ගම වෙඩි තැබීම අපරාධ කල්ලි 2ක් අතර ගැටුමක ප්‍රතිඵලයක්", "News Content": "හංවැල්ල ඇඹුල්ගම මංසන්ධියේදී ඊයේ රාත්‍රියේ සිදුවූ වෙඩි තැබීමකින් එක් අයෙකු මිය ගොස් තවත් දෙදෙනෙකු තුවාල ලබා ඇත. සංවිධානාත්මක අපරාධ කල්ලි දෙකක් අතර සිදුවූ ගැටුමක ප්‍රතිඵලයක් ලෙස මෙම වෙඩි තැබීම සිදුව ඇති බවයි පොලිසිය පවසන්නේ. ඊයේ රාත්‍රී 9.15 ට පමණ මෙම වෙඩි තැබීම සිදුවුණි. අවිස්සාවේල්ල - කොළඹ ප්‍රධාන මාර්ගයේ හංවැල්ල ඇඹුල්ගම මංසන්ධියේදී මෝටර් රථයකින් පැමිණි දෙදෙනෙකුට වෑන් රථයකින් පැමිණි පිරිසක් විසින් වෙඩි තබා ඇති බව අප වාර්තාකරු පැවසුවේය. වෙඩි තැබීමෙන් මෝටර් රථයේ පැමිණි එක් අයෙකු මිය ගොස් තවත් දෙදෙනෙකු තුවාල ලැබුවේය. මිය ගොස් ඇත්තේ 23 හැවිරිදි රණාල ජල්තර ප්‍රෙද්ශයෙ පදිංචිව සිටි බෙලිහුල්ලගේ ගෙදර සුරේෂ් රුවන්ත ගුණසිංහ නොහොත් චූටි මල්ලි නමැති අපරාධ කල්ලි සාමාජිකයා බවට හඳුනාගෙන ඇතැයි පොලිසිය පවසයි. වෙඩි තැබීමෙන් තුවාල ලැබූ මෝටර් රථයේ පැමිණි අනෙක් පුද්ගලයා හෝමාගම මූලික රෝහලට ඇතුළත් කර ඇති අතර අසළ වෙළෙඳසැළක සිටි පුද්ගලයෙකුද තුවාල ලබා අවිස්සාවේල්ල මුලික රෝහලට ඇතුළත් කෙරුණි. සිද්ධිය සම්බන්දයෙන් හංවැල්ල සහ නවගමුව පොලිස් ස්ථාන වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=119197", "Category": null, "Parent URL": null}