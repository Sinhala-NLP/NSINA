{"Source": "Adaderana", "Timestamp": "July 5, 2011 08:56 am", "Headline": "සරසවි සිසු ඉංග්‍රීසි හා තොරතුරු තාක්ෂණ පාඨමාලාව 17 ඇරඹෙයි", "News Content": "මෙවර විශ්ව විද්‍යාලයට තේරී පත් වූ සිසුන් සඳහා ලබා දෙන ඉංග්‍රීසි සහ තොරතුරු තාක්ෂණ පාඨමාලාව මේ මස 17 වැනි දින ආරම්භ වීමට නියමිතය. මාස 3ක කාලයක් මෙම පාඨමාලාව පැවැත්වෙන බව උසස් අධ්‍යාපන අමාත්‍යාංශ ලේකම් ආචාර්ය සුනිල් ජයන්ත නවරත්න මහතා ප්‍රකාශ කළේය. නායකත්ව පුහුණූවේ දෙවන අදියර මේ මස 7 වැනි දින අවසන් වන අතර ‍ඉන් අනතුරුව මෙම පාඨමාලා කටයුතු ආරම්භ කිරීමට සැලසුම් කර ඇති බව ලේකම්වරයා සඳහන් කළේය. දිවයින පුරා සෑම දිස්ත්‍රික්කයකම අදාළ ඉංග්‍රීසි සහ තොරතුරු තාක්ෂණ පාඨමාලා පැවැත්වීමට නියමිතව තිබේ. මෙවර විශ්ව විද්‍යාල සඳහා තේරී පත් වී ඇති විසි දෙදහස් පන්සියයකට අධික සිසුන් පිරිසක් මෙම පාඨමාලාව සඳහා සුදුසුකම් ලබා ඇතැයි සුනිල් ජයන්ත නවරත්න මහතා ප්‍රකාශ කළේය. විශ්ව විද්‍යාල සිසුන්ගේ ඉංග්‍රීසි දැනුම සහ පරිගනක දැනුම ඉහළ නැංවීමේ අරමුණින් මෙම වැඩසටහන උසස් අධ්‍යාපන අමාත්‍යාංශය විසින් හඳුන්වා දී ඇත.", "URL": "https://sinhala.adaderana.lk/news.php?nid=17194", "Category": null, "Parent URL": null}