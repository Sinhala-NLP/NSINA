{"Source": "Adaderana", "Timestamp": "July 26, 2013 08:33 am", "Headline": "ගව ඝාතකාගාරය වටලයි ", "News Content": "ඔරුගොඩවත්ත ප්‍රදේශයේදී සත්ව ගොවිපළක් මුවාවෙන් ගව ඝාතකාගාරයක් පවත්වාගෙන ගිය සැකකරුවන් තිදෙනෙකු අත්අඩංගුවට ගෙන තිබේ. කොළඹ අපරාධ කොට්ඨාසය මගින් ඊයේ(25) පස්වරුවේ වැටලීම සිදුකරන ලදී. සත්ව හිංසා ඇතිවන පරිදි සතුන් ගාල් කර තැබීම සහ මරණයට කැපවූ සතුන් නිදහස් කිරීමට අලෙවි කිරීමේදී අධික මුදලක් ලබා ගැනීම සම්බන්ධයෙන් ද සැකකරුවන්ට එරෙහිව චෝදනා එල්ල වී ඇත. එම ස්ථානයේ සිටි එළගවයින් 51 දෙනෙකු , එළුවන් 70 දෙනෙකු , බැටළුවන් 31 දෙනෙකු , සහ ගිනි කුකුළන් දෙදෙනෙකු ඇතුළු සතුන් 154 දෙනෙකු පොලිස් භාරයට ගෙන තිබේ. සැකකරුවන් ග්‍රෑන්ඩ්පාස් පොලීසිය විසින් අද(26) මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=36108", "Category": null, "Parent URL": null}