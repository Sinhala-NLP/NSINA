{"Source": "Adaderana", "Timestamp": "April 19, 2011 10:36 am", "Headline": "පුද්ගලික රෝහල්වල මාතෘ මරණ ගැන පරීක්ෂණ පැවැත්වීමටත් නීති සැකසෙයි", "News Content": "පුද්ගලික රෝහල්වල සිදුවන දරු උපත්වලදී මව මියයෑමේ සිදුවීම් සම්බන්ධයෙන් පරීක්ෂණ පැවැත්වීම සඳහා අවශ්‍ය නීති රෙගුලාසි පුද්ගලික වෛද්‍ය ආයතන නියාමන පනතට ඇතුළත් කිරීමට සෞඛ්‍ය අමාත්‍යාංශය තීරණය කර තිබේ. පුද්ගලික වෛද්‍ය ආයතන සංවර්ධන ඒකකයට මේ සම්බන්ධයෙන් සෞඛ්‍ය අමාත්‍යවරයා විසින් උපදෙස් ලබා දී ඇති බව සෞඛ්‍ය අමාත්‍යාංශය ප්‍රකාශ කරනු ලැබීය. රජයේ රෝහලක දී දරු ප්‍රසූතියක් සිදුවන අවස්ථාවක මව මියයෑමේ සිදුවීමක් සිදුවුවහොත් ඒ පිළිබඳ විශේෂ විමර්ශනයක් පවත්වා තොරතුරු වාර්තා කිරීමක් සිදුවුව ද පුද්ගලික රෝහල්වල එවන් දෙයක් සිදුවන්නේ නැත. එම තත්ත්වය වළක්වාලීම සඳහා මෙම පියවර ගෙන ඇති බව සෞඛ්‍ය අමාත්‍යාංශය පෙන්වාදෙයි. වසරකට මෙරට දරු උපත් තුන් ලක්ෂ 25,000 ක් පමණ සිදුවෙයි. දරු උපත් ලක්ෂයකට මාතෘ මරණ 36 ක් මෙරට තුළ වාර්තා වන අතර එය දකුණු ආසියාවේ අවම මාතෘ මරණ අනුපාතය ද වේ. මෙම තත්ත්වය තවදුරටත් අවම කිරීමට සහ පුද්ගලික රෝහල් පිළිබඳව මහජනතාවගේ විශ්වාසය ගොඩනැගීමේ අරමුණින් මෙම වැඩපිළිවෙළ ක්‍රියාත්මක කරන බව සෞඛ්‍ය අමාත්‍යාංශ ප්‍රකාශ කරනු ලැබීය.", "URL": "https://sinhala.adaderana.lk/news.php?nid=15561", "Category": null, "Parent URL": null}