{"Source": "Adaderana", "Timestamp": "October 30, 2013 07:27 am", "Headline": " පොදුරාජ්‍ය මණ්ඩලයීය සමුළුවට සමගාමීව සුදු වෑන් කතන්දරයක්", "News Content": "ඉන්දීය ජාතික චිත්‍රපට අධ්‍යක්ෂවරියක විසින් ශ්‍රී ලංකාව සම්බන්ධයෙන් වාර්තා චිත්‍රපටයක් නිපදවා තිබේ. ලීනා මනිමේකලායි නැමත්තිය විසින් අධ්‍යක්ෂණය කර නිෂ්පාදනයද කරන ලද මෙම චිත්‍රපටය “වයිට් වෑන් ස්ටෝරිස්“ ලෙස නම් කර ඇති බව සඳහන්ය. ශ්‍රී ලංකාවේ සිදුවූවා යැයි කියන අතුරුදන් විම්, පැහැරගැනීම් ඇතුළු මානව හිමිකම් කඩවීම් මීට පාදක වී ඇති බව වාර්තා වේ. පැය දෙකක කාලයක් දිවෙන මෙම වාර්තා චිත්‍රපටය නිෂ්පාදනය කර ඇත්තේ ද ලීනා මනිමේකලායි විසිනි. ලීනා මනිමේකලායි චෙන්නායි හි ජීවත් වන්නියක වන අතර කිවිඳියක් මෙන්ම කාන්තා හිංසනයට එරෙහි සිවිල් සමාජ ක්‍රියාකාරිණියක් ද වන බව පැවසෙයි. මෙම චිත්‍රපටය ලබන මසදී එංගලන්තයේ චැනල් ෆෝ නාලිකාව මඟින් විකාශය කිරීමට නියමිත බව සඳහන්ය. මීට අමතරව අමෙරිකාවේ ජාත්‍යන්තර සී.එන්.එන් නාලිකාව සහ ඔස්ට්ට්‍රේලියානු ඒ.බි.සි නාලිකාව ඔස්සේ විනාඩි 12ක කාලයක් මෙම වාර්තා චිත්‍රපටය පිළිබඳ සැකසුණු වැඩසටහනක් විකාශය කිරීමට නියමිත බව ඉන්දීය මාධ්‍ය වාර්තා කරයි. ලබන මස පැවැත්වීමට නියමිත පොදු රාජ්‍ය මණ්ඩලයීය රාජ්‍ය නායක සමුළුව ඉලක්ක කර ගනිමින් මෙම “වයිට් වෑන් ස්ටෝරීස් “ නැමති චිත්‍රපටය නිපදවා විකාශය කරන බව පැවසෙයි. මේ අතර ඉන්දීය අගමැති මන්මොහන් සිං මහතා ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වීම සම්බන්ධයෙන් ඉහළ පෙලේ දේශපාලකයින්ගෙන් උපදෙස් ලබා ගැනීමට නියමිත බව වාර්තා වේ. දෙමළ දේශපාලන පක්ෂ වලින් එල්ලවන විරෝධතා හමුවේ අගමැතිවරයා මෙම සමුළුවට සහභාගීවීම පිළිබඳ අවිනිශ්චිතතාවට පත්ව ඇති බව සඳහන්ය.", "URL": "https://sinhala.adaderana.lk/news.php?nid=38475", "Category": null, "Parent URL": null}