{"Source": "Adaderana", "Timestamp": "August 18, 2013 05:14 pm", "Headline": "තැපැල් ඡන්දයට වැඩිම අයදුම්පත් කුරුණෑගලින්", "News Content": "උතුරු, වයඹ සහ මධ්‍යම පළාත් සභා මැතිවරණයට අදාළ තැපැල් ජන්ද බහාලු රක්ෂිත ඇසුරුම් තැපැල් කාර්යාලවලට භාරදීම ලබන 22 වන දින සිදුකරන බව මැතිවරණ මහලේකම් කාර්යාලය පවසයි. නියෝජ්‍ය මැතිවරණ කොමසාරිස් එම්. එම් මොහොමඩ් මහතා සඳහන් කළේ මෙවර පළාත් සභා මැතිවරණය සදහා තැපැල් ජන්ද අයදුම්පත් එක්ලක්ෂ තිස් තුන්දහස් පන්සිය හතලිස් දෙකක් ලැබි තිබූ බවයි. ඉන් 112,383 දෙනෙකු මෙවර තැපැල් ජන්ද ප්‍රකාශ කිරීම සඳහා සුදුසුකම් ලබා තිබේ. වැඩිම අයදුම්පත් සංඛ්‍යාවක් කුරුණෑගල දිස්ත්‍රික්කයෙන් ඉදිරිපත්ව ඇති අතර එය 50,470 ක් බව මැතිවරණ මහලේකම් කාර්යාලය සඳහන් කළේය. අඩුම තැපැල් ජන්ද අයදුම්පත් සංඛ්‍යාවක් වන 1050 ඉදිරිපත් වී ඇත්තේ මුලතිව් දිස්ත්‍රික්කයෙනි. තැපැල් ජන්ද ප්‍රකාශ කිරීම සැප්තැම්බර් මස 09 සහ 10 දිනවල සිදුකිරීමට නියමිතය.", "URL": "https://sinhala.adaderana.lk/news.php?nid=36728", "Category": null, "Parent URL": null}