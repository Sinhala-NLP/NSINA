{"Source": "Adaderana", "Timestamp": "April 12, 2012 08:43 am", "Headline": " අධිවේගයේ ගිය බස්වලින් වැඩියෙන් මුදල් ගත් බවට පැමිණිලි 15 ක්", "News Content": "සුනාමි අවදානම හේතුවෙන් තාවකාලිකව නතර කර තිබූ මුහුදු බඩ මාර්ගයේ දුම්රිය ධාවන කටයුතු සාමාන්‍ය පරිදි අද දිනයේ ක්‍රියාත්මක කරන බව දුම්රිය දෙපාර්තමේන්තුව පවසයි. දුම්රිය ගමනා ගමන අධිකාරී එල්.ඒ.ආර්. රත්නායක මහතා කියා සිටියේ ඒ අනුව කොළඹ සිට මාතර දක්වා ධාවනය කිරීමට සැලසුම් කර තිබූ විශේෂ දුම්රිය සේවා සාමාන්‍ය පරිදි ක්‍රියාත්මක වන බවයි. මේ අතර උත්සව සමය නිමිත්තෙන් අද දිනයේත් විශේෂ බස්රථ සේවය ක්‍රියාත්මක වන බව ජාතික ගමනා ගමන කොමිසන් සභාව පවසයි. එම බස්රථ පිළිබඳව තොරතුරු 1955 දුරකථන අංකය ඇමතීමෙන් ලබාගත හැකිය. උත්සව සමයේ දී බස්රථ සේවකයින්ගෙන් සිදුවන හිරිහැර පිළිබඳව ද අදාළ දුරකතන අංකයට දැනුම් දෙන ලෙස ජාතික ගමනා ගමන කොමිසන් සභාව ජනතාවගෙන් ඉල්ලීමක් කරයි. මේ අතර ඊයේ දිනයේ දී සුනාමි අවදානම හේතුවෙන් දක්ෂිණ අධිවේගී මාර්ගයේ ධාවනය වූ සාමාන්‍ය බස්රථවල ගමන් ගත් මගීන්ගෙන් වැඩි ගාස්තු අයකිරීම් සම්බන්ධයෙන් පැමිණිලි 15 ක් ලැබී තිබේ. අදාළ බස්රථවලට එරෙහිව කඩිනමින් නීත්‍යනුකූල පියවර ගන්නා බව ජාතික ගමනා ගමන කොමිසන් සභාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23455", "Category": null, "Parent URL": null}