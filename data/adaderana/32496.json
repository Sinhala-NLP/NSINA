{"Source": "Adaderana", "Timestamp": "March 17, 2013 02:06 pm", "Headline": "අනියම් සැමියාගේ කන සපා කෑ නූතන \"ටයිසන්”", "News Content": "තම බිරිඳ සමග බසයේ අසුනක තුරුළු වී කොළඹ සිට දඹුල්ලට පැමිණි පුද්ගලයෙකුගේ කනක් සපා බිමට දැමූ පුද්ගලයෙකු පොලීසිය විසින් අත්අඩංගුවට ගෙන තිබේ. මළ ගෙදරකට සහභාගි වීම සඳහා දඹුල්ල ප්‍රදේශයේ විවාහක කතක් ඥාති දියණියක් සමග කොළඹට පැමිණ ඇත. මළ ගෙදරට සහභාගි වී අද (17) අලුයම කොළඹ සිට දඹුල්ල දක්වා දිවෙන බසයකට මොවුන් දෙදෙනා නැග ඇති අතර එම අවස්ථාවේදී විවාහක කත සමග අනියම් සබඳතාවක් පැවැත් වූ බව කියන පොළොන්නරුව ප්‍රදේශයේ පදිංචි පුද්ගලයා ද බසයට ගොඩවී එකම අසුනක හිඳගෙන දඹුල්ලට පැමිණ ඇතැයි අප වාර්තාකරු පවසයි. මේ ගැන ඥාති දියණිය විසින් අදාළ කාන්තාවගේ විවාහක සැමියාට දන්වා ඇති අතර බසය දඹුල්ල බස් නැවතුමේ අද උදෑසන ගාල්කරනවාත් සමග ඊට ගොඩවු එම පුද්ගලයා සිය බිරිය සමග තුරුළු වී සිටි පුද්ගලයාගේ කන සපා කා බිම දමා ඇතැයි හෙතෙම කියයි. මෙම සිද්ධියත් සමග ප්‍රදේශයේ පුද්ගලයින් ඔහුට “මයික් ටයිසන්\"ගේ නම පටබැඳ ඇතැයිද පැවසේ. කන අහිමි වූ පුද්ගලයා සැත්කමකට භාජනය කිරීමට පියවර ගෙන ඇති අතර එකී විවාහක කත හා ඇයගේ ස්වාමියා අධිකරණය හමුවට ඉදිරිපත් කිරීමට කටයුතු යොදා ඇතැයි ද අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=32496", "Category": null, "Parent URL": null}