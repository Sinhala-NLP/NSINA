{"Source": "Adaderana", "Timestamp": "August 11, 2013 07:58 am", "Headline": "ග්‍රෑන්ඩ්පාස් සන්සුන් - ඇඳිරි නීතිය ඉවතට", "News Content": "කොළඹ ග්‍රෑන්ඩ්පාස් පොලිස් බල ප්‍රදේශයට පනවා තිබු පොලිස් ඇඳිරි නීතිය අද පෙරවරු 7.00ට ඉවත් කර තිබේ. ග්‍රෑන්ඩ්පාස් ප්‍රදේශයේ දෙපිරිසක් අතර ඊයේ පස්වරුවේ හටගත් ගැටුම්කාරී තත්ත්වය පාලනය කිරීම සඳහා පොලිස් ඇඳිරි නීතිය පැනවු බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. ග්‍රැන්ඩ්පාස් කොස්ගස්හන්දිය ප්‍රදේශයේ ආගමික මධ්‍යස්ථානයක් පවත්වාගෙන යාම සම්බන්ධයෙන් දෙපාර්ශවයක් අතර ඊයේ පස්වරුවේ ගැටුමක් හටගෙන තිබුණි. ගැටුම හේතුවෙන් පුද්ගලයන් 12 දෙනෙකු තුවාල ලබා ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. ඔවුන්ගෙන් නව දෙනෙකු ප්‍රතිකාර ලබා පිටව ගොස් ඇති අතර තවත් තිදෙනෙකු ජාතික රෝහලේ ප්‍රතිකාර ලබමින් සිටිති. තුවාල ලැබූවන් අතර පොලිස් නිලධාරීන් දෙදෙනෙකු සහ කාන්තාවක වන බව පොලිස් මාධ්‍ය ප්‍රකාශක කාර්යාලය සඳහන් කළේය. ආරක්ෂක අංශ මැදිහත් වීමෙන් ඊයේ පස්වරුවේ ඇති වු ගැටුම්කාරී තත්ත්වය පාලනය කර ඇති අතර ප්‍රදේශයේ සාමකාමී වාතාවරණයක් පවතින බව පොලීසිය පැවසූවේය.", "URL": "https://sinhala.adaderana.lk/news.php?nid=36532", "Category": null, "Parent URL": null}