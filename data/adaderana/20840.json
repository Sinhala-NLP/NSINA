{"Source": "Adaderana", "Timestamp": "December 21, 2011 08:56 am", "Headline": "සරසවි සිසු පා ගමන අත්හිටුවීමට නියෝගයක්", "News Content": "පේරාදෙණියේ සිට කොළඹ දක්වා විශ්ව විද්‍යාල සිසුන් සහභාගීවීමට නියමිතව තිබූ පා ගමන අත්හිටුවන ලෙස මහනුවර මහේස්ත්‍රාත් අධිකරණය නියෝග කර තිබේ. පේරාදෙණිය විශ්ව විද්‍යාලයේ මහා ශිෂ්‍ය සංගමයේ සංවිධානත්වයෙන් එම පෙළපාලිය අද(21) දිනයේ පැවැත්වීමට නියමිතව තිබුණි. මේ සම්බන්ධයෙන් පේරාදෙණිය පොලිසිය කළ ඉල්ලීමක් සලකා බැලූ මහනුවර මහේස්ත්‍රාත් අධිකරණය අදාළ පෙළපාලිය අත්හිටුවන ලෙස පේරාදෙණිය විශ්ව විද්‍යාලයේ ශිෂ්‍ය සංගමයේ සභාපතිවරයා ඇතුළු නිලධාරීන්ට සහ සමාජිකයින්ට නියෝග කර ඇත. අදාළ පෙළපාලිය පැවැත්වුවහොත් මහනුවර කොළඹ මාර්ගය රථ වාහන ධාවනයට අවහිර වීම, මහජනයාගේ එදිනෙදා කාර්යයන් අඩපණ වීම සහ ගැටුම්කාරී තත්ත්වයන් ඇති වී සාමය කඩවීමට ඉඩ තිබීම යනාදී කරුණු හේතුවෙන් අධිකරණය මෙම තීරණය ලබා දී ඇති බව සඳහන්ය. පෞද්ගලික විශ්ව විද්‍යාල ආරම්භ කිරීම ඇතුළු කරුණු කිහිපයකට විරෝධය පළකරමින් පාගමන පැවැත්වීමට සංවිධානය කර තිබුණි. මේ වන විට පේරාදෙණිය විශ්ව විද්‍යාලය සහ ඒ අවට ප්‍රදේශය පොලිසියේ සහ යුද හමුදාවේ ආරක්ෂාව යොදවා ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=20840", "Category": null, "Parent URL": null}