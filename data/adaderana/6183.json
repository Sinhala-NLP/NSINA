{"Source": "Adaderana", "Timestamp": "January 22, 2010 05:14 pm", "Headline": "මංගලගෙන් මිලියන 1000 ක් වන්දි ඉල්ලයි", "News Content": "ශ්‍රීලංකා නිදහස් පක්ෂයේ මහජන පාර්ශවයේ නායක මංගල සමරවීර මහතාගෙන් රු.මිලියන 1000 ක වන්දියක් ඉල්ලා උපුල් ඉලංගම්ගේ මහතා විසින් එන්තර වාසියක් යවා ඇතැයි වාර්තා වේ. පසුගිය ජනවාරි මස 13 වන දින පැවති මාධ්‍ය හමුවකදී මංගල සමරවීර මහතා කළ ප්‍රකාශයකින් තම කීර්ති නාමයට හානි සිදුවී ඇති බව කියමින් එකී හානිය වෙනුවෙන් මෙම වන්දි මුදල ඉල්ලා තිබේ. සරත් ෆොන්සේකා මහතාගේ බෑණනුවන් වන ධනුන තිලකරත්න මහතාගේ හිමිකාරිත්වය යටතේ පවතින \"හයිකෝප් ඉන්ටර්නැෂනල්\"සමාගම මගින් අවි ගනුදෙනු සිදුවීම සම්බන්ධයෙන් ඇමරිකාවේ ඔක්ලහෝමා ප්‍රාන්තයේ සිටින උපුල් ඉලංගම්ගේ කොළඹ පැවති මාධ්‍ය හමුවකට සහභාගී වී කරුණු ඉදිරිපත් කිරීම සම්බන්ධයෙන් ප්‍රතිචාර දක්වමින් මංගල සමරවීර මහතා එහිදී අදහස් ප්‍රකාශ කර තිබිණි. උපුල් ඉලංගම්ගේ නැමති අයට ෆොන්සේකා මහතාට එරෙහිව කරුණු දැක්වීම වෙනුවෙන් ඇමරිකානු ඩොලර් මිලියන 2.5 ක මුදලක් ගෙවා ඇති බවත්,ඔහු ශ්‍රීලංකාවට ගෙන්වීම සඳහා වොෂිංටනයේ පිහිටි ශ්‍රීලංකා තානාපති කාර්යාලයෙන් ගුවන් ටිකට්පත් සඳහා මුදල් ගෙවා ඇති බවත් මංගල සමරවීර මහතා එදින මාධ්‍ය හමුවේදී කියා ඇතැයි සඳහන් වේ. උපුල් ඉලංගම්ගේ මහතාගේ නීතිඥ අතුල ප්‍රියදර්ශන ද සිල්වා විසින් තම සේවාදායකයාගේ කීර්ති නාමයට සිදුවූ හානිය වෙනුවෙන් මෙම එන්තරවාසිය යවා තිබේ.", "URL": "https://sinhala.adaderana.lk/news.php?nid=6183", "Category": null, "Parent URL": null}