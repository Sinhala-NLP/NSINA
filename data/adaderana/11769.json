{"Source": "Adaderana", "Timestamp": "October 27, 2010 03:33 pm", "Headline": "වයඹට ගුරු පත්වීම් 210 ක්-තවත් පිරිසකගේ පත්වීම් හදිසියේ අවලංගු කරලා", "News Content": "වයඹ පළාත් සභාවේ උපාධිධාරීන් 210 දෙනෙකුට ගුරු පත්වීම් ලබාදී තිබේ. වයඹ පළාත් ප්‍රධාන අමාත්‍ය අතුල විජේසිංහ මහතාගේ ප්‍රධානත්වයෙන් පත්වීම් ප්‍රදානය අද පෙරවරුවේ දී සිදුකෙරුණි. කෙසේ වුව ද අදාළ පත්වීම් ලබා ගැනීම සඳහා ආරාධනා ලැබු උපාධිධාරීන් 11 දෙනෙකුට පත්වීම් ලබා නොදුන් බව වාර්තා වේ. එම පත්වීම් ලබා ගැනීම සඳහා පැමිණෙන ලෙස තමන්ට ලිපි එවා තිබුණ ද ඊයේ පස්වරුවේ හදිසියේ එම පත්වීම් අවලංගු කර ඇති බවට විදුලි පණිවිඩයක් ලැබුණු බව එම උපාධිධාරීන් පවසයි. මේ පිළිබඳ වයඹ පළාත් රාජ්‍ය සේවා කොමිසන් සභාවෙන් අද දෙරණ කළ විමසීමකදී එහි ලේකම් ඒ.ඩි.අමරසිංහ මහතා කියා සිටියේ අදාළ උපාධිධාරීන් චක්‍රලේඛයට පටහැනිව තරග විභාගයට පෙනී සිට සුදුසුකම් ලබා ඇති බවයි. 2007 වසරේ අප්‍රේල් පස්වන දිනට පෙර උපාධිය ලැබු අයට පමණක් මෙම පත්වීම් ලබාදුන් අතර එම දිනයට පසුව උපාධිය ලැබු පුද්ගලයන්ට පත්වීම් ලබානොදුන් බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11769", "Category": null, "Parent URL": null}