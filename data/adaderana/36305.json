{"Source": "Adaderana", "Timestamp": "August 2, 2013 11:03 am", "Headline": "ත්‍රස්ත බියක් නිසා අමෙරිකාව තානාපති හා කොන්සල් කාර්යාල වසයි", "News Content": "ආරක්ෂක හේතුන් මත එළඹෙන ඉරිදා දිනයේ රටවල් 11ක පිහිටි තානාපති කාර්යාල සහ කොන්සල් කාර්යාල වසා දැමීමට අමෙරිකාව තීරණය කර තිබේ. ත්‍රස්ත ප්‍රහාර එල්ල වන බවට ලැබුණු තොරතුරකට අනුව මෙම පියවර ගත් බව අමෙරිකානු රාජ්‍ය දෙපාර්තමේන්තුව නිවේදනය කර ඇත. ඒ අනුව ප්‍රධාන වශයෙන් මැදපෙරදිග ආශ්‍රිත තානාපති හා කොන්සල් කාර්යාල වසා දැමීමට අමෙරිකාව තීරණය කර තිබේ. බහරේනය, ඊශ්‍රායලය, ජෝර්දානය, කුවේටය, ලිබියාව, ඕමානය, කටාර්, සෞදි අරාබියාව, යේමනය, ඇෆ්ගනිස්ථානය සහ බංග්ලාදේශය යන රටවල පිහිටි අමෙරිකානු තානාපති හා කොන්සල් කාර්යාල එළඹෙන ඉරිදා දිනයේ වසා දැමීමට තීරණය කර ඇත. පසුගිය වසරේ ද මෙවැනි අනතුරු ඇඟවීමකින් පසු ලිබියාවේ පිහිටි අමෙරිකානු තානාපති කාර්යාලයට ප්‍රහාරයක් එල්ල වු අතර එහිදී තානාපතිවරයා ඇතුළු කාර්ය මණ්ඩලයේ සිව්දෙනෙකු ජීවිතක්ෂයට පත් විය.", "URL": "https://sinhala.adaderana.lk/news.php?nid=36305", "Category": null, "Parent URL": null}