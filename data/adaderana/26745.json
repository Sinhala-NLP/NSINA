{"Source": "Adaderana", "Timestamp": "August 20, 2012 06:29 pm", "Headline": "මාලදිවයිනේ නව ජනපති ශ්‍රී ලංකාවට", "News Content": "දෙදින නිල සංචාරයක් සඳහා මාලදිවයිනේ නව ජනාධිපති මොහොමඩ් වහීඩ් මහතා ලබන (23) වැනිදා ශ්‍රී ලංකාවට පැමිණීමට නියමිතව තිබේ. මාලදිවයින රජයේ ප්‍රකාශක ‍මසූඩ් ඉමාඩ් මේ බව විදේශීය මාධ්‍ය ආයතනයකට පවසා ඇත. ඒ අනුව ශ්‍රී ලංකා සංචාරයේදි මාලදිවයිනේ ජනාධිපතිවරයා ද්විපාර්ශ්වික ගිවිසුම් දෙකකට අත්සන් තැබීමට නියමිත බවද ඔහු සඳහන් කර තිබේ. ශ්‍රී ලංකාවත් මාලදිවයිනත් අතර අතීතයේ සිට ආර්ථික, සමාජීය හා සංස්කෘතික වශයෙන් ශක්තිමත් සබඳතාවයක් පවතියි. ඉකුත් ජූලි මාසයේදි දෙරට අතර ආරක්ෂකමය වශයෙන් අවබෝධතා ගිවිසුමකට අත්සන් තැබුණු අතර එයට අනුව මාලදිවයිනේ ආරක්ෂක අංශ සාමාජිකයින්ට මෙරට හමුදා පුහුණුව මෙන්ම උපාධි පාඨමාලා හැදැරීමට ද අවස්ථාව හිමිව ඇත. එම අවබෝධතා ගිවිසුමට අත්සන් තැබීම මාලදිවයිනේ ආරක්ෂක අමාත්‍ය මොහොමඩ් නසීම්ගේ ශ්‍රී ලංකා සංචාරයේදී සිදුවිය. මේ වසරේ පෙබරවාරි මස 07 වැනිදා මාලදිවයිනේ හිටපු ජනාධිපති මොහොමඩ් නෂීඩ් එම ධුරයෙන් ඉල්ලා අස්වීමෙන් පසු මොහොමඩ් වහීඩ් එරට නව ජනාධිපති ලෙස කටයුතු කරයි.", "URL": "https://sinhala.adaderana.lk/news.php?nid=26745", "Category": null, "Parent URL": null}