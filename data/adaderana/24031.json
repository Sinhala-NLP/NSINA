{"Source": "Adaderana", "Timestamp": "May 5, 2012 12:00 pm", "Headline": "මෙරට කතකගේ මරණය - ජාත්‍යන්තර පොලිසිය ශ්‍රී ලාංකිකයකු සොයයි", "News Content": "බහරේන්හි දී අභිරහස් අන්දමින් කාන්තාවක් මරණයට පත්වීමේ සිද්ධිය සම්බන්ධව එම කාන්තාව වාසය කළ නිවසේ රැඳීසිටි පුද්ගලයෙකු සොයා ජාත්‍යන්තර පොලිසිය විමර්ශන ආරම්භ කර තිබේ. එම කාන්තාවගේ මරණයට හේතුව පිළිබඳව තවදුරටත් පොලිස් පරීක්ෂණ පැවැත්වෙන අතර ඇයගේ සිරුරට කිසියම් රසායනික ද්‍රව්‍යයක් වත්කර ඇති බවට සැක පළකෙරෙන බව ද විදෙස් මාධ්‍ය වාර්තා කරයි. පසුගිය මාර්තු 01 වන දින මැනමාහි මහල් නිවාසයක දී මෙසේ අභිරහස් අන්දමින් මරණයට පත්ව සිටි 42 හැවිරිදි අචලා ආරච්චිගේ නැමති කාන්තාවගේ මළ සිරුර හමුව තිබිණි. ඇය සමග එම නිවසේ තවත් පුද්ගලයෙකු වාසය කර ඇති අතර එම පුද්ගලයා අදාළ සිදුවීම සිදුවූ කාලයේ දී රට හැර ගොස් ඇති බව ද විදෙස් මාධ්‍ය වාර්තා පෙන්වාදෙයි. ශ්‍රී ලාංකිකයකු වන එම පුද්ගලයා සොයා ජාත්‍යන්තර පොලිසිය විසින් කඩිනම් පරීක්ෂණ ආරම්භ කර ඇති බව විදෙස් මාධ්‍ය වෙත අදහස් දක්වමින් කුවේට්හි ශ්‍රී ලංකා තානාපති සී. විජේරත්න මහතා සඳහන් කර තිබේ. විමර්ශන කටයුතු පැවැත්වෙන බැවින් තවමත් මෘත ශරීරාගාරයේ තැන්පත් කර ඇති මරණයට පත් කාන්තාවගේ මළ සිරුර සම්පූර්ණ වාර්තාවක් සමග ලබාදෙන ලෙස බහරේන් පොලිසියෙන් ඉල්ලීමක් කර ඇති බව ද තානාපතිවරයා ප්‍රකාශ කර ඇත. අචලා ආරච්චිගේ නැමති මෙම කාන්තාව ව්‍යාජ නමක් යටතේ ව්‍යාජ ගමන් බලපත්‍රයක් සමග බහරේනයේ රැඳී සිට ඇතැයි පෙනී යන බව ද මෙම සිදුවීම පිළිබඳව කටයුතු කරන සමාජ‍ සේවකයකු සඳහන් කර ඇති බව ද විදෙස් මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=24031", "Category": null, "Parent URL": null}