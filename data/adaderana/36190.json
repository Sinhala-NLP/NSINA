{"Source": "Adaderana", "Timestamp": "July 29, 2013 12:15 pm", "Headline": "රට භාර තරුණයින්ටයි", "News Content": "මේ රට භාර සිංහල, ද්‍රවිඩ හා මුස්ලිම් තරුණයින්ට බව ජනතා විමුක්ති පෙරමුණේ නායක සෝමවංශ අමරසිංහ මහතා පවසයි. සහෝදරත්වය දිනය වෙනුවෙන් ජනතා විමුක්ති පෙරමුණේ සමාජවාදී තරුණ සංගමය විසින් සංවිධානය කළ අත්පත්‍රිකා බෙදීමේ වැඩසටහනක් වව්නියාව නගරයේදී අද පෙරවරුවේ පැවැත්වුණු අතර ඊට සහභාගි වෙමින් ඔහු මේ බව පැවසීය. මෙරට වෙනත් දේශපාලන පක්ෂයකට, වෙනත් තරුණ සංගමයකට කළ නොහැක්කක් කිරීමට තම පක්ෂයේ සමාජවාදී තරුණ සංගමයට හැකි වී ඇති බව ඔහු එහිදී කීවේය. ජනතා විමුක්ති පෙරමුණේ තරුණ සංගමය වව්නියාව නගරයට පැමිණ තරුණ ජන කොටස් අතර සමගිය ඇති කිරීමට කැපවූ බවත් වසර 6ක් තුළදී එසේ පැමිණි තෙවැනි අවස්ථාව මෙය බවද ඔහු සිහිපත් කළේය. සිංහල, දෙමළ හා මුස්ලිම් ජනතාව ජීවත් වන නගරයක් ලෙස වව්නියාව නගරය සැලකිය හැකි බවත් රට පුරා වෙසෙන සියලු ජන කොටස් අතර ආගමික සහජීවනය ගොඩනැගිය යුතු බවත් හෙතෙම එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=36190", "Category": null, "Parent URL": null}