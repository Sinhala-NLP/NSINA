{"Source": "Adaderana", "Timestamp": "November 19, 2010 11:21 am", "Headline": "2012 දී සැමට විදුලිය ලබාදෙන බව ජනපති කියයි", "News Content": "2012 වර්ෂය වනවිට මෙරට සෑම පවුලකටම විදුලිය ලබාදීමට කටයුතු කරන බව ජනාධිපති මහින්ද රාජපක්ෂ මහතා පවසයි. ඒ අනුව ත්‍රස්තවාදයෙන් මුදාගත් ශ්‍රී ලංකාව 2012 දී කළුවරෙන් මුදාගත් රටක් බවට පත්කරන බව ජනාධිපතිවරයා අවධාරණය කරයි. වත්මන් ජයග්‍රහණයෙන් අනාගතයේ මැවෙන විජයග්‍රහණයේ කොටස්කරුවන් වීමට දේශපාලන බේදවලින් තොරව එක්වන ලෙස ද ජනාධිපතිවරයා සෑම පාර්ශවයකටම ආරාධනා කරයි. ජනතාව දෙවන වරට ද තමන් ජනාධිපති ධුරයට ඔසවා තැබූ ගෞරවය සුරැකීමට කැප වී කටයුතු කරන බව හෙතෙම පවසයි. ඒ සඳහා ශක්තිය සහ ධෛර්යය තමන් සතු බව ජනාධිපති ධුරයේ දෙවන වරටත් දිවුරුම් දීමෙන් අනතුරුව ජාතිය අමතමින් ජනාධිපති මහින්ද රාජපක්ෂ මහතා ප්‍රකාශ කළේය. මී‍ට පස්වසරකට පෙර තමන් වෙත බාරදුන් දේශයට වඩා ශ්‍රේෂ්ඨත්වයට පමුණුවනු ලැබූ මාතෘ භූමිය මත ජනතාව පා තබා සිටින බව ද ජනාධිපතිවරයා සඳහන් කරයි. මාතෘ භූමිය ලෝකයේ ශ්‍රේෂ්ඨ ස්ථානයකට ඔසවා තැබීමේ බලාපොරොත්තුව, ශක්තිය, ධෛර්යය ඇතිව අද රට බාරගත් බව මහින්ද රාජපක්ෂ මහතා ජාතිය අමතමින් අවධාරණය කර සිටියේය.", "URL": "https://sinhala.adaderana.lk/news.php?nid=12260", "Category": null, "Parent URL": null}