{"Source": "Adaderana", "Timestamp": "December 5, 2013 08:16 am", "Headline": "ස්වාධීන පරීක්ෂණ නැත්නම් ජාත්‍යන්තර පරීක්ෂණයකට බලපෑම් කරනවා ", "News Content": "යුද්ධයේ දී සිදු වී ඇති බව කියන මානව හිමිකම් උල්ලංඝණය වීම් සම්බන්ධයෙන් ශ්‍රී ලංකා රජය ස්වාධීන පරීක්ෂණයක් පැවැත්වීමට අපොහොසත් වුවහොත් ජාත්‍යන්තර පරීක්ෂණයක් සඳහා බලපෑම් කරන බව බ්‍රිතාන්‍ය පවසයි. බ්‍රිතාන්‍ය විදේශ ලේකම් විලියම් හේග් පෙන්වා දෙන්නේ ශ්‍රී ලංකා රජය අදාළ සිදුවීම් සම්බන්ධයෙන් ස්වාධීන පරීක්ෂණයක් පැවැත්වීමට මෙතෙක් පියවර ගෙන නොමැති බවයි. එරට පාර්ලිමේන්තුව අමතමින් බ්‍රිතාන්‍ය විදේශ ලේකම් විලියම් හේග් මේ බව පවසා තිබේ. ඔහු පවසන්නේ එළඹෙන මාර්තු මාසයට පෙර අදාළ සිද්ධීන් පිළිබඳව ලක් රජය ස්වාධීන පරීක්ෂණයක් නොපැවැත්තුවහොත් එක්සත් ජාතීන්ගේ මානව හිමිකම් කවුන්සිලයේ දී ඒ පිළිබඳ ජාත්‍යන්තර පරීක්ෂණයක් පැවැත්වීමට බලපෑම් කරන බවයි. පසු ගියදා පොදු රාජ්‍ය මණ්ඩලීය රාජ්‍ය නායක සමුළුවට සහභාගී වු බ්‍රිතාන්‍ය අග්‍රාමාත්‍යවරයා මේ සම්බන්ධයෙන් ශ්‍රී ලංකා රජය දැනුවත් කළ බවද බ්‍රිතාන්‍ය විදේශ ලේකම්වරයා පවසයි.", "URL": "https://sinhala.adaderana.lk/news.php?nid=39333", "Category": null, "Parent URL": null}