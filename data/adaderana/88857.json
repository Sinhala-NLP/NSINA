{"Source": "Adaderana", "Timestamp": "May 10, 2018 03:04 pm", "Headline": "කසුන් හා අර්ජුන් යළි රක්ෂිත බන්ධනාගාරයට", "News Content": "මහ බැංකු බැඳුම්කර සිද්ධිය සම්බන්ධයෙන් රිමාන්ඩ් බාරයට පත් කර සිටින පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් සහ එම සමාගමේ ප්‍රධාන විධායක කසුන් පලිසේන යන සැකකරුවන් තවදුරටත් ලබන 24 වන දා දක්වා රිමාන්ඩ් භාරයේ තැබීමට කොළඹ කොටුව මහේස්ත්‍රාත් අධිකරණය නියම කළේය. එම පැමිණිල්ල අද(10) කොළඹ කොටුව මහේස්ත්‍රාත් ලංකා ජයරත්න මෙනවිය ඉදිරියේ කැඳවනු ලැබීය. රහස් පොලිසිය අධිකරණය හමුවේ ඉල්ලීමක් කරමින් පර්පචුවෙල් ට්‍රෙෂරීස් සමාගම විසින් දේශීය ආදායම් දෙපාර්තමේන්තුවට ලබා දී ඇති ඔවුන්ගේ වත්කම් සහ බැරකම් පිළිබඳ වාර්තාවේ පිටපතක් පොලිස්පතිවරයා වෙත නිකුත් කරන නියොගයක් නිකුත් කරන මෙන් ඉල්ලා සිටියේය. එම ඉල්ලීම පිළිගත් මහේස්ත්‍රාත්වරයා අදාළ වාර්තාවේ පිටපතක් පොලිස්පතිවරයා වෙත නිකුත් කරන මෙන් දේශීය ආදායම් දෙපාර්තමේන්තුවට නියම කළේය. ඊට අමතරව පර්පචුවල් ට්‍රෙෂරීස් සමාගම සතු මුදල් ඩබ්ලිව්.එම් .මෙන්ඩිස් සමාගම ආයෝජනය කිරීම සම්බන්ධයෙන් සවිස්තර වාර්තාවක් ලබාගැනීමට අවශ්‍යව ඇති බවද රහස් පොලිසිය අධිකරණයට දැනුම් දුන්නේය. එම ඉල්ලීම පිළිගත් මහෙස්ත්‍රාත්වරිය අදාළ දත්ත ඇතුළත් සම්පූර්ණ වාර්තාවක් රහස් පොලිසිය වෙත ලබාදෙන මෙන් අදාළ සමාගමේ විධායක අධ්‍යක්ෂ වරයාට නියම කළේය. ඉදිරිපත් වූ කරුණු සලකා බැලූ කොළඹ කොටුව මහේස්ත්‍රාත්වරිය සැකකරුවන් ලබන 24 වන දා දක්වා රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් ද රහස් පොලිසියට නියම කළේය.", "URL": "https://sinhala.adaderana.lk/news.php?nid=88857", "Category": null, "Parent URL": null}