{"Source": "Adaderana", "Timestamp": "August 30, 2016 09:06 pm", "Headline": " පහුගිය ආණ්ඩුවෙන් විකිණුව රාජ්‍ය ආයතන ගැන කියන්නැයි ජවිපෙට අභියෝගයක් ", "News Content": "ජනතා ප‍්‍රශ්න මග හරිමින් සිටින මේ ආණ්ඩුව, ජිනීවා මානව හිමිකම් කවුන්සිලයේදී එකඟ වූ යෝජනාව අනුව යමින් අද බන් කි මූන්ලා සතුටු කරන ප‍්‍රකාශ නිකුත් කරමින් ජනතාවට කොකා පෙන්වන බව ජාතික නිදහස් පෙරමුණේ ප‍්‍රචාරක ලේකම්, හිටපු පාර්ලිමේන්තු මන්ත‍්‍රී මොහොමඞ් මුසම්මිල් මහතා පවසයි. අද (30) කොළඹ චැතම් වීදියේ පිහිටි පොලිස් මූල්‍ය අපරාධ කොට්ඨාසය වෙත පැමිණ පැයක පමණ ප‍්‍රකාශයක් ලබා දීමෙන් අනතුරුව මාධ්‍ය වෙත අදහස් දක්වමින් ඒ මහතා මේ බව සඳහන් කළේය.එහිදී වැඩිදුරටත් අදහස් දැක්වූ මුසම්මිල් මහතා මෙසේ ද කියා සිටියේය.\"ජිනීවා යෝජනාවට අනුව අතුරුදහන් වූ තැනැත්තන් පිළිබඳ කාර්යාලය පිහිටුවීමේ පනත් කෙටුම්පත කඩිනමින් සම්මතකර ගත් මේ ආණ්ඩුව එහි ඊළඟ පියවරට යන්න සූදානමින් සිටිනවා. ඒ බව අද නිවේදනයකර තිබෙනවා. සත්‍ය සෙවීමේ කොමිසම සහ නව ආණ්ඩුක‍්‍රම ව්‍යවස්ථාව කඩිනමින් ගෙන එන බව එමගින් කියැවෙනවා. මේ ප‍්‍රකාශය ඉතා බරපතළ බව අප දන්නවා. හෙට (31) දිනයේ ශ‍්‍රී ලංකාවට එන එක්සත් ජාතීන්ගේ මහ ලේකම් බන් කි මූන් සතුටු කිරීමටයි අද එවැනි ප‍්‍රකාශයක් සිදුකර ඇත්තේ. \"ස්වාමීනි අපි ජිනීවාවලදී එකඟ වූ ශ‍්‍රී ලංකාවට එරෙහි ඇමෙරිකා එක්සත් ජනපද යෝජනාවේ සඳහන් සියල්ල මේ වන විට කඩිනමින් ඉටු කරමින් සිටිනවා\"කියලා බන් කි මූන්ට කියන්නයි මේ බටහිරගැති රූකඩ ආණ්ඩුවට ඕනෙ වෙලා තිබෙන්නේ. රණවිරුවන් දංගෙඩියට යවන්න අවශ්‍ය චෝදනා නිර්මාණය කරන ෆැක්ටරියක් වන අතුරුදහන් වූ තැනැත්තන් පිළිබඳ කාර්යාලය පිහිටුවීමට අදාළ පනත් කෙටුම්පත මේ ආණ්ඩුව බලහත්කාරයෙන් සම්මතකර ගත්තා. ඒ වගේම ඔවුන් හිතනවා නම් සත්‍ය සෙවීමේ කොමිසම පිහිටුවීමේ පනත් කෙටුම්පත සහ ආණ්ඩුක‍්‍රම ව්‍යවස්ථා මරඋගුලට අදාළ කෙටුම්පත ඔවුන්ගේ සුපුරුදු පාර්ලිමේන්තුවේ ඔළුගෙඩි සෙල්ලමින් සම්මතකර ගන්න, අපි ඒක පුළුල් ජනතා බලවේගයක් මගින් පරදවනවා. ඒ නිසා අද ආණ්ඩුවට අවශ්‍යයි, හීලෑ විපක්ෂය තියාගෙන ඒකබද්ධ විපක්ෂය මර්දනය කරන්න. ඔවුන් දන්නවා මේ ව්‍යවස්ථා මරඋගුලට එරෙහිව රටම අවදි කරන්නේ ඒකාබද්ධ විපක්ෂය විසින් කියලා. අද ජනතා විමුක්ති පෙරමුණ බොරුවට වරාය විකුණන එකක් ගැන කතා කරනවා. රාජපක්ෂ පාලනය යටතේ වගේම යහපාලනය යටතේත් රාජ්‍ය ආයතන විකුණන බව කියනවා. අපි ජවිපෙට අභියෝග කරනවා \"පසුගිය පාලනය යටතේ විකුණූ රාජ්‍ය ආයතන මොනවාද?\" කියලා රටට කියන්න කියලා. පසුගිය පාලනය යටතේ ශ‍්‍රී ලන්කන් ගුවන් සේවය, ලංකා හොස්පිටල්, ශ‍්‍රී ලංකා රක්ෂණ සංස්ථාව වැනි පෞද්ගලීකරණයකර තිබූ රාජ්‍ය ආයතන යළි රජයට පවරා ගත්තා. එහෙම තියෙද්දී තමන් 2015 ජනවාරි 08 වැනිදා බලයට ගෙනාපු ආණ්ඩුව යළි පෞද්ගලීකරණ න්‍යාය පත‍්‍රය කි‍්‍රියාත්මක කරන විට මේ විදිහේ බොරු කියන්න ජවිපෙට ලැජ්ජා නැද්ද? ජවිපෙ අද මේ ආණ්ඩුවේ ආයතන, මර්දන ආයතන තුළ නියෝජනය වෙනවා. ඒ නිසයි ඔවුන් හීලෑ විපක්ෂය ලෙස හිඳිමින් මේ විදිහට බොරු කියන්නේ. ඔවුන් ඇත්තෙන්ම කරන්නේ ආණ්ඩුවට\"සුදුහුණු\"ගෑමක්. ජිනීවා න්‍යාය පත‍්‍රයට අනුව රට බටහිර උගුලට හසු වීම වැනි කේන්ද්‍රීය ප‍්‍රශ්න කෙරෙහි ජනතා අවධානය යොමු වීම වළක්වන්නයි ඔවුන් අද කටයුතු කරන්නේ. රටටත් ජාතියටත් තීරණාත්මකව බලපාන කිසිදු ප‍්‍රශන්යක් ඔවුන් අද කථා කරන්නේ නැහැ.", "URL": "https://sinhala.adaderana.lk/news.php?nid=63619", "Category": null, "Parent URL": null}