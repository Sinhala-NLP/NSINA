{"Source": "Adaderana", "Timestamp": "August 23, 2012 09:49 am", "Headline": "කටුගෙයි සොරකමට සැකකාර රන් කඩහිමියෙකු ද අල්ලයි", "News Content": "කොළඹ ජාතික කෞතුකාගාරයේ සොරකමට අදාළ තවත් සැකකරුවෙකු අත්අඩංගුවට ගෙන තිබේ. ඊයේ (22) රාත‍්‍රියේ මොහු අත්අඩංගුවට ගත් බව පොලිස් මාධ්‍ය ප‍්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා පැවසූවේය. මාළිගාවත්ත ප්‍රදේශයේ ස්වර්ණාභරණ වෙළඳසැලක හිමිකරුවෙකු මෙලෙස අත්අඩංගුවට ගෙන තිබේ. කොළඹ අපරාධ කොට්ඨාශය සිදුකළ විමර්ශනයකින් අනතුරුව මෙම සැකකරු අත්අඩංගුවට ගෙන ඇති බව සඳහන්ය. ඔහු සතුව තිබී කෞතුකාගාරයෙන් සොරකම් කරන ලද භාණ්ඩවලින් සකස් කරන ලද රන් සහ රිදී කැබලි සොයාගෙන ඇත. රත්‍රං ග්‍රෑම් 212 ක් සහ රිදී ග්‍රෑම් 513 ක් මෙලෙස සොයාගෙන ඇති බව අජිත් රෝහණ මහතා පැවසීය. ඒ අනුව මේ වන විට කෞතුකාගාරයේ සොරකම සම්බන්ධයෙන් පුද්ගලයින් හය දෙනෙකු අත්අඩංගුවේ පසුවෙයි.", "URL": "https://sinhala.adaderana.lk/news.php?nid=26818", "Category": null, "Parent URL": null}