{"Source": "Adaderana", "Timestamp": "January 26, 2017 02:24 pm", "Headline": " ලුතිනන් කමාන්ඩර් තවදුරටත් රිමාන්ඩ්", "News Content": "කොටහේන සහ බොරැල්ල ප්‍රදේශවල පදිංචිව සිටි දෙමළ ජාතික පුද්ගලයින් දෙදෙනකු පැහැරගෙන ගොස් අතුරුදන් කළ බව කියන සිද්ධියට අදාළව අත්අඩංගුවට ගෙන සිටින නාවික හමුදා ලුතිනන් කමාන්ඩර්වරයෙකු තවදුරටත් රක්ෂිත බන්ධනාගාර ගත කර තිබේ.2009 වසරේ අදාළ පුද්ගලයින් දෙදෙනා ගමන් කරමින් සිටි වෑන් රථය ද සමග ඔවුන් පැහැරගෙන ගොස් තිබූ බව සඳහන්ය.සිද්ධියට අදාළව අපරාධ පරීක්ෂණ දෙපාර්තමේන්තුව විසින් වැලිසර නාවික හමුදා කඳවුරට අනුයුක්තව සේවයේ නිරතව සිටි නාවික හමුදා ලුතිනන් කමාන්ඩර්වරයෙකු අත්අඩංගුවට ගෙන තිබුණි.අදාළ නඩුව අද(26) කැඳවූ අවස්ථාවේ සැකකරු පෙබරවාරි මස 9 වන දින දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් ජෙයරාම් ට්‍රොස්කි මහතා නියෝග කළ බව අද දෙරණ වාර්තාකරු සඳහන් කළේය.සිද්ධියට අදාළව තවත් නාවික හමුදා නිලධාරීන් දෙදෙනෙකු අත්අඩංගුවට ගැනීමට නියමිත බව ද අපරාධ පරීක්ෂණ දෙපාර්තමේන්තුව මෙහිදී අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=68610", "Category": null, "Parent URL": null}