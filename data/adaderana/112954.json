{"Source": "Adaderana", "Timestamp": "June 28, 2019 04:54 pm", "Headline": "ගොවියා සන්නද්ධ කරන සිව් වැදෑරුම් වැඩපිළිවෙලකට අගමැති සුදානම්", "News Content": "කෘෂි බෝගවලට ඉහළ මිලක් ලබාදීම, ජල සුරක්ෂිතතාව, නවීන කෘෂිකර්ම දැනුමෙන් ගොවියා සන්නද්ධ කිරීම සහ අලෙවිකරණය යන සිව් වැදෑරුම් පදනම් ඔස්සේ ශ්‍රී ලංකාවේ කෘෂිකර්මය හා ගොවියාගේ ජීවන මට්ටම ඉහළ නැංවීමට කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි. ඒ මහතා එම අදහස් පළ කළේ අද (28) ලග්ගල, නාවුල, ගොඩිගමුව වැව නවීකරණය කිරීමේ කටයුතු ආරම්භ කිරීම නිමිත්තෙන් සංවිධානය කර තිබූ උත්සවයට එක් වෙමිනි. ජල සුරක්ෂිතතාව අරමුණු කර ගනිමින් ග්‍රාමීය වැව් දහසකට වඩා ප්‍රතිසංස්කරණය කිරීමේ කටයුතු දැනටමත් ආරම්භ කර ඇති බව ද අග්‍රාමාත්‍යවරයා මෙහිදී ප්‍රකාශ කළේය. වී ගොවිතැනට පමණක් සීමා වීමෙන් වැඩි ප්‍රයෝජනයක් ලබාගත නොහැකි බව පෙන්වා දුන් වික්‍රමසිංහ මහතා වෙනත් බෝග වර්ග කෙරෙහි යොමු විය යුතු බවත්, ඊට අවශ්‍ය නවීන තාක්ෂටණ දැනුම දෙන බවත් අගමැතිවරයා පැවසීය. ලග්ගල මැතිවරණ කොට්ඨාශයේ සංවර්ධන ව්‍යාපෘති කිහිපයක් අග්‍රාමාත්‍ය රනිල් වික්‍රමසිංහ මහතා අතින් අද (28) විවෘත කෙරිණි. ලග්ගල, විල්ගමුව මාරක මහා විද්‍යාලයේ නව දෙමහල් ගොඩනැඟිල්ල විවෘත කිරීම, අරංගල තරුණ සේවා සභාවේ පුහුණු මධ්ය ස්ථානය විවෘත කිරීම ඒ අතර ප්‍රධාන වෙයි. නාවුල ශ්‍රී බෝධිමළු විහාරස්ථානයට පැමිණ එහි නායක ස්වාමීන් වහන්සේ බැහැදැකීමෙන් අනතුරුව අගමැතිවරයා, එම විහාරස්ථානයේ ආගමික වතාවත්වල නිරත විණි. ඉන් අනතුරුව ලග්ගල, ප්‍රාදේශීය රෝහලේ නිරීක්ෂ ණ චාරිකාවකට එක්වූ අතර අද සවස අගමැතිවරයාගේ ප්‍රධානත්වයෙන් ලග්ගල බස් නැවතුම්පොළ ඉදිරිපිට ජන හමුවක් පැවැත්වීමට නියමිතයි.", "URL": "https://sinhala.adaderana.lk/news.php?nid=112954", "Category": null, "Parent URL": null}