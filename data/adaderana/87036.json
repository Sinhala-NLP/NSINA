{"Source": "Adaderana", "Timestamp": "April 6, 2018 12:18 pm", "Headline": "ශ්‍රී ලංකාව රිදී පදක්කමක් දිනා ගනියි", "News Content": "21 වන පොදු රාජ්‍ය මණ්ඩලීය ක්‍රීඩා උළෙලේ දී ශ්‍රී ලංකාව වෙනුවෙන් රිදී පදක්කමක් දිනා ගැනිමට බර ඉසිලීමේ ක්‍රීඩක ඉන්දික දිසානායක සමත්ව තිබේ. කිලෝග්‍රෑම් 69 බර පංතියෙන් ඔහු එම පදක්කම හිමිකරගෙන ඇති බව සඳහන්ය. එම ඉසව්වේ රන් පදක්කම වේල්සයට සහ ලෝකඩ පදක්කම ඉන්දියාවට හිමි විය. ඔස්ට්‍රේලියාවේ ගෝල්ඩ්කෝස්ට් හිදී පැවැත්වෙන පොදු රාජ්‍ය මණ්ඩලීය ක්‍රීඩා උළෙලේදී ශ්‍රී ලංකාව මේ වන විට පදක්කම් 03ක් හිමි කරගෙන තිබේ. බර ඉසිලිමේ ඉසව්වේ කිලෝග්‍රෑම් 56 බර පංතිය නියෝජනය කළ චතුරංග ලක්මාල් සහ කාන්තා අංශයේ කිලෝග්‍රෑම් 48 බර පංතිය නියෝජනය කළ දිනූෂා ගෝමස් ඊයේ දිනයේ ශ්‍රී ලංකාවට ලෝකඩ පදක්කම් දෙකක් හිමිකර දෙනු ලැබීය.", "URL": "https://sinhala.adaderana.lk/news.php?nid=87036", "Category": null, "Parent URL": null}