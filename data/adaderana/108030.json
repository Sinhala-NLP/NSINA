{"Source": "Adaderana", "Timestamp": "April 16, 2019 11:45 am", "Headline": "වැටුප් ඉල්ලා ගුවන් නියමුවන් විරෝධතාවයක", "News Content": "ඉන්දීය ජෙට් එයාර්වේස් ගුවන් සේවයේ ගුවන් නියමුවන් විරෝධතාවක් ආරම්භ කර තිබේ. ඒ මාස තුනක සිට ඔවුන්ගේ වැටුප් ගෙවීමට අදාළ ගුවන් සේවය කටයුතු නොකිරීම හේතුවෙන්. ඉන්දීය ජෙට් එයාර්වේස් ගුවන් සේවය මේ වන විට දැඩි මූල්‍ය අර්බුදයකට මුහුණපා සිටියි. එම සමාගම අමෙරිකානු ඩොලර් බිලියන එකයි දශම දෙකක බැංකු ණය අර්බුදයකටද මුහුණ පා සිටින බව විදෙස් වාර්තාවල දැක්වෙයි. එමෙන්ම ජෙට් එයාර්වේස් ගුවන් සේවයට ගුවන් නියමුවන්ට, සැපයුම්කරුවන්ට, තෙල් සමාගම්වලට සහ කල්බදු හිමියන්ටද අතිවිශාල හිඟ මුදලක් ගෙවීමට ඇති බවද එම වාර්තාවල සඳහන් වෙයි. මෙම වාතාවරණය තුළ සිය ජාත්‍යන්තර ගුවන් ගමන් අනිද්දා තෙක් තාවකාලිකව අත්හිටුවීමටත් ජෙට් එයාර්වේස් ගුවන් සේවය පියවර ගෙන තිබේ. ජෙට් එයාර්වේස් ගුවන් සේවය බංකොලොත් භාවයට පත්වුවහොත් විසිදහසකට පමණ රැකියා අහිමි වන බැවින් මෙම ගැටළුව සඳහා මැදිහත් වන ලෙසයි එහි සේවකයන් ඉන්දීය රජයෙන් ඉල්ලා සිටියි.", "URL": "https://sinhala.adaderana.lk/news.php?nid=108030", "Category": null, "Parent URL": null}