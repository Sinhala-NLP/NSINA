{"Source": "Adaderana", "Timestamp": "January 25, 2017 08:03 am", "Headline": " පුරාවිද්‍යා පුරප්පාඩු කඩිනමින් පුරවන්න ජනපති උපදෙස්", "News Content": "පුරාවිද්‍යා දෙපාර්තමේන්තුවේ ජ්‍යෙෂ්ඨ නිලධාරීන්ගේ පුරප්පාඩු කඩිනමින් පිරවීමට ජනාධිපති මෛත්‍රීපාල සිරිසේන මහතා උපදෙස් ලබාදී තිබේ.පුරාවිද්‍යාත්මක ස්ථාන වල ආරක්ෂාව සහ පුරාවිද්‍යා කටයුතු පිළිබඳ පවතින බාධාවන් ඉවත් කර එම කටයුතු විධිමත් කරගැනීම සඳහා කඩිනම් පියවර ගන්නා ලෙස ජනාධිපතිවරයා සඳහන් කළ බව ජනාධිපති මාධ්‍ය අංශය පැවසුවේය.පුරාවිද්‍යා ස්ථාන හා පුරාවස්තු ආරක්ෂා කරගැනීම සම්බන්ධයෙන් පැවති විශේෂ සාකච්ඡාවක් ජනාධිපති කාර්යාලයේ පැවති අවස්ථාවේදී ජනාධිපතිවරයා විසින් මේ බව ප්‍රකාශ කර තිබේ.එහිදී පුරාවිද්‍යා ස්ථාන වල ආරක්ෂාව සඳහා සිවිල් ආරක්ෂක බලකාය යෙදවීමටද මෛත්‍රීපාල සිරිසේන මහතා උපදෙස් දී ඇති බව සඳහන්ය.එම සාකච්ඡාවට එක්වූ සිවිල් ආරක්ෂක බලකායේ අධ්‍යක්ෂ ජනරාල්වරයා පවසා ඇත්තේ වර්තමානය වන විට හඳුනාගත් පුරාවිද්‍යා ස්ථානවල ආරක්ෂාව සඳහා සිවිල් ආරක්ෂක බලකා නිලධාරීන් යොමු කර ඇති බවයි.උතුරු නැගෙනහිර පළාත් වල පිහිටි පුරාවිද්‍යා ස්ථාන හදුනාගෙන ඒවායේ ආරක්ෂාව සඳහා සුදුසු වැඩපිළිවෙළක් සකස් කීරීම සම්බන්ධයෙන් ද එහිදී අවධානය යොමු වී තිබේ.", "URL": "https://sinhala.adaderana.lk/news.php?nid=68525", "Category": null, "Parent URL": null}