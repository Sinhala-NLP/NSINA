{"Source": "Adaderana", "Timestamp": "June 28, 2017 06:41 pm", "Headline": "අල්ලස් ගත් පොලිස්  නිලධාරියාට වසර 7ක සිරදඬුවම්", "News Content": "අතුරුදන් වූ අයෙකු සොයා දෙන බව පවසමින් ඔහුගේ ඥාතියෙකුගෙන් අල්ලස් මුදලක් ලබා ගැනීම ඇතුළු අධි චෝදනා 4කට වරදකරු වූ හලාවත බුද්ධි කොට්ඨාශ ඒකකයේ ස්ථානාධිපතිවරයෙකු ලෙස කටයුතු කළ උප පොලිස් පරීක්ෂකවරයෙකුට වසර 7ක සිර දඬුවම් ලබා දෙන ලෙස කොළඹ මහාධිකරණය නියෝග කර තිබේ. කොළඹ මහාධිකරණ විනිසුරු පියසේන රණසිංහ මහතා විසින් මෙම නියෝගය ලබා දී ඇති අතර ඔහුට රුපියල් ලක්ෂ 5ක දඩ මුදලක් ගෙවන ලෙසටද නියෝග කළ බව අද දෙරණ වාර්තාකරු පවසයි.දීර්ඝ නඩු විභාගයකින් අනතුරුව අධි චෝදනා 8ක් අතුරින් 4ට විත්තිකරු වරදකරු බවට තහවුරුවී තිබේ. ඒ අනුව ඔහුට එක් චෝදනාවකට වසර 7 බැගින් වසර 28ක සිරදඬුවම් නියම වූ අතර එම දඬුවම් වසර 7කින් ගෙවී යන පරිදි මහාධිකරණ විනිසුරුවරයා විසින් නියෝග කළ බව අද දෙරණ අධිකරණ වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=74667", "Category": null, "Parent URL": null}