{"Source": "Adaderana", "Timestamp": "May 31, 2013 10:04 am", "Headline": "මාතලේ සමූහ මිනී ඇටසැකිලි ගැන සාක්ෂි අධිකරණයට", "News Content": "මාතලේ දිස්ත්‍රික් මහ රෝහල් භූමියෙන් හමුවූ මිනිස් ඇටසැකිලි සම්බන්ධව පුද්ගලයන්ගෙන් ලබා ගත් සාක්ෂි අපරාධ පරීක්ෂණ දෙපාර්තමේන්තුව විසින් අද අධිකරණයට ඉදිරිපත් කිරීමට නියමිතව තිබේ. ඊට සම්බන්ධ නඩු විභාගය මාතලේ මහේස්ත්‍රාත් හා අතිරේක දිසා විනිසුරු චතුරිකා ද සිල්වා මහත්මිය ඉදිරියේ කැඳවීමට නියමිතය. අදාළ භූමියේ තිබී හමුවූ ඇටසැකිලි තම ඥාතීන්ගේ විය හැකි බවට පුද්ගලයින් 11 විසින් අධිකරණය හමුවේ දිවුරුම් ප්‍රකාශ 13 ක් ඉදිරිපත් කර තිබුණි. ඒ සම්බන්ධයෙන් අදාළ පිරිසගෙන් සාක්ෂි සටහන් කර ගන්නා ලෙස මාතලේ මහේස්ත්‍රාත් අධිකරණය අපරාධ පරීක්ෂණ දෙපාර්තමේන්තුවට පසුගියදා නියෝග කරන ලදී. ඒ අනුව අදාළ පිරිසගෙන් අපරාධ පරීක්ෂණ දෙපාර්තමේන්තුව විසින් සාක්ෂි සටහන් කරගෙන තිබුණි. මේ අතර අද දිනයේ තවත් පිරිසක් අධිකරණය වෙත දිවුරුම් පෙත්සම් ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=34507", "Category": null, "Parent URL": null}