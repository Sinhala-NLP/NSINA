{"Source": "Adaderana", "Timestamp": "February 26, 2014 11:21 am", "Headline": "රාමේශ්වරම් ධීවරයෝ දැඩි දුෂ්කරතාවයක", "News Content": "පෝක් සමුද්‍ර සන්ධිය ආශ්‍රිතව ධීවර කටයුතු තාවකාලිකව නතර කිරීම හේතුවෙන් ඉන්දියාවේ තමිල්නාඩු ප්‍රාන්තයේ රාමේශ්වරම් හී ධීවරයින් දැඩි දුෂ්කරතාවයට පත්ව ඇති බව වාර්තාවෙයි. ඉන්දු ලංකා ධීවර ගැටලුව විසඳාගැනීමේ අරමුණින් පෝක් සමුද්‍ර සන්ධිය ආශ්‍රිතව මසක කාලයක් ධිවර කටයුතුවල නිරතවීමෙන් වැලකී සිටීමට රාමේශ්වරම් ධීවර බලධාරීන් තීරණය කළේය. ඒ අනුව ලබන මාර්තු මස 10 වැනිදා දක්වා පෝක් සමුද්‍ර සන්ධිය ආශ්‍රිතව ධීවර කටයුතුවල නිරතවීමෙන් වැලකී සිටීමට ඔවුන් තීරණය කරන ලදී. කෙසේ වෙතත් මේ වනවිට තම දෛනික කටයුතු ඉටුකර ගත නොහැකිව තමන් දැඩි දුෂ්කරතාවට පත්ව සිටින බව රාමේශ්වරම් ධීවරයින් පිරිසක් තමිල්නාඩු ප්‍රාන්ත ධිවර අමාත්‍යවරයා හමුවී ප්‍රකාශ කර තිබේ. වාර්ෂිකව සිදුවන ධීවර කටයුතු තහනම ද ලබන අප්‍රේල් මස 15 වන දින ආරම්භ වන බැවින් තමන්ට ගැටලු රැසකට මුහුණදීමට සිදුව ඇති බව ඔවුන් ප්‍රකාශ කර ඇත. මේ හේතුවෙන් ශ්‍රී ලංකා බලධාරීන් සමඟ තම ගැටලුව පිළිබඳ සාකච්ජා කර හැකි ඉක්මනින් විසඳුමක් ලබා දෙන ලෙස රාමේශ්වරම් ධීවරයින් තමිල්නාඩු ධීවර අමාත්‍යවරයාගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=41393", "Category": null, "Parent URL": null}