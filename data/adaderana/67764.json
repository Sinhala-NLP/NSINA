{"Source": "Adaderana", "Timestamp": "January 5, 2017 09:56 pm", "Headline": "  සී.ජී විරමන්ත්‍රී මහතා අභාවප්‍රාප්ත වෙයි!", "News Content": "කීර්තිමත් අධිකරණ විනිසුරුවරයෙකු වූ සී.ජී විරමන්ත්‍රී මහතා අභාවප්‍රාප්ත වී තිබේ.පවුලේ ඥාතීන් ප්‍රකාශ කළේ අද පස්වරු 04.15ට පමණ වීරමන්ත්‍රී මහතා අභාවප්‍රාප්ත වූ බවයි.කොළඹ රාජකීය විද්‍යාලයේ ආදි ශිෂ්‍යයෙකු වූ ඒ මහතා 1948 වසරේදී නීතිඥවරයෙකු ලෙස කටයුතු කිරීම ආරම්භ කර තිබේ.සී.ජී විරමන්ත්‍රී මහතා මෙරට සහ ජාත්‍යන්තර විශ්වවිද්‍යාල රැසකින් ප්‍රාමාණික දැනුමක් ලබා ඇති අයෙකු වෙයි.1967 වසරේ සිට 1972 වසර දක්වා කාලය තුළ ශ්‍රේෂ්ඨාධිකරණ විනිසුරුවරයෙකු ලෙස කටයුතු කළ සී.ජී වීරමන්ත්‍රී මහතා අන්තර් ජාතික යුක්ති අධිකරණයේ විනිසුරුවරයෙකු සහ උප සභාපතිවරයෙකු ලෙස කටයුතු කර තිබේ.ඔහුගේ සේවය වඩාත් ඇගයීමට ලක්ව ඇත්තේ අන්තර් ජාතික වශයෙන් විනිසුරුවරයෙකු ලෙස ඔහු ලබා දුන් තීන්දු හරහාය.අන්තර් ජාතික සංවිධාන රැසක් වෙනුවෙන් ක්‍රියාකාරීව දායක වූ විරමන්ත්‍රී මහතා නීතියේ වර්ධනය වෙනුවෙන් කෘති රැසක් සම්පාදනය කර තිබේ.ඔහු මොනෑෂ් විශ්වවිද්‍යාලයේ සම්මානිත මහාචාර්යවරයෙකු ලෙසද, තවත් ජාත්‍යන්තර විශ්වවිද්‍යාල රැසකින් ආචාර්ය උපාධි ද ලබා ඇති අතර ජාත්‍යන්තර විශ්වවිද්‍යාල රැසක ආරාධිත දේශකයෙකු ලෙස ද ප්‍රසිද්ධියට පත් වූ අයෙකු වෙයි.ශ්‍රී ලංකා අභිමාන්‍යය, දේශමාන්‍යය යනාදී ගෞරවනාම ලැබූ වීරමන්ත්‍රී මහතා මියයන විට 90 වැනි වියේ පසුවුණි.දේහය බොරැල්ල පෞද්ගලික මල් ශාලාවක තැන්පත් කර ඇති අතර දේහය පිළිබඳ අවසන් කටයුතු ඉදිරියේදී දැනුම් දෙන බවයි පවුලේ ඥාතීන් ප්‍රකාශ කළේය.", "URL": "https://sinhala.adaderana.lk/news.php?nid=67764", "Category": null, "Parent URL": null}