{"Source": "Adaderana", "Timestamp": "October 29, 2015 12:49 am", "Headline": "වරායෙන්  උත්සව වලට  කෝටි ගණන් මුදල් වියදම් කිරීම නතර කළා!", "News Content": "විවිධ උත්සව සඳහා කෝටි ගණනින් වරායේ මුදල් වියදම් කිරීමේ යුගය අවසන් කිරීමට මේ වන විට හැකිවී ඇති බව වරාය සහ නාවික අමාත්‍ය අර්ජුන රණතුංග මහතා පවසයි. ඒ මහතා මේ බව පැවසුවේ රුවනි ඩයස් බණ්ඩාරනායක මහත්මිය ශ්‍රී ලංකා වරාය අධිකාරියට අයත් කොළඹ තෙල් බැංකු ආයතනයේ කළමනාකාර අධ්‍යක්ෂ ධුරයෙහි වැඩබාර ගැනීමේ අවස්ථාවට එක්වෙමිනි. හම්බන්තොට වරායේ පළමු අදියර විවෘත කිරීම සඳහා පසුගිය ආණ්ඩුව කළ වියදම් සම්බන්ධයෙන් මාධ්‍යවල පළවූ වාර්තා ගැන මෙහිදී වැඩිදුරටත් ප්‍රතිචාර දැක්වූ අර්ජුන රණතුංග අමාත්‍යතුමා අවධාරණය කළේ එකී වියදම් ගැන සවිස්තර වාර්තාවක් දැන් සකසමින් පවතින බවයි.ඒම අවස්ථාවේදී ඒ මහතා පහතා පරිදි අදහස් දැක්විය.හම්බන්තොට වරායේ පළමුවැනි අදියර විවෘත කිරීමේ උත්සවය ශ්‍රී ලංකා වරාය අධිකාරිය මුදල් වියදම් කරලා තියෙන්නේ එක් අංශයකින් නෙමෙයි. එක එක අංශවලින් මුදල් වියදම් කරලා තියෙන්නේ. අපි දැන් ඒ සම්පූර්ණ මුදල ගැනත් සොයා ගෙන යනවා. ඒ වගේම අපි දැන් තීරණය කරලා තියෙනවා එවැනි උත්සව අවශ්‍ය නැහැ කියලා. උත්සවයක් තියනව නම් එහි ප්‍රතිලාභ ආයතනයට තිබිය යුතුමයි.හම්බන්තොට වරායේ පළමු අදියර විවෘත කිරීමේ උත්සවයේ නර්තනාංග සඳහා පමණක් රුපියල් ලක්ෂ 150ක් වැය කළ බවට දැන් තොරතුරු හෙළිවෙමින් පවතී. එම උත්සවයේ වෙනත් වියදම්ද ඉහළ අගයක් ගනී. එවැනි වියදම් ගැන වරායේ දූෂණ සහ වංචා සෙවීමට පත් කළ, නීතිඥ නලින් ලද්දුවහෙට්ටි මහතාගේ ප්‍රධානත්වයෙන් යුත් කමිටුවද විශේෂ අවධානයක් යොමු කර තිබෙනවා. එදා කෝටි ගණන් වැයකර පැවැත්වූ උත්සව දැන් කිසිඳු බාහිර වියදමකින් තොරව, එහෙත් අභිමානවත් ලෙස පැවැත්වීමට තමන්ට හැකි වී තිබෙනවා.“පසුගිය ආණ්ඩු සමයේ තිබුණේ උත්සව උණක්. මොනව හරි දෙයක් විවෘත කළොත් විශාල මුදලක් වියදම් කරලා ලොකූ උත්සවයක් ගත්තා. නමුත් මේ උත්සව යොදා ගත්තේ එක් එක් පුද්ගලයින්ගේ ප්‍රතිරූප ගොඩ නඟන්න. රටවත් ආයතනයවත් ප්‍රවර්ධනය කරන්න නෙමෙයි. හොඳම උදාහරණය හම්බන්තොට වරාය. මේ හම්බන්තොට වරායේ පළමු අදියර විවෘත කිරීම සඳහා පැවැත්වූ උත්සවයට විශාල මුදලක් වියදම් කළ බව දැන් හෙළි වෙනවා. ඒක කෝටි ගාණක වියදමක්. නමුත් විදයම් කළ මුදලට සාපේක්ෂව හම්බන්තොට වරායට ලැබුණු ප්‍රයෝජනයක් නැහැ. මේ මුදල යොදා ගෙන එහි සේවක සේවිකාවන්ට නවාතැන් පහසුකම් සඳහා ගොඩනැගිල්ලක් හදන්න තිබුණා. නැතිනම් හම්බන්තොට වරාය නිසා ඉඩම් අහිමි වූවන්ගේ සුබසාධනය සඳහා ඒ මුදල් යොදවන්න තිබුණා. රටට ඇත්තටම ආදෙරේ නම් අපි මුදල් වියදම් කළ යුත්තේ අපේ නම් දාලා බෝඩ් ගහන්න නෙමෙයි. මහජනතාවට ප්‍රයෝජනයක් වන සේ. අපිට එවැනි ආදර්ශයක් මුළු රටටම ලබා දෙන්නත් හැකි වුණා. අපි කොළඹ වරායේ නැගෙනහිර පර්යන්තයේ පළමු අදියර විවෘත කළා. බාහිර වියදමක් නැහැ. හම්බන්තොට වරායේ දෙවැනි අදියර යටතේ වරායට ජලය යොමුකළා. බාහිර වියදමක් තිබුණේ නැහැ. නමුත් අපි ඉතා චාම්ව මේ අවස්ථා දෙකම ඉහළින් සැමරුවා. ඒ විතරක් නෙමෙයි අපි සියලුදෙනාටම පණිවිඩයක් දුන්නා නව ආයෝජන අවස්ථා සඳහා පැමිණෙන්න කියලා. ඇත්තටම ගත් විට එදා හම්බන්තොට වරායේ පළමු වැනි අදියර විවෘත කිරීමේ උත්සවයට වියදම් කළේ කෝටි ගණනක්. දෙවැනි අදියර විවෘත කරන විට අපිට වියදමක් නැත්තටම නැති තරම් .", "URL": "https://sinhala.adaderana.lk/news.php?nid=54735", "Category": null, "Parent URL": null}