{"Source": "Adaderana", "Timestamp": "October 8, 2013 01:18 pm", "Headline": "විද්‍යාවේ දියුණුව මිනිසාගේ විනයේ දියුණුව බවට පත්කළ යුතුයි ", "News Content": "විද්‍යාවේ දියුණුව මිනිසාගේ විනයේ දියුණුව බවට පත් කර ගත යුතු බව අග්‍රාමාත්‍ය දි.මු.ජයරත්න මහතා පවසයි. විද්‍යාව මගින් මිනිසා නිසි මාර්ගයට යොමුකළ යුතු බව අග්‍රාමාත්‍යවරයා පෙන්වා දෙයි. විද්‍යාවෙන් දියුණු වු බොහෝ පුද්ගලයින් මේ වන විට වෙනත් සමාජ විනාශයට පත්කිරීමට කටයුතු කරන අතර සෙසු සමාජ පහත් තත්ත්වයට යොමුකරවීමට කටයුතු කරමින් සිටින බව අග්‍රාමාත්‍යවරයා සඳහන් කරයි. රුපියල් ලක්ෂ 36ක වියදමින් කතරගම පූජා නගරයේ ඉදිකරන ලද නව සංචාරක බංගලාව අද(08) පෙරවරුවේ විවෘත කිරීමේ අවස්ථාවට එක්වෙමින් අග්‍රාමාත්‍ය දි.මු.ජයරත්න මහතා මෙම අදහස් පළ කර තිබේ. කතරගම පූජා නගරය වෙත පැමිණෙන බැතිමතුන් වෙනුවෙන් ඉදිකරන ලද මෙම දෙමහල් සංචාරක බංගලාව අංග සම්පූර්න කාමර 4ක් ඇතුළු පහසුකම් රැසකින් සමන්විත වෙයි. මෙම අවස්ථාවට එක්වෙමින් වැඩිදුරටත් අදහස් දැක්වු අග්‍රාමාත්‍ය දි.මු.ජයරත්න මහතා සඳහන් කළේ වර්තමාන ලෝකයේ දියුණු සහ නොදියුණු රටවල් අතර විවිධ ගැටුම් මතුව තිබෙන්නේ බල අර්බුද නිසා බවයි. යුද ගැටුම් නිසා කිසිදු රටකට සාර්ථක ජයග්‍රහණයක් ලබාගත නොහැකි බව අග්‍රාමාත්‍ය දි.මු.ජයරත්න මහතා මෙහිදි වැඩිදුරටත් සඳහන් කරන ලදී.", "URL": "https://sinhala.adaderana.lk/news.php?nid=37997", "Category": null, "Parent URL": null}