{"Source": "Adaderana", "Timestamp": "April 20, 2019 12:04 pm", "Headline": "ට්‍රම්ප් රුසියාව සමඟ එක්ව වංචාවක් කරා ද ?", "News Content": "ඩොනල්ඩ් ට්‍රම්ප්ගේ මැතිවරණ ප්‍රචාරක ව්‍යාපාරය සහ රුසියානු බලධාරීන් අතර සමීප සම්බන්ධයක් පැවතියේද යන්න පිළිබඳව පැවැත්වුණු පරීක්ෂණයේ සම්පුර්ණ වාර්තාව කොන්ග්‍රස් සභාවට ලබා දෙන ලෙස නියෝගයක් නිකුත් කර තිබේ. කොන්ග්‍රස් සභාවේ අධිකරණ කමිටුවේ සභාපති ජෙරී නැඩ්ලර් මෙම කැඳවීමේ නියෝගය නිකුත් කළේ අදාළ වාර්තාවේ සංක්‍ෂිප්ත පිටපතක් පමණක් සභාවට ලැබීමෙන් පසුවයි. ජනාධිපති ට්‍රම්ප් විසින් රුසියාව සමඟ එක් වී වංචාවක් කරනු ලැබ ඇතැයි ඔහුගේ පරීක්ෂණයෙන් ඔප්පු වී නැතත් එම පරීක්ෂණයට ඔහු බාධා පැමිණ වූ බවට එල්ලවන චෝදනා සම්බන්ධයෙන් නිශ්චිත නිගමනයකට එළැඹ නැහැ. යුක්තිය පසිඳලීමේ ක්‍රියාවලියට ජනාධිපති ඩොනල්ඩ් ට්‍රම්ප් විසින් බාධා කරන ලද බවට එල්ලවන චෝදනා පසුපස හඹා යමින් ඊට එරෙහිව ක්‍රියා කිරීමට ඔහුගේ ප්‍රතිවාදීන් ප්‍රතිඥා දුන්නේය. FBI හෙවත් ෆෙඩරල් විමර්ශන කාර්යාංශයේ හිටපු අධ්‍යක්ෂවරයෙකු වන රොබට් මුලර් අදාළ විමර්ශන කටයුතුවල ප්‍රධානියා වශයෙන් පත් කර තිබුණි. ඔහුගේ සංක්‍ෂිප්ත වාර්තාව එළිදැක්වුණේ බ්‍රහස්පතින්දායි. ඩොනල්ඩ් ට්‍රම්ප් ජනාධිපතිවරයා වෙනුවෙන් පෙනී සිටින නීතිඥ කණ්ඩායම කියා සිටින්නේ සියලු චෝදනාවලින් ට්‍රම්ප් නිදහස් වී ඇති බවයි. මෙම පරීක්ෂණයට අවහිර කිරීමට ට්‍රම්ප් ජනාධිපතිවරයා කිහිප විටක් ම උත්සාහ දරා ඇති බවටත් පරීක්ෂණයේ ප්‍රධානියා වන රොබට් මුලර් ඉන් ඉවත් කිරීමට ඔහු උත්සාහ දැරූ බවටත් මෙම වාර්තාව කරුණු සපයයි. පිටු 448කින් යුත් වාර්තාව ප්‍රසිද්ධියට පත් කෙරුණේ මාස 22ක් තිස්සේ පැවති පරීක්ෂණයකින් අනතුරුවයි.", "URL": "https://sinhala.adaderana.lk/news.php?nid=108290", "Category": null, "Parent URL": null}