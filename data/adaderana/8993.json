{"Source": "Adaderana", "Timestamp": "June 14, 2010 09:26 am", "Headline": "ජර්මනිය, ඝානාව සහ ස්ලෝවේනියාවට ජය", "News Content": "ලෝක කුසලාන පාපන්දු තරගාවලියේ ඊයේ පැවති තරග වලින් ජය ගැනීමට ජර්මනිය, ඝානාව සහ ස්ලෝවේනියාව සමත් විය. ඔස්ට්‍රේලියානු කණ්ඩායම සමග පැවති තරගයෙන් ජර්මනිය ජයගත්තේ ගෝල 4ට බින්දුවක් ව‍ශයෙනි. එම තරගයේදී දක්ෂ ලෙස ක්‍රීඩා කරමින් ජර්මනිය වෙනුවෙන් ගෝලයක් වාර්තා කළ ලුකස් පොඩොල්ස්කි තරගයේ වීරයා ලෙස නම් කෙරුණි. ඝානාව අතින් සර්බියාව පරාජයට පත්වුණේ ‍ගෝල එකට බින්දුවක් වශයෙනි. ස්ලෝවේනියාව සහ ඇල්‍ජීරියාව අතර තරගයෙන් ගෝල එකට බින්දුවක් ලෙස ජයගැනීමට ස්ලෝවේනියාව සමත්විය. මේ අතර තවත් තරග කිහිපයක් අද පැවැත්වීමට නියමිතය. නෙදර්ලන්තය සහ ඩෙන්මාර්කය, ඉතාලිය සහ පැරගුවේ, ජපානය සහ කැමරුන් යන කණ්ඩායම් අතර එම තරග පැවැත්වීමට නියමිතව ඇත.", "URL": "https://sinhala.adaderana.lk/news.php?nid=8993", "Category": null, "Parent URL": null}