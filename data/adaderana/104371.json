{"Source": "Adaderana", "Timestamp": "February 15, 2019 11:31 am", "Headline": "අරුවක්කාඩු කසල අංගනයට විරෝධය දක්වා පුත්තලමේ හර්තාල්", "News Content": "ඉදිකරමින් පවතින අරුවක්කාඩු කසල අංගනයට විරෝධය දක්වමින් පුත්තලම නගරයේ 2000කට ආසන්න සියලුම වෙළඳසැල් වසා දමා හර්තාල් ව්‍යාපාරයක් අද(15) උදෑසන සිට ආරම්භ වී තිබේ. එම හර්තාල් ව්‍යාපාරය ආරම්භ වීමත් සමඟ නගරයට විවිධ අවශ්‍යතා සඳහා පැමිණි පිරිස් දැඩි අසීරුතාවයට පත්වී ආපසු යනු දැක ගත හැකි වූ බව අප වාර්තාකරු පැවසීය. ඉදිකරමින් පවතින අරුවක්කාඩු කසල අංගනයට විරෝධය දක්වමින් 13 වන දින සිට “කළු දිනය“ලෙසට නම් කරමින් මෙම විරෝධතාවය පැවැත්වූ අතර එහි අවසන් දිනවූ අද දින මෙසේ හර්තාල් ව්‍යාපාරයක් අරඹා තිබූ බව කියයි. පුත්තලම නගරයේ රාජ්‍ය අංශවල ආයතන කිපයක් හැර සියලුම පුද්ගලික වෙළඳසැල් , ඖෂධ සැල්, ආපන ශාලා, වෙනත් අත්‍යවශ්‍ය ආහාර ද්‍රව්‍ය ආදිය මිලදී ගන්නා ස්ථාන සියල්ලක්ම වැසී තිබූ ආකාරය දැක ගත හැකි විය. අප වාර්තාකරු පැවසූවේ නගරයේ 2000 කට ආසන්න සියලුම පුද්ගලික ව්‍යාපාරික ස්ථාන වසා තිබියදී එක් ආපන ශාලාවක් පමනක් විවෘත කර තිබෙනු දැක ගත හැකි වු අතර එම ස්ථානයට කිසියම් කණ්ඩායමක් තර්ජනය කරමින් වසා දමන ලෙසට කරන ලද තත්ත්වය හමුවේ පුත්තලම මූලස්ථාන පොලීසිය මඟින් එම ස්ථානයට ආරක්ෂාව යෙදවීමටද කටයුතු කල බවයි. එසේම නගරය පුරා පොලිස් නිලධාරින් යොදවමින් ආරක්ෂාව තර කර තිබූ අයුරුද දැක ගත හැකි විය.", "URL": "https://sinhala.adaderana.lk/news.php?nid=104371", "Category": null, "Parent URL": null}