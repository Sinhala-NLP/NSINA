{"Source": "Adaderana", "Timestamp": "December 2, 2013 03:53 pm", "Headline": "මහින්දයි ගෝඨාභයයි රනිල්ට මල් තියා වැඳිය යුතුයි ", "News Content": "ජනාධිපති මහින්ද රාජපක්ෂ මහතා සහ ආරක්ෂක ලේකම් ගෝඨාභය රජපක්ෂ මහතා එ.ජා.ප. නායක රනිල් වික්‍රමසිංහ මහතාගේ ඡායා රූපයකට මල් තබා උදේ සවස වැඳිය යුතු බව එ.ජා.ප. පාර්ලිමේන්තු මන්ත්‍රී මංගල සමරවීර මහතා පවසයි. එ.ජා.ප. නායක රනිල් වික්‍රමසිංහ මහතා විසින් එවකට රෝම ප්‍රඥප්තියට අත්සන් නොකිරීම ඊට හේතුව බව ඔහු කියයි. යුද අපරාධයක් සම්බන්ධයෙන් චෝදනා ලැබූ විට ජාත්‍යන්තර යුද අධිකරණයක් සඳහා ගෙන යෑමට එම ප්‍රඥප්තියේ කරණු සඳහන්ව තිබූ බවත්, එහෙත් රනිල් වික්‍රමසිංහ මහතා එයට අත්සන් නොකළ බවත් අද(02) කොළඹ පැවති මාධ්‍ය හමුවකදී මන්ත්‍රීවරයා සඳහන් කර සිටියේය. එසේම පොදු රජ්‍ය මණ්ඩලයීය රාජ්‍ය නායක සමුළුව සඳහා බිලියන 15 හමාරක් වියදම් වී ඇති බව තමන්ට වාර්තා වන බවත්, එසේ වියදම් කළත් පොදු රාජ්‍ය මණ්ඩලයීය රාජ්‍ය නායක සමුළුවේ සෑබෑ නායිකාව මෙරටට නොපැමිණි බවත්, ඒ මහතා පෙන්වා දුන්නේය‍. තවද ඉතිහාසයේ පවත්වා නොමැති සාර්ථකම සමුළුව මෙරටදී පැවති බව විදේශ කටයුතු පිළිබඳ අමාත්‍ය මහචාර්ය ජී.එල්. පීරිස් මහතා විසින් ප්‍රකාශ කර ඇති බවත්, එම ප්‍රකාශය මගින් මෙරටේ සිටින ජනතාව මෙන්ම පාර්ලිමේන්තුව පවා නොමග යවා ඇති බවත් ඔහු අවධාරණය කළේය. පොදු රාජ්‍ය මණ්ඩලයීය රාජ්‍ය නායක සමුළුවේ සාර්ථකත්වය පිළිබඳව තේරුම් ගන්නේ සමුළුව සඳහා පැමිණි රාජ්‍ය නායකයින් සංඛ්‍යාව මත බවත්, ඒ අනුව සමුළුවට පැමිණි රාජ්‍ය නායකයින් සංඛ්‍යාව 27ක් නමුත් ආණ්ඩුව රාජ්‍ය නායකයින් 31 පැමිණි බවට අසත්‍යය ප්‍රකාශ නිකුත් කරන බවත් ඒ මහතා එහිදී පෙන්වා දුන්නේය. මේ වන විට ආණ්ඩුව විසින් අප්‍රිකානු රටවල පමණක් තනාපති කාර්යාල 15ක් ආරම්භ කිරීමට සුදානමින් සිටින බවත්, එමගින් රාජපක්ෂ රෙජීමයට රැකියා දීමට සුදානමින් සිටින බවත් හෙතෙම කියා සිටියේය. විදේශ කටයුතු පිළිබඳ අමාත්‍ය ජී‍.එල් පීරිස් මහතාගේ විදේශ ප්‍රතිපත්තියේ ඇති හොඳකම හේතුවෙන් අප්‍රිකානු රටවල් වලින් පවා සමුළුවට පැමිණියේ රටවල් 07 ක් පමණක් බවත්, ජී.එල්. පීරිස් මහතාගේ අප්‍රිකානු ප්‍රතිපත්තිය පවා කඩා වැටී ඇති බවත් සමරවීර මහතා සඳහන් කළේය. විදේශ කටයුතු ඇමතිවරයාට ආත්ම ගෞරවයක් තිබේනම් වහාම ධූරයෙන් ඉල්ලා අස්වන්නැයි තමන් අවධාරණය කරන බවද ඔහු එහිදී කියා සිටියේය. එසේම එළඹෙන ජනවාරී මස සිට 18 වන ව්‍යවස්ථා සංශෝධනය ආහෝසී කිරීම සඳහාත්, ස්වාධීන පොලිස් කොමිසමක් සහ ස්වාධීන රාජ්‍ය සේවා කොමිසමක් ස්ථාපිත කිරීම සඳහාත් කැපවන බවද ඒ මහතා වැඩිදුරටත් කීවේය.", "URL": "https://sinhala.adaderana.lk/news.php?nid=39273", "Category": null, "Parent URL": null}