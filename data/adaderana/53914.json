{"Source": "Adaderana", "Timestamp": "September 17, 2015 02:45 pm", "Headline": "කොළඹ වරාය නගරයේ ගිවිසුම් කාලය මාස 6කින් දිගුවෙයි", "News Content": "කොළඹ වරාය නගර සංවර්ධන ව්‍යාපෘතියේ ගිවිසුම් කාලය මාස 06කින් දීර්ඝ කර තිබේ.ඊට අදාළව වරාය හා නාවික අමාත්‍ය අර්ජුණ රණතුංග මහතා විසින් ඉදිරිපත් කළ යෝජනාවට කැබිනට් මණ්ඩලය අනුමැතිය හිමිව ඇති බව සඳහන්ය.ශ්‍රී ලංකා රජය සහ අදාළ ව්‍යාපෘති සමාගම අතර අත්සන් තබන ලද ගිවිසුමෙහි කාලය පසුගිය 15 වනදායින් අවසන් වී තිබුණි.ඒ අනුව 2015 වසරේ සැප්තැම්බර් මස 15 වනදා සිට බලපැවැත්වෙන පරිදි ගිවිසුමේ කාලය දීර්ඝ කර ඇති බව රජය පවසයි.මේ අතර බස්නාහිර සංවර්ධන අමාත්‍ය පාඨලි චම්පික රණවක මහතා ද චීන පුවත් සේවාවක් වෙත අදහස් දක්වමින් පවසා ඇත්තේ එම ව්‍යාපෘතිය නතර කිරීමට තීරණයක් ගෙන නැති බවයි.එම ව්‍යාපෘතිය යළි ආරම්භ කිරීම ගැන ධානාත්මක ප්‍රතිචාරයකින් පසුවන බවද පරිසර වාර්තා හා නීතිමය තත්ත්වය මෙන්ම සමාජීය කරුණුද සැලකිල්ලට ගන්නා බව සඳහන් කර ඇත.බස්නාහිර පළාතේ විශාලතම ව්‍යාපෘතිය ලෙස ඉදිරි පස්වසර තුළ මෙය ක්‍රියාවට නැංවීම ගැන සුබවාදී බලාපොරොත්තුවක සිටින බවද හෙතෙම පවසා තිබේ.පසුගිය ජනාධිපතිවරණයෙන් වත්මන් රජය ලද ජයග්‍රහණයත්, පරිසර සංවිධානවල විරෝධතාත් සැලකිල්ලට ගෙන අමෙරිකානු ඩොලර් බිලියන 1.4ක මෙම ව්‍යාපෘතියේ ඉදිකිරීම් කටයුතු මේ දක්වා නතර වී ඇත.", "URL": "https://sinhala.adaderana.lk/news.php?nid=53914", "Category": null, "Parent URL": null}