{"Source": "Adaderana", "Timestamp": "July 17, 2011 12:15 pm", "Headline": " හාම්පුතාට හොරෙන් පැන ගියාට ශ්‍රී ලාංකික තරුණියට සිරදඬුවම්", "News Content": "සෞදියේ සේවය කරමින් සිටියදී බන්ධනාගාර ගත කරන ලද ශ්‍රී ලාංකික ගෘහ සේවිකාවකට උපකාර කිරීමට රියාද් හි ක්‍රියාත්මක වන ඉන්දීය සමාජ සේවා සංවිධා‍නයක් ඉදිරිපත්ව ඇති බව විදෙස් මාධ්‍ය උපුටා දක්වයි. දැනට මාස 7 ට පමණ ඉහතදී කිසියම් හේතුවක් නිසා ඇය සේවය කරමින් සිටි නිවසින් පළා ගොස් ඇති බවත්,ඉන්පසු නිවසේ හාම්පුතා විසින් එරට පොලීසියට කරන ලද පැමිණිල්ලක් හේතුවෙන් ඇය අත්අඩංගුවට ගෙන අධිකරණයට ඉදිරිපත් කිරීමෙන් පසු මාස 4 ක කාලයක් සඳහා එරට මලාස් බන්ධනාගාරයට යවා ඇති බවත් සඳහන් වේ. එසේ වුවද අදාළ බන්ධනාගාරයේ මාස 3 ක කාලයක් දඬුවම් විඳීමෙන් පසු නවාස් ඩාවුඩ් සිෆානා නමැති 25 හැවිරිදි මෙම තරුණිය රියාද් හි සරණාගත කඳවුරකට මාරුකර යවා තිබේ. මෙම තරුණියගේ පියා ශ්‍රී ලාංකිකයෙකු වුවද මව දකුණු ඉන්දියාවේ කේරළ ප්‍රාන්ත වැසියෙකු බවත්,සෞදියේදී පීඩාවට පත් නවාස් ඩාවුඩ් සිෆානා කොළඹ සිට කිලෝ මීටර් 140 ක් පමණ දුරින් පිහිටි මදුරන්කැටිය ප්‍රදේශයේ පදිංචිකාරියක බව ඇගේ විදෙස් ගමන්බලපත්‍රයේ සඳහන් වන බවත් Arab News උපුටා දක්වයි. ඇයගේ විදේශිය ගමන් බලපත්‍රය පිළිබඳ තමන් එරට ශ්‍රී ලාංකා තානාපති කාර්යාලයෙන් විමසා සිටි බවත්,එකී විදේශ ගමන්බල පත්‍රයට අනුව ඇය වයස අවුරුදු විස්ස සම්පූර්ණවීමත් සමගම පාහේ ‍ගෘහ සේවය සඳහා ඇය සෞදියට පැමිණ ඇති බවත් ඉන්දීය සමාජ සේවා සංවිධා‍නයේ පටෙනලා මොහොදීන් Arab News ට පවසා තිබේ. එහෙත් ශ්‍රී ලංකා තානාපති කාර්යාලයෙන් ,ඇයගේ වයස අවුරුදු 20 ක් ලෙස සටහන්වීම පිළිබඳ යම් සැකයක් පවතිනා බව හා වයස අවුරුදු 21 සම්පූර්ණ වන තෙක් ශ්‍රී ලංකාවේ ආගමන විගමන නීතිය අනුව ගෘහ සේවය සඳහා රටින් පිටවීමට අවසර ලබානොදෙන බව පවසා ඇතැයි පටෙනලා මොහොදීන් වැඩිදුරටත් සඳහන් කර තිබේ. කෙසේ වෙතත් ඇයට යළි ශ්‍රී ලංකාවට පැමිණීම සඳහා ගුවන් ටිකට්පතක් ලබාදීමටත්,ඇයට උපකාර කිරීමටත්\"කේරළ මුස්ලිම් සංස්කෘතික මධ්‍යස්ථානය\"නමැති රියාද් හි ක්‍රියාත්මක වන ඉන්දීය සමාජ සේවා සංවිධානය කටයුතු කර ඇති බව Arab News වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=17450", "Category": null, "Parent URL": null}