{"Source": "Adaderana", "Timestamp": "January 4, 2012 11:24 am", "Headline": "අයෙත් කකුලෙන් අදින්න දෙන්නේ නෑ", "News Content": "එක්සත් ජාතික පක්ෂ මූලස්ථානයේ ප්‍රතිසංස්කරණ කටයුතු සඳහා තමන් විසින් ඉදිරියේදී මුදල් එකතු කිරීමට බලාපොරොත්තු වන බව විපක්ෂ නායක රනිල් වික්‍රමසිංහ මහතා පවසයි. පක්ෂ මූලස්ථානය විනාශ කළවුන් ද්‍රෝහීන් වන බවත්,ඔවුන් ආරක්ෂා කරන්නට කටයුතු කරනා අයද ද්‍රෝහීන් බව හෙතෙම කියා සිටියි. ලක් වනිතා සංවිධානය විසින් පක්ෂ මූලස්ථානයේ ප්‍රතිසංස්කරණ කටයුතු වලට එක්ලක්ෂ දහ දහසක මුදලක් එකී සංවිධානයේ සභාපතිනි ශාන්තිනී කෝන්ගහගේ මහත්මිය විසින් ලබාදීමෙන් අනතුරුව අද පක්ෂ මූලස්ථානයේදී මාධ්‍යයට අදහස් දක්වමින් වික්‍රමසිංහ මහතා මේ බව සඳහන් කළේය. ත්‍රී රෝද රථ රියදුරන්ගේ බිරින්දෑවරුන්ගේ සංවිධානය විසින්ද මූලස්ථාන ප්‍රතිසංස්කරණ කටයුතු සඳහා රුපියල් 5000 ක මුදලක් අද දිනයේ ලබා දී ඇති බව සඳහන් වේ. සාටකයට තව දුරටත් ඉදිරියට යන්නට ඉඩ ලබාදිය යුතු නැති බවත්,එකී ගමන වහා නැවැත්විය යුතුව ඇති බවත් විපක්ෂ නායකවරයා අවධාරණය කළේය. මින් ඉදිරියට කිසිවෙකුටත් එක්සත් ජාතික පක්ෂයේ කකුලෙන් අදින්නට ඉඩනොදෙන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21145", "Category": null, "Parent URL": null}