{"Source": "Adaderana", "Timestamp": "September 2, 2019 08:23 am", "Headline": "අගමැති මාලදිවයින බලා පිටත් වෙයි", "News Content": "අග්‍රාමාත්‍ය රනිල් වික්‍රමසිංහ මහතා නිල සංචාරයක් සඳහා මාලදිවයින බලා අද(02) පිටත්ව ගියේය. අග්‍රාමාත්‍යවරයා ඇතුළු දුත පිරිස අද උදෑසන 07.30ට පමණ ශ්‍රී ලංකන් ගුවන් සේවයේ යු. එල් 101 දරන ගුවන් යානයෙන් මාලදිවයින බලා පිටත්ව ගිය බවයි අද දෙරණ ගුවන් තොටුපළ වාර්තාකරු සඳහන් කළේය. මාලදිවයින් ජනාධිපති ඉබ්‍රාහිම් මොහොමඩ් සාලි මහතාගේ ආරාධනයකට අනුව අග්‍රාමාත්‍යවරයා මෙම සංචාරයේ නිරත වෙයි. මෙම සංචාරයේදී දෙරට අතර ද්වීපාර්ශවික සබදතා ශක්තිමත් කරගැනීම සම්බන්ධයෙන් සාකච්ඡා පැවැත්වීමට සැලසුම් කර ඇති අතර ශ්‍රී ලංකාව සහ මාලදිවයින අතර අවබෝධතා ගිවිසුම් හතරකට ද මෙහිදී අත්සන් තැබීමට නියමිත බවයි වාර්තා වෙයි. මාලදිවයින් සංචාරය අතරතුරදී අග්‍රාමාත්‍ය රනිල් වික්‍රමසිංහ මහතා සභාපතීත්වය දරණ ඉන්දීය සාගර සමුළුව හෙට(03) සහ අනිද්දා(04) යන දෙදින තුළ මාලදිවයිනේ පැරඩයිස් අයිලන්ඩ් රිසෝට්හිදී පැවැත් වෙයි.", "URL": "https://sinhala.adaderana.lk/news.php?nid=118039", "Category": null, "Parent URL": null}