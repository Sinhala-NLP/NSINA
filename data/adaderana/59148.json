{"Source": "Adaderana", "Timestamp": "April 13, 2016 09:12 am", "Headline": "අලුත් අවුරුදු උදාවෙන්නේ මෙහෙමයි", "News Content": "සිංහල හා දෙමළ අලුත් අවුරුද්ද අද උදාවෙයි.සූර්යයා මීන රාශියෙන් මේෂ රාශියට සංක්‍රමණයවීමත් සමඟ අවුරුද්ද උදාවනු ඇත. මෙවර අවුරුදු නැකැත් චාරිත්‍රවලට අනුව පරණ අවුරුද්ද සඳහා ස්නානය අද දිනට යෙදී තිබෙන අතර, කොහොඹ පත් යුෂ මිශ්‍ර නානු ගා, ස්නානය කොට, ඉෂ්ට දේවතා අනුස්මරණයේ යෙදීම මැනවැයි සඳහන්ය.පුණ්‍ය කාලය අද දින අපරභාග 1.24 සිට 14 වන බ්‍රහස්පතින්දා පූර්වභාග 2.12 දක්වා වන බැවින් අද දින අපරභාග 1.24ට පෙර සියළු වැඩ අතහැර, ආගමික වතාවත් වල යෙදිම මැනවැයි, නැකැත් චාරිත්‍රවල දැක්වෙයි.පුණ්‍ය කාලයේ අපර කොටස ලෙස සැලකෙන අද දින අපරභාර 7.48 සිට හෙට දින පූර්වභාග 10.12 දක්වා කාලය තුළ වැඩ ඇල්ලීම, ගනුදෙනු කිරීම සහ ආහාර අනුභවය යන නැකැත් යෙදී තිබේ.අද දින අපරභාග 8.06ට යෙදෙන නැකතින් ලා කොළ පැහැති වස්ත්‍රාභරණයෙන් සැරසී, දකුණු දිශාව බලා, ලිප් බැඳ, ගිනි මොලවා එළකිරි මිශ්‍ර කිරිබතක්ද, මුංඇට මිශ්‍ර කැවිලි වර්ගයක් ද පිළියෙල කිරීම මැනවැයි කියැවෙයි.අපරභාග 8.54ට දකුණු දිශාව බලා, වැඩ අල්ලා, ගණුදෙනු කොට ආහාර අනුභවය මැනවැයි ද ජ්‍යෝතිශයේ සඳහන්ය.හිසතෙල් ගැමේ නැකත යෙදී ඇත්තේ 16 වන සෙනසුරාදා පූර්වභාග 10.41ටය.නිල් පැහැති වස්ත්‍රාභරණයෙන් සැරසී බටහිර දිශාව බලා හිසට නුග පත් ද, පයට කරඳ පත්ද, තබා තළ තෙල් හා නුග පත් මිශ්‍ර නානුද ගා ස්නානය කිරීම මැනවැයි සඳහන්ය.18 වන සඳුදා පූර්ව භාග 6.27ට සුදු පැහැති වස්ත්‍රාභරණයෙන් සැරසී දීකිරි හා ගිතෙල් මිශ්‍ර කිරිබතක් හා කැවිලි වර්ගයක් අනුභව කර රැකීරක්ෂා සඳහා පිටත්ව යෑම මැනවැයි නැකැත් චාරිත්‍රවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=59148", "Category": null, "Parent URL": null}