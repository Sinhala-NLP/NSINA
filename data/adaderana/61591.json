{"Source": "Adaderana", "Timestamp": "June 28, 2016 06:38 pm", "Headline": "මෙවර දළදා පෙරහැර පැවැත්වෙන්නේ මෙහෙමයි", "News Content": "මහනුවර ශ්‍රී දළදා මාලිගාවේ ඓතිහාසික ඇසළ පෙරහැර මංගල්‍ය පැවැත්වෙන දින වකවානු ප්‍රකාශයට පත් කිරීම අද සිදුකර තිබේ.දියවඩන නිලමේ ප්‍රදීප් නිලංග දෑල මහතාගේ ප්‍රධානත්වයෙන් දළදා මාලිගාවේ පැවති විශේෂ පෙරහැර සාකච්ඡාවේ දී එම දිනවකවානු ප්‍රකාශයට පත්කිරීම සිදුකෙරුණු බව අද දෙරණ වාර්තාකරු සඳහන් කරයි.ඒ අනුව මෙවර ඇසළ පෙරහැර මංගල්‍ය යේ කප් සිටුවීම් අගෝස්තු මස 03 වන දින සුබ මුහුර්තියට අනුව සිදුකිරීමට නියමිතය.අගෝස්තු මස 3 වන දින සිට 7 වන දින දක්වා සතර මහා දේවාල අභ්‍යන්තර පෙරහැර පැවැත්වෙන අතර 8 වන දින පළමු කුඹල් පෙරහැර වීදි සංචාරය කිරීමට නියමිත බව සඳහන්ය.අගෝස්තු මස 12 වැනිදායින් කුඹල් පෙරහැර අවසන් වන අතර පළමු රන්දෝලී පෙරහැර එම මස 13 වැනිදා ආරම්භ වේ. අගෝස්තු මස 17 වැනිදා අවසන් රන්දෝලී පෙරහැරත්, 18 වන දින දියකැපීමේ මංගල්‍යය හා දහවල් පෙරහැරත් පැවැත්වීමට නියමිත බව දියවඩන නිලමේ ප්‍රදීප් නිලංග දෑල මහතා සඳහන් කළේය. අද පැවති මෙම සාකච්ඡාවේදී අගෝස්තු මස 8 වනදා සිට 18 වැනිදා දක්වා මහනුවර නගර සීමාව හා ඒ ආශ්‍රිත නගරවල මස් මාංශ අලෙවිසැල් සහ සුරාසැල් වසා දැමීමට ද තීරණය කර තිබේ. මේ අතර මේ පිළිබඳව කරුණු පැහැදිලි කිරීමේ මාධ්‍ය හමුවේ දී පෙරහැරේ කරඞුව වැඩමවීම සඳහා අලි ඇතුන් නොමැතිවීම පිළිබඳව ද දියවඩන නිලමේ ප්‍රදීප් නිලංග දෑල මහතා අදහස් පළ කළේය.", "URL": "https://sinhala.adaderana.lk/news.php?nid=61591", "Category": null, "Parent URL": null}