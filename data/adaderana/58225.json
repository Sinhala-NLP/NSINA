{"Source": "Adaderana", "Timestamp": "March 14, 2016 07:21 pm", "Headline": "විදුලිය බිඳවැටීම ගැන සී.අයි.ඩී. යෙනුත් පරීක්ෂණයක්", "News Content": "ඊයේ දිනයේ දිවයින පුරා සිදුවූ හදිසි විදුලිය බිඳවැටීම සම්බන්ධයෙන් විශේෂ පරීක්ෂණයක් අපරාධ පරීක්ෂණ දෙපාර්තමේන්තුව විසින් ද ආරම්භ කර ඇති බව ලංකා විදුලිබල මණ්ඩලයේ සභාපති අනුර විජේපාල මහතා පවසයි.ජනාධිපති මෛත්‍රීපාල සිරිසේන මහතා උපදෙස් මත මේ වන විට ලංකා විදුලිබල මණ්ඩලයට අයත් සියළු විදුලි උප පොළවල ආරක්ෂාව සඳහා යුධ හමුදාවද යොදා ගෙන තිබේ.විදුලිබල උත්පාදනය පිළිබඳ දූරදර්ශී සැළැස්මකින් තොරව කටයුතු කිරීමේ විපාක අද දවසේ විදින්නට සිදු වී ඇති බව අග්‍රාමාත්‍ය රනිල් වික්‍රමසිංහ මහතාද විශේෂ නිවේදනයක් නිකුත් කරමින් පවසා තිබේ.එමෙන්ම රට පුරා සිදු වූ විදුලි බිඳවැටීම පිළිබදව පරීක්ෂණ කර ඉදිරිපත් කිරීමට නියමිත සියලු අභ්‍යන්තර හා බාහිර කමිටු වාර්තා සඳුදා දිනය වන විට වහාම තමා වෙත ලබාදෙන ලෙසද විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසා ඇත. විදුලිබල මණ්ඩල සාමාන්‍යාධිකාරි එම්.සී වික්‍රමසේකර මහතා අද දෙරණට ප්‍රකාශ කළේ අක්‍රිය වී ඇති නොරොච්චෝලේ ලක් විජය බලාගාරය යළි සක්‍රීය කිරිමට දින 02ක පමණ කාලයක් ගත වන බැවින් ජාතික විදුලිබල පද්ධතියට මෙගාවොට් 700ක පමණ විදුලි ධාරිතාවක් නොලැබෙන බවයි.", "URL": "https://sinhala.adaderana.lk/news.php?nid=58225", "Category": null, "Parent URL": null}