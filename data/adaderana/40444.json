{"Source": "Adaderana", "Timestamp": "January 18, 2014 04:07 pm", "Headline": "පකිස්ථානය සමග වෙළඳ හා දේශපාලන සබඳතා තර කර ගැනීමට අවධානය", "News Content": "ශ්‍රී ලංකාව සහ පකිස්ථානය අතර වෙළඳ හා දේශපාලන සබඳතා වර්ධනය කර ගැනීමට දෙරටේ නායකයින්ගේ අවධානය යොමුව තිබේ. පසුගිය දා පාකිස්ථානයේ සංචාරයක නිරත වු වාරිමාර්ග හා ජලසම්පත් කළමනාකරණ අමාත්‍ය නිමල් සිරිපාල ද සිල්වා මහතා සහ පකිස්ථානු අග්‍රාමාත්‍ය මොහොමඩ් නවාස් ශරීෆ් මහතා අතර පැවති සාකච්ජාවක දී මේ පිළිබද අවධානය යොමුව ඇති බව පකිස්ථානු මාධ්‍ය පවසයි. ජනාධිපති මහින්ද රාජපක්ෂ මහතා නියෝජනය කරමින් නිමල් සිරිපාල ද සිල්වා අමාත්‍යවරයා පසුගිය සතියේ පකිස්ථානයේ නිල සංචාරයක නිරත විය. එහිදී ශ්‍රී ලංකාව සහ පාකිස්ථානය අතර පවතින වෙළඳ හා දේශපාලන සබඳතා තවදුරටත් වර්ධනය කර ගැනීම සඳහා ක්‍රියාමාර්ග ගැනීමට දෙරටේ නායකයින්ගේ අවධානය යොමුව ඇත. දෙරට අතර පුළුල් ආර්ථික සබඳතා ගොඩනඟා ගැනීම සඳහාත්, දෙරටේ වෙළද කටයුතු වර්ධනය කර ගැනීම සඳහාත්, 2016 වසරේ දී නව ගිවිසුමකට එළඹීමට තීරණය කර ඇත. 2005 වර්ෂයේ සිට ක්‍රියාත්මක වන පකිස්ථාන ශ්‍රී ලංකා නිදහස් වෙළඳ ගිවිසුම හරහා දෙරටේ නිදහස් වෙළඳ කටයුතු වඩාත් ඉහළ ස්ථානයකට පත් කර ගැනීමට මේ වනවිට ද හැකියාව ලැබී ඇති බව අග්‍රාමාත්‍යවරයා වැඩිදුරටත් පවසා තිබේ. මේ අතර පකිස්ථානු අග්‍රාමාත්‍යවරයා විසින් ජනාධිපති මහින්ද රාජපක්ෂ මහතා වෙත පකිස්ථානයේ සංචාරයක නිරතවීම සඳහා ආරාධනාවක් කර ඇති බව ද සඳහන්ය.", "URL": "https://sinhala.adaderana.lk/news.php?nid=40444", "Category": null, "Parent URL": null}