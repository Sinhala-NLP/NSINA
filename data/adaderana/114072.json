{"Source": "Adaderana", "Timestamp": "July 13, 2019 08:45 pm", "Headline": "ඉන්දියන්-ෆැසිපික් සාගරවල උෂ්ණත්ව වෙනස දිවයිනටත් බලපායි", "News Content": "පළාත් පහකට බලපා ඇති නියඟය හේතුවෙන් වැව් අමුණු සිඳී ගොස් මේ වන විට වගා බිම් රැසක් විනාශ වී ඇත. කෙසේවෙතත් දිවයිනේ පළාත් හතරකට අධික වැසි ඇදහැලෙමින් පවතියි. නිරිත දිග මෝසම් තත්ත්වය සක්‍රීය වීම හේතුවෙන් දිවයිනේ බස්නාහිර, සබරගමුව, මධ්‍යම සහ දකුණු පළාත් වලට මේ දිනවල වැසි ඇද හැලෙමින් පවතියි. දිවයිනේ එක් කොටසකට එලෙස වැසි ඇද හැලෙද්දී තවත් ප්‍රදේශ රැසක පවතින්නේ වියළි කාලගුණයකි. එළෙස වියළි කාලගුණයෙන් පීඩාවට පත්ව සිටින්නේ උතුර, උතුරු මැද, ඌව, නැගෙනහිර සහ වයඹ යනාදී පළාත්වල ජනතාවයි. කාලගුණ විද්‍යා දෙපාර්තමේන්තුව පවසන්නේ ඉන්දියන් සාගරයේ සහ ෆැසිපික් සාගරයේ උෂ්ණත්ව තත්ත්වයේ සිදුවූ වෙනස්කම් හේතුවෙන් ශ්‍රී ලංකාවටද එහි බලපෑම එල්ල වී ඇති බවයි. බලපා ඇති වියළි කාලගුණික තත්ත්වය නිසා වැඩිම බලපෑමක් එල්ල වී ඇත්තේ රජරට ප්‍රදේශයටයි. වගාවන් සඳහා ජලය සපයා ගන්නා මින්නේරිය, කවුඩුල්ල සහ ගිරිතලේ ඇතුළු ජලාශවල ජල ධාරිතාවද මේ වන විට පහළ ගොස් ඇත. මැදිරිගිරිය ප්‍රාදේශීය ලේකම් කොට්ඨාසයට අයත් හල්මිල්ලවැව සහ වැලිගම්පුර ගොවීන්ටද අද සිදුව ඇත්තේ තම දෑස් ඉදිරිපිටදීම වගාවන් විනාශ වී යන අයුරු බලා සිටින්නටයි. මොරගහකන්ද ව්‍යෘපෘතිය ඇරඹීමත් සමඟ ජලය බලාපොරොත්තුවෙන් සිටි ගොවීන්ගේ එම අපේක්ෂාවන් ද අද වන විට සුන්වී අවසන්ය. මේ අතර මධ්‍යම කඳුකරයේ වික්ටෝරියා රන්දෙණිගල ජල පෝෂක ප්‍රදේශවලට ඊයේ (12) රාත්‍රියේ අයිස් වැස්සක් පතිත වී ඇත. වසර 10කට පමණ පසු මෙලෙස අයිස් වැස්සක් පතිත වීම විශේෂත්වයකි. එමෙන්ම කොළඹ බදුල්ල ප්‍රධාන මාර්ගයේ හපුතලය ප්‍රදේශයේ අද උදෑසන මීදුම් සහිත තත්වයක් දක්නට ලැබුණි.", "URL": "https://sinhala.adaderana.lk/news.php?nid=114072", "Category": null, "Parent URL": null}