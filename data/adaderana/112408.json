{"Source": "Adaderana", "Timestamp": "June 20, 2019 02:12 pm", "Headline": "රාජ්‍ය සේවකයින්ගේ ඇඳුම වෙනස් කරපු චක්‍රලේඛයේ වෙනසක් නෑ", "News Content": "රාජ්‍ය සේවකයින්ගේ ඇඳුම පිළිබඳ නිකුත් කර ඇති චක්‍රලේඛය සංශෝධනය කිරීමේ තීරණයකට මේ වන තෙක් පැමිණ නොමැති බව රාජ්‍ය පරිපාලන හා ආපදා කළමනාකරණ අමාත්‍යාංශය පවසයි. එහි ප්‍රකාශකයෙකු සඳහන් කළේ නිකුත් කර ඇති අදාල චක්‍රලේඛය තාවකාලික අත්හිටුවිමට හෝ සංශෝධනය කිරිමට පියවර ගෙන නොමැති බවයි. සියලු රාජ්‍ය සේවකයින් තවදුරටත් අදාල චක්‍රලේඛයට යටත්ව කටයුතු කළ යුතු බව එම ප්‍රකාශකයා කියා සිටියේය. පසුගිය ජුනි මස 17 වන සඳුදා දින රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබණ්ඩාර මහතා සමඟ මෙම චක්‍රලේඛයට අදාල සංශෝධන සම්බන්ධයෙන් සාකච්ඡාවක් පැවැත්වීමට නියමිතව තිබූ බවට මාධ්‍ය වාර්තා පල වුණි. එහෙත් එවැනි සාකච්ඡාවක් නොපැවැති බව සඳහන්ය. රජයේ ආයතනවල නිලධාරීන්ට ජාතික ඇඳුම හෝ කමිසය හා කලිසමත් නිලධාරිනියන්ට සාරිය හෝ ඔසරියත් ඇදීම අනිවාර්ය වන අතර කිසිදු නිලධාරියෙකු මුහුණු ආවරණය නොකර සිය අනන්‍යතාව හඳුනාගත හැකි අයුරින් සිය රාජකාරි කටයුතු සිදු කිරීම අනිවාර්ය වෙයි.", "URL": "https://sinhala.adaderana.lk/news.php?nid=112408", "Category": null, "Parent URL": null}