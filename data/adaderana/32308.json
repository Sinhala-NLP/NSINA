{"Source": "Adaderana", "Timestamp": "March 11, 2013 12:53 pm", "Headline": "එල්ලවෙන චෝදනා ඉන්දීය ඔයිල් සමාගම ප්‍රතික්ෂේප කරයි", "News Content": "තමන් විසින් ත්‍රීකුණාමලය වරායට ගෙන්වන ලදැයි කියන පෙට්‍රල් තොගය ප්‍රමිතියෙන් තොර බවට පළවන වාර්තා සම්පූර්ණයෙන්ම අසත්‍ය බව ලංකා ඉන්දීය ඔයිල් සමාගම පවසයි. තම සමාගම විසින් ලංකාවට ආනයනය කරනු ලබන තෙල් ත්‍රීකුණාමලය හා කොළඹ වරායට බහාලුම් සිදුකරන බවත්,ගෙන්වන ලද මෙට්‍රික් ටොන් 26, 750 ක තෙල් ගොගයෙන් පළමුවෙන්ම නියමිත තත්ත්ව පරීක්ෂාවෙන් අනතුරුව කොළඹ වරායට තෙල් මෙට්‍රික් ටොන් 10, 450 ක ප්‍රමාණයක් බහාලුම් කළ බවත් ලංකා ඉන්දීය ඔයිල් සමාගම කියා සිටියි. ඉන් අනතුරුව ඉතිරි මෙට්‍රික් ටොන් 16, 300 ක තෙල් තොගය වඩාත් තහවුරු කර ගැනීම සඳහා යළි තත්ත්ව පරීක්ෂාවකින් අනතුරුව මේවන විට ත්‍රීකුණාමල වරායට බහාලීම සිදුකරන බවත් ඉන්දීය ඔයිල් සමාගම විසින් නිකුත් කළ නිවේදනයක දැක්වෙයි. ඉන්දියන් ඔයිල් සමාගම විසින් ත්‍රීකුණාමලය වරායට ගෙන්වන ලද පෙට්‍රල් තොගය සම්බන්ධයෙන් විශේෂ පරික්ෂාවක් සිදුකරන බව ලංකා ඛනිජ තෙල් නීතිගත සංස්ථාව නිවේදනය කර තිබිණි. අදාළ පෙට්‍රල් තොගයේ ප්‍රමිතිය සම්බන්ධයෙන් මේ වන විට මතභේදාත්මක තත්ත්වයක් උද්ගත වී ඇති බැවින් එම පෙට්‍රල් තොගය විශේෂ පරික්ෂාවකින් තොරව ගොඩබෑම තහනම් කර ඇති බව ලංකා ඛනිජ තෙල් නිතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතා සඳහන් කළේය. එසේ වුවද මෙම පෙට්‍රල් තොගය ප්‍රමිතියෙන් තොර බවට සිදුකළ මූලික රසායනාගාර පර්යේෂණ වලින් තහවුරු වී ඇති බව ඛනිජ තෙල් වෘත්තීය සමිති පවසයි.", "URL": "https://sinhala.adaderana.lk/news.php?nid=32308", "Category": null, "Parent URL": null}