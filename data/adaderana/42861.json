{"Source": "Adaderana", "Timestamp": "April 29, 2014 01:13 pm", "Headline": "මලයාසියානු යානයේ සුන්බුන් හමුවු බව ඔස්ට්‍රේලියාව කියයි", "News Content": "ඉකුත් මාර්තු මස 08 වැනිදා අතුරුදන් වූ මලයාසියානු ගුවන් යානයේ සුන්බුන් බවට සැක කළ හැකි කොටස් කිහිපයක් හමුවී ඇති බව ඔස්ට්‍රේලියාව පවසයි. මලයාසියාවේ ක්වාලාලාම්පූර් සිට චීනයේ බීජිං දක්වා පියාසර කළ එම යානයේ කාර්ය මණ්ඩලය ඇතුළුව මගීන් 239 දෙනෙකු සිටි බව පැවසිණ. යානය පැහැර ගැනීමට ලක්වූ බවත් එය ඉන්දීය සාගරය ආශ්‍රිත ප්‍රදේශයකට කඩා වැටී ඇති බවත් විදෙස් මාධ්‍ය විවිධාකාරයේ වාර්තා පළ කළේය. කෙසේ වුවද ඔස්ට්‍රේලියාව ප්‍රමුඛව අමෙරිකාව ද එකී යානය සොයා මුහුදු පතුළ පිරීම ද ආරම්භ කළ අතර ඔවුන්ට ද යානය ගැන කිසිදු තොරතුරක් මෑතක් වන තුරු අනාවරණය කර ගැනීමට නොහැකි විය. කෙසේ වුවද ඔස්ට්‍රේලියානු නාවික ග‍ෙව්ෂණ ආයතනයක් විසින් අතුරුදන් වූ එම්.එච් 370 යානයේ බවට සැක කළ හැකි කොටස් කිහිපයක් ඉන්දීය බෙංගාල බොක්ක මුහුදු ප්‍රදේශයේ සිට කිලෝමීටර් 5000ක් ඈතින් සොයාගෙන ඇති බව විදෙස් මාධ්‍ය වාර්තා කරයි. ඔස්ට්‍රේලියාවේ, ඇඩිලේඩ් කේන්ද්‍රකර ගත් එකී සමුද්‍ර ගවේෂණ ආයතනය ඉකුත් මාර්තු මස 10 වැනිදා සිට අතුරුදන් වූ ගුවන් යානය සෙවීමේ කටයුතු ආරම්භ කර තිබූ බවද 2,000,000ක් (වර්ග කිලෝමීටර්) මුහුදු ප්‍රදේශයක ඔවුන් මෙහෙයුම් සිදුකර ඇති බවද එම වාර්තාවල දැක්වෙයි. ගුවන් යානය අවසන් වරට පියාසර කරමින් තිබූ ස්ථානය ආශ්‍රිත මුහුදු ප්‍රදේශය ගුවන් යානා හා චන්ද්‍රිකා තාක්ෂණය ඔස්සේ ගත් ඡායා රූප අධ්‍යයනය කරමින් මෙම නිරීක්ෂණ කටයුතු කළ බව එම සමාගම කියයි. න්‍යෂ්ඨික යුද උපකරණ හා සබ්මැරීන වැනි දෑ සෙවීමට තම ආයතනය තාක්ෂණය යොදාගන්නා බව ඔස්ට්‍රේලියානු සමුද්‍ර ගවේෂණ ආයතනයේ ප්‍රකාශක ඩේවිඩ් පොප් පවසයි. ගුවන් යානය අතුරුදන් වීමට දින 3කට පෙර ලබාගත් ඡායා රූප හා සොයාගත් සුන්බුන් එකිනෙක ගලපා බැලූ නමුත් එම කොටස් අතුරුදන් වූ යානය හා සම්බන්ධ දැයි නිශ්චිතව කිව නොහැකි බව හෙතෙම කියයි.", "URL": "https://sinhala.adaderana.lk/news.php?nid=42861", "Category": null, "Parent URL": null}