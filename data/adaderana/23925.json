{"Source": "Adaderana", "Timestamp": "April 30, 2012 04:54 pm", "Headline": "වන ජීවී නිලධාරීන්ට පහරදීම - සැකකරුවන් වහා අත්අඩංගුවට ගන්නැයි නියෝගයක්", "News Content": "අඹන්පොල, මහදිවුල්වැව ප්‍රදේශයේ දී වගා ළිඳක වැටී සිටි වන අලියෙකු මුදාගැනීමට ගිය වන ජීවී නිලධාරීන්ට පහරදීම සම්බන්ධ සැකකරුවන් වහා අත්අඩංගුවට ගන්නා ලෙස පොලිසියට නියෝග කර ඇතැයි වන ජීවී හා ගොවිජන සේවා අමාත්‍ය එස්.එම් චන්ද්‍රසේන මහතා පවසයි. ළිඳට වැටී සිටි අදාළ වන අලියා මුදාගැනීම සඳහා ප්‍රදේශවාසීන් බාධා සිදුකරන බව දැන ගැනීමෙන් පසු වයඹ සහකාර වනජීවී නිලධාරිවරයා ඇතුළු පිරිස එම ප්‍රදේශයට යොමුකිරීමට පියවර ගත් බව අමාත්‍යවරයා සඳහන් කළේය. ඊයේ(29) සිදු වූ පහරදීමෙන් වන ජීවී නිලධාරීන් ගමන් ගත් රථයක රියදුරු තුවාල ලබා ඇති අතර ඔහු ගල්ගමුව රෝහලට ඇතුළත් කිරීමෙන් පසු කුරුණෑගල රෝහලට මාරු කර යවා තිබේ. මේ අතර අදාළ සැකකරුවන් අත්අඩංගුවට ගන්නා තෙක් අලි ඇල්ලීමේ සහ අලි එලවීමේ රාජකාරීවලින් සිය නිලධාරීන් ඉවත්ව සිටින බව සමස්ත ලංකා වන ජීවී නියාමක නිලධාරීන්ගේ සංගමයේ උප සභාපති ඒ.ජේ.පී.කේ තෙන්නකෝන් මහතා ප්‍රකාශ කළේය.", "URL": "https://sinhala.adaderana.lk/news.php?nid=23925", "Category": null, "Parent URL": null}