{"Source": "Adaderana", "Timestamp": "November 14, 2011 08:41 am", "Headline": "තැපැල්පති වහා ඉවත්කරන්නැයි අඛණ්ඩ උපවාසයක්", "News Content": "තැපැල්පතිවරයා වහා ඉවත්කරන ලෙසට බල කරමින් අඛණ්ඩ උපවාසයකට අවතීර්ණවීමට තැපැල් වෘත්තීය සමිති එකමුතුව තීරණය කර තිබේ. මධ්‍යම තැපැල් හුවමාරුවේ සමස්ත ‍සේවකයින් අතිකාල සේවාවලින් ඉවත්වීමේ වෘත්තීය ක්‍රියාමාර්ගයකට ද අද(14) අවතීරණ වන බව එම එකමුතුවේ මාධ්‍ය ප්‍රකාශක කේ.එම් චින්තක බණ්ඩාර මහතා සඳහන් කළේය. තැපැල්පතිවරයා තවදුරටත් තැපැල් දෙපාර්තමේන්තුවේ තැපැල්පති ලෙස රාජකාරි කරමින් දෙපාර්තමේන්තුවට සහ එහි සේවකයින්ට අගතිදායක අයුරින් කටයුතු කිරීම සිදුවන බව මේ සම්බන්ධයෙන් පැහැදිලි කළ බණ්ඩාර මහතා කියා සිටියේය. තැපැල්පතිවරයා වහාම දෙපාර්තමේන්තුවෙන් ඉවත්කර සුදුසු නිලධාරියෙකු එම ධුරය සඳහා පත්කරන ලෙස රජයට බලකරමින් අද පෙරවරු 10 .30 ට කොළඹ මධ්‍යම තැපැල් හුවමාරුව ඉදිරිපිට දී අඛණ්ඩ උපවාසයක් ආරම්භ කරන බව ඒ මහතා අවධාරණය කළේය. බොහෝවිට තැපැල් සේවා කටයුතු අඩාල විය හැකි බව මෙම වෘත්තීය ක්‍රියාමාර්ගය තැපැල් කටයුතු වලට කෙසේ බලපාන්නේ ද යන්න පිළිබඳව අද දෙරණ කළ විමසීමක දී අදහස් දැක් වූ කේ.එම් චින්තක බණ්ඩාර මහතා ප්‍රකාශ කළේය. දෙපාර්තමේන්තුවේ මේ වනවිට නිලධාරීන් 1500 දෙනෙකුගේ පමණ පුරප්පාඩු පැවැතීම නිසා කොළඹ මධ්‍යම තැපැල් හුවමාරුව සහ පිට පළාත්වල බොහෝ තැපැල් කටයුතු අතිකාල පදනම මත සිදුවීම ඊට හේතුව බව ද ඔහු පෙන්වාදුන්නේය. එමෙන්ම අතිකාල සේවා පදනම මතම ඉටුකරන සේවාවාර මධ්‍යම තැපැල් හුවමාරුවේ පවතින බවත්, එම සියලු සේවාවන් එම අතිකාල සේවා වර්ජනය තුළ අකර්මන්‍ය වන බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=19990", "Category": null, "Parent URL": null}