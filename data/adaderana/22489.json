{"Source": "Adaderana", "Timestamp": "February 29, 2012 10:43 pm", "Headline": "අනධ්‍යයන සේවකයින් වර්ජනය අත්හරියි-උසස් අධ්‍යාපන ලේකම් කියයි", "News Content": "විශ්ව විද්‍යාල අනධ්‍යයන සේවකයින් විසින් දියත්කර ඇති වැඩවර්ජනය අත්හිටුවීමට ඔවුන් කැමැත්ත පළ කළ බව උසස් අධ්‍යාපන අමාත්‍යංශ ලේකම් ආචාර්ය සුනිල් ජයන්ත නවරත්න මහතා පවසයි. අද පස්වරුවේ පැවති සාකච්ඡාවකින් පසුව වැඩවර්ජනය අත්හිටුවීමට ඔවුන් කැමැත්ත පළ කළ බවත්,හෙට දිනයේ සිය වෘත්තීය සමිති සේවකයින් සමග සාකච්ඡා කොට ඒ පිළිබඳ ප්‍රසිද්ධ ප්‍රකාශයක් කරනු ඇති බවත් නවරත්න මහතා සඳහන් කළේය. අද දෙරණ කළ විමසීමක‍ට පිළිතුරු ලබාදෙමින් හෙ‍තෙම මේ බව කියා සිටියේය. වැටුප් විෂමතා ඉවත් කරන‍ ලෙස බලකරමින් විශ්ව විද්‍යාල අනධ්‍යයන සේවකයින් විසින් ‍පසුගියදා ආරම්භ කළ වැඩවර්ජනය අද දවසේද අඛණ්ඩව ක්‍රියාත්මක කෙරුණු අතර විශ්ව විද්‍යාලවල කටයුතු වලට එමගින් බාධා එල්ලවූ බව සඳහන් වේ. ‍ කෙසේ වෙතත් උසස් අධ්‍යාපන අමාත්‍යංශ ලේකම්වරයාගේ ප්‍රකාශය පිළිබඳ ප්‍රතිචාරයක් ලබාගැනීම සඳහා අන්තර් විශ්ව විද්‍යාලයීය වෘත්තීය සමිති මහා සම්මේලනයේ සභාපති ආර්.එම් චන්ද්‍රපාල මහතාට ඇමතීමට අප දැරූ උත්සාහය අසාර්ථක විය.", "URL": "https://sinhala.adaderana.lk/news.php?nid=22489", "Category": null, "Parent URL": null}