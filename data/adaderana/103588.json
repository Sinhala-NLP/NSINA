{"Source": "Adaderana", "Timestamp": "February 2, 2019 04:38 pm", "Headline": "ශ්‍රී ලන්කන් සඳහා නව ව්‍යවසායකයෙක් අවශ්‍යයි", "News Content": "ශ්‍රී ලන්කන් ගුවන් සේවය දේශපාලනීකරණයෙන් තොරව ලාභ ලැබීමේ ව්‍යාපාරයක් බවට පත්කිරීම සඳහා නව ව්‍යවසායකයෙකු සොයාගැනීමට කටයුතු කරන බව මුදල් රාජ්‍ය අමාත්‍ය ඉරාන් වික‍්‍රමරත්න මහතා පැවසීය. ශ්‍රී ලන්කන් ගුවන් සේවය ප‍්‍රතිව්‍යුහගත කිරීම සඳහා ජනපති පත්කළ විශේෂඥ කමිටුවේ නිර්දේශ සම්බන්ධයෙන් මාධ්‍ය වෙත අදහස් දක්වමින් රාජ්‍ය අමාත්‍යවරයා මේ බව සඳහන් කළේය. ශ්‍රී ලන්කන් ගුවන් සේවාව පසුගිය වසරේදී ඩොලර් මිලියන 185ක අලාභයක් ලැබූ බවත් ඒ නිසා ශ්‍රී ලන්කන් ගුවන් සේවාව ප්‍රතිසංස්කරණය කළ යුතු බවත් ඒ මහතා පැවසීය. එය සිදු කිරීමට නම් කේටරින් වැනි ලාභ ලබන සේවාවන් වලින් යම්කිසි ආදායමක් ලබාගෙන ශ්‍රී ලන්කන් ගුවන් සේවාවට ලබා දිය යුතු බවත් ඔහු ප්‍රකාශ කලේය. මෙය සිදු කිරීමට ව්‍යවසායකයෙක් අවශ්‍ය බව ඉරාන් වික‍්‍රමරත්න මහතා පැවසීය. යම් කිසි ප්‍රාග්ධනයක් යෙදවීම හා කළමණාකාරිත්වයේ විශේෂත්වයක් ලබා ගැනීම එම ව්‍යවසායකයාගෙන් බලාපොරොත්තු වන බවත් ඔහු සඳහන් කලේය. එසේම ඔහු පැවසූවේ ශ්‍රී ලන්කන් ගුවන් සේවාව දේශපාලනීකරණයෙන් ස්වාධීන කිරීමට ඉදිරිපත් කර ඇති සැලැස්ම තුලින්ද රටට සෙතක් වන වැඩපිළිවෙළක් ඉදිරිපත් කර තිබෙන බවයි.", "URL": "https://sinhala.adaderana.lk/news.php?nid=103588", "Category": null, "Parent URL": null}