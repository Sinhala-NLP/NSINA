{"Source": "Adaderana", "Timestamp": "August 6, 2017 03:37 pm", "Headline": "  මුවන් මැරූ 2ක් අල්ලයි", "News Content": "හම්බන්තොට - මත්තල - මල් ආර ප්‍රදේශයේ කෑළෑ ප්‍රදේශයන් තුළ මළපුඩු යොදා මස් පිණිස මුවන් මැරූ සැකකරුවන් දෙදෙනෙකු අත්අඩංගුවට ගැනීමට හම්බන්තොට වනජීවී කාර්යාලයේ නිලධාරින් සමත්වී තිබේ .අත් අඩංගුවට ගත් සැකකරුවන් නීති විරෝධීලෙස ප්‍රදේශයේ කෑළෑ හෙළිකරමින් හේන් ගොවිතැන් කරන අතර තුර මෙලෙස සතුන් දඩයම් කරන බවට හම්බන්තොට වනජීවී කාර්යාලයේ නිලධාරීන්හට ලැබුණු තොරතුරකට අනුව මෙම වැටලීම සිදු කර තිබේ .මෙහිදී මළ පුඩුවකට හසුවී මියගිය මුවෙකු ගේ හම අයින් කරමින් සිටියදී මෙම සැකකරුවන් දෙදෙනා වනජීවී නිලධාරීන්ගේ අත්අඩංගුවට පත්වී තිබේ.මේ අතර අටවා තිබු තවත් කම්බි මළ පුඩු රාශියක් ගලවා ඉවත් කිරීමටද වනජීවී නිලධාරින් කටයුතු කළ බව වනජීවී නිලධාරීන් පවසයි.අත්අඩංගුවට ගත් සැකකරුවන් තිස්සමහාරාම ,එකමුතුගම හා සදුන්ගම පදිංචි වයස අවුරුදු 47 , 53 ක පමණ දෙදෙනෙකු වන අතර ඔවුන් දෙදෙනා හම්බන්තොට අදිකරණයට ඉදිරිපත් කිරීමට නියමිතය. කෙසේනමුත් මේ දිනයන්තුළ හම්බන්තොට ප්‍රදේශයට පවතින නියන් තත්ත්වය නිසා පවතින ජල හිඟයත් සමඟ වන සතුන් වතුර සොයා ජලය ඇති ස්ථාන වෙත යන අතර දඩයම් කරුවන් සතුන් ගමන් ගන්නා මාර්ගයන්හි මෙලෙස කම්බි මළපුඩු යොදා සතුන් දඩයම් කිරීම සිදු කරන බව වන ජීවී නිලධාරීන් පවසා සිටියේය .", "URL": "https://sinhala.adaderana.lk/news.php?nid=76023", "Category": null, "Parent URL": null}