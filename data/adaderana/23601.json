{"Source": "Adaderana", "Timestamp": "April 18, 2012 10:00 am", "Headline": " ශ්‍රී ලංකාවේ ඊලමකට එක්සත් ජාතීන් මැදිහත්විය යුතුයි", "News Content": "ද්‍රවිඩ ඊලාම් රාජ්‍යයක් වෙනුවෙන් ශ්‍රී ලංකාව තුළ ජනමත විචාරණයක් පැවැත්වීම සඳහා එක්සත් ජාතීන් උනන්දුකරවීමට ඉන්දීය සහයදිය යුතු බව එරට ඩී.එම්.කේ පක්ෂ සභාපති,හිටපු තමිල්නාඩු ප්‍රධාන අමාත්‍ය එම්.කරුණානිධි මහතා පවසයි. එක්සත් ජාතීන්ගේ මැදිහත්වීම මත ස්වාධීන ද්‍රවිඩ ඊලාම් රාජ්‍යයක් සඳහා ජනමත විචාරණයක් පැවත්වීම සඳහා කටයුතු කරන්නේනම් එය සාදරයෙන් පිළිගන්නා බව කරුණානිධි සිය පක්ෂයේ \"හඬ \"වන මුරසෝලි පුවත්පතට ලියමින් පෙන්වා දී ඇතැයි IANS පුවත් උපුටා දක්වයි. එක්සත් ජාතීන්ගේ මැදිහත්වීමෙන් ලෝකයේ වෙනත් රටවලට \" ස්වාධීන රාජ්‍යයන්\"ලෙස පිළිගැනීමක් ලැබුණු බවත්,ඒ හා සමානව දෙමළ ජනතාවට ස්වාධීන ඊලාම් රාජ්‍යයක් ස්ථාපිත කරගැනීම වෙනුවෙන් එක්සත් ජාතීන් විසින් පියවර ගත යුතුව ඇති බව හෙතෙම සඳහන් කරයි. මීට පෙරාතුව TAMILS FOR OBAMA(ඔබමා සඳහා ද්‍රවිඩයෝ)නම් සංවිධානයක් විසින්ද ද්‍රවිඩ ඊලාම් රාජ්‍යයක් ස්ථාපිත කරවාගැනීම සඳහා අමෙරිකා එක්සත් ජනපදයේ සහය අපේක්ෂා කරමින් අමෙරිකානු රාජ්‍ය දෙපාර්තමේන්තුවට 31,000 ට නොඅඩු අත්සන් සංඛ්‍යාවකින් යුතු පෙත්සමක් බාරදී ඇති බවට වාර්තා පළවිය. ඒ බව TAMILS FOR OBAMA නිල වෙබ් අඩවියේද සඳහන්ව ඇති අතර අමෙරිකානු රාජ්‍ය දෙපාර්තමේන්තුවේ සහකාර ලේකම්වරයෙකු වන රොබර් ඕ බ්ලේක් මහතා සමගද මෙම ද්‍රවිඩ සංවිධානය සාකච්ඡා පවත්වා ඇති බව අනාවරණය වේ. මේවන විට ඉන්දීය පාර්ලිමේන්තුවේ ලෝක් සභාව හා රාජ්‍ය සභාව නියෝජනය කරමින් විශේෂ නියෝජිත පිරිසක් ශ්‍රී ලංකාවට පැමිණ ඇති අතර ඔවුන් අද දිනයේ උතුරු-නැගෙනහිර ප්‍රදේශවල සංචාරයේ නිරතවන බව මෙරට ඉන්දීය මහකොමසාරිස් කාර්යාලය සඳහන් කරයි. මෙම සංචාරයට තම නියෝජිතයින් යොමු නොකිරීමට වත්මන් තමිල්නාඩු ප්‍රධාන අමාත්‍ය ඒ.අයි.ඒ.ඩී.එම්.කේ පක්ෂ මහ ලේකම් ජයලලිතා ජයරාම් මහත්මියද, ඩී.එම්.කේ පක්ෂ සභාපති,හිටපු තමිල්නාඩු ප්‍රධාන අමාත්‍ය එම්.කරුණානිධි මහතා ද පියවර ගෙන තිබුණි. ජිනීවාහි පැවති 19 වන එක්සත් ජාතීන්ගේ මානව හිමිකම් කවුන්සිලයේ සැසිවාරයේ දී උගත් පාඩම් හා ප්‍රතිසන්ධානය සඳහා වූ ජනාධිපති කොමිසමේ නිර්දේශ ක්‍රියාත්මක කළ යුතු බවට අමෙරිකා එක්සත් ජනපද නියෝජිතයා විසින් ගෙන එනු ලැබූ යෝජනාවට පක්ෂව ඉන්දියාව සහය දිය යුතු බව තමිල්නාඩු හිටපු ප්‍රධාන අමාත්‍යවරයා මෙන්ම ප්‍රධාන අමාත්‍යවරියද දිගින් දිගටම ඉන්දීය මධ්‍යම රජයට බලපෑම් කරන ලදී. කෙසේ වෙතත් පසුගිය මාර්තු 22 වන දින ජිනීවා හි පැවති මානව හිමිකම් කවුන්සිලයේ සැසිවාරයේ පැවති ඡන්ද විමසීමේදී තමිල්නාඩුවෙන් එල්ලවුණු බලපෑම නිසාදෝ ඉන්දියාව යෝජනාවට පක්ෂව ශ්‍රී ලංකාවට එරෙහිව සිය ඡන්දය ප්‍රකාශයට පත්කරන ලද අතර එහිදී යෝජනාවට පක්ෂව ඡන්ද 24 ක්ද,එරෙහිව ඡන්ද 15 ක්ද,රටවල් 8 ක නියෝජිතයින් මෙම අවස්ථාවේ ඡන්දය දීමෙන් වැළකී සිටීමෙන්ද යෝජනාව සභා සම්මත විය. ඉන් අනතුරුව එක්සත් ජාතීන්ගේ මානව හිමිකම් කවුන්සිලයේ දී ශ්‍රී ලංකාව සම්බන්ධ යෝජනාවට පක්ෂව ඡන්දය භාවිත කිරීම පිළිබඳ සිය ස්ථාවරය පැහැදිලි කරමින් ‍ නවදිල්ලිහි පිහිටි ඉන්දීය විදේශ කටයුතු අමාත්‍යාංශය මගින් නිවේදනයක් නිකුත් කරන ලදී. ‍ අදාළ යෝජනාවේ දී ශ්‍රී ලංකාවට එරෙහිව ඡන්දය භාවිත කළ ද මානව හිමිකම් ආරක්ෂා කිරීම හා ප්‍රවර්ධනය කිරීමේ වගකීම ශ්‍රී ලංකාව සතු කාර්යයභාරයක් බව දැඩිව විශ්වාස කරන බවත්, ඒ අනුව ශ්‍රී ලංකාවේ ස්වාධිපත්‍ය අයිතිය වෙත ගරු කළ යුතු බවත් ඉන්දියාව එයින් අවධාරණය කර තිබුණි. ‍ ශ්‍රී ලංකාවේ වෙසෙන සියලුම ජාතීන් හා ආගමික කණ්ඩායම් වෙත ගරුකරමින් ගොඩනැගෙන දේශපාලනික විසඳුමක් හරහා සමගි සන්ධානය කරා ගමන්කිරීමේ අවස්ථාවක් ලෙස එය සැලකිය හැකි බව ද ‍ දේශපාලන විසඳුමක් යනු අත්‍යවශ්‍ය කරුණක් බවත්, එම දේශපාලනික ක්‍රියාවලිය සඳහා ශ්‍රී ලංකා රජය නායකත්වය සැපයිය යුතු බවත් උගත් පාඩම් වාර්තාව මගින් හඳුනාගෙන ඇති බව ද එම නිවේදනයේ සඳහන් විය. ඉන්දියාවේ ශ්‍රී ලංකාවේ ජනවාර්ගික ගැටලුව සම්බන්ධයෙන් මැදිහත්වූයේ දෙබඩි පිළිවෙතක පිහිටා වන බව දේශපාලන විචාරකයින්ගේ අදහසයි. නිදසුනක් ලෙස ශ්‍රී ලංකාවේ ස්වාධීන දෙමළ ඊලාම් රාජ්‍යයක් ස්ථාපිතවීම ඉන්දියාවේ දැනට යටපත්ව ඇති තමිල්නාඩුව ස්වාධීන රාජ්‍යයක් ලෙස බෙදී වෙන්වීමට පැවති උනන්දුව යළි දල්වන්නක්වීම නොවැළැක්විය හැකි බැවින් හා ශ්‍රී ලංකාවේ ස්වාධීන ඊලමක් බිහිවුවහොත් ඊට තමිල්නාඩුවේද නොමඳ ආශිර්වාදය හිමිවනු ඇති බැවින් කලාපයේ ආරක්ෂාවට එයින් තර්ජනයක් එල්ලවිය බව ඉන්දියාවේ අදහසයි. අනෙක් අතට ඉන්දියාවේ පවතින්නේ සන්ධීය ආණ්ඩු ක්‍රමයක් බැවින් මධ්‍යම ආණ්ඩුවේ බලය ස්ථාපිත කර ගැනීමේදී ප්‍රාන්ත රජයක් ලෙස තමිල්නාඩුව තීරණාත්මක බැවින් තමිල්නාඩුවෙන් නැඟෙන හඬට කන්නොදී සිටීමේ හැකියාවක් ඉන්දීය මධ්‍යම රජයට නැත. ද්වි මණ්ඩලික ඉන්දීය පාර්ලිමේන්තුවේ ලෝක් සභාවේ මුළු නියෝජිත සංඛ්‍යාව වන 542 න් 39 දෙනකු තමිල්නාඩු ප්‍රාන්තය නියෝජනය කරන අතර රාජ්‍ය සභාවේ නියෝජිතයින් 245 න් 18 දෙනකු තමිල්නාඩුව නියෝජනය කරයි. එසේම එරට කැබිනට් මණ්ඩලයේ තමිල්නාඩුව නියෝජනය කරනා කැබිනට් අමාත්‍යවරුන් සංඛ්‍යාව 8 කි. මෙහෙව් දේශපාලනික පසුබිමක ඉන්දිය මධ්‍යම රජය කෙරෙහි තමිල්නාඩුවේ බලපෑම තීරණාත්මක බැවින් කරුණානිධි හෝ ජයලලිතා ජයරාම් විසින් කරනු ලබන අනතුරු ඇඟවීම් හා ඉහත ප්‍රකාශ සුළුකොට තැකිය හැකි නොවන බවද විචාරකයින් පෙන්වාදෙයි.", "URL": "https://sinhala.adaderana.lk/news.php?nid=23601", "Category": null, "Parent URL": null}