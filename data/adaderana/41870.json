{"Source": "Adaderana", "Timestamp": "March 17, 2014 05:20 pm", "Headline": " ඉංග්‍රීසි කථනය හා ශ්‍රවණය අනිවාර්ය කරන්න ඉස්සර ගුරු හිඟය පියවිය යුතුයි", "News Content": "ලබන වසරේ සිට අ.පො.ස. (සා.පෙ) ඉංග‍්‍රීසි විෂය සඳහා කථන හා ශ‍්‍රවණ පරීක්‍ෂණ 02ක් පැවැත්වීමට කැබිනට් අනුමැතිය ඉල්ලා සිටීමට පෙර ඉංග‍්‍රීසි ගුරු හිඟය පියවීම ඇතුළු සපුරාලිය යුතු අත්‍යවශ්‍ය කොන්දේසි ගණනාවක් ඇති බව ජාතික ගුරු සභාව පවසයි. ඒවා සපුරාලීමට පළමු කොට අවධානය යොමු කරන ලෙස අධ්‍යාපන අමාත්‍ය බන්දුල ගුණවර්ධන මහතාගෙන් ඉල්ලා සිටින බව ජාතික ගුරු සභාවේ සභාපති, හිටපු පාර්ලිමේන්තු මන්ත්‍රී නිමල් පේ‍්‍රමවංශ මහතා කියා සිටියි. හෙතෙම මේ බව කියා සිටියේ අද (17) කොළඹ, විජේරාම මාවතේ පිහිටි සව්සිරිපායේ පැවති මාධ්‍ය හමුවකදීය. එහිදී වැඩිදුරටත් අදහස් දැක්වූ නිමල් පේ‍්‍රමවංශ මහතා මෙසේද සඳහන් කළේය. ‘‘ලබන වසරේ සිට අ.පො.ස. (සා.පෙ) විභාගය සඳහා ඉංග‍්‍රීසි භාෂා ශ‍්‍රවණ හා කථන පරීක්‍ෂණ 2ක් පැවැත්වීමටත් ඒ සඳහා ලකුණු 20ක් ලබාදීමටත් අදාළ කැබිනට් පත‍්‍රිකාවක් පසුගිය කැබිනට් මණ්ඩලයට අධ්‍යාපන අමාත්‍ය බන්දුල ගුණවර්ධන විසින් ඉදිරිපත් කොට තිබෙනවා. එසේම මෙම පරීක්‍ෂණ සඳහා පෙනී සිටීම අනිවාර්ය බවත් ඊට පෙනී නොසිටින විභාග අපේක්‍ෂකයන්ගේ ප‍්‍රතිඵල නිකුත් කිරීම අත්හිටුවන බවත් එම කැබිනට් පත‍්‍රිකාවේ සඳහන් වෙනවා. දැනට අ.පො.ස. (සා.පෙ) ඉංග‍්‍රීසි විෂය සඳහා ලිඛිත පරීක්‍ෂණයක් පවත්වා ඊට ලකුණු 100ක් ලබා දීමයි සිදු කරනු ලබන්නේ. ඒත් එම ලිඛිත පරීක්‍ෂණයෙනුත් සමත් වන්නේ 40%ක පමණ පිරිසක්. අ.පො.ස. (සා.පෙ) විභාගයේ ඉංග‍්‍රීසි විෂය අසමත් වන ප‍්‍රතිශතය 60%ක් පමණ වෙනවා. එවැනි තත්ත්වයක් තිබියදී තවදුරටත් මේ විභාගය සමත් වීම සිසුන්ට දුෂ්කර ක‍්‍රියාවක් බවට පත් කිරීම වැරදියි. බන්දුල ගුණවර්ධන මහතාගේ මේ අදහසට අපේ විරෝධයක් නැහැ. ශිෂ්‍යයන්ගේ ඉංග‍්‍රීසි භාෂා ශ‍්‍රවණ හා කථන හැකියාව වැඩි දියුණු කිරීම හොඳ දෙයක්. නමුත් ‘ගහෙන් ගෙඩි එනවා’ වගේ ක්‍ෂණිකව 2015දී අ.පො.ස. (සා.පෙ) විභාගය සඳහා ඉංග‍්‍රීසි කථන, ශ‍්‍රවණ පරීක්‍ෂණ අනිවාර්ය කිරීමත් ඊට පෙනී නොසිටින පිරිසගේ ප‍්‍රතිඵල අත්හිටුවීමත් අනුමත කළ හැකි දෙයක් නොවෙයි. මෙවැනි වෙනසක් සිදු කිරීම සඳහා ක‍්‍රමික, දීර්ඝ කාලීන වැඩපිළිවෙළක් අවශ්‍යයි. මෙවැනි දෙයක් ක‍්‍රියාත්මක කිරීමට පෙර අධ්‍යාපන අමාත්‍යාංශය විසින් සපුරාලිය යුතු කොන්දේසි ගණනාවක් තිබෙනවා. එම කොන්දේසි සපුරාලන්නේ නොමැතිව මෙවැනි කැබිනට් පත‍්‍රිකා ගෙන ඒම බන්දුල ගුණවර්ධන මහතාගේ අර ‘ශිෂ්‍යත්ව විභාගය අහෝසි කිරීමේ තීරණය’ වැනි හුදු තම ජනප‍්‍රියත්වය පමණක් තකා ගන්නා තීරණයක් බව පෙන්වා දීමට කැමතියි. මෙම ඉංග‍්‍රීසි කථන හා ශ‍්‍රවණ පරීක්‍ෂණ හඳුන්වා දීමට නම් පළමු සපුරාලිය යුතු කොන්දේසිය තමයි ඒ සඳහා අවශ්‍ය මානව සම්පත ශිෂ්‍යයන්ට ලබා දීම. පාසල් පද්ධතිය සඳහා අවශ්‍ය ඉංග‍්‍රීසි ගුරුවරු සංඛ්‍යාව 30,000ක් පමණ වෙනවා. නමුත් දැනට සිටින්නේ 23,000කට ආසන්න පිරිසක්. දුෂ්කර අධ්‍යාපන කලාපවල දැඩි ඉංග‍්‍රීසි ගුරු හිඟයක් පවතිනවා. උදාහරණයක් ලෙස මධ්‍යම පළාතේ වලපනේ අධ්‍යාපන කලාපයේ ඉංග‍්‍රීසි ගුරුවරුන් 90ක් අඩුයි. ඒ වගේම මධ්‍යම පළාතේ වත්තේගම අධ්‍යාපන කලාපයේ 101ක ඉංග‍්‍රීසි ගුරු අතිරික්තයක් තිබෙනවා. මේ වත්තේගම කලාපයට අයත් අධ්‍යාපන කොට්ඨාස තුනක් තියෙනවා, කුණ්ඩසාලය, වත්තේගම හා පන්විල කියා. ඒත් පන්විල අධ්‍යාපන කොට්ඨාසයේ ඉංග‍්‍රීසි ගුරුවරුන් 15ක් හිඟයි. ඒ නිසා අවශ්‍ය මානව සම්පත් හිඟය පියවීම හා එම සම්පත නිසි ලෙස යොදා ගැනීම, ඔවුනට අවශ්‍ය පුහුණුව ලබා දීම යන කාරණා සපුරාලීම තමයි පළමුව කළ යුත්තේ. මෙවැනි ඉංග‍්‍රීසි කථන හා ශ‍්‍රවණ පරීක්‍ෂණ හඳුන්වා දීමට නම් ශිෂ්‍යයන්ට අවශ්‍ය භෞතික සම්පත් ලබා දිය යුතුයි. ඉංග‍්‍රීසි භාෂාගාර වැනි පහසුකම් ලබා දීම, ඒවාට අවශ්‍ය තාක්‍ෂණික මෙවලම් සැපයීම ආදිය ඒ අතර වෙනවා. ඒ කිසිවක් පාසල් පද්ධතිය තුළ සපුරාලමින් නොවෙයි, මේ කැබිනට් පත‍්‍රිකාව ගෙනවිත් ලබන වසරේ සිට ඉංග‍්‍රීසි කථන හා ශ‍්‍රවණ පරීක්‍ෂණ සාමාන්‍ය පෙළට අනිවාර්ය කරන්න හදන්නේ. ඉංග‍්‍රීසි කථන හා ශ‍්‍රවණ පරීක්‍ෂණ සඳහා සිසුන් සූදානම් කිරීමේ නියාමන ව්‍යාපෘතිය සඳහා හෝමාගම මහින්ද රාජපක්‍ෂ විද්‍යාලය පළමුකොටම තෝරා ගෙන තිබෙනවා. තමන් රටේ අධ්‍යාපන ඇමතිවරයා වූවත් සෑම විටම බන්දුල ගුණවර්ධන මහතා කටයුතු කරන්නේ, ‘පළමුව හෝමාගම - දෙවනුව රට’ කියලා හිතාගෙන. මෙතැනදීත් එහෙමයි. මේ විදුහලට අමතරව මොරටුව වේල්ස් කුමර හා කුමරි විදුහල් දෙක තුළත් මේ නියාමන ව්‍යාපෘතිය ඇරඹීමට නියමිතයි. තවම ඉංග‍්‍රීසි කථන හා ශ‍්‍රවණ නියාමන ව්‍යාපෘතිය ශ‍්‍රී ලංකාවේ පාසල් පද්ධතිය තුළ ක‍්‍රියාත්මක කර නැහැ. ව්‍යාපෘතිය සමාලෝචනය හෝ එහි සාධන මට්ටම් ඇගයීම සිදු කොට නැහැ. එසේ තිබියදී 2015 දී අ.පො.ස. (සා.පෙ) ඉංග‍්‍රීසි විෂයට කථන හා ශ‍්‍රවණ පරීක්‍ෂණ 02ක් ගෙන එනවා. බන්දුල ගුණවර්ධන මහතාගේ ජනප‍්‍රියවාදී පටු තීරණවලින් අසරණ වන්නේ විශේෂයෙන් දුෂ්කර අධ්‍යාපන කලාපවල ශිෂ්‍ය ශිෂ්‍යාවන්. අධ්‍යාපන අමාත්‍යවරයාට මෙරට පාසල් දරුවන්ගේ ඉංග‍්‍රීසි අධ්‍යාපනය ඉහළ නංවන්න සැබෑවටම අවශ්‍ය නම් ඔහු පළමුව සිදු කළ යුත්තේ දැනට අ.පො.ස. (සා.පෙ* ඉංග‍්‍රීසි විෂය අසමත් වන 60%ක් පමණ වන ශිෂ්‍ය සංඛ්‍යාව සමත් කරවීමට අවශ්‍ය කඩිනම් පියවර ගැනීමයි. ඊට අත නොතියන මේ අධ්‍යාපන අමාත්‍යවරයා ඉංග‍්‍රීසි විෂය තවදුරටත් අමාරු කරලා දැනට සමත් වන ශිෂ්‍ය සංඛ්‍යාව තවදුරටත් අඩු කිරීමටද මේ සැරසෙන්නේ. ජනතාවගේ සැබෑ ප‍්‍රසාදය දිනා ගැනීමට අවශ්‍ය නම් රටට ගැළපෙන ආකාරයේ ජාතික අධ්‍යාපන ප‍්‍රතිපත්තියක් සැකසීමේ කාර්යට මුල් තැන දෙන්න. අධ්‍යාපන අමාත්‍යවරයාට තවමත් ඊට අදාළ කිසිදු වැදගත් පියවරක් ගැනීමට හැකි වී නැහැ. යුද ජයග‍්‍රහණයෙන් පසුව මෙරට අධ්‍යාපන ක්ෂේත්‍රය තුළ සැබෑ වෙනසක් සිදු කිරීමට යෝග්‍ය ස්වර්ණමය අවස්ථාවක් උදා වී තිබෙනවා. එවැනි ස්වර්ණමය අවස්ථාවකින් ඵල නෙලා ගැනීමට නොහැකි අයකුටයි අද මෙරට අධ්‍යාපනයේ වගකීම භාර වී ඇත්තේ. අද බන්දුල ගුණවර්ධන මහතා ලෝක බැංකුවේ හා ජාත්‍යන්තර මූල්‍ය අරමුදලේ උපදෙස් අනුව මෙරට රාජ්‍ය අධ්‍යාපනය දියකර හැරීමට කටයුතු කළ හිටපු අධ්‍යාපන අමාත්‍යාංශ ලේකම්වරියක වන තාරා ද මැල්ගේ අවතාරයක් බවට පත් වී සිටිනවා. අපි ජාතික ගුරු සභාව ලෙස ජනාධිපතිතුමන්ගෙන් හා කැබිනට් මණ්ඩලයෙන් ඉල්ලා සිටින්නේ මෙවැනි හුදු ජනප‍්‍රියවාදී හරසුන් කටයුතු සඳහා අනුමැතිය ලබා නොදෙන ලෙසයි.’’ මෙම අවස්ථාවට ජාතික ගුරු සභාවේ ප‍්‍රධාන ලේකම් දයාල් කුඩාතන්ත‍්‍රී මහතාද සහභාගී විය.", "URL": "https://sinhala.adaderana.lk/news.php?nid=41870", "Category": null, "Parent URL": null}