{"Source": "Adaderana", "Timestamp": "January 27, 2018 01:29 pm", "Headline": "අනතුරකින් 4 ක් මරුට - තවත් 5කට තුවාලයි", "News Content": "තණමල්විල - වැල්ලවාය ප්‍රධාන මාර්ගයේ තෙලුල්ල ප්‍රදේශයේදී සිදු වූ අනතුරකින් පුද්ගලයින් හතරදෙනෙකු මියගොස් තවත් පස් දෙනෙකු තුවාල ලබා තිබේ. අද පෙරවරු 11.00ට පමණ මෙම අනතුර සිදුව ඇති බවයි පොලිසිය සදහන් කළේය. මෝටර් රථයක් සහ ලංකා ගමනා ගමන මණ්ඩලයට අයත් බස් රථයක් එකිනෙක ගැටීමෙන් මෙම අනතුර සිදුව තිබේ. අනතුර සිදුවන අවස්ථාවේ මෝටර් රථයේ පුද්ගලයින් 06 දෙනෙකු ගමන් කර ඇති අතර ඉන් තිදෙනෙකු ජිවිතක්ෂයට පත්ව ඇති බව පොලිසිය සඳහන් කළේය. තුවාල ලැබූ අනෙක් පුද්ගලයින් තිදෙනා ප්‍රතිකාර සඳහා තණමල්විල රෝහලට ඇතුළත් කර ඇති අතර පසුව වැඩිදුර ප්‍රතිකාර සඳහා හම්බන්තොට රෝහල වෙත මාරුකර යවා තිබේ. මෙම අනතුරින් බස් රථයේ ගමන් ගත් කාන්තාවන් දෙදෙනෙකු ද සුළු තුවාල ලබා තණමල්විල රෝහලට ඇතුළත් කර ඇති බව පොලිසිය සඳහන් කළේය. අනතුරින් මියගොස් ඇත්තේ වයස අවුරුදු 30ත් 40ත් අතර වයසේ පසුවන පුද්ගලයින් තිදෙනෙකු වන අතර අනතුර සම්බන්ධයෙන් ලංගම බස් රථයේ රියදුරු අත්අඩංගුවට ගෙන තිබේ. අනතුර සම්බන්ධයෙන් කුඩාඔය පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=83616", "Category": null, "Parent URL": null}