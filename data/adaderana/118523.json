{"Source": "Adaderana", "Timestamp": "September 7, 2019 02:48 pm", "Headline": "රනිල් කල් මරලා කුඩු වෙන්න ගහද්දී සජිත් පිලට දෙයියන්ගේම පිහිටයි-රෝහිත", "News Content": "එක්සත් ජාතික පක්ෂයේ අපේක්ෂකයා සම්බන්ධ ගැටලුව උග්‍ර තත්ත්වයකට පත්ව ඇති බව පාර්ලිමේන්තු මන්ත්‍රී රෝහිත අබේගුණවර්ධන මහතා පවසයි. කළුතර ප්‍රදේශයේදි මාධ්‍ය වෙත අදහස් දක්වමින් ඒ මහතා මේ බව පැවසීය. වත්මන් ආණ්ඩුව ගෙන යන පක්ෂයක් ලෙස එක්සත් ජාතික පක්ෂය තුළ කිසිදු විනයක්, එකමුතුබවක්, නායකත්වයට ගරු කිරීමක්, නායකයා පහළ මට්ටමේ සිටින අයට ඇහුම්කම් දීමක්, නැති බව රටට ප්‍රදර්ශනය කරමින් සිටින බව ඒ මහතා පවසයි. එවන් පක්ෂයක් ඉදිරියේ දී නැවත රජයක් පවත්වාගෙන යන්නේ කෙසේදැයි විමසන ඒ මහතා එක්සත් ජාතික පක්ෂය රට ඉදිරියේ නන්නත්තාර වු පක්ෂයක් බව පවසයි. ඊයේ දිනයේ දී අග්‍රාමාත්‍ය රනිල් වික්‍රමසිංහ මහතා නැවත ජනාධිපති අපේක්ෂකයා ලෙස ඉදිරිපත් වීම පිළිබඳ දේශපාලන ආරංචි ලැබුණු බවත් ඒ සඳහා එක්සත් ජාතික පක්ෂයේ ජ්‍යේෂ්ඨයින් එකඟව ඇති බවත් රෝහිත අබේගුණවර්ධන මහතා පවසයි. නලීන් බණ්ඩාර, සුජීව සේනසිංහ, අජිත් පී පෙරේරා යන පිරිස එක්සත් ජාතික පක්ෂයේ තීන්දු තීරණ ගැනීමකටවත් සම්බන්ධ කර නොගන්නා බව පැවසු ඒ මහතා කියා සිටියේ ඔවුන් \"කාටහරි බුරන්න ඕනෙ වුණහාම බුරන්න දාපු අය\" බවයි. එසේ තිබියදීත් එම පිරිස ජනාධිපති අපේක්ෂකයා ලෙස සජිත් ප්‍රේමදාස මහතා ඉදිරිපත් කරන බවට ප්‍රචාරයක් සිදු කරමින් යන බවත් අබේගුණවර්ධන මහතා පවසයි. එහිදී වැඩිදුරටත් අදහස් දක්වමින් ඒ මහතා මෙසේ ප්‍රකාශ කළේය. \"දැන් වෙන්නේ සජිත් ප්‍රේමදාස නිසා 5වන වතාවටත් ගෝල බාලයන්ට දං ගෙඩියට බෙල්ල දෙන්න වෙනවා. රනිල් කිවුවොත් මමයි අපේක්ෂකයා කියලා සජිත් අත්පුඩියක් ගහලා දෙකට නැමිලා රනිල් මහත්තයාට ගෞරව කරලා මිනිහා එළියට එයි. සජිත්ට අගමැතිකම දීලා තමයි රනිල් වික්‍රමසිංහ අර කෑ ගහපු ගෝලයන්ට වැඩේ දෙන්නේ. සාමාන්‍ය රනිල් වික්‍රමසිංහ කල් මරලා ගහන්නේ. ගහන එක ගහනවා කුඩු වෙන්න. ඒ නිසා සජිත් පිලේ ඉන්න අයට දෙයියන්ගේම පිහිටයි. හෙට අනිද්දා රනිල් වික්‍රමසිංහ අපේක්ෂකයා වෙනකොට කළුතර ප්ර්දේශයේදි මාධ්ය වෙත අදහස් දක්වමින් පිහිටයි.\"", "URL": "https://sinhala.adaderana.lk/news.php?nid=118523", "Category": null, "Parent URL": null}