{"Source": "Adaderana", "Timestamp": "September 3, 2012 10:27 am", "Headline": "මසුන් වෙනුවට කිඹුලන් මැරූ ධීවරයින් දැලේ", "News Content": "හොරෙව්පතාන සේරුනෑව වැවේ කිඹුලන් මරා දැමීම සම්බන්ධයෙන් ධීවරයින් තිදෙනෙකු අත්අඩංගුවට ගෙන තිබේ. පොලිසියට ලැබුණු තොරතුරක් මත සිදුකළ සෝදිසියකදී මරා දැමුණු කිඹුලන් තිදෙනෙකු‍ගේ සිරුරු සොයාගත් බව පොලිසිය පැවසුවේය. අදාළ වැවේ මසුන් මැරීම සඳහා ධිවරයින් පිරිසකට බදු දී ඇති අතර එම ධීවරයින් ගත වූ සති දෙකක පමණ කාලය තුළ කිඹුලන් 20 කට වැඩි සංඛ්‍යාවක් මරා දමා ඇති බවට අනාවරණය වී තිබේ. සේරුනෑව වැවේ කිඹුලන් 70 ක් පමණ සිටින බවට විශ්වාස කෙරෙයි. සැකකරුවන් කැබිතිගොල්ලෑව මහේස්ත්‍රාත් අධිකරණයට ඉදිරිපත් කිරීමෙන් පසු ඇප මත මුදා හැර තිබේ.", "URL": "https://sinhala.adaderana.lk/news.php?nid=27089", "Category": null, "Parent URL": null}