{"Source": "Adaderana", "Timestamp": "January 26, 2014 11:22 am", "Headline": "ඉන්දු - ලංකා ධීවර සාකච්ඡාවලට ජයලලිතාගෙන් යෝජනා 5ක්", "News Content": "ඉන්දු-ශ්‍රී ලංකා ධීවර සාකච්ජා වල න්‍යාය පත්‍රයට තමිල්නාඩු ප්‍රධාන අමාත්‍යවරිය විසින් යෝජනා 05ක් ඉදිරිපත් කර තිබේ. ඉන්දීය මාධ්‍ය වාර්තා කරන්නේ හෙට චෙන්නායිහි දී පැවැත්වීමට නියමිත අදාළ සාකච්ජා එම කරුණු 05 මුලික කරගනිමින් පැවැත්වෙනු ඇති බවයි. කෙසේ වෙතත් අදාළ සාකච්ජා සඳහා කච්චතිව් දුපත සම්බන්ධයෙන් තමිල්නාඩු ප්‍රධාන අමාත්‍ය ජයලලිතා ජයරාම් විසින් ඉදිරිපත් කළ පෙත්සම බාධාවක් නොවනු ඇති බව ඉන්දීය මධ්‍යම රජය පවසයි. මේ අතර ඉන්දු-ශ්‍රී ලංකා ධීවර සාකච්ජා සඳහා සහභාගි වන ශ්‍රී ලංකා නියෝජිත පිරිස අද පෙරවරුවේ දිවයිනෙන් පිටත්ව ගොස් ඇත. ධීවර දෙපාර්තමේන්තුවේ අධ්‍යක්ෂ ජෙනරාල් නිමල් හෙට්ටිආරච්චි මහතා ඇතුළු නිලධාරීන් 05 දෙනෙකු සහ ධීවර සංගම් නියෝජනය කරමින් ධීවර කාර්මිකයින් 10 දෙනෙකු මෙම සාකච්ජා සඳහා දිවයිනෙන් පිටත්ව ගොස් ඇති බව සඳහන්ය. පසුගිය 20 වන දින පැවැත්වීමට නියමිතව තිබු අදාළ සාකච්ජාව ශ්‍රී ලංකාවේ ඉල්ලීමකට අනුව හෙට දිනය දක්වා කල් දමනු ලැබීය.", "URL": "https://sinhala.adaderana.lk/news.php?nid=40655", "Category": null, "Parent URL": null}