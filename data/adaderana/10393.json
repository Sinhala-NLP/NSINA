{"Source": "Adaderana", "Timestamp": "August 23, 2010 11:01 am", "Headline": "කැනඩා සරණාගතයින් විවේකය ගතකිරීමට ලංකාවට එනවා", "News Content": "කැනඩාවේ වෙසෙන ද්‍රවිඩ සරණාගතයින් අතරින් වැඩි පිරිසක් සරණාගතභාවය ලබාගෙන ඇත්තේ අදාළ නීතිරීති පද්ධතිය මුලාකිරීමෙන් බව කැනේඩියානු රාජ්‍ය නිලධාරියකු වන ජෝන් බ්‍රෙයිඩ් මහතා පවසයි. එම තත්ත්වය පිළිබඳව රජය දැනුවත් වුව ද ඔවුන්ගේ සරණාගතභාවය ඉවත්කිරීමේ හැකියාව ද නොමැති බව ඔහු පෙන්වා දී තිබේ. මෙසේ කැනඩාවේ වෙසෙන ශ්‍රී ලාංකික ද්‍රවිඩ සරණාගතයින්ගෙන් 71% ක පමණ පිරිසක් ඔවුන්ගේ විවේකය ගතකිරීම සඳහා ශ්‍රී ලංකාවට පැමිණෙන බව රහසිගතව සිදුකළ රාජ්‍ය සමීක්ෂණයක් මගින් හෙළිදරව් වී තිබේ. විවේකය ගත කිරීම, ව්‍යාපාර කටයුතු හෝ සිය නෑදෑ හිතවතුන් බැලීමට මෙසේ ද්‍රවිඩ සරණාගතයින් ශ්‍රී ලංකාවට පැමිණෙන බව ද එම සමීක්ෂණයෙන් අනාවරණය වී ඇත. මෙවැනි තත්ත්වයක් මත ඔවුන්ගේ සරණාගතභාවය පිළිබඳව යම් ගැටලුකාරී තත්ත්වයක් මතුවන බව ද විදෙස් මාධ්‍ය පෙන්වාදෙයි. ශ්‍රී ලාංකික ද්‍රවිඩ සරණාගතයින් 500 ට ආසන්න පිරිසක් රැගත් සන් සී නැමති නෞකාව පසුගිය දිනෙක කැනඩාව වෙත ළඟාවිය. මෙම සරණාගතයින් අතර එල්. ටී. ටී. ඊ ත්‍රස්තවාදීන් ද සිටින බවට තොරතුරු අනාවරණය වී තිබිණි.", "URL": "https://sinhala.adaderana.lk/news.php?nid=10393", "Category": null, "Parent URL": null}