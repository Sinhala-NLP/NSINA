{"Source": "Adaderana", "Timestamp": "October 13, 2010 08:04 am", "Headline": "සෙනසුරාදාට තැපෑලට තිත-වෘත්තීය සමිති වලින් රතු එළියක්", "News Content": "ඉල්ලීම් කිහිපයක් මුල් කර ගනිමින් තැපැල් සේවකයින් අද මධ්‍යම රාත්‍රියේ සිට අසනීප නිවාඩු දැමීමේ වෘත්තීය ක්‍රියාමාර්ගයකට අවතීර්ණ වීමට තීරණය කර තිබේ. සෙනසුරාදා දිනය සඳහා වැටුප් නොගෙවීමට පාලන අධිකාරිය කටයුතු කරමින් සිටින බව තැපැල් හා විදුලි සංදේශන නිලධාරීන්ගේ සංගමයේ ප්‍රධාන ලේකම් කේ.එස්.වීරසේකර මහතා සඳහන් කළේය. දීර්ඝ කාලයක සිට සෙනසුරාදා දිනය සතියේ වැඩකරන දිනයක් ලෙස සලකා සිය සේවකයින්ට වැටුප් ගෙවීම් කළ බවත් එය මෙසේ අවලංගු කිරීමට කටයුතු කිරීමට දැඩි විරෝධය පළ කරන බවත් ඔහු අවධාරණය කර සිටියි. මෙවර අයවැයෙන් සෙනසුරාදා දිනය සඳහා වැටුප් ගෙවීමට අවශ්‍ය මුදල් වෙන් නොකිරීමේ ‍සූදානමක රජය සිටින බව ද වීරසේකර මහතා සඳහන් කළේය. කාර්යක්ෂම ආකාරයෙන් ලිපි බෙදා හැරීමේ කටයුතු සිදු කිරීමට සෙනසුරාදා දිනයේ වැඩ කිරීම ඉතා වැදගත් බවත් ඔහු පෙන්වා දුන්නේය.. කෙසේ වුවත් අදාළ වෘත්තීය ක්‍රියා මාර්ගය සිදු කරන කාල වකවානුව තුළ ලිපි බෙදීමේ යම් ප්‍රමාදයක් සිදු වුවහොත් එහි වගකීම රජය භාර ගත යුතු බව ද වී‍රසේකර මහතා වැඩිදුරටත් අවධාරණය කර සිටියේය. මේ සම්බන්ධයෙන් අද දෙරණ තැපැල්පති එම්.කේ.බී දිසානායක මහතාගෙන් විමසීමක් කිරීමේදී ඔහු කියා සිටියේ වෘත්තීය සමිති පවසන ආකාරයෙන් සෙනසුරාදා දිනය නිවාඩු ලබා දීමට පාලන අධිකාරිය මේ වන තෙක් අවසාන තීරණයකට එළඹ නොමැති බවයි. කෙසේ වෙතත් සෙනසුරාදා දිනය සතියේ වැඩ කරන දිනයක් සේ සලකා වැටුප් ගෙවීමෙන් තැපැල් දෙපාර්තමේන්තුව විශාල වශයෙන් පාඩු ලබන බව ද ඔහු කියා සිටියේය.. සෙනසුරාදා දිනයේ සේවා කටයුතු පවත්වාගෙන යාම සඳහා රුපියල් මිලියන 450ක් නිකරුනේ වැය කිරීමට සිදුව ඇති බව දිසානායක මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=11458", "Category": null, "Parent URL": null}