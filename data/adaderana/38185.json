{"Source": "Adaderana", "Timestamp": "October 16, 2013 11:28 pm", "Headline": "ශිෂ්‍යාධාර මුදල රුපියල්  500 සිට 2000 දක්වා වැඩි කළ යුතුයි", "News Content": "5 ශ්‍රේණිය ශිෂ්‍යත්ව විභාගයෙන් සමත් දරුවන්ට ශිෂ්‍යාධාර ලෙස පිරිනමන්නේ රු.500 ක මුදලක් බවත්, වර්තමාන ජීවන වියදම හමුවේ උසස් පෙළ පන්තියේ ඉගෙන ගන්නා දරුවෙකුට මෙම මුදල කිසිසේත් ප‍්‍රමාණවත් නොවන බවත් ලංකා ගුරු සේවා සංගමයේ ප්‍රධාන ලේකම් ජෝසප් ස්ටාලින් මහතා පවසයි. ඔහු මේ බව සඳහන් කරන්නේ නිවේදනයක් නිකුත් කරමින්ය. එම නිවේදනය පහත පරිදි වෙයි. මෙවර 5 ශ්‍රේණිය ශිෂ්‍යත්ව විභාගයට සිසුන් 322455 ක් පෙනී සිටි අතර ඉන් ශිෂ්‍යාධාර ලැබීමට සහ ජනපි‍්‍රය පාසල් ලබා ගැනීමට අවශ්‍ය කඩයිම් ලකුණෙන් ඉහළ ලකුණු ලබා සමත්වූ සංඛ්‍යාව 32617 කි. එය ප‍්‍රතිශතයක් ලෙස 10.12 කි. නමුත් 2012 වසරේ සුදුසුකම් ලත් ප‍්‍රතිශතය 10.76 කි. මේ අනුව පැහැදිලි වන්නේ මෙවර සැබෑ කඩඉම් ලකුණින් ශිෂ්‍යත්වයට සුදුසුකම් ලබන සංඛ්‍යාව අඩු වී ඇති බවයි. මෙවැනි තත්වයක් තිබියදී ලෝක ළමා දිනයේ දී ශිෂ්‍යත්ව ප‍්‍රතිඵල නිකුත් කිරීම තුළ සමාජයෙන් එල්ල වූ බරපතළ විරෝධය මකා ගැනීමට මෙවර ශිෂ්‍යත්ව විභාගයෙන් 70% ක් සමත් බව අධ්‍යාපන ඇමතිවරයා ව්‍යාජ සංඛ්‍යා ලේඛන විජ්ජාවක නිරත වෙමින් සිටී. මෙසේ ශිෂ්‍යත්ව විභාගයට පෙනී සිටි 322455 න් 223908 ක් සමත් වූ බව ඇමතිවරයා ප‍්‍රකාශ කළද එම දරුවන්ට කිසිදු ප‍්‍රතිලාභයක් නොමැති අතර මෙය ඇමතිවරයාගේ ව්‍යාජ ප‍්‍රකාශනයකි. 2012 ශිෂ්‍යත්ව විභාගයෙන් 64.39 ක් සමත් වූ බවත් 2013 ප‍්‍රතිශතයක් ලෙස 69.44 කින් සමත්වීම ඉහළ ගොස් ඇති බවත් ඇමතිවරයා පාරම්බායි. ශිෂ්‍යත්ව විභාගයට දරුවන් පෙනී සිටින්නේ ශිෂ්‍යාධාර සහ ජනපි‍්‍රය පාසල් ලබාගැනීම සඳහාය. සිදුවිය යුත්තේ එම ප‍්‍රතිශතය ඉහළ දමා වැඩි සිසුන් පිරිසකට ඒ සඳහා අවස්ථාව උදා කිරීමයි. එසේ නොකොට රු.2500 කින් පවුලකට ජීවත් විය හැකි බවට විහිළු ප‍්‍රකාශ කළා සේ මේ ආකාරයට ව්‍යාජ සමත්කමක් පෙන්වා 5 ශ්‍රේණියේ දරුවන් ද රැුවටීම ඇමතිවරයෙකුට තරම් නොවන කි‍්‍රයාවකි. එසේම 5 ශ්‍රේණිය ශිෂ්‍යත්ව විභාගයෙන් සමත් දරුවන්ට ශිෂ්‍යාධාර ලෙස පිරිනමන්නේ රු.500 ක මුදලකි. වර්තමාන ජීවන වියදම හමුවේ උසස් පෙළ පන්තියේ ඉගෙන ගන්නා දරුවෙකුට මෙම මුදල කිසිසේත් ප‍්‍රමාණවත් නොවේ. මෙම මුදල අඩුම තරමින් රු.2000 ක් දක්වා හෝ වැඩි කළ යුතුය. එසේ කිරීමට වර්තමාන අධ්‍යාපන ඇමතිවරයා කිසිදු උත්සාහයක් ගෙන නැත. එසේම මෙම ශිෂ්‍යාධාර සඳහා වර්ෂයකට රුපියල් මිලියන 490 ක් අවශ්‍ය අතර එම මුදල ලබා නොදීම තුළ දරුවන්ට ශිෂ්‍යාධාර නියමිත වේලාවට නොලැබේ. මෙම සොච්චම් දීමනාව ප‍්‍රමාද වී ලබාදීම තුළ ශිෂ්‍යත්වයෙන් සමත්වීමේ අර්ථය ද ඵල රහිත කොට ඇත. එම තත්වයට විසඳුම් යොදනවා වෙනුවට අධ්‍යාපන ඇමතිවරයා පදනම් විරහිත ව්‍යාජ රැුවටිලි සහගත ප‍්‍රචාර ගෙන යමින් සිටීම ලංකා ගුරු සංගමය දැඩි ලෙස හෙළා දකී.", "URL": "https://sinhala.adaderana.lk/news.php?nid=38185", "Category": null, "Parent URL": null}