{"Source": "Adaderana", "Timestamp": "April 1, 2012 04:32 pm", "Headline": "එක්සත් ජාතීන්ගේ චෝදනා අලුත් දෙයක් නෙවෙයි", "News Content": "එක්සත් ජාතීන් විසින් ඉන්දියාව සම්බන්ධයෙන් දක්වන මතය පිළිබඳ තම අවධානය යොමුවී ඇති බව එරට ස්වදේශ කටයුතු අමාත්‍ය පී.සිදම්බරම් මහතා පවසයි. අද ඉන්දීය මාධ්‍යයට අදහස් දක්වමින් හෙ‍තෙම පවසා ඇත්තේ එක්සත් ජාතීන්ගේ අදහස අලුත් දෙයක් නොවන බවයි. ජාත්‍යන්තර ප්‍රජාවේ පිරිසක් ඉන්දියාවේ ජම්බුකාශ්මීර අර්බුදය සම්බන්ධයෙන් එක්සත් ජාතීන්ගේ නියෝජිතවරයා දක්වන අදහසට සමාන අදහසක් දරනවාසේම ඊට ප්‍රතිවිරුද්ධ අදහසක් දරන පිරිසක්ද සිටින බවත්,එම ගැටලුව නොවිසඳී පවතින්නේ ඒ නිසාම බවත් ඉන්දීය ස්වදේශ කටයුතු අමාත්‍යවරයා පෙන්වාදෙයි. ශ‍්‍රී ලංකාවට එරෙහිව ජිනීවා මානව හිමිකම් මණ්ඩලය වෙත ඇමරිකාව ගෙන ආ යෝජනාවට සහාය පළකර සති දෙකක් ගතවීමට පෙර ඉන්දියාවටද ජාත්‍යන්තර නීතී උල්ලංඝනය කරන බවට ජගත් සංවිධානයෙන් චෝදනා එල්ල විය. එසේ වූයේ අත්තනෝමතික වධ බන්ධන සහ ඝාතන පිළිබඳ එක්සත් ජාතීන්ගේ විශේෂ නියෝජිත ක‍්‍රිස්ටෝෆ් හේන්ස් විසින් ඉන්දියාව විසින් ජම්මුකාශ්මීරයේ ක‍්‍රියාත්මක වන සිය හමුදාවලට ලබාදී ඇති විශේෂ බලතල ඉවත්කරගත යුතු බවට කරන ලද ප්‍රකාශයත් සමගය. ජම්මුකාශ්මීර ප්‍රදේශයේ ඉන්දීය හමුදා ක්‍රියාත්මකවීමේදී ජාත්‍යන්තර නීතිය උල්ලංඝනය වන බවත් කාශ්මීරයේ ජනතාවට පීඩාවන් ගෙන දෙන බවත් එක්සත් ජාතීන්ගේ නියෝජිතයා ඊයේ දිනයේ නිවේදනයක් නිකුත් කරමින් පවසා තිබිණි. ඉන්දීය සන්නද්ධ හමුදා විශේෂ බලතල පනත යටතේ හමුදා සෙබලූන්ට එරෙහිව චෝදනා ගොනු කිරීමේ හැකියාව සීමා කර ඇති බවත්,එබැවින් එම නීතිය වහා වෙනස් කළ යුතු බවත් අත්තනෝමතික වධ බන්ධන සහ ඝාතන පිළිබඳ ජගත් සංවිධාන විශේෂ නියෝජිත ක‍්‍රිස්ටෝෆ් හේන්ස් එමගින් ප‍්‍රකාශ කළේය. ඔහු කාශ්මීරය, ගුජරාටය, කේරලය, ඇසෑමය සහ බටහිර බෙංගාලය ඇතුළු ඉන්දීය ප‍්‍රාන්තවල දින 12 ක චාරිකාවක නිරතවී ඇති අතර සිය අත්දැකීම් අළලා මේ පිළිබඳ වාර්තාවක් ජගත් මානව හිමිකම් මණ්ඩලයේ මීලඟ සැසිවාරය සඳහා ඉදිරිපත්කිරීමට නියමිත බව සඳහන් වේ. මෙවර ජගත් සංවිධාන සැසියේදී ශි‍්‍රී ලංකාව ජාත්‍යන්තර නීතීන් උල්ලංඝනය කළ බවට නැගුණු චෝදනාවලට සහාය පළකළ ඉන්දියාවට මෙය පාරා වළල්ලක් වී ඇති බව දේශපාලන විචාරකයන්ගේ අදහසයි.", "URL": "https://sinhala.adaderana.lk/news.php?nid=23217", "Category": null, "Parent URL": null}