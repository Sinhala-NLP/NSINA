{"Source": "Adaderana", "Timestamp": "October 14, 2012 08:34 am", "Headline": " න්‍යෂ්ටික ආරක්ෂාව ගැන සාකච්ඡා සාර්ථකයි", "News Content": "සිවිල් න්‍යෂ්ටික ආරක්ෂාව සම්බන්ධයෙන් ඉන්දියාව සහ ශ්‍රී ලංකාව අතර පැවති සාකච්ඡා සාර්ථක වු බව විදුලිබල හා බලශක්ති අමාත්‍ය පාඨලි චම්පික රණවක මහතා පවසයි. ඉන්දියාවේ පැවති අදාළ සාකච්ඡා සඳහා ශ්‍රී ලංකා‍වෙන් විශේෂ නියෝජිතයින් පිරිසක් පසුගියදා දිවයිනෙන් පිටත්ව ගිය බව අමාත්‍යවරයා පෙන්වාදෙයි. එහිදී සිවිල් න්‍යෂ්ටික සහයෝගීතාව සම්බන්ධයෙන් ඉන්දියාව සහ ශ්‍රී ලංකාව අතර එකඟතාවන් කිහිපයකට පැමිණ තිබේ. ඉන්දීය පරමාණුක ශක්ති දෙපාර්තමේන්තුව, මෙරට විදුලිබල හා බලශක්ති අමාත්‍යාංශය, පරමාණුක ශක්ති අධිකාරිය සහ දෙරටේ විදේශ කටයුතු අමාත්‍යාංශවල නිලධාරීන් මෙම මූලික වටයේ සාකච්ඡා සඳහා සහභාගී වී තිබුණි. එහිදී සිවිල් න්‍යෂ්ටික සහයෝගීතාව පිළිබඳ මෙන්ම දෙරටේ ජනතාව වෙනුවෙන් න්‍යෂ්ටික තාක්ෂණය සාමකාමී අරමුණු සඳහා භාවිත කිරීම පිළිබඳ අවධානය යොමුව ඇතැයි සාකච්ඡා සඳහා සහභාගී වු දෙපාර්ශවය නිකුත් කළ ඒකාබද්ධ නිවේදනයක සඳහන්ය. එසේම ද්විපාර්ශවීය සිවිල් න්‍යෂ්ටික සහයෝගීතාව පිළිබඳ ගිවිසුමක් සඳහා තවදුරටත් පියවර ගැනීමට දෙපාර්ශයේ එකඟතාව පළ වී තිබේ. න්‍යෂ්ටික ආරක්ෂාව සහ න්‍යෂ්ටික අනතුරු වළක්වා ගැනීම සම්බන්ධයෙන් ද අදාළ සාකච්ඡාවේ දී වැඩි අවධානයක් යොමුකර ඇති බව ඒකාබද්ධ නිවේදනයෙන් පෙන්වාදෙයි. මීළඟ වටයේ සාකච්ඡාව ලබන වසරේ මුල් භාගයේ දී ශ්‍රී ලංකාවේ දී පැවැත්වීමට නියමිතය.", "URL": "https://sinhala.adaderana.lk/news.php?nid=28264", "Category": null, "Parent URL": null}