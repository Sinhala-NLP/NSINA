{"Source": "Adaderana", "Timestamp": "October 10, 2012 12:03 pm", "Headline": "ද්‍රවිඩ සන්ධානයේ චෝදනා ප්‍රතික්ෂේප කරනවා", "News Content": "දෙමළ ජනතාවගේ ප‍්‍රශ්න සදහා රජය දේශපාලන විසඳුමක් ඉදිරිපත් නොකරන බවට දෙමළ ජාතික සන්ධානය සිදුකරන චෝදනා ප‍්‍රතික්ෂේප කරන බව විදේශ කටයුතු අමාත්‍ය, මහාචාර්ය ජී.එල් පීරිස් මහතා පවසයි. පාර්ලිමේන්තු තේරීම්කාරක සභාවක් හරහා සිදුකරනු ලබන්නේ ද දෙමළ ජනතාවගේ ප‍්‍රශ්න සහ ගැටලුවලට විසඳුම් සෙවීම බවද විදේශ අමාත්‍යවරයා සඳහන් කර තිබේ. දෙමළ ජාතික සන්ධාන ඉන්දීය මාධ්‍ය වෙත අදහස් දක්වමින් පවසා ඇත්තේ ශී‍්‍ර ලංකා රජය දෙමළ ජනතාවගේ ප‍්‍රශ්න සඳහා දේශපාලන විසඳුමක් ඉදිරිපත් නොකර පාර්ලිමේන්තු තේරීම්කාරක සභා පත් කරමින් එම කාර්යය මගහැරීමට උත්සාහ දරන බවය. මේ අතර ඉන්දීය රජයේ ආරාධනයකට අනුව දෙමළ ජාතික සන්ධානය අද (10) දිනයේ දී ඉන්දියාව බලා පිටත්ව යාමට නියමිතය. මෙහිදී දෙමළ ජනතාවගේ ප‍්‍රශ්න සඳහා දේශපාලන විසඳුමක් ඉදිරිපත් කරන ලෙස ශ‍්‍රී ලංකා රජයට ඉන්දීය රජය හරහා බලපෑමක් සිදුකිරීමට බලාපොරොත්තු වන බව ද දෙමළ ජාතික සන්ධානය ඉන්දීය මාධ්‍ය වෙත පවසා ඇත.", "URL": "https://sinhala.adaderana.lk/news.php?nid=28169", "Category": null, "Parent URL": null}