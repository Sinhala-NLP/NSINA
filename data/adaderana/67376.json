{"Source": "Adaderana", "Timestamp": "December 26, 2016 06:46 am", "Headline": "සුනාමි ඛේදවාචකය සිදු වී අදට වසර 12ක් ", "News Content": "සුනාමි ඛේදවාචකය සිදු වී අදට(26) වසර 12ක් ගතවෙයි.2004 වසරේ දෙසැම්බර් මස 26 වනදා ඉන්දුනිසියාවේ සුමත්‍රා දූපත් අසල එදින උදැසන 06.58ට ඇති වූ භූ කම්පනය හේතුවෙන් සුනාමි තත්ත්වයක් ඇති වුණි.මෙම සුනාමි තත්ත්වය ශ්‍රී ලංකාව, ඉන්දියාව, ඉන්දුනීසියාව, තායිලන්තය, මාලදිවයින හා බුරුමය යන රටවලට ද බලපෑ අතර ඉන් වැඩිම හානියක් සිදු වූයේ ශ්‍රී ලංකාවටය.සුනාමි ව්‍යසනයෙන් මෙරට පුද්ගලයින් 38,000ක් පමණ ජීවිතක්ෂයට පත් වූ අතර ලක්ෂ 08කට ආසන්න පිරිසක් අවතැන් වුණි.ධීවර ප්‍රජාව මෙම සුනාමි ව්‍යසනයෙන් වැඩිම හානික් සිදු වූ ජන කොට්ඨාසය වන අතර ඔවුන්ගේ නිවාස සම්පූර්ණයෙන්ම විනාශ වුණි.මීට අමතරව සුනාමි ව්‍යසනයෙන් රෝහල්, පාසල් මෙන්ම දුම්රිය ස්ථාන, දුම්රිය පාළම් සහ දකුණු දුම්රිය මාර්ගයට ද දැඩි ලෙස හානි සිදු වූ අතර මෙරට සංචාරන ක්ෂේත්‍රයට ද මෙය දැඩි බලපෑමක් එල්ල කළේය.පෑරලිය දුම්රිය අනතුර සුනාමි ඛේදවාචකයේ අතිශය සංවේදී අත්දැකීමක් වන අතර එම අනතුරින් දුම්රිය මගීන් බොහෝ පිරිසක් ජීවිතක්ෂයට පත් වුණි.කෙසේ වෙතත් 2004 වසරෙන් පසුව සෑම වසරකම දෙසැම්බර් මස 26 වනදා ජාතික සුරක්ෂිතතා දිනය ලෙස නම් කර ඇති අතර එදිනට සුනාමි ව්‍යසනයෙන් මියගිය සහ අතුරුදන්වූ අය සිහිකරමින් වැඩසටහන් ක්‍රියාත්මක කිරිමට ආපදා කළමනාකරණ මධ්‍යස්ථානය පියවර ගෙන තිබේ.මෙවර ද දිස්ත්‍රික්ක 25ම ආවරණය වන පරිදි ජාතික වැඩසටහන් ක්‍රියාවට නංවා ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය.", "URL": "https://sinhala.adaderana.lk/news.php?nid=67376", "Category": null, "Parent URL": null}