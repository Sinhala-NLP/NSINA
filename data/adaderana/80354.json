{"Source": "Adaderana", "Timestamp": "November 22, 2017 10:36 am", "Headline": "දෙසැම්බර් 4 වෙනකම් සීමා නිර්ණය බෑ", "News Content": "පළාත් පාලන ආයතන වල සීමා නිර්ණයට අදාළව විශයභාර අමාත්‍යවරයා විසින් නිකුත් කර ඇති ගැසට් නිවේදනය දෙසැම්බර් මස 4 දින දක්වා වලක්වාලමින් අභියාචනාධිකරණය තහනම් නියෝගයක් නිකුත් කර තිබේ. අභියාධිකරණ සභාපති විනිසුරු එල් පී ඩී දෙහිදෙනිය කුමුදුනී වික්‍රමසිංහ සහ ශිරාන් ගුණරත්න යන ත්‍රිපුද්ගල අභියාචනාධිකරණ විනිසුරු මඩුල්ල විසින් මෙම නියෝගය නිකුත්කර තිබේ. ඡන්ද දායකයින් හය දෙනෙකු විසින් අදාළ ගැසට් නිවේදනය අභියෝගයට ලක් කරමින් ගොනු කළ පෙත්සමේ මූලික විභාගයක් පැවැත්වීමෙන් අනතුරුව මෙම නියෝගය නිකුත් කර ඇත. පළාත් පාලන ආයතනවල සීමා නීර්ණය කරමින් පසුගියදා නිකුත් වූ ගැසට් නිවේදනය බල රහිත කරන ලෙස ඉල්ලමින් අභියාචනාධිකරණයට පසුගිය දා පෙත්සමක් ඉදිරිපත් කෙරිණි. කොළඹ, නුවර, හාලි ඇල, මාතර සහ ඇඹිලිපිටිය ප්‍රදේශවල පදිංචි ඡන්ද දායකයින් 6 දනෙකු විසින් පෙත්සම ඉදිරිපත් කර තිබිණි. පෙත්සමේ වගඋත්තරකරුවන් ලෙස පළාත් පාලන විෂය බාර අමාත්‍ය ෆයිසර් මුස්තාෆා මහතා සහ එම අමාත්‍යංශ ලේකම්වරයා නම් කර තිබිණි. පෙත්සම්කරුවන් සඳහන් කරන්නේ පළාත් පාලන ආයතනවල සීමා නීර්ණය කිරීම සඳහා පත් කළ අනු කමිටුව නිකුත් කළ නිර්දේශවලට පරිභාහිරව විෂය බාර අමාත්‍යවරයා විසින් අදාළ ගැසට් නිවේදනය නිකුත් කර ඇති බවයි. එලෙස කමිටුවේ නිර්දේශ පසෙකලා ගැසට් නිවේදනය නිකුත් කිරීමට අමාත්‍යවරයාට බලයක් නොමැති බව සඳහන් කරන පෙත්සම්කරුවන් එම නීති විරෝධී බව පෙන්වා දී තිබේ. එබැවින් අදාළ ගැසට් නිවේදනය බල රහිත කිරීමේ නියෝගයක් නිකුත් කරන ලෙස ඔවුන් අභියාචනාධිකරණයෙන් ඉල්ලා ඇත.", "URL": "https://sinhala.adaderana.lk/news.php?nid=80354", "Category": null, "Parent URL": null}