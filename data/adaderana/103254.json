{"Source": "Adaderana", "Timestamp": "January 29, 2019 07:01 am", "Headline": "මහා පරිමාණ මත්ද්‍රව්‍ය ජාවාරම්කරුවෙක් වු මොහොමඩ් සිද්ධික්ට ඇප", "News Content": "හෙරොයින් ජාවාරමෙන් රුපියල් කෝටි 51කට අධික මුදලක් උපයා ගැනීම වෙනුවෙන් මුදල් විශුද්ධීකරණ වැළැක්වීමේ පනත යටතේ ගැණෙන චෝදනා යටතේ පවරා තිබු නඩුවේ සැකකරුවෙකු වන මොහොමඩ් සිද්ධික් නමැත්තාව ඇප මත මුදාහැරීමට කොළඹ මහාධිකරණය නියෝග කර තිබේ. ඒ අනුව රුපියල් දස ලක්ෂයක මුදල් ඇප සහ රුපියල් ලක්ෂ පනහ බැගින් වු ශරීර ඇප දෙකක් මත ඔහු මුදාහැරීමට කොළඹ මහාධිකරණ විනිසුරු මංජුල තිලකරත්න මහතා නියෝග කර ඇත. සෑම මසකම පළමු ඉරිදා සහ තෙවන ඉරිදා සැකකරු හට අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස නියෝග කළ මහාධිකරණ විනිසුරුවරයා ඔහුට විදෙස් ගතවීම වැළැක්වීම සඳහා වන නියෝගයක් ද නිකුත් කර තිබේ. හෙරොයින් ජාවාරමෙන් රුපියල් පනස් එක් කෝටි හැත්තෑ එක් ලක්ෂ විසි පන්දහස් නවසිය තිහක මුදලක් උපයා ගැනීමෙන් මුදල් විශුද්ධිකරණ පනත යටතේ ගැණෙන වැරදි සිදුකර ඇතැයි චෝදනා කරමින් සැකකරුට එරෙහිව අපරාධ පරීක්ෂණ දෙපාර්තමේන්තුව විසින් කොළඹ ප්‍රධාන මහේස්ත්‍රාත් අධිකරණය හමුවේ නඩු පවරණු ලැබීය.", "URL": "https://sinhala.adaderana.lk/news.php?nid=103254", "Category": null, "Parent URL": null}