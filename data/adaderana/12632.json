{"Source": "Adaderana", "Timestamp": "December 6, 2010 10:02 am", "Headline": "මෙරට සරණාගතයින්ට තමිල්නාඩුවෙන් උප්පැන්න සහතිකයක් ", "News Content": "තමිල්නාඩුවේ අවතැන් කඳවුරුවල වෙසෙන ශ්‍රී ලාංකික දෙමළ ජාතිකයන්ට උපත් ලියාපදිංචි කිරීමේ සහතික ලබාදීමේ වැඩපිළිවෙලක් ක්‍රියාත්මක කර තිබේ. තමිල්නාඩුවේ ශ්‍රි ලංකා නියෝජ්‍ය මහකොමසාරිස් කාර්යාලය සහ තමිල්නාඩු රජය ඒකාබද්ධව මෙම වැඩපිළිවෙල ක්‍රියාත්මක කරයි. ඊයේ(05) සහ පෙරේදා(04) දිනවල අවතැන් කඳවුරු හයකදී පැවති ජංගම සේවා මගින් ළමුන් 238 දෙනෙකුට උපත් ලියාපදිංචි කිරීමේ සහතික ලබාදී ඇති බව වාර්තා වේ. ඉදිරියේදී සියලු අවතැන් කඳවුරු ආවරණය වන පරිදි ජංගම‍ සේවා පවත්වා සහතික ලබාදීමේ කටයුතු සිදුකරන බව ශ්‍රි ලංකා නියෝජ්‍ය මහකොමසාරිස් කාර්යාලය සඳහන් කරනු ලැබීය. තමිල්නාඩු ප්‍රාන්තයේ ශ්‍රී ලාංකික දෙමළ ජාතික සරණාගතයින් රඳවා සිටින කඳවුරු 122ක් පවතින අතර ඒවායේ පවුල් දහනව දහස් නවසිය තිස් හතරකට අයත් පුද්ගලයන් හැත්තෑ දහසකට වැඩි පිරිසක් ජීවත් වෙයි. 1983 වසරේ සිට ඔවුන් මෙම අවතැන් කඳවුරුවල රැඳී සිටියි.", "URL": "https://sinhala.adaderana.lk/news.php?nid=12632", "Category": null, "Parent URL": null}