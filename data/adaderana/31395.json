{"Source": "Adaderana", "Timestamp": "February 6, 2013 01:00 pm", "Headline": " හලාවත මහ රෝහලේ ඖෂධ නෑ", "News Content": "හලාවත මහ රෝහලේ පවතින උග්‍ර ඖෂධ හිඟයක් හේතුවෙන් ප්‍රතිකාර සදහා පැමිණෙන රෝගීන් මෙන්ම රෝහල් කාර්ය මණ්ඩලය ද දැඩි අපහසුතාවයකට පත්ව ඇත. හලාවත මහා රෝහලේ නේවාසික රෝගීන් සදහා දැඩි සත්කාර ඒකකයක්, ළමා වාට්ටුවක්,ප්‍රාථමික සත්කාර ඒකකයක් ඇතුළු වාට්ටු 18 ක් ඇත. දිනපතා රෝගීන් 470 ක් පමණ නේවාසිකව ප්‍රතිකාර ලබන අතර,බාහිර අංශයෙන් දිනකට රෝගීන් 1000 කට වැඩි ප්‍රමාණයක් ප්‍රතිකාර ලබා ගන්නා බව රෝහල් සංඛා ලේඛන වාර්තා පෙන්වාදෙයි. ඊට අමතරව මෙම රෝහල තුළ සතියේ දින 05 ක් පුරා විවිධ රෝගීන් වෙනුවෙන් වෙන්වු වෛද්‍ය සායන 15 ක් පමණ ක්‍රියාත්මක වේ. එම සායනවලින් ප්‍රතිකාර ලබන රෝගීන්ගේ ප්‍රමාණය අති විශාලය. මෙසේ ප්‍රතිකාර සඳහා පැමිණෙන රෝගීන්ව වෛද්‍යවරුන් විසින් පරීක්ෂා කිරීමෙන් පසුව විවිධ ඖෂධයන් නියම කරනු ලැබුවත්,බොහෝ අවස්ථාවලදී එම ඖෂධ වර්ග බාහිර ඔසු සැල් වලින් මිලදී ගැනීමට රෝගීන්ට සිදුවී ඇත. දරුණු හෘද රෝගීන් සදහා ලබා දිය යුතු ලැසික්ස් (Lasix) නම් නම් වු ඖෂධය මෙම රෝහලේ නැත්තටම නැත. මෙම නිසා හෘදයාබාධ සදහා ප්‍රතිකාර ලබා ගැනීමට පැමිණෙන රෝගීන් තමන්ට අවශ්‍ය ඖෂධ පිටතින් ගෙන ඒම අනිවාර්යයෙන් කර යුතුව ඇත. තවද මුත්‍රාශය ආශ්‍රිතව ඇතිවන රෝග සඳහා ප්‍රතිකාර ගැනීමට පැමිණෙන රෝගීන්ගේ මුත්‍රා පිට කිරීම සඳහා කැතීට යෙදීමේදී වේදනාවක් ගෙන නොදීම සඳහා භාවිතා කරණ ජෙල් විශේෂයද මෙම රෝහලේ නැත. එවැනි රෝගීන්ට කැතීට යෙදීම අත්‍යවශ්‍යය කරුණක් වන බැවින් ඊට විකල්ප තෝරා ගැනීමට වෛද්‍යවරුන් ක්‍රියා කිරීම හේතුවෙන් රෝගීන් මෙන්ම වෛද්‍යවරුන්ද දැඩි දුෂ්කරතාවයකට පත්වන බවද දැන ගන්නට ඇත. ඊට අමතරව විටමින් සී වැනි ඉතාමත්ම සුලබ ඖෂධ වර්ගද,විවිධ ප්‍රමාණයේ සිලින්ජර වර්ගද,භාවිතා කර ඉවත දමන අත් මේස් පවා හලාවත මහා රෝහලේ නොමැති බව අප වාර්තාකරු කියා සිටියි. තවද,හදිසි අනතුරු වලට මුහුණ දී ප්‍රතිකාර සදහා පැමිණෙන රෝගීන්ගේ තුවාල සුව කිරීම සඳහා ලබා දිය යුතු ඖෂධ වර්ග මෙන්ම ළමා වාට්ටුවේ ප්‍රතිකාර ලබන දරුවන් වෙනුවෙන් ලබා දිය යුතු ඖෂධ වර්ග රැසක හිඟයක් පවතින බව රෝහල් සේවකයින් පවසයි. දැනට රෝහලේ ගබඩාවේ නොමැති බව කියන බෙහෙත් වර්ග එකි නෙක ගෙන සොයා බැලුවහොත් අවම වශයෙන් ඖෂධ වර්ග 70 කට ආසන්න ප්‍රමාණයක හිඟයක් පවතින බව රෝහල් කාර්ය මණ්ඩලය කියා සිටී. පවතින තත්ත්වය සම්බන්ධයෙන් හලාවත මහා රෝහලේ වෛද්‍ය අධිකාරී දිනුෂා ජයසිංහ මහත්මියගෙන් කළ විමසීමකදී ඇතැම් ඖෂධ වර්ග වල හිඟයක් පවතින බව තමන්ට දැන ගන්නට ලැබී ඇති බවත්, ඒ සම්බන්ධයෙන් සෞඛ්‍ය අමාත්‍යංශය දැනුවත් කර අදාළ ඖෂධ වර්ග ගෙන්වා ගැනීමට පියවර ගෙන ඇති බවත් ඇය කියා සිටියාය. තවද තම රෝහලේ නැති බව සදහන් වන ඇතැම් ඖෂධ වර්ග දිවයිනේ කිසිදු රෝහලක නොමැති බවත්, මෑතකදී භාවිතයෙන් ඉවත් කරන ලද ඖෂධ වෙනුවට ආදේශක ඖෂධ වර්ග තවම මෙරටට ගෙන්වා නොමැති වීම මෙම තත්ත්වයට ප්‍රබලව බලපා ඇති හේතුව බවද ඇය කියා සිටියාය. පසුගිය දෙසැම්බර් මාසයේ පැවති ගංවතුර අවස්ථාවේ දී ඉතිහාසයේ ප්‍රථම වතාවට හලාවත මහා රෝහල ගංවතුරට අසුවීමද මෙම තත්ත්වයට බලපා ඇති බවද වෛද්‍ය දිනුෂා ජයසිංහ මහත්මිය වැඩිදුරටත් කියා සිටියාය. එනමුත් රෝහලේ වෛද්‍යවරුන් මෙන්ම හෙදියන් ඇතුළු සෙසු කාර්ය මණ්ඩලය විසින් දැඩි කැපවීමකින් ප්‍රතිකාර සඳහා පැමිණෙන රෝගීන් පත්වන අපහසුතාවයන් අවම කිරීමට කටයුතු කර ඇති බවද ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=31395", "Category": null, "Parent URL": null}