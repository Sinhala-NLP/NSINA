{"Source": "Adaderana", "Timestamp": "November 10, 2012 08:11 am", "Headline": " කොළඹ ප්‍රදේශ රැසකට ජල සැපයුම අත්හිටුවයි", "News Content": "අද (10) සහ හෙට (11) දිනවල කොළඹ ප්‍රදේශ කිහිපයකට ජල සැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය පවසයි. ඒ අනුව අද පෙරවරු 9 සිට හෙට අලුයම 3 දක්වා පැය 18 ක කාලයක් ග්‍රෑන්ඩ්පාස්, මහවත්ත, තොටලඟ, අළුත්මාවත, කොටහේන, මට්ටක්කුලිය, ලෙයාඩ්ස්, බ්‍රෝඩ්වේ, මාදම්පිටිය සහ මෝදර යන ප්‍රදේශවල ජල සැපයුම අත්හිටුවනු ඇත. ඊට අමතරව කොළඹ තවත් ප්‍රදේශ කිහිපයකට අද පස්වරු 8 සිට හෙට පෙරවරු 8 දක්වා පැය 12 ක කාලයක් ජලසැපයුම අත්හිටුවන බව ජලසම්පාදන හා ජලාපවහන මණ්ඩලය පවසයි. ඒ අනුව පංචිකාවත්ත පාරේ කොටසක්, ශ්‍රී සුමනතිස්ස මාවතේ එල්ෆිනිස්ටන් රඟහල හංදියේ සිට ජේතවන පාර හන්දිය දක්වා, සංඝරාජ මාවත සහ ඊට සම්බන්ධිත සියලුම අතුරු මාර්ග, මාළිගාවත්ත පාර, මාළිගාවත්ත නිවාස සංකීර්ණ ප්‍රදේශය, අක්බාර් පටුමග, ඕල්ඩ් මුවර් වීදිය, මහ විද්‍යාල මාවත සහ ඔයිල්මන් වීදිය යන ප්‍රදේශවල ජල සැපයුම අත්හිටුවීමට නියමිතය. මීට අමතරව කොළඹ ගාලු පාරේ ග්ලෙන් ආබර් පෙදෙසේ සිට කොල්ලුපිටිය හන්දිය දක්වා සහ ඒ අතර සියලුම අතුරු මාර්ග, ආර්.ඒ. ද මැල් මාවතේ බම්බලපිටිය හන්දියේ සිට කොල්ලුපිටිය හන්දිය දක්වා මෙන්ම කොළඹ වරායේ දකුණු ආසියානු පිවිසුම් පර්යන්තයේ ද අද පස්වරු 8 සිට පැය 12ක කාලයක් ජල සැපයුම අත්හිටු වන බව ජාතික ජල සම්පාදන හා ජලාපවහන මණ්ඩලය පවසයි.", "URL": "https://sinhala.adaderana.lk/news.php?nid=29062", "Category": null, "Parent URL": null}