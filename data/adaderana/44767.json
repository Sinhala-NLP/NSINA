{"Source": "Adaderana", "Timestamp": "July 18, 2014 04:25 pm", "Headline": "ශ්‍රීලනිප වෘත්තීය සමිති ජඩයින්ගෙන් අවසර ගන්න ඕන නෑ", "News Content": "ඛනිජ තෙල් සංස්ථාව පාලනය කරනු ලබන්නේ ශ්‍රී ලංකා නිදහස් පක්ෂ වෘත්තීය සමිතියේ බීගත්තු ජඩයින් සෙට් එකක් බව එ.ජා.ප පාර්ලිමේන්තු මන්ත්‍රී හර්ෂ ද සිල්වා මහතා පවසයි. ඒ බැව් ඊයේ දිනයේ දැකගැනීමට හැකිවූ බවත්, ඇතැමුන් කමිස ගලවාගෙන , කුණුහරුප කියාගෙන සිටිනු හැමෝටම දකින්නට ඉඩලැබුණු බවත් මන්ත්‍රීවරයා කියා සිටියේ අද(18) කොළඹ පැවති මාධ්‍ය හමුවකදීය. එසේම එක්සත් ජාතික පක්ෂයේ මන්ත්‍රීවරුන් තෙල් පිරිපහදුවට අනවසරෙන් ඇතුළුවී එහි සේවකයින් සමග ගැටුම්කාරී තත්ත්වයක් ඇති කර මහජන සාමය කඩකිරීමට සැරසෙන බවට බුද්ධි අංශයට තොරතුරු ලැබී ඇති බවට අධිකරණයට කරුණු ඉදිරිපත් කර තිබුණු බවද සිල්වා මහතා පෙන්වා දුන්නේය. බුද්ධි අංශ පොලිස් කොස්තාපල්වරයෙකු බව කියන එස්.එස් තිලකරත්න නමැති අය විසින් අධිකරණයට වාර්තාවක් ඉදිරිපත් කරමින් මේ බව කියා තිබුණු බව මන්ත්‍රීවරයා සඳහන් කළේය. කිසිම ආකාරයෙන් කඩාකප්පල්කාරී ක්‍රියා සිදුකොට මහජන දේපළ විනාශ කිරීමේ වැඩපිළිවෙළක් කාටවත් නොතිබුණු බවත්, බුද්ධි අංශය විසින් විකෘති චිත්‍රයක් මවා පා ඇති බවත් ඔහු අවධාරණය කළේය. එසේම සෙවකයින් වැඩකරන තැන් දැක බලා ගැනීමට ශ්‍රී ලංකා නිදහස් පක්ෂ වෘත්තීය සමිතියේ ජඩයින්ගෙන් අවසර ගැනීමට අවශ්‍ය නැති බවද මන්ත්‍රීවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=44767", "Category": null, "Parent URL": null}