{"Source": "Adaderana", "Timestamp": "April 23, 2013 02:51 pm", "Headline": "මහාචාර්ය එදිරිවීර සරච්චන්ද්‍රයන්ගේ ජන්ම ශත සංවත්සර සැමරුමට පූර්ණ රාජ්‍ය අනුග්‍රහය", "News Content": "මහාචාර්ය එදිරිවීර සරච්චන්ද්‍රයන්ගේ ජන්ම ශත සංවත්සර සැමරුම පුර්ණ රාජ්‍ය අනුග්‍රහය යටතේ සිදුකිරීමට තීරණය කර තිබේ. ඒ පිළිබඳ සාකච්ඡාවක් ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ (22) අරලියගහ මන්දිරයේ දී පැවැත් වු බව ජනාධිපති මාධ්‍ය අංශය සඳහන් කළේය. ලබන ජුනි මස 03 වන දිනට යෙදී ඇති එදිරිවීර සරච්චන්ද්‍රයන්ගේ ජන්ම ශත සංවත්සර සැමරුමට අදාළ කටයුතු සම්බන්ධීකරණය සඳහා සංස්කෘතික අමාත්‍යවරයාගේ ප්‍රධානත්වයෙන් කමිටුවක් පත් කිරිමට ද ජනාධිපතිවරයා එහිදී උපදෙස් ලබාදී තිබේ. මහාචාර්ය එදිරිවීර සරච්චන්ද්‍රයන්ගේ නිර්මාණ සහ ජීවන තොරතුරු ඇතුළත් වෙබ් අඩවිය විවෘත කිරීම ද ජනාධිපති මහින්ද රාජපක්ෂ මහතා විසින් සිදුකළ බව ජනාධිපති මාධ්‍ය අංශය සඳහන් කළේය. එමෙන්ම මහාචාර්ය එදිරිවීර සරච්චන්ද්‍රයන්ගේ ජන්ම ශත වර්ෂය සැමරීම සඳහා වර්ෂයක කාලයක් ජාතික සහ ජාත්‍යන්තර වශයෙන් සංස්කෘතික වැඩසටහන් රැසක් පැවැත්වීමට මහාචාර්ය එදිරිවීර සරච්චන්ද්‍ර පදනම කටයුතු යොදා තිබේ. මෙතෙක් නිෂ්පාදනය නොවු සරච්චන්ද්‍රයන් රචනා කළ නාට්‍ය 10 ක් නිෂ්පාදනය කිරීම, සරච්චන්ද්‍ර ජන්ම ශත සංවත්සරය පිළිබඳ ග්‍රන්ථයක් එළිදැක්වීම ඇතුළු වැඩසටහන් රැසක් ඊට අයත් වන බව සඳහන්ය.", "URL": "https://sinhala.adaderana.lk/news.php?nid=33507", "Category": null, "Parent URL": null}