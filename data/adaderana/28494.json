{"Source": "Adaderana", "Timestamp": "October 21, 2012 06:48 pm", "Headline": " බසයක් පෙරළී 14ට තුවාලයි", "News Content": "වටවල, රොසැල්ල ප්‍රදේශයේදී බස් රථයක් අඩි 20 ක පමණ ප්‍රපාතයකට පෙරළීමෙන් පුද්ගලයින් 14 දෙනෙකු තුවාල ලබා තිබේ. කොළඹ සිට හැටන් දක්වා ධාවනය වූ ලංගම බස් රථයක ටයරයක් පුපුරායාමෙන් අද (21) පස්වරු 5.00ට පමණ එම අනතුර සිදුව ඇතැයි පොලීසිය පවසයි. අනතුරින් තුවාල ලැබු අයගෙන් 11 දෙනෙකු පිරිමි වන අතර සෙසු තිදෙනා කාන්තාවන් බව පොලීසිය සඳහන් කරයි. ඔවුන් ප්‍රතිකාර සඳහා වටවල රෝහලට ඇතුළත් කර තිබේ. ඔවුන්ගේ තත්ත්වය බරපතළ නොවන බව ද පොලීසිය පවසයි.", "URL": "https://sinhala.adaderana.lk/news.php?nid=28494", "Category": null, "Parent URL": null}