{"Source": "Adaderana", "Timestamp": "March 22, 2018 04:09 pm", "Headline": "  අධිකරණ සංවිධාන සංශෝධන පනත් කෙටුම්පත් පෙත්සම් විභාගය අවසන්-තීරණය කථානායකට ", "News Content": "රජය විසින් පාර්ලිමේන්තුවට ඉදිරිපත් කර තිබෙන අධිකරණ සංවිධාන සංශෝධන පනත් කෙටුම්පත පිළිබඳ පෙත්සම් විභාගය අවසන් කළ ශ්‍රේෂ්ඨාධිකරණය තීරණය පාර්ලිමේන්තුවේ කථානායකවරයා වෙත යොමු කරන බව අද නිවේදනය කළේය. අදාළ පෙත්සම් අග විනිසුරු ප්‍රියසාද් ඩෙප් ,බුවනෙක අලුවිහාරේ සහ නලීන් පෙරේරා යන ත්‍රිපුද්ගල විනිසුරු මඩුල්ල හමුවේ විභාගයට ගැනුණි. එම පනත් කෙටුම්පත අභියෝගයට ලක්කරමින් ඒකාබද්ධ විපක්ෂයේ පාර්ලිමේන්තු මන්ත්‍රී දිනේෂ් ගුණවර්ධන, ශ්‍රී ලංකා පොදුජන පෙරමුණේ සභාපති මහාචාර්ය ජී එල් පීරිස් ඇතුළු පාර්ශව කිහිපයක් විසින් පෙත්සම ඉදිරිපත් කර තිබුණි. එම පෙත්සම්වලින් අධිකරණ හමුවේ චෝදනා කර තිබුනේ යෝජිත පනත් කෙටුම්පතේ අඩංගු ඇතැම් වගන්තිවලින් අධිකරණය සතු බලය රජය විසින් පැහැර ගැනීමක් සිදු කෙරෙන බවයි. යෝජිත පනත් කෙටුම්පත මඟින් ස්ථාපිත කෙරෙන විශේෂ මහාධිකරණ හරහා තෝරා ගත් පුද්ගලයින් පලිගැනීම්වලට භාජනය වීමට ඉඩකඩ පවතින බවත් මෙම පනත සම්මත වුවහොත් නීතිපතිවරයාට සහ අල්ලස් කොමිසමේ අධ්‍යක්ෂ ජනරාල්වරයාට අසාමාන්‍ය බලයක් හිමි වන බව එම පෙත්සම් වලින්පෙන්වා දී තිබුණි. මේ හේතුවෙන් අදාළ පනත් කෙටුම්පත සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් එය අනුමත විය යුතු බවට තීන්දුවක් ලබාදෙන මෙන් පෙත්සම්කරුවන් ශ්‍රේෂ්ඨාධිකරණය ඉල්ලීම් කළේය. එහෙත් එම පනත් කෙටුම්පතට සහාය පළ කරමින් පාඨලී චම්පික රණවක ,හර්ෂ ද සිල්වා, එරාන් වික්‍රමරත්න ,අජිත් පී. පෙරේරා සහ කරුණාරත්න පරණවිතාන යන අමාත්‍යවරු මෙන්ම සිවිල් සංවිධාන ක්‍රියාකාරිකයන් ඇතුළු එකොළොස් දෙනකු ශ්‍රේෂ්ඨාධිකරණය හමුවේ මැදිහත් පෙත්සම් ඉදිරිපත් කර තිබුණි. එම පෙත්සම් වලින් සඳහන් කර තිබුණේ දූෂණය දුරුකිරීම සඳහා ලැබුණු ජනවරමට අනුව යෝජිත අධිකරණ ස්ථාපිත කරන බැවින් එය ආණ්ඩු ක්‍රම ව්‍යවස්ථාවට පටහැනි නොවන බවත් අදාළ පනත් කෙටුම්පත සාමාන්‍ය ඡන්දයෙන් සම්මත කළ හැකි බවට තීන්දුවක් ලබාදෙන ලෙසයි. පනත් කෙටුම්පත පක්ෂව සහ විපක්ෂව ඉදිරිපත් වූ පෙත්සම් පිළිබඳව පුරා දින හතරක් තිස්සේ පැවති විභාගයකින් පසුව අද දිනයෙහි විභාගය අවසන් කළ ශ්‍රේෂ්ඨාධිකරණය එහි රහසිගත තීරණය කතානායකවරයා වෙත යොමු කරන බව නිවේදනය කළා", "URL": "https://sinhala.adaderana.lk/news.php?nid=86146", "Category": null, "Parent URL": null}