{"Source": "Adaderana", "Timestamp": "May 14, 2018 11:58 am", "Headline": "රන් භාණ්ඩ කොල්ලකා පුද්ගල ඝාතනයක් කළ අයෙක් පෝරකයට තීන්දුයි", "News Content": "රන් භාණ්ඩ කොල්ලකා පුද්ගල ඝාතනයක් සිදුකිරීමේ චෝදනාවකට වැරදිකරු කෙරුණු පුද්ගලයෙකුට කොළඹ මහාධිකරණය විසින් මරණීය දණ්ඩනය නියම කර ඇති බව අද දෙරණ අධිකරණ වාර්තාකරු පැවසීය. කොළඹ මහාධිකරණ විනිසුරු ගිහාන් කුලතුංග මහතා විසින් මෙම දඬුවම පනවන ලද්දේ මීගමුව, කොච්චිකඩේ ප්‍රදේශයේ පදිංචි මලට් ප්‍රනාන්දු නැමැති 62 හැවිරිදි පුද්ගලයෙකුටය. 1992 වසරේ මැයි මස පස්වන දා මාලිගාවත්ත ප්‍රදේශයේ පිහිටි දේවාලය වෙත පැමිණ බඩේ කැක්කුම සඳහා තැඹිලි ගෙඩියක් මතුරා දෙන ලෙස ඉල්ලා එම දේවාලයේ කපුවා සතුව තිබූ රන් භාණ්ඩ කොල්ලකා කපුවා ගේ පුත්‍රයා වෙඩිතබා ඝාතනය කළේ යැයි චෝදනා කරමින් විත්තිකරුට එරෙහිව නඩු පවරා තිබුණි. වසර 28කට ආසන්න කාලයක් පැවති විභාගයකින් පසුව කොළඹ මහාධිකරණ විනිසුරු ගිහාන් කුලතුංග මහතා තීන්දු කළේ විත්තිකරුට එරෙහිව පැමිණිල්ල විසින් එල්ල කර තිබෙන චෝදනා සාධාරණ සැකයකින් තොරව ඔප්පු වී තිබෙන බවයි. විත්තිකරුට මරණීය දණ්ඩනය මෙන්ම රුපියල් 40,000 ක දඩයක් ද නියම කරන බව විනිසුරුවරයා සිය තීන්දුවේ සඳහන් කළේය.", "URL": "https://sinhala.adaderana.lk/news.php?nid=89066", "Category": null, "Parent URL": null}