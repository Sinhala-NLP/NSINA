{"Source": "Adaderana", "Timestamp": "February 23, 2015 08:38 am", "Headline": "විධායකය සංශෝධන සහිතව ඉදිරියට පවත්වාගෙන යා යුතුයි ", "News Content": "විධායක ජනාධිපති ක්‍රමය සංශෝධන සහිතව ඉදිරියට පවත්වාගෙන යායුතු බවට ශ්‍රී ලංකා නිදහස් පක්ෂය තීරණය කර තිබේ.“ශ්‍රී ලංකා නිදහස් පක්ෂයේ ඉදිරි මඟ“ යන මැයෙන් පැවති දෙදින විශේෂ වැඩමුළුවක දී එම පක්ෂයේ කටයුතු සම්බන්ධයෙන් යෝජනා රැසකට එකඟතාව පළ කර ඇති බව ජනාධිපති මාධ්‍ය අංශය නිවේදනය කළේය.ඒ අනුව ජාතික ආණ්ඩුවක් ලෙස ඉදිරියට කටයුතු කිරීමට ද ශ්‍රී ලංකා නිදහස් පක්ෂය සිය එකඟතාව පළ කර ඇති අතර ඒ සඳහා එම පක්ෂයේ කොන්දේසි පිළිබඳ එක්සත් ජාතික පක්ෂය ඇතුළු සෙසු පක්ෂ සමග සාකච්ඡා කිරීමට පක්ෂ නායකත්වයට බාරදීමට ද එකඟතාව පළව තිබේ.මැතිවරණ ක්‍රමයේ සංශෝධනයක් නොමැතිව මැතිවරණ පැවැත්වීම සුදුසු නොවන බවට ද එහිදී යෝජනා කර ඇති බව ජනාධිපති මාධ්‍ය අංශය සඳහන් කළේය.එමෙන්ම 17 වෙනි ව්‍යවස්ථා සංශෝධනයේ කිසිදු වෙනසක් අවශ්‍ය නොවන බවට ද ශ්‍රී ලංකා නිදහස් පක්ෂ නියෝජිතයින් තීරණය කර තිබේ.කටුනායක ප්‍රදේශයේ දී පැවති විශේෂ වැඩමුළුව ඊයේ(23) පස්වරුවේ නිමා වූ අතර පළමු දින සැසිවාරයට ජනාධිපති මෛත්‍රීපාල සිරිසේන මහතා ද සහභාගී වූ බව ජනාධිපති මාධ්‍ය අංශය ප්‍රකාශ කළේය.සිය පක්ෂයේ ඉදිරි ජයග්‍රහණය වෙනුවෙන් පවතින තත්ත්වය යථාර්තවාදීව හඳුනාගනිමින් කටයුතු කළ යුතු බවත්, පුහු සටන් පාඨ වෙනුවට දේශපාලන ගුණාත්මක භාවයෙන් යුත් සටන් පාඨ සමග ජනතාව අතරට යාමට කටයුතු කළ යුතු බවත් ජනාධිපතිවරයා එහිදී ප්‍රකාශ කර තිබේ.පක්ෂය වෙනස් විය යුතුයි යන පණිවුඩය පසුගිය මැතිවරණයේදී ජනතාව ලබාදී ඇති අතර ඊට අනුගත නොවුණහොත් වසර 10 ක් 15 ක් විපක්ෂයේ සිටීමට ශ්‍රී ලංකා නිදහස් පක්ෂයට සිදුවනු ඇති බව ජනාධිපති මෛත්‍රිපාල සිරිසේන මහතා එහිදී සඳහන් කර ඇත.ජනාධිපති මාධ්‍ය අංශය සඳහන් කළේ සිය දේශපාලනය තුළ එක්සත් ජාතික පක්ෂය සමග කුමන ආකාරයේ හෝ ගිවිසුමක් නොමැති බවද ජනාධිපතිවරයා එහිදී අවධාරණය කළ බවයි.", "URL": "https://sinhala.adaderana.lk/news.php?nid=49521", "Category": null, "Parent URL": null}