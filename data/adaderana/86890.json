{"Source": "Adaderana", "Timestamp": "April 4, 2018 12:16 pm", "Headline": "ප්‍රදේශ කිහිපයක සිදුවූ රිය අනතුරුවලින් 4 ක් මියගොස් 33 ක් තුවාල ලබයි", "News Content": "ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව් දෙනෙකු මියගොස් තවත් පුද්ගලයින් 33 දෙනෙකු තුවාල ලබා තිබේ. පොලොන්නරුව, වාලච්චේන ප්‍රධාන මාර්ගයේ පුනානිපොතාන ප්‍රදේශයේදී බස් රථයක් ඉදිරියෙන් පැමිණි ටිපර් රථයක ගැටීමෙන් සිදුවූ අනතුරකින් 19 දෙනෙකු තුවාල ලබා ඇති බව පොලීසිය සඳහන් කරයි. තුවාල ලැබූවන් අතර කුඩා ළමුන් 06 දෙනෙකු සහ කාන්තාවන් 05 දෙනෙකු වන බව සඳහන්ය. මේ අතර අවිස්සාවේල්ල - කොළඹ ප්‍රධාන මාර්ගයේ කොස්ගම ප්‍රදේශයේදී පෞද්ගලික බස් රථයක් සහ ලොරි රථයක් මුහුණට මුහණ ගැටීමෙන් සිදුවූ අනතුරකින් පුද්ගලයින් 14 දෙනෙකු තුවාල ලබා තිබේ. තුවාල ලැබූවන් අතර බස් රථයේ සහ ලොරි රථයේ රියදුරන් දෙදෙනාද වන බව පොලිසිය පවසයි. මුන්දලම ප්‍රදේශයේදී යතුරුපැදියක් බස් රථයක ගැටීමෙන් 38 හැවිරිදි යතුරුපැදිකරු මියගොස් තිබේ. පාදුක්ක ප්‍රදේශයේදී යතුරු පැදියක් මෝටර් රථයක සහ ලොරි රථයක ගැටීමෙන් සිදුවූ අනතුරකින් 54 හැවිරිදි යතුරුපැදිකරු මියගොස් ඇති බව සඳහන්ය. ගිරිඋල්ල ප්‍රදේශයේදී මාර්ගයේ ගමන් කළ 70 හැවිරිදි කාන්තාවක් යතුරුපැදියක ගැටීමෙන් මියගොස් ඇති අතර ගලේවෙල ප්‍රදේශයේදී ලොරි රථයක් ට්‍රැක්ටර් රථයක ගැටීමෙන් ට්‍රැක්ටර් රථ රියදුරු මියගොස් ඇති බව පොලීසිය පැවසීය.", "URL": "https://sinhala.adaderana.lk/news.php?nid=86890", "Category": null, "Parent URL": null}