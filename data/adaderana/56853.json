{"Source": "Adaderana", "Timestamp": "February 2, 2016 07:31 am", "Headline": "  පුංචි ඡන්දෙට එජාපය එජාපෙ වෙයි", "News Content": "ඉදිරි පළාත්පාලන මැතිවරණයේ දී එක්සත් ජාතික පක්ෂය, එක්සත් ජාතික පෙරමුණ යටතේ සන්ධානගතව තරග කිරීමට තීරණය කර තිබේ. පසුගිය පාර්ලිමේන්තු මැතිවරණයේ දී එක්සත් ජාතික පෙරමුණ යටතේ තරග කළ දේශපාලන පක්ෂ සහ කණ්ඩායම් එක්ව ඉදිරි පළාත් පාලන මැතිවරණයේදී ද තරග කිරීමට සැලසුම් කර ඇති බව වාර්තා වේ. ඒ සඳහා එක්සත් ජාතික පෙරමුණ යටතේ සිටින සියලු පක්ෂ එක්සත් ජාතික පක්ෂය සමග අවබෝධතා ගිවිසුමකට ද අත්සන් කිරීමට නියමිතව තිබේ. ෆීල්ඩ් මාෂල් සරත් ෆොන්සේකා මහතාගේ ප්‍රජාතන්ත්‍රවාදී පක්ෂයද එම අවබෝධතා ගිවිසුමට අත්සන් කිරීමට නියමිතය.හෙට දිනයේ දී පක්ෂ කිහිපයක් සමග එක්සත් ජාතික පක්ෂය එක්සත් ජාතික පෙරමුණ යටතේ අවබෝධතා ගිවිසුමකට අත්සන් කිරීමට සැලසුම් කර තිබේ.අග්‍රාමාත්‍යවරයාගේ ප්‍රධානත්වයෙන් අරලියගහ මන්දිරයේ දී මෙම අවබෝධතා ගිවිසුම අත්සන් කිරීමට නියමිත බව එම පක්ෂයේ ජ්‍යෙෂ්ඨ ප්‍රකාශකයෙක් සඳහන් කළේය. මේ අතර එක්සත් ජාතික පක්ෂය සමග ඉදිරි දින කිහිපය තුළ අවබෝධතා ගිවිසුමකට එළඹෙන බව ජාතික හෙළ උරුමයේ මාධ්‍ය ප්‍රකාශක නිශාන්ත ශ්‍රී වර්ණසිංහ මහතා කියා සිටියේය.මේ අතර එක්සත් ජාතික පක්ෂයේ කෘත්‍යාධිකාරී මණ්ඩලය ලබන 8 වැනිදා කැඳවා තිබේ.පක්ෂයේ ඉදිරි දේශපාලන කටයුතු පිළිබඳව සාකච්ඡා කිරීම සඳහා කෘත්‍යාධිකාරී මණ්ඩලය කැඳවා ඇති බව එක්සත් ජාතික පක්ෂය සඳහන් කරයි.එම්.කේ.ඒ.ඩි.එස්.ගුණවර්ධන මහතාගේ අභාවයෙන් පුරප්පාඩු වු පාර්ලිමේන්තු මන්ත්‍රී ධුරය සඳහා නමක් අනුමත කරගැනීම ද කෘත්‍යාධිකාරී මණ්ඩලයේ දී සිදුකිරීමට නියමිතය. බොහෝදුරට ෆීල්ඩ් මාෂල් සරත් ෆොන්සේකා මහතාට අදාළ මන්ත්‍රීධුරය හිමිවනු ඇති බව වාර්තා වේ.", "URL": "https://sinhala.adaderana.lk/news.php?nid=56853", "Category": null, "Parent URL": null}