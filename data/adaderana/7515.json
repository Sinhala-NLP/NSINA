{"Source": "Adaderana", "Timestamp": "March 26, 2010 12:09 pm", "Headline": "අපි දැන් ඇමරිකාව එක්ක යාළුයි", "News Content": "ඇමරිකාව සම්බන්ධයෙන් ඇති කරගත් සතුරු ආකල්ප නැති කර ගන්නට සූදානම් බව ඇමරිකානු තානාපතිනියට දැනුම් දුන් බව ජ.වි.පෙ නායක සෝමවංශ අමරසිංහ මහතා පවසයි. දැන් රටේ යුද්ධයක් නොමැති බැවින් සාමකාමීව කටයුතු කළ හැකි වාතාවරණයක් බිහිවී ඇතැයි පැලවත්තේ පිහිටි තම පක්ෂ කාර්යාලයට ඇමරිකන් තානාපතිනය පැමිණි අවස්ථාවේදී කියා සිටි බව අමරසිංහ මහතා කියා සිටියේය. එසේ වුවද යළි රටේ අභ්‍යන්තර ප්‍රශ්න වලට ඇඟිලි ගසන තත්ත්වයක් නිර්මාණය වුවහොත් යළිත් ඇමරිකන් තානාපති කාර්යාලය ඉදිරිපිට උද්ඝෝෂණය කරන්නට සූදානම් බවද තානාපතිවරියට දැනුම් දුන් බව ඔහු පැවසීය. තුනෙන් දෙකක බලයක් නොව එක් වැඩි ආසනයක් ලබා දෙන්නේ නම් විධායක ජනාධිපතික්‍රමය අහෝසි කර රටට ප්‍රජාතන්ත්‍රවාදය උදා කිරීමට පියවර ගන්නා බවත්,මෙරට වෙනසක් ඇති කිරීම සඳහා තුනෙන් දෙකක බලයක් අත්‍යාවශ්‍ය නොවන බවත් මතුගම ප්‍රදේශයේ පැවති ජනරැළියක් අමතමින් සෝමවංශ අමරසිංහ මහතා සඳහන් කරන ලදී. එහිදී වැඩිදුරටත් අදහස් දක්වමින් ඔහු ප්‍රකාශ කරනු ලැබුවේ දේශප්‍රේමීත්වය ඇති ජාත්‍යන්තරවාදීන් වර්තමානයේ රටට අවශ්‍ය වී ඇති බවයි. මීට පෙර රටට විරුද්ධව කටයුතු කළ ඇතැම් විදෙස් රටවල් සමඟ වුවද පිළිගත හැකි කරුණු සම්බන්ධයෙන් සහයෝගයෙන් යුතුව කටයුතු කිරීමට ජනතා විමුක්ති පෙරමුණ සූදානම් බව ද සෝමවංශ අමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=7515", "Category": null, "Parent URL": null}