{"Source": "Adaderana", "Timestamp": "October 8, 2018 12:48 pm", "Headline": "රවී සැකකරුවකු කිරීම නීත්‍යානුකූල නෑ", "News Content": "මහ බැංකු බැඳුම්කර කොමිසම හමුවේ අසත්‍ය සාක්ෂි ලබාදුන් බව කියමින් රහස් පොලීසිය විසින් ආරම්භ කර ඇති පරීක්ෂණයට අදාළ ව පාර්ලිමේන්තු මන්ත්‍රී රවි කරුණානායක මහතා එම සිද්ධියේ සැකකරුවකු ලෙස මෙම අවස්ථාවේ නම් කිරීම නීත්‍යානුකූල නොවන බව කොළඹ ප්‍රධාන මහේස්ත්‍රාත් රංග දිසානායක මහතා අද තීන්දු කළේය. රහස් පොලීසිය විසින් ගොනු කර ඇති පැමිණිල්ලකට අදාළව නියෝගය ප්‍රකාශයට පත් කරමින් ප්‍රධාන මහේස්ත්‍රාත්වරයා සඳහන් කර සිටියේ ලංකා දණ්ඩ නීති සංග්‍රහය යටතේ මෙම අවස්ථාවේදී නඩු කටයුත්තක් ආරම්භ වී නොමැති බවයි. එබැවින් එම අවස්ථාවේදී රවී කරුණානායක මහතා සැකකරු ලෙස නම් කිරීමට රහස් පොලීසිය ගත් ක්‍රියාමාර්ගය නිත්‍යානුකුල නොවන බවද ප්‍රධාන මහේස්ත්‍රාත්වරයා සඳහන් කළේය. කෙසේ වෙතත් මෙම විමර්ශනයට අදාළව නිකුත් කර ඇති නියෝග කීපයක් ඉවත් කර ගන්නා මෙන් ඉල්ලා global transportation සහ ලොජිස්ටික්ස් සමාගම විසින් සිය නීතිඥවරුන් මාර්ගයෙන් මීට පෙර අධිකරණයෙන් ඉල්ලීමක් කර තිබුණි. සම්බන්ධයෙන් තීන්දුව ප්‍රකාශයට පත් කරමින් ප්‍රධාන මහේස්ත්‍රාත් රංග දිසානායක මහතා සඳහන් කර සිටියේ මෙම නියෝග නිකුත් කිරීම නීත්‍යානුකූල ආකාරයට සිදුකර ඇති බවයි. එම නියෝග ක්‍රියාත්මක කිරීම තාවකාලික ලෙස අත්හිටුවමින් තමා විසින් නිකුත් කළ අතුරු නියෝගයක් ඉවත් කර ගන්නා බව සඳහන් කළ ප්‍රධාන මහෙස්ත්‍රාත්වරයා ඉකුත් 14 වන දා තමා විසින් ලබාදුන් එම නියෝග ක්‍රියාත්මක කරන ලෙස ද රහස් පොලීසියට නියම කළේය. පැමිණිල්ල නැවත ලබන 22වනදා කැඳවීමට නියම කළ මහෙස්ත්‍රාත්වරයා එදිනට එම කටයුතුවල ප්‍රගතිය භාවිතා කරන මෙන් රහස් පොලීසියට නියම කළේය.", "URL": "https://sinhala.adaderana.lk/news.php?nid=97351", "Category": null, "Parent URL": null}