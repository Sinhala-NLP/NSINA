{"Source": "Adaderana", "Timestamp": "May 23, 2018 10:47 pm", "Headline": " සංහිඳියාවේ නාමයෙන් ජනපති ඉටුකරන්නේ සීමාව ඉක්මවා ගිය කැපකිරීමක්", "News Content": "ජනාධිපති මෛත්‍රීපාල සිරිසේන මහතා ප‍්‍රමුඛ වත්මන් රජය රට තුළ සංහිඳියාව ගොඩනැගීම සඳහා සීමාව ඉක්මවා ගිය දැඩි කැපකිරීමක් සිදුකරමින් සිටින බව කැළණිය රජමහා විහාරාධිපති පූජ්‍ය කොල්ලූපිටියේ මහින්ද සංඝරක්ඛිත ස්වාමින් වහන්සේ ප‍්‍රකාශ කරයි. විරුද්ධ මත සහ විරුද්ධ ක්‍රියාකාරකම් ඉවසමින් දැඩි සංයමයකින් යුතුව සංහිඳියාවේ නාමයෙන් සිදුකරන එම කැපකිරීමට සමාජයෙන් යම් වටිනාකමක් හිමිවුවාද යන්න සියලූදෙනා හෘද සාක්ෂියෙන් විමසිය යුතුව ඇති බව ද උන්වහන්සේ ප‍්‍රකාශ කළහ. ජනාධිපතිතුමා මේ වෙනුවෙන් ඉටුකරන්නේ පහසු කාර්යයක් නොවන අතර ඒ පිළිබඳ නිසි අවබෝධයකින් යුතුව කැපවීමෙන් සහ අවංක හිතෛෂිභාවයෙන් ඒ වටා ඒකරාශිවන්නැයි සමස්ත මහා සංඝරත්නය වෙනුවෙන් තමන් නැවතත් මේ රටේ සියලූ පාර්ශවවලට ආරාධනා කරන බව ද උන්වහන්සේ සඳහන් කළහ. සංහිඳියාව වෙනුවෙන් වූ වගකීම එක් පාර්ශවයකට පමණක් ඉටු කළ නොහැකි අතර ඒ සඳහා සියලූ පාර්ශවයන් එක්වීමේ වැදගත්කම අවධාරණය කළ උන්වහන්සේ සාමයෙන්, සංහිඳියාවෙන් සහ සහෝදරත්වයෙන් යුත් අනාගතක් රටට උදාකර දීම වෙනුවෙන් තම වගකීම් ඉටුකිරීමට සියලූ පුරවැසියන්ද එක්විය යුතු බව අවධාරණය කළහ. මෙහිදී වැඩිදුරටත් අදහස් පළ කළ පූජ්‍ය කොල්ලූපිටියේ මහින්ද සංඝරක්ඛිත හිමියෝ, “ රටට උවදුරු කිරීමට පැමිණි පරසතුරන් පරාජය කරමින් සහ රටේ සුළු ජාතින්ගේ අයිතිවාසිකම් උදුරාගැනීමට සිදුකළ සිවිල් යුද කුමන්ත‍්‍රණ සෑම දෙයක්ම පරාජය කරමින් ඉතිහාසය පුරා මේ රටේ උරුමය රැකදුන්නේ,මේ රට ආරක්ෂා කළ රණවිරුවන් අදත් එම කාර්යය ලංකාවේ අපේ රණවිරුවන් විසින් සිදුකිරීම අප සියලූදෙනාගේ ප‍්‍රසාදයට මෙන්ම ආශිර්වාදයට හේතුවෙනවා. අපි එදත් මේ රණවිරුවන් සමඟයි ජීවත්වුණේ. අදත් හෙටත් අපි ජීවත්වෙන්නේ මේ රණවිරුවන් සමඟ බව ප‍්‍රකාශ කරනවා. “", "URL": "https://sinhala.adaderana.lk/news.php?nid=89714", "Category": null, "Parent URL": null}