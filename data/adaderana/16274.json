{"Source": "Adaderana", "Timestamp": "May 23, 2011 01:08 pm", "Headline": "නිසි ක්‍රමයකින් තොරව ළමුන් 13 දෙනෙක් රට ගෙනියන්න හදලා ", "News Content": "නිසි ක්‍රමවේදයකින් තොරව ළමුන් පිරිසක් විදේශ සංචාරයක් සඳහා සහභාගී කරවීමට තැත් කිරීමේ සිද්ධියක් සම්බන්ධයෙන් ජාතික ළමාරක්ෂණ අධිකාරිය පරීක්ෂණ ආරම්භ කර තිබේ. සුනාමි ගම්මානයක ජීවත්වන ළමුන් 13 දෙනෙකු මෙසේ විදේශීය සංචාරයක් සඳහා පිටත්කිරීමට සැලසුම් කර තිබූ බව එහි සභාපති නීතීඥ අනෝමා දිසානායක මහත්මිය පැවසුවාය. විදේශීය කාන්තාවක් මෙම සිද්ධිය පිටුපස සිටින බවට‍ තොරතුරු ලැබී ඇති බව නීතීඥ අනෝමා දිසානායක මහත්මිය කියා සිටි‍යාය. දැනට සිදුකර ඇති පරීක්ෂණවලට අනුව මෙම දරුවන් විදේශ සංචාරයක් සඳහා යැවීම සම්බන්ධව නිසි ක්‍රමවේදයක් අනුගමනය කර නොමැති බව හෙළිවී ඇතැයි ඒ පිළිබඳ වැඩිදුරටත් පැහැදිලි කරන නීතීඥ අනෝමා දිසානායක මහත්මිය පෙන්වාදුන්නාය. මව්පියන්ගේ නිසි අවසරය සහ නිසි ක්‍රමවේදයකින් තොරව දරුවන් රටකින් රටකට ගෙනයාම තුළින් දරුවන් අපයෝජනයට ලක්වන අවස්ථා බොහොමයක් තිබෙන බව ද ඇය ප්‍රකාශ ක‍ළාය. මේ සම්බන්ධව ළමා රක්ෂණ අධිකාරිය ඉතා දැඩිව අවශ්‍ය විමර්ශන කටයුතු සිදුකරන බව ද එම මහත්මිය වැඩිදුරටත් අවධාරණය කර සිටියාය.", "URL": "https://sinhala.adaderana.lk/news.php?nid=16274", "Category": null, "Parent URL": null}