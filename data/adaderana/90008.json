{"Source": "Adaderana", "Timestamp": "May 29, 2018 12:32 pm", "Headline": "බදුල්ල - එළදලුව මාර්ගයට දැවැන්ත ගසක් කඩා වැටේ ", "News Content": "ජාතික ජල සම්පාදන මණ්ඩලයට අයත් බදුලු ජල පිරිපහදුව අසලදී , බදුල්ල - එළදලුව මාර්ගයට ඊයේ (28) රාත්‍රියේ දැවැන්ත ගසක් කඩා වැටී බදුල්ල එළදලුව මාර්ගය මුළුමනින්ම අවහිරවී ඇත. එයින් නිවාසයකට හා විදුලි කනුවලට හානි සිදුවු අතර ප්‍රදේශයේ විදුලියද විසන්ධි විය. මෙම අනතුරු දායක ගස පිහිටා තිබුනේ ජාතික ජලසම්පාදන හා ජලාපවාහන මණ්ඩලයට අයත් ඉඩමකය. තවත් අනතුරු දායක ගස්තුනක් මෙම ස්ථානයේ තිබෙන අතර මෙම ගස් අනතුරුදායක බැවින් ඉවත් කරන ලෙසට 2011 වසරේ සිට ජාතික ජල සම්පාදන මණ්ඩලයෙන් හා අනෙකුත් වගකිව යුතු අංශවලින් ලිඛිතව ඉල්ලා සිටියත් පලක් නොවු බව ප්‍රදේශ වාසිහු කියති. මෙම මාර්ගයේ ගමන කරන බස් රථ දෙකක්ද ගස් වැටි ඇති ස්ථානයේ නතර වී තිබිණ. බදුල්ල නගරයට පැමිණ පොසොන් සිරි නරඹා ආපසු නිවෙස් බලා යමින් සිටි පිරිසක ගේ ජීවිත බේරි ඇත්තේ අනූනමයෙනි. මිනිස් බිල්ලක් ගැනීමට පෙර අනතුරුදායක අනෙක් ගස්ද ඉවත් කරන ලෙසට ප්‍රදේශ වාසිහු වගකිවයුතු අයගෙන් ඉල්ලති.", "URL": "https://sinhala.adaderana.lk/news.php?nid=90008", "Category": null, "Parent URL": null}