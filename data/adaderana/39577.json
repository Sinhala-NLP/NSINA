{"Source": "Adaderana", "Timestamp": "December 14, 2013 08:18 am", "Headline": "බන්ධනාගාර දෙපාර්තමේන්තුවට 700ක්  හිඟයි", "News Content": "බන්ධනාගාර දෙපාර්තමේන්තුව තුළ පවතින පුරප්පාඩු පිරවීමට කඩිනම් වැඩපිළිවෙළක් ක්‍රියාත්මක කිරීමට පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශය පියවර ගෙන තිබේ. මේ වනවිට බන්ධනාගාර දෙපාර්තමේන්තුව තුළ 700ට අධික නිලධාරීන් පිරිසකගේ පුරප්පාඩු පවතින බව වාර්තා වේ. මෙම පුරප්පාඩු හේතුවෙන් දෙපාර්තමේන්තුවේ කටයුතු පවත්වා ගෙනයාමද ගැටළුවක් වී ඇත. විශේෂයෙන් රැඳවියන්ගේ ආරක්ෂාව සඳහා ප්‍රමාණවත් නිලධාරීන් පිරිසක් නොමැතිවීම බරපතළ ගැටළුවක් බව බන්ධනාගාර දෙපාර්තමේන්තුව සඳහන් කළේය. පවතින පුරපුපාඩු පිරවීම සඳහා නවක නිලධාරීන් බඳවා ගැනීමට අනුමැතිය ලබා ගැනීම සඳහා කැබිනට් පත්‍රිකාවක් ද ඉදිරි සති කිහිපය තුළ අමාත්‍ය මණ්ඩලයට යොමු කිරීමට සැලසුම් කර ඇත. මේ අතර බන්ධනාගාර දෙපාර්තමේන්තු නිලධාරීන්ගේ උසස්වීම් ඉදිරි මාස 03 ඇතුළත ලබාදීමට පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශය සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=39577", "Category": null, "Parent URL": null}