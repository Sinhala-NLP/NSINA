{"Source": "Adaderana", "Timestamp": "April 8, 2017 02:47 pm", "Headline": " SAITM වහන්න! -සිසුන්ට සාධාරණයක් ඉටු කරන්න ", "News Content": "මාලඹේ සයිටම් ආයතනය වසා දමා එම සිසුන්ට සාධාරණයක් ඉටු කිරීමට රජය පියවර ගත යුතු බව ජාතික වෘත්තීය සමිති මධ්‍යස්ථානය පවසයි. සයිටම් වෛද්‍ය විද්‍යාලයේ සිසුන් සහ වෛද්‍ය නෙවිල් ප්‍රනාන්දු රෝහල සම්බන්ධයෙන් ආණ්ඩුව ඉදිරිපත් කර ඇති විසඳුම් යෝජනාවලියට කිසිසේත් එකඟවී නොහැකි බව එම මධ්‍යස්ථානය සඳහන් කළේය. කෙසේ වෙතත් සයිටම් ආයතනය වසා නොදමන්නේ නම් ඊට එරෙහිව දිගින් දිගටම විරෝධතා ක්‍රියාමාර්ග දියත් කරන බව ද ජාතික වෘත්තීය සමිති මධ්‍යස්ථානයේ සභාපති කේ.ඩී ලාල්කාන්ත මහතා සඳහන් කරයි. මේ අතර ඉදිරි වෘත්තීය සමිති ක්‍රියාමාර්ග සම්බන්ධයෙන් ලබන සතිය තුළ සාකච්ඡා ආරම්භ කරන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද මහතා සඳහන් කළේය. මේ අතර රාජ්‍ය සේවකයින්ගේ වැටුප් වැඩිවීමට සාපේක්ෂව රාජ්‍ය සේවා වෘත්තිකයින්ගේ අතිකාල දීමනා ඉහළ දැමීමට රජය එකඟතාව පළ කර තිබේ. හෙද, පරිපූරක, අතුරු වෛද්‍ය වෘත්තීමය සේවාවන්ගේ ඒකාබද්ධ බල මණ්ඩලය මුදල් අමාත්‍යවරයා සහ සෞඛ්‍ය අමාත්‍යවරයා සමග පැවැති සාකච්ඡාවකින් අනතුරුව මෙම තීරණයට එළඹ තිබේ.", "URL": "https://sinhala.adaderana.lk/news.php?nid=71876", "Category": null, "Parent URL": null}