{"Source": "Adaderana", "Timestamp": "March 19, 2019 12:00 pm", "Headline": "මඩකලපුවේ හර්තාල්-ජන ජීවිතයට බාධා", "News Content": "මඩකලපුව නගරයේ අද(19) දිනයේ ක්‍රියාත්මක කර ඇති හර්තාල් ව්‍යාපාරයක් හේතුවෙන් දෛනික ජන ජීවිතයට බාධා එල්ල වී තිබේ. සියලු වෙළඳසැල් සහ පොදු ස්ථාන වසා දමමින් ක්‍රියාත්මක කර ඇති මෙම හර්තාල් ව්‍යාපාරය හේතුවෙන් පොදු ප්‍රවාහන සේවා ද අඩාල වී ඇති බව අද දෙරණ වාර්තාකරු පැවසුවේය. අතුරුදන්වූවන් සොයාදෙන ලෙස බල කරමින් මෙම හර්තාල් ව්‍යාපාරය ක්‍රියාත්මක කර ඇති අතර ඊට සමගාමීව අතුරුදන්වුවන්ගේ ඥාතීන් විසින් විරෝධතා ව්‍යාපාරයක් ද සංවිධානය කර තිබුණි. කල්ලඩි පාලම අසලින් ආරම්භ වූ විරෝධතා පා ගමන මඩකලපුව මහත්මා ගාන්ධි උද්‍යානය දක්වා ගමන් කිරීමෙන් අනතුරුව එම ස්ථානයේ සිට ඔවුන් විරෝධතාවයේ නිරත වූ බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=106341", "Category": null, "Parent URL": null}