{"Source": "Adaderana", "Timestamp": "July 29, 2011 04:03 pm", "Headline": "රාමසාන් නිවාඩුව පෞද්ගලික අංශයටත් ලබාදෙන්නැයි ඉල්ලීමක්", "News Content": "රාමසාන් සමයේ දී සිය ආගමික වතාවත්වල නියුක්ත විය හැකි ලෙස රාජ්‍ය අංශයේ මුස්ලිම් සේවකයින් සඳහා අනුමත කර ඇති විශේෂ නිවාඩු පෞද්ගලික අංශයේ මුස්ලිම් සේවකයින් වෙත ද ලබාදෙන ලෙස කම්කරු අමාත්‍යවරයා සියලු සේවා යෝජකයින්ගෙන් ඉල්ලීමක් කරයි. ඒ අනුව අගෝස්තු මස පළමු වැනිදා සිට අගෝස්තු මස 31 වැනිදා දක්වා අදාළ විශේෂ නිවාඩු ලබාදීම ක්‍රියාත්මක විය යුතුය. දෛනික යාඥාවන් සඳහා පෙරවරු 3.30 සිට පෙරවරු 6 දක්වාත් පස්වරු 3.15 සිට පස්වරු 4.15 දක්වාත් පස්වරු 6 සිට පස්වරු 7 දක්වාත් පස්වරු 7.30 සිට පස්වරු 10.30 දක්වාත් වන පරිදි අදාළ නිවාඩු ලබාදීම සිදුකළ යුතු බව කම්කරු හා කම්කරු සබදතා අමාත්‍යාංශය පවසයි. රාමසාන් උත්සව දිනය සඳහා ද විශේෂ නිවාඩු දිනයක් ලබාදෙන ලෙස කම්කරු අමාත්‍යාංශය පෞද්ගලික සේවා යෝජකයින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=17728", "Category": null, "Parent URL": null}