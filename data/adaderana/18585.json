{"Source": "Adaderana", "Timestamp": "September 8, 2011 07:38 am", "Headline": "මානව හිමිකම් රකින්න කැබිනට් අනුමැතිය-ජිනීවාහිදී විශේෂ ප්‍රකාශයක්", "News Content": "මෙරට මානව හිමිකම් ආරක්ෂා කිරීම හා ප්‍රවර්ධනය කිරීම සඳහා සකස් කරන ලද මානව හිමිකම් ක්‍රියාකාරී සැලැස්මට කැබිනට් අනුමැතිය හිමි වී තිබේ. වැවිලි කර්මාන්ත අමාත්‍ය මහින්ද සමරසිංහ මහතා විසින් ඉදිරිපත් කළ මෙම කැබිනට් පත්‍රිකාවට ඊයේ පස්වරුවේ රැස් වූ අමාත්‍ය මණ්ඩලය අනුමැතිය ලබා දී ඇති බව සඳහන්වේ. එක්සත් ජාතීන්ගේ මානව හිමිකම් කවුන්සිලය විසින් ශ්‍රී ලංකාව සඳහා යෝජනා කළ වැඩපිළිවෙළට අදාළව මෙම මානව හිමිකම් ක්‍රියාකාරී සැලැස්ම සකස් කර ඇති බව මහින්ද සමරසිංහ අමාත්‍යවරයා අද දෙරණට කියා සිටියේය. මේ අතර ජිනිවා හි පැවැත්වෙන මානව හිමිකම් කවුන්සිලයේ මීළඟ සැසිවාරය සඳහා සහභාගී වන ශ්‍රී ලාංකික දූත පිරිස අද අලුයම දිවයිනෙන් පිටත්ව ගොස් තිබේ. මහින්ද සමරසිංහ , නිමල් සිරිපාල ද සිල්වා , අනුර ප්‍රියදර්ශන යාපා යන අමාත්‍යවරු මෙම දූත පිරිසට අයත්ව සිටිති. ජිනීවා හි පැවැත්වෙන මානව හිමිකම් කවුන්සිලයේ මීළඟ සැසිවාරය එළඹෙන 12 වැනිදා ආරම්භ වීමට නියමිතය. දිවයිනෙන් පිටත්ව යාමට පෙර මානව හිමිකම් කවුන්සිලයේ මීළඟ සැසිවාරය සම්බන්ධයෙන් අද දෙරණට අදහස් දැක් වූ අමාත්‍ය මහින්ද සමරසිංහ මහතා කියා සිටියේ මෙවර සැසි වාරයේදී රට වෙනුවෙන් විශේෂ ප්‍රකාශයක් සිදුකිරීමට වේලාව වෙන්කරගෙන ඇති බවයි. මෙරට මානව හිමිකම් ආරක්ෂා කිරීම හා ප්‍රවර්ධනය කිරීම සඳහා සකස් කරන ලද මානව හිමිකම් ක්‍රියාකාරී සැලැස්මට අනුව ඉදිරියේදී කටයුතු කරන බවට ජාත්‍යන්තර ප්‍රජාව හමුවේ ප්‍රකාශ කිරීමට තමන්ට අවසර ලැබී ඇති බව මහින්ද සමරසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=18585", "Category": null, "Parent URL": null}