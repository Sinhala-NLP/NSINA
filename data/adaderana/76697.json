{"Source": "Adaderana", "Timestamp": "August 25, 2017 03:44 pm", "Headline": "වෙනත් නඩුවකට රයන් රක්ෂිත බන්ධනාගාරයට", "News Content": "වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් තවත් නඩුවකට අදාළව රක්ෂිත බන්ධනාගාර ගත කර තිබේ. මහජන පීඩා ඇතිවන ආකාරයෙන් උද්ඝෝෂණයක් සංවිධානය කළ බවට එල්ල වී ඇති චෝදනාවකට අදාළව රයන් ජයලත් අත්අඩංගුවට ගැනීම සඳහා කොටුව මහේස්ත්‍රාත් අධිකරණය මීට පෙර වරෙන්තු නිකුත් කර තිබුණි. ඒ අනුව අද(25) අධිකරණයට ඉදිරිපත් කෙරුණු ඔහු සැප්තැම්බර් මස 07 වන දින දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් ලංකා ජයරත්න මෙනවිය නියෝග කර තිබේ. සයිටම් විරෝධී උද්ඝෝෂණයක් අතරතුර සෞඛ්‍ය අමාත්‍යාංශයට බලහත්කාරයෙන් ඇතුළු වී එහි දේපළවලට අලාභ හානි සිදු කිරීමේ චෝදනාවට පසුගියදා මාලිගාකන්ද මහේස්ත්‍රාත් අධිකරණයට බාර වූ රයන් ජයලත් රක්ෂිත බන්ධනාගාර ගත කෙරිණි. එම නඩුවද අද යළි විභාගයට ගැනීමට නියමිතව ඇත.", "URL": "https://sinhala.adaderana.lk/news.php?nid=76697", "Category": null, "Parent URL": null}