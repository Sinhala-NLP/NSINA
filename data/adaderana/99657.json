{"Source": "Adaderana", "Timestamp": "November 23, 2018 12:50 pm", "Headline": "‍බන්ධනාගාර රැඳවියෙක් අතුරුදහන් වීම ගැන විමර්ශනයක්", "News Content": "කොළඹ රිමාන්ඩ් බන්ධනාගාරයේ රැඳවියෙකු අතුරුදහන්වීමේ සිද්ධිය සම්බන්ධයෙන් විමර්ශනයක් ආරම්භ කර ඇති බව බන්ධනාගාර දෙපාර්තමේන්තුව පැවසීය. බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කළේ සහකාර බන්ධනාගාර අධිකාරීවරයා යටතේ එම විමර්ශනය පවත්වන බවයි. මත්ද්‍රව්‍ය ජාවාරම සම්බන්ධයෙන් බන්ධනාගාරගතව සිටි අදාල රැඳවියා කළුතර බන්ධනාගාරය වෙත රැගෙන යාමට නියමිතව තිබුණි. කළුතර බන්ධනාගාරයේ නිලධාරීන් බව පවසමින් බන්ධනාගාර ඇඳුමින් සැරසුණු කිසියම් පිරිසක් විසින් එම රැඳවියා රැගෙන ගොස් ඇති බවට මේ වන විට අනාවරණය වී තිබේ. ඒ අනුව තුෂාර උපුල්දෙනිය මහතා පැවසුවේ අදාල රැඳවියා අත්අඩංගුවට ගැනීම සඳහා විමර්ශන ආරම්භ කර ඇති අතර අදාල සිද්ධියට සම්බන්ධ නිලධාරීන් සිටී නම් ඔවුන් සම්බන්ධයෙන්ද විමර්ශන පැවැත්වීමට කටයුතු කරන බවයි.", "URL": "https://sinhala.adaderana.lk/news.php?nid=99657", "Category": null, "Parent URL": null}