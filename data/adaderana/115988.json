{"Source": "Adaderana", "Timestamp": "August 7, 2019 04:11 pm", "Headline": "ලංකාවේ විශාලතම වොලිබෝල් තරගාවලියට කණ්ඩායම් 2500ක්", "News Content": "මෙරට විශාලතම වොලිබෝල් තරගාවලිය වන ජනාධිපති රන් කුසලාන ශූරතා වොලිබෝල් තරගාවලිය මේ වසරේ අගෝස්තු මාසයේ සිට නොවැම්බර් මාසය දක්වා පැවැත්වීමට කටයුතු සංවිධාන කර තිබේ. ඒ පිළිබඳ දැනුවත් කිරීමේ මාධ්‍ය හමුවක් ඊයේ කොළඹදී පැවැත්විය. වසර 25කට ආසන්න ඉතිහාසයක් ඇති ජනාධිපති රන් කුසලාන වොලිබෝල් තරගාවලිය සංවිධානය කරනු ලබන්නේ ශ්‍රී ලංකා වොලිබෝල් සම්මේලනය විසින්. මෙවර තරගාවලිය සඳහා කණ්ඩායම් 2500කට අධික සංඛ්‍යාවක් සහභාගි වෙයි. ඒ සඳහා සහභාගි වන ක්‍රීඩක ක්‍රීඩිකාවන් සංඛ්‍යාව 40000කට ආසන්නයි. දිවයින පුරා මාස හතරක් මුළුල්ලේ ක්‍රියාත්මක වන මෙම තරගාවලිය සඳහා ග්‍රාමසේවා වසම් 300කට අධික ප්‍රමාණයක කණ්ඩායම් සංඛ්‍යාවක් ඉදිරිපත් වන අතර එම තරග දිස්ත්‍රික් සහ ජාතික මට්ටමින් ක්‍රියාත්මක වෙයි. මෙම තරගාවලියේ අරමුණ වන්නේ වොලිබෝල් ක්‍රීඩාවට දස්කම් දක්වන ක්‍රීඩක ක්‍රීඩිකාවන්ගේ දක්ෂතා හඳුනාගෙන කනිෂ්ඨ සහ ජ්‍යේෂ්ඨ වශයෙන් ජාතික ක්‍රීඩා සංචිතයට ඔවුන් ඇතුළත් කර ගැනීමයි.", "URL": "https://sinhala.adaderana.lk/news.php?nid=115988", "Category": null, "Parent URL": null}