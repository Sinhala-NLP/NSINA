{"Source": "Adaderana", "Timestamp": "September 21, 2012 03:26 pm", "Headline": "වන ජීවි ගැටුම - වන්නියලැ ඇත්තන් ඇතුළු 4 ට ඇප ලැබෙයි", "News Content": "දඹානේ ආදි වාසී නායක ඌරුවරිගේ වන්නියලැ ඇත්තන් ඇතුළු 4 දෙනකු ඇප මත මුදාහැරීමට මහිංගණය මහේස්ත්‍රාත් අධිකරණය විසින් නියෝග කර තිබේ. පසුගිය 15 වන දින ආදිවාසී තරුණයෙකු ළඟ ගිනි අවියක් තිබුණු බවට චෝදනා කරමින් මාදුරු ඔය වන ජීවි නිලධාරීන් විසින් එකී තරුණයා අත්අඩංගුවට ගත් සිදුවීමක් වාර්තා විය. ‍පසුව මෙම තරුණයා ගල්කඩ ප්‍රදේශයේ වන ජීවි නිලධාරී කාර්යාලයේ රඳවා පහරදුන් බවට ආදී වාසීහු චෝදනා කරති. අනතුරුව ආදී වාසි නායකයා ඇතුළු පිරිසක් මෙම තරුණයා මුදාගැනීම පිණිස ගල්කඩ අඩවි වන කාර්යාලයට ගොස් ඇති බවත්,එහිදී වන නිලධාරීන් බියෙන් පළාගිය බවත්ආරංචි මාර්ග සඳහන් කරයි. කෙසේ වෙතත් තමාට පහරදී නීති විරෝධී ගිනි අවියත් සමග එය ළඟ තබාගත් තරුණයා පැහැරගෙන ගිය බවට වන ජීවි නිලධාරීන් විසින් ඌරුවරිගේ වන්නියලැ ඇත්තන් ඇතුළු පිරිසට එරෙහිව මහිංයගණය මහේස්ත්‍රාත් අධිකරණය හමුවේ නඩු පවරන ලදී. උද්‍යාන භාරකාර ආර්.ඒ.ඩී රවීන්ද්‍ර කුමාර යන අය විසින් ආදි වාසී නායකයා ඇතුළු සිව්දෙනකුට එරෙහිව ‍එසේ නඩු පැවරීමෙන් පසු ඔවුන්ට අධිකරණය හමුවේ පෙනී සිටින ලෙස ඉකුත් 18 වන දින නොතීසි නිකුත් කර තිබිණි. ඒ අනුව අද(21) දින ඌරුවරි‍ගේ වන්නියලැ ඇත්තෝ,ඌරුවරිගේ පුංචි බණ්ඩා,ඌරුවරි‍ගේ මුතු බණ්ඩා, ඌරුවරිගේ ගුණතිලක යන සිව්දෙනා අධිකරණය හමුවේ පෙනී සිටීමෙන් පසු රු.1500 ක මුදල් ඇප හා රු.50,000 බැගින් වූ ශරීර ඇප මත මුදාහැරීමට මහියංගණය මහේස්ත්‍රාත් ඉන්දික රුවන්ද සිල්වා මහතා නියෝග කළේය. වැඩිදුර නඩු විභාගය නොවැම්බර් මස 29 දිනට කල් තැබූ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=27623", "Category": null, "Parent URL": null}