{"Source": "Adaderana", "Timestamp": "July 3, 2016 12:17 pm", "Headline": "  වැට් බද්දට සංශෝධන ගේන්න යයි", "News Content": "වැට් බදු ඉහළ නැංවීමෙන් ජනතාවට සිදුවන දුෂ්කරතා මගහැරීම සඳහා හෙට(04) ඒ සම්බන්ධ සංශෝධන ඉදිරිපත් කිරීමට රජය තීරණය කර තිබේ. වෙළෙඳුන්, පාරිභෝගිකයින් ඇතුළු පාර්ශව වලින් සිදුකෙරුණු ඉල්ලීම්වලට අනුව එම පියවර ගන්නා බව ජනාධිපති මෛත්‍රීපාල සිරිසේන මහතා ප්‍රකාශ කළේය. වැට් බදු වශයෙන් ඊට පෙර පැවති සියයට 11ක ප්‍රතිශතය සියයට 15 දක්වා ඉහළ නැංවීමට රජය පසුගිය මාසයේ දී පියවර ගෙන තිබුණි.එහිදී තමන් දැඩි දුෂ්කරතාවට පත් වන බව වෙළෙඳුන් සහ පාරිභෝගිකයින් රජයට පෙන්වා දුන්නේය. වැට් බදු ඉහළ නැංවීමට විරෝධය පළ කරමින් දිස්ත්‍රික් කිහිපයක වෙළෙඳසැල් වසා දමා පසුගිය කාලය තුළ විරෝධතා ද සංවිධානය කර තිබුණි.මෙම තත්ත්වය තුළ වැට් බදු සම්බන්ධයෙන් පවතින ව්‍යාකූලතා මගහැර නව සංශෝධන එකතු කිරීම සඳහා හෙට දිනයේ දී ජනාධිපතිවරයා, අග්‍රාමාත්‍යවරයා සහ මුදල් අමාත්‍යවරයා ඇතුළු පාර්ශව සමග සාකච්ඡා කිරීමට නියමිතය. එහිදී වැට් බදු සම්බන්ධ නියමයන් කිහිපයක් සංශෝධනය කරන බව ජනාධිපති මෛත්‍රීපාල සිරිසේන මහතා මීට පෙර ප්‍රකාශ කර තිබුණි.", "URL": "https://sinhala.adaderana.lk/news.php?nid=61706", "Category": null, "Parent URL": null}