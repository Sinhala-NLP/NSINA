{"Source": "Adaderana", "Timestamp": "August 2, 2017 07:34 am", "Headline": "  ජ්‍යේෂ්ඨ පුරවැසියන්ට සම්මාන පිරිනැමීමේ වැඩපිළිවෙළක්", "News Content": "ඔක්තෝබර් පළමු වනදාට යෙදෙන ජාත්‍යන්තර වැඩිහිටි දිනය නිමිත්තෙන් විවිධ ක්ෂේත්‍ර තුළ දක්ෂතා දැක්වූ ජ්‍යේෂ්ඨ පුරවැසියන්ට සම්මාන පිරිනැමීමට සමාජ සවි බලගැන්වීම් හා සුභ සාධන අමාත්‍යංශය තීරණය කර තිබේ. වැඩිහිටි මහ ලේකම් කාර්යාලය මඟින් මෙවර සංවිධානය කරන ජාතික වැඩිහිටි දින උළෙලේදී එම සම්මාන හා මුදල් ත්‍යාග ප්‍රදානය සිදු කිරීමට නියමිත බව සමාජ සවි බලගැන්වීම් හා සුභ සාධන අමාත්‍යංශය සඳහන් කළේය. සංගීත, නර්තන, සිනමා, සෞඛ්‍ය, රාජ්‍ය පරිපාලන, නාට්‍ය, සාහිත්‍ය, ජනමාධ්‍ය, ක්‍රීඩා හා සමාජ සේවා යන විෂය ක්ෂේත්‍රයන් යටතේ මෙම සම්මානලාභීන් තෝරා ගැනීමට නියමිතය. අදාළ ක්ෂේත්‍ර තුළ ජාතික හා අන්තර්ජාතික මට්ටමෙන් රටට කීර්තියක් එක් කළ වයස අවුරුදු 60 ට වැඩි ජ්‍යේෂ්ඨ පුරවැසියන් පිළිබඳ තොරතුරු අගෝස්තු 30 වනදාට පෙර ජාතික වැඩිහිටි මහලේකම් කාර්යාලයේ 011 3 094 543 යන දුරකථන අංකයට හෝ 011 2 187 015 ෆැක්ස් අංකයට දැනුම් දෙන ලෙස සමාජ සවිබලගැන්වීම් හා සුභ සාධන අමාත්‍යංශය ඉල්ලීමක් කරයි.", "URL": "https://sinhala.adaderana.lk/news.php?nid=75871", "Category": null, "Parent URL": null}