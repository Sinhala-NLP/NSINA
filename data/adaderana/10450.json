{"Source": "Adaderana", "Timestamp": "August 26, 2010 11:45 am", "Headline": "ශවේන්ද්‍ර ගැන එක්සත් ජාතීන්ට ප්‍රශ්නයක්..?", "News Content": "මේජර් ජෙනරාල් ශවේන්ද්‍රද සිල්වා මහතා එක්සත් ජාතීන්ගේ නිත්‍ය නියෝජ්‍ය නියෝජිතයා ලෙස පත් කිරීම පිළිබඳ එක්සත් ජාතීන්ගේ මහ ලේකම්වරයාගෙන් ප්‍රශ්න කරන තත්ත්වයක් උද්ගත වී තිබේ. එක්සත් ජාතීන්ගේ මාධ්‍ය හමුවකට සහභාගී වූ මාධ්‍යවේදියෙකු මහ ලේකම්වරයාගේ මාධ්‍ය ප්‍රකාශක මාර්ටින් නෙසර්කි ගෙන් විමසා ඇත්තේ යුද අපරාධ චෝදනා එල්ල වී ඇති පුද්ගලයෙකු නිත්‍ය නියෝජ්‍ය නියෝජිතයා ලෙස පත්කර එවීම සම්බන්ධයෙන් බෑන්කී මූන් කුමන අදහසක් දරනු ඇත්ද යන්නයි. එම අවස්ථාවේදී ජගත් මහ ලේකම්වරයාගේ මාධ්‍ය ප්‍රකාශකයා සෘජු පිළිතුරක් දීම වෙනුවට ලිස්සා යාමේ ක්‍රමවේදයක් අනුගමනය කළ බව විදෙස් මාධ්‍ය උපුටා දක්වයි. වන්නි යුද මෙහෙයුමේ තීරණාත්මක කාර්ය භාර්යයක් ඉටුකළ 58 වන සේනාංක නායකත්වය ගෙන කටයුතු කරනු ලැබුවේ එවක බ්‍රිගේඩයර්වරයෙකු වූ ශවේන්ද්‍රද සිල්වා මහතාය. යුද්ධයේ අවසාන දින කිහිපයේ තීරණාත්මක අවස්ථාවක සුදු කොඩි රැගෙන විත් ආණ්ඩුවට යටත් වෙන්නට උත්සාහ කළ එල්.ටී.ටී.ඊ නායකයින් කිහිප‍දෙනෙකු ඇතුළු පිරිසකට වෙඩි තබා ඝාතනය කළ බවට නිල නොවන මාධ්‍ය වාර්තා පළ වී තිබිණි. කෙසේ වුවද ඊයේ පැවති එක්සත් ජාතීන්ගේ මාධ්‍ය හමුවකදී මාධ්‍යවේදියා නැඟූ ප්‍රශ්නයට පිළිතුරුදෙමින් එක්සත් ජාතීන්ගේ මහ ලේකම් බෑන්කී මූන් මහතාගේ මාධ්‍ය ප්‍රකාශක මාර්ටින් නෙසර්කි පවසා ඇත්තේ මහ ලේකම්වරයා කුමක් කියන්නේද යන්න පිළිබඳ තමන්ට උපකල්පනය කළ නොහැකි බවය.", "URL": "https://sinhala.adaderana.lk/news.php?nid=10450", "Category": null, "Parent URL": null}