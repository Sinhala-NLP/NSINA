{"Source": "Adaderana", "Timestamp": "May 17, 2012 02:23 pm", "Headline": "රජය නිධන් හාරද්දී ජනතාවට මිනීවලවල් හාරගන්න වෙලා", "News Content": "රජය ජනතාව මත ජීවන බර පටවා නිධන් හාරමින් සිටින අතර ජනතාවට සිදුව ඇත්තේ තමාගේ මිනිවලවල් තමාටම කපාගැනීමට බව විපක්ෂ නායක රනිල් වික්‍රමසිංහ මහතා පවසයි.‍ යුද්ධය පවතින කාලයේ ආහාර ගැටලුවට මුහුණ දී සිටියේ උතු‍රු නැගෙනහිර ජනතාව පමණක් බවත් නමුත් අද වන විට මුළු රටේම ජනතාව ආහාර ගැටලුවකට මුහුණ දී ඇති බවත් අද(17) පැවති ‍මාධ්‍ය හමුවකට සහභාගීවෙමින් රනිල් වික්‍රමසිංහ මහතා ප්‍රකාශ කළේය. එමෙන්ම ජීවන වියදම හේතුවෙන් ජනතාව දැඩි පීඩාවට පත්ව ඇති බව ද ඒ මහතා සඳහන් කළේය. භාණ්ඩ මිල සීඝ්‍රයෙන් ඉහළ ගොස් ඇති බවත් ඊට ආණ්ඩුව සෘජුව වගකිව යුතු බවත් එම මාධ්‍ය හමුවේ දී අදහස් දැක්වූ විපක්ෂ නායකවරයා පෙන්වාදුන්නේය. ජනතාවට සහන ලබානොදෙන්නේ නම් ඊට එරෙහිව දැවැන්ත විරෝධතා ව්‍යාපාරයක් සංවිධානය කරන බව ද රනිල් වික්‍රමසිංහ මහතා මෙහිදී අවධාරණය කර සිටියේය. නොවැම්බර් මාසයේ දී විපක්ෂයේ සියලු බලවේග සමඟ එක්ව දැවැන්ත විරෝධතා ව්‍යාපාරයක් ක්‍රියාත්මක කරන බව හෙතෙම කියා සිටියේය.", "URL": "https://sinhala.adaderana.lk/news.php?nid=24327", "Category": null, "Parent URL": null}