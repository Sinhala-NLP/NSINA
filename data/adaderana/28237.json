{"Source": "Adaderana", "Timestamp": "October 12, 2012 08:20 pm", "Headline": "නඩුත් නෑ - ස්ථීර කරන්නෙත් නෑ", "News Content": "ආණ්ඩුව රැකියා විරහිත උපාධිධාරීන් 50,000 ක් රැවටූ බවට උපාධිධාරී අභ්‍යාසලාභී මධ්‍යස්ථානය චෝදනා කරයි. මාස 6ක පුහුණුවක් සඳහා බඳවා ගත් උපාධිධාරීන් සියලු දෙනා මේ දක්වා ස්ථීර කර නොමැති බවත් ඔවුන්ගේ පුහුණුව තවත් මාස 6කින් දීර්ඝ කර ඇති බවත් එම මධ්‍යස්ථානයේ සම සංවිධායක ධම්මික මුණසිංහ මහතා පෙන්වාදෙයි. ඒ අනුව බඳවාගත් සියලූ උපාධිධාරීන් වහා ස්ථිර කිරීම සඳහා අයවැයෙන් මුදල් වෙන්කරන ලෙස ඉල්ලා ඔහු විසින් රාජ්‍ය පරිපාලන හා ස්වදේශ කටයුතු, මුදල් අමාත්‍යංශය යන අමාත්‍යංශවල ලේකම්වරුන් වෙත ලිපි මගින් දැනුම්දී තිබේ. මේ වන විට මාස 6ක පුහුණුව සඳහා බඳවාගෙන ඇති උපාධිධාරීන් රැවටීමට ලක්කරමින් ඇත. මෙම උපාධිධාරීන් මාස 6 පුහුණුවකින් පසු රාජ්‍ය සේවයේ ස්ථිර රැකියාවක් ලබාදෙන බවට පොරොන්දු වෙමින් පසුගිය පෙබරවාරි මාසයේ (මුල් අදියර) ප‍්‍රාදේශීය ලේකම් කාර්යාලවලට බඳවාගත් අතර මාස 6 ඉක්මවා ඇතත් මෙතෙක් එකදු උපාධිධාරියකු හෝ ස්ථිර කර නැත. ස්ථිර කිරීම කල්දමා තවත් මාස 6 කට පුහුණුව කල්දමා ඇත. වසර 7 ක් පුරා බොරු පොරොන්දු දෙමින් රැකියා විරහිත උපාධිධාරීන් 50, 000ක් පමණ රවටමින් සිටි ආණ්ඩුව නිසි වැඩපිළිවෙළකින් තොරව උපාධිධාරීන් අභ්‍යාසලාභීන් ලෙස බඳවාගත්තේ නිසි ක‍්‍රමවේදයකින් ද තොරවය. ඒ නිසාම බඳවාගත් පළමු මොහොතේ පටන් බරපතළ ප‍්‍රශ්න රැසක් මතු විය. විශේෂයෙන් පුහුණුවක් සඳහායැයි පවසා බඳවාගත්ත ද ලබාදුන් පුහුණුවක් නැත. උපාධිධාරීන් ප‍්‍රාදේශීය ලේකම් කාර්යාල, සමෘද්ධි බැංකුවල ගාල් කරමින් ඔවුන්ගෙන් විවිධ වැඩ ගනිමින් ඇති අතර මාස 8ක් දැනට ගතවී ඇතත් මෙතෙක් ඔවුන් ස්ථිර කිරීම සඳහා කිසිදු වැඩපිළිවෙළක් ඉදිරිපත් කරද නැත. ජනාධිපතිවරයා මෙන්ම ආර්ථික සංවර්ධන අමාත්‍යංශය, රාජ්‍ය පරිපාලන හා ස්වදේශ කටයුතු අමාත්‍යංශ්‍ය ආදී අමාත්‍යංශවල ඇමතිවරු පසුගිය මැතිවරණ කාලයේ ප‍්‍රකාශ කළේ බඳවාගත් සියලූ උපාධිධාරීන් මැතිවරණයෙන් පසුව අනිවාර්යයෙන් ස්ථිර කරන බවයි. නමුත් මැතිවරණ අවසානයෙන් ජනතාවට ලබාදුන් අනෙක් පොරොන්දු මෙන් එයද ආණ්ඩුව අමතක කර දමා ඇත. මෙසේ උපාධිධාරීන් ස්ථිර කිරීම නොකිරීමට අලූත්ම හේතුව ලෙස ආණ්ඩුව දක්වන්නේ අධිකරණයේ මේ සම්බන්ධයෙන් නඩු කිහිපයක් ඇති බැවින් ස්ථිර කිරීම ප‍්‍රමාද වන බවයි. නමුත් මේ පිළිබඳ එකදු නඩුවක් හෝ අධිකරණයේ නොමැති අතර, උපාධිධාරීන් ස්ථිර නොකරන මෙන් අධිකරණයෙන් ලබාදුන් නියෝගයක් හෝ නැත. මේ සිදුකරමින් පවතින්නේ විවිධ කරුණු දක්වමින් උපාධිධාරීන්, රටේ ජනතාව නොමග යැවීමයි. මේ කරුණු පිළිබඳ අවධානය යොමු කර බඳවාගත් සියලූ උපාධිධාරීන් වහාම ස්ථිර කරන ලෙස බලකරමු. එසේම තවත් මාස 6ක් පුහුණුව දීර්ඝ කිරීම හෙළාදකින අතර මෙසේ උපාධිධාරීන් රැවටීමට එරෙහිව ඉදිරියේදී දැවැන්ත විරෝධතාවක් දිස්ති‍්‍රක් මට්ටමින් සිදුකරන බවද අවධාරණය කරමු. එසේම ඉදිරි අයවැයෙන් ඒ සඳහා මුදල් වෙන්කරන මෙන්ද, ඉතිරි රැකියා විරහිත උපාධිධාරීන් බඳවා ගැනීමට මුදල් වෙන්කර ඒ සඳහා වැඩපිළිවෙළක් ඉදිරිපත් කරන මෙන්ද ඉල්ලා සිටිමු.", "URL": "https://sinhala.adaderana.lk/news.php?nid=28237", "Category": null, "Parent URL": null}