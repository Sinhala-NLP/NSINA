{"Source": "Adaderana", "Timestamp": "September 20, 2019 07:05 pm", "Headline": "හිටපු අල්ලස් ප්‍රධානියාගේ මතභේදාත්මක දුරකථන සංවාදය", "News Content": "ඇවන්ට්ගාඩ් සමාගමට එරෙහිව නඩු පැවරීම සම්බන්ධයෙන් අල්ලස් කොමිසමේ හිටපු අධ්‍යක්ෂ ජනරාල් දිල්රුක්ෂි ඩයස් මහත්මිය සිදුකළ දුරකථන සංවාදයක හඬ පටයක් එම සමාගමේ සභාපති නිශ්ශංක සේනාධිපති සමාජ මාධ්‍ය වෙත අනාවරණය කළේය. සිංගප්පූරුවේ සිට නිශ්ශංක සේනාධිපති මහතා සිය ෆේස් බුක් ගිණුම ඔස්සේ මෙම අනාවරණය සිදුකර තිබේ. කෙසේවෙතත් මෙම දුරකතන සංවාදය පිළිබඳව අල්ලස් හා දූෂණ කොමිසමේ හිටපු අධ්‍යක්ෂක ජෙනරාල්වරිය සහ වර්තමාන සොලිසිටර් ජනරාල්වරිය ලෙස කටයුතු කරන දිල්රුක්ෂි ඩයස් මහත්මියගේ අප විමසීමට උත්සහ කළද ඇය සම්බන්ධ කර ගැනීමට හැකිවූයේ නොහැකි වුණේය. මේ අතර දිල්රුක්ෂි ඩයස් මහත්මියට එරෙහිව රාවණා බලය සංවිධානය සහ සිංහලේ සංවිධානය අපරාධ පරීක්ෂණ දෙපාර්තමේන්තුවට අද පැමිණිල්ලක් ඉදිරිපත් කළේය. ‍ මේ අතර පසුගිය රජය සමයේ ගාලු වරාය ආසන්න මුහුදු තීරයේ ඇවන්ට්ගාඩ් මැරිටයිම් සර්විස් සමාගමට පාවෙන අවි ගබඩාවක් පවත්වාගෙන යාමට අනුමැතිය ලබාදීම තුළින් රජයට රුපියල් බිලියන 11.4 ක පාඩුවක් සිදු කළේ යැයි චෝදනා කරමින් අල්ලස් කොමිසම විසින් ගොනුකර තිබූ නඩුව අද කැඳවූ අතර හිටපු ආරක්ෂක ලේකම් ගෝඨාභය රාජපක්ෂ මහතා අද දින අධිකරණයේ පෙනී සිටියේය. එහිදී විත්තිකාර ගෝඨාභය රාජපක්ෂ මහතා වෙනුවෙන් පෙනී සිටි නීතිඥවරු අධිකරණයට කරුණු දක්වමින් මෙම නඩුව අල්ලස් කොමිසම විසින් ගොනු කර ඇති ආකාරය නීතිවිරෝධී යැයි අභියාචනාධිකරණය තීන්දු කර ඇති බව දැනුම් දුන්නේය. වැඩිදුරටත් ඔවුන් අධිකරණයට දැනුම්දුන්නේ ඒ හේතුවෙන් විත්තිකාර ගෝඨාභය රාජපක්ෂ මහතා මෙම නඩුවෙන් නිදහස් කරන ලෙස එම අභියාචනාධිකරණ නියෝගයෙන් සඳහන් කර ඇති බවයි. මෙහිදී අධිකරණය සඳහන් කළේ එම අභියාචනාධිකරණ නියෝගය තමන් වෙත මෙතෙක් ලැබී නොමැති බවයි. ඒ අනුව නඩුව නැවත ලබන 23 වනදා කැඳවීමට නියම කළ අධිකරණය එදින අභියාචනාධිකරණයෙන් අදාළ නියෝගයේ පිටපතක් කැඳවීමට පියවර ගන්නා ලෙස ද කොළඹ ප්‍රධාන මහේස්ත්‍රාත් අධිකරණයේ රෙජිස්ට්‍රාර් වරයාට නියම කළේය.", "URL": "https://sinhala.adaderana.lk/news.php?nid=119607", "Category": null, "Parent URL": null}