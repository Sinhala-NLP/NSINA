{"Source": "Adaderana", "Timestamp": "October 16, 2016 09:06 am", "Headline": "මෛත්‍රී - මෝඩි හමුව අදයි!", "News Content": "ජනාධිපති මෛත්‍රිපාල සිරිසේන මහතා අද බ්‍රික්ස් - බිම්ස්ටෙක් සමගාමී සමුළුවට සහභාගිවීමට නියමිතව තිබේ.එම සමුළුව සඳහා සහභාගී වීමට ජනාධිපතිවරයා ඉන්දියාවේ ගෝවා නගරය වෙත පැමිණි බව ජනාධිපති මාධ්‍ය අංශය සඳහන් කළේය.ඊයේ පස්වරු 6.50ට පමණ ජනාධිපති මෛත්‍රීපාල සිරිසේන මහතා දිවයිනෙන් පිටත්ව ගියේය.08 වන වරට පැවැත්වෙන මෙම සමුළුවේ මෙරට සත්කාරකත්වය මෙන්ම සභාපති ධුරය දරන්නේ ද ඉන්දියාවයි.ඉන්දීය අග්‍රාමාත්‍ය නරේන්ද්‍ර මෝඩි මහතාගේ විශේෂ ආරාධනයකට අනුව ජනාධිපතිවරයා මෙම සමුළුවට සහභාගී වන බව ජනාධිපති මාධ්‍ය අංශය සඳහන් කළේය. මෙම සංචාරය තුළදී ජනාධිපතිවරයා රටවල් කිහිපයක රාජ්‍ය නායකයින් සමග ද්විපාර්ශවික සාකච්ඡා පැවැත්වීමට ද සැලසුම් කර ඇත.අද දිනයේදී ඉන්දීය අග්‍රාමාත්‍ය නිරේන්ද්‍ර මෝඩි මහතා සමග ජනාධිපති මෛත්‍රිපාල සිරිසේන මහතා ද්විපාර්ශවික සාකච්ඡා සිදු කිරීමට සැලසුම් කර ඇති අතර ඉන් අනතුරුව නේපාල අග්‍රාමාත්‍යවරයා සහ භුතාන අග්‍රාමාත්‍යවරයා සමග ද ජනාධිපතිවරයා ද්විපාර්ශවික සාකච්ඡා පැවැත්වීමට නියමිතයි.මීට අමතරව ජනාධිපති මෛත්‍රිපාල සිරිසේන මහතා මියෙන්මාර් රාජ්‍ය අමාත්‍යවරයා සමග ද ද්විපාර්ශවික සාකච්ඡා පැවැත්වීමට සැලසුම් කර ඇත.", "URL": "https://sinhala.adaderana.lk/news.php?nid=65081", "Category": null, "Parent URL": null}