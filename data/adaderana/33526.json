{"Source": "Adaderana", "Timestamp": "April 24, 2013 08:22 am", "Headline": "මහාචාර්යවරයා ආරාධනය පිළිගනියි", "News Content": "පොළොන්නරුව අරලගංවිල ප්‍රදේශයෙන් පසුගිය දා හමුවූ උල්කාෂ්ම පිළිබඳ පවතින මතවාද නිරාකරණය කර ගැනීම සඳහා සංවාදයකට පැමිණෙන ලෙස කළ ආරාධනය තමන් පිළිගන්නා බව පේරාදෙණිය සරසවියේ උපකුලපති මහාචාර්ය ජ්‍යේෂ්ඨ භූ විද්‍යාඥ අතුල සේනාරත්න මහතා පවසයි. එංගලන්තයේ බකින්හැම් සරසවියේ මහාචාර්ය චන්ද්‍රා වික්‍රමසිංහ මහතා විසින් මෙම ආරාධනය කර ඇති බව පේරාදෙණිය සරසවියේ උපකුලපතිවරයා සඳහන් කරයි. පොළොන්නරුව අරලගංවිල ප්‍රදේශයෙන් හමුවූයේ උල්කාශ්ම මගින් පිටසක්වල ජීවීන් සිටින බව තහවුරු වන බව ඒ පිළිබඳ පර්යේෂණ සිදුකළ මහාචාර්ය චන්ද්‍රා වික්‍රමසිංහ මහතා සඳහන් කළේය. එම උල්කාශ්මවල ක්ෂුද්‍රජීවී විශේෂයක් ඇති බව ද හෙතෙම එහි දී කියා සිටියේය. කෙසේ වෙතත් අරලගංවිල ප්‍රදේශයෙන් හමු වූයේ උල්කාපාත හෝ උල්කාශ්ම කොටස් නොවන බව පේරාදෙණිය සරසවියේ උපකුලපති මහාචාර්ය අතුල සේනාරත්න මහතා ඇතුළු පර්යේෂණ කණ්ඩායම ප්‍රකාශ කළේය. එම පාෂාණ දිරාගිය පාෂාණයක කොටස් වන බව හෙතෙම කියා සිටියේය. කෙසේ වෙතත් මේ පිළිබඳව මහාචාර්ය චන්ද්‍රා වික්‍රමසිංහ මහතාගේ ආරාධනයකට අනුව මතවාදී සංවාදයක් මගින් ඒක් නිගමනයකට එළඹීමට තමා සූදානම් බව මහාචාර්ය අතුල සේනාරත්න මහතා පවසයි. තමා ඇතුළු පර්යේෂණ කණ්ඩායම පර්යේෂණයට ලක් කළේ මහාචාර්ය චන්ද්‍රා වික්‍රමසිංහ මහතා පර්යේෂණයට ලක් කළ පාෂාණ කොටස් බවට ස්ථිර බව මහාචාර්ය අතුල සේනාරත්න මහතා සඳහන් කරයි.", "URL": "https://sinhala.adaderana.lk/news.php?nid=33526", "Category": null, "Parent URL": null}