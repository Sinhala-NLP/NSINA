{"Source": "Adaderana", "Timestamp": "July 22, 2019 01:19 pm", "Headline": "පාස්කු ප්‍රහාරයෙන් පස්සේ පොලීසියේ ගොඩක් අය කෝටිපතියෝ වුණා", "News Content": "අප්‍රේල් 21 වෙනිදා ප්‍රහාරයෙන් පසු රටේ බොහෝ පොලිස් නිලධාරීන් කෝටිපතියන් බවට පත් වූ බව බොදු බල සේනා සංවිධානයේ මහ ලේකම් පූජ්‍ය ගලගොඩඅත්තේ ඥානසාර හිමියන් පවසයි. අනුරාධපුර ගලෙන්බිදුණු වැව ප්‍රදේශයේ ඊයේ(21) පැවති වැඩසටහනකට එක් වෙමින් උන්වහන්සේ සඳහන් කළේ ඒ පිළිබඳ සියලු තොරතුරු ඉදිරියේදී හෙළි කරන බවයි. රටේ වත්මන් තත්ත්වය පිළිබදව ජනතාව දැනුවත් කිරිමේ හමුවක් බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥානසාර හිමියන්ගේ ප්‍රධානත්වයෙන් අනුරාධපුර ගලෙන්බිදුණු වැව කෝඩාලිපතාන විහාර මහා දේවි විහාරස්ථානයේ දී පැවැත්විය. මෙහිදී වැඩිදුරටත් අදහස් දැක්වු උන්වහන්සේ පවසා සිටියේ, එකම රටක වුවත් නීතියේ සාධාරණත්වය හිමිවන්නේ එක් එක් ආකාරයට බවයි. මෙම පොලිස් නිලධාරින් ගැන හෙළි කිරීමෙන් රටේ ඉන්න බැරි තත්ත්වයක් උදාකරන බව ද පැවසු ඥානසාර හිමියන්, බොහෝ මුස්ලිම් සහෝදරවරු ත්‍රස්තවාදීන් ගැන තොරතුරු ලබා දෙන අවස්ථාවක පොලීසියේ ඇතැම් අය ඔත්තු ලබා දෙන පුද්ගලයින්ගේ නිවෙස්වලට පවා බෝම්බ දමා ඔවුන් අත්අඩංගුවට ගත් බව ද පැවසීය. කිසිදු දේශපාලඥයෙක් පොලීසියට වැටුප් නොගෙනවන බවත් සඳහන් කර සිටි ඥානසාර හිමියන් පොලීසිය ජනතා බදු මුලින් පැවතෙන බව ද සඳහන් කළේය. මේ වන විට පොලීසිය දේශපාලනීකරණය වී ඇතැයි ද පැවසු උන්වහන්සේ එය දූෂිත තත්ත්වයට පත්ව ඇතැයි ද කියා සිටියේය. ඉස්ලාම් අන්තවාදය සම්බන්ධයෙන් හා රටේ සංස්කෘතිය ගිල ගනිමින් තිබෙන අන්තවාදී ආක්‍රමනික හැසිරීම් ගැන තොරතුරු එළියට දැමීමට හැකි බවත් උන්වහන්සේ මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=114723", "Category": null, "Parent URL": null}