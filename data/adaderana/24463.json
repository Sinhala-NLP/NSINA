{"Source": "Adaderana", "Timestamp": "May 23, 2012 12:49 pm", "Headline": "ඖෂධ සමාලෝචන කමිටු ක්‍රියාත්මක කිරීම අනිවාර්යයි", "News Content": "සෑම ප්‍රධාන රෝහලකම ඖෂධ සමාලෝචන කමිටු මාසිකව ක්‍රියාත්මක කිරීම අනිවාර්යය කොට තිබේ. සෞඛ්‍ය අමාත්‍ය මෛත්‍රීපාල සිරිසේන මහතා විසින් මේ සම්බන්ධයෙන් අදාළ උපදෙස් ලබා දී ඇති බව සඳහන්ය. ඇතැම් රෝහල්වල ඖෂධ නොමැති බවට මැසිවිලි නගන අතර ඒ සම්බන්ධව සොයාබැලීමේ දී බොහෝ විට සිදුව තිබෙන්නේ එම රෝහල්වල ඖෂධවේදීන් හා බලධාරීන් විසින් තම රෝහල්වලට අවශ්‍ය පරිදි ඖෂධ ඇස්තමේන්තු නොකිරීම බව සෞඛ්‍ය අමාත්‍යාංශය සඳහන් කරයි. රෝහල්වලට අවශ්‍ය ඖෂධ ප්‍රමාණයන් ඇස්තමේන්තු කිරීමට නම් මාසයකට වරක් ඖෂධ සමාලෝචන කමිටු රැස්වීම් පැවැත්විය යුතු බව ද සෞඛ්‍ය අමාත්‍යාංශ අතිරේක ලේකම් වෛද්‍ය පාලිත මහීපාල මහතා ප්‍රකාශ කරයි. පුත්තලම මූලික රෝහලේ දී පැවති විශේෂ සාකච්ඡාවක දී අතිරේක ලේකම්වරයා මෙම අදහස් පළ කළ බව සෞඛ්‍ය අමාත්‍යාංශය නිවේදන‍ය කරයි.", "URL": "https://sinhala.adaderana.lk/news.php?nid=24463", "Category": null, "Parent URL": null}