{"Source": "Adaderana", "Timestamp": "March 6, 2019 08:21 pm", "Headline": "සිංහයන් ලකුණු 252ක ඉලක්කයක්", "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකා කණ්ඩායම අතර දෙවන එක්දින ක්‍රිකට් තරගය සෙන්චූරීන් හීදි මේ වන විට පැවැත්වෙයි. තරගයේ ප්‍රථමයෙන් පන්දුවට පහර දුන් දකුණු අප්‍රිකා කණ්ඩායම මීට මොහොතකට පෙර සියළු දෙනා දැවි රැස් කර ගත්තේ ලකුණු සංඛ්‍යාව 251ක් පමණි. අද තරගය සඳහා උපුල් තරංග සහ ලක්ෂාන් සඳකැන් වෙනුවට අවිශ්ක ප්‍රනාන්දු සහ කසුන් රාජිත ශ්‍රී ලංකා කණ්ඩායමට කැඳවා තිබේ. සෙන්චූරීන් හිදි තරගයේ කාසියේ වාසිය දිනු ශ්‍රී ලංකා නායක ලසිත් මාලිංග ප්‍රථමයෙන් පන්දුවට පහර දීමට දකුණු අප්‍රිකාවට ආරාධනා කළේය. ඒ අනුව දකුණු අප්‍රිකානු ඉනිම ආරම්භ කරමින් පිටියට පිවිසි ක්වින්ටන් ඩි කොක් සහ රීසා හේන්ද්‍රික්ස් පළමු කඩුල්ල සඳහා ලකුණු 91ක සබඳතාවයක් ගොඩනැගූ අතර රීසා හෙන්ද්‍රික්ස් ලකුණු 29කට දකුණු අප්‍රිකානු ඉනිමේ පලමු කඩුල්ල ලෙස දැවී ගියේය. අනතුරුව දෙවන කඩුල්ල සඳහා ෆෆ් ඩුප්ලෙසිස් සමඟින් එක් ව ක්වින්ටන් ඩි කොක් ලකුණු 40 සබඳතාවයක් ගොඩනැගූ අතර එහිදී විශිෂ්ට ඉනිමක් ක්‍රීඩා කළ ක්වින්ටන් ඩි කොක්ට සිය එක්දින ක්‍රිකට් දිවියේ 14වන ශතකය අහිමි කරමින් දෙවන කඩුල්ල ලෙස දවා ගැනීමට තිසර පෙරේරා සමත් වුණි.", "URL": "https://sinhala.adaderana.lk/news.php?nid=105607", "Category": null, "Parent URL": null}