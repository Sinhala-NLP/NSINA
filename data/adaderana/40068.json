{"Source": "Adaderana", "Timestamp": "January 3, 2014 06:58 pm", "Headline": "කොළොන්නාව නගර සභාවේ උප සභාපති අපරාධ කොට්ඨාසයට කැඳවයි", "News Content": "කොළොන්නාව, නගර සභාවේ උප සභාපති සුරේෂ් කෝදාගොඩ මහතා කොළඹ අපරාධ කොට්ඨාසය වෙත කැඳවා තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේ අද දෙරණ වෙත ලබාදුන් ප්‍රකාශයක් සම්බන්ධයෙන් ප්‍රශ්න කිරීම සඳහා සුරේෂ් කෝදාගොඩ මහතා කොළඹ අපරාධ කොට්ඨාශය වෙත කැඳවු බවයි. වැල්ලම්පිටිය පොලිස් ස්ථානාධිපතිවරයා අත්අඩංගුවට ගැනීම ගැන ඉකුත් පළමුවැනිදා තමන් විසින් පැවැත් වූ ප්‍රවෘත්ති සාකච්ඡාවක් දෙරණ නාලිකාවේ විකාශය වන අතරතුර කොළොන්නාව, නගර සභාවේ උප සභාපති සුරේෂ් කෝදාගොඩ මහතා ද ඒ පිළිබඳ දෙරණට ප්‍රකාශයක් දී තිබූ බව අජිත් රෝහණ මහතා පැවසීය. ඒ අනූව එම ප්‍රකාශය පදනම් කර ගනිමින් කොළොන්නාව, නගර සභාවේ උප සභාපති සුරේෂ් කෝදාගොඩ මහතා කොළඹ අපරාධ කොට්ඨාසයට ගෙන්වා කුඩු ජාවාරම සම්බන්ධයෙන් ප්‍රකාශයක් සටහන් කර ගැනීමට පියවර ගත් බව අජිත් රෝහණ මහතා කියා සිටියේය. වැල්ලම්පිටිය පොලිසියේ හිටපු ස්ථානාධිපතිවරයා අත්අඩංගුවට ගැනීම සම්බන්ධයෙන් සහ කොළොන්නාව ප්‍රදේශයේ මත්කුඩු ජාවාරම් පිළිබඳ සුරේෂ් කෝදාගොඩ මහතා පසුගිය පළමු වැනිදා අද දෙරණ සමඟ මෙවැනි ප්‍රකාශයක් සිදුකළේය‍. “ඔය කියන මහජන නියෝජිතයා නගර සභාවේ මුල්තැන ඉන්න කෙනෙක්. එතුමාගේ ප්‍රධාන ගෝලයාව තමයි ඊයේ අත්අඩංගුවට අරන් තියෙන්නේ කුඩුත් එක්කලාම. ඔය කියන මහජන නියෝජිතයාගේ කෑම පාර්සලය අරන් එන්නෙත් ඔය සැකකාරයා. අනිත් එක් තමයි ඔය කියන මහජන නියෝජිතයා එකවතාවක් කොලොන්නාව උමගිලිය ක්‍රීඩාංගණයට ඔය ස්ථානාධිපතිවරයා ගෙනල්ලා සම්මාන දුන්නා. එතකොට ලොකු සම්බන්ධතාවයක් තියෙනවා. ඒවගේම පහුගිය අය වැය සම්මත කර ගත්තාට පස්සේ ඔය කියන මහජන නියෝජිතවරයා ඔය ස්ථානාධිපතිවරයා සිප වැළඳ ගත්තා.” අපරාධ කොට්ඨාශය වෙත ප්‍රකාශයක් ලබාදීමෙන් අනතුරුව මාධ්‍ය වෙත අදහස් දැක්වු කොළොන්නාව නගර සභාවේ උප සභාපති සුරේෂ් කෝදාගොඩ මහතා කියා සිටියේ කුඩු ජාවාරම සම්බන්ධයෙන් තමන් දන්නා තොරතුරු අද අනාවරණය කළ බවයි.", "URL": "https://sinhala.adaderana.lk/news.php?nid=40068", "Category": null, "Parent URL": null}