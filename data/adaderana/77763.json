{"Source": "Adaderana", "Timestamp": "September 19, 2017 11:03 pm", "Headline": "අධ්‍යාපන කටයුතුවලට බාධා කළොත් වැඩ වරදී", "News Content": "පාසල් තුළට ඇතුළු වී අධ්‍යාපන කටයුතුවලට බාධාවන අයුරින් හැසිරෙන සහ පාසල් සිසුන් උද්ඝෝෂණවලට සම්බන්ධ කර ගන්නා පුද්ගලයින්ට එරෙහිව දැඩි නීතිමය ක්‍රියාමාර්ග ගන්නා බව අධ්‍යාපන අමාත්‍යංශය පවසයි.ඇතැම් වෘත්තීය සමිති හා ශිෂ්‍ය කණ්ඩායම් පාසල් තුළට ඇතුළු වී අධ්‍යාපන කටයුතුවලට බාධා ඇතිවන අයුරින් සහ පාසල් සිසුන් උද්ඝෝෂණවලට සම්බන්ධ කර ගැනීමේ අරමුණින් විවිධ කටයුතු සිදුකරන බවට අමාත්‍යංශය වෙත තොරතුරු ලැබී ඇති බව සඳහන්ය.මෙවැනි තත්ත්වයන් වැලැක්වීම පිණිස පසුගිය පෙබරවාරි මස 27 වනදා අධ්‍යාපන අමාත්‍යංශය විසින් චක්‍රලේඛයක්ද නිකුත් කර තිබේ.කෙසේවෙතත් විවිධ පාර්ශව විසින් තවදුරටත් පාසල් තුළට ඇතුළු වී ඉගැන්වීම් ක්‍රියාවලියට බාධා ඇති කිරීම සහ අන්තවාදී මතවාද පාසල් දරුවන් වෙත යොමු කරවීමේ සිදුවීම් වාර්තා වී ඇති බැවින් ඒවාට සම්බන්ධ වන පුද්ගලයින්ට එරෙහිව නීතිය දැඩිව ක්‍රියාත්මක කිරීමට තීරණය කර ඇති බව අධ්‍යාපන අමාත්‍යංශය පවසයි. ඒ අනුව පාසල් කාලය තුළ සිසුන් උද්ඝෝෂණවලට සම්බන්ධ කරවීම සහ බාහිර පුද්ගලයින්ට හෝ කණ්ඩායම්වලට පාසලට ඇතුළුවීමට හා ඔවුන්ට පාසල් සිසුන්ට ආමන්ත්‍රණය කිරීමට ඉඩ ලබාදීම, ගුරුවරුන් හමුවීමට අවස්ථාව ලබාදීම ආදී ක්‍රියාවන් වැලැක්වීමට විදුහල්පතිවරුන් හරහා පියවර ගැනීමේ වගකීම සියලුම පළාත් අධ්‍යාපන ලේකම්වරුන්ට හා කලාප අධ්‍යාපන අධ්‍යක්ෂවරුන්ට පවරා තිබේ.එමෙන්ම යම් බාහිර පාර්ශවයක් අනවසරයෙන් පාසලට ඇතුළු වුවහොත් ඒ සම්බන්ධයෙන් විදුහල්පතිවරයා වගකිව යුතු අතර විදුහල්පතිවරයාට පාලනය කළ නොහැකි අවස්ථාවල එම තත්ත්වය පාලනය කිරීමට පොලිසියේ සහය ලබා ගැනීමේ හැකියාව පවතින බව අධ්‍යාපන අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=77763", "Category": null, "Parent URL": null}