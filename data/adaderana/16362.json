{"Source": "Adaderana", "Timestamp": "May 27, 2011 10:15 am", "Headline": "පස් කන්දක් කඩා වැටී ගලිගමුවේ දෙදෙනෙක් මරුට ", "News Content": "අයහපත් කාලගුණයත් සමග කෑගල්ල දිස්ත්‍රික්කයේ ගලිගමුව, දම්මල ප්‍රදේශ‍‍යේ නිවසක් මතට පස් කන්දක් කඩා වැටීමෙන් පුද්ගලයින් දෙදෙනෙකු මියගොස් තිබේ. ඊයේ(26) රාත්‍රී මෙම අනතුර සිදුව ඇති බව කෑගල්ල දිස්ත්‍රික් ආපදා කළමනාකරණ සම්බන්ධීකාරක ඩී.කේ. මුදලිගේ මහත්මිය සඳහන් කළාය. අනතුරින් මියගොස් ඇත්තේ අදාළ නිවසේ රැදී සිටි කාන්තාවක සහ ඇගේ දියණිය බව සඳහන්ය. මේ අතර කෑගල්ල - අවිස්සාවේල්ල ප්‍රධාන මාර්ගයේ නාරංගල ප්‍රදේශයේ මාර්ගය මතට පස් කන්දක් කඩා වැටීම හේතුවෙන් රථ වාහන ගමනා ගමනය ඇන හිට තිබෙන බව මුදලිගේ මහත්මිය ප්‍රකාශ කළාය. දිස්ත්‍රික්කයේ ප්‍රදේශ කිහිපයක ජලගැලීමේ තත්ත්වයන් ද පවතින බව ඇය වැඩිදුරටත් පැවසුවාය. දෙහිඕවිට නගරය, තල්දූව, පින්දෙනිය, අටාල, පනාපිටිය යන ප්‍රදේශවල ජලගැලීමේ තත්ත්ව පවතින බව ආපදා කළමනාකරණ මධ්‍යස්ථානය සඳහන් කරයි.", "URL": "https://sinhala.adaderana.lk/news.php?nid=16362", "Category": null, "Parent URL": null}