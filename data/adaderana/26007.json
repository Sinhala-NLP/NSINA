{"Source": "Adaderana", "Timestamp": "July 24, 2012 08:48 am", "Headline": "මනාප අංක නිකුත්වෙයි", "News Content": "ඉදිරි පළාත් සභා මැතිවරණයට අදාළව අ‍පේක්ෂකයින්ගේ මනාප අංක නිකුත් කිරීමේ කටයුතු සිදුකළ බව මැතිවරණ මහලේකම් කාර්යාලය පවසයි. ඊයේ (23) පස්වරුවේ උතුරු මැද , සබරගමුව සහ නැගෙනහිර පළාත් සභා තුනට අදාළ පක්ෂවල හා ස්වාධීන කණ්ඩායම්වල අපේක්ෂකයින්ගේ මනාප අංක නිකුත් කළ බව එහි ප්‍රකාශකයෙකු සඳහන් කළේය. එම මනාප අංක අද (24) දිනයේ දී අදාළ දිස්ත්‍රික් ලේකම් කාර්යාලවලින් ලබාගත හැකි බව මැතිවරණ මහලේකම් කාර්යාලය සඳහන් කරයි. මේ අතර පළාත් සභා මැතිවරණයට අදාළ නිල ඡන්ද දැන්වීම් පත්‍රිකා අගෝස්තු මස 17 වන දින තැපැල් කාර්යාලවලට භාරදීමට නියමිතය. ඒ අනුව අගෝස්තු මස 30 වන දින දක්වා නිල ඡන්ද දැන්වීම් පත්‍රිකා බෙදා හැරීමට නියමිත අතර අගෝස්තු මස 26 වන ඉරු දින විශේෂ බෙදීමේ දිනයක් ලෙස නම් කර තිබේ.", "URL": "https://sinhala.adaderana.lk/news.php?nid=26007", "Category": null, "Parent URL": null}