{"Source": "Adaderana", "Timestamp": "October 1, 2011 02:22 pm", "Headline": "මධ්‍යම තැපැල් හුවමාරුවේ සේවක වර්ජනයක්", "News Content": "කොළඹ මධ්‍යම තැපැල් හුවමාරුවේ ලියාපදිංචි අංශයේ සේව‍කයින් අද(01) දහවල් 12 සිට වර්ජනයක නිරත වේ. රාත්‍රී සේවා වාර ක්‍රියාත්මක කිරීම සම්බන්ධයෙන් ඇතිවූ ගැටලුකාරී තත්ත්වයක් මෙම වර්ජනයට හේතු වූ බව ශ්‍රී ලංකා තැපැල් සේවා සංගමයේ සභාපති ජයන්ත වි‍ජේසිංහ මහතා සඳහන් කළේය. ඒ අනුව අද දහවල් 12 සිට ලියාපදිංචි අංශයේ සේවකයින් සිය සේවා කටයුතුවලින් ඉවත් වී ඇති බව ඔහු පෙන්වාදෙයි. අදාළ ගැටලුව සම්බන්ධයෙන් බලධාරින් සමග සාකච්ඡා පැවැත්වීමට කටයුතු කළ ද ඉන් කිසිදු යහපතක් සිදු ‍නොවූ බව ජයන්ත විජේසිංහ මහතා පවසයි. ක්‍රියාත්මක කර ඇති වෘත්තීය ක්‍රියාමාර්ගය හේතුවෙන් දිවයින පුරා ලියාපදිංචි ලිපි බෙදාහැරීමේ කටයුතුවල දැඩි බලපෑම් එල්ල වි ඇති බව ඔහු අවධාරණය කර සිටියේය.", "URL": "https://sinhala.adaderana.lk/news.php?nid=19077", "Category": null, "Parent URL": null}