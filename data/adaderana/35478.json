{"Source": "Adaderana", "Timestamp": "July 4, 2013 12:31 pm", "Headline": "සිහින දැක්කත් මහජන මුදල් කාබාසිනියා කිරීම අනුමත කරන්න බෑ", "News Content": "සිහින දකින්නට පාලකයන්ට අයිතිය ඇතත් ජනතා මුදල් කාබාසිනියා කරමින් එකී සිහින සැබෑ කරගැනීම අනුමත කළ නොහැකි බව එ.ජා.ප පාර්ලිමේන්තු මන්ත්‍රී කරූ ජයසූරිය මහතා පවසයි. ත්‍රස්තවාදය නිමවීමෙන් පසු සාමය ඇති වී තම ජිවන තත්ත්වය උසස් වනු ඇතයි ජනතාව බලාපොරොත්තු වුණත් සිදු වුයේ අති විශාල මුදල් සම්භාරයක් කිසිම අධ්‍යයනයකින් තොරව පල රහිත ව්‍යාපෘති වෙනුවෙන් නාස්ති කිරීම බව ජයසූරිය මහතා පෙන්වාදෙයි. හම්බන්තොට වරාය , මත්ත ගුවන්තොටුපළ වැනි මහා පරිමාණයේ ආයෝජන තුළින් මුදල් කාබසිනියා කිරීමක් වී ඇති බව මන්ත්‍රීවරයා කියා සිටියේ අද(04) කොළඹ පැවති මාධ්‍ය හමුවකදීය. නාස්තිය හා දූෂණය ඉහවහා ගොස් ඇති අතර, රාජ්‍ය අංශයේ පාඩුවීම්වලින් 95% ක් සඳහා වගකිව යුත්තේ ආයතන 4 ක් බවත්, ලංකා ඛනිජ තෙල් නීතිගත සංස්ථාව, ලංකා විදුලි බල මණ්ඩලය , එයා(ර්) ලංකා සහ මිහින් එයා(ර්) එම රාජ්‍ය ආයතන බවත් ඇමති ඩිව් ගුණසේකර මහතා ජනාධිපතිවරයා ඉදිරිපිටදිම පසුගියදා ප්‍රකාශ කර තිබුණු බව හෙතෙම සිහිපත් කළේය. මේ වසරේ මුල් මාස හතර තුළ ආණ්ඩුවේ සමස්ත අයවැය හිඟය රුපියල් බිලියන 343.5 ක් වන බවත්, මුදල් අමාත්‍යාංශ යේ අලුත්ම දත්ත අනුව එය පියවිමේදි වැඩිම මුදල වු රුපියල් බිලියන 172.6 පියවාගෙන ඇත්තේ බැංකු අංශයෙන් බවත් ඔහු පෙන්වා දුන්නේය. එහිදී විදේශ අංශයෙන් රුපියල් බිලියන 41.7 ක් පියවාගෙන ඇති බවත්, බැංකු නොවන අංශයේ දායකත්වය රුපියල් බිලියන 65.1 ක් වන බවත්, භාණ්ඩාගාර බිල්පත් වල විදේශ ආයෝජන මගින් පියවාගෙන ඇති මුදල රුපියල් බිලියන 63.9 ක් බවත් මන්ත්‍රීවරයා සඳහන් කළේය. මෙවැනි පසුබිමක් තුළ මූල්‍ය විනයක් රට තුළ වහා ඇති විය යුතු වුවත් සිදු වන්නේ ඊට හාත්පසින්ම වෙනත් ක්‍රියාදාමයක් බවත් , අනවශ්‍ය රාජ්‍ය විදයම් වැඩිවෙමින් පවතින බවත්, මහජන මුදල් පිළිබඳ කිසිම හැඟීමක් නැ ති බවත්, අනවශ්‍ය ලෙස ලෝකයේ විවිධ රටවල්වල අපගේ තානාපති කාර්යාල විවෘත කරමින් සිටින බවත්, මේවාට පත් කරන්නේ අත්දැකීම් ලත් විදේශ සේවා නිලධාරීන් නොව තම ඥාතීන් හෝ ගජ මිතුරන් බවත් ඔහු අවධාරණය කළේය. අනාරක්ෂිත දුම්රිය කපොලු නිසා ජීවිත විනාශ වෙන බවත්, මේ මුදල් වලින් එම ආරක්ෂාව ලබා දිය හැකි බවත්, සෞඛ්‍ය අමාත්‍යංශයට ප්‍රමාණවත් ප්‍රතිපාදන නොලැබීම නිසා පිළිකා රෝගීන්ටත් අනෙක් රෝගීන්ටත් අවශ්‍ය වෛද්‍ය පහසුකම් හා ඖෂද ලැබෙන්නේ නැති බවත්, වකුගඩු රෝගීන් දහස් ගණනකට අවශ්‍ය ප්‍රතිකාර ලබාදීමේදී ඩයලයිසිස් උපකරණ ප්‍රමාණවත් තරම් නොමැති බවට‍ වාර්තා වන බවත් මන්ත්‍රීවරයා කියා සිටියේය. කැමරාකරණය පිළිබඳ උපාධි පාඨමාලාවක් ක්‍රියාත්මක කරන කැලණිය විශ්වවිද්‍යාලයීය සිසුන්ට අවශ්‍ය කැමරා උපකරණ සපයන්නේ නැතිව එහි කලා පීඨය අවට සීසීටීවී කැමරා සවි කිරීමට එම පාලනාධිකාරිය ක්‍රියාකරන බවත් , අධ්‍යයන පහසුකම් සැලසීමට මුදල් වෙන් නොකර සබරගමුව විශ්වවිද්‍යාලයේද සීසීටීවී කැමරා සවි කිරීමට ක්‍රියා කර ඇතිබවට එකී විශ්ව විද්‍යාල ශිෂ්‍ය සංගම් පෙන්වා දෙන බවත් ජයසූරිය මහතා සඳහන් කළේය. මීට අමතරව ලෝකයේ සුපිරි ධනවත් රටවල් මෙන් හැසිරෙමින් ජනාධිපතිවරයා විදේශ සංචාරවල දී ඇතැම් රටවල සංවර්ධන ආධාර ලබා දෙන බවත්, රටක ජාතික ආපදාවක් ඇති වූ විට උදව් ආධාර දීම සිදු විය යුතු වුවත් අපේ ආර්ථික පසුබිම තුළ මෙසේ ජාතික ධනය නාස්ති කිරීම මහජනයාගේ පැත්තෙන් ගත්විට ඔවුනට කරන අසාධාරණයක් බවත් ඔහු පෙන්වා දුන්නේය. මන්දයත් එකී වියදම්වල බර අවසානයේ පැටවෙන්නේ අසරණ ජනතාවගේ කර මත බවත්, \" ලෝකෙට පරකාසේ. ගෙදරට මරගාතේ \" යන ගැමි වහර මෙහිදී අසිහිපත් වන බවත් ඔහු පැවසුවේය. රජයේ මුල්‍ය විනයක් වහා ඇති නොවුණහොත් ශ්‍රී ලංකාව මහා ආර්ථික බිඳ වැටීමකට ලක්වීමට ඉඩ ඇති බවට ආර්ථික විශේෂඥයින් විසින් අනතුරු අඟවා තිබෙන බව දැන්වත් බලධාරීන් සිහියෙ තබා ගතයුතු බවත්, සිහින දකින්නට පාලකයන්ට අයිතිය ඇතත් ජනතා මුදල් කාබාසිනියා කරමින් එකී සිහින සැබෑ කරගැනීම අනුමත කළ නොහැකි බවත් ජයසූරිය මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=35478", "Category": null, "Parent URL": null}