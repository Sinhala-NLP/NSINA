{"Source": "Adaderana", "Timestamp": "April 9, 2019 05:08 pm", "Headline": "පාවෙන පොත් ප්‍රදර්ශනය", "News Content": "නෞකාවක පැවැත්වෙන අපූරු පොත් ප්‍රදර්ශනයක් පිළිබඳව විදෙස් මාධ්‍ය තොරතුරු වාර්තා කර තිබේ. එම නෞකාවල මේ දිනවල නැංගුරම්ලා සිටින්නේ උරුගුවේ රාජ්‍යයේයි. ලොව විශාලතම පාවෙන පොත් ප්‍රදර්ශනය වන ලෝගොස් හෝප් නෞකාව ඉකුත් හතරවන දා උරුගුවේ රාජ්‍යයට ළඟා විය. එදින සිට දහස් සංඛ්‍යාත පිරිසක් පොත් ප්‍රදර්ශනය නැරඹීමට පැමිණෙමින් සිටින බව විදෙස් වාර්තා සඳහන් කළේය. සති අන්ත දිනවලදී පාඨකයන් වැඩි ප්‍රමාණයක් එහි පැමිණෙන බව බලධාරීන් පවසා තිබුණි. 2004 වර්ෂයේ සිට මේ දක්වා එම නෞකාව දැනුම බෙදා හරිමින් ලොව වටා යාත්‍රා කර ඇති දුර ප්‍රමාණය නාවික සැතපුම් අනූපන්දහස ඉක්මවයි. එහි සේවය කරන්නේ රටවල් 60කින් පමණ පැමිණි ස්වෙච්ඡා සේවකයන් හාරසීයකින් සමන්විත කණ්ඩායමක්. එදා සිට මේ දක්වා ප්‍රදර්ශනය නැරඹීමට මිලියන හතක පමණ පිරිසක් පැමිණ ඇති බවද වාර්තා වෙයි. තේමා පන්දහසකටත් වැඩි ප්‍රමාණයකට අයත් පොත් තොගයක් මෙම නෞකාව සතුයි. ලබන 21වන දා තෙක් නෞකාව උරුගුවේ හි රැඳී සිටින අතර ඉන් අනතුරුව ආර්ජන්ටිනාව බලා ගමන් අරඹනු ඇති.", "URL": "https://sinhala.adaderana.lk/news.php?nid=107711", "Category": null, "Parent URL": null}