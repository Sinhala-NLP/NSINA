{"Source": "Adaderana", "Timestamp": "March 22, 2011 10:09 am", "Headline": "මාස්ටර්ලා ගැන විමර්ශන ප්‍රගතිය 25 දා කැඳවයි", "News Content": "එල්.ටී.ටී.ඊ සංවිධානයේ හිටපු මාධ්‍ය ප්‍රකාශක දයා මාස්ටර් හා භාෂා පරිවර්තක ජෝර්ජ් මාස්ටර් පිළිබඳව සිදු කළ පරීක්ෂණ වලට අදාළ ලිපි ගොනු නීතීපතිවරයා හමුවට ඉදිරිපත් කළ බව රහස් පොලිසිය පවසයි. රහස් පොලිසිය ඊයේ මේ පිළිබඳව කොළඹ මහේස්ත්‍රාත් අධිකරණයට දැනුම් දෙනු ලැබිණි. පොලිසිය අධිකරණය හමුවේ ප්‍රකාශ කර සිටියේ මෙම සැකකරුවන් පිළිබඳ සිදු කළ පරීක්ෂණ වල තොරතුරු අඩංගු සියලු පරීක්ෂණ වාර්තා නීතීපතිවරයා වෙත ඉදිරිපත් කළ බවයි. නීතීපති උපදෙස් මත මෙම සැකකරුවන් දෙදෙනාට එරෙහිව ගත යුතු ක්‍රියාමාර්ග පිළිබඳව තීරණය කරන බව ද රහස් පොලිසිය අධිකරණයට දැනුම් දී තිබේ. පැමිණිල්ල අ‍ප්‍රේල් මස 25 වැනිදා කැඳවීමට නියෝග කළ අධිකරණය එදිනට මෙම විමර්ශන වල ප්‍රගතිය වාර්තා කරන ලෙස ප්‍රධාන මහේස්ත්‍රාත් රශ්මි සිංගප්පුලි මහතා රහස් පොලිසියට නියෝග කළේය.", "URL": "https://sinhala.adaderana.lk/news.php?nid=14995", "Category": null, "Parent URL": null}