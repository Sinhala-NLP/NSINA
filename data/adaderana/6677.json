{"Source": "Adaderana", "Timestamp": "February 14, 2010 08:44 am", "Headline": "විෂ ආහාර කොන්ත්‍රාත්කරු රක්ෂිත බන්ධනාගාරයට", "News Content": "මාතලේ නගරය පාසැල් 3 ක ප්‍රාථමික අංශයේ සිසුන් රෝගාතුර කළ විෂ සහිත ආහාර ලබා දුන් කොන්ත්‍රාත්කරු ලබන 15 වනදා දක්වා රක්ෂිත බන්ධනාගාර ගත කර තිබේ. පසුගිය දා ආහාර විෂ වීම හේතුවෙන් මාතලේ නගරයේ අවට පාසල් 3 ක සිසුන් සියයකට වැඩි පිරිසක් රෝහල් ගත කර ඇති අතර එක් ශිෂ්‍යාවක් මිය ගියේය. මේ සම්බන්ධයෙන් සැකපිට අත්අඩංගුවට ගත්, මෙම සිසුන්ට රාහාර ලබා දුන් කොන්ත්‍රාත්කරු ඊයේ දිනයේ මාතලේ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතරුව මෙසේ රක්ෂිත බන්ධනාග‍ාර කර ඇත. මෙ‍හි දී විෂ සහිත ආහාර ගැනීමෙන් මිය ගිය ශිෂ්‍යාවගේ මව්පියන් වෙත රුපියල් පනස්දහසක වන්දියක් ගෙවීමට ද එම කොන්ත්‍රාත්කරුට මාතලේ ප්‍රධාන මහේස්ත්‍රාත් සාලිය පෙරේරා මහතා නියෝග කළේය. එම ආහාර පිළියෙල කිරීමට සහය වූ කාන්තාව රුපියල් ලක්ෂයක ශරීර ඇප මත මුදා හැරීමට නියෝග කර තිබේ. ආහාර විෂ වීම හේතුවෙන් රෝහල් ගත කෙරුණු තවත් සිසුන් පිරිසක් මාතලේ මහ රෝහලේ නේවාසිකව ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=6677", "Category": null, "Parent URL": null}