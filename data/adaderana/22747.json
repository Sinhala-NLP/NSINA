{"Source": "Adaderana", "Timestamp": "March 12, 2012 03:57 pm", "Headline": "තීන්දුව ලැබෙන තුරු මිහින්තලය හිමියන්ට බලය නෑ", "News Content": "අනුරාධපුර මිහින්තලාව රජමහා විහාරයේ විහාරාධිපති ධුරයේ කටයුතු සිදුකිරීම සඳහා විහාරාධිවාසී වලවාහැංගු‍ණුවැවේ ධම්මරතන හිමියන්ට බලය පැවරීමට මල්වතු මහාවිහාරීය කාරක මහා සංඝ සභාව තීරණය කර තිබේ. මිහින්තලා රජමහා විහාරයේ උද්ගතව ඇති අපකීර්තිමත් තත්ත්වය පිළිබඳ විහාරාධිපති නාමල්වැවේ ශ්‍රී රතනසාර නායක ස්ථවිරයන් සහ වලවාහැංගුණවැවේ ධම්මරතන ස්ථවිරයන්ගෙන් කරුණු විමසා බැලීමෙන් අනතුරුව මෙම තීරණය ගෙන ඇති බව වාර්තා වේ. අදාළ තීරණය සම්බන්ධයෙන් මල්වතු පාර්ශවයේ මහාවිහාරීය කාරක මහා සංඝ සභාව බෞද්ධ කටයුතු කොමසාරිස් ජනරාල්වරයා වෙත ද ලිපියක් මගින් දැනුම් දී ඇත. නාමල්වැවේ ශ්‍රී රතනසාර නායක ස්ථවිරයන්ට එරෙහිව විභාග වන ළමා අපචාර නඩුවේ තීන්දුව ලැබෙන තෙක් නව පත්කිරීම සිදුකර ඇති බව සඳහන්ය. මිහින්තලා රජමහා විහාරයේ බුද්ධ පූජා පෙරහැර පොසොන් උත්සව ආදී ආගමික කටයුතු සිදුකිරීමේ බලය නව විහාරාධිපති හිමි නමට පවරා තිබේ.", "URL": "https://sinhala.adaderana.lk/news.php?nid=22747", "Category": null, "Parent URL": null}