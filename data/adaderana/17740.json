{"Source": "Adaderana", "Timestamp": "July 30, 2011 12:59 pm", "Headline": "යුධ අපරාධ චෝදනා ගැන සැලකිල්ලෙන් සොයා බැලිය යුතුයි", "News Content": "යුධ අපරාධ චෝදනා සම්බන්ධව ශ්‍රී ලංකාව වඩාත් සැලකිලිමත්ව විමසා බැලිය යුතු බව ඉන්දියාවේ විදේශ කටයුතු පිළිබඳ ලේකම් නිරූපමා රාඕ මහත්මිය පවසයි. රාඕ මහත්මිය විදේශ කටයුතු පිළිබඳ ලේකම් ධුරයෙහි කටයුතු කරන අවසන් දිනය වන අද(30) දිනයේ ඉන්දීය මාධ්‍ය වෙත අදහස් දක්වමින් ඇය මේ බව සඳහන් කර ඇත. ඇය එක්සත් ජනපදයෙහි ඉන්දීය තානාපතිවරිය ලෙස වැඩ බාරගැනීමට නියමිත බව ද ඉන්දීය මාධ්‍ය වාර්තා උපුටා දක්වයි. ශ්‍රී ලංකාවේ සිදුවූ බව කියන යුද අපරාධ පිළිබඳ දර්ශන ඇතුළත් ආන්දෝලනාත්මක චැනල් ෆෝ වීඩියෝව පිළිබඳව කරුණු දක්වමින් ඒ පිළිබඳව ශ්‍රී ලංකාව විමසා බැලීමක් සිදුකළ යුතු බව රාඕ මහත්මිය ප්‍රකාශ කර තිබේ. අදාළ සිදුවීම් කිසිසේත්ම සාධාරණීකරණය කළ නොහැකි බවත්, නමුත් එම කාල සීමාව යුද කලාපයක් පැවති අවධියක් බවත් ඇයත් එහිදී වැඩිදුරටත් පැවසූ බව මාධ්‍ය වාර්තා පෙන්වාදෙයි. තුන්වන පාර්ශවයක මැදිහත්වීම පිළිබඳ තීරණයන්හිදී ඒ සඳහා බලහත්කාරයෙන් සම්බන්ධවීමෙන් ඉන්දියාව වැළකී සිටීමට කටයුතු කරන බව ද එම මහත්මිය අවධාරණය කර ඇත. එමෙන්ම අසල්වැසි රාජ්‍යයන් අතරෙහිම මෙම කරුණු සම්බන්ධව අවධානයට ලක්විය යුතු බව නිරූපමා රාඕ මහත්විය වැඩිදුරටත් පෙන්වා දී තිබේ. මේ අතර නිරූපමා රාඕ මහත්මිය ඊයේ(29) රාත්‍රියේ තෙදින නිල සංචාරයක් සඳහා ශ්‍රී ලංකාවට පැමිණ තිබේ. අද(30) පෙරවරුවේ ඇය ජනාධිපති මහින්ද රාජපක්ෂ මහතා හමුව ඇති බව ද ජනාධිපති මාධ්‍ය ඒකකය සඳහන් කරයි. ඡායා -සුදත් සිල්වා(ජනාධිපති මාධ්‍ය ඒකකය)", "URL": "https://sinhala.adaderana.lk/news.php?nid=17740", "Category": null, "Parent URL": null}