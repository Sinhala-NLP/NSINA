{"Source": "Adaderana", "Timestamp": "May 20, 2019 05:04 pm", "Headline": "රන්මැණිකා අතුරුදහන්", "News Content": "මිරිස්ස ධීවර වරායෙන් පිටත්වූ රන්මැණිකා නම් බහුදින ධීවර යාත්‍රාවේ සිටි ධීවරයින් 5 දෙනා පිළිබඳ මෙතෙක් කිසිදු තොරතුරක් වාර්තාවී නොමැති බව එම ධීවරයින්ගේ ඥාතීන් පවසයි. ඥාතීන් ඉල්ලා සිටින්නේ රජය මැදිහත් වී මෙම ධීවරයින් නැවත සිය රටට ගෙන්වාගැනීමට කටයුතු කර දෙන ලෙසයි. පසුගිය මාර්තු 26 වැනිදා මාතර මිරිස්ස ධීවර වරායෙන් ධීවර කටයුතු සඳහා පිටත් වූ රන්මැණිකා නම් බහුධින ධීවර යාත්‍රාවේ අමිල සම්පත්, පැතුම් උෂේන්, මාලන් ප්‍රියංකර, අමිල තුෂාන්, සමිත කුමාර නම් ධීවරයින් 5 දෙනෙකු ගමන් කර ඇත. ගංදොර සහ මිරිස්ස ප්‍රදේශයන්හි පදිංචිකරුවන් ගමන්ගත් රන්මැණිකා බහුධින යාත්‍රාව 2019 මැයි 06 වැනිදා පාකිස්ථාන නාවික හමුදාව භාරයට පත්ව කරච්චි නුවර වෙත රැගෙන යන බව ඒ අසලින් ගමන් කළ තවත් යාත්‍රාවකට දන්වා ඇති බව වාර්තා වන්නේය. එදින සිට මොවුන් සම්බන්ධයෙන් කිසිදු තොරතුරුක් නොමැති බවත් අතුරුදන්වූ ධීවරයින්ගේ ඥාතීන් මොවුන් නැවත ලංකාවට රැගෙනවිත් එන ලෙස මෙරට නාවික හමුදාවට, වැලිගම පොලීසියට හා ධීවර අමාත්‍යංශයටද පැමිණිලි කර තිබේ. අතුරුදන් ධීවර පිරිසගේ ඥාතීන් ඉල්ලා සිටින්නේ රජය මැදිහත්වී හෝ මොවුන් නැවත ගෙන්වා දෙන ලෙසයි.", "URL": "https://sinhala.adaderana.lk/news.php?nid=110312", "Category": null, "Parent URL": null}