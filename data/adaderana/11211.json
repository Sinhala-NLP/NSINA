{"Source": "Adaderana", "Timestamp": "October 1, 2010 08:17 am", "Headline": "ළමා දින උත්සවය අනුරපුර ස්වර්ණපාලියේදී ", "News Content": "මෙවර ලෝක ළමා දින ජාතික උත්සවය අනුරාධපුර ස්වර්ණපාලී බාලිකා විද්‍යාලයේ දී ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වේ. \"ළමා ලොවම එළිය වෙන්න - හැම දෑතෙම සවිය දෙන්න\"යන තේමාව යටතේ මෙවර ලෝක ළමා දිනය සැමරෙයි. එහිදී ළමා සංවර්ධන අරමුදලේ පළමු කොඩිය ජනාධිපතිවරයාට පැළඳවීම, ළමා දින මුද්දරය නිකුත් කිරීම සහ සමරු කලාපය පිළිගැන්වීම සිදුකෙරෙන බව ළමා සංවර්ධන හා කාන්තා කටයුතු අමාත්‍ය තිස්ස කරලියද්ද මහතා පවසයි. ලෝක ළමා දිනයට සමගාමීව අද, හෙට සහ අනිද්දා යන ‍තෙදින පුරා වැඩසටහන් රැසක් ස්වර්ණපාලී බාලිකා විද්‍යාල පරිශ්‍රයේ දී සංවිධානය කර තිබේ. දරුවන්ගේ වගකීම් පැහැර හරින දෙමව්පියන්ට එරෙහිව නව නීති රීති ගෙන එන බව ද අද දෙරණ සමග පැවති සාකච්ඡාවකදී අමාත්‍ය තිස්ස කරලියද්ද මහතා ප්‍රකාශ කළේය. ප්‍රාදේශීය ලේකම් කොට්ඨාශ මට්ටමින් ‍දිවා සුරැකුම් මධ්‍යස්ථානයක් බැගින් පිහිටුවීමේ වැඩපිළිවෙළක් ක්‍රියාත්මක කරන බව ද අමාත්‍ය තිස්ස කරලියද්ද මහතා සඳහන් කළේය.", "URL": "https://sinhala.adaderana.lk/news.php?nid=11211", "Category": null, "Parent URL": null}