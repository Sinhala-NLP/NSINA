{"Source": "Adaderana", "Timestamp": "July 27, 2019 02:16 pm", "Headline": "පරිසර ආරක්ෂණයටත් එන්ටර්ප්‍රයිස් ණය ආධාර", "News Content": "වාණිජ අරමුණු වෙනුවෙන් ම ව්‍යවසායකයින් බිහිකිරීමෙන් එපිටට ගොස් පරිසර ආරක්ෂණයට අවශ්‍ය ව්‍යවසායකයින් බිහිකිරීමට ද එන්ටර්ප්‍රයිස් ශ්‍රි ලංකා වැඩසටහනේ අවධානය යොමු වී ඇත. ඒ යටතේ ක්‍රියාත්මක වන ප්‍රධානතම ණය යෝජනා ක්‍රමය වන්නේ \"හරිත ණය\" යෝජනා ක්‍රමයයි. කාණ්ඩ දෙකක් යටතේ ක්‍රියාත්මක කරන මෙම ණය යෝජනා ක්‍රමය සඳහා දිරාපත් වන අමුද්‍රව්‍ය යොදා ගනිමින් භාණ්ඩ නිෂ්පාදනය කරන්නන් හා කාබනික පොහොර නිපදවන්නන් හඳුනා ගෙන ඇත. මේ යටතේ ඉතා අඩු පොලියකට රුපියල් මිලියනයක් දක්වා ණය ලබා ගැනීමට හැකියාව පවති. දෙවන කාණ්ඩය යටතේ උපරිම කාමර 5කට යටත්ව පරිසරය ආරක්ෂා වන අයුරින් සංචාරක කර්මාන්තයේ යෙදෙන ව්‍යවසායකයින්ට 6%ක පොලියකට රුපියල් මිලියන 5 දක්වා ණය මුදල් ලබා ගැනීමට පුළුවන. හරිත ණය ‍යෝජනා ක්‍රමය යටතේ ලබා ගන්නා ණය මුදල ආපසු පියවීම සඳහා වසරක සහන කාලයක් සමඟ වසර 10 ක කාලයක් ලබා දී ඇත.", "URL": "https://sinhala.adaderana.lk/news.php?nid=115136", "Category": null, "Parent URL": null}