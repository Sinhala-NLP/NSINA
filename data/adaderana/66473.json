{"Source": "Adaderana", "Timestamp": "November 27, 2016 07:38 pm", "Headline": " තුන්කොන් සටනේ කිරුළ ශ්‍රී ලංකාවටයි", "News Content": "සිම්බාබ්වේහී පැවැති තුන්කොන් ක්‍රිකට් තරගාවලියේ ශූරතාව ශ්‍රී ලංකා කණ්ඩායම විසින් හිමිකර ගනු ලැබීය.ශ්‍රී ලංකාව, සිම්බාබ්වේ සහ බටහිර ඉන්දීය කොදෙව් කණ්ඩායම් අතර පැවැති මෙම තුන්කොන් ක්‍රිකට් තරගාවලියේ අවසන් මහා තරගය ඊයේ(27) ශ්‍රී ලංකාව සහ සිම්බාබ්වේ කණ්ඩායම් අතර බුලවායෝහිදී පැවැත් වුණි.තරගයේ කාසියේ වාසිය දිනූ සිම්බාබ්වේ කණ්ඩායම ප්‍රථමයෙන් පන්දුවට පහරදුන් අතර ඔවුන්ට පන්දුවාර 36යි පන්දු 03ක් අවසානයේ සියලු ක්‍රීඩකයින් දැවී ලබාගත හැකි වූයේ ලකුණු 160ක් පමණි.ශ්‍රී ලංකා කණ්ඩායම වෙනුවෙන් විශිෂ්ට පන්දු යැවීමක නිරත වූ අසේල ගුණරත්න සහ ජෙෆ්රි වැන්ඩර්සේ කඩුලු 03 බැගින් බිඳ හෙලූ අතර සචිත් පතිරණ කඩුලු 02ක් බිඳ හෙලීය.සිම්බාබ්වේ කණ්ඩායමේ වැඩිම ලකුණු ලාභියා වෙමින් ටී.කේ මසකන්ඩා ලකුණු 36ක් ලබා ගත් අතර සේන් විලියම්ස් ලකුණු 35ක් ලබා ගැනීමට සමත් වුණි.ජයග්‍රහහී ඉලක්ය හඹා ගිය ශ්‍රී ලංකා කණ්ඩායමේ මුල් කඩුලු 03 ලකුණු 42ක් තුළ දවා ගැනීමට සිම්බාබ්වේ පන්දු යවන්නන් සමත් වූ අතර ඉන් අනතුරුව පිටියට එක් වූ නායක උපුල් තරංග සහ කුසල් මෙන්ඩිස් ලකුණු 75ක සබඳතාවක් ගොඩනගමින් ශ්‍රී ලංකාව ජයග්‍රහී ඉලක්කය කරා රැගෙන ගියේය.ඒ අනුව ශ්‍රී ලංකා කණ්ඩායම පන්දුවාර 37 යි පන්දු 03ක් අවසානයේ කඩුලු 04ක් පමණක් බිදවැටී ලකුණූ 166 ක් ලබා ගනිමින් ජයග්‍රහණය වාර්තා කළේය.මෙහිදී කුසල් මෙන්ඩිස් සහ උපුල් තරංග ලකුණු 57 බැගින් ලබා ගත් අතර එය උපුල් තරංගගේ 30 වන අර්ධ ශතකයයි. තරගයේ වීරයා සහ තරගාවලියේ වීරයා සම්මානය ශ්‍රී ලංකා කණ්ඩායමේ කුසල් මෙන්ඩිස් විසින් හිමිකර ගනු ලැබීය.", "URL": "https://sinhala.adaderana.lk/news.php?nid=66473", "Category": null, "Parent URL": null}