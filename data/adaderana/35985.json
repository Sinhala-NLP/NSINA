{"Source": "Adaderana", "Timestamp": "July 21, 2013 09:36 pm", "Headline": "  ක්වේට් හාම්පුතා ලාංකික කතට ඉදිකටු ගිල්ලවයි - ඒජන්සිකරුවා මාධ්‍යයට කියන්නත් එපා කියලා", "News Content": "(සිද්ධියට මුහුණ පෑ කේ.එම්. රේණුකා බණ්ඩාර දෙදරු මව හා ආමාශයේ ඇති ඉදිකටුව) - ඡායා රූ - ජූඩ් සමන්ත ගෘහ සේවිකාවක් ලෙස ක්වේට් රටට ගිය කාන්තාවකට එරට ගෙහිමියා විසින් ඉදිකටු ගිල්ලවා මෙරටට එවීමේ පුවතක් නිකවැරටියෙන් වාර්තා වේ. මෙසේ තම හාම්පුතාගේ බල කිරීම මත ඉදි කටු ගිල ඇතේ නිකවැරටිය, හල්මිල්ලවැව පදිංචි කේ.එම්.රේණුකා බණ්ඩාර මැණිකේ (40) නම්වු දෙදරු මවක් බව අද දෙරණ වාර්තාකරු පවසයි. ආණමඩුවේ, තම්මැන්නාගම පදිංචිව සිට ඇති බණ්ඩාර මැණිකේ මහත්මිය විවාහයෙන් පසුව නිකවැරටියේ හල්මිල්ලෑව ප්‍රදේශයේ පදිංචියට ගොස් ඇත. තමන් පදිංචි නිවස රුපියල් ලක්ෂ 03 කට උකස් කර බණ්ඩාර මැණිකාගේ ස්වාමි පුරුෂයා විදෙස් ගත වී ඇත්තේ මෙරට ස්ථීර ආදායම් මාර්ගයක් ඔවුන්ට නොමැති නිසාවෙනි. නමුත් මාස 05 කින් නැවතත් මෙරටට පැමිණ ඇති ඔහු තම බිරිඳ හැර ගොස් ඇත. එතැන් සිට දරු දෙදෙනා සමග නිවසේ තනිවී ඇති ඇයද විදෙස් ගතවී ඇත්තේ ගෙයි උකසින් බේරා ගැනීමටය. ඒ අනුව කුරුණෑගල ප්‍රදේශයේ ඒජන්සිකරුවෙකු මගින් පසුගිය ජනවාරි මස 11 වැනි දින ඇය විදේශ ගතවී තිබේ. ක්වේට් රටේ ජහරා නගරයේ හාම්පුතෙකුගේ නිවසේ සේවය කිරීමට ඇයට ලැබුණි. එම නිවසේ තවත් ගෘහ සේවිකාවන් දෙදෙනෙකු සේවය කරමින් සිට ඇත. නිවස පිරිසිදු කරන්නියක ලෙස රැකියාව ලබා දෙන බව විදේශ රැකියා නියෝජිත ආයතනය පැවසුවත්, ඇයටද සිදුවී ඇත්තේ නිවසේ ඉවුම් පිහුම් කටයුතු කරන්නටය. එම දෙදරු මව මුහුණ දුන් අත්දැකීම අප වාර්තාකරුට මෙසේ පවසා තිබේ. “මට උයන්න දන්නේ නෑ කිවුවා. ඒ ගමන ගෙදර අයිතිකාර මනුස්සයා මට ගැහුවා. ඊට පස්සේ වතුර වගයක් බොන්න දුන්නා.මම දන්නේ නෑ ඒ වතුර වල ඉදිකටු තිබිලා තියනවා. මට ඊට පස්සේ තමයි අසනීප වෙන්න පටන් ගත්තේ. මම මේ ගැන ක්වේටවල තියෙන ලංකාවේ තානාපති කාර්යාලයටත් කිවුවා. ඒකේ කම්කරු අංශයේ වැඩ කරන මහත්තයෙක් ඇවිත් මාව බලලා කිවුවා ලංකාවෙන් එන අය ඔහොම තමයි බොරු කරනවා.ඒ නිසා කට වහගෙන ඉන්න කියලා. ජනවාරි මාසයේ 15 වැනිදා මගේ දුව කුරුණෑගල තියන මාව රට ඇරපු ඒජන්සියට කතා කරලා තියෙනවා. ඊට පස්සේ මට තවත් කරදර වෙන්න පටන් ගත්තා. මම ආපහු යන්න ඕනේ කියලා එක දිගටම කියපු නිසා මාව පසුගිය මැයි මාසේ 05 වැනිදා ලංකාවට එව්වා. ඇය තම දුක්ගැනවිල්ල එසේ පවසා තිබේ. මෙරටට පැමිණ ඇති බණ්ඩාර මැණිකේ මහත්මිය පසුව කුරුණෑගල ප්‍රදේශයේ වෛද්‍යවරයෙකු හමුවී පරීක්ෂාවක් කරගෙන ඇත. එහිදී එම වෛද්‍යවරයා පවසා ඇත්තේ ඇයට කිසිදු රෝගී තත්ත්වයක් නොමැති බවයි. පසුව කුලියාපිටිය මුලික රෝහලට ඇතුළත් වී කරන ලද පරීක්ෂාවකදී ඇයගේ සිරුරේ ආමාශයේ ඉදිකටු ඇති බවට හෙළිවී ඇත. ඉන් ඉදිකටු දෙකක් මේ වන විට මුත්‍රා මාර්ගයෙන් සහ ගුද මාර්ගයෙන් පිටතට ගෙන ඇතත් තවත් එක් ඉදිකටුවක් සිරුර තුළ තිබෙන බවත්,එය ඉවත් කිරීමට හැකියාවක් නොමැති බවත් වෛද්‍යවරුන් පවසා ඇති බව අප වාර්තාකරු පවසයි. දැනට ඇයට කිසිදු ආහාරයක් ගැනීමේ හැකියාවක් නැත.දියර වර්ග පමණක් ආහාරයට ගන්නා ඇයට හෙට දිනය ගැන ඇත්තේ අවිනිශ්චිත තත්ත්වයකි. තමන් පත්ව ඇති තත්ත්වය සම්බන්ධයෙන් කිසිදු මාධ්‍යයකට හෙළි නොකරන ලෙසද විදේශ රැකියා ආයතනය ඇයට පවසා ඇති බව අප වාර්තාකරු පවසයි. ඒ අනුව තමන්ට සිදුවී ඇති අසාධාරණයට කිසියම් සහනයක් ලබා දෙන ලෙස බණ්ඩාර මැණිකේ මහත්මිය බලධාරීන්ගෙන් ඉල්ලීමක්ද කරන හෙතෙම කියයි.", "URL": "https://sinhala.adaderana.lk/news.php?nid=35985", "Category": null, "Parent URL": null}