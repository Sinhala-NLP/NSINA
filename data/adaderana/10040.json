{"Source": "Adaderana", "Timestamp": "August 5, 2010 11:19 am", "Headline": "ශ්‍රී ලංකාවේ සේවිකාවන් 350 ක් සවුදියේ කඳවුරු වල ", "News Content": "ශ්‍රී ලාංකීය ගෘහ සේවිකාවන් 350 දෙනෙකු පමණ සවුදි අරාබියානු රැඳවුම් කඳවුරු වල ‍රැඳී සිටින බව වාර්තා වේ. සවුදි පොලීසිය මගින් සිදුකරන පරීක්ෂණ කටයුතු අවසන්ව නැවත සිය රටට පැමිණීම සඳහා අවසරය ලැබෙන තුරු මෙසේ රැඳවුම් කඳවුරු වල රැඳී සිටීමට ඔවුන්ට සිදුව ඇත. මෙම ගෘහ සේවිකාවන් අතරින් බොහෝ දෙනෙකු ඔවුන් සේවය කළ නිවසෙහි ස්වාමියාගේ ශාරීරික පීඩා වලට හා ලිංගික අතවර වලට ලක්ව එම නිවෙස් වලින් පැනවිත් ඇති බව රියාද්හි ඔලායා ආරක්ෂක කඳවුරෙහි නිලධාරියෙකු බීබීසී සන්දේශය වෙත සඳහන් කර ඇත. මෙම කාන්තාවන් අතරන් ඇතැම් අය විවිධ ශාරීරික හිරිහැර වලට ලක්වෙමින් ආහාර පවා නොලැබ සිරවුණු ජීවිතයක් ගත කර ඇත. ඔවුන්ට වසර ගණනාවකින් ලැබිය යුතු වැටුප් පවා හිමිවී නැත. ඇතැම් කාන්තාවන් ලිංගික අතවරයන්ට ලක්ව ගර්භණී තත්ත්වයේ සිටින බව ද සඳහන්ය. එමෙන්ම මෙම රැඳවුම් කඳවුරු වල රැකවරණයේ නියුතු ඇතැම් පොලිස් නිලධාරීන් අල්ලස් ලබාගෙන මෙම කාන්තාවන් ස්වාමිවරුන් වෙත ලබාදෙන බවට ද මෙම නිලධාරියා චෝදනා කරයි. මෙම කඳවුරු වල ශ්‍රී ලාංකිකයන් මෙන්ම පිලිපීන, ඉන්දුනීසියා, ඉන්දියා, කෙන්යා හා බංග්ලාදේශ ජාතිකයන් ද ආහාර ද්‍රව්‍යය, ඇඳුම් පැළඳුම් හා සනීපාරක්ෂක පහසුකම් පවා නොමැතිව ඉතා පීඩාකාරී දිවියක් ගත කරන බව ද වාර්තා වේ.", "URL": "https://sinhala.adaderana.lk/news.php?nid=10040", "Category": null, "Parent URL": null}