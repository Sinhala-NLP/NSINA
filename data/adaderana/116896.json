{"Source": "Adaderana", "Timestamp": "August 19, 2019 11:43 am", "Headline": "සහරාන්ලා වැඩ කළේ මෛත්‍රී පාලනයකට-විමල්", "News Content": "අප්‍රේල් 21 පාස්කු ඉරුදින ප්‍රහාරය අමෙරිකානු න්‍යාය පත්‍රයකට අනුව සිදුවුවක් බව පාර්ලිමේන්තු මන්ත්‍රී විමල් වීරවංශ මහතා ප්‍රකාශ කරයි. හෝකන්දර ප්‍රදේශයේ පැවති උත්සවයකට එක්වෙමින් මන්ත්‍රීවරයා මේ අදහස් පළ කළේය. මරාගෙන මැරෙන්න සහාරාන් ප්‍රමුඛව බිහිවු ත්‍රස්තවාදී කණ්ඩායම එක් වරම බිහි වීමට හේතු වුයේ කුමක්දැයි යන්න ප්‍රශ්නයක් බවත් ඔවුන්ට ඒ වන විටත් කිසිදු ඉල්ලීමක් නොතිබු බවත් ඒ මහතා ප්‍රකාශ කර සිටියි. ප්‍රහාරයෙන් පසු අයි එස් සංවිධානය විසින් ප්‍රහාරයේ වගකීම බාර ගත් නමුත් එම සංවිධානයවත් ප්‍රහාරයේ අරමුණ කුමක්දැයි ප්‍රකාශ නොකළ බවත් විමල් වීරවංශ මහතා කියා සිටියි. සහරාන් ප්‍රමුඛ ත්‍රස්ථවාදීන් 2015 ජනවාරි 8 වනදා වැඩ කළේ මෛත්‍රී පාලනයකට බවට ඔහු පවසයි. සයින්දමරුදු ජනතාව පාර්ලිමේන්තු තේරීම් කාරක සභාවට පැමිණ සහරාන් සහයෝගය ලබා දුන්නේ එක්සත් ජාතික පක්ෂය බලයට පත් කිරීමට බව සාක්ෂි දෙමින් කියා සිටින බව ද විමල් වීරවංශ මහතා අනාවරණය කළේය. 2017 දී බෝම්බ නිෂ්පාදනය කිරීමට අවශ්‍ය දේවල් මෙරටට රැගෙන එන විටත් ඔවුන් අත්අඩංගුවට ගැනීමට වත්මන් රජය යටතේ පොලීසිය පියවර නොගත් බවත් ඒ අනුව දේශපාලන බලයෙන් සහරාන් නිර්මාණය කර හදිසි තත්ත්වය ගොඩ නැගීමට වත්මන් ආණ්ඩුව ක්‍රියා කළ බවත් ඒ මහතා පෙන්වා දෙයි. සහරාන් පිටුපස ඇත්තේ බටහිර දේශපාලනය බවත් ලංකාවේ පිහිටීම අතින් ඇති සුවිශේෂි වැදගත්කම හේතුවෙන් අද මේ රට රනිල් වික්‍රමසිංහ නම් බටහිරට ගැති රූකඩ පාලකයාව බලයට ගෙනවිත් ඔහු මඟින් රට අත්පත් කර ගැනීමේ ක්‍රියාන්විතයක් සිදු වන බව වැඩිදුරටත් අදහස් දක්වමින් විමල් වීරවංශ මහතා ප්‍රකාශ කළේය. අමෙරිකාවට මෙරට ඉඩම් අත්පත් කර දීම උදෙසා විශේෂ ඉඩම් විධිවිධාන පනත ගෙනා බවටද ඒ මහතා චෝදනා කර සිටියි.", "URL": "https://sinhala.adaderana.lk/news.php?nid=116896", "Category": null, "Parent URL": null}