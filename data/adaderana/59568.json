{"Source": "Adaderana", "Timestamp": "April 27, 2016 01:47 pm", "Headline": " තක්කඩීන් වෙනුවෙන් පෙනී සිටින මාධ්‍ය ගැන කනගාටුයි", "News Content": "රටේ ස්වෛරීත්වයට හානි වන කිසිදු යෝජනාවකට ඉඩ නොතබන බවත්, වගකිව යුතු ආණ්ඩුවක් ලෙස රට බෙදීමට කිසිදු ඉඩක් නොදෙන බවත්, ජනාධිපති මෛත්‍රීපාල සිරිසේන මහතා පවසයි.ඕනෑම පුද්ගලයෙකුට ඕනෑම යෝජනාවක් ගෙනඒමට හැකි බවත්, මේ ආකාරයට යෝජනා ගෙන එන්නේ අද ඊයේ සිට නොවන බවත්, ජනාධිපතිවරයා පෙන්වාදෙයි.පාර්ලිමේන්තුවේදී පවා පනත් හතළිස් ගණනක් සම්මත වී ඇති බවද ඒ කිසිදු පනතක් මේවන විටත් ක්‍රියාත්මක වී නැති බවද ජනාධිපති මෛත්‍රිපාල සිරිසේන මහතා කියා සිටියේ අද (27) පෙරවරුවේ මාධ්‍ය ආයතන ප්‍රධානීන්, ප්‍රවෘත්ති අධ්‍යක්ෂවරුන් හා ප්‍රවෘත්ති කර්තෘවරුන් හමුවූ අවස්ථාවේදීය.ඒ පසුගියදා උතුරු පළාත් සභාවේදී සම්මත කරගෙන ඇති යෝජනාව පිළිබඳව මාධ්‍යවේදියෙකු නැගු ප්‍රශ්නයකට පිළිතුරු වශයෙනි.එහිදී ජනාධිපතිවරයා පෙන්වාදුන්නේ කවර යෝජනා ගෙනඑනු ලැබුවද රට බෙදන යෝජනාවකට ඉඩක් නොලැබෙන බවයි.එම නිසා එවැනි ආකාරයට පනත් සම්මත කර ගත් පමණින් කලබල විය යුතු නැතැයිද ජනාධිපතිවරයා අවධාරණය කළේය.මැතිවරණයක් ළංවද්දී මේ ආකාරයේ දෑ සිදුවන බවත්, ජයලලිතා පවා මැතිවරණ කාලයට මේ ආකාරයට හැසිරෙමින් ඉන් වාසි ලබා ගැනීමට පෙළඹෙන බවත්, ඔහු පෙන්වාදුන්නේය.මේ අතර වැට් බදු සංශෝධනය ගැන ඇසූ ප්‍රශ්නයකට ජනාධිපතිවරයා කියා සිටියේ පොදු ජනතාවට බලපාන ආකාරයට කිසිදු අයුරකින් වැට් බදු වැඩිවීමක් සිදුකර නැති බවයි.ව්‍යාපාරික ක්ෂේත්‍රයට බලපාන ආකාරයට වැට් බදු වැඩිවීමක් කර ඇති බව පැවසූ ජනාධිපතිවරයා ඉන් සාමාන්‍ය ජනතාවට බලපෑමක් ඇති නොවන බැවින් ඒ ගැන බියක් ඇති කර ගත යුතු නැතැයි පෙන්වාදුන්නේය.මේ අතර ඇතැමුන් මේ ආණ්ඩුව පෙරළා දමා කුමන්ත්‍රණකාරි ලෙස බලය ගැනීමට සුදානම් වන බවත්, එවැනි කිසිදු ආකාරයේ කුමන්ත්‍රණයකට තමන් ඉඩ නොදෙන බවත්, ජනාධිපතිවරයා අවධාරණය කළේය.ඔහු පැවසුවේ තමන් හා අගමැතිවරයා මේ රට ඉදිරියට ගෙන යන බවත්, කිසිවෙකුට රට ඉදිරියට ගෙන යන ගමන කඩාකප්පල් කිරීමට ඉඩනොදෙන බවත්ය.ආණ්ඩුවක් පිහිටුවීමට පාර්ලිමේන්තුවේ ආසන 113ක් ගැනීමට නොහැකි පිරිසට හැකි නම් මන්ත්‍රී ආසන 50ක් පෙන්නැයි අභියෝග කරන බවද කියා සිටි ඒ මහතා තමන් දැඩි ලෙස කනගාටුවට පත්වන කරුණක් ඇතැයිද කියා සිටියේය.පැවැති දූෂණ පාලන තන්ත්‍රයෙන් රට බේරාගත් පසු මෙරට ඉදිරියට ගෙනයාමට නව රජය ගනු ලැබූ හා ගන්නා ක්‍රියාමාර්ග ගැන ජනතාව දැනුවත් නොකර ඇතැම් මාධ්‍ය ආයතන තක්කඩීන් කිහිප දෙනෙකු වෙනුවෙන් පෙනී සිටින්නේ යැයිද ඒ ගැන දැඩි කනගාටුවක් ඇතැයිද ඒ මහතා පෙන්වාදුන්නේය.මාධ්‍ය සැමවිටම සමබරව වාර්තා කළ යුතුව තිබියදී තක්කඩීන් කිහිප දෙනෙකුගේ අවශ්‍යතාවය වෙනුවෙන් පෙනී සිටිමින් කටයුතු කිරීම ගැන කනගාටුවන බවත්, මේවන විට පසුගිය රජයේ ප්‍රබල ඇමතිවරයෙක් මැයි දිනය වෙනුවෙන් සෙනඟ ගෙන්වීමට මුදල් බෙදමින් සිටින බවත්, මේ ආකාරයට බෙදන්න මුදල් කොහෙන්දැයි සෙවීමට සිදුවන බවත්, ඒ මහතා පැවසීය.අවුරුදු 48ක් තිස්සේ යූඑන්පිය සමග සම්බන්ධයක් නොතිබූ තමන්ට එම පක්ෂය සමග එක්ව ජනාධිපතිවරණය වෙනුවෙන් එළියට බසින්න සිදුවුයේ පැවති තක්කඩි පාලනය නිසා යැයිද එම පාලනය ගැන පසුගිය කැබිනට් මණ්ඩලයේ සිටි අය පවා නොසතුටින් සිටි බවද හෙතෙම කීවේය.කෑම මේසයේදී පවුලේ අයගේ තීන්දු තීරණ පමණක් පළමුව කතා කරන බවත්, පවුලේ පස්දෙනාගේ තීන්දු තීරණ ගන්නා ස්ථානයක් බවට එය පත්වූ බවත්, පැවසූ ජනාධිපතිවරයා මහින්ද රාජපක්ෂ මහතා ජනාධිපතිවරණයට සුදානම් වූයේ වසරකට පමණ පෙරාතුව බවත්, තමන් ඒ සඳහා තිබුණේ දින 42ක් බවත්, කියා සිටියේය.එසේම තවමත් කිසිවෙකුත් නොඅසන්නේ හිටපු ජනපතිගෙන් තවත් වසර 2ක් තිබියදී ඇයි ජනාධිපතිවරණයකට ගියේ යන ප්‍රශ්නය බවත්, රාජපක්ෂ මහතා ජනාධිපතිවරණයට ගියේ ජිනීවා මානව හිමිකම් යෝජනාව පරදින බව හා රට ආර්ථික වශයෙන් කඩා වැටෙන බව දැන ඊට මුහුණදීමට නොහැකි නිසා බවත්, පෙන්වාදුන්නේය.මේ අතර ශ්‍රීලනිප මැයි රැළියට නොයා කිරුළපන රැළියට යන අය සම්බන්ධයෙන් ගනු ලබන ක්‍රියාමාර්ග කුමක්දැයි මාධ්‍යවේදියෙකු ජනාධිපතිවරයාගෙන් විමසා සිටි අවස්ථාවේ ඒ මහතා කියා සිටියේ තමන් පක්ෂයේ නායකයා වුවද ඒ ගැන තීන්දු තීරණ ගන්නේ මධ්‍යම කාරක සභාව හා විධායක සභාව විසින් බවයි.", "URL": "https://sinhala.adaderana.lk/news.php?nid=59568", "Category": null, "Parent URL": null}