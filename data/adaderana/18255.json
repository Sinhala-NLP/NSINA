{"Source": "Adaderana", "Timestamp": "August 23, 2011 11:22 am", "Headline": "ජීවන වියදම ඉහළ නගිද්දී ආණ්ඩුව හෙලිකොප්ටර් ගෙන්වනවා", "News Content": "ජනතාවගේ ජීවන වියදම අහස උසට නගිද්දී ආණ්ඩුව හෙලිකොප්ටර් 14 ක් ණයට ගෙන්වීමට සූදානම්වන බව එක්සත් ජාතික පක්ෂයේ මහ ලේකම් තිස්ස අත්තනායක මහතා පවසයි. එම්.අයි 171 වර්ගයේ හෙලිකොප්ටර් 14 ක් රුසියාවේ රෝස් බොන්ඩ් එක්ස්පෝට් සමාගමෙන් ආනයනය කිරීම සඳහා ඇණවුම් කිරීම පිළිබඳ අද(23)පැවති මාධ්‍ය හමුවකට එක්වෙමින් අත්තනායක මහතා මේ බව කියා සිටියේය. යුද්ධය නිමාවී වසර දෙකක් ගතවී තිබුණත් ආරක්ෂක වියදම් අඩු කර ජනතාවට සහන ලබාදෙන්නට ආණ්ඩුව මෙතෙක් කටයුතු කර නැතැයි හෙතෙම චෝදනා කළේය. ගුවන් හමුදාපතිවරයා පවසා තිබුණේ හදිසි බඩු භාණ්ඩ ප්‍රවාහනයට,දේශ සීමා ආරක්ෂාවට හා ප්‍රභූන් ගෙනයාමට මෙම හෙලිකොප්ටර් යානා යොදා ගන්නා බව වුවත්,මෙම හෙලිකොප්ටර් යානා ගෙන්වන්නේ ණයට බැවින් එකී ණය ගෙවීමට සිදුවන්නේද මේ රටේ ජනතාවට බව මහ ලේකම්වරයා අවධාරණය කළේය. පසුගිය සතියේ ගෑස් මිල වැඩි කළ ආණ්ඩුව මේවන විට අල,ලූනු ආදිය ගෙන්වීමේ ආනයනික බදු වැඩි කර ඇතැයි පෙන්වාදුන් අත්තනායක මහතා ඉදිරියේදී තවත් බඩු මිල වැඩිවීමේ අවදානමක් පවතින බව සඳහන් කළේය. පළාත් පාලන ආයතන 23 ක් සඳහා තරග කරන එළඹෙන පළාත් පාලන මැතිවරණයේදී එකී සියලුම පළාත් පාලන ආයතන වලට නාම‍ යෝජනා දෙන්නට පක්ෂය තීරණය කර ඇති බවත්,කොළඹ මහ නගර සභාවට නාම යෝජනා දීම සිදුවන්නේ 25 වන දින බවත් අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18255", "Category": null, "Parent URL": null}