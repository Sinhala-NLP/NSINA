{"Source": "Adaderana", "Timestamp": "September 28, 2010 02:41 pm", "Headline": "ලියා පදිංචි නැති ඖෂධ සමාගම් වලට නීතිය හරස් වෙන ලකුණු", "News Content": "විවෘත වෙළඳපොළේ ඖෂධීය නාමයෙන් භාවිතා කරන ඇතැම් නිෂ්පාදන විධිමත් පරිදි ලියාපදිංචි නොකිරීම නිසා ඒවා අපනයන කරන සමාගම්වලට එරෙහිව නීත්‍යානුකූල පියවර ගැනීමට සෞඛ්‍ය අමාත්‍යාංශය පියවර ගෙන තිබේ. දැනට විවෘත වෙළඳපොළේ ඖෂධීය නාමයෙන් භාවිතා කරන ඇතැම් නිෂ්පාදන මෙතෙක් ජාතික ‍ඖෂධ හා විලවුන් උපකරණ අධිකා‍රියේ ලියාපදිංචි කර නොමැති බවට තහවුරු වී ඇති බව එම අමාත්‍යාංශය පෙන්වාදෙයි. කිසියම් රෝගයක් සඳහා ඖෂධයක් අලෙවි කරන්නේ නම් ඊට ජාතික ‍ඖෂධ අධිකාරියේ අනුමැතිය ලබාගත යුතු බව සෞඛ්‍ය අමාත්‍යාංශය අවධාරණය කර සිටියි. ඖෂධීය නාමය යොදාගනිමින් අලෙවි කරන මෙවැනි නිෂ්පාදන රැසක් ඒවායේ ගුණාත්මක භාවය සොයාබැලීම සඳහා ජාතික ඖෂධ අධිකාරිය විසින් නාවින්නේ ආයුර්වේද වෛද්‍ය පර්යේෂණ ආයතනයට යොමු කර ඇති බව ද අමාත්‍යාංශය කියා සිටියි.", "URL": "https://sinhala.adaderana.lk/news.php?nid=11157", "Category": null, "Parent URL": null}