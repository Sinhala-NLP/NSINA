{"Source": "Adaderana", "Timestamp": "June 14, 2017 05:57 pm", "Headline": "කෝන්ගහගේට ජනාධිපති මාධ්‍ය උපදේශක ධූරයක්", "News Content": "ජ්‍යෙෂ්ඨ නීතිඥ සරත් කෝන්ගහගේ මහතා ජනාධිපති මාධ්‍ය උපදේශක ධූරයට පත් කර තිබේ. ජනාධිපති මෛත්‍රීපාල සිරිසේන මහතා විසින් මෙම පත් කිරීම සිදුකර ඇති අතර ඊට අමතරව සරත් කෝන්ගහගේ මහතා ශ්‍රී ලංකා පදනම් ආයතනයේ සභාපතිවරයා ලෙසද පත් කර ඇති බව සඳහන් වෙයි. ඔහු මීට පෙර ජර්මනියේ සහ ස්විට්සර්ලන්තයේ තානාපතිවරයා ලෙස කටයුතු කර ඇති අතර දකුණු අප්‍රිකාවේ ශ්‍රී ලංකා මහ කොමසාරිස්වරයා ලෙසද කටයුතු කළේය. ජනමාධ්‍ය අමාත්‍යාංශයේ උපදේශකවරයෙකු ලෙසද කටයුතු කළ සරත් කෝන්ගහගේ මහතා ශ්‍රී ලංකා රූපවාහිනි සංස්ථාවේ සභාපතිධූරය, ලේක් හවුස් ආයතනයේ වැඩබලන සභාපති හා කතෘ මණ්ඩල අධ්‍යක්ෂධුරය මෙන්ම ශ්‍රී ලංකා ගුවන් විදුලි සංස්ථාවේ හා රූපවාහිනි සංස්ථාවේ ප්‍රධාන විධායකධුරයේද කටයුතු කර තිබේ.", "URL": "https://sinhala.adaderana.lk/news.php?nid=74222", "Category": null, "Parent URL": null}