{"Source": "Adaderana", "Timestamp": "October 2, 2012 09:43 am", "Headline": "හයෙන් පහකට දැනටමත් කැමතියි", "News Content": "විශ්ව විද්‍යාල ආචාර්යවරුන්ගේ සමිති සම්මේලනයේ මූලික ඉල්ලීම් හයෙන් පහක් සඳහා රජය මගින් දැනටමත් එකඟත්වය පළ කර ඇති බව උසස් අධ්‍යාපන අමාත්‍යාංශය පවසයි. දැනට ඉතිරිව ඇත්තේ වැටුප් වැඩිවීම පිළිබඳ ඉල්ලීම පමණක් වන බව විශේෂ ප‍්‍රවෘත්ති නිවේදනයක් නිකුත් කරමින් එම අමාත්‍යාංශය පෙන්වාදෙයි. ආචාර්යවරුන්ගේ මූලික ඉල්ලීම්වලට අදාළ විසඳුම් සහිත යෝජනාවලියට පසුගිය අගෝස්තු මස 29 වැනිදා කැබිනට් අනුමැතිය හිමි වු බව ද එම නිවේදනයේ දැක්වෙයි. අදාළ යෝජනා ක‍්‍රියාත්මකවීම පසුවිපරම් කිරීම සඳහා විශේෂ කමිටුවක් පත්කිරීමට පියවර ගෙන ඇති අතර ශ‍්‍රී ලංකාව දැනුමේ කේන්ද්‍රස්ථානයක් බවට පත්කිරීම සඳහා වු ජනාධිපති කොමිසම ඉදිරි සති කිහිපය තුළ පත් කිරීමට නියමිත බව ද උසස් අධ්‍යාපන අමාත්‍යාංශය පවසයි. එසේම විශ්ව විද්‍යාල ආචාර්ය වෘත්තියේ විශේෂිත බව සැලකිල්ලට ගෙන අධ්‍යයන කාර්යය මණ්ඩල විශේෂිත වු වෘත්තීය කණ්ඩායමක් ලෙස ස්ථාපිත කිරීමට අවශ්‍ය කටයුතු ද සැලසුම් කරමින් සිටින බව අදාළ නිවේදනයෙන් වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=27934", "Category": null, "Parent URL": null}