{"Source": "Adaderana", "Timestamp": "November 19, 2017 12:53 pm", "Headline": " ෂෙයික් අබ්දුල්ලා ජනපති හමුවෙයි", "News Content": "එක්සත් අරාබි එමිර් රාජ්‍යයේ විදේශ අමාත්‍ය ෂෙයික් අබ්දුල්ලා බින් සයිඩ් අල් නබියාන් මහතා ජනාධිපති මෛත්‍රීපාල සිරිසේන මහතා හමුවී තිබේ. ඊයේ පස්වරුවේ ජනාධිපති නිල නිවසේ දී මෙම හමුව සිදුවූ බව ජනාධිපති මාධ්‍ය අංශය සඳහන් කළේය. ශ්‍රී ලංකාව සහ එක්සත් අරාබි එමිර් රාජ්‍ය අතර පවතින සබඳතාවල සිදුවූ ශීඝ්‍ර වර්ධනය පිළිබඳව මෙහිදී ජනාධිපතිවරයා සිය ප්‍රසාදය පළ කර තිබේ. දෙරට අතර සබදතාවලට විශාල ශක්තියක් වන එරට වෙසෙන එක් ලක්ෂ 25,000ක් වන ශ්‍රී ලාංකික සේවක පිරිසගේ ශ්‍රමදායකත්වය සිය ආර්ථිකයට විශාල දායකත්වයක් බව එක්සත් අරාබි එමිර් රාජ්‍යයේ විදේශ අමාත්‍යවරයා මෙහිදී සඳහන් කර ඇත. දෙරටේ ආර්ථික සහයෝගීතාවය සහ ආයෝජන ඉහළ නංවා ගැනීම පිළිබඳව ද සංචාරක,හෝටල් කර්මාන්ත, මූල්‍යම ආයතන සහ ගුවන් සේවා ආදියට මෙරට ඇති පුළුල් ඉඩකඩ පිළිබඳව ද මෙම සාකච්ඡාවේ දී අවධානය යොමුවී තිබේ. ඩුබායිවලට නැගෙනහිරෙන් පිහිටි ශක්තිමත්ම මුල්‍ය කේන්ද්‍රය බවට කොළඹ නගරය පරිවර්තනය කිරීමට ශ්‍රී ලංකාව කටයුතු කරගෙන යන බවත්, එයට ප්‍රබල මූල්‍ය කේන්ද්‍රයක් වන ඩුබායි නගරයෙන් ලබාගත හැකි සහයෝගය පිළිබඳවත් මෙම සාකච්ඡාවේ දී අවධානය යොමුවූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=80178", "Category": null, "Parent URL": null}