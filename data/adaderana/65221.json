{"Source": "Adaderana", "Timestamp": "October 20, 2016 05:19 pm", "Headline": " සේනාධිපතිට රට යන්න අවසර", "News Content": "ඇවන්ගාඩ් සමාගමේ සභාපති නිශ්ශංක සේනාධිපති මහතාට වසරක කාලයක් සඳහා විදෙස්ගතවීමට කොළඹ මහේස්ත්‍රාත් අධිකරණය අවසර ලබාදී තිබේ.ඇවන්ගාඩ් සමාගම සම්බන්ධයෙන් පවරා තිබූ නඩු දෙකකට අදාළව සේනාධිපති මහතාගේ විදෙස් ගමන් කහනම් කිරීමට මීට පෙර කොළඹ මහේස්ත්‍රාත් අධිකරණය පියවර ගෙන තිබුණි.සේනාධිපති මහතා වෙනුවෙන් පෙනී සිටි නීතීඥවරුන් අධිකරණයට කියා සිටියේ තම සේවාදායකයාට ශල්‍යකර්මයක් සිදුකරගැනීම සඳහා වරින්වර විදෙස්ගත වීමට අවශ්‍ය බවයි.ඒ සඳහා දැනට පනවා ඇති විදෙස් ගමන් තහනම සම්පූර්ණයෙන් ඉවත් කරන ලෙසත් එසේ කළ නොහැකි නම් වසරක කාලයක් එම තහනම ලිහිල් කරන ලෙස නීතීඥවරුන් අධිකරණයෙන් ඉල්ලීමක් කර ඇත.මෙහිදී අධිකරණය වෙත කරුණු දැක්වූ අල්ලස් කොමිසම කියා සිටියේ විදෙස් ගමන් තහනම ලිහිල් කිරීම සම්බන්ධයෙන් විරුද්ධත්වයක් නොමැති වුවද වසරක් වැනි කාලයක් එම තහනම ලිහිල් කිරීම සම්බන්ධයෙන් විරුද්ධ වන බවයි.ඉදිරිපත් වූ කරුණු සළකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා නිශ්ශංක සේනාධිපති මහතාගේ විදෙස් ගමන් තහනම වසරක කාලයක් ඉවත් කිරීමට නියම කර තිබේ.ඒ අනුව අධිකරණය භාරයේ රඳවාගෙන සිටින සේනාධිපති මහතාගේ විදෙස් ගමන් බලපත්‍රය රුපියල් ලක්ෂ 50 බැගින් වූ ශරීර ඇප තුනක් මත මුදා හැරීමට නියෝග කළ මහේස්ත්‍රාත්වරයා සෑම නඩු දිනයකම අධිකරණය හමුවේ පෙනී සිටිය යුතු බවටද සේනාධිපති මහතාට නියෝග කර ඇත.", "URL": "https://sinhala.adaderana.lk/news.php?nid=65221", "Category": null, "Parent URL": null}