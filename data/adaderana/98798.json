{"Source": "Adaderana", "Timestamp": "November 7, 2018 06:40 am", "Headline": "පසුගිය රජයේ සංවර්ධන ව්‍යාපෘති ඉදිරියටත් ක්‍රියාත්මකයි", "News Content": "පසුගිය රජය විසින් ක්‍රියාවට නංවන ලද සංවර්ධන ව්‍යාපෘති කිසිවක් නවතා දමා නොමැති බව ජනාධිපති ලේකම් උදය ආර්. සෙනෙවිරත්න මහතා පවසයි. අද දෙරණ කළ විමසීමකට පිළිතුරු දෙමින් ඔහු මේ බව සඳහන් කළේය. වර්තමානයේ රට තුළ පවතින දේශපාලන අර්බුදයත් සමග ක්‍රියාත්මකවෙමින් පැවති ව්‍යාපෘති අතරමග ඇණහිට ඇති බවට විවිධ පාර්ශව අදහස් පළ කරමින් සිටියි. පවතින දේශපාලන වාතාවරණය හමුවේ ඇතැම් නිලධාරීන් එම සංවර්ධන ව්‍යාපෘති ක්‍රියාත්මක කිරීම සඳහා මැදිහත් නොවන බව වාර්තා වෙයි. කෙසේවෙතත් කුමන දේශපාලන වාතාවරණයක් පැවතිය ද සංවර්ධන ව්‍යාපෘති කිසිවක් අතරමඟ නතර කර නොමැති බව ජනාධිපති ලේකම් උදය ආර්. සෙනෙවිරත්න මහතා අවධාරණය කරයි.", "URL": "https://sinhala.adaderana.lk/news.php?nid=98798", "Category": null, "Parent URL": null}