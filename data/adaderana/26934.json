{"Source": "Adaderana", "Timestamp": "August 27, 2012 06:20 pm", "Headline": "තැපැල් ඡන්ද භාවිතය 70% - 80% අතර", "News Content": "අද (27) දිනයේ තැපැල් ඡන්ද භාවිතා කිරීම සියයට 70ත් 80 ත් අතර මට්ටමක පැවැති බව පැෆ්රල් සංවිධානය පවසයි. ශ්‍රී ලංකා ගමනා ගමන මණ්ඩලයට අයත් අම්පාර ඩිපෝවේ සැරසිලි කිරීමක් හැරුණු විට වෙනත් කිසිදු සිද්ධියක් වාර්තා නොවු බව ද එම එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි. තෝරාගත් මධ්‍යස්ථාන 250ක් සඳහා නිලධාරීන් යෙදවු බවත් එම මධ්‍යස්ථානවල නිරික්ෂණ කටයුතු අද දිනයේදී සාර්ථක සිදුකළ බවත් ඔහු පවසයි. මේ අතර පළාත් සභා ජන්ද විමසීමට අදාළව තැපැල් ජන්ද සලකුණු කිරීමේ කටයුතු පළමු දිනයේ සාමකාමීව අවසන් වු බව අතිරේක මැතිවරණ කොමසාරිස් ආර්.එම්.ඒ.එල්.රත්නායක මහතා සදහන් කළේය.", "URL": "https://sinhala.adaderana.lk/news.php?nid=26934", "Category": null, "Parent URL": null}