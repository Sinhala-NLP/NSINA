{"Source": "Adaderana", "Timestamp": "March 8, 2016 01:17 pm", "Headline": " යෝෂිතට ඇප දෙනවාද?තීන්දුව 14 දා", "News Content": "දැනට රිමාන්ඩ් භාරයේ පසුවන හිටපු ජනාධිපති මහින්ද රාජපක්ෂ මහතාගේ පුත් යෝෂිත රාජපක්ෂ මහතා ඇතුළු සිව්දෙනාගේ ප්‍රතිශෝධන පෙත්සමේ තීන්දුව එළඹෙන 14 වන දින ප්‍රකාශයට පත්කරන බව කොළඹ මහාධිකරණය විසින් අද(08)නිවේදනය කර තිබේ. අදාළ පෙත්සම අද කොළඹ මහාධිකරණ විනිසුරු ඒ.ඒ.ආර් හෙයියන්තුඩුව මහතා ඉදිරියේ විභාගයට ගත් බව අදදෙරණ වාර්තාකරු පවසයි.එහිදී පෙත්සම්කාර පාර්ශවයේ නීතිඥවරයා කියා සිටියේ යෝෂිත රාජපක්ෂ මහතා රිමාන්ඩ් භාරයට පත් කිරීමෙන් හා ඔහුගේ ඇප ඉල්ලීම ප්‍රතික්ෂේප කිරීමෙන් කඩුවෙල මහේස්ත්‍රාත්වරයා ලබාදුන් තීන්දුව නීතියට පටහැණි බවයි.ඒ නිසා අදාළ තීන්දුව ප්‍රතිශෝධනයට ලක්කොට සැකකරුට ඇප ලබාදීමේ නියෝගයක් නිකුත් කරන ලෙස තමන් තම සේවාදායකයා වෙනුවෙන් ඉල්ලා සිටින බව නීතිඥවරයා අධිකරණයට දන්වා සිටියේය.ඊට විරෝධය පළ කළ රජයේ නීතිඥවරයා කියා සිටියේ කඩුවෙල මහේස්ත්‍රාත්වරයා විසින් ලබාදුන් තීන්දුව නීතියට පටහැණි නොවන බවයි.එම නිසා පෙත්සම්කරුගේ ඉල්ලීම ප්‍රතික්ෂේප කරන ලෙස රජයේ නීතිඥවරයා ඉල්ලා සිටියේය.කෙසේවෙතත් ඉදිරිපත්වූ කරුණු සලකා බැලූ කොළඹ මහාධිකරණ විනිසුරු ඒ.ඒ.ආර් හෙයියන්තුඩුව මහතා ප්‍රතිශෝධන පෙත්සමේ නියෝගය මේ මස 14 වන දින ප්‍රකාශයට පත්කරන බව සඳහන් කළේය.", "URL": "https://sinhala.adaderana.lk/news.php?nid=57992", "Category": null, "Parent URL": null}