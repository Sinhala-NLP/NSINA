{"Source": "Adaderana", "Timestamp": "July 1, 2017 07:24 pm", "Headline": " මුතුරාජවෙල අදත් උණුසුම්වෙයි", "News Content": "මුතුරාජවෙල ප්‍රදේශයට කසළ බැහැර කිරීමට පැමිණි කසළ රථවලට ප්‍රදේශවාසීන්ගෙන් අද(1) දිනයේ ද දැඩි විරෝධතාවයක් එල්ල විය. එහිදී විරෝධතාකරුවන් පාලනය කිරීම සඳහා පොලීසිය මැදිහත්වීමත් සමඟ නොසන්සුන්කාරී තත්ත්වයක් නිර්මාණය වී තිබේ. මේ අතර මුතුරාජවෙල ප්‍රදේශයට කසළ බැහැර කිරීමෙන් උද්ගත විය හැකි පාරිසරික ගැටළු පිළිබඳ සාකච්ඡාවක් අද(1) පෙරවරුවේ බෝපිටිය දෑලතුර ප්‍රදේශයේදී පැවැත්විය. මෙම සාකච්ඡාව සඳහා ප්‍රදේශයේ පූජ්‍ය පක්ෂය මෙන්ම මහජන නියෝජිතයින් ද එක්ව සිටියේය. මෙම සාකච්ඡාවෙන් අනතුරුව ඔවුන් අද(1) දහවල් ප්‍රදේශයේ ජනතාවත් සමඟ කසළ බැහැර කිරීම සිදු වන භූමිය නිරීක්ෂණය සඳහා පැමිණ තිබේ. එම භූමියට දැඩි පොලිස් ආරක්ෂාවක් යොදා තිබූ අතර පාර්ලිමේන්තු මන්ත්‍රීවරුන් සහ ජනමාධ්‍යවේදීන් හැර සෙසු පිරිස්වලට එම ඉඩමට ඇතුළු වීමට පොලීසිය ඉඩ ලබා දී නොමැති බව වාර්තාවේ. කෙසේ වෙතත් එම උපදෙස් නොතකා පැමිණි සිටි පිරිස කසළ බැහැර කෙරෙන භූමියට ඇතුළු වී අැති බව වාර්තාවේ. අනතුරුව පිරිස නික්ම යාමට සූදානම් වූ අවස්ථාවේ කසළ රැගත් ලොරි රථ එම භූමියට පැමිණීමත් සමඟ ප්‍රදේශවාසීන් ඊට දැඩි විරෝධය එල්ල කර තිබේ. විරෝධතාකරුවන් ඉවත් කිරීම සඳහා පොලීසිය මැදිහත් වීමත් සමඟ උණුසුම් තත්ත්වයක් අැති වූ අතර අනතුරුව දැඩි පොලිස් ආරක්ෂාවක් මධ්‍යයේ එම භූමියට කසළ බැහැර කිරීම අද(1) සිව්වන දිනටත් සිදු කෙරුණි. කෙසේවෙතත් මුතුරාජවෙලට කුණු බැහැර කිරීම පිළිබඳව දැඩි විරුද්ධත්වය පළ කරන බව අගරදගුරු අති උතුම් මැල්කම් කාදිනල් රංජිත් හිමිපාණන් නිවේදනයක් නිකුත් කරමින් ඊයේ(30) සඳහන් කර තිබුණේය.", "URL": "https://sinhala.adaderana.lk/news.php?nid=74766", "Category": null, "Parent URL": null}