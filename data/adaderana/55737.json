{"Source": "Adaderana", "Timestamp": "December 15, 2015 02:56 pm", "Headline": "‍නාගොඩ පියයුරු සැත්කමේ වාර්තාව ත්‍රිපුද්ගල කමිටුවකට! ", "News Content": "කළුතර නාගොඩ රෝහලේ දී කාන්තාවකගේ වම් පියයුරේ ගැටිත්තක් ඉවත් කිරීමට ඇයගේ දකුණු පියයුර ශල්‍ය කර්මයකට ලක්කිරීමේ සිද්ධිය සම්බන්ධයෙන් සිදුකළ පරීක්ෂණයේ මූලික වාර්තාව අධ්‍යයනය කිරීම සඳහා ත්‍රිපුද්ගල කමිටුවක් පත් කර තිබේ.ඒ අනුව සතියක කාලයක් ඇතුළත අදාළ මූලික වාර්තාව පිළිබඳ අධ්‍යයනය කර වාර්තාවක් ලබාදෙන ලෙස සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා එම ත්‍රිපුද්ගල කමිටුවට දැනුම් දී ඇත.වම් පියයුරේ ගැටිත්තක් ඉවත් කිරීම සඳහා කළුතර නාගොඩ රෝහලට ඇතුළත් කර තිබූ කාන්තාවකගේ දකුණු පියයුර ශල්‍ය කර්මයකට ලක්කර තිබූ අතර නැවත වරක් වම් පියයුර ද ශල්‍යකර්මයට ලක්කිරීමේ සිදුවීමක් පසුගිය 20 වැනිදා වාර්තා වුණි.මේ සම්බන්ධයෙන් එම රෝහලේ අධ්‍යක්ෂ වෛද්‍ය ප්‍රදීප් විජේසිංහ මහතා විසින් සෞඛ්‍ය අමාත්‍යාංශයට මූලික වාර්තාවක් ලබාදී තිබූ අතර ත්‍රිපුද්ගල කමිටුව විසින් එම වාර්තාව අධ්‍යයනය කිරීමට නියමිත බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=55737", "Category": null, "Parent URL": null}