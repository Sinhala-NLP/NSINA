{"Source": "Adaderana", "Timestamp": "February 11, 2011 12:07 pm", "Headline": "කරුණු දැක්වීමට මැ. කො අධිකරණයෙන් කල් ලබාගනියි", "News Content": "ප්‍රතික්ෂේප කරන ලද නාම යෝජනා පත්‍ර සම්බන්ධයෙන් අධ්‍යනය කොට අධිකරණයට කරුණු ඉදිරිපත් කිරීම සඳහා මැතිවරණ කොමසාරිස්වරයා අද(11) අභියාචනාධිකරණයෙන් කල් ලබාගෙන තිබේ. නාම යෝජනා පත්‍ර ප්‍රතික්ෂේප කිරීමට එරෙහිව විවිධ පක්ෂ හා ස්වාධීන කණ්ඩායම් විසින් ඉදිරිපත් කරන ලද පෙත්සම් 60 ක් පමණ අද අභියාචනාධිකරණය හමුවෙහි කැඳවනු ලැබීය. මෙම නාම යෝජනා පත්‍ර ප්‍රතික්ෂේප කිරීමට අදාළ ලේඛන අධ්‍යනය කර කරුණු දැක්වීම සඳහා මැතිවරණ කොමසාරිස්වරයාට කල් අවශ්‍ය බව එහිදී මැතිවරණ කොමසාරිස්වරයා වෙනුවෙන් පෙනීසිටි නියෝජ්‍ය සොලිස්ටර් ජෙනරාල් ඒ ඥානදාසන් මහතා ප්‍රකාශ කළේය. ඒ අනුව මේ මස 15 වන දින සහ 18 වන දින මේ සම්බන්ධව කරුණු ඉදිරිපත් කරන ලෙස අභියාචනාධිකරණය මැතිවරණ කොමසාරිස්වරයාට කල් ලබා දී තිබේ. එක්සත් ජනතා නිදහස් සන්ධානයේ නාම යෝජනා පත්‍ර ප්‍රතික්ෂේප කිරීමට එරෙහිව අභියාචනාධිකරණයට පෙත්සම් 36 ක් ඉදිරිපත් කර තිබිණි. ඊට අමතරව එක්සත් ජාතික පක්ෂය විසින් පෙත්සම් 07 ක් ද, ශ්‍රී ලංකා මුස්ලිම් කොංග්‍රසය විසින් පෙත්සම් 06 ක් ද සිය නාම යෝජනා පත්‍ර ප්‍රතික්ෂේප කිරීමට එරෙහිව අධිකරණය හමුවෙහි ගොනුකර ඇත. එමෙන්ම ස්වාධීන කණ්ඩායම් විසින් පෙත්සම් 14 ක් පමණ අභියාචනාධිකරණය හමුවෙහි ගොනුකර තිබේ. මෙම පෙත්සම් සියල්ල ලබන 15 සහ 18 දින වල සලකා බලන බව අභියාචනාධිකරණය නිවේදනය කරනු ලැබීය.", "URL": "https://sinhala.adaderana.lk/news.php?nid=14145", "Category": null, "Parent URL": null}