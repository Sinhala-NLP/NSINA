{"Source": "Adaderana", "Timestamp": "February 20, 2019 02:24 pm", "Headline": "ධීවර යාත්‍රා නියමුවන්ට රතු එළියක්", "News Content": "මිනිස් ජාවාරමේ හෝ නීති විරෝධී කටයුතුවල නිරත වන ධීවර යාත්‍රා නියමුවන්ට සිය ජීවිත කාලය තුළ නැවත යාත්‍රා පැදවිය නොහැකි ලෙස බලපත්‍ර අත්හිටුවීමට තීරණය කර තිබේ. ඊට අදාල නීති හා රෙගුලාසි කඩිනමින් පැනවීමට කටයුතු කරන ලෙස ධීවර රාජ්‍ය අමාත්‍ය දිලිප් වෙදආරච්චි මහතා විසින් ධීවර දෙපාර්තමේන්තුවේ අධ්‍යක්ෂ ජනරාල්වරයා වෙත උපදෙස් ලබා දී ඇති බව සදහන්. එම දෙපාර්තමේන්තු ශ්‍රවණාගාරයේ දී බහුදින ධීවර යාත්‍රා හිමිකරුවන් සමඟ පැවති සාකච්ඡාවකදී රාජ්‍ය අමාත්‍යවරයා විසින් මෙම උපදෙස් ලබා දී ඇත. බහුදින ධීවර යාත්‍රා හිමියන් එහිදී ප්‍රකාශ කර ඇත්තේ යාත්‍රා නියමුවන් විසින් සිය යාත්‍රා නීති විරෝධී කටයුතු සදහා යෙදවීමෙන් මේ වන විට බරපතල ගැටළුකාරී තත්ත්වයක් නිර්මාණය වී ඇති බවයි. නීති විරෝධී කටයුතු වැලැක්වීමට ක්ෂණිකව මැදිහත්වීම සදහා අවශ්‍ය තොරතුරු ලබාගැනීමට අදාල මෘදුකාංගයක් හදුන්වාදීමට ද කටයුතු කරන බව දිලිප් වෙදආරච්චි රාජ්‍ය අමාත්‍යවරයා එහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=104688", "Category": null, "Parent URL": null}