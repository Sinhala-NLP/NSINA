{"Source": "Adaderana", "Timestamp": "April 15, 2012 10:02 am", "Headline": "අනතුරුදායක විකිරණ ගැන පූර්ව දැනුම්දීමේ සංඥා පද්ධතියක් ", "News Content": "අනතුරුදායක විකිරණශීලිතාවන් පිළිබඳ පූර්ව දැනුම්දීමේ සංඥා පද්ධතියක් ස්ථාපිත කිරීම කෙරෙහි ශ්‍රී ලංකා පරමාණුක ශක්ති අධිකාරියේ අවධානය යොමුව තිබේ. මේ සඳහා අන්තර්ජාතික පරමාණුක ශක්ති ඒජන්සියේ සහය ලබාගැනීමට අපේක්ෂා කරන බව වාර්තා වේ. න්‍යෂ්ටික බලාගාරයක් ස්ථාපිත කිරීමට ඉන්දියාව සැලසුම් කිරීම හේතුවෙන් මෙම තීරණය ගෙන ඇත. තමිල්නාඩු ප්‍රාන්තයේ ‍තිරුනෙල්චේරි දිස්ත්‍රික්කයේ කුඩන්කුලම් නැමැති න්‍යෂ්ටික බලාගාරය ඉදිකිරීමට ඉන්දියාව තීරණය කර තිබේ. ශ්‍රී ලංකාවේ මන්නාරම නගරයේ සිට එම බලාගාරයට ඇති දුර කිලෝමීටර් 250 ක් පමණ වේ. එම බලාගාරය ඉදිකිරීමෙන් ශ්‍රී ලංකාවට හානියක් සිදුනොවනු ඇති බව විද්වත් මතය වී ඇත. කෙසේ වුව ද විකිරණශීලි කාන්දුවීමක් සිදුවුවහොත් ඉන් ආරක්ෂාවීම සම්බන්ධයෙන් වැඩපිළිවෙළක් ක්‍රියාත්මක කිරීමට ශ්‍රී ලංකා පරමාණුක ශක්ති අධිකාරිය පියවර ගනිමින් සිටියි. ලබන සැප්තැම්බර් මාසයේ දී පැවැත්වීමට නියමිත අන්තර්ජාතික පරමාණුක ශක්ති අධිකාරියේ සැසිවාරයේ දී මේ පිළිබඳ අවධානය යොමුකරවීමට ද සැලසුම් කර තිබේ.", "URL": "https://sinhala.adaderana.lk/news.php?nid=23516", "Category": null, "Parent URL": null}