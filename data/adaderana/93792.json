{"Source": "Adaderana", "Timestamp": "August 4, 2018 10:25 am", "Headline": "ජාත්‍යන්තර ක්‍රිකට් පිටියේ පළමු ජය වාර්තා කරන්න නේපාලය සමත් වෙයි", "News Content": "ජාත්‍යන්තර ක්‍රිකට් පිටියේ සිය පළමු එක්දින තරඟ ජය වාර්තා කිරිමට නේපාල කණ්ඩායම සමත්ව තිබේ. ඒ ඊයේ (03) නෙදර්ලන්ත කණ්ඩායම සමඟ පැවැති දෙවන එක්දින තරඟයෙන් එක් ලකුණක තියුණු ජයක් වාර්තා කරමින්. නේපාල කණ්ඩායම සහභාගී වන පළමු ජාත්‍යන්තර එක්දින ක්‍රිකට් තරඟාවලිය වන මෙම තරඟාවලියේ පළමු තරඟයේ ලකුණු 55ක ජයක් හිමිකර ගැනිමට නෙදර්ලන්ත කණ්ඩායම සමත් විය. ඊයේ පැවැති දෙවන තරඟයේදී කාසියේ වාසිය දිනා ප්‍රථමයෙන් පන්දුවට පහරදුන් නේපාල කණ්ඩායම පන්දුවාර 48යි පන්දු 05ක් තුළ සියළු දෙනා දැවී ලකුණු 216ක් ලබා ගත්තේය. පිළිතුරු ලෙස නෙදර්ලන්ත කණ්ඩායමට නියමිත පන්දුවාර 50 තුළ සියලු දෙනා දැවී ලබාගත හැකි වුයේ ලකුණු 215ක් පමණයි. ඒ අනුව දෙරට අතර තරඟාවලිය එකට එකක් ලෙස ජය පරාජයෙන් තොරව අවසන් විය.", "URL": "https://sinhala.adaderana.lk/news.php?nid=93792", "Category": null, "Parent URL": null}