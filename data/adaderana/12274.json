{"Source": "Adaderana", "Timestamp": "November 20, 2010 08:44 am", "Headline": "ඉන්ෆ්ලුවෙන්සා ඒ එච් වන් එන් වන් අසාදිත යැයි සැක වෛද්‍යවරයෙක් හඳුනාගනී", "News Content": "ඉන්ෆ්ලුවෙන්සා ඒ එච් වන් එන් වන් වෛරසය ආසාදනය වී ඇති බවට සැකකෙරෙන වෛද්‍යවරයෙකු ද හඳුනාගෙන තිබේ. එම රෝහලේම සේවය කරමින් සිටි වෛද්‍යවරයෙකු වෛරසය ආසාදනය වීම හේතුවෙන් මේ වන විට රෝහලේ ප්‍රතිකාර ලබමින් සිටින බව අංගොඩ උණ රෝහලේ ප්‍රකාශිකාවක කියා සිටියාය. වෛද්‍යවරයාට ඉන්ෆ්ලුවෙන්සා ඒ එච් වන් එන් වන් වෛරසය ආසාදනය වී තිබේ ද යන්න මෙතෙක් තහවුරු වී නොමැති බව ද රෝහල් ප්‍රකාශිකාව සඳහන් කළාය. කෙසේවෙතත් අංගොඩ උණ රෝහලට නව ඉන්ෆ්ලුවෙන්සා වෛරසය ආසාදනය වූ බවට සැක කෙරෙන රෝගීන්ගේ පැමිණීම කැපී පෙනෙන ලෙස ඉහළ ගොස් ඇති බව වාර්තා වේ. 2009 වසරේ ජුනි සිට 2010 වසරේ පෙබරවාරි මාසය දක්වා කාලය තුළ ඒ එච් වන් එන් වන් වෛරසය ආසාදනය වූ රෝගීන් 642 දෙනෙක් වාර්තා වූ බව වසංගත රෝග විද්‍යා අංශය පෙන්වාදෙයි. කෙසේවෙතත් ගතවූ මාස කිහිපය තුළ ඉන්ෆ්ලුවෙන්සා ඒ එච් වන් එන් වන් වෛරසය ආසාදනය වූ පුද්ගලයින්ගේ කැපී පෙනෙන අඩුවීමක් පෙන්නුම් කර තිබේ. පසුගිය සැප්තැම්බර් 26 සිට ඔක්තෝබර් 24 දක්වා මාසයකට ආසන්න කාලය තුළ ඉන්ෆ්ලුවෙන්සා ඒ එච් වන් එන් වන් ආසාදිත රෝගීන් වාර්තා වී ඇත්තේ 16 දෙනෙකු පමණි. එහෙත් ඔක්තෝබර් 25 සිට 31 දක්වා දින කිහිපය තුළ රෝගීන් 17 දෙනෙකුද, නොවැම්බර් 8 සිට 14 දක්වා කාලය තුළ රෝගීන් 31 දෙනෙකු ද හඳුනාගෙන ඇති බව වසංගත රෝග විද්‍යා අංශය පෙන්වාදෙයි. මෙම රෝගය රට තුළ ශීඝ්‍රයෙන් පැතිර යාමේ අවදානමක් පවතින හෙයින් ඒ පිළිබඳව අවධානයෙන් පසුවන ලෙස සෞඛ්‍ය අමාත්‍යාංශය පසුගියදා ජනතාවට දැනුම් දෙයි.", "URL": "https://sinhala.adaderana.lk/news.php?nid=12274", "Category": null, "Parent URL": null}