{"Source": "Adaderana", "Timestamp": "February 14, 2014 09:56 am", "Headline": "ලාංකික ධීවරයින් 43ක් නිදහස්", "News Content": "ඉන්දීය අත්අඩංගුවේ සිටි ශ්‍රී ලාංකික ධීවරයින් 43කු නිදහස් කර තිබේ. එම ධීවරයින්ට අයත්ව තිබු යාත්‍රා 10 ක් ද ඉන්දීය වෙරළ ආරක්ෂක නිලධාරීන් විසින් ශ්‍රී ලාංකික නාවික හමුදාව වෙත ඊයේ භාර දී ඇති බව පොලිසිය පැවසුවේය. නිදහස ලැබු ධීවරයින් 2013 වසරේ අගෝස්තු, නොවැම්බර් සහ දෙසැම්බර් මාස වලදී දික්වැල්ල, ත්‍රිකුණාමලය සහ ගන්දර යන ධීවර වරාය වලින් ධීවර කටයුතු සඳහා පිටත්ව ගිය පිරිසක් බව වාර්තා වේ. ඔවුන් මාතර, දෙවිනුවර, දික්වැල්ල, ත්‍රිකුණාමලය සහ ගන්දර ප්‍රදේශවල පදිංචිකරුවන් පිරිසකි. මෙම ධීවර පිරිස නාවික හමුදාව විසින් යාපනයේ පිහිටි ධීවර හා ජලජසම්පත් සම්බන්ධීකරණ කාර්යාලය වෙත භාරදීමට කටයුතු කර ඇත.", "URL": "https://sinhala.adaderana.lk/news.php?nid=41111", "Category": null, "Parent URL": null}