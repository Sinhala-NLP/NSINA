{"Source": "Adaderana", "Timestamp": "June 25, 2019 01:36 pm", "Headline": "හමුදාපති-බදියුදීන් හෙට පාර්ලිමේන්තු විශේෂ කාරක සභාව හමුවට", "News Content": "යුද හමුදාපති ලුතිනන් ජනරාල් මහේෂ් සේනානායක මහතා සහ හිටපු අමාත්‍ය රිෂාද් බදියුදීන් මහතා හෙට (26) පාස්කු ඉරුදින ප්‍රහාරය පිළිබඳ සොයාබැලීමේ පාර්ලිමේන්තු විශේෂ කාරක සභාව හමුවේ පෙනී සිටිමට නියමිතව තිබේ. මේ සම්බන්ධයෙන් යුද හමුදාපතිවරයාට සහ රිෂාද් බදියුදීන් මන්ත්‍රිවරයාට දැනුම්දී ඇති බව විශේෂ කාරක සභාවේ සභාපති නියෝජ්‍ය කථානායක ආනන්ද කුමාරසිරි මහතා පැවසුවේය. පාස්කු ඉරුදින ප්‍රහාරය පිළිබඳ සොයාබැලීමේ පාර්ලිමේන්තු විශේෂ කාරක සභාව හෙට පස්වරු 02.00 ට පාර්ලිමේන්තු සංකීර්ණයේදී රැස්වීමට නියමිතයි. හෙට සිදු කෙරෙන සාක්ෂි විමසීම් කටයුතු සුපුරුදු පරිදි මාධ්‍ය වෙත විවෘතව පවතින බව නියෝජ්‍ය කතානායක ආනන්ද කුමාරසිරි මහතා සදහන් කළේය. මේ අතර හෙට දිනයේදී කාර්මාන්ත හා වාණිජ කටයුතු අමාත්‍යාංශයේ හිටපු ලේකම්වරයා සහ කාර්මික සංවර්ධන මණ්ඩලයේ සාමන්‍යාධිකාරීවරයා පාර්ලිමේන්තු විශේෂ කාරක සභාව හමුවේ පෙනී සිටීමට නියමිතයි.", "URL": "https://sinhala.adaderana.lk/news.php?nid=112722", "Category": null, "Parent URL": null}