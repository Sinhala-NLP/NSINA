{"Source": "Adaderana", "Timestamp": "May 5, 2010 09:51 am", "Headline": "Triad, Chillies සම්මාන උළෙලෙන් ඉවත් වෙයි", "News Content": "(ට්‍රයඩ් ආයතනයේ සභාපති දිලිත් ජයවීර මහතා මාධ්‍ය හමුව අමතමින් කරුණු පැහැදිලි කරන අයුරු) Chillies සම්මාන උළෙලේ ආරම්භක සාමාජිකයින් වන Triad ආයතනය 2010 සම්මාන උළෙල සඳහා සහභාගි නොවීමට තීරණය කර තිබේ. තම පෞද්ගලික අරමුණු වෙනුවෙන් ඇතැම් පුද්ගලයන් Chillies සම්මාන උළෙල තම ග්‍රහණයට හසුකරගෙන ඇති බව Triad පවසයි. ප්‍රථම සම්මාන උළෙලේ පටන්ම ඇතැම් නියෝජිතායතන ප්‍රධානීන් තම වාසිය තකා බලපෑම් සහිතව සම්මාන උළෙලේ මූලික සිද්ධාන්ත වෙනස් කිරීමට කටයුතු කර ඇති බවට චෝදනා පැවතිය ද ක්ෂේත්‍රයේ බොහෝදෙනා මේ පිළිබඳව නිහඬ ප්‍රතිපත්ති අනුගමනය කළ බව පවසන Triad ආයතනය එම සියලු කරුණු සමගින් ඔවුන් අධිකරණයේ පිහිට පතමින් ඒ තුළින් සම්මාන උළෙල එහි ආරම්භක දැක්ම වෙත ගෙන එන බවටත් ප්‍රකාශ කරයි. ශ්‍රී ලාංකික දැන්වීම්කරණ ක්ෂේත්‍රය නි‍යෝජනය කරන පාර්ශවයන්ගේ සාමූහික තීරණයකට අනුව වර්ෂ 2006 දී Chillies සම්මාන උළෙල ආරම්භ කරන ලද්දේ ජාත්‍යන්තර තලයේ නිර්ණායකයන්ට අනුකූලව මෙරට නිර්මාණාත්මක දැන්වීම් ඇඟයීමට ලක්කිරීමේ අරමුණ පෙරදැරිවය. එම වකවානුව වන විට ක්ෂේත්‍රය තුළ වඩාත් ජනප්‍රියව පැවති ශ්‍රී ලංකා අලෙවිකරණ ආයතනය මගින් පවත්වනු ලැබූ\"SLIM\"සම්මාන උළෙල නියෝජනය කළ දැන්වීම් නියෝජිතායතනය ද, ඉන් ඉවත්ව Chillies උළෙල සඳහා සහභාගිවීමට තීරණය කරන ලද්දේ එහි මූලික අරමුණේ ඇති සුවිශේෂීතාවය නිසාම බව ද Triad අවධාරණය කරයි. එමෙන්ම දේශීය දැන්වීම් නියෝජිතායතනයක් වන Triad ද, ඒ වනවිට SLIM සම්මාන උළෙලේදී ඉහළම රන් සම්මාන සංඛ්‍යාවක් හිමිකරගෙන සිටියත් Chilliesහි සංකල්පය කෙරෙහි විශ්වාසය තබා ඊට සහභාගිවීමට තීරණය කර තිබේ. එමෙන්ම මෙම සම්මාන උළෙල සංවිධානය කිරීම සඳහාත්, ගතවූ වසර කිහිපය තුළදී Chillies හරහා ශ්‍රී ලාංකීය දැන්වීම්කරණ ක්ෂේත්‍රයේ නිර්මාණාත්මක විශිෂ්ටත්වය ඉහළ නැංවීම සඳහාත් අප දැඩි කැපවීමකින් කටයුතු කළ බව Triad පවසයි. මෙම ජාතික මට්ටමේ සම්මාන උළෙල මෙම වසරේදී එහි විනිවිද පෙනෙන සුළු භාවයත්, සාධාරණත්වය සහ සෘජුභාවය අහිමි කොට ගෙන ඇති බව ද ඔවුන් පෙන්වාදෙයි.", "URL": "https://sinhala.adaderana.lk/news.php?nid=8188", "Category": null, "Parent URL": null}