{"Source": "Adaderana", "Timestamp": "September 13, 2013 01:10 pm", "Headline": "Amaron සහ Ceylon Water වෙළපොළෙන් ඉවතට - නිෂ්පාදන සමාගම්වලට නඩු!", "News Content": "Amaron සහ Ceylon Water යන සන්නාම යටතේ වෙළෙඳපොළේ අලෙවි කරන පානීය ජල බෝතල් වහාම වෙළෙඳපොළෙන් ඉවත් කිරීමටත්, එම නිෂ්පාදන ආයතනවලට නඩු පැවැරීමටත්, සෞඛ්‍ය සේවා අධ්‍යක්ෂ ජනරාල්වරයා තීරණය කර තිබේ. අදාළ නම් යටතේ වෙළඳපොළට පානීය ජල බෝතල් බෙදාහරින සමාගම් ලියාපදිංචි නොවී වංචනික ලෙස වෙළඳනාම අනුකරණය කරමින් මෙම ව්‍යාපාරය කරගෙන ගොස් ඇති බව අනාවරණය වී ඇතැයිද සෞඛ්‍ය අමාත්‍යංශය නිවේදනයක් නිකුත් කරමින් පෙන්වාදෙයි. එකී නිවේදනයේ වැඩිදුරටත් මෙසේද සඳහන්ය. Amaron සහ Ceylon Water යන සන්නාම යටතේ වෙළෙඳපොළේ අලෙවි කරන පානීය ජල බෝතල් වහාම වෙළෙඳපොළෙන් ඉවත් කිරීමටත්, එම නිෂ්පාදන ආයතනවලට නඩු පැවැරීමටත්, සෞඛ්‍ය සේවා අධ්‍යක්ෂ ජනරාල්වරයා තීරණය කරයි. වලංගු ලියාපදිංචි සහතිකයක් නොමැතිව Amaron සහ Ceylon Water යන සන්නාම යටතේ පානීය ජල බෝතල් වෙළෙඳපොළේ අලෙවි කරන බවට සනාථ වී ඇත. පසුගියදා සෞඛ්‍ය අමාත්‍යාංශය සහ කොළඹ මහ නගර සභාවේ සෞඛ්‍ය අංශය එක්ව පිටකොටුවේ සිදුකරන ලද පරීක්ෂා කිරීම් වලදී ඉහත නම් සඳහන් සන්නාම යටතේ පානීය ජල බෝතල් තොග පිටින් ගබඩාකර තිබියදී හමු වී ඇත. Amaron යන සන්නාමය යටතේ අලෙවිකරන පානීය ජල බෝතල්වල දවටනය සහ සන්නාමය වෙනත් ප‍්‍රසිද්ධ ජලබෝතල් නිෂ්පාදනයක් අනුකරණය කරමින් මහජනතාව නොමග යවන පරිදි සකස් කර ඇත. ඉහත සඳහන් පානීය ජල බෝතල් නිෂ්පාදන දෙක වහාම වෙළෙඳපොළේන් ඉවත් කිරීමටත්, ඒවා නිෂ්පාදනය කරන ආයතන දෙකට එරෙහිව නඩු පැවැරීමටත්, ප‍්‍රධාන ආහාර බලධරයා වශයෙන් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා අද දින (13) තීරණය කරනු ලැබීය. 1980 අංක 26 ආහාර පනතේ 32 වන වගන්තිය යටතේ සාදන ලද 2005.11.21 දිනැති හා අංක 1420/4 ආහාර (බෝතල් කරන ලද හෝ අසුරන ලද ජලය) 2005 නියෝගවල 3.1 වගන්තිය අනුව කිසිම තැනැත්තෙකු විසින් ස්වභාවික ඛණිජ ජලය හෝ පානීය ජලය බෝතල් කිරිම හෝ ඇසිරීම ඒ සඳහා ප‍්‍රධාන ආහාර බලධරයාගෙන් ලියාපදිංචිය සහතික කිරීමේ සහතිකයක් ලබා නොගෙන කරනු නොලැබිය යුතුය. ඒ අනුව ඉහත නිෂ්පාදන දෙක වෙළෙඳපොළේ අලෙවි කළත්, ඒවා කිසිසේත්ම නීත්‍යානුකූල ලෙස ලියාපදිංචි කර නැත. එම නිසා 190/ D /1, සමෘද්ධිගම, කොටුගොඩ, ඕපාත යන ස්ථානයේ පිහිටි කර්මාන්ත ශාලාවක නිපදවන Amaron යන පානීය ජල බෝතල් නිෂ්පාදනාගාරයටත්, කර්මාන්තපුරය දෙවන අදියර, පැරඩයිස්වත්ත, කුරුවිට, රත්නපුර යන ස්ථානයේ නිපදවන Ceylon Water යන පානීය ජල බෝතල් නිෂ්පාදනාගාරයටත්, එරෙහිව වහාම නෛතික ක‍්‍රීයාමාර්ග ගන්නා ලෙස එම ප‍්‍රදේශවල සෞඛ්‍ය බලධාරීන්ට උපදෙස් ලබාදී ඇත. එමෙන්ම එම ස්ථානවල නිෂ්පාදන කටයුතු වැළැක්වීමටත්, නීතිමය පියවර ගන්නා ලෙස ද වැඩිදුරටත් උපදෙස් දී තිබේ. සෞඛ්‍ය අමාත්‍යාංශයේ ලියාපදිංචියකින් තොරව අලෙවිකරන පානීය ජල බෝතල්වල සෞඛ්‍ය සම්පන්නභාවය පිළිබඳව ගැටළු සහගත තත්ත්වයක් පවතී. එම නිසා ලියාපදිංචි කිරීමකින් තොරව අලෙවිකරන පානීය ජලබෝතල් මිලදී නොගන්නා ලෙස සෞඛ්‍ය අමාත්‍යාංශය මහජනතාවගෙන් ඉල්ලා සිටී. එවැනි පානීය ජල බෝතල්වල අඩංගු ජලය ලබාගන්නා ලද ජල මුලාශ‍්‍රවල තත්ත්වය කෙසේ ද යන්න පිළිබඳව නිසි ඇගයිමක් සිදුනොවේ. එම නිසා විවිධ රෝගාබාධයන්ට විශේෂයෙන් ජලය ආශ‍්‍රීතව හටගන්නා පාචනය, සෙංගමාලය, අතීසාරය වැනි රෝග වැළදීමේ අවදානමක් ඇතැයි සෞඛ්‍ය අමාත්‍යාංශය අවධාරණය කර සිටී.", "URL": "https://sinhala.adaderana.lk/news.php?nid=37374", "Category": null, "Parent URL": null}