{"Source": "Adaderana", "Timestamp": "February 20, 2010 03:15 pm", "Headline": "ජනාධිපතිවරණයේදී පොලීසියේ වියදම මිලියන 190ක්", "News Content": "ජනාධිපතිවරණ කටයුතු වල දී පොලිස් දෙපාර්තමේන්තුවේ වියදම රුපියල් මිලියන 190 ක් බව එම දෙපාර්තමේන්තුව මැතිවරණ කොමසාරිස්වරයාට දැනුම් දී තිබේ. නීතී විරෝධී පෝස්ටර් කටවුට් ඉවත් කිරීම, රාජකාරී කටයුතු සඳහා නිලධාරීන් ප්‍රවාහනය ඇතුළු මැතිවරණයේ කටයුතු සඳහා තම දෙපාර්තමේන්තුවට වැය වූ මුදල් පිළිබඳ මෙලෙස මැතිවරණ කොමසාරිස්වරයාට දැනුම් දී ඇති බව සඳහන් වේ. ඒ අනුව එම මුදල් පොලිස් දෙපාර්තමේන්තුව වෙත ලබා දීම සඳහා මැතිවරණ මහලේකම් කාර්යාලය මේ වන විට කටයුතු කරමින් සිටින බව වාර්තා වේ. ඉදිරි මහමැතිවරණයේ දී පොලිස් දෙපාර්තමේන්තු වියදම රුපියල් මිලියන 190 ද ඉක්මවායාමේ තත්වයක් උදාවනු ඇති බවට මැතිවරණ දෙපාර්තමේන්තුව ඇස්තමේන්තු කර ඇත. ඊට හේතු වී ඇත්තේ ඒ ඒ අපේක්ෂකයින්ගේ පොස්ටර්, බැනර් ආදිය ඉවත් කිරීම සඳහා ජනාධිපතිවරණයට වඩා වැඩි මුදලක් වැය වීමේ අවදානමක් පැවතීමය.", "URL": "https://sinhala.adaderana.lk/news.php?nid=6836", "Category": null, "Parent URL": null}