{"Source": "Adaderana", "Timestamp": "November 12, 2013 04:52 pm", "Headline": "සත්‍යය රටට හෙළි කළ යුතුයි ", "News Content": "පසුගිය 4 වන දින කොළඹ පිහිටි සුපිරි බූරු පොළක් වැටලූ පොලිස් සංවිධානාත්මක අපරාධ ඒකකයේ නිලධාරීන් 23 දෙනාට පැය 48ක් ගතවීමටත් පෙර ස්ථාන මාරුවීම් ලබා දී ඇති බව ජාතික හෙළ උරුමය පවසයි. මාධ්‍ය නිවේදනයක් නිකුත් කරමින් ඔවුන් මේ බව සඳහන් කරයි. එම මාධ්‍ය නිවේදනය පහත පරිදි වෙයි. පසුගිය නොවැම්බර් 04 වැනිදා කොළඹ ඇස් වාට්ටුව ප‍්‍රදේශයේ සුපිරි බූරු පිටියක් පොලිස් මූලස්ථානයේ සංවිධානාත්මක අපරාධ ඒකකය විසින් වටලා එහි සූදු කී‍්‍රඩාවේ යෙදී සිටි ප‍්‍රභූ පුද්ගලයින් රැසක් ඇතුළු පුද්ගලයින් 45 දෙනෙකු අත්අඩංගුවට ගත්බව මාධ්‍ය මගින් වාර්තා කර තිබිණි. මෙම බූරු පොළේ සූදු කී‍්‍රඩාවේ යෙදෙමින් සිටි නීතීඥවරු, ධනවත් ව්‍යාපාරිකයන් හා ආරක්‍ෂක අංශවලට සම්බන්ධ නිලධාරීන් පිරිසක්ද එහි සිට ඇති බව වාර්තා විය. පුදුමය නම් මෙම බූරු පිටිය වටලා පැය 48 ක් ගතවීමට පෙර එම සංවිධානාත්මක අපරාධ ඒකකයේ නිලධාරීන් 23 දෙනා මාරුකර යැවීමය. එසේ වූයේ ඇයි? මේ පිටුපස සැඟවී ඇති සත්‍ය කුමක් ද? මෙය බූරු පිටියක් ද? නැතිනම් කැසිනෝහලක් ද? එය නීත්‍යානුකූල ද? නැතිනම් නීති විරෝධී ද? එයට බලපත‍්‍ර තිබේ ද? මෙම බූරු පිටිය හෝ කැසිනෝ හලේ අයිතිකරු කවුද? මෙය පවත්වාගෙන ගියේ කාගේ අනුහසින් ද? එයට ආරක්‍ෂක අංශ ප‍්‍රධානීන්ගේ, දේශපාලඥයින්ගේ බිරින්දෑවරුන්ගේ ඇති සම්බන්ධය කුමක් ද? මේ නීති විරොධී කැසිනෝ ක්ලබ් එකට ආරක්‍ෂාව රැකවරණය අනුහස ලැබුණේ කාගෙන් ද? අපරාධ විමර්ශන ඒකකයේ නිළධාරීන් 23 දෙනා මාරු කර යැවූ ඇත්ත හේතුව කුමක් ද? මේ සියල්ල ප‍්‍රහෙළිකාවකි.රහසකි. මේ පිටුපස සැඟවුණු කතාව සහ මෙම කැසිනෝහල පවත්වාගෙන ගිය පුද්ගලයන්, කාන්තාවන් හා ආරක්‍ෂක ප‍්‍රධානීන් කවුද? යන්න පිළිබදව වහාම රටට, ජනතාවට හෙළි කළ යුතුය. සූදු පොළේදී අත්අඩංගුවට ගත් ප‍්‍රභූ පුද්ගලයින් 45 දෙනාට සිදුවූයේ කුමක් ද? ඔවුන් අධිකරණය ඉදිරිපත් කර නීතිය කි‍්‍රයාත්මක කළේ ද? මහා පරිමාණ කැසිනෝ ව්‍යාපාර ආරම්භ කිරීම සම්බන්ධයෙන් රට තුළ විශාල විරෝධයක් පවතින අවස්ථාවක මෙම සිදුවීම තුළින් පෙන්නුම් කරන්නේ නීති විරෝධී කැසිනෝහල්, සූදු පිටි රට තුළ තිබෙන බව නොවේ ද? ගෙනෙන්නට නියමිත ජේම්ස් පැකර්ගේ කැසිනෝ ව්‍යාපාර දැඩි නීති රීතිවලින් පාලනය කරන බව ප‍්‍රකාශ කළද, රට තුළ තිබෙන බලවත් පුද්ගලයින්ගේ අනුග‍්‍රහය යටතේ පවතින නීති විරෝධී කැසිනෝහල් වලට විරුද්ධව නීතිය කි‍්‍රයාත්මක නොවේනම් අනාගතයේ ගෙනෙන්නට යන කැසිනෝ රජාගේ මහා පරිමාණ කැසිනෝ ව්‍යාපාර ගැන කවර කතාද? රට තුළ කැසිනෝ පෙට්ටි කඩ කරන මැඩම්ලා රටේ නීතිය බලූ කරන්නේ නම් උස්සා පොළොවේ ගසන්නේ නම් විදේශීය කැසිනෝ රජවරු රටේ නීතිය උඩු සුළඟේ පා කර හරිනු ඇත. නීති විරෝධී කැසිනෝහල් වැටලූ නිලධාරීන්ට අත්වන ඉරණම මෙයනම්, රටේ නීතිය ගැන කවර බලාපොරොත්තුවක්ද? කැසිනෝ නියාමනය කරන්නට බෙරිහන් දෙන මැති ඇමතිවරුන්ගෙන් අප විමසා සිටින්නේ හැකිනම් ඇස් වාට්ටුවේ බූරුපොළ හෝ කැසිනෝහල කාගේදැයි රටට හෙළි කරන ලෙසත් ඔවුන්ගේ නම් ගම් එළි දක්වන ලෙසත්ය. එයට ආරක්‍ෂාව දී ඇති මාධ්‍ය මගින් වාර්තා කරන ආරක්‍ෂක අංශවල මාධ්‍යභාර ප‍්‍රධානියා කවුද? මේ පැනයම අප පොලිස්පතිතුමාගෙන් විමසා සිටිමු. ජනාධිපතිතුමනි, නීතිය හරියට කි‍්‍රයාත්මක නොවන රටකට ආර්ථිකය ගොඩගන්නට මහා පරිමාණ කැසිනෝ ව්‍යාපාර අප එපා කියන්නේ මේ නිසාය. නිශාන්ත ශී‍්‍ර වර්ණසිංහ මාධ්‍ය ලේකම්", "URL": "https://sinhala.adaderana.lk/news.php?nid=38786", "Category": null, "Parent URL": null}