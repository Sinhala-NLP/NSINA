{"Source": "Adaderana", "Timestamp": "July 28, 2017 09:36 pm", "Headline": "මහනුවර ඇසළ පෙරහැර වෙනුවෙන් විශේෂ දුම්රිය ධාවනයක්", "News Content": "මහනුවර ඓතිහාසික ශ‍්‍රී දළදා මාලිගාවේ ඇසළ පෙරහැර වෙනුවෙන් සාමාන්‍ය දුම්රියවලට අමතරව විශේෂ දුම්රිය ධාවනයට එක් කරන බව දුම්රිය දෙපාර්තමේන්තුව පවසයි. දුම්රිය ගමනා ගමන අධිකාරි විජය සමරසිංහ මහතා සඳහන් කළේ ලබන මස 03 වනදා සිට 08 වනදා දක්වා කාලය තුළ එම විශේෂ දුම්රියන් ධාවනයට එක් කරන බවයි. කොළඹ කොටුව සිට මහනුවර දක්වා විශේෂ දුම්රිය ගමන් වාර 02ක් සහ මහනුවර සිට කොළම කොටුව දක්වා විශේෂ දුම්රිය වාර 02ක් ධාවනයට එක් කර ඇති බව විජය සමරසිංහ මහතා ප‍්‍රකාශ කළේය. මීට අමතරව මහනුවර සිට නාවලපිටිය දක්වා එක් දුම්රිය වාරයක්, මහනුවර සිට මාතලේ දක්වා දුම්රිය වාර දෙකක් හා මාතලේ සිට මහනුවර දක්වා දුම්රිය වාර දෙකක් සාමාන්‍ය දුම්රියන්ට අමතරව ධාවනයට එක් කර තිබේ.", "URL": "https://sinhala.adaderana.lk/news.php?nid=75727", "Category": null, "Parent URL": null}