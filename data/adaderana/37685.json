{"Source": "Adaderana", "Timestamp": "September 25, 2013 02:06 pm", "Headline": "තාරුණ්‍යයට හෙටකට කලින් දරුවන්ට හෙටක් තිබිය යුතුයි", "News Content": "තාරුණ්‍යයට හෙටකට කළින් දරුවන්ට හෙටක් තිබිය යුතු බව කිරි ගොවීන්ගේ සම්මේලනයේ ජාතික සංවිධායක හා දරුවන්ට හෙටක් ජාතික ව්‍යාපාරයේ සභාපති චමිල් ජයරත්න මහතා පවසයි. ඔහු මේ බව කියා සිටියේ “දරුවන්ට හෙටක් ජාතික ව්‍යාපාරය“ ලෙසින් නව සංවිධානයක් ආරම්භ කිරීම පිළිබඳ දැනුම් දීමේ මාධ්‍ය හමුවට සහභාගී වෙමිනි. රටේ කිරි නිෂ්පාදන සම්බන්ධයෙන් රජය පවත්වාගෙන ගිය බොරු නාටකය පශු වෛද්‍යවරුන්ගේ හා රජයේ වෛද්‍ය නිලධාරීන් සිදු කළ ප්‍රකාශ හේතුවෙන් දෙදරා ගිය බවද ඔහු ප්‍රකාශ කළේය. ආපන ශාලා හිමියන්ගේ සංගමය, සමස්ථ ලංකා කිරි ගොවීන්ගේ සම්මේලනය, ලංගම පොදු සේවා සංගමය සහ ප්‍රගතිශීලී ගොවිජන සම්මේලනය යන සංවිධාන හතර එක්ව මෙම නව සංවිධානය ආරම්භ කර ඇත. තාරුණ්‍යයට හෙටක් සේම දරුවන්ටත් හෙටක් සෑදීම මෙම සංවිධානයෙහි අරමුණ බවද පැවසීය. එනම් අමුද්‍රව්‍ය හිඟකම, අමුද්‍රව්‍ය වල මිල වැඩිවීම, විදුලි බිල වැඩිවීම වැනි හේතූන් නිසා කිරි මිල දැනට වැඩි වී තිබීම, රු. 300 ඉහළ දාන්න යැයි ඉල්ලා සිටියද රු. 20-30ක පමණ වැඩි වීමක් පමණක් ලැබීම වැනි ගැටලු දැනට කිරි සම්බන්ධව ඇති ගැටලු කිහිපයක් ලෙස ජයරත්න මහතා පෙන්වා දුන්නේය. කිරි ගොවියා නඟා සිටුවීමට පියවර ගත යුතුය යන්න හෙතෙම පැවසීය. කිරි ගොවීන්ගෙන් කිරි මිලදී ගෙන යෝගට් වැනි නිෂ්පාදන කළ හැකි වුවත් එසේ නොකර වේල්ලවීදිය ප්‍රදේශයේ ඇති ස්ථානයකින් කිලෝග්‍රෑම් 25 කිරිපිටි මලු ගෙන එවැනි නිෂ්පාදන කිරීම පිළිබඳ ජයරත්න මහතා සිය අප්‍රසාදය පළ කර තිබේ. ගොවීන්ට සහන දෙනවා කියා රජය කියා සිටියත් එය ව්‍යාජයක් බවට ඔහු චෝදනා කළේය. ඔහු තව දුරටත් ප්‍රකාශ කළේ ලංකාවේ වෙළඳපොළන් 80% ක් කිරි සඳහා තිබුණත් එය බහු ජාතික සමාගම් සඳහා ලබා දී ඇති බවයි. ඔක්තෝබර් පළමු වැනිදා දරුවන්ට හෙටක් ජාතික ව්‍යාපාරය ප්‍රතිඥාවක් ගැනීමට බලාපොරොත්තු වන බව හෙතෙම පැවසීය. එම ඉල්ලීම් වන්නේ, පාසල් පද්ධතිය හා සරසවි තුළ පෝෂ්‍යදායී ආහාරවේලක් ලබා දීම, ළමා හෝ කාන්තා හිංසනය සඳහා අවුරුද්දක කාලය ඇතුලත මරණ දඬුවම ලබා දීම, \"ළමා අනාථ නිවාස\" යන වචනය ඉවත් කිරීම ය. මෙහිදී අදහස් දැක්වූ ධීවර ජනතා වෘත්තීය සමිති සභාපති අරුණ රොෂාන්ත මහතා කියා සිටියේ පසුගිය සති තුන තුළ මාළු ටොන් 100ක් නැවත මුහුදට දමා ඇති බවයි. එමෙන්ම ධීවරයින් රු.10,000ක සහනාධාරයක් ලබා දෙන බව රජය පැවසුවත් එය එසේ නොවන බවද ඔහු සඳහන් කළේය එම සහනාධාරය ලැබෙන්නේ බෝට්ටුවට පමණක් බවත්, හදිසියේ මුහුදු නොගියහොත් එම සහනාධාරය ද නොලැබෙන බවත් ඔහු පැවසීය.", "URL": "https://sinhala.adaderana.lk/news.php?nid=37685", "Category": null, "Parent URL": null}