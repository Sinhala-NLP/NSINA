{"Source": "Adaderana", "Timestamp": "April 21, 2012 08:30 am", "Headline": "පකිස්ථාන ගුවන් අනතුර - කිසිවෙකු දිවි ගලවා‍ගෙන නෑ", "News Content": "පකිස්ථානයේ ඉස්ලාමාබාද් ජාත්‍යන්තර ගුවන්තොටුපළ ආසන්නයේ දී අනතුරට පත් ගුවන්යානයේ සිටි කිසිවෙකු දිවි ගලවා‍ගෙන නොමැති බව පාකිස්ථාන මාධ්‍ය වාර්තා කරයි. කරච්චි සිට ඉස්ලාමාබාද් දක්වා පියාසර කළ ගුවන් යානයක් ඊයේ(20) පස්වරුවේ මෙලෙස අනතුරට පත්විය. අනතුරට ‍පත්වන අවස්ථාවේ දී ගුවන් යානය තුළ මගීන් 121 දෙනෙකු සහ කාර්යය මණ්ඩලයේ 6 දෙනෙකු සිට තිබේ. මෙතෙක් එම ගුවන්යානයේ සිටි කිසිවෙකුත් දිවි බේරාගෙන ඇති බවට තොරතුරු නොමැති බවට වාර්තා වේ. ප්‍රදේශයට බලපෑ අයහපත් කාලගුණ තත්ත්ව‍ය හේතුවෙන් මෙම අනතුර සිදුව ඇති බවට විශ්වාස පළ කෙරෙයි. විශේෂයෙන් අකුණු සැර වැදීමක් හේතුවෙන් යානය ගිනිගන්නට ඇති බවට සැක පළවෙයි. ඉස්ලාමාබාද් ජාත්‍යන්තර ගුවන්තොටුපළ ආසන්නයේ ජනාකීර්ණ ප්‍රදේශයකට ගුවන් යානය කඩා වැටී ඇති අතර යානය සම්පූර්ණයෙන්ම විනාශ වී තිබේ. එරට වේලාවෙන් පස්වරු 5 ට ගමන් ආරම්භ කළ මෙම ගුවන් යානය පස්වරු 6.40 ට පමණ මෙලෙස අනතුරට ලක්විය. අනතුරට පත් මෙම ගුවන්යානය පකිස්ථානයේ බෝජා නම් ගුවන් සමාගමට අයත් යානයක් වන අතර එම සමාගම පසුගිය වසර 10 ක කාලයක් ගුවන් ගමන් නතර කොට මෑත කාලයේ දී යළි ගුවන් ගමන් ආරම්භ කර ඇති බව සඳහන්ය.", "URL": "https://sinhala.adaderana.lk/news.php?nid=23682", "Category": null, "Parent URL": null}