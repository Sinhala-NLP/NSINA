{"Source": "Adaderana", "Timestamp": "May 1, 2018 12:47 pm", "Headline": " ලංකාවේ ආර්ථිකය මේ වන විට විශාල වශයෙන් අර්බුදයට ලක් වෙලා", "News Content": "මේ වන විට ආර්ථික වර්ධන වේගය 3.5% දක්වා අඩු වී ඇති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. ඒ මහතා මේ බව කියා සිටියේ අද(01) කොළඹදී පැවති මාධ්‍ය හමුවකට එක්වෙමනි. මේ වන විට ආර්ථිකය විශාල වශයෙන් කඩා වැටී ඇති බවත්, ආර්ථික වර්ධනය වේගය පසුගිය යුද සමයේද 7% දක්වා රැගෙන ආ බවත්, මේ ආණ්ඩුව යටතේ එය විශාල වශයෙන් පහත වැටී ඇති බවත් ඒ මහතා පවසයි. එමෙන්ම මහ බැංකු වාර්තාව නිකුත් වූ බවත්, එය ඉදිරියේදී පාර්ලිමේන්තුවට ඉදිරිපත් කිරීමට නියමිත බවද ඒ මහතා කියා සිටියේය. ලංකාවේ ආර්ථිකය මේ වන විට විශාල වශයෙන් අර්බුදයට ලක් වී ඇති බවද ඒ මහතා පවසයි. එමෙන්ම එය ඉදිරි මාස කිහිපය තුළ එය යළි නිර්මාණය කිරීමට හැකියාවක් නොමැති බවද ඒ මහතා කියා සිටී. එමෙන්ම මෙලෙස ආර්ථික අවපාතයකට හේතු වූයේ නියඟය වැනි ස්වාභාවික විපත් යැයි පැවසීමට මේ ආණ්ඩුවට හැකියාවක් නොමැති බව කියා සිටි ඒ මහතා පැවසුවේ ඛනිජ තෙල් මිල පවා ලෝක වෙළෙඳපොළ තුළ විශාල වශයෙන් අවම මට්ටමක පැවති කාලයකදී මෙවැනි ආර්ථික අවපාතයන් සිදු වූයේ මෙම ආණ්ඩුවේ වරදින් බවයි. මේ අතර මේ අවස්ථාවට එක් වූ ජී.එල්.පීරිස් මහතා කියා සිටියේ නව කැබිනට් මණ්ඩලය පරස්පර විරෝධී විෂය පථයන් යටතේ පත් කරනු ලැබ ඇති බවත්, ඒ පිළිබඳව කිසිඳු විශ්වාසයක් තැබිය නොහැකි බවයි. එමෙන්ම පාර්ලිමේන්තුව තාවකාලිකව වසා දැමූ බවත්, එය කෝප් කමිටුව අක්‍රර්මණ්‍ය කිරීමේ අරමුණින් එනම්, හොරු අල්ලන ක්‍රියාවලිය අකර්මණ්‍ය කිරීමේ අරමුණින් සිදු කරන ලද්දක් බවයි. 2015 වසරේදී ඩිව් ගුණසේකර මහතා කෝප් කමිටු වාර්තාව පාර්ලිමේන්තුවට ඉදිරිපත් කිරීමට නියමිතව තිබියදීද මෙලෙසම පාර්ලිමේන්තුව කල් තැබූ බවද ඒ මහතා පැවසීය. එමෙන්ම මේ වන විට ට්‍රිලියන 2ට වැඩි බදු බරක් ඇති බවත්, දිනකට රුපියල් මිලියන 300ක් ජාතික ණය ලෙස වැඩි වන බවත් ඒ මහතා පවසයි. අප්‍රේල් හා මාර්තු මාසවලදී නියමිත ගණනට වඩා මුදල් අච්චු ගසා ඇති බවද ඒ මහතා පවසයි. එමෙන්ම ලෝක වෙළෙඳපොල තුළ ගෑස් මිල අවම මට්ටමක පවතින කාලයේ ගෑස් මිල ඉහළ දැමුවේ රුපියල අවප්‍රමාණය වීම වැළැක්වීමේ අරමුණින් බවද ඒ මහතා කියා සිටියේය. මේ අවස්ථාවට එක් වූ සිසිර ජයකොඩි මහතා කියා සිටියේ මිනිස්සුන්ට අවුරුදු, වෙසක් හෝ කම්කරුදිනයක්වත් නොමැති බවයි. එමෙන්ම මැයි 7 දින කම්කරු දිනයට සමඟාමී නිවාඩු දිනයක් ගැසට් කර ඇති මුත් පෞද්ගලික සේවකයින්ට එම නිවාඩුව නොමැති බවද ඔහු පෙන්වා දෙයි.", "URL": "https://sinhala.adaderana.lk/news.php?nid=88338", "Category": null, "Parent URL": null}