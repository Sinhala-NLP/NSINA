{"Source": "Adaderana", "Timestamp": "January 20, 2014 03:14 pm", "Headline": "වාස් හා පුතුගේ ගමන් බලපත්‍ර සී.අයි.ඩී. භාරයට ගන්නැයි නියෝගයක්", "News Content": "බස්නාහිර උතුර භාර හිටපු නියෝජ්‍ය පොලිස්පති වාස් ගුණවර්ධන මහතාගේ හා ඔහුගේ පුත් රවිඳු ගුණවර්ධනගේ විදේශ ගමන් බලපත්‍ර අපරාධ පරීක්ෂණ දෙපාර්තමේන්තුව භාරයට ගන්නා ලෙස අධිකරණය නියෝග කර තිබේ. කොළඹ අතිරේක මහේස්ත්‍රාත් චන්දිම ලියනගේ මහතා එම නියෝගය නිකුත් කළ බව අද දෙරණ අධිකරණ වාර්තාකරු පවසයි. බම්බලපිටියේ කෝටිපති ව්‍යාපාරික මොහොමඩ් සියාම් පැහැරගෙන ගොස් ඝාතනය කිරීමේ සිද්ධියට අදාළ නඩුව අද විභාගයට ගත් අවස්ථාවේදී මෙම නියෝගය ලබාදී ඇතැයි සඳහන්ය. අදාළ නඩුව අද කැඳවු අවස්ථාවේ දී අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා සිදුකළ ඉල්ලීමක් සලකා බැලු අධිකරණය මෙම නියෝගය නිකුත් කර ඇති බව සඳහන්ය. අද දිනයේ දී වාස් ගුණවර්ධන මහතා ඇතුළු තවත් සැකකරුවන් හය දෙනෙකු අධිකරණය හමුවට ඉදිරිපත් කෙරුණි. පැමිණිල්ල වෙනුවෙන් පෙනී සිටි සහකාර පොලිස් අධිකාරී ශානි අබේසේකර මහතා සඳහන් කළේ දැනට සිදුකරන පරීක්ෂණ සඳහා විදේශ ගමන් බලපත්‍ර අවශ්‍ය බවයි. අදාළ බලපත්‍ර නඩු භාණ්ඩ ලෙස ලබාගන්නා ලෙස නීතිපතිවරයා උපදෙස් ලබාදුන් බව ද සහකාර පොලිස් අධිකාරීවරයා අධිකරණයට දැනුම් දුන්නේය. කෙසේ වෙතත් විත්තිකාර පාර්ශය වෙනුවෙන් පෙනී සිටි නීතීඥවරයා සඳහන් කළේ අදාළ ගමන් බලපත්‍රය අස්ථානගත වී ඇති බවයි. මෙහිදී කොළඹ අතිරේක මහේස්ත්‍රාත් චන්දිම ලියනගේ මහතා විත්තියේ නීතීඥවරයාගෙන් විමසා සිටියේ රවිඳු ගුණවර්ධනගේ විදේශ ගමන් බලපත්‍රය අස්ථානගත වීම සම්බන්ධයෙන් පොලීසියේ පැමිණිල්ලක් සිදුකර තිබේද යන්න පිළිබඳවය. විදේශ ගමන් බලපත්‍රය අස්ථානගත වීම සම්බන්ධයෙන් පැමිණිල්ලක් ඉදිරිපත් නොකළ බව විත්තිකාර පාර්ශයේ නීතීඥවරයා අධිකරණයට පවසා ඇත. කෙසේ වෙතත් පැමිණිල්ලක් ඉදිරිපත් කර නොතිබීම හේතුවෙන් ආගමන විගමන පාලකවරයාගෙන් ඒ සම්බන්ධයෙන් තොරතුරු ලබාගන්නා ලෙස අතිරේක මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළ බව අද දෙරණ අධිකරණ වාර්තාකරු සඳහන් කළේය. අදාළ නඩුව ලබන 27 වන දින යළි කැඳවීමට නියමිතය.", "URL": "https://sinhala.adaderana.lk/news.php?nid=40495", "Category": null, "Parent URL": null}