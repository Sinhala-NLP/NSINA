{"Source": "Adaderana", "Timestamp": "October 18, 2017 03:15 pm", "Headline": " නුවරඑළියට නව ප්‍රාදේශීය සභා 4ක් පිහිටුවන්න යෝජනා", "News Content": "පළාත් පාලන නව සංශෝධන යටතේ නුවරඑළිය දිස්ත්‍රික්කය සඳහා නව ප්‍රාදේශීය සභා 04 ක් පිහිටුවීමට යෝජනා වී තිබේ. මේ සම්බන්ධයෙන් දේශපාලන පක්ෂ සමඟ ඊයේ(17) පස්වරුවේ සාකච්ඡාවක් පැවැත්වූ බව පළාත් සභා හා පළාත් පාලන අමාත්‍යංශයේ ලේකම් කමල් පද්මසිරි මහතා සඳහන් කළේය. මීට අදාළ යෝජනා දේශපාලන පක්ෂ වෙත ලබා දී ඇති අතර ඔවුන්ද ඊට එකඟතාව පළ කර ඇති බව ලේකම්වරයා සඳහන් කළේය. කෙසේවෙතත් මේ පිළිබඳ අවසන් තීරණයක් ගැනීම සඳහා දේශපාලන පක්ෂවලට කාලය අවශ්‍ය බව ඔවුන් ප්‍රකාශ කළ බව අමාත්‍යංශ ලේකම්වරයා සඳහන් කර සිටියේය. නුවරඑළිය සහ අඹගමුව ප්‍රාදේශීය සභා බල ප්‍රදේශ තුළ එක් ප්‍රාදේශීය සභාවක් සඳහා ලක්ෂ 02 ට වැඩි ඡන්ද දායකයින් ප්‍රමාණයක් ලියාපදිංචිවීම හේතුවෙන් නුවරඑළිය දිස්ත්‍රික්කය සඳහා දැනට පවතින ප්‍රාදේශීය සභා සංඛ්‍යාව ඉහළ නැංවිය හැකි බව පළාත් සභා හා පළාත් පාලන අමාත්‍යංශයේ ලේකම් කමල් පද්ම්සිරි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=78864", "Category": null, "Parent URL": null}