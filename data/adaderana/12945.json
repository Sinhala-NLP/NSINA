{"Source": "Adaderana", "Timestamp": "December 18, 2010 02:15 pm", "Headline": "නොබෝ දිනකින් රටම විදුලියෙන් ඒකා‍ලෝක කරනවා ", "News Content": "මුළු දිවයිනම නොබෝ දිනකින් විදුලියෙන් ඒකා‍ලෝක කරන බව විදුලි බල හා බලශක්ති අමාත්‍ය පාඨලී චම්පික රණවක මහතා පවසයි. ඒ සම්බන්ධයෙන් ලංකා විදුලි බල මණ්ඩලයට විශාල වගකීමක් පැවරෙන බව අමාත්‍යවරයා සඳහන් කරයි. ඉදිරි වසර ලංකා විදුලිබල මණ්ඩලයට අභියෝග රැසකට මුහුණදීමට සිදුවන වසරක් බව අමාත්‍යවරයා පෙන්වා දෙයි. ලංකා විදුලි බල මණ්ඩලයේ සේවක සේවිකාවන්ගේ පවුල්වල සහභාගිත්වයෙන් පැවති නත්තල් බැති ගී ප්‍රසංගයකට සහභාගී‍වෙමින් පාඨලී චම්පික රණවක අමාත්‍යවරයා මේ අදහස් පළ කළේය. ලංකා විදුලි බල මණ්ඩලය සාඩම්බර ආයතනයක් බවට පත්කිරීමට සියලු දෙනා කැපවීමෙන් යුතුව කටයුතු කළ යුතු බව එහිදී වැඩිදුරටත් අදහස් දක්වමින් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=12945", "Category": null, "Parent URL": null}