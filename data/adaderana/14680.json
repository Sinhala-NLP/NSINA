{"Source": "Adaderana", "Timestamp": "March 7, 2011 02:27 pm", "Headline": "තාත්තාගේ පාලනය සජිත්ට අමතක වුණත් ජනතාවට මතකයි", "News Content": "ප්‍රේමදාස යුගය යළි ගෙන එන බවට සජිත් ප්‍රේමදාස මහතා වහසි බස් දෙඩූවද,මේ රටේ තරුණයන් ලක්ෂයකට වැඩි පිරිසක් මරා දැමූ ඒ යුගය ජනතාවට අමතකව නැතැයි සබරමුව ප්‍රධාන අමාත්‍ය මහීපාල හේරත් මහතා පවසයි. බටලන්ද වික්‍රමසිංහ යුගය වෙනුවට යළි වරක් ප්‍රේමදාස යුගය ගෙන එන බවට සජිත් ප්‍රේමදාස මහතා කියා සිටියද ඒ යුග දෙකෙහි වෙනසක් නොමැති බව අමාත්‍යවරයා අවධාරණය කර සිටියේ යටියන්තොට ප්‍රාදේශීය සභාවට තරගවදින හිටපු සභාපති යූ.ඩී වසන්ත මහතාට සහය පළ කරනු පිණිස මත්තමගොඩ,ගල්පාත ප්‍රදේශවල පැවති ජන හමුවකට සහභාගී වෙමිනි. එල්.ටී.ටී.ඊ සංවිධානයට අවි ආයුධ හා මුදල් ලබාදෙමින් එම සංවිධානය පෝෂණය කරනු ලැබුවේද,තරුණ තරුණියන් දහස් සංඛ්‍යාත පිරිසක් මහ මග මරා පුළුස්සා දැම්මේද,රිචඩ්ද සොයිසා වැනි මාධ්‍යවේදීන් ඝාතනය කර දැම්මේද,ඉන්දියාව වැනි අසල්වැසියන් අමනාප කර ගත්තේද ප්‍රේමදාස යුගයේදී බව මහීපාල මහතා සිහිපත් කළේය. ඇතැම්විට සජිත් ප්‍රේමදාස මහතා ගත කළ සැප පහසු ළමා විය නිසා රටේ සිදුවූ සාපරාධී ක්‍රියා ඔහුට අමතක වුවත් රටේ ජනතාවට කිසි සේත්ම අමතකව නැති බව ඔහු පෙන්වාදුන්නේය. මේ රටේ තහවුරු කළ යුත්තේ රට දෙකඩ කළ ප්‍රේමදාස හෝ වික්‍රමසිංහ යුගයන්ද එසේත් නැතිනම් රට එක් සේසත් කළ මහින්ද රාජපක්ෂ පාලනයද යන්න බුද්ධිමත් ජනයා විසින් තීන්දු කරනු ඇති බව සබරගමුව ප්‍රධාන අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14680", "Category": null, "Parent URL": null}