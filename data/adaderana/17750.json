{"Source": "Adaderana", "Timestamp": "July 31, 2011 08:46 am", "Headline": "සන්ධාන පුංචි ආණ්ඩුවේ ලොක්කෝ හෙට දිවුරුම් දෙති", "News Content": "එක්සත් ජනතා නිදහස් සන්ධානයෙන් පළාත් පාලන ආයතන සඳහා තේරී පත්වු ප්‍රධානීන් හෙට දිනයේ දිවුරුම් දීමට නියමිතව තිබේ. ඒ අනුව නගරාධිපතිවරුන් , නියෝජ්‍ය නගරාධිපතිවරුන් , සභාපතිවරුන් සහ උප සභාපතිවරුන් මෙන්ම මන්ත්‍රීවරුන් ද ජනාධිපතිවරයා ඉදිරියේ දිවුරුම් දීමට නියමිතය. එක්සත් ජනතා නිදහස් සන්ධානය පළාත් පාලන ආයතන 45ක බලය ලබාගත් අතර මනාප ලබාගත් අනුපිළිවෙළ අනුව මේ වන විට ඒවායේ තනතුරු පත්කර අවසන්ව තිබේ. මේ අතර හෙට දිනය වන විට තනතුරුවලට අදාළ ගැසට් නිවේදනය නිකුත් කිරීමට හැකි වනු ඇති බව මැතිවරණ මහලේකම් කාර්යාලය කියා සිටියි. එක් එක් දේශපාලන පක්ෂ වලින් පළාත් පාලන ආයතන සඳහා නිලධාරීන් නම් කිරීම අවසන් වු වහාම ගැසට් නිවේදනය නිකුත් කරන බව එම කාර්යාලය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=17750", "Category": null, "Parent URL": null}