{"Source": "Adaderana", "Timestamp": "February 22, 2018 12:18 pm", "Headline": "මම ක්‍රීඩාවට එන්නේ ඇඟේ තියෙන කැක්කුම නිසයි", "News Content": "ක්‍රීඩාව දියුණු කිරීමට නම් ක්‍රීඩාව වෙනුවෙන් තමන්ගේ ශක්තිය,ධනය,කාලය කැපකරන පිරිසක් එක් විය යුතු බව ඔලිම්පික් කමිටු සභාපති ධූර අපේක්ෂක රොහාන් ප්‍රනාන්දු මහතා පවසයි. ඔහු මේ බව සඳහන් කළේ නිලවරණයට පෙර ඊයේ(21) කොළඹ පැවති මාධ්‍ය හමුවකදීයි. \"ක්‍රීඩාව දූෂණයෙන් බේරාගන්න''යන තේමාව මූලික කරගනිමින් පැවති මෙම මාධ්‍ය හමුවට එක් වෙමින් රොහාන් ප්‍රනාන්දු මහතා වැඩිදුරටත් කියා සිටියේ, 1948 දී ලංකාව රිදී පදක්කමක් හිමි කර ගත් බවත් 2000 වසරේ දී තවත් රිදී පදක්කමක් හිමි කර ගැනීමෙන් අනතුරුව අද වන තුරු කිසිදු ඔලිම්පික් පදක්කමක් හිමි කර ගෙන නොමැති බවයි. කෙසේ වෙතත් ක්‍රීඩාව දියුණු කිරීමට නම් එයට කාලය, ධනය හා ශක්තිය වැය කළ හැකි පුද්ගලයින් ඒ සඳහා ඉදිරිපත් විය යුතු බවයි. එමෙන්ම ක්‍රීඩාවෙන් හම්බ කරන පුද්ගලයින් ක්‍රීඩාවට පැමිණීම තුළින් එහි ඉදිරි ගමනක් නොමැති බවත්, තමා මෙයට සම්බන්ධ වන්නේ කිසිදු වරදානයක් ලබා ගැනීමේ අරමුණින් නොවන බවත් ඇඟේ ක්‍රීඩාවට ඇති කැක්කුම නිසා එවැනි තීරණයක් ගත් බව ද රොහාන් මහතා මෙහිදී වැඩිදුරටත් පැවසීය. මෙම මාධ්‍ය හමුවට ඔලිම්පික් පදක්කම් ලාභි සුසන්තිකා ජයසිංහ මහත්මිය ද එක්ව සිටියේය. ඔලිම්පික් නිලවරණය පෙබරවාරි මස 23 පැවැත් වීමට නියමිතව තිබේ.", "URL": "https://sinhala.adaderana.lk/news.php?nid=84673", "Category": null, "Parent URL": null}