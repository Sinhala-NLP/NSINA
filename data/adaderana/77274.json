{"Source": "Adaderana", "Timestamp": "September 8, 2017 08:59 am", "Headline": "ප්‍රදේශ රැසක රිය අනතුරු-කාන්තාවක් ඇතුළු 4ක් මරුට", "News Content": "ප්‍රදේශ කිහිපයකදී සිදු වූ රිය අනතුරු හතරකින් කාන්තාවක් ඇතුලු පුද්ගලයින් සිව් දෙනකු මියගොස් තිබේ. ඕපනායක, මීගමුව, හම්බන්තොට සහ කුරුණැගල යන ප්‍රදේශවලදී මෙම අනතුරු සිදුව ඇති බව පොලීසිය පවසයි. කොළඹ - බදුල්ල ප්‍රධාන මාර්ගයේ ඕපනායක, හුණුවල පාලම මතදී මාර්ගය හරහා ගමන් කරමින් සිටි කාන්තාවක් ලොරි රථයක ගැටීමෙන් සිදු වූ අනතුරකින් එම කාන්තාව මියගොස් තිබේ. අනතුරින් බරපතළ තුවාල ලැබූ කාන්තාව පැල්මඩුල්ල රෝහලට ඇතුළත් කිරිමෙන් පසු මියගිය බව පොලීසිය සඳහන් කළේය. මේ අතර මීගමුව ප්‍රදේශයේදී යතුරුපැදියක් සහ බන්ධනාගාර බස් රථයක් මුහුණට මුහුණ ගැටීමෙන් සිදු වූ අනතුරකින් 29 හැවිරිද යතුරුපැදිකරු මියගොස් තිබේ. අනතුරින් බරපතළ තුවාල ලැබූ යතුරුපැදිකරු සහ පසු පැදිකරු මීගමුව රෝහලට ඇතුලත් කිරිමෙන් පසු යතුරුපැදිකරු මියගිය අතර පසුපැදිකරු වැඩිදුර ප්‍රතිකාර සඳහා කොළඹ ජාතික රෝහලට මාරුකර යාවා ඇති බව පොලීසිය පවසයි. හම්බන්තොට සූරියවැව මාර්ගයේ මාගා හන්දිය අසලදී ද යතුරුපැදියක් සහ ටිපර් රථයක් එකිනෙක ගැටීමෙන් සිදු වූ අනතුරකින් තරුණයෙකු මියගොස් තිබේ. අනතුරින් බරපතල තුවාල ලැබූ පොලොන්නරුව, අරලගංවිල ප්‍රදේශයේ පදිංචිව සිටි 24 හැවිරිදි යතුරුපැදිකරු හම්බන්තොට රෝහලට ඇතුළත් කිරිමෙන් පසු මිගොස් ඇති බව පොලීසිය පවසයි. අනතුර සම්බන්ධයෙන් ටිපර් රථ රියදුරු හම්බන්තොට පොලීසිය විසින් අත්අඩංගුවට ගෙන තිබේ. මේ අතර කුරුණෑගල - පුත්තලම මාර්ගයේ මල්කඩුවාව ක්‍රිඩාපිටිය අසලදී සිදු වූ අනතුරකින් 59 හැවිදි පුද්ගලයෙකු මියගොස් තිබේ. මාර්ගය ආසන්නයේ නවතා තිබූ ත්‍රීරෝද රථයක ටිපර් රථයක් ගැටීමෙන් අනතුර සිදුව ඇති බව පොලීසිය සඳහන් කළේය. අනතුරින් බරපතළ තුවාල ලැබූ ත්‍රිරෝද රථයේ රියදුරු කුරුණෑගල රෝහලට ඇතුළත් කිරිමෙන් පසු මියගොස් තිබේ.", "URL": "https://sinhala.adaderana.lk/news.php?nid=77274", "Category": null, "Parent URL": null}