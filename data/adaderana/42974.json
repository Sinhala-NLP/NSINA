{"Source": "Adaderana", "Timestamp": "May 4, 2014 05:12 pm", "Headline": "හෙද වර්ජනයට එරෙහිව ආපනශාලා හිමියන් උසාවියට!", "News Content": "හෙද වෘත්තීය සමිති කිහිපයක් විසින් ආරම්භ කර ඇති වැඩවර්ජනය හෙට දහවල් 12 වන විට අවසන් නොකළහොත් ඊට එරෙහිව අධිකරණයට යන බව ආපන ශාලා හිමියන්ගේ සංගමය හා පාරිභෝගික අයිතිය සුරැකීමේ ජාතික ව්‍යාපාරය පවසයි. වින්නඹු පුහුණුව සම්බන්ධ ගැටලුව මුල්කර ගනිමින් අසරණ රෝගීන් බිල්ලට දී හෙද වෘත්තීය සමිති විසින් ආරම්භ කර ඇති වැඩවර්ජනය අසාධාරණ බවත් මේ හේතුවෙන් රෝගීන්ට සිදුව ඇති අසාධාරණයට විසඳුමක් ලබා ගැනීම සඳහා ශ්‍රේෂ්ඨාධිකරණයට යන බව එහි ජාතික සංවිධායක අසේල සම්පත් මහතා කියයි. මෙම වෘත්තීය ක්‍රියාමාර්ගයට නායකත්වය දෙන පුද්ගලයින් අත්අඩංගුවට ගැනීම සඳහා නියෝගයක් නිකුත් කරන්නැයි අධිකරණයෙන් ඉල්ලා සිටින බවද හෙතෙම වැඩිදුරටත් පවසයි. මේ අතර රාජ්‍ය සේවා එක්සත් හෙද සංගමය කියා සිටියේ තම වැඩ වර්ජනය අදින් අවසන් කර හෙට සිට රෝහල්වල කටයුතු පවත්වාගෙන යාමට සහය වන බවයි. කෙසේ වුවද රජයේ හෙද නිලධාරීන්ගේ සංගමය හා සමස්ත ලංකා සුවසේවා සංගමය තවමත් මෙම වැඩවර්ජනයේ නිරත ව සිටියි.", "URL": "https://sinhala.adaderana.lk/news.php?nid=42974", "Category": null, "Parent URL": null}