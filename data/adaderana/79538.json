{"Source": "Adaderana", "Timestamp": "November 5, 2017 04:49 pm", "Headline": " ඉන්දියාවේ දී ටෙස්ට් තරඟ ජයක් ලැබීම මගේ එක හීනයක්", "News Content": "ඉන්දීය කණ්ඩායමට එරෙහිව ඉන්දියාවේ දී ටෙස්ට් තරඟ ජයක් ලැබීම තමාගේ එක් සිහිනයක් බව ශ්‍රී ලංකා කණ්ඩායමේ ජ්‍යේෂ්ඨ ක්‍රීඩක රංගන හේරත් පවසයි. ඉදිරියේ දී පැවැත්වීමට නියමිත ඉන්දීය තරඟ සංචාරය පිළිබඳ විදෙස් මාධ්‍යයක් වෙත අදහස් දක්වමින් රංගන හේරත් ප්‍රකාශ කර ඇත්තේ ශ්‍රී ලංකා කණ්ඩායම ඉන්දියාවේ දී කිසිඳු ටෙස්ට් තරඟයක් ජයග්‍රහණය කර නොමැති වටපිටාවක එවැනි ජයග්‍රහණයක් ලැබීමට හැකිවුවහොත් එය සුවිශේෂී කරුණක් වනු ඇති බවයි. ශ්‍රී ලංකා කණ්ඩායමේ ඉන්දීය තරඟ සංචාරය ලබන 16 වැනිදා ආරම්භ වන අතර ටෙස්ට් තරඟ තුනකින්, එක්දින තරඟ තුනකින් සහ 20/20 තරඟ තුනකින් තරඟාවලිය සමන්විත වෙයි. ශ්‍රී ලංකාව සහ ඉන්දියාව අතර මේ දක්වා ටෙස්ට් තරඟාවලි 15ක් පවත්වා ඇති අතර ඉන් 8ක් ජයග්‍රහණය කිරීමට ඉන්දීය කණ්ඩායම සමත්ව තිබේ. ශ්‍රී ලංකා කණ්ඩායම තරඟාවලි තුනක් පමණක් ජයග්‍රහණය කර ඇති අතර ජය පරාජයෙන් තොරව අවසන් වී ඇති ටෙස්ට් තරඟාවලි සංඛ්‍යාව 4ක් වෙයි.", "URL": "https://sinhala.adaderana.lk/news.php?nid=79538", "Category": null, "Parent URL": null}