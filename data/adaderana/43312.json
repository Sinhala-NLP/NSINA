{"Source": "Adaderana", "Timestamp": "May 20, 2014 06:38 am", "Headline": "සභාපති ගැහුවාද?ව්‍යාපාරිකයා ගැහුවාද?දෙදෙනාම රෝහලේ!", "News Content": "පුත්තලම සාලියවැව මංසන්ධියේදී තමන්ට පහර දුන් බවට කරුවගලස්වැව ප්‍රාදේශීය සභාවේ සභාපතිවරයා සහ ව්‍යාපාරිකයෙකු විසින් පැමිණිලි කර ඇති බව සාලියවැව පොලීසිය කියයි. ඊයේ (19) වැනිදා රාත්‍රීයේ මෙම සිදුවීම සිදුවී තිබේ. සාලියවැව මංසන්ධියට පැමිණ සිටි තමන්ට ව්‍යාපාරිකයෙකු විසින් පහර දුන් බවට කරුවලගස්වැව ප්‍රාදේශීය සභාවේ සභාපති නීල් වීරසිංහ යන අය සාලියවැව පොලීසියට පැමිණිලි කරමින් පවසා ඇත. මේ අතර අධික ලෙස බීමතින් පැමිණි ප්‍රාදේශීය සභාවේ සභාපතිවරයා තමන්ට පහර දුන් බව සාලියවැව මංසන්ධියේ ව්‍යාපාරයක් පවත්වා ගෙන යන කහඳව යක්දෙස්සලාගේ රංජිත් ප්‍රේමසිරි යන අය විසින්ද පොලීසියට පැමිණිලි කරමින් පවසා ඇත. ගැටුම සම්බන්ධයෙන් පැමිණිලි කිරීමට පැමිණි දෙදෙනාටම රෝහල් ගත වන ලෙස උපදෙස් ලබා දී ඇති බව සාලියවැව පොලීසිය කියයි. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43312", "Category": null, "Parent URL": null}