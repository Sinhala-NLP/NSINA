{"Source": "Adaderana", "Timestamp": "November 14, 2013 11:51 am", "Headline": "සිරිකොත අදත් නොසන්සුන් - බොදු බල සේනා සිරිකොතට කඩාවදියි", "News Content": "එක්සත් ජාතික පක්ෂයේ මුලස්ථානය වන සිරිකොත ඉදිරිපිට අද(14) පෙරවරුවේ නොසන්සුන්කාරි තත්ත්වයක් හට ගෙන තිබේ. එක්සත් නායකත්ව මණ්ඩලයේ පළමු සැසිවාරයේ කටයුතු ආරම්භවීමත් සමග “ජාතික සමගිය ගොඩනැංවීමේ සංසදය“නමින් පිරිසක් පක්ෂ මූලස්ථානය ඉදිරිපිට විරෝධතාවක් පවත්වමින් පවසා ඇත්තේ රට පාවාදෙන කුමන්ත්‍රණයක් මෙහි ක්‍රියාත්මක වන බවයි. පොදුරාජ්‍ය මණ්ඩලයීය සමුළුවට සමගාමීව සිරිකොත පක්ෂ මූලස්ථානයේ ඊයේ මානව හිමිකම් උළෙලක් ආරම්භවුණු අතර එහි අතුරුදහන්වූවන්ගේ ඡායාරූප ප්‍රදර්ශනයක්ද සංවිධානය කර තිබිණි. කෙසේ වෙතත් ජාතික වැදගත්කමකින් යුතු ජාත්‍යන්තර සමුළුවක් පැවැත්වෙන අතරතුරදී මෙවැනි මානව හිමිකම් උළෙලක් හා ඡායාරූප ප්‍රදර්ශනයක් පැවැත්වීම තුළින් රට පාවාදීමක් සිදුවන බව උද්ඝෝෂකයින්ගේ අදහස විය. උද්ඝෝෂකයින් විසින් සිරිකොත පක්ෂ මූලස්ථානය දෙසට ගල් මුල් ප්‍රහාරයක් එල්ල කිරීමත් සමග අභ්‍යන්තරයේ සිටි පිරිස් විසින්ද ඊට ප්‍රතිචාර දක්වා ඇති බව අද දෙරණ වාර්තාකරු පවසයි. මේ අවස්ථාවේ බොදු බල සේනා සංවිධානයේ භික්ෂුන් වහන්සේලා පිරිසක්ද මෙම මානව හිමිකම් උළෙලට විරෝධය පාමින් එතැනට කඩාවැදී ඇති අතර ඒ වන විටත් පක්ෂ මූලස්ථානයේ රැඳී සිටි භික්ෂුන් වහන්සේලා පිරිසක් ඒ මොහොතේ එළියට පැමිණීම නිසා දෙපාර්ශවයේම භික්ෂුන් අතර උණුසුම් වචන හුවමාරුවක් සිදුව තිබේ. පක්ෂයේ නායකත්ව මණ්ඩලය රැස්වෙන වන විට එකී ගොඩනැඟිල්ලම ගණිකා නිවාසයක් පවත්වාගෙන යනවා සේ රටට විරුද්ධව කුමන්ත්‍රණය කිරීමට යොදාගෙන ඇති බවත්, තමන් වහන්සේලාට විරුද්ධව පල්ලි වලට පහර එල්ල කරන බවට ජාත්‍යන්තරයට තොරතුරු දෙන්නේද මොවුන් යයි ඥානසාර හිමි එහිදී කියා සිටියේය. එහෙත් මෙම අවස්ථාවේදී ජාතික භික්ෂු පෙරමුණේ භික්ෂුන් ඇතුළු පාක්ෂිකයක් පිළිතුරු දෙමින් කියා සිටියේ බොදුබල සේනා පිරිස් විසින් පල්ලිවලට පහරදීම් පිළිබඳ අධිකරණයේ නඩු විභාගවෙමින් පවතින බව හා එකී චෝදනා අසත්‍යය නොවන බවත්, මානව හිමිකම් කඩකිරීමට හොඳනම් ඒ ගැන කතා කිරීම නොහොඳ වන්නේ මන්ද යන්නයි. ජාත්‍යන්තරයේ ශ්‍රී ලංකාවේ නම කැත කර ඇත්තේත්, දිගින් දිගටම මානව හිමිකම් කඩකරන්නේත් මෙවැනි භික්ෂුන් හා ආණ්ඩුව බව ද එක්සත් ජාතික පක්ෂයේ පිරිස් කෑ ගසමින් කියා සිටියහ. විපක්ෂයේ දේශපාලන සංවිධාන හා සිවිල් සමාජ ක්‍රියාකාරීන් එක්ව“සමගි බලවේගය“නම් සංවිධානයක් විසින් සංවිධානය කළ මානව හිමිකම් උළෙල පැවැත්වීමේ අරමුණ වී තිබුණේ උගත් පාඩම් හා ප්‍රතිසන්ධානය සඳහාවූ ජනාධිපති කොමිසමේ නිර්දේශ ක්‍රියාත්මක කළ යුතු බවට ආණ්ඩුවට බල කිරීම සහ පොදු රාජ්‍ය මණ්ඩලයීය ප්‍රඥප්තියට ගරු කොට කටයුතු කරන ලෙස බලකිරීම බව කියැවෙයි. ඒ පිළිබඳ පසුව විපක්ෂ නායක රනිල් වික්‍රමසිංහ මහතා මෙසේ ප්‍රකාශ කළේය. “අද දවසේ අපි සමගි බලවේගය ලෙස මානව හිමිකම් උළෙලක් තියලා ඉල්ලා සිටින්නේ කුමක්ද? ජනාධිපතිතුමාම පත්කරපු කොමිසමක නිර්දේශ ක්‍රියාත්මක කරන්න කියලා ඉල්ලා සිටින එකයි. ජනාධිපතිතුමා සභාපති වෙන්න යන පොදුරාජ්‍ය මණ්ඩලයේ තියෙන පොදුරාජ්‍ය මණ්ඩල ප්‍රඥප්තියට ගරු කරන්න කියලා බල කරන එක. ඒක කොහොමද දේශද්‍රෝහී වැඩක් වෙන්නේ…පොදු රාජ්‍ය මණ්ඩල රැස්වීම තියෙන දවසේවත් විරුද්ධ පක්ෂ නායකයට ආරක්ෂාවක් දෙන්න බැරි රටේ අනෙක් අයගේ ආරක්ෂාව ගැන කියන්න තියෙන්නේ මොකක්ද?“ කෙසේ වෙතත් සිදුවීම වූ අවස්ථාවේ බොදු බල සේනාහි ප්‍රධාන ලේකම් පූජ්‍ය ගලබොඩ අත්තේ ඥානසාර හිමි සිරිකොත ප්‍රධාන ගේට්ටුවෙන් ඇතුළට කඩාවැදී ඇති නමුත් එම අවස්ථාවේදී පළාත් සභා මන්ත්‍රී දයා ගමගේ මහතා මැදිහත්වී දෙපාර්ශවය යම් සංහිඳියාවකට පත් කොට ඥානසාර හිමියන් ආරක්ෂා සහිතව අනෙක් ගේට්ටුවෙන් පිටමං කළ බව කියැවෙයි. මේවන විට තත්ත්වය පාලනය කර ඇති අතර සිරිකොත පක්ෂ මූලස්ථානය වටා දැඩි ආරක්ෂාවක් යොදවා ඇති බව අද දෙරණ වාර්තාකරු පවසයි. මේ අතර අද සහ හෙට යන දෙදින තුළ කොළඹ හා තදාසන්න ප්‍රදේශවල විරෝධතා හා උද්ඝෝෂණ පැවැත්වීම තහනම් කරමින් පොලීසිය විසින් අධිකරණ නියෝගයක් ලබාගෙන තිබේ.", "URL": "https://sinhala.adaderana.lk/news.php?nid=38831", "Category": null, "Parent URL": null}