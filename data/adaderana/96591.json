{"Source": "Adaderana", "Timestamp": "September 23, 2018 03:29 pm", "Headline": "ඝාතන කුමන්ත්‍රණ සිද්ධියට නාලක ද සිල්වා අත්අඩංගුවට ගත යුතුයි", "News Content": "ජානාධිපතිවරයාත් හිටපු ආරක්ෂක ලේකම්වරයාත් ඝාතනය කරන්න යොදපු කුමන්ත්‍රණය සම්බන්ධයෙන් නියෝජ්‍ය පොලිස්පති නාලක ද සිල්වා අත්තඩංගුවට අරගෙන පරීක්ෂණ කල යුතු බව අමාත්‍ය මහින්ද අමරවීර මහතා පවසයි. ඩොලරය වැඩිවීම සහ රුපියල අවප්‍රමාණ වීම පිළිබඳ මේ දිනවල වැඩිපුර කතා උවත් එය ජාත්‍යන්තර තවයක්මිස මේ රටේ ආණ්ඩුවේ ප්‍රශ්නයක් නොවන බවත් හුදෙක් එය ට්‍රම්ප් ජනාධිපතිවරයා ගත් තීන්දුවක් මත ලෝකයේම මේ තත්වය ඇතිවී තිබෙන බවද නමුත් අපේ රටෙත් මේ සඳහා කෙටි කාලීන හා දීර්ඝ කාලීන යම් ක්‍රමවේදයක් සකස් කළ යුතු වෙන බව කෘෂිකර්ම අමාත්‍ය මහින්ද අමරවීර මහතා කියා සිටියේය. අමාත්‍ය මහින්ද අමරවීර මහතා මේ බව කියා සිටියේ වැවුදහසයි ගම දහසයි වැඩ සටහන යටතේ අම්බලන්තොට නෝනාගම වැව සංවර්ධනය කිරීමේ සමාරම්බක උත්සවයට සහබාගි වෙමිනි . මෙහිදී වැඩිදුරටත් අදහස් දැක්වූ අමාත්‍ය මහින්ද අමරවීර මහතා මෙසේ ප්‍රකාශ කළේය. ''අපි දිනපතා නැව්වලින් ගේන අත්‍යවශ්‍ය නොවන බඩු සීමා කරන්න ඕන. අපේ රටේ නිපදවිය හැකි පොත පෑන පැන්සල ලිපි කවර සෙල්ලම් බඩු අපි රටින් ගේනවා. මේවට යන්නෙ ඩොලර්. අපි කෙටිකාලීනව මේවා අපේ රට තුළ නිෂ්පාදනය කිරීමේ දැවැන්ත වැඩපිළිවෙලක් ආරම්භ කරන්න ඕන. පිටරටින් ගේන ඒවා සීමා කරන්න ඕන. පාරවල්වල වාහන තදබදය වැඩියි. මාසෙකට වාහන ගෙන්වීම තිස්තුන්දාහයි හතළිස් දාහයි. මිනිසුන්ගේ ආර්ථික තත්වය හොඳ නැත්නම් මෙවැනි තත්වයක් ඇතිවෙන්නෙ කොහොමද යන්න පිලිබදව අමාත්‍ය වරයා පවසා සිටියේය . කෘෂීකර්ම ක්ෂේත්‍රෙයන් අපි හරියට කටයුතු කළොත් අපිට ඩොලරය පානය කරගෙන මේ රට දියුණු කරගන්න ලැබෙනවා. අද මේ රට අපිට අවශ්‍ය සියලු දේ රටින් ගෙනැල්ලා පාවිච්චි කරන රටක් බවට පත් වෙලා. ලංකාවෙ ඕන තැනක ඕන දෙයක් වවන්න පුළුවන්. අපේ මිනිස්සුන්ට ඕන හරි මිලක්, හරි වැඩපිළිවෙලක්. අපේ ගොයම් කැපෙන කොට හාල් නැව ගෙනැල්ල බාන එක නෙවෙයි බලාපොරොත්තුව අපේ ගොවියා ශක්තිමත් කරලා ගොවියට හොඳ මිලක් දීලා ඒ අයට අවශ්‍ය පහසුකම් දීලා අපිට අවශ්‍ය දේවල් රටතුළ නිෂ්පාදනය කරගන්න එක. අපි සැකසූ වැඩපිළිවෙල අනුව ගියොත් 2025 වන විට රටින් ආහාර ගෙන්වීමේ අවශ්‍යතාවයක් නෑ. අපේ රටේ නිෂ්පාදනය කළ හැකි සියලු දේවල් මේ රටේ නිෂ්පාදනය කරන්න අපි සූදානම් කරලා තියෙන බවද අමාත්‍ය මහින්ද අමරවීර මහතා මෙහිදී කියා සිටියේය . 'නිවාස, සනීපාරක්ෂක පහසුකම්, යටිතල පහසුකම් සම්පූර්ණ වූ ගමක් නිර්මාණය කිරීම තමයි අපේ බලාපොරොත්තුව. මෙම ව්‍යාපෘතියේ අවසන් ප්‍රතිපලය තමයි දරුවන්ට ජීවත්වෙන්න පුළුවන් හොඳ පරිසරයක් ගොඩ නැගීම. ඒකට නිලධාරීන් පමණක් උනන්දු වුණාට වැඩක් නෑ. ගමේ අය උනන්දු වුණු තරමට තමයි එහි සාර්ථකත්වයක් ඇතිවෙන්නෙ. අද අපි කෘෂි ක්ෂේත්‍රයෙන් ඉස්සරහට යන්න ඕන. මේ දිනවල වැඩි පුර කතාවෙන්නෙ ඩොලරය වැඩිවීම සහ රුපියල අවප්‍රමාණ වීම පිළිබඳ. අද තියෙන්නෙ ජාත්‍යන්තර තත්වයක්. ට්‍රම්ප් ජනාධිපතිවරයා ගත් තීන්දුවක් මත ලෝකයේම මේ තත්වය ඇතිවෙනවා. නමුත් අපේ රටෙත් මේ සඳහා කෙටි කාලීන හා දීර්ඝ කාලීන යම් ක්‍රමවේදයක් සකස් කළ යුතු වෙනවා.'' ''අපේ ගොවින්ට තියෙන ගැටළු තමයි නිෂ්පාදන සඳහා මිල සහ නාස්තිය. අපේ ගොවිජනතාව ශක්තිමත් නොකර ජීවත් නොකර අපිට වෙන කුමන ව්‍යාපෘති ක්‍රියාත්මක කරත් මේ රට සංවර්ධනය කරන්න බැහැ. එළවළු පළතුරු විනාශ වීම වළක්වන්න අපි කටයුතු කරනවා. වන සතුන්ගෙන් වගාවන්ට වන හානිවලින් ගොවියා ආරක්ෂා කිරීමට අපි කටයුතු කරනවා.'' අද රටේ දේශපාලන තත්වය ගත්තොත් පහුගිය කාලෙ කිවුවා පාරක් හදන්නෙ නෑ, බොරළු දාන්නෙ නෑ, බෝක්කු හදන්නෙ නෑ කියලා. දැන් බොරළු දානවා විතරක් නෙවෙයි කාපට් දාලා පාරවල් හදනවා, පාලම් හදනවා. දැවැන්ත සංවර්ධන ව්‍යාපෘති, කෘෂි ව්‍යාපෘති, වාරි ව්‍යාපෘති දිනපතා ක්‍රියාත්මක වෙන බව ඔබට පේනවා. මේවා මාධ්‍යවල නොගියත් දැන් මිනිස්සුන්ට දැනෙනවා. වෙන පැතිවලට යන කොට පේනවා විශාල සංවර්ධනයක් රට තුළ සිදු වෙනවා කියලා. මීට පස්සෙ දේශපාලඥයොන්ට ඒ සටන්පාඨෙ මාකට් කරගන්න බැරි වෙන බවයි හෙතෙම කියා සිටියේ' ''මෑත කාලයේ ලොකු කථාබහක් තියෙනවා ජනාධිපතිවරයාත් හිටපු ආරක්ෂක ලේකම්වරයාත් ඝාතනය කරන්න යොදපු කුමන්ත්‍රණයක් පිළිබඳව. රූපවාහිණියෙ අපි ගියපු සජීවී වැඩසටහන්වල මුලින්ම මම තමයි කිවුවෙ ඒ නියෝජ්‍ය පොලිස්පති මාරු කරලා හෝ වෙනත් කටයුත්තක් නෙවෙයි ඒ නියෝජ්‍ය පොලිස්පතිවරයා අත්තඩංගුවට අරගෙන පරීක්ෂණ කරන එකයි පොලීසියේ සහ රජයේ වගකීම වෙන්නේ. ජනාධිපතිවරයෙක් ඝාතනය කරන්න සාමාන්‍ය මිනිහෙක් කතා කළා නම් මේ වන විට සී අයි ඩී එක ගෙනිහිල්ලා දස වද දෙනවා වෙන්න පුළුවන්. ඉස්සර කාලේ නම් ජීවතුන් අතර නැතිවෙන්නත් පුළුවන්. අනිවාර්යයෙන්ම මගේ මතය ඔහු අත්තඩංගුවට ගන්න ඕන. දීර්ඝව පරීක්ෂණ කරන්න ඕන. ප්‍රශ්න කරන්න ඕන. මේකට සෘජුව සහ වක්‍රව සම්බන්ධ වුණු අය සොයලා ඒ අය වෙනුවෙන් ක්‍රියාත්මක වෙන්න ඕන බවද අමාත්‍ය මහින්ද අමරවීර වැඩිදුරටත් කියා සිටියේය .''", "URL": "https://sinhala.adaderana.lk/news.php?nid=96591", "Category": null, "Parent URL": null}