{"Source": "Adaderana", "Timestamp": "April 23, 2015 10:04 pm", "Headline": "19ට ජනපති සියලුම පක්ෂ වලින් සහය ඉල්ලයි - අනන්තයට ගිය ජාතිවාදය වපුරන්න එපා", "News Content": "පසුගිය කාලයේදී අල්ලස් හෝ දුෂණ චෝදනා කොමිසම පවා රාජ්‍ය පාලකයින්ගේ දුරකථන ඇමතුම් වලට යටත් වී තිබු බව ජනාධිපති මෛත්‍රීපාල සිරිසේන මහතා පවසයි. දින 100 වැඩපිළිවෙළ සම්බන්ධයෙන් මීට ස්වල්ප මොහොතකට පෙර ජනාධිපති මෛත්‍රීපාල සිරිසේන මහතා ජාතිය අමතමින් මේ බව සඳහන් කළේය. අද වනතුරු අල්ලස් කොමිසමේ හෝ අධිකරණයේ කිසිදු පුද්ගලයෙකු සමඟ තමා දුරකථනයෙන් කතා කොට කිසිදු බලපෑමක් කර නොමැති බවත්, ඒවා ස්වාධීන ආයතන බවත්, ජනාධිපතිවරයා කියා සිටියේය. එසේම මෙරට තුළ නැවතත් යුද්ධයක් ඇති නොවීමට කටයුතු කළ යුතු බවත්, ඇතැම් ප්‍රතිවිරුද්ධ දේශපාලන පක්ෂ මෙරට තුළ අනන්තයට ගිය ජාතිවාදය වපුරවමින් සිටින බවත් හෙතෙම අවධාරණය කළේය. එමගින් ජාත්‍යන්තරයට වැරදි ලකුණක් යන බවත්ද ජනාධිපති මෛත්‍රීපාල සිරිසේන මහතා පෙන්වා දුන්නේය. දින තවද පසුගිය උතුරේ මුල් අයිතිකරුවන්ට ඉඩම් ලබාදීම සිදුකළ බවත්, එය වැරැද්දක් නොවන බවත්, එම ජනතාවට අයිති දේ ඔවුන්ට ලබාදිය යුතු බවද කීවේය. ජාතික ආරක්ෂාවට තර්ජනයක් නොවන ආකාරයෙන් එම ඉඩම් ලබාදුන් බවත්, ඒ පිළිබඳත් ඇතැම් පිරිස් වැරදි මත ගොඩ නගන බවත් ඒ මහතා කියා සිටියේය. තවද පසුගිය කාලය තුළ බිඳවැටී තිබු ජාත්‍යන්තර සබඳතා යළි ස්ථාපනය කර ඇති බවද ජනාධිපති මෛත්‍රීපාල සිරිසේන මහතා අවධාරණය කළේය. එසේම 19 වන ව්‍යවස්ථා සංශෝධනය සම්මත කර ගැනීමට සඳහා සියලුම පක්ෂවලින් සහයෝගය ඉල්ලා සිටින බවත්, එමගින් රටේ ප්‍රජාතන්ත්‍රවාදය සහ නිදහස ජාත්‍යන්තරය තුළට රැගෙන යා හැකි බවත් හෙතෙම වැඩිදුරටත් එම අවස්ථාවේදී පෙන්වා දුන්නේය.", "URL": "https://sinhala.adaderana.lk/news.php?nid=50860", "Category": null, "Parent URL": null}