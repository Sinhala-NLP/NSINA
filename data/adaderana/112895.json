{"Source": "Adaderana", "Timestamp": "June 27, 2019 07:20 pm", "Headline": "තමන් අපරාධකරුවෙකු නොවන බව හෘද සාක‍ෂිය කියනවා නම් ජනපතිට තේරීම් කාරක සභාවට එන්න පුළුවන්-අනුර", "News Content": "ජනාධිපති, අගමැති සහ විපක්ෂ නායක පාස්කු ප්‍රහාරය ගැන සොයා බැලීමට පත්කළ පාර්ලිමේන්තු විශේෂ තේරීම් කාරක සභාව හමුවට කැඳවිය යුතු බව ජනකා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක මහතා පවසයි. එම පක්ෂ කාර්යාලයේ අද (27) පැවති මාධ්‍ය හමුවට එක්වෙමින් ඔහු මේ බව සඳහන් කළේය. සිව් වසරක් ගත වුවත් ආණ්ඩුවට තවදුරටත් රට පාලනය කිරිමට හෝ මහජනතාවගේ වගකීම් ඉටුකරන්නට හැකියාවක් නොමැති බවද මන්ත්‍රීවරයා එහිද පැවසීය. කුමන ක්ෂේත්‍රය බැලූවත් විශාල කඩාවැටීමකට බඳුන් කර තිබේන බවද මන්ත්‍රීවරයා එහිදි ප්‍රකාශ කළේය. එහිද වැඩිදුරටත් අදහස් දැක්වු අනුර කුමාර දිසානායක මන්ත්‍රවරයා මෙසේ පැවසීය. \"21 ප්‍රහාරය සම්බන්ධයෙන් අගමැතිවරයාත් කැබිනට් මණ්ඩලයත් වගකීමෙන් කටයුතු නොකිරීම ඇතුළුව කරුණු ගණනාවක් සම්බන්ධයෙන් අවධානය යොමුකොට තිබෙනවා. එම අඩංගුව දෙස බැලූවහොත් විශ්වාසභංගයට විරුද්ධ වෙන්න කිසිදු මන්ත්‍රීවරයෙකුට හැකියාවක් නැහැ. නමුත් මෙම විශ්වාසභංග යෝජනාව ජයග්‍රහණය තීරණය වන්නේ ජවිපෙ මන්තී්‍රවරු මත පමණක් නොවෙයි. ඒ නිසා අපි සියලූම මන්තී්‍රවරුන්ගෙන් ඉල්ලනවා, විශ්වාසභංගයට සහාය දෙන්න කියලා. පාර්ලිමේන්තු තේරීම් කාරක සභාව සම්බන්ධ යෝජනාවට එජාපය, ජවිපෙ, දෙමළ ජාතික සන්ධානය සහ මහින්ද රාජපක‍ෂ මහතා නියෝජනය කරන කණ්ඩායමේ මන්තී්‍රවරු 13ක් අත්සන් කළා. ඒ අනුව තමයි පාර්ලිමේන්තුව තේරීම් කාරක සභාව පත්කළේ. තේරිම් කාරක සභාව පත් කරනවාට මහින්ද රාජපක‍ෂලා විරුද්ධ වුණේ නැහැ. නමුත් එය පත්කළ පසුව රිෂාඩ් ඇමතිවරයා සම්බන්ධව ගැටලූවක් නිසා ඔවුන් සහභාගි වූයේ නැහැ. නමුත් පිහිටුවීම පිළිගත්තා. මේ වනවිට තේරීම් කාරක සභාවේ කටයුතු ඉතා හොඳින් කරගෙන යනවා. ආරක‍ෂක අංශවල නිලධාරීන් ඉතා හොඳින් පැහැදිලි කරමින් තිබෙනවා, 21 ප්‍රහාරය වළක්වාගත හැකිව තිබුණු බව. ඒ මඟින් තමන්ගේ නොහැකියාව, අසාර්ථකභාවයත් එළිවෙනකොට එය විවේචනය කරන්න, ඒ කටයුතු අඩපණ කරන්න ජනාධිපතිවරයා කටයුතු කරමින් තිබෙනවා. ජනතා විමුක්ති පෙරමුණේ ස්ථාවරය වන්නේ එම තේරීම් කරක සභාව සඳහා අගමැතිවරයා, විපක‍ෂ නායකවරයා, ජනාධිපතිවරයා කැඳවිය යුතුයි. ජනාධිපතිවරයා පාර්ලිමේන්තුවට වගකිව යුතු නිසා තේරීම් කාරක සභාවට මේ සම්බන්ධයෙන් තමන්ගේ පැහැදිලි කිරීම සිදු කළ යුතුව තිඛෙනවා. තමන් අපරාධකරුවෙකු නොවේ යැයි තම හෘද සාක‍ෂිය පවසනවා නම් ජනාධිපතිවරයාට තේරීම් කාරක සභාවට එන්න පුළුවන්කම තිබෙනවා. නමුත් පාර්ලිමේන්තු තේරීම් කාරක සභාව විවේචනය කිරීම මගින් එයට බාධා කිරීම තුළින් ජනාධිපතිවරයා වැරදිකරුවෙකු බව පෙන්නුම් කරමින් තිබෙනවා. මෙය පදනම් කරගෙන ජනාධිපතිවරයා කැබිනට් මණ්ඩලය වර්ජනය කළා. ඔහු මෙවැනි ද්වේශයකින්, වෛරයකින් කටයුතු කරන්නෙ තමන් වැරදිකරු නිසයි. 18 සහ 19වැනි සංශෝධවලට වඩා අපේ රටට කොඩිවිනය වී තිඛෙන්නේ ජනාධිපතිවරයායි. එනිසා පළමුව කළ යුතු වන්නේ විධායක ජනාධිපති ක්‍රමය අහෝසි කිරීමයි. දැන් 18වැනි සංශෝධනයක් අදාල නැහැ. 19වැනි සංශෝධනය තවත් ප්‍රජාතන්ත්‍රවාදයේ දිශාවට ගෙන යා යුතුව තිඛෙනවා. නමුත් ජනාධිපතිවරයාට අවශ්‍ය වී තිඛෙන්නේ 19 ප්‍රජාතන්ත්‍රවාදී දිශාවට ගෙනයාම නෙමෙයි. ඔක්තෝබර් මාසයේ 26වැනිදා ඔහුගේ කුමන්ත්‍රණයට බාධාවක් වූ නිසා 19වැනි සංශෝධනය සම්බන්ධයෙන් ඔහු වෛරකින් පසුවෙනවා. එනිසා තව දුරටත් ජනාධිපතිවරයාගේ ප්‍රකාශ සම්බන්ධයෙන් ගණන් ගත යුතු නැහැ. ඔහු දැන් ගහලා යන බල්බ් එකක්. ඔහුගේ දේශපාලන භාවිතය තවදුරටත් රටට බලපෑමක් නැහැ කියලයි අපි හිතන්නේ. මහජන බැංකුවේ කොටස්වලින් 10%ක ප්‍රමාණයක් කොටස් වෙළඳපොළට නිකුත් කිරීම සම්බන්ධ යෝජනාවක් අයවැයේ තිබුණා. අපගේ ස්ථාවරය වන්නේ රාජ්‍ය බැංකු තමා සතුව තබාගත යුතුව තිබෙනවා. රජය එම කොටස් අයිතිය අත්හැරියහොත් එය රටේ මූල්‍ය පාලනයට බලපානවා. එනිසා රාජ්‍ය පංගුව ආරක‍ෂා කරගත යුතුයි. මූල්‍ය ආයතන පෞද්ගලීකරණය වෙත මුදා හැරිය යුතු නැහැ. \"", "URL": "https://sinhala.adaderana.lk/news.php?nid=112895", "Category": null, "Parent URL": null}