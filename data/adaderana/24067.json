{"Source": "Adaderana", "Timestamp": "May 7, 2012 08:51 am", "Headline": "අද එජාප මන්ත්‍රීවරුන් පිරිසකගේ විශේෂ රැස්වීමක්", "News Content": "එක්සත් ජාතික පක්ෂයේ මන්ත්‍රීවරුන් පිරිසකගේ විශේෂ රැස්වීමක් අද(07) පස්වරුවේ පැවැත්වීමට නියමිතව තිබේ. මැයි දිනයේ ප්‍රගතිය සමාලෝචනය කිරීම මෙහි අරමුණ වී ඇති බව පක්ෂයේ ආරංචි මාර්ග පවසයි. අදාළ රැස්වීම අද පස්වරුවේ පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පැවැත්වීමට නියමිත බව සඳහන්ය. යාපනයේ පැවති මැයි දින රැළියට සහභාගී නොවූ මන්ත්‍රීවරුන් සහ පක්ෂ ක්‍රියාකාරීන්ට එරෙහිව ගත යුතු ක්‍රියාමාර්ග පිළිබඳ මෙහි දී අවධානය යොමුවනු ඇති බව වාර්තා වේ. මැයි රැළියට සහභාගී නොවූ මන්ත්‍රීවරුන් අතුරින් සජිත් ප්‍රේමදාස සහ දිලිප් වෙදආරච්චි පක්ෂයේ අවසරය මත ඊට සහභාගී නොවූ අතර සෙසු අය නොදන්වා ඊට සහභාගී වී නොසිටි බව වාර්තා වේ. එමෙන්ම මැයි රැළියට සහභාගි නොවූ මන්ත්‍රීවරුන් අතර බුද්ධික පතිරණ, කරු ජයසූරිය, දයාසිරි ජයසේකර, රංජිත් මද්දුම බණ්ඩාර, තලතා අතුකෝරළ සහ අශෝක් අබේසිංහ යන අය සිටින බව එක්සත් ජාතික පක්ෂ ආරංචි මාර්ග පවසයි. රෝසි සේනානයක හා සුජීව සේනසිංහ යන මන්ත්‍රීවරුන් ද යාපනයේ පැවති මැයි රැළියට සහභාගී නොවූ බවට හඳුනාගෙන ඇතැයි පක්ෂ ආරංචි මාර්ග පෙන්වාදෙයි. කෙසේවෙතත් මැයි රැළියට සහභාගී නොවූවන් සම්බන්ධයෙන් මැයි රැළියේ ප්‍රගති වාර්තාවට අනුව කෘත්‍යාධිකාරි මණ්ඩලය තීරණය කරනු ඇති බව එක්සත් ජාතික පක්ෂයේ මහලේකම් පසුගිය දා පැවසුවේය.", "URL": "https://sinhala.adaderana.lk/news.php?nid=24067", "Category": null, "Parent URL": null}