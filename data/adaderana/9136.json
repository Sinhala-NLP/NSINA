{"Source": "Adaderana", "Timestamp": "June 21, 2010 01:18 pm", "Headline": "රෝහල් රැසක යළිත් වෛද්‍ය උපකරණ හිඟයක්", "News Content": "කොළඹ ජාතික රෝහල ඇතුළු රෝහල් රැසක අත්‍යවශ්‍ය වෛද්‍ය උපකරණවල හිඟයක් යළි දක්නට ලැබෙන බව සමස්ත ලංකා සුවසේවා සංගමය පවසයි. වකුගඩු පෙරන, ගෝස් සහ සිරින්ජර් හිඟය මේ අතර ප්‍රධාන වන බව එම සංගමයේ සභාපති ගාමිණී කුමාරසිංහ මහතා සඳහන් කළේය. රෝගීන්ට අවශ්‍ය ප්‍රතිකාර කිරීමේ දී මෙම උපකරණවල හිඟය හේතුවෙන් සෞඛ්‍ය කාර්ය මණ්ඩලය දැඩි අපහසුතාවයට පත්ව ඇතැයි ද ඔහු පෙන්වාදෙයි. මේ සම්බන්ධයෙන් සෞඛ්‍ය අමාත්‍යාංශයේ ලේකම් වෛද්‍ය රවී රුබේරු මහතාගෙන් අද දෙරණ විමසීමක් කළ අතර මෙවැනි ‍වෛද්‍ය උපකරණවල හිඟයක් සම්බන්ධයෙන් තමාට මේ වන තෙක් තොරතුරු ලැබී නොමැති බව එහිදී ඔහු සඳහන් කළේය. මේ සම්බන්ධයෙන් සොයාබලා අවශ්‍ය පියවර ‍ගන්නා බව ද සෞඛ්‍ය අමාත්‍යාංශ ලේකම්වරයා අවධාරණය කළේය.", "URL": "https://sinhala.adaderana.lk/news.php?nid=9136", "Category": null, "Parent URL": null}