{"Source": "Adaderana", "Timestamp": "May 12, 2011 08:37 am", "Headline": "නාමයෝජනා ප්‍රතික්ෂේපයට එරෙහි පෙත්සම්වල තීන්දුව අදයි", "News Content": "පළාත් පාලන ඡන්ද විමසීම සඳහා ඉදිරිපත් කළ නාමයෝජනා පත්‍ර ප්‍රතික්ෂේප කිරීම්වලට එරෙහිව දේශපාලන පක්ෂ සහ ස්වාධීන කණ්ඩායම් විසින් ඉදිරිපත් කළ පෙත්සම්වල තීන්දු අද(12) අභියාචනාධිකරණය විසින් ප්‍රකාශ කිරීමට නියමිතව තිබේ. අභියාචනාධිකරණයේ සභාපති සත්‍යා හෙට්ටිගේ සහ උපාලි අබේරත්න යන විනිසුරු මඬුල්ල මඟින් මෙම තීන්දු ප්‍රකාශයට පත්කිරීමට නියමිතය. සිය නාමයෝජනා පත්‍ර ප්‍රතික්ෂේප කිරීම්වලට එරෙහිව එක්සත් ජනතා නිදහස් සන්ධානය, එක්සත් ජාතික පක්ෂය, ශ්‍රී ලංකා මුස්ලිම් කොංග්‍රසය, ජනසෙත පෙරමුණ හා ස්වාධීන කණ්ඩායම් මගින් මෙම පෙත්සම් ගොනුකර තිබුණි. සිය නාමයෝජනා පත්‍ර ප්‍රතික්ෂේප කිරීමට මැතිවරණ කොමසාරිස්වරයා ගත් තීන්දුව නීති විරෝධී ලෙසට ප්‍රකාශ කරන මෙන් ඉල්ලා අදාළ පෙත්සම් ගොනු කෙරුණි. නාමයෝජනා ප්‍රතික්ෂේප කිරීම්වලට එරෙහිව පෙත්සම් 63 ක් අභියාචනාධිකරණයට ඉදිරිපත් කර තිබුණි.", "URL": "https://sinhala.adaderana.lk/news.php?nid=16040", "Category": null, "Parent URL": null}