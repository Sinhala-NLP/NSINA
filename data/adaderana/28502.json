{"Source": "Adaderana", "Timestamp": "October 22, 2012 08:50 am", "Headline": "ලෝක බලශක්ති සමුළුව අදින් ඇරඹෙයි", "News Content": "ලෝක බලශක්ති සමුළුව අද (22) ඩුබායිහි දී ආරම්භවීමට නියමිතය. ඩුබායි අන්තර්ජාතික සම්මන්ත‍්‍රණ සහ ප‍්‍රදර්ශන මධ්‍යස්ථානයේ දී තෙදිනක් පුරා මෙම සමුළුව පැවැත්වීමට කටයුතු යොදා තිබේ. පරිසර දූෂණයට ලක් නොවී ආරක්ෂිත බල ශක්තියෙන් ලොව පුරා ස්ථිරසාර සංවර්ධනයක් සඳහා යෙදවීම අරමුණු කරගනිමින් 2008 වර්ශයේ දී ලෝක බලශක්ති සංසදය පිහිටුවා ගනු ලැබීය. ලෝක බලශක්ති අර්බුදය සඳහා විසඳුම් සොයා බැලීම, බලශක්ති තාක්ෂණ සංවර්ධනය සහ අනාගත බලශක්ති සුරක්ෂිතතාව සඳහා කාබනික බලශක්ති වැඩි දියුණු කිරීම යන කරුණු පිළිබඳව මෙම සමුළුවේ දී ප‍්‍රධාන වශයෙන් අවධානය යොමු කිරීමට නියමිතය. මෙම සමුළුවට සහභාගීවීම සඳහා ජනාධිපති මහින්ද රාජපක්ෂ මහතා ඊයේ පස්වරුවේ දිවයිනෙන් පිටත්ව ගොස් ඇත. රාජ්‍ය නායකයන් 21 දෙනෙකුගේ ප‍්‍රධානත්වයෙන් පැවැත්වෙන සමුළුවට සියලු රටවල් නියෝජනය කරමින් දෙදහසකට අධික පිරිසක් සහභාගිවීමට නියමිතය.", "URL": "https://sinhala.adaderana.lk/news.php?nid=28502", "Category": null, "Parent URL": null}