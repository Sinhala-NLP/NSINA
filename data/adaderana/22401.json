{"Source": "Adaderana", "Timestamp": "February 26, 2012 12:00 pm", "Headline": "යතිවරයෙක්  සිරකුටියේදී සියදිවි නසාගනියි", "News Content": "මහනුවර රිමාන්ඞ් බන්ධනාගාරයේ රඳවා සිටි භික්ෂුන් වහන්සේ කෙනකු සිරකුටිය තුළ ‍ගෙලවැලලාගෙන ජීවිතක්ෂයට පත්ව ඇති බව පොලීසිය පවසයි. සැකකාර බෞද්ධ යතිවරයාණන් පසුගිය 24 දින රාත‍්‍රී කාලයේදී සිර කුටිය තුළදී ගෙලවැලලාගෙන මියගොස් ඇති බව 25 දින අලුයම අනාවරණය කර ගෙන ඇති බව පොලිස් මාධ්‍ය ප්‍රකාශක‍,පොලිස් අධිකාරී අජිත් රෝහණ මහතා සඳහන් කරයි. මෙසේ ජීවිතක්ෂයට පත්ව ඇත්තේ වයස අවුරුදු 73 ක් වූ විල්ගමුව ගඟසිරිගම සංඝාවාසයේ වැඩ විසූ ගංසරපොල ඛේමානන්ද නැමැති හිමි නමකි. උන්වහන්සේ පසුගිය 19 දින ගංජා ග‍්‍රෑම්ස් 500 ක් ළඟ තබා ගැනීමේ වරදට සංඝාවාසයේදි විල්ගමුව පොලීසිය විසින් අත් අඩංගුවට ගෙන 20 දින නාඋල මහේස්ත‍්‍රාත් අධිකරණයට ඉදිරිපත් කිරිමෙන් පසුව රක්ෂිත බන්ධනාගාර ගත කර ඇත. මෘත ශරීරය දැනට මහනුවර රෝහලේ මෘත ශරීරාගාරයේ තබා ඇති අතර මෙතෙක් පශ්චාත් මරණ පරීක්ෂණය අවසන් නැති බවත්, මහනුවර පොලීසිය වැඩිදුර විමර්ශන පවත්වාගෙන යනු ලබන බවත් පොලිස් මාධ්‍ය ප්‍රකාශකවරයා නිවේදනය කරයි.", "URL": "https://sinhala.adaderana.lk/news.php?nid=22401", "Category": null, "Parent URL": null}