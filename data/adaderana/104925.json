{"Source": "Adaderana", "Timestamp": "February 24, 2019 08:45 am", "Headline": "බිරිඳගේ මරණය හේතුවෙන් සැමියාව සැකපිට අත්අඩංගුවට", "News Content": "එක් දරු මවක් ගෙළ වැළ ලාගෙන මිය යාමේ සිද්ධියක් සම්බන්ධයෙන් ඇයගේ සැමියාව සැකපිට අත්අඩංගුවට ගෙන ඇති බව ආරච්චිකට්ටුව පොලීසිය පවසයි. මෙ ලෙස මිය ගොස් ඇත්තේ හලාවත - විජයකටුපත පදිංචිව සිටි කේ.එස්.නදීරා පුෂ්පකුමාරි නම්වූ 27 හැවිරිදි එක් දරු මවකි. පොලීසිය විසින් සැකපිට අත්අඩංගුවට ගෙන ඇත්තේ මිය ගොස් ඇති කාන්තාවගේ සැමියා වන 26 හැවිරිදි අයෙකු බව වාර්තා වෙයි. පසුගිය 21 වැනිදා මෙම කාන්තාව තමන්ගේ නිවසේදී ගෙළ වැලලාගෙන ඇත. ප්‍රදේශවාසීන් විසින් මේ බව ආරච්චිකට්ටුව පොලීසියට දැණුම් දීමට කටයුතු කර ඇත. මිය ගොස් කාන්තාවට ඇයගේ ස්වාමි පුරුෂයා විසින් නිරත්තර පහර දී හිරිහැර සිදු කරන බව විමර්ශණ වලදී හෙළිවී ඇත. මේ අතර පශ්චාත් මරණ පරීක්ෂණය පැවැත්වීම සඳහා මළ සිරුර හලාවත මහා රෝහලට රැගෙන ආ විට මරණය සම්බන්ධයෙන් සැකයක් ඇති බව මිය ගොස් ඇති කාන්තාවගේ සහෝදරයෙකු විසින් පොලිස් හදිසි ඇමතුම් අංශයට දැණුම් දී තිබුණි. 23 වැනිදා පැවති පශ්චාත් මරණ පරීක්ෂණයේදී අනාවරණය වී ඇත්තේ කාන්තාව මිය ගොස් ඇත්තේ ගෙළ වැළලාගැනීම හේතුවෙන් බවය. නමුත් මිය ගොස් ඇති කාන්තාවගේ ශරීරයේ ස්ථාන කීපයක තැළුම් තුවාල ඇති බවද අධිකරණ වෛද්‍ය නිලධාරීවරයා නිකුත් කර ඇති වාර්තාවේ සදහන් වේ. එම වාර්තාව පදනම් කරගෙන මිය ගොස් ඇති කාන්තාවගේ සැමියාව ආරච්චිකට්ටුව පොලීසිය විසින් සැකපිට අත්අඩංගුවට ගෙන ඇත. ආරච්චිකට්ටුව පොලීසියේ අපරාධ විමර්ශණ අංශයේ ස්ථානාධිපති පොලිස් පරීක්ෂක මායා රංජන් මහතා ඇතුළු නිලධාරීන් වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=104925", "Category": null, "Parent URL": null}