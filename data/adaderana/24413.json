{"Source": "Adaderana", "Timestamp": "May 21, 2012 01:13 pm", "Headline": "ඊළාම් රාජ්‍යයක් වෙනුවෙන් පෙනී සිටින්නේ නෑ  ", "News Content": "ශ්‍රී ලංකාවේ ඊළාම් රාජ්‍යයක් වෙනුවෙන් පෙනී නොසිටින බව තමිල්නාඩු කොංග්‍රස් පක්ෂයේ නායක ඥානදේසිකන් මහතා පවසයි. ශ්‍රී ලංකාවේ ගැටලුවට අවශ්‍ය වන්නේ ශ්‍රී ලංකාව තුළින්ම බිහිවන විසදුමක් බවත් තමිල්නාඩුවේ දෙශපාලඥයින් කරන ඇතැම් ප්‍රකාශ තුළින් දෙමළ ජනතාවට යහපතක් සිදු නොවන බවත් ඥානදේසිකන් මහතා ඉන්දීය ‍මාධ්‍යවෙත කරුණු දක්වමින් සදහන් කර ඇත. වෙනත් රටක ගැටලුවලට ඇඟිලිගැසීමට නොහැකි නමුත් දෙමළ ජන‍තා‍වගේ සුභසාධනය වෙනුවෙන් තම පක්ෂය මැදිහත්ව කටයුතු කරන බව එම මහතා මෙහිදී ප්‍රකාශ කර තිබේ. අවුරුදු 03 ක් පුරාවටම එල්.ටී.ටී.ඊ සංවිධානයට හා රජයේ හමුදාවට මැදිව පීඩනයට ලක් වූ දෙමළ ජනතාවට අවශ්‍ය පහසුකම් සලසා දෙමින් නිදහසේ ජීවත් වීම‍ට අවශ්‍ය වටපිටාව සකස් කර දිය යුතු බව ඔහු සඳහන් කර සිටියි. මෙහිදී ආණ්ඩුව විශේෂයෙන්ම ඔවුන්ගේ නිවාස ගැටලුව පිළිබඳව ප්‍රමුඛතාවය දී කටයුතු කළ යුතු බවත්, ඔවුන් ගේ දරුවන් ගේ අනාගත සුභ සිද්ධිය සඳහා වගකීමෙන් යුතුව කටයුතු කළ යුතු බවත් එම මහතා ඉන්දීය මාධ්‍ය වෙත පවසා ඇත. එමෙන්ම ඉන්දීය දෙශපාලඥයින් කරන සමහර ප්‍රකාශ වලින් ශ්‍රී ලාංකීය දෙමළ ජනතාවට යහපතක් සිදු නොවන බවත්, ඒ තුළින් අයහපතක් බවත්, විවිධ අර්බුධකාරී තත්ත්වයන් ඇතිවන බවත්, එම නිසා දෙශපාලඥයන් ප්‍රකාශ නිකුත් කිරීමෙදී ඉතා බුද්ධිමත්ව එම ප්‍රකාශ නිකුත් කළ යුතු බව මෙහිදී ඥානදේසිකන් මහතා ප්‍රකාශ කළ බව ඉන්දීය මාධ්‍ය වැඩි දුරටත් වාර්තා කරයි.", "URL": "https://sinhala.adaderana.lk/news.php?nid=24413", "Category": null, "Parent URL": null}