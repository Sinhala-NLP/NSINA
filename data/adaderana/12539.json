{"Source": "Adaderana", "Timestamp": "December 2, 2010 08:31 am", "Headline": "අයවැයට විරුද්ධ වී පෙන්වන්නැයි ශිවාජිලිංගම් ද්‍රවිඩ ජාතික සන්ධානයට කියයි", "News Content": "ඉදිරි අයවැය ඡන්ද විමසීමේ දී හැකි නම් ඊට විරුද්ධව ඡන්දය ප්‍රකාශ කර පෙන්වන ලෙසට දෙමළ ජාතික විමුක්ති සන්ධානය විසින් ද්‍රවිඩ ජාතික සන්ධානයට අභියෝගයක් කරයි. ද්‍රවිඩ ජාතික සන්ධානය පසුගිය අයවැය ඡන්ද විමසීමේ දී ඡන්දය ප්‍රකාශ කිරීමේන් වැළකී සිටීම සම්බන්ධයෙන් විරෝධය ප්‍රකාශ කරන බව දෙමළ ජාතික විමුක්ති සන්ධානයේ ප්‍රධාන ලේකම් එම්. කේ. ශිවාජිලිංගම් මහතා සඳහන් කළේය. ජීවන වියදම අඩු කිරීම, සාමාන්‍ය ජනතාවගේ ගැටලු උතුරු නැගෙනහිර පළාත් වල නැවත පදිංචිකිරීම් පිළිබඳව මෙවර අයවැයෙන් අවධානය යොමුකර නොමැති බව මේ සම්බන්ධයෙන් අද දෙරණට අදහස් දැක්වූ එම්. කේ. ශිවාජිලිංගම් මහතා පැවසුවේය. එවැනි තත්ත්වයක් මත ද්‍රවිඩ ජාතික සන්ධානය නිහඬව සිටින බවට ඒ මහතා චෝදනා කරයි. ආණ්ඩුව නිවැරදිව පවත්වාගෙන යාමට නම් විපක්ෂය ශක්තිමත්ව සිටියයුතු බව ද ඔහු පෙන්වාදෙයි. එක්සත් ජාතික පක්ෂය තුළ ගැටලුකාරී තත්ත්වයක් පවතින අවස්ථාවක, සරත්‍ ෆොන්සේකා මහතා සිරගතව සිටින අවස්ථාවක ද්‍රවිඩ ජාතික සන්ධානය ඡන්දය ප්‍රකාශ නොකර සිටීම සම්පූර්ණයෙන්ම වැරදි බව ශිවාජිලිංගම් මහතා සඳහන් කරයි.", "URL": "https://sinhala.adaderana.lk/news.php?nid=12539", "Category": null, "Parent URL": null}