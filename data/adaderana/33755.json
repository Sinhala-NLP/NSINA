{"Source": "Adaderana", "Timestamp": "May 2, 2013 07:05 pm", "Headline": " අසාද් සාලි අත්අඩංගුවට ගත්තේ රජයට විරුද්ධ නිසයි ජාතිවාදයට අනුබල දුන්නු නිසයි", "News Content": "අසාද් සාලි මහතා අත්අඩංගුවට ගනු ලැබුවේ රජයට විරෝධතාව දැක්වීම සහ ජාතිවාදයට අනුබල දීමේ චෝදනා මත බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පවසයි. විශේෂයෙන්ම ජාතීන් අතර ගැටුම් ඇතිවන ආකාරයට අනුබල දෙන බවට ඔහුට එරෙහිව පැමිණිලි ලැබී තිබුණු බව හුළුගල්ල මහතා කියා සිටියේය. අසාද් සාලි මහතා පදිංචිව සිටින්නේ අංක 06,මල්පාර , කොළඹ 07 යන ලිපිනයේ වුවද, අංක 25,ගාමිණී පාර, සාගරමුල්ල, කොළොන්නාව යන ලිපිනයේ සැඟවී සිටියදී අද අත්අඩංගුවට ගත් බව හෙතෙම කියා සිටියේ අද පස්වරුවේ පැවති මාධ්‍ය හමුවක දීය. අසාද් සාලි මහතා කොළඹ මහ නගර සභාවේ හිටපු නියෝජ්‍ය නගරාධිපතිවරයෙකු වන අතර එක්සත් ජනතා නිදහස් සන්ධානයේ කොළඹ මහ නගර සභා මන්ත්‍රීවරයෙකු ලෙසද කටයුතු කළේය. පසුව අසාද් සාලි මහතා එම මන්ත්‍රීධූරයෙන් ඉල්ලා අස්වී මුස්ලිම් කොංග්‍රසයෙන් නැගෙනහිර පළාත් සභාවට තරග කරනු ලැබුවේය. කෙසේ වුවද මේවන විට අසාද් සාලි මහතා අපරාධ පරීක්ෂණ දෙපාර්තමේන්තුව භාරයේ සිටින බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33755", "Category": null, "Parent URL": null}