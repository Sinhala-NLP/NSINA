{"Source": "Adaderana", "Timestamp": "April 18, 2017 01:29 pm", "Headline": "  අතුරුදන් කොස්තාපල්ගේ මළ සිරුර හමුවෙයි", "News Content": "සාලියවැව, කලාඔය, නීලබැම්ම ප්‍රදේශයේ තිබී සොයාගත් මළ සිරුර අතුරුදන්ව සිටි පොලිස් කොස්තාපල්වරයාගේ බවට තහවුරු වී තිබේ.අනුරාධපුර පොලීසියට අනුයුක්තව රාජකාරී කරමින් සිටි අදාළ පොලිස් කොස්තාපල්වරයා පසුගිය 04 වන දින සිට අතුරුදන්ව තිබූ බව සඳහන්ය.ඊයේ රාත්‍රියේ කලාඔය, නීලබැම්ම ප්‍රදේශයේ තිබී පුද්ගල මළ සිරුරක් සාලියවැව පොලීසිය විසින් සොයාගත් අතර මියගොස් ඇත්තේ අතුරුදන්ව සිටි පොලිස් කොස්තාපල්වරයා බවට සිදුකළ මූලික විමර්ශන වලදී අනාවරණය වී තිබේ.මළ සිරුර තිබූ ස්ථානයේ තිබී එම කොස්තාපල්වරයා සතුව තිබූ පිස්තෝලයක් ද පොලිසීය විසින් සොයාගෙන ඇති බව පොලිස් මූලස්ථානය සඳහන් කළේය.මෙලෙස මියගොස් ඇත්තේ මැදවච්චිය, පූනෑව ප්‍රදේශයේ පදිංචිව සිටි 38 හැවිරිදි අයෙකි.මළ සිරුර සම්බන්ධයෙන් මහේස්ත්‍රාත් පරීක්ෂණය සිදුකිරීමට නියමිත අතර සාලියවැව පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=72192", "Category": null, "Parent URL": null}