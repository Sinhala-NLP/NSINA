{"Source": "Adaderana", "Timestamp": "February 24, 2010 04:48 pm", "Headline": "මිලිබෑන්ඩ් ට රජයෙන් විරෝධය", "News Content": "බ්‍රිතාන්‍ය විදේශ කටයුතු ලේකම් ඩේව්ඩ් මිලිබෑන්ඩ් මහතා කර ඇති ප්‍රකාශය සම්බන්ධයෙන් රජය සිය දැඩි විරෝධය පළකරයි. බ්‍ර්තාන්‍ය විදේශ කටයුතු ලේකම් ඩේව්ඩ් මිලිබෑන්ඩ් අද\"ගෝලීය ද්‍රවිඩ සමුළුව\"නම් එල්.ටී.ටී.ඊ හිතවාදී සමුළුවක් නියෝජනය කරන්නට යාමත්,බෙදුම්වාදී එල්.ටී.ටී.ඊය වෙනුවෙන් ප්‍රකාශ නිකුත් කිරීමත් රජය දැඩි අප්‍රසාදයෙන් යුතුය හෙළා දකින බවත් විදේශ කටයුතු අමාත්‍ය රෝහිත බෝගොල්ලාගම මහතා පවසයි. විදේශ කටයුතු අමාත්‍ය රෝහිත බොගොල්ලාගම මහතා අද පැවති මාධ්‍ය හමුවකදී කියා සිටියේ බ්‍රිතාන්‍ය වැඩබලන මහ කොමසාරිස්වරයා කැඳවා බ්‍රිතාන්‍ය විදේශ කටයුතු ලේකම් ඩේවිඩ් මිලිබෑන්ඩ් මහතා ගේ ක්‍රියා කලාපය සම්බන්ධයෙන් දැඩි විරෝධය දැක්වූ බවයි. ජාත්‍යන්තර දෙමළ සමුළුවක ආරම්භක දේශනය පැවැත්වීමට බ්‍රිතාන්‍ය විදේශ ලේකම් ඩේවිඩ් මිලිබෑන්ඩ් මහතා සූදානම් වන බව අද උදෑසන වාර්තා විය. ශ්‍රී ලංකාව තුළ දෙමළ ජනතාවට ස්වයංපාලන අයිතියක් ලබාදීම සහ යුද අපරාධ සම්බන්ධයෙන් කටයුතු කිරීම පිළිබඳ මෙම සමුළුවේ දී අවධානයට ලක්වනු ඇතැයි සඳහන් කෙරිණි. මෙමගින් ශ්‍රී ලංකාව සහ බ්‍රිතාන්‍ය අතර දැනට පවතින රාජ්‍ය තාන්ත්‍රික සබඳතා තවදුරටත් පලුඳු වනු ඇති බවට විදෙස් මාධ්‍ය වාර්තා කරන අතර බ්‍රිතාන්‍ය ඡායා කැබිනට් මණ්ඩලයේ විදේශ ලේකම් විලියම් හේග් මහතා ඇතුළු එරට පාර්ලි‍මේන්තු මන්ත්‍රීවරුන් කිහිපදෙනෙකු ද මෙම සමුළුව ඇමතීමට නියමිත බව සඳහන් විය. අදා‍ළ සමුළුවේ සභාපති එස්.ජේ.එමානුවෙල් බ්‍රිතාන්‍ය මාධ්‍යයක් වෙත පවසා ඇත්තේ ලෝකයේ වෙනත් රටවලට සාපේක්ෂව බ්‍රිතාන්‍යයන්ට ශ්‍රී ලංකාවේ දෙමළ ජනතාවගේ ඉතිහාසය සහ වත්මන් තත්ත්වය පිළිබඳව මනා අවබෝධයක් ඇති බවයි. යුද අපරාධ සම්බන්ධයෙන් ශ්‍රී ලංකා ජනාධිපති මහින්ද රාජපක්ෂ, ආරක්ෂක ලේකම් ගෝඨාභය රාජපක්ෂ සහ හිටපු යුද හමුදාපති සරත් ෆොන්සේකා යන මහත්වරුන්ට එරෙහිව කටයුතු කළ යුතු බව ඔහු එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=6914", "Category": null, "Parent URL": null}