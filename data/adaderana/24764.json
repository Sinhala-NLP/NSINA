{"Source": "Adaderana", "Timestamp": "June 4, 2012 08:36 pm", "Headline": "ශ්‍රී ලාංකිකයින් සිව්දෙනෙකුට සිංගප්පූරුවේ දී සොරකම් චෝදනා", "News Content": "සිංගප්පූරුවේ ලිට්ල් ඉන්දියා ප්‍රදේශයේ වෙළඳසැලකින් රන් මාල 07 ක් සොරකම් කිරීම සම්බන්ධව ශ්‍රී ලාංකිකයින් සිව්දෙනෙකුට එරෙහිව චෝදනා එල්ල වී තිබේ. ‍ මැයි 30 වන රාත්‍රී 7 . 30 ට පමණ එම වෙළඳසැලෙහි සේවය කළ 58 හැවිරිදි වෙළඳ සේවිකාවක විසින් වෙළඳසැල වෙත පැමිණි පාරිභෝගිකයකු වෙත රන් මාල පෙන්වමින් සිටියදී ඔහු විසින් ඇය අත තිබූ රන් මාල 07 ක් උදුරාගෙන පලාගොස් ඇති බව පොලිසිය සඳහන් කර තිබේ. ‍ එම වෙළඳ සේවිකාවගේ සහයකයා විසින් එම පුද්ගලයා ලුහුබැඳ ගිය ද ජනතාව අතරෙහි ඔහු මගහැරී ඇති බව ද විදෙස් මාධ්‍ය වාර්තා කරයි. ‍ මෙසේ සොරාගන්නා ලද රන් මාල සිංගප්පූරු ඩොලර් 53, 000 ක වටිනාකමකින් යුක්ත වන බව ද එම මාධ්‍ය වාර්තා පෙන්වාදෙයි. ‍ සිද්ධියට සම්බන්ධ පළමු සැකකරු ජූනි මස 01 වන දින අත්අඩංගුවට ගෙන ඇති අතර තවත් සැකකරුවන් තිදෙනෙකු සිංගප්පූරුවෙන් පිටව යාම සඳහා ෂැංගි ගුවන් තොටුපළේ රැඳීසිටියදී අත්අඩංගුවට ගෙන ඇත. ‍ සොරකම් කරන ලද රන් මාල 04 ක් සැකකරුවන් සතුව තිබී හමුවී ඇති බව ද විදෙස් මාධ්‍ය වාර්තා කරයි. ‍ සැකකරුවන්ට එරෙහිව අධිකරණය හමුවෙහි චෝදනා ගොනුකර ඇති අතර වැඩිදුර විමර්ශන කටයුතු සඳහා ඔවුන් රිමාන්ඩ් භාරයට පත්කර ඇති බව ද එම මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=24764", "Category": null, "Parent URL": null}