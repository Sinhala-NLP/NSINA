{"Source": "Adaderana", "Timestamp": "August 9, 2016 03:48 pm", "Headline": "අනිත් ඒවාට වඩා මාළඹේ හොඳයි - රාජිත බලය භාවිතා කළ යුතුයි", "News Content": "මා‍ලඹේ පෞද්ගලික වෛද්‍ය විද්‍යාල සිසුන්ටද අනිවාර්යයෙන් වෛද්‍ය උපාධිය ලබාදිය යුතු බව සමාජ සවිබල ගැන්වීම් හා සුභසාධන අමාත්‍ය එස්.බී දිසානායක මහතා පවසයි.බත්තරමුල්ල,සෙත්සිරිපාය, දෙවන අදියරේ, පළමු මහලේ පිහිටි සමාජ සවිබල ගැන්වීම් හා සුභසාධන අමාත්‍යාංශ ශ්‍ර‍වණාගාරයේදී අද දහවල් පැවැති මාධ්‍ය හමුවකදී අමාත්‍යවරයා මේ බව කියා සිටියේය.මෙරට සෙසු වෛද්‍ය විද්‍යාල හා සැසඳීමේදී මාලඹේ වෛද්‍ය විද්‍යාලය සතු පහසුකම් එම විද්‍යාලවල නැතැයි අමාත්‍යවරයා පෙන්වාදුන්නේය.ඒ අනූව මානව හා භෞතික පහසුකම්වලින් මාලඹේ අනෙක් වෛද්‍ය විද්‍යාලවලට වඩා ඉදිරියෙන් සිටින බැවින් එම සිසුන්ටද වෛද්‍ය උපාධිය අනිවාර්යයෙන් ලබාදිය යුතු බවත්, වෛද්‍ය සභාවට ඇමති රාජිත යටත්විය යුතු නැති බවත්, ඔහුට ඒ සඳහා බලය ඇති බවත්, එස්.බී දිසානායක මහතා පැවසීය.හිටපු සෞඛ්‍ය අමාත්‍යවරු එම බලය භාවිතා කළ බවද පැවසූ අමාත්‍යවරයා රජය යටතේ පාලනය වන වෛද්‍ය විද්‍යාලවලට එම පහසුකම් ලබාදීමට නොහැකිදැයි මාධ්‍යවේදීන් විමසූ අවස්ථාවේ කියා සිටියේ ඒ සඳහා කාලයක් ගතවිය හැකි බවයි.මේ අතර පාද යාත්‍රාව, ඒකාබද්ධ විපක්ෂයේ ක්‍රියාකාරිත්වය හා හිටපු ජනපති 2010න් පසු ගෙන ගිය පාලනයද අමාත්‍යවරයා දැඩිලෙස විවේචනය කළේය.එහිදී ඔහු කියා සිටියේ 2005 සිට 2010 දක්වා මහින්ද රාජපක්ෂ ශ්‍රේෂ්ඨ නායකයෙකු වුවද සහෝදරයින් සමග 2010න් පසු ගියේ අන්තවාදී ගමනක් බවයි.ඉන්දියාව, අමෙරිකාව වැනි රටවල් තරහ කරගනිමින් ගිය ගමන තුළ ඉරාකය ලිබියාව වැනි තත්ත්වයට ශ්‍රී ලංකාව පත්වීමට ඉඩ තිබූ බවත්, දැන් ජාත්‍යන්තරයේ විශ්වාසය දිනාගත් නායකත්වයක් රටට ඇති බවත්, හෙතෙම කීවේය.", "URL": "https://sinhala.adaderana.lk/news.php?nid=62913", "Category": null, "Parent URL": null}