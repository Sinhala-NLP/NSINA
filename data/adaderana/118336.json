{"Source": "Adaderana", "Timestamp": "September 5, 2019 11:29 am", "Headline": "පහර දී තිදරු මව ඝාතනය කළ වන අලියා තේක්ක කොළවලින් මරණය සඟවයි", "News Content": "අනුරාධපුර පේමඩුව උලුක්කුලම ප්‍රදේශයේ අද(05) අළුයම 1.45ට පමණ වන අලි ප්‍රහාරයකින් තිදරු මවක් ජීවිතක්ෂයට පත්ව ඇත. උලුක්කුලම ප්‍රදේශයේ පදිංචි වයස අවුරුදු 60 ක් වු මෙම කාන්තාවගේ නිවසට අලි දෙදෙනෙක් පැමිණ ඇත. කාන්තාව නිවසේ ඉදිරිපිට දොරෙන් එළියට යෑමට සුදානම් වීමේ දී ඉදිරිපස සිටි අලියා දැක තිබේ. පසුව ඇය තම ස්වාමියා ද සමඟ පිටුපස දොරෙන් පුතාගේ නිවසට යෑමට සුදානම් වෙන අවස්ථාවේ දී පිටුපස දොර ආසන්නයේ සිටි අනෙක් අලියා පහර දී ඇත. ස්වාමියා ඇය බේරා ගැනීමට උත්සහ කලත් එය සාර්ථක වී නොමැත. අලියා මෙම කාන්තාවට පහර දී ඝාතනය වීමෙන් අනතුරුව තේක්ක කොළ ගෙනැවිත් දමා මරණය වසා දමා ඇතැයි ද අද දෙරණ වාර්තාකරු පවසයි. කෙසේ වෙතත් ඇය විලච්චිය රෝහලට ඇතුළත් කරන විටත් මිය ගොස් සිට ඇත. මේ ගැන අදහස් දක්වමින් මිය ගිය කාන්තාවගේ පුතා පවසා සිටියේ, අලියා පහර දී බිම දිගේ තම මව ඇඳගෙන විත් පසුව නිවස ආසන්නයේ ඇති තේක්ක ගස්වල කොළවලින් මවගේ සිරුර වසා දමා ඇති බවයි. පසුව විනාඩි 20 ක් පමණ වන අලියා කිසිවෙකුට එම ස්ථානයට පැමිණීමට ඉඩ නොදී සිට ඇති අතර, ගම්වාසීන්ගේ විසින් රතිඤ්ඤා දැල්වීමෙන් අනතුරුව අලියා පළා ගොස් ඇත. මෙම ප්‍රදේශයට වන අලීන්ගෙන් දැඩි ලෙස හානි සිදුවන බවත් මෙයට කඩිනම් විසඳුම් ලබා දෙන ලෙසත් මෙම පුද්ගලයා බලධාරීන්ගෙන් ද ඉල්ලා සිටියි. මරණය පිළිබඳ වැඩිදුර පරීක්ෂණ විලච්චිය පොලීසිය විසින් සිදු කරයි.", "URL": "https://sinhala.adaderana.lk/news.php?nid=118336", "Category": null, "Parent URL": null}