{"Source": "Adaderana", "Timestamp": "April 19, 2016 08:01 am", "Headline": "ගෙවුණු මාස තුනේ එච්.අයි.වී ආසාදිතයින් 70ක්", "News Content": "සම ලිංගිකයින් අතර එච්.අයි.වී.ව්‍යාප්තවීමේ වැඩි අවදානමක් පවතින බව සෞඛ්‍ය අංශ පවසයි. ලිංගාශ්‍රිත රෝග හා එච්.අයි.වී.ඒඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා කියා සිටියේ මේ වසරේ වාර්තා වී ඇති එච්.අයි.වී. රෝගීන්ගෙන් වැඩි දෙනෙකු සමලිංගිකයින් බවයි. මේ වසරේ ගත වු පළමු මාස තුන තුළ ශ්‍රී ලංකාවෙන් එච්.අයි.වී. අසාදිතයින් හැත්තෑ දෙනෙකු හඳුනාගෙන තිබේ. ඉන් සියයට 70කට වැඩි පිරිසක් පිරිමි පුද්ගලයින් වන බව වෛද්‍ය සිසිර ලියනගේ මහතා සඳහන් කළේය. ඔවුන්ගෙන් වැඩි දෙනෙකුට එච්.අයි.වී.ආසාදනය වී ඇත්තේ සමලිංගිකයින්ගෙන් බව අනාවරණය වී තිබේ. ඉන් බහුතරයක් වයස අවුරුදු 25ත් 49ත් අතර පුද්ගලයින් බව වාර්තා වේ. වැඩබිම් ආශ්‍රිතව එච්.අයි.වී.ආසාදනය වීමේ වැඩි ප්‍රවණතාවයක් දක්නට ලැබෙන බව සෞඛ්‍ය අමාත්‍යංශය පවසයි. මේ හේතුවෙන් වැඩබිම් ආශ්‍රිතව එච්.අයි.වී. ඒඩ්ස් පිළිබඳව දැනුම්වත් කිරීමේ වැඩසටහන් ක්‍රියාත්මක කිරීමට සැලසුම් කර ඇති බව වෛද්‍ය සිසිර ලියනගේ මහතා සඳහන් කළේය.", "URL": "https://sinhala.adaderana.lk/news.php?nid=59295", "Category": null, "Parent URL": null}