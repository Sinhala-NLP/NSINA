{"Source": "Adaderana", "Timestamp": "August 27, 2018 03:49 pm", "Headline": "ශ්‍රී ලංකා-බංග්ලාදේශ සබඳතා තවත් සමීප වෙන ලකුණු", "News Content": "ශ්‍රි ලංකාව සහ බංග්ලාදේශය අතර සබඳතා තව තවත් සමීප කරලීම සඳහා නිරන්තර සාකච්ඡා ඔස්සේ ක්‍රියාකාරී සැලසුමක් දියත් කළ යුතු බව අග්‍රාමාත්‍ය රනිල් වික්‍රමසිංහ මහතා පවසයි. බංග්ලාදේශ සැලසුම් අමාත්‍ය ඒ.එම්.එම්. මුස්තෆා කමල් මහතා හා අග්‍රාමාත්‍ය රනිල් වික්‍රමසිංහ මහතා අතර වියට්නාමයේ පැවති සාකච්ඡාවක් අතරතුරදි මේ බව ප්‍රකාශ වි තිබේ. වියට්නාමයේ හැනොයි නුවර ඉන්දීය සාගර සමුළුවට පූර්වගාමීව ද්විපාර්ශවික සාකච්ඡා වාරයන් ආරම්භ කරමින් අග්‍රාමාත්‍ය රනිල් වික්‍රමසිංහ මහතා හා බංග්ලාදේශ සැලසුම් අමාත්‍ය ඒ.එම්.එම්. මුස්තෆා කමල් මහතා අතර මෙම හමුව පැවැත් වුණේ පෑන් පැසිෆික් හෝටලයේදියි. මෙහිදි තේ, ධීවර, ඖසධ හා සම් කර්මාන්තයන්හි මෙන්ම අධ්‍යාපන හා මූල්‍ය ක්ෂේත්‍රයන්හි සංවර්ධනය සඳහා ශ්‍රි ලංකාවේ සහය සහ විශේෂඥ උපදෙස් බලාපොරොත්තු වන බව බංග්ලාදේශ සැලසුම් අමාත්‍යවරයා පවසා ඇත. එමෙන්ම ඉන්දීය සාගර සමුළුවේ අනාගත කාර්ය භාර්ය සකස් විය යුතු ආකාරය පිළිබඳවද මෙම සාකච්ඡාවේදි අදහස් හුවමාරු වි තිබුණි. ඉදිරි කාලය තුළදි සියලු පාර්ශ්වකරුවන්ගේ එකඟත්වයෙන් ක්‍රියාකාරි සැලසුමක් සකස් කිරීමේ වැදගත්කම සම්බන්ධයෙන්ද මෙහිදි විශේෂ අවධානයක් යොමු වු බව අග්‍රාමාත්‍ය මාධ්‍ය අංශ්‍ය නිවේදනය කළේ.", "URL": "https://sinhala.adaderana.lk/news.php?nid=95105", "Category": null, "Parent URL": null}