{"Source": "Adaderana", "Timestamp": "May 30, 2018 07:30 am", "Headline": "වැව් බැමිවල ඇති විශාල ප්‍රමාණයේ ගස් කපා ඉවත් කිරීමට යයි", "News Content": "වැව් බැමි මත ඇති අවදානම් සහිත ගස් ඉවත් කිරීමේ වැඩ සටහනක් ආරම්භ කරන බව වාරි මාර්ග,ජල කළමණාකරන සහ ආපදා කළමණාකර රාජ්‍ය අමාත්‍ය පාලිත රංගේබණ්ඩාර මහතා පැවසීය. ආරච්චිකට්ටුව ප්‍රාදේශීය ලේකම් කොට්ඨාසයේ සුරුවිල වැව් බැම්ම මත ඇති අවදානම් සහිත විශාල ප්‍රමාණයේ ගස් සම්බන්ධයෙන් සොයා බැලීම සඳහා පැමිණි අවස්ථාවේදී අමාත්‍ය වරයා මේ බව කියා සිටියේය. විශාල ප්‍රමාණයේ ඇතැම් ගස් වර්ග වැව් බැමි මත තිබීම අවදානම් බවත්,එම ගස්වල මූල පද්ධතිය හේතුවෙන් වැව් බැමි මේ වන විට පුපුරා ගොස් ඇති බවත් ඇමතිවරයා මෙහිදී අවධාරණය කළේය. එමෙන්ම එවැනි අවදානම් සහිත ගස් සුළං හේතුවෙන් බිම ඇද හැළුනොත් වැව් බැමි පුපුරා ගොස් නැවතත් ගංවතුර තත්ත්වයක් නිර්මාණය වනවා මෙන්ම වගා කටයුතු කර ගැනීමට නොහැකි තත්ත්වයක් ඇති වන බවද පැවසීය. ඒ අනුව ප්‍රදේශයේ රාජ්‍ය නිලධාරීන් සහ ගොවි සංවිධාන නියෝජිතයින් මඟින් එවැනි ගස් හඳුනා ගෙන ගස් ඉවත් කිරීමට අදහස් කර ඇති බවත්,ඉවත් කරන ගස් රාජ්‍ය දැව සංස්ථාවට බාර දීම සඳහා අවශ්‍ය කටයුතු සිදු කරන බවද රාජ්‍ය ඇමතිවරයා මෙහිදී කියා සිටියේය. ආපදා කළමණාකරන ඒකකය සහ වන ජීවී දෙපාර්තමේන්තුවේ නිලධාරීන්ද මෙම අවස්ථාවට එක්ව සිටියේය.", "URL": "https://sinhala.adaderana.lk/news.php?nid=90050", "Category": null, "Parent URL": null}