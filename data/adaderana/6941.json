{"Source": "Adaderana", "Timestamp": "February 26, 2010 03:37 am", "Headline": "හයිකෝප් ගැන නීතිපති උපදෙස්", "News Content": "හයිකෝප් ගනුදෙනුවට අදාළව සිදු කෙරෙන පරීක්ෂණ සඳහා නීතිපතිවරයාගේ උපදෙස් ලබා ගැනීමට රහස් පොලිසිය තීරණය කර තිබේ. ඒ අනුව සිද්ධියට අදාළව මෙතෙක් සිදු කර ඇති සියලුම පරීක්ෂණ වාර්තා හා ලේඛන නීතීපතිවරයා වෙත යොමු කර ඇති බව සඳහන්ය. නීතිපති උපදෙස් මත ඉදිරි පරීක්ෂණ පවත්වාගෙන යන බව අපරාධ පරීක්ෂණ දෙපාර්තමේන්තුව ප්‍රකාශ කරයි. ශ්‍රී ලංකා යුද හමුදාවට අවි මිල දී ගැනීමේ දී ව්‍යාජ ලේඛන ඉදිරිපත් කර සාවද්‍ය ලෙස මුදල් පරිහරණය කළේ යැයි හයිකෝප් සමාගමේ අධ්‍යක්ෂකවරුන්ට චෝදනා එල්ල වී ඇත. සිද්ධිය සම්බන්ධයෙන් ජනරාල් සරත් ෆොන්සේකා මහතාගේ බෑණා වන ධනුන තිලකරත්න මහතා අත්අඩංගුවට ගැනීම සඳහා අධිකරණය පසුගියදා වරෙන්තු නිකුත් කළේය.", "URL": "https://sinhala.adaderana.lk/news.php?nid=6941", "Category": null, "Parent URL": null}