{"Source": "Adaderana", "Timestamp": "April 13, 2015 05:43 pm", "Headline": "මෛත්‍රී - මහින්ද මැයි රැලි දෙකක?", "News Content": "මැයි දින රැලි සහ පෙළපාලී පැවැත්වීම පිළිබඳව ඉදිරියේදී සාකච්ඡා කිරීමට නියමිත බව ශ්‍රී ලංකා නිදහස් පක්ෂය පවසයි.හිටපු ජනාධිපතිවරයාගේ ප්‍රධානත්වයෙන් එක් මැයි රැලියකුත් වත්මන් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් තවත් මැයි රැලියක් පැවැත්වීමේ සූදානමක් පවතින බවට පළ වන මාධ්‍ය වාර්තා සම්බන්ධයෙන් අද දෙරණ කළ විමසීමකදී එහි ජ්‍යෙෂ්ඨ ප්‍රකාශකයෙක් මේ බව පැවසීය.ඔහු සඳහන් කළේ ශ්‍රී ලංකා නිදහස් පක්ෂයට එක් මැයි රැලියක් පැවැත්වීම සම්බන්ධයෙන් සාකච්ඡා සිදුකරන බවයි.අලුත් අවුරුදු කාලවකවානුවෙන් අනතුරුව මේ පිළිබඳව දීර්ඝ වශයෙන් සාකච්ඡා කරන බව ද එම ප්‍රකාශකයා සඳහන් කළේය.ශ්‍රී ලංකා නිදහස් පක්ෂය සඳහා මැයි රැලි දෙකක් අවශ්‍ය නොවන බවත් සියලුම පාර්ශව එකම වේදිකාවක සිට මැයි රැලි සහ පෙළපාලී පැවැත්වීමෙන් ජනතාව තුළ නිදහස් පක්ෂය කෙරෙහි විශ්වාසයක් ඇති වන බව ඔහු පැවසුවේය. ඒ අනුව අදාළ මැයි රැලි පවත්වන ප්‍රදේශ පිළිබඳව සහ ඒවා පවත්වන ආකාරය පිළිබඳව අවසන් එකඟතාවකට පැමිණෙන බව එම ජ්‍යෙෂ්ඨ ප්‍රකාශකයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50639", "Category": null, "Parent URL": null}