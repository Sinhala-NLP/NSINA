{"Source": "Adaderana", "Timestamp": "January 31, 2010 08:32 am", "Headline": "නැවත පදිංචි කිරීම් යළි ඇරඹේ", "News Content": "උතුරේ සහන ගම්මාන වල සිටින අවතැන් ජනතාව ලබන සතියේ සිට යළි නැවත පදිංචි කිරීමේ කටයුතු ආරම්භ කරන බව නැවත පදිංචි කිරීමේ හා ආපදා සහන සේවා අමාත්‍යාංශය පවසයි. මේ වන විට උතුරේ සහන ගම්මාන වල පුද්ගලයින් අනූ අටදාහක් පමණ සිටින බව වාර්තා වේ. එම පිරිසෙන් ද පුද්ගලයින් 25 , 000 ක් පමණ එදිනෙදා සහන ගම්මාන වලින් බැහැරට ගොස් නැවත පැමිණෙන පුද්ගලයින් බව නැවත පදිංචි කිරීමේ හා ආපදා සහන සේවා අමාත්‍යාංශ ලේකම් යූ.එල්.එන් හල්දීන් මහතා ප්‍රකාශ කළේය. මෙම සහන ගම්මාන වල සිටින සියලු පුද්ගලයින් කඩිනමින් යළි පදිංචි කරවීම සඳහා මේ වන විටත් සැලසුම් සකස් කරමින් ඇති බව ද ලේකම්වරයා පවසයි. මුලතිව් හා කිලිනොච්චි යන ප්‍රදේශ වල එම නැවත පදිංචි කිරීමේ කටයුතු ඉදිරි සතිය තුළ යළි ආරම්භ කරන බව හල්දීන් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6362", "Category": null, "Parent URL": null}