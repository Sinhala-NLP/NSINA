{"Source": "Adaderana", "Timestamp": "May 5, 2019 01:14 pm", "Headline": "අනන්‍යතාව තහවුරු කිරීමට නොහැකි වු තිදෙනෙක් පොලිස් බාරයට", "News Content": "අනන්‍යතාව තහවුරුකිරීමට අපොහොසත් වූ පුද්ගලයින් තිදෙනෙකු හම්බන්තොට කෝවිල්වත්ත හා මරෙයිපාර ප්‍රදේශයේ දී අත්අඩංගුවට ගෙන ඇත. අන්තවාදී කණ්ඩායම්වලට සම්බන්ධ පුද්ගලයින් පිරිසක් සිටින ස්ථානයක් පිළිබද ලද තොරතුරක් මත පොලිස් විශේෂ කාර්යය බලකාය, යුධ හමුදාව හා හම්බන්තොට පොලීසිය එක්ව සිදුකළ වැටලීමකදී මෙම සැකකරුවන් අත්අඩංගුවට ගෙන ඇති බව සදහන්. එහිදී අනන්‍යතාව තහවුරු කිරීමට අපොහොසත් වූ අදාළ පුද්ගලයින් තිදෙනා අත්අඩංගුවට ගෙන තිබේ. ඉන් එක් පුද්ගලයෙකු සතුව තිබී යුධ හමුදා කමිසයක් සහ චීනයේ නිෂ්පාදිත ඩිජිටල් සන්නිවේදන යන්ත්‍ර දෙකක් සොයාගත් බව පොලීසිය සදහන් කළේය. සැකකරුවන් තිදෙනා වැඩිදුර විමර්ශන සදහා හම්බන්තොට මූලස්ථාන පොලිස් පරීක්ෂක කාර්යාලය වෙත භාරදුන් බව පොලිස් විශේෂ කාර්යය බලකාය පැවසුවේය.", "URL": "https://sinhala.adaderana.lk/news.php?nid=109283", "Category": null, "Parent URL": null}