{"Source": "Adaderana", "Timestamp": "December 7, 2015 03:21 pm", "Headline": "වවුචර් ක්‍රමය සාර්ථකයි - කඩාකප්පල් කරන අයට විරුද්ධව ක්‍රියාකරනවා ", "News Content": "පාසල් සිසුන්ගේ නිල ඇඳුම් සඳහා ලබාදෙන වවුචර් ක්‍රමය සාර්ථක බව අධ්‍යාපන ඇමති අකිල විරාජ් කාරියවසම් මහතා පවසයි.ඒ මහතා මේ බව සඳහන් කර සිටියේ අද කොළඹ පැවති මාධ්‍ය හමුවකට එක්වෙමින්ය.එසේම මෙම වවුචර් ක්‍රියාවලිය කඩාකප්පල් කරන පුද්ගලයින්ට විරුද්ධව ක්‍රියාකත්මක වන බවත්, එළඹෙන අවුරුද්දේ සිට අදාළ වවුචරය මාස තුනකට කලින් සිසුන්ට ලබාදෙන බවත් ඒ මහතා එහිදී පෙන්වා දුන්නේය.තවද අදාළ වවුචරය මේ වන විට 95% ක පමණ සිසුන්ට ලැබී ඇති බවත්, 5% ක පමණ ප්‍රමාණයකට පමණක් නොලැබී ඇති බවත් හෙතෙම අවධාරණය කර සිටියේය.එසේම පසුගිය ආණ්ඩුවෙන් ලබාදෙන ලද පාසල් සිසුන්ගේ නිල ඇඳුම් පසුගිය මැයි මස වනතුරුම ලබාදුන් බවද අධ්‍යාපන ඇමති සඳහන් කළේය.එළඹෙන වසරේ සිට පාසල් සිසුන්ට ලබාදෙන මෙම වවුචර් පත් ක්‍රියාවලිය සඳහා දායක නොවන බවට ගුරු විදුහල්පතිවරු පවසා ඇති බවත්, අමාත්‍යාංශයේ යම් කිසි ව්‍යාපෘතියක් ක්‍රියාත්මක කරන්නේ නම් අනිවාර්යයෙන් ඒ සඳහා ඔවුන් දායක විය යුතු බවද ඒ මහතා එහිදී කීවේය.පාසල් සිසුන් සඳහා ලබාදෙන මෙම වවුචරය මාස දෙකක කාලයක් වලංගු බවත්, ඒ අනුව එළඹෙන පෙබරවාරි මස 28 වන දින දක්වා එය වලංගු බවත් ඔහු සඳහන් කළේය.", "URL": "https://sinhala.adaderana.lk/news.php?nid=55569", "Category": null, "Parent URL": null}