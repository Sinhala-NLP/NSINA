{"Source": "Adaderana", "Timestamp": "May 26, 2017 01:52 pm", "Headline": "බස්නාහිර අවදානමක්- ඇළ මාර්ග පාදන්න පාඨලීගෙන් උපදෙස්", "News Content": "කැළණි ගඟේ ඇළ මාර්ග හා ජල මාර්ග අවහිර වන පරිදි සිදු කර ඇති ඉදිකිරීම් වහාම ඉවත් කිරීමට පියවර ගන්නා ලෙස මහා නගර හා බස්නාහිර සංවර්ධන අමාත්‍ය පාඨලී චම්පික රණවක මහතා අදාළ අංශ වෙත උපදෙස් ලබා දී තිබේ. අමාත්‍යවරයා විසින් ඉඩම් ගොඩ කිරීමේ හා සංවර්ධනය කිරීමේ සංස්ථාවට සහ අනෙකුත් අදාළ ආයතන වෙත ඊට අදාළ උපදෙස් ලබාදී ඇති බව මහා නගර හා බස්නාහිර සංවර්ධන අමාත්‍යාංශය සඳහන් කළේය. අධික වර්ෂාව හේතුවෙන් කැළණි ගඟේ ජල මට්ටම ඉහළ ගොස් ඇති අතර කොළඹ, කොළොන්නාව, කඩුවෙල, වත්තල, කැළණිය යන ප්‍රදේශ ජලයෙන් යටවීමේ අවධානමත් පවතින බව සඳහන්ය. මේ හේතුවෙන් එම ප්‍රදේශවල ස්වභාවික ඇළ මාර්ග හා ජල මාර්ග අවහිර වන පරිදි ගොඩනගා ඇති ඉදිකිරීම් අදාළ නගර සභා හා ප්‍රාදේශීය සභා දැනුවත් කිරීමෙන් පසු කඩිනමින් ඉවත් කිරීමට පියවර ගන්නා ලෙස අමාත්‍යවරයා බලධාරීන්ට උපදෙස් ලබාදී ඇත.", "URL": "https://sinhala.adaderana.lk/news.php?nid=73559", "Category": null, "Parent URL": null}