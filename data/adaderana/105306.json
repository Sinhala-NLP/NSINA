{"Source": "Adaderana", "Timestamp": "March 1, 2019 07:35 pm", "Headline": "85වන ශාන්තුවරයින්ගේ සටන අද ආරම්භ විය", "News Content": "මරදාන ශාන්ත ජෝසප් විද්‍යාලය සහ බම්බලපිටිය ශාන්ත පීතර විද්‍යාලය අතර 85වන ශාන්තුවරයින්ගේ සටන මහා ක්‍රිකට් තරගය කොළඹ පී සරා ඕවල් ක්‍රීඩාංගණයේදී අද (01) ආරම්භ විය. අද දිනයේ ක්‍රීඩාව නතර කරන විට පිළිතුරු ඉනිම ක්‍රිඩා කරන ශාන්ත ජෝසප් විද්‍යාලය කඩුලු 3ක් දැවී ලකුණු 189ක් රැස් කර ගෙන සිටියේය. තරගයේ කාසියේ වාසිය දිනූ ශාන්ත ජෝසප් විද්‍යාලය ප්‍රථමයෙන් පන්දුවට පහරදීමට ශාන්ත පීතර විද්‍යාලයට ආරාධනා කළේය. ඒ අනුව පිටියට පිවිසි ශාන්ත පීතර විද්‍යාලය සිය පළමු ඉනිම සඳහා සියල්ලන් දැවී ලකුණු 219ක් රැස් කිරීමට සමත් විය. ශාන්ත පීතර විද්‍යාලය වෙනුවෙන් සන්තුෂ් ගුණතිලක ලකුණු 72ක් සහ දිනිත් අංජුල ලකුණු 41ක් රැස් කළේය. පන්දු යැවීමේදී අශේන් ඩැනියෙල් ලකුණු 58කට කඩුලු 3ක් සහ ලක්ෂාන් ගමගේ ලකුණු 38කට කඩුලු 2ක් දවා ගැනීමට සමත් විය. අනතුරුව පිළිතුරු ඉනිම ඇරඹූ ශාන්ත ජෝසප් විද්‍යාලය වෙනුවෙන් විශිෂ්ට අර්ධ ශතකයක් වාර්තා කිරීමට දිනෙත් ජයකොඩි සමත් විය. අද(01) දිනයේ තරගය නතර කරන විට දිනෙත් ජයකොඩි නොදැවී ලකුණු 62ක් සහ දිලේෂ් පෙරේරා නොදැවී ලකුණු 37ක් රැස් කර ගෙන සිටියේය. හෙට (02) තරගයේ අවසන් දිනයයි.", "URL": "https://sinhala.adaderana.lk/news.php?nid=105306", "Category": null, "Parent URL": null}