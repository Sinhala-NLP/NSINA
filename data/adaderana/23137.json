{"Source": "Adaderana", "Timestamp": "March 29, 2012 08:16 am", "Headline": "ජිනීවා යෝජනාව ගැන ජනතාව දැනුවත් කෙරෙයි", "News Content": "ශ්‍රී ලංකාව සම්බන්ධයෙන් ජිනීවාහි මානව හිමිකම් කවුන්සිලයේ දී සම්මත කරගත් යෝජනාව සම්බන්ධයෙන් ජනතාව දැනුවත් කිරීමට රජය තීරණය කර තිබේ. පළාත් මට්ටමින් අදාළ දැනුවත් කිරීමේ වැඩසටහන් ක්‍රියාත්මක කරන බව ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රීපාල සිරිසේන මහතා අද දෙරණට සඳහන් කළේය. \"රට එකට\" යන තේමාව යටතේ මෙම මහජන රැස්වීම් මාලාව සංවිධාන කර ඇත. මෙම පළමු මහජන රැස්වීම ලබන 31 වැනි දින මහනුවර දී පැවැත්වීමට නියමිත බව මෛත්‍රීපාල සිරිසේන අමාත්‍යවරයා සඳහන් කළේය. මේ අතර රජයේ මෙම වැඩපිළිවෙළ පිළිබඳව සහ ජිනීවා යෝජනාව සම්බන්ධයෙන් අද(29) දි‍නයේ ශ්‍රී ලංකා නිදහස් පක්ෂයේ මධ්‍යම කාරක සභාව දැනුවත් කිරීමට නියමිතව තිබේ. ජිනීවා යෝජනාව සම්මතවීමෙන් අනතුරුව ශ්‍රී ලංකා නිදහස් පක්ෂයේ මධ්‍යම කාරක සභාව පළමුවරට අද රැස්වෙයි. ශ්‍රී ලංකා නිදහස් පක්ෂයේ මධ්‍යම කාරක සභාවේ දී විවිධ චෝදනා එල්ල වී ඇති ඇතැම් මන්ත්‍රීවරුන් සම්බන්ධයෙන් ද අවධානය යොමු කිරීමට නියමිත බව වාර්තා වේ.", "URL": "https://sinhala.adaderana.lk/news.php?nid=23137", "Category": null, "Parent URL": null}