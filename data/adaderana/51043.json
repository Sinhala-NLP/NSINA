{"Source": "Adaderana", "Timestamp": "May 1, 2015 03:45 pm", "Headline": "බහරේනයේදී අනියම්‍ පෙම්වතිය ඝාතනය කළාට මරණ දඬුවම ", "News Content": "සිය අනියම් පෙම්වතිය ඝාතනය කිරීමේ චෝදනාවකට වරදකරු වූ ශ්‍රී ලාංකිකයෙකුට බහරේනයේදී මරණ දඬුවම නියම වී තිබේ.2012 වසරේ මාර්තු මස පළමු වෙනිදා සිදුවූ ඝාතනයකට අදාළව 39 හැවිරිදි පුද්ගලයෙකුට, එරට අධිකරණයක් මඟින් මෙලෙස මරණ දඬුවම නියම කර ඇති බව විදෙස් මාධ්‍ය වාර්තා කළේය.අදාළ පුද්ගලයා විසින් ඝාතනය කර ඇත්තේ ද එරට ගෘහ සේවිකාවක් ලෙස කටයුතු කරමින් සිටි ශ්‍රී ලාංකික කාන්තාවකි.45 හැවිරිදි එම කාන්තාව වෙනත් පුද්ගලයෙකු සමඟ සබඳතාවක් පවතින බවට ඇති වූ සැකයක් මත සැකකරු මෙම ඝාතනය සිදු කර ඇති බව වාර්තා වේ.ගෙල සිරකර එම කාන්තාව ඝාතනය කර ඇති සැකකරු, මළ සිරුර මුළුතැන් ගෙය තුළ තබා ගෑස් කාන්දුවකින් මරණය සිදුවූ බවට පෙන්වීමට උත්සාහ දරා ඇත.කෙසේ වෙතත් අසල්වැසි කාන්තාවක විසින් ඒ බව පොලීසියට දැන්වීමත් සමඟ සැකකරුගේ උත්සාහය අසාර්ථක වී ඇති අතර ඒ අනූව අදාළ පුද්ගලයා සිදුකළ අපරාධය සම්බන්ධයෙන් පැවැති නඩු විභාගයකින් පසු මරණ දඬුවම නියම කර තිබේ.කෙසේ වුවද එම පුද්ගලයා මේ වනවිට අතුරුදන්ව සිටින බවද විදෙස් වාර්තා අනාවරණය කරයි.", "URL": "https://sinhala.adaderana.lk/news.php?nid=51043", "Category": null, "Parent URL": null}