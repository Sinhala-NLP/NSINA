{"Source": "Adaderana", "Timestamp": "April 24, 2012 11:22 am", "Headline": "එක්නැලිගොඩ අතුරුදහන්වීම - පරීක්ෂණ සඳහා තවදුරටත් කල්දෙයි", "News Content": "මාධ්‍යවේදී ප්‍රගීත් එක්නැලිගොඩ අතුරුදහන්වීම සම්බන්ධයෙන් පරීක්ෂණ පැවැත්වීම සඳහා අභියාචනාධිකරණය හෝමාගම මහේස්ත්‍රාත්වරයා වෙත තවදුරටත් කල් ලබා දී තිබේ. අතුරුදහන්ව සිටින එක්නැලිගොඩ මහතා අධිකරණය හමුවට ඉදිරිපත් කරන ලෙස ඉල්ලා ඔහුගේ බිරිඳ විසින් ගොනුකළ පෙත්සම කැඳවූ අවස්ථාවේ දී අභියාචනාධිකරණය මෙම නියෝගය ලබා දී ඇත. හෝමාගම මහේස්ත්‍රාත් අධිකරණය හමුවෙහි මේ පිළිබඳව පරීක්ෂණ පැවැත්වෙන බව අදාළ පෙත්සම අද(24) කැඳවූ අවස්ථාවේ දී පෙත්සම්කාර පාර්ශවයේ නීතිඥවරයා සඳහන් කළේය. එම පරීක්ෂණයේ දී සාක්ෂි දීම සඳහා හිටපු නීතිපති මොහාන් පීරිස් මහතා කැඳවන්නේද නැද්ද යන තීන්දුව ලබන 17 වන දින නිකුත් කිරීමට නියමිතව ඇති බව නීතිඥවරයා ප්‍රකාශ කළේය. එබැවින් මෙම නඩුව එම තීන්දුවෙන් පසුව කැඳවන ලෙස ඔහු අධිකරණයෙන් ඉල්ලා සිටියේය. ඒ අනුව අභියාචනාධිකරණය පෙත්සම මැයි මස 31 වන දින කැඳවීමට නියම කරනු ලැබීය.", "URL": "https://sinhala.adaderana.lk/news.php?nid=23763", "Category": null, "Parent URL": null}