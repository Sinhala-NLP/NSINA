{"Source": "Adaderana", "Timestamp": "May 17, 2010 04:52 pm", "Headline": "කැලණිතිස්සේ ගින්න මැඩපවත්වයි", "News Content": "කැලණිතිස්ස බලාගාරයේ තෙල් නලයක සිදුවූ කාන්දුවීමක් හේතුවෙන් හටගත් ගින්න මේ වන විට සම්පූර්ණයෙන් නිවා දමා ඇති බව කොළඹ ගිනි නිවන ඒකකය පවසයි. අද පස්වරුවේ හටගත් ගින්න හේතුවෙන් පුද්ගලයින් පස්දෙනෙකු තුවාල ලැබූ අතර ඔවුන් කොළඹ ජාතික රෝහලට ඇතුළත් කර තිබේ. කොළොන්නාවේ තෙල්පිරිපහදුවේ සිට කැලණිතිස්ස බලාගාරය දක්වා තෙල් රැගෙන යන නලයක ඇතිවූ කාන්දුවක් හේතුවෙන් වදුල්ලවත්ත ප්‍රදේශයේ නිවාස 7ක් හානියට පත්ව ඇති බව අද දෙරණ වාර්තාකරු සඳහන් කරයි. ‍මේ වන විට අදාළ නල මාර්ගයේ ප්‍රතිසංස්කරණ කටයුතු ආරම්භ කර ඇති බව විදුලිබලාගාර ප්‍රකාශකයෙක් කියා සිටියේය. මේ අතර අධික වර්ෂාපතනය තවදුරටත් පැවතියහොත් කැලණිය හා කොළඹ උතුර යන ප්‍රදේශවල විදුලිබල සැපයුම තාවකාලිකව අත්හිටුවීමට සිදුවන බව ලංකා විදුලිබල මණ්ඩලය පවසයි. ‍එම ප්‍රදේශවල පිහිටි ප්‍රාථමික උප-පොළවල් ජලයෙන් යටවීම හේතුවෙන් මෙම පියවර ගැනීමට සිදුවිය හැකි බව විදුලි බල මණ්ඩලය සඳහන් කරයි.", "URL": "https://sinhala.adaderana.lk/news.php?nid=8459", "Category": null, "Parent URL": null}