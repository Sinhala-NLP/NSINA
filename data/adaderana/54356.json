{"Source": "Adaderana", "Timestamp": "October 9, 2015 04:40 pm", "Headline": "මාධ්‍යවේදීන් දඩයම් කළවුන්ට දඬුවම් නැති රටවල් අතර 6 වැනි තැන ලංකාවට!", "News Content": "මාධ්‍යවේදීන් ඝාතනය කිරීමෙන් අනතුරුව ඔවුන්ගේ ඝාතකයින් සොයාබලා දඬුවම් නොපමුණුවන රටවල් අතර ශ්‍රී ලංකාව හයවැනි ස්ථානය දක්වා පසුබැස තිබේ.පසුගිය වසරේදී එම ලැයිස්තුවේ ශ්‍රී ලංකාව සිව්වන ස්ථානයේ පසුවිය.මාධ්‍යවේදීන් ආරක්ෂා කිරීමේ සමුළුව විසින් වාර්ෂිකව ප්‍රකාශයට පත්කරන වාර්තාව ‘Global Impunity Index’’ මෙම තොරතුරු අනාවරණය කරයි.සෝමාලියාව, ඉරාකය, සිරියාව, පිලිපීනය හා දකුණු සුඩානය එම ලැයිස්තුවේ ශ්‍රී ලංකාවට ඉදිරියෙන් සිටින රටවල්ය.මෙම තත්ත්වය යහපත් කරුණක් ලෙස පෙනෙන්නට ඇති බවද සඳහන් කරන එකී වාර්තාව මෑතදී බලයට පත්වූ ජනපති මෛත්‍රිපාල සිරිසේන මහතා ප්‍රමුඛ වත්මන් රජය පසුගිය වසර 30 කාලයේදී මාධ්‍යවේදීන් ඝාතනය වීම සම්බන්ධයෙන් සොයාබැලීමට ගත් ක්‍රියාමාර්ග එම දර්ශකයේ ස්ථාන දෙකක් පසුබැසීමට හේතුව බව පෙන්වාදෙයි.තවද එම වාර්තාව මගින් වත්මන් රජය ලසන්ත වික්‍රමතුංග ඝාතනය සහ ප්‍රගීත් එක්නැළිගොඩ අතුරුදන් වීම සම්බන්ධයෙන් සිදුකරන පරීක්ෂණ පිළිබඳවද අවධානය යොමුකොට ඇත.", "URL": "https://sinhala.adaderana.lk/news.php?nid=54356", "Category": null, "Parent URL": null}