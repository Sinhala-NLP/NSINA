{"Source": "Adaderana", "Timestamp": "January 3, 2017 09:45 pm", "Headline": " ජනතාවාදී සේවයකට රාජ්‍ය සේවකයින් කැපවිය යුතුයි", "News Content": "රට සහ ජනතාව වෙනුවෙන් අවංකව සේවය කරමින් ජනතාවාදී සේවයක් සඳහා සියලු රාජ්‍ය සේවකයින් කැපවිය යුතු බව ජනාධිපති මෛත්‍රීපාල සිරිසේන මහතා පවසයි.වන සංරක්ෂණ දෙපාර්තමේන්තුවේ ශ්‍රී ලංකා තාක්ෂණ සේවයේ පුහුණු කිරීමේ ශ්‍රේණියේ අඩවි වන නිලධාරීන්ට සහ මහවැලි සංවර්ධන හා පරිසර අමාත්‍යාංශයේ විධායක ශ්‍රේණියේ දෙපාර්තමේන්තුගත සහකාර අධ්‍යක්ෂවරුන්ට පත්වීම් ලිපි ප්‍රදානය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකෙරුණි.එම අවස්ථාවට එක්වෙමින් ජනාධිපතිවරයා මෙම අදහස් පළ කළ බව ජනාධිපති මාධ්‍ය අංශය සඳහන් කළේය.අඩවි වන නිලධාරීන් හැත්තෑ එක් දෙනෙකු වෙත මෙහිදී පත්වීම් ලිපි ප්‍රදානය කෙරුණු අතර ජනාධිපතිවරයා සංඛේතාත්මකව ඊට එක්ව තිබේ.මහවැලි සංවර්ධන හා පරිසර අමාත්‍යාංශයේ විධායක ශ්‍රේණියේ දෙපාර්තමේන්තුගත සහකාර අධ්‍යක්ෂවරු 26 දෙනෙකුට මෙහිදීපත්වීම් ලිපි ප්‍රදානය කළ බව ජනාධිපති මාධ්‍ය අංශය සඳහන් කළේය.මේ අතර ඉන්දියාවේ කේරළ ප්‍රාන්තයේ පැවැත්වෙන පුහුණු වැඩසටහනක් සඳහා පිටත්ව යන ග්‍රාම නිලධාරීන් 34 දෙනෙකුට ගුවන් ටිකට් පත් ප්‍රදානය ද මෙහිදී ජනාධිපතිවරයාගේ ප්‍රධානත්වයෙන් සිදුකෙරුණි.ජනවාරි අට වැනිදා සිට 14 වැනිදා දක්වා අදාළ පුහුණු වැඩසටහන පැවැත්වීමට නියමිතය.", "URL": "https://sinhala.adaderana.lk/news.php?nid=67676", "Category": null, "Parent URL": null}