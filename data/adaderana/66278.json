{"Source": "Adaderana", "Timestamp": "November 22, 2016 08:50 am", "Headline": "  ෆුකුෂිමා බලාගාරය අක්‍රීයයි-ශ්‍රී ලාංකිකයින්ට හානි නෑ", "News Content": "ජපානයට බලපෑ භූකම්පනය හේතුවෙන් කිසිඳු ශ්‍රී ලාංකිකයෙකුට හානියක් සිදුව නොමැති බව ජපානයේ ශ්‍රී ලංකා තානාපති මහාචාර්ය ගංගානාත් දිසානායක මහතා පවසයි. අද දෙරණ වෙත ප්‍රකාශයක් කරමින් ඔහු සඳහන් කළේ ජපානයට අද උදෑසන ඇති වූ භූකම්පනය හේතුවෙන් පුද්ගලයන් දෙදෙනෙකු පමණක් තුවාල ලබා ඇති බවයි.රිච්ටර් පරිමාණයේ ඒකක 7යි දශම 4ක් ලෙස සටහන් වූ භූකම්පනය හේතුවෙන් ජපානයේ දිස්ත්‍රික් කිහිපයකට ‍සුනාමි අනතුරු ඇඟවීම් නිකුත් කර තිබේ. මේ වන විටත් ඇතැම් ප්‍රදේශවලට මීටරයක් පමණ උස රළ පහර එල්ල වී ඇති බව වාර්තා වෙයි.භූකම්පනය හේතුවෙන් ෆුකුෂිමා න්‍යෂ්ටික බලාගාරය ද අක්‍රීය වී තිබේ. එහෙත් එය හානිදායක තත්ත්වයක් නොමැති බව ජපානයේ ශ්‍රී ලංකා තානාපතිවරයා සඳහන් කළේය.බලපෑමට ලක්වු ප්‍රදේශවල සිටින ශ්‍රී ලාංකිකයින් පිළිබඳ අවධානයෙන් පසුවන බව මහාචාර්ය ගංගානාත් දිසානායක මහතා අද දෙරණට වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=66278", "Category": null, "Parent URL": null}