{"Source": "Adaderana", "Timestamp": "July 24, 2019 06:39 am", "Headline": "වනාතවිල්ලුවේ ලැක්ටෝ වත්තේ රැඳී සිටි සැකකරුවන් 06ක් අත්අඩංගුවට", "News Content": "වනාතවිල්ලුව-ලැක්ටෝ වත්තේ රැඳී සිටි සැකකරුවන් 06 දෙනෙක් වනාතවිල්ලුව පොලීසිය විසින් අත්අඩංගුවට ගෙන තිබේ. අද(24) අළුයම 2.00 ට පමණ මෙම පුද්ගලයින් 06දෙනා අත්අඩංගුව ගෙන ඇති බව අද දෙරණ වාර්තාකරු පවසයි. අන්තවාදී සංවිධානයකට අයත් බව කියන පුපුරණ ද්‍රව්‍ය සෑදීමට ගන්නා අමු ද්‍රව්‍ය, ඩෙටනේටර් ඇතුළු උපකරණ විශාල ප්‍රමාණයක පසුගිය ජනවාරි මස 16 වැනිදා ලැක්ටෝ වත්තේ තිබියදී අපරාධ පරීක්ෂණ දෙපාර්තමේන්තුවේ නිලධාරීන් විසින් සොයා ගන්නා ලදි. එම අවස්ථාවේදී වත්තතේ රැදී සිටි බව කියන සැකකරුවන් තිදෙනෙකුවද අපරාධ පරීක්ෂණ දෙපාර්තමේන්තුව විසින් අත්අඩංගුවට ගන්නා ලදි. සැකකටයුතු ලැක්ටෝ වත්තට එහි හිමිකරුට හැර වෙනත් කිසිදු පුද්ගලයෙකුට ඇතුළු වීම අධිකරණය විසින් මේ වන විට තහනම් කර ඇති අතර එම තහනම් නියෝගය නොතකා සැකකරුවන් එකී වත්තේ රැදී සිටි බව පොලීසිය කියයි. අත්අඩංගුවට ගත් සැකකරුවන් අතර ජනවාරි මාසයේදී අත්අඩංගුවට ගෙන දැනට ඇප මත මුදා හැර සිටින සැකකරුවන් දෙදෙනෙකුද වන බවට හඳුනා ගෙන ඇති බව වාර්තා වෙයි. තමන් වත්තේ පොල් ගස් වලට වතුර දැමීම සඳහා පැමිණ සිටි බව සැකකරුවන් පවසා ඇති බව පොලීසිය පවසයි. සිද්ධිය සම්බන්ධයෙන් වනාතවිල්ලුව පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=114853", "Category": null, "Parent URL": null}