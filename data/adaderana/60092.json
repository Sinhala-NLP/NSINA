{"Source": "Adaderana", "Timestamp": "May 12, 2016 01:08 pm", "Headline": "  රාජිතගෙන් CID-FCID ප්‍රශ්න කළ යුතුයි ", "News Content": "මැයි මස 19 වන දින දීර්ඝකාලීනව පැවති යුද්ධය නිමාවට පත් කළ ඵෙතිහාසික දිනයක් ලෙසට ඉතිහාසයට එක්වන බවත් එවැනි දිනයක් සැමරීමට මේ ආණ්ඩුව සූදානම් නම් ආණ්ඩුවට සහයෝගය ලබා දීමට සූදානම් බව පැවිදිහඬ සංවිධානය පවසයි.එම සංවිධානයේ අද(12) කොළඹදී පැවති මාධ්‍ය හමුවක්ට එක් වෙමින් මුරුත්තෙට්ටුවේ ආනන්ද හිමි මේ බව ප්‍රකාශකර සිටියේය.ඒ අවස්ථාවේදී උන්වහන්සේ ප්‍රකාශකර සිටියේ දශක ගණනාවක යුද්ධය අවසන් කිරීමට ඇප කැප වී ජීවිතය පූජා කළ රණවිරුවන් සිහිකර ඔවුන් වෙනුවෙන් පහනක් පත්තුකර බෝධිපූජාවක් හෝ පවත්වන ලෙස ජනතාවගෙන් ඉල්ලා සිටින බවයි.මෙම කාලය රණවිරුවන් හිරේ දමන යුගයක් බවත් එවැනි යුගයක ආණ්ඩුව විසින් රණවිරුවන් සැමරීමක් සිදුකරන ලෙස ඉල්ලීමක් සිදු කරන බවත්, එසේ නොකරන්නේ නම් එය ඉහළින් සැමරීමට පැවිදිහඬද සංවිධානය සූදානම් බවත් මුරුත්තෙට්ටුවේ ආනන්ද හිමි පවසයි.මේ අවස්ථාවට එක් වූ බෙංගමුවේ නාලක හිමි පැවසුවේ යුධ සමයේ මියගිය දෙමළ ජනතාව සැමරීම සඳහා අද දිනයේ සිට සතියක කාලයක් ප්‍රකාශයට පත් කරන බව උතුරු පළාත් සභා මන්ත්‍රී එම්.කේ ශිවාජිලිංගම් මහතා ප්‍රකාශ කර ඇති බවත්, ඒ සඳහා ඔහු පෙන්වාදී ඇත්තේ වැඩසටහන් සංවිධානය කිරීම සඳහා උතුරු පළාත් සභාව විසින් කමිටුවක් ද පත් කර ඇති බවත්ය.එමෙන්ම මෙම සැමරුම් උත්සව සඳහා අවසර ගැනීමේ අවශ්‍යතාවක් නොමැති බව එම්.කේ ශිවාජිලිංගම් මහතා පෙන්වා දී ඇති බව ප්‍රකාශකර සිටි බෙංගමුවේ නාලක හිමි පැවසුවේ එය මිය ගිය අය සැමරීමක් නොව වීරයන් සැමරීමක් බවයි.එවැනි තත්ත්වයක් තුළ මියගිය දෙමළ ජනතාව සැමරීමට අවස්ථාව ලබා දෙන්නේ නම් අප රටේ රණවිරුවන් වෙනුවෙන් රණවිරු සැමරුමක් නොපවත්වන්නේ නම් එය කණගාටුවට කරුණක් බවද උන්වහන්සේ පෙන්වා දෙයි.මෙම ආණ්ඩුව විසින් බෙදුම්වාදයට උඩ ගෙඩි දෙන බවත්, එසේ සිදු කිරීමට හේතුව ආණ්ඩුව බලයට පත් වීමට පෙර ලබා දුන් පොරොන්දු ඉටු කිරීමට යාමක්ද යන්නත් ප්‍රශ්නයක් මතු වන බවත්, වෙනක් කිසිදු රටක මෙවන් සැමරීම් වලට ඉඩක් නොමැති බවත් උන්වහන්සේ පවසයි.එමෙන්ම උන්වහන්සේ ප්‍රකාශකර සිටියේ දශක ගණනාවක යුද්ධය අවසන් කිරීමට ඇප කැප වී ජීවිතය පූජා කළ රණවිරුවන් සිහිකර ඔවුන් වෙනුවෙන් පහනක් පත්තුකර බෝධිපූජාවක් හෝ පවත්වන ලෙසත් නැතිනම් එය බරපතළ වරදක්වන බවත්ය. දීර්ඝකාලීනව පැවති යුද්ධය නිමාවට පත් කළ රණවිරුවන් සැමරීමක් සිදු නොකළහොත් මේ ආණ්ඩුවට රිදෙන බවත්, වදින බවත්, එමෙන්ම ආණ්ඩුවට අකුලාගෙන ගෙදර යෑමට සිදුවන බවත් බෙංගමුවේ නාලක හිමි පැවසුවේය.එමෙන්ම හිටපු ජනාධිපතිවරයාගේ ආරක්ෂාව පිළිබඳව පැවිදි හඬ සංවිධානය විසින් සංවිධානය කර තිබූ විරෝධතාවය හා සත්‍යග්‍රහය අවසන් කිරීමට හේතුව මෛත්‍රීපාල ජනාධිපතිවරයාගේ විදෙස් සංචාරයෙන් අනතුරුව ඒ සම්බන්ධයෙන් සාකච්ඡාවක් ලබා දීමට එකඟ වූ නිසා බව ගොම්බද්දල දමිත හිමි පවසයි.එම අවස්ථාවේදී උන්වහන්සේ ප්‍රකාශකර සිටියේ හිටපු ජනාධිපතිවරයාගේ ආරක්ෂාව පිළිබඳව ඇති වී ඇති තත්ත්වයත් සමගින් හිටපු ජනාධිපතිවරයාගේ ආරක්ෂක අංශයට නව සේවකයින් වශයෙන් සිව් දෙනෙකුට පත්වීම් ලිපි ලබා දුන් බවයි.එම සිව් දෙනා ආරක්ෂක නිලධාරීන් ලෙස නොව කාර්යාලයීය සේවකයින් ලෙස බඳවා ගත් බවත් ඔවුන්ගේ මාස් වැටුප් හිටපු ජනාධිපතිවරයාගේ ආරක්ෂාව සම්බන්ධයෙන් පිහිටුවා ගත් අරමුදලින් ගෙවන බවත්ය.එමෙන්ම හිටපු ජනාධිපතිවරයාගේ ආරක්ෂක අංශයට නව නිලධාරීන් විශාල වශයෙන් බඳවා ගත යුතු බවත්, ඉවත් කළ ගණනට සාපේක්ෂ ගණනක් ගත යුතු බවත්, මේ වන විට අයදුම්පත් 500කට වැඩි ප්‍රමාණයක් ලැබී ඇති බවත් උන්වහන්සේ පවසයි.රාජිත සේනාරත්න මහතා එක් අවස්ථාවක ප්‍රකාශකර ඇත්තේ මදුරාසියෙන් පැමිණි පිරිසක් විසින් මෙරට ප්‍රබල චරිත කිහිපයක් මරා දැමීමට සූදානම් බවත්, එවැනි ආරංචි මාර්ග ඇති යුගයකදී රටේ වැදගත් ආරක්ෂාවක් හිමිවිය යුතු පුද්ගලයින්ගේ ආරක්ෂාව අයින් කිරීම විනා සිදු කළ යුත්තේ ආරක්ෂාව ලබා දීම බව ගොම්බද්දල දමිත හිමි පවසයි.මෙවැනි ප්‍රකාශයන් පිළිබඳව රාජිතගෙන් CID, FCID ප්‍රශ්නකර ඒ පිළිබඳව සොයා බලා හිටපු ජනාධිපතිවරයාගේ ආරක්ෂකව පිළිබඳව සැළකිලිමත් වියයුතු බව උන්වහන්සේ පෙන්වා දෙයි.දිනෙන් දිනම රණවිරුවන්ට කුඩම්මාගේ සැළකිලි ලබා දෙමින් කොටි නායකයින්, කොටින් නිදහස් කිරීමට මේ රජය කටයුතු කරන බවත් සිදු විය යුත්තේ රණවිරුවන් නිදහස් කිරීම බව උන්වහන්සේ පෙන්වා දෙයි.එමෙන්ම ත්‍රස්ත්‍රවාදය වැළැක්වීමේ නව පනතක් ගෙන ඒමට යන බවත් එයට හේතු වී ඇත්තේ IMF කොන්දේසිවලට එකඟ වීමක් බවත් ගොම්බද්දල දමිත හිමි පවසයි.එනම් මේ මගින් සිදුවන්නේ ත්‍රස්ත්‍රවාදීන් නිදහස් වීමක් බවත් එවැනි තත්ත්වයක අපේ රණවිරුවන්ගේ ඉරණම කුමක්ද යන්න ගැටළුවක් බව උන්වහන්සේ පවසයි.", "URL": "https://sinhala.adaderana.lk/news.php?nid=60092", "Category": null, "Parent URL": null}