{"Source": "Adaderana", "Timestamp": "April 16, 2018 08:33 am", "Headline": "බොක්සිං ශූරයෝ දිනු ජයග්‍රහණ සමඟ යළි මව්බිමට", "News Content": "ගෝල්ඩ් කෝස්ට් හි පැවති පොදු රාජ්‍ය මණ්ඩලීය ක්‍රීඩා උළෙලේ දී ශ්‍රී ලංකාව නියෝජනය කරමින් එයට සහභාගි වූ බොක්සිං ක්‍රීඩක කණ්ඩායම, ලෝකඩ පදක්කම් තුනක් දිනාගෙන ඊයේ(15) රාත්‍රී කටුනායක ගුවන් තොටුපොළ ඔස්සේ යළි ශ්‍රී ලංකාවට පැමිණියේය. එසේ ශ්‍රී ලංකාවට පදක්කම් දිනා ගෙන පැමිණියේ අනූෂා කොඩිතුවක්කු , ඉෂාන් බණ්ඩාර සහ තිවංක රණසිංහ යන බොක්සිං ක්‍රීඩකයින්ය. ඔවුන් ඊයේ(15) රාත්‍රී 10.20 ට ඕස්ට්‍රේලියාවේ මෙල්බර්න් නුවර සිට පැමිණි ශ්‍රී ලන්කන් ගුවන් සේවයේ යූ.එල්.- 605 දරන ගුවන් යානයෙන් කටුනායක ගුවන් තොටුපොළ වෙත පැමිණි අතර , ඔවුන් පිළිගැනීම සදහා විශේෂ උත්සවයක් ගුවන් තොටුපොළ විශේෂ අමුත්තන්ගේ මැදිරියේ පැවැත් විය. ඒ සඳහා හිටපු අමාත්‍ය සී.බී.රත්නායක, ශ්‍රී ලංකාවේ බොක්සිං ක්ෂේත්‍රයේ මෙන්ම , ක්‍රීඩා අමාත්‍යංශයේ උසස් නිලධාරීන් පිරිසක් සහ ජයග්‍රාහී ක්‍රීඩක ක්‍රීඩිකාවන්ගේ දෙමාපිය, නෑදෑ හිතවතුන් පිරිසක් ද එයට සහභාගි වීම සඳහා පැමිණ සිටියහ. පදක්කම් ලාභිනීයක වූ අනූෂා කොඩිතුවක්කු මෙහිදී අදහස් දක්වමින් කියා සිටියේ, එම තරගය ලංකාවට සුවිශේෂි වුවක් බවත්, තමා ශ්‍රී ලංකාවේ බොක්සින් කේෂ්ත්‍රයට පළමු පදක්ම දිනා දුන් කාන්තාව බවට පත් වු බවත්ය. ඇයගේ මීළඟ බලාපොරොත්තුව ආසියානු ක්‍රීඩා උළෙල බව ද පැවසීය. ඇය තව වසර දෙකකට වඩා ක්‍රීඩා නොකරන බව ද මෙහිදී වැඩිදුරටත් කියා සිටියාය. දෙවන ලෝකඩ පදක්කම දිනා ගෙන සිටියේ පොළොන්නරුව මින්නේරිය ප්‍රදේශයේ පදිංචි 26 හැවිරිදි, ශ්‍රී ලංකා යුධ හමුදාවේ ඉංජිනේරු සේවා අංශයේ සේවයේ නියුතු ඉෂාන් බණ්ඩාරය. මෙහිදී ඔහුද අදහස් දක්වමින් කියා සිටියේ, තමාට එය තියුණු තරගයක් වු බවයි. තුන් වන ලෝකඩ පදක්කම දිනා ගනු ලැබුවේ මහනුවර ප්‍රදේශයේ පදිංචි, 24 හැවිරිදි තිවංක රණසිංහයි. මෙහිදී අදහස් දැක්වූ තිවංක පවසා සිටියේ, රන් පදක්කමක් ගෙන ඒම තම බලාපොරොත්තුව වු අතර, එය ලබා ගැනීමට නොහැකි වීම ගැන තමා කණගාටු වන බවත් තමාගේ මීළඟ බලාපොරොත්තුව 2020 ඔලිම්පික් ක්‍රිඩා උළෙල බවත්ය.", "URL": "https://sinhala.adaderana.lk/news.php?nid=87488", "Category": null, "Parent URL": null}