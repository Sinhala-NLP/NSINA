{"Source": "Adaderana", "Timestamp": "June 28, 2018 02:30 pm", "Headline": "යාපනයේ කාන්තාවක් ගෙල කපා ඝාතනය කරලා", "News Content": "යාපනය,මානිප්පායි සංගරපිල්ලේ ප්‍රදේශයේදී කාන්තාවකගේ ගෙල කපා අද (28) අලුයම ඝාතනය කර ඇති බව යාපනය මානිප්පායි පොලිසිය පවසයි. පොලිසිය පැවසූවේ වයස අවුරුදු 70 ක් වු කන්දයියා නිලාදේවි නමැති කාන්තාවක් එලෙස ‍ඝාතනය කර ඇති බවයි. අදාළ කාන්තාව ජිවත්වු නිවස වෙත පැමිණි පිරිසක් අදාළ කාන්තාව ඝාතනය කර පළාගොස් ඇති බවද පොලිසිය සඳහන් කළේය. පොලීසිය වැඩිදුරත් පැවසූවේ තුවාල ලැබු කාන්තාව අදාළ නිවස තුළම ජිවිතක්ෂයට පත්ව ඇති අතර, ඝාතනය සිදුකළ පුද්ගලයා සොයා පරීක්ෂණ මෙහෙවන බවයි. ප්‍රදේශවාසීන් පැවසූවේ මියගිය කාන්තාව තනියවම ජිවත්ව ඇති අතර, කලෙක පටන් පැවති ඉඩම් ආරවුලක් හේතුවෙන් අදාළ ඝාතනය සිදුව ඇති බවට සැක පළ කරන බවයි. සිද්ධිය සම්බන්ධයෙන් මානිප්පායි පොලිසිය වැඩිදුර පරීක්ෂණ මෙහෙයවයි. මේ අතර , වැල්ලම්පිටිය කොලොන්නාව ප්‍රදේශයේ නිවසකදි තියුණු ආයුධයකින් පහර දීමෙන් තුවාල ලබා සිටි කාන්තාවක් කොළඹ ජාතික රෝහලට ඇතුලත් කිරිමේන් අනතුරුව මිය ගොස් තිබේ. මෙලෙස මිය ගොස් ඇත්තේ වැල්ලම්පිටිය පෙරෙරා මාවතේ පදිංචිව සිටි 38 හැවිරිදි කාන්තාවක්. අදාල සැකකරු පිළිබඳ මෙතෙක් කිසිඳු තොරතුරක් අනාවරණය වී නොමැති අතර වැල්ලම්පිටිය පොලිසිය විසින් පරික්ෂණ කටයුතු ආරම්භ කර තිබේ.", "URL": "https://sinhala.adaderana.lk/news.php?nid=91639", "Category": null, "Parent URL": null}