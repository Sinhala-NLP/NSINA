{"Source": "Adaderana", "Timestamp": "August 21, 2016 01:16 pm", "Headline": " ශිෂ්‍යත්ව විභාගය සාර්ථකව අවසන්", "News Content": "මෙවර 5 ශ්‍රේණිය ශිෂ්‍යත්ව විභාගය දිවයින පුරා සාර්ථකව පැවැත්වුණු බව විභාග දෙපාර්තමේන්තුව පවසයි.විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා සඳහන් කළේ විභාග අපේක්ෂකයින්ගේ සහභාගීත්වය ද ඉතා ඉහළ මට්ටමක පැවති බවයි.විභාග පිළිතුරු පත්‍ර සියල්ල අද(21) රාත්‍රිය වන විට විභාග දෙපාර්තමේන්තුව වෙත ලැබීමට නියමිත බව විභාග කොමසාරිස්වරයා කියා සිටියේය.පිළිතුරු පත්‍ර ඇගයීමේ කටයුතු ලබන 29 වැනිදා සිට සැප්තැම්බර් මස 03 වන දින දක්වා සිදුකිරීමට නියමිතය.මේ අතර පහ ශ්‍රේණිය ශිෂ්‍යත්ව විභාගයේ ප්‍රශ්න පත්‍රය විභාගයෙන් පසුව වුව ද ළඟ තබාගැනීම, පිටපත් කිරීම, විකිණීම, මුද්‍රණය කිරීම සහ පුවත්පත්වල පළ කර ප්‍රසිද්ධ කිරීම නීති විරෝධී බව විභාග දෙපාර්තමේන්තුව දැනුම් දෙයි.කිසියම් පුද්ගලයෙකු හෝ ආයතනයක් එම නියෝගය කඩකළහොත් ළඟම පොලිස් ස්ථානයට හෝ විභාග දෙපාර්තමේන්තුවේ 1911 දුරකථන අංකයට දැනුම්දෙන ලෙස විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා ඉල්ලීමක් කරයි.", "URL": "https://sinhala.adaderana.lk/news.php?nid=63303", "Category": null, "Parent URL": null}