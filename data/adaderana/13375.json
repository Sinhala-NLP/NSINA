{"Source": "Adaderana", "Timestamp": "January 9, 2011 02:22 pm", "Headline": "බදුල්ලේ ගමනාගමනය ඇණහිටියි-පස් කන්දක් කඩා වැටී මහනුවර 10 ට තුවාලයි", "News Content": "බදුල්ල ප්‍රදේශයට ඇද හැලෙන අධික වර්ෂාව හේතුවෙන් ගමනාගමනයට බාධා එල්ල වී තිබේ. බදුල්ලේ සිට වැලිමඩ දක්වා මාර්ගයේ බස් ධාවන කටයුතු මේ වන විට නවතා ඇති බව ශ්‍රී ලංකා ගමනාගමන මණ්ඩලයේ ඌව පළාත් ප්‍රාදේශීය කළමනාකාර ඩබ්ලිව්.විජේරත්න මහතා ප්‍රකාශ කළේය. බදුල්ල සිට කැටන්වත්ත , ස්ට්‍රීම්වැලි සිට අබේපුර දක්වා බදුල්‍ල , අළුගොල්ල මාර්ගය සහ කන්දේගෙදර සිට ගලඋඩ දක්වා ඇති මාර්ග‍වල මෙලෙස බස් රථ ධාවනය නොවන බව ඩබ්ලිව්.විජේරත්න මහතා පැවසුවේය. මේ අතර මහනුවර දෙවන රාජසිංහ මාවතේ නිවාස කිහිපයකට පස් කන්දක් කඩා වැටීම හේතුවෙන් පුද්ගලයින් දස දෙනෙකු පමණ තුවාල ලබා තිබේ. එයින් බරපතල තුවාල ලැබු කිහිපදෙනෙකු මේ වන විට මහනුවර රෝහලට ඇතුළත් කර ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=13375", "Category": null, "Parent URL": null}