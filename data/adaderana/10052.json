{"Source": "Adaderana", "Timestamp": "August 5, 2010 03:21 pm", "Headline": "චන්දන කත්‍රිආරච්චි ඇතුළු 4 ට ඇප ලැබෙයි", "News Content": "පොදුජන එක්සත් පෙරමුණේ හිටපු නියෝජ්‍ය අමාත්‍ය චන්දන කත්‍රිආරච්චි මහතා ඇතුළු 4 දෙනෙකු ඇප පිට නිදහස් කරන ලෙස කොළඹ මහාධිකරණ විනිසුරු කුමුදුනී වික්‍රමසිංහ මහත්මිය විසින් නියෝග කර තිබේ. ඒ අනුව අද කොළඹ මහාධිකරණයේ නඩු විභාගය කැඳවූ අවස්ථාවේදී රු.10,000 ක මුදල් ඇප සහ පුද්ගලික ඇප මත සැකකරුවන් මුදාහරින්නට තීරණය කෙරිණි. 1996 දී පිළියන්දල ප්‍රදේශයේදී සී.ඩී චන්ද්‍රරත්න යන අයගේ මරණය සිදුකිරීම සම්බන්ධයෙන් වන නඩු විභාගය කොළඹ මහාධිකරණයේදී පසුගිය ජූලි මස 01 වන දින විභාගයට ගත් අවස්ථාවේදී මහාධිකරණ විනිසුරු කුමුදුනී වික්‍රමසිංහ මහත්මිය විසින් නඩු විභාගය අවසන්වනතුරු දින නියමයක් නැතිව සැකකරුවන් රිමාන්ඩ් භාරයේ තබන ලෙස මෙම නියෝගය කර තිබිණි. මෙම නඩුවේ අදාළ නඩු විභාගය දෛනිකව පැවැත්වෙන බැවින් නඩුව අවසන් වනතුරු සැකකරුවන් හතරදෙනාම රිමාන්ඩ් භාරයේ තැබීම සුදුසු බවත්,මෙම නඩුව ජූරි සභාවක් ඉදිරියේ විභාග කළ යුතු බවත් විනිසුරුවරිය මෙහිදී කියා තිබිණි. --- එහෙත් අද මෙම නඩුව විභාගයට ගත් අවස්ථාවේදී පැමිණිලි පාර්ශවය විසින් විශේෂ ජූරි සභාවක් ඉදිරියේ නොව සාමාන්‍ය නඩුවක් ලෙස ඉදිරි කටයුතු පවත්වාගෙන යන්නට‍ කැමැත්ත පළ කළ බැවින් සැකකරුවන් මෙසේ ඇප පිට නිදහස් කරන්නට තීරණය කර තිබේ. ඒ අනුව ඉදිරි නඩු විභාගය සැප්තැම්බර් මස 06 වන දින පවත්වන බවත් මෙම නඩුව ත්‍රිපුද්ගල විනිසුරු මඩුල්ලකි ඉදිරියේ විභාග කරනවාද විශේෂ ජූරි සභාවක් ඉදිරියේ විභාග කරනවාද යන්න එදිනට දැනුම්දෙන ලෙස අද දිනයේ නීතිපතිවරයාට නියෝග කෙරිණි. 1996 අගෝස්තු මස 24 වන දින බෝකුන්දර විවිධ සේවා සමූපකාර සමිතියට අයත් පිලියන්දල-නාම්පමුණුව ප්‍රාදේශිකයේ නිලවරණයට නාමයෝජනා ලබාදෙන්නට චන්දන කත්‍රිආරච්චි මහතා ඇතුළු පිරිසක් ගමන්ගත් අවස්ථාවේදී එවක පාර්ලිමේන්තු මන්ත්‍රීවරයෙකු වූ ගාමිණි ලොකුගේ මහතාගේ ආධාරකරුවන් පිරිසක් සමග සිදුවූ ගැටුමක් හට ගෙන තිබුණි. එහිදී සිදුවූ වෙඩිතැබීමකින් සී.ඩී චන්ද්‍රරත්න යන අය මරණයට පත් වූ අතර ඒ වෙනුවෙන් චන්දන කත්‍රිආරච්චි මහතා ඇතුළු පිරිසකට චෝදනා එල්ලවිය.", "URL": "https://sinhala.adaderana.lk/news.php?nid=10052", "Category": null, "Parent URL": null}