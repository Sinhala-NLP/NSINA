{"Source": "Adaderana", "Timestamp": "July 23, 2019 12:08 pm", "Headline": " රට තුළට විෂබීජ ගලා ඒමේ අවධානමක් ?", "News Content": "මෙරටට පැමිණෙන ගුවන්යානාවල අපද්‍රව්‍ය එම ගුවන්යානා මඟින් විනාශ කිරීම සඳහා ගුවන්තොටුපල හා ගුවන්සේවා සමාගමට දෙනු ලබන බවට පාරිභෝගික අයිතීන් සුරැකීමේ ජාතික ව්‍යාපාරය චෝදනා කරයි. එම ව්‍යාපාරය විසින් නිවේදනයක් නිකුත් කරමින් මේ බව පවසා තිබේ. ඒ සඳහා එම ගුවන් සමාගම් විසින් යම් කිසි මුදලක් ගුවන්තොටුපල හා ගුවන්සේවා සමාගමට ගෙවනු ලබන බව ද ඔවුන් පවසයි. ගුවන්තොටුපල හා ගුවන්සේවා සමාගම එම අපද්‍රව්‍ය සිය සමාගම සතුව නයිකන්දේ පිහිටි දහනාගාරයට දමා පිළිස්සීම සිදු කිරීම වසර 15 ක කාලයක සිට සිදු කලද මීට වසර 3 නක සිට එසේ කිරීම නවතා දමා ඇති බව ද පාරිභෝගික අයිතීන් සුරැකීමේ ජාතික ව්‍යාපාරය සඳහන් කරයි. මේ වන විට ගුවන්තොටුපල හා ගුවන්සේවා සමාගම එම අපද්‍රව්‍ය ටෙන්ඩර් කැඳවා ව්‍යාපාරිකයින් කිහිප දෙනෙකු අතට පත් කිරීම සිදු කරන බවද එම ව්‍යාපාරය පවසයි. ගුවන්යානාවල අපද්‍රව්‍ය ගුවන්තොටුපලේදී එම ව්‍යාපාරිකයින්ට තෝරා ගැනීමට ලබා දෙන අතර ඉතිරිවන කොටස් පමණක් නයිකන්දේ පිහිටි දහනාගාරයට යවනු ලබන බව ද එම නිවේදනයේ වැඩිදුරටත් සඳහන් වෙයි. මෙසේ කිරීම විශාල සෞඛ්‍ය ප්‍රශ්නයක් බවට අද පත්ව ඇති බවත්, විවිධ විෂබීජ ද රටපුරා ව්‍යාප්ත වීමට මෙයින් ඉඩකඩ ඇති බව ද ඔවුන් වැඩිදුරටත් පෙන්වා දෙයි. ගුවන්තොටුපල හා ගුවන්සේවා සමාගමේ ප්‍රධාන ව්‍යාපාරය අපද්‍රව්‍ය විකිණීමද යන්න අපට ගැටලුවක් වන අතර රට තුළට ඇතුල්වන විෂබීජ පිළිබඳව වගකියන්නේ ගුවන්තොටුපල හා ගුවන්සේවා සමාගම භාර ඇමතිවරයා වන අර්ජුන රණතුංග මහතාද? නැතහොත් ගුවන්තොටුපල හා ගුවන්සේවා සමාගමේ සභාපතිවරයා වන ධම්මික රණතුංග මහතාද යන්න පිළිබඳව පාරිභෝගික අයිතීන් සුරැකීමේ ජාතික ව්‍යාපාරය ප්‍රශ්න කර සිටියි.", "URL": "https://sinhala.adaderana.lk/news.php?nid=114796", "Category": null, "Parent URL": null}