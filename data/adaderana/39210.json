{"Source": "Adaderana", "Timestamp": "November 30, 2013 09:25 am", "Headline": "අඹු දරුවන් ඝාතන තැත වැරදී සැමියා රිමාන්ඩ්!", "News Content": "නඩත්තු නඩුවක් සඳහා පෙනී සිටීමට මාරවිල දිසා අධිකරණය දක්වා පැමිණෙමින් සිට තම බිරිඳ, දරු දෙදෙනා, නැන්දම්මා සහ තවත් කාන්තාවක් ඝාතනය කිරීමට උත්සහ කළ බව කියන සැකකරුවෙකු මාරවිල පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් පසුව ලබන 09 වැනිදා දක්වා රක්ෂිත බන්ධනාගාර ගත කර තිබේ. මෙසේ රක්ෂිත බන්ධනාගාර ගත කර ඇත්තේ පන්නිපිටිය ප්‍රදේශයේ පදිංචිකරුවෙකු වන හිටපු බැංකු නිලධාරියෙකි. සැකකරු තම බිරිඳ සහ දරුවන්ගෙන් වෙන්වී වෙනම වාසය කරන බව පැවසේ. සැකකරුගේ බිරිඳ විසින් මාරවිල දිසා අධිකරණයේ පවරා තිබු නඩුවක් හේතුවෙන් මාසයකට ඇයට සහ දරුවන්ට රුපියල් 35,000 බැගින් නඩත්තු ගෙවන ලෙස අධිකරණය විසින් සැකකරුට නියෝග කර තිබී ඇත. ඒ අතර තුර සැකකරු රැකියාවක් සඳහා ඉතාලියට ගොස් ඇති අතර වසර 02 ක කාලයකින් තම බිරිඳට සහ දරුවන්ට නඩත්තු මුදල් නැත. මේ සම්බන්ධයෙන් වු නඩුව ඊයේ (29) වැනිදා මාරවිල දිසා අධිකරණයේ නැවත කැඳවීමට නියමිතව තිබුණි. එම නඩුවට පෙනී සිටීම සඳහා සැකකරුගේ බිරිඳ වෙන්නප්පුවේ සිට තම දරුවන් දෙදෙනාද, මව සහ තවත් කාන්තාවක් සමග ත්‍රී රෝද රථයකින් පැමිණෙමින් සිට ඇත. එම අවස්ථාවේදී සැකකරු කුලී පදනම මත ලබා ගෙන ඇති බව කියන මෝටර් රථයකින් පන්නිපිටියේ සිට පැමිණ තිබේ. මාරවිල - කටුනේරිය ප්‍රදේශයේදී තම බිරිඳ සහ දරුවන් ගමන් කරමින් තිබු ත්‍රී රෝද රථයේ තමා පදවා ගෙන පැමිණි මෝටර් රථය ගැටීමට සලස්වා එය නවත්වා ගැනීමට සැකකරු කටයුතු කර ඇත. ඒ සමගම ත්‍රී රෝද රථය සහ මෝටර් රථය මාර්ගයේ නැවතී ඇත. මෝටර් රථයෙන් බිමට බැස ඇති සැකකරු ත්‍රී රෝද රථයේ සිටි තම බිරිඳ ඉන් එළියට ගැනීමට උත්සහ කරන විට අවට සිටි පිරිස්ද, සිද්ධිය වු ස්ථානයට නුදුරින් රාජකාරි කරමින් සිටි මාරවිල පොලීසියේ රථවාහන අංශයේ නිලධාරීන්ද එම ස්ථානයට පැමිණ තිබේ. පසුව පොලිස් නිලධාරීන් විසින් සැකකරුව අත්අඩංගුවට ගෙන ඇත. සැකකරු පැමිණි බව කියන මෝටර් රථයේ තිබී කඩුවක්,පෙට්‍රල් අඩංගු ප්ලාස්ටික් කෑන් එකක්,භූමිතෙල් පොඟවන ලද රෙදි කැබලි තොගයක්ද,අත් මේස් කුට්ටමක්ද පොලිස් බාරයට ගෙන තිබේ. නඩත්තු නඩුවට පෙනී සිටීම සඳහා අධිකරණයට යමින් සිටි තම බිරිඳ සහ දරුවන් ඝාතනය කිරීමේ අරමුණින් තමන් පැමිණිබව සැකකරු පොලීසියට පවසා ඇත. පසුව සැකකරු මාරවිල දිසා අධිකරණය වෙත ඉදිරිපත් කිරීමෙන් පසුව දෙසැම්බර් 09 වැනිදා දක්වා රක්ෂිත බන්ධනාගාර ගත කර තිබේ. මාරවිල මුලස්ථාන පොලිස් පරීක්ෂක චන්දන හේරත් මහතාගේ උපදෙස් මත පොලිස් පරීක්ෂක අමිත රංජිත් මහතා වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39210", "Category": null, "Parent URL": null}