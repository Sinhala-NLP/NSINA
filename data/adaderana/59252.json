{"Source": "Adaderana", "Timestamp": "April 17, 2016 06:13 pm", "Headline": "දැන්  නිවුස් නෑ ", "News Content": "සමහරු චීනය අයිති කර ගන්න හදනවා යැයි සභානායක, අමාත්‍ය ලක්ෂ්මන් කිරිඇල්ල මහතා පවසයි.චීනය හා ශ්‍රී ලංකාව අතර මුලින්ම සම්බන්ධකම් ඇති කර ගත්තේ එක්සත් ජාතික පක්ෂය විසින් බවත්, වර්ෂ 1952දී චීනය හා ශ්‍රී ලංකාව අතර රබර් සහල් ගිවිසුම ඊට හොදම නිදර්ශනය බවත් ඒ මහතා පෙන්වාදෙයි.අග්‍රාමාත්‍ය රනිල් වික්‍රමසිංහ මහතා අද (17) පෙරවරුවේ අස්ගිරි පාර්ශවයේ අභිනව මහ නායක අතිපූජ්‍ය වරකාගොඩ ශ්‍රී ඤාණරතන හිමිපාණන් වහන්සේ සහ මල්වතු පාර්ශවයේ මහ නායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල හිමිපාණන් වහන්සේ බැහැ දැක ආශිර්වාද ලබා ගත් අතර එම අවස්ථාවට සභානායකවරයා ද එක්විය.අනතුරුව මාධ්‍ය වෙත අදහස් දක්වමින් අමාත්‍යවරයා ඉහත අදහස් පළ කළේය.එහිදී අමාත්‍ය ලක්ෂ්මන් කිරිඇල්ල මහතා කියා සිටියේ වත්මන් රජය රටවල් රැසක් සමග සාකච්ඡා කරන බවත් ඒ රටවල් මෙරට සංවර්ධනය කිරීම සඳහා උපකාර කිරීමට එකගත්වය පළ කර ඇති බවත්ය.ඒ අනුව සිංගප්පූරුව විසින් ත්‍රිකුණාමලය සංවර්ධනය කරන බව ද ජපානය විසින් මහනුවරද, චීනය විසින් හම්බන්තොට ද ජර්මනිය විසින් කුරුණෑගල ද සංවර්ධනය කරන බව ඒ මහතා කීවේය.ඇතැම් පාලකයන් චීනය අයිති කර ගැනීමට කටයුතු කළ ද චීනය හා ශ්‍රී ලංකාව අතර මුලින්ම සම්බන්ධකම් ඇති කර ගත්තේ එක්සත් ජාතික පක්ෂය විසින් යැයි කී අමාත්‍යවරයා වර්ෂ 1952දී චීනය හා ශ්‍රී ලංකාව අතර රබර් සහල් ගිවිසුම ඊට හොදම නිදර්ශනය වනු ඇතැයි පැවසීය.එදා චීනය සමග මෙම ගිවිසුම අත්සන් කිරීමට කටයුතු කිරිමේදී අමෙරිකා එක්සත් ජනපදය ඇතුළු රටවල් රැසක් එම ගිවිසුම අත්සන් නොකරන ලෙස දැන්වූ බවත් ගිවිසුම අත්සන් කිරීම නිසා ශ්‍රී ලංකාවට අමෙරිකාව බාධක පවා පැනවූ බව අමාත්‍යවරයා සඳහන් කළේය.එක්සත් ජාතික පක්ෂ පාලනය චීනය සමග ඇතිකර ගෙන තිබෙන සුදහත්වය එරට තානාපතිවරුන් විසින් නිරන්තරයෙන් සිහිපත් කරන බව ද අමාත්‍යවරයා කීවේය.අද රට තුළ අපරාධ අඩුවී නිදහස් රටක් නිර්මාණය වී ඇති බැවින් ජනමාධ්‍ය සඳහා ප්‍රවෘත්ති නොමැති වී ඇතැයි කී ඇමතිවරයා අද මාධ්‍ය ප්‍රවෘත්ති නිර්මාණය කිරීමට යොමු වී සිටින බව ද කියා සිටියේය.සුදු වෑන්වලින් පැහැර ගැනීම, මිනිසුන් ගස් බැඳීම වැනි දෑ නැති බවත්, නිදහස් නිවහල් රටක් දැන් ඇති බවත්, මාධ්‍යවේදීන් කතා කර අපිට නිවුස් නෑ කියන බවත්, ඇමතිවරයා එහිදී පැවසීය.සංවර්ධන උපාය මාර්ග හා ජාත්‍යන්තර වෙළද අමාත්‍ය මලික් සමරවික්‍රම මහතා, එක්සත් ජාතික පක්ෂයේ මහනුවර දිස්ත්‍රිකයේ ආසන සංවිධායකවරුන් වන ශාන්තිනී කෝන්ගහගේ, රාජා පුෂ්පකුමාර, චානක අයිලප්පෙරුම යන මහත්ම මහත්මීන් ද මේ අවස්ථාවට එක්විය.", "URL": "https://sinhala.adaderana.lk/news.php?nid=59252", "Category": null, "Parent URL": null}