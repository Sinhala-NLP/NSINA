{"Source": "Adaderana", "Timestamp": "April 12, 2016 08:00 pm", "Headline": "පළාත් සභාවලට ඕන විදිහට ප්‍රාන්ත හදන්න හෝ කඩන්න බෑ", "News Content": "පළාත් සභාවලට ඕන විදියට ප්‍රාන්ත හදන්න හෝ ප්‍රාන්ත කඩන්න හෝ ප්‍රාන්ත එකතු කරන්න පුළුවන් කමක් නැති බව හිටපු ජනපති,පාර්ලිමේන්තු මන්ත්‍රී මහින්ද රාජපක්ෂ පවසයි.මහින්ද රාජපක්ෂ මහතා ඒ බව කියා සිටියේ සිංහල-හින්දු අලුත් අවුරුද්ද වෙනුවෙන් දකුණු පළාත් සභාවේ සහ පළාත් පාලන ආයතන කිහිපයක හිටපු මන්ත්‍රී වරුන් පිරිසක් අද(12)කාල්ටන් නිවසට පැමිණීමෙන් අනතුරුවය.මෙහිදී මාධ්‍යවේදීන් විසින් උතුරු හා නැගෙනහිර ප්‍රදේශයන් වෙනම බෙදීම සඳහා උතුරේ පළාත් සභාව තුළින් ඉදිරිපත්වී ඇති යෝජනා සම්බන්ධයෙන් මහින්ද රාජපක්ෂ මහතා‍ගෙන් කළ විමසීමකදී ඔහු මෙසේද සඳහන් කළේය.\"පළාත් සභාවලට ඕන විදියට ප්‍රාන්ත හදන්න,ප්‍රාන්ත කඩන්න,ප්‍රාන්ත එකතු කරන්න පුළුවන් කමක් නෑ. යහපාලනය තුළත් ශ්‍රී ලංකා නිදහස් පාක්ෂිකයො ඉන්නවා. ඒ නිසා යහපාලනය තුළත් ඒකට ඉඩක් නෑ. යහපාලනය තුළ රටට ආදරය කරන පිරිසක් ඉන්නවා. ඒ නිසා එවැනි අවස්ථාවක ඒ අය ක්‍රියාත්මක වේවි කියලා මම විශ්වාස කරනවා.\"මම ගියා වීරකැටිය පොළට. අඩු මිලට දුන්නත් බඩු ගන්නෙ නෑ. වෙළෙන්දා ශත ගාණක ලාභයක් පමණක් තියාගෙන දුන්නත් ගන්නෙ නෑ. වී කිලෝ 04ක් විකුණන්න ඕන ලුණු ගන්න. එදා බඩු ගත්තු ප්‍රමාණය නෙවෙයි අද ගන්නෙ. එදා කිලෝ 02 ක් ගෙනිච්ච කෙනා අද ගෙනියන්නෙ කිලෝ භාගයයි. ගමේ මිනිස්සුන්ගෙ අතේ සල්ලි නෑ. පසු ගිය දවස් ටිකේ උකස් බැංකු ගාව විශාල පෝලිමක් තිබුණා. උදේ සිට රෑ වන තුරුම පෝලිම තියෙනවා.ඒකාබද්ද විපක්ෂෙන් ගත්ත තීන්දුවක් මැයි දිනය තියෙනවා ඒකට සහභාගී විය යුතුයි කියලා. ඒකෙ මූලාසනේ ගත්තෙ මම. ආණ්ඩුවක් කළමනාකරණය කළ යුතුයි. ඒක කෙරෙන්නෙ නෑ. ඒකට හේතුව මෙකෙ දෙගොල්ලක් සිටීම. මම හැමදාම කියනවා මෙකෙ වගකීම ගන්න කෙනෙක් සිටිය යුතුයි. මෙහි වගකීම ජනාධිපතිවරයා ගන්නෙත් නෑ. අගමැතිවරයා ගන්නෙත් නෑ. ආර්ථිකය පිළිබඳ මැති ඇමතිවරුන්ට ප්‍රකාශ නිකුත්කිරීම නවත්වන්න වෙන්නෙ ඔවුන් කටට එන උත්තරයක් ඒ වෙලාවට කියලා බේරෙන්න හදනවා. නමුත් ඒක නෙවෙයි ඇත්ත කථාව. ඒ නිසා පරස්පර විරෝධී අදහස් ආර්ථිකය පිළිබඳව හැම ඇමතිවරයගෙ කටින්ම කියවෙනවා. ඒක නතර කරගන්න තියෙන හොඳම ක්‍රමය තමයි ඔය ක්‍රමය. කවුරු හෝ එක් අයෙක් ඒ පිළිබඳ ප්‍රකාශ කිරීම. ආණ්ඩුව කඩා වැටෙනවයි කියන එක පැහැදිළියි. නමුත් මේ ආණ්ඩුව හොඳ දෙයක් කළා. නැවත වාරයක් චීනෙට ගිහිල්ලා චීනෙන් ආධාර ගැනීමට කටයුතු කළා. අපි පැහැදිලිවම කිවුවා ඕක නතර කරන්න එපා කියලා.ඉන්දියාව චීනය අපිත් එක්ක හැමදාම ගනුදෙනු කරපු රටවල්. එක් අයෙක් සතුටු කරන්න තව කෙනෙක් පාවා දෙන්න යන්න එපා කියලා. අපිට තියෙන්නෙ අපේ රට සංවර්ධනය කිරීම ගැන හිතන එක මිසක් වෙනත් රටවල් සංවර්ධනය කරන එක ගැන හිතීම නෙවෙයි.දැන්වත් ඒ ගැන මොළේ පෑදීම ගැන අපි සතුටු වෙනවා.", "URL": "https://sinhala.adaderana.lk/news.php?nid=59145", "Category": null, "Parent URL": null}