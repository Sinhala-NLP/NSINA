{"Source": "Adaderana", "Timestamp": "December 17, 2012 09:37 am", "Headline": "හන්තානේ අතරමං වූවෝ සොයාගැනෙති", "News Content": "හන්තාන කඳු වැටිය නැරඹීමට ගොස් එහි අතරමංවූ බව කියන සිසුන් පිරිස මේ වනවිට නිරුපද්‍රිතව බේරා ගෙන ඇති බව ආපදා කළමනාකරණ මධ්‍යස්ථානය පවසයි. අධ්‍යයන චාරිකාවක් සඳහා හන්තාන කදු මුදුනට ගිය මෙම විශ්ව විද්‍යාල සිසුන් පවතින අධික වර්ෂාව ‍සහ මීදුම හේතුවෙන් එහි අතරමංවී ඇති බව සඳහන්ය. සිසුන් 250 ක් පමණ මෙලෙස අතරමංවී ඇති බව ආපදා කළමනාකරණ මධ්‍යස්ථානය සඳහන් කළේය. ඒ අනුව පොලීසිය සහ යුද හමුදාව එක්ව මෙම සිසුන් සෙවීමේ කටයුතු ඊයේ (16) රාත්‍රී ආරම්භ කොට තිබේ. ඒ අනුව අද අලුයම වන විට අතරමංවූ සියලුම සිසුන් සොයා ගැනීමට හැකිවූ බව ආපදා කළමණාකරණ මධ්‍යස්ථානය පැවසීය. මෙම සිසුන්ට වෛද්‍ය ප්‍රතිකාර ලබාදීමෙන් අනතුරුව පිටත් කර හැරීමට කටයුතු කළ බව එම මධ්‍යස්ථානය වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=30019", "Category": null, "Parent URL": null}