{"Source": "Adaderana", "Timestamp": "June 22, 2016 09:12 am", "Headline": "  ෆොන්සේකා විශ්‍රාම ඉල්ලුවේ දේශපාලන බලපෑම් මතද?", "News Content": "රජයේ මුද්‍රණාලාධිපති ගාමිණී ෆොන්සේකා මහතාගේ විශ්‍රාම ගැනීම දේශපාලන බලපෑම් මත සිදුවී ඇති බව රජයේ මුද්‍රණාලයීය වෘත්තීය සමිති එකමුතුව පවසයි.එහි කැඳවුම්කරු සරත් ලාල් පෙරේරා මහතා පැවසුවේ මෙම ගැටළුකාරී තත්ත්වය පිළිබද අමාත්‍යංශ බලධාරීන් දැනුවත් කළද නිසි ප්‍රතිචාරයක් ලැබී නොමැති බවයි. වැඩ බලන මුද්‍රණාලයාධිපති වශයෙන් ඊයේ(21) දිනයේ පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යංශයේ හිටපු අතිරේක ලේකම්වරයෙකු පත්කර ඇති අතර එය නීත්‍යානුකූල නොවන පත්වීමක් බව සරත් ලාල් පෙරේරා මහතා පැවසුවේය. ඊයේ දිනයේ ද රජයේ මුද්‍රණ දෙපාර්තමේන්තුවේ සේවකයින් මෙම පත් කිරීම පිළිබඳව දැඩි විරෝධයක් පළ කරනු ලැබීය. කෙසේවෙතත් රජයේ මුද්‍රණ දේපාර්තමේන්තුවේ මුද්‍රණාලයාධිපති ලෙස කටයුතු කළ ගාමිණි ෆොන්සේකා මහතාගෙන් අදාළ විශ්‍රාම ගැනීම පිළිබදව අද දෙරණ කළ විමසීමකදී ඔහු සඳහන් කළේ පුද්ගලික හේතුවක් මත මෙවැනි තීරණයක් ගත් බවයි.", "URL": "https://sinhala.adaderana.lk/news.php?nid=61337", "Category": null, "Parent URL": null}