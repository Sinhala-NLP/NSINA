{"Source": "Adaderana", "Timestamp": "February 27, 2013 10:57 am", "Headline": "තවත් 8ට ඔස්ට්‍රේලියාව දකින්න බැරිවෙයි", "News Content": "නීති විරෝධී ලෙස ඕස්ට්‍රෙලියාවට යාම සදහා පැමිණ නිවසක රැදී සිටි බව කියන පුද්ගලයින් 08 දෙනෙකු පුත්තලම කොට්ඨාසයේ නොවිසඳුණු අපරාධ විමර්ශන ඒකකයේ නිලධාරීන් විසින් අත්අඩංගුවට ගෙන ඇත. ඊයේ (26) රාත්‍රීයේ මෙම වැටලීම සිදු කර ඇතැයි අප වාර්තාකරු පවසයි. පුත්තලම, කල්අඩිය, මෙගොඩ කිරල්ඔය ප්‍රදේශයේ නිවසක මෙම පිරිස රැදී සිට ඇත. අත්අඩංගුවට ගෙන ඇති සැකකරුවන් වව්නියාව සහ යාපනයේ පදිංචිකරුවන්වේ. ඔවුන් වයස අවුරුදු 18 ත් 35 ත් අතර අය බව පොලීසිය කියයි. මුහුදු මාර්ගය ඔස්සේ තමන්ව ඕස්ට්‍රේලියාවට ගෙන යන බව පවසා කැඳවාගෙන විත් මෙම නිවසේ රඳවා සිටි බවත්, තමන් සමග තවත් පිරිසක් පැමිණි බවද අත්අඩංගුවට ගෙන සිටින පිරිස පොලීසියට පවසා ඇත. නමුත් ඔවුන් සිටින්නේ කොහේද යන්න නොදන්නා බවද ඔවුන් පවසා තිබේ. තමන්ව ඕස්ට්‍රේලියාවට ගෙන ගොස් ඇරලීමෙන් පසුව රුපියල් ලක්ෂ 04ක මුදලක් ගෙවන ලෙස ජාවාරම්කරු පවසා ඇති බවද අත්අඩංගුවට ගෙන සිටින පිරිස පොලීසියට පවසා ඇත. අත්අඩංගුවට ගෙන සිටින සැකකරුවන්ගෙන් වැඩිදුර ප්‍රශ්න කිරීම් ආරම්භ කර තිබේ.", "URL": "https://sinhala.adaderana.lk/news.php?nid=31959", "Category": null, "Parent URL": null}