{"Source": "Adaderana", "Timestamp": "April 15, 2011 08:34 am", "Headline": "ගම්බිම් බලා ගොස් යළි පැමිණෙන ජනතාවට විශේෂ දුම්රිය සේවා", "News Content": "උත්සව සමය වෙනුවෙන් ගම්බිම් බලා ගොස් සිටින ජනතාවට යළි ‍පැමිණීම සඳහා විශේෂ දුම්රිය සේවා හෙට(16) සිට ක්‍රියාත්මක කරන බව දුම්රිය දෙපාර්තමේන්තුව පවසයි. සාමාන්‍ය දුම්රියට අමතරව විශේෂ දුම්රිය ගමන්වාර 10ක් හෙට යෙදීමට කටයුතු යොදා ඇති බව දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා සඳහන් කළේය. තව ද දුම්රිය මැදිරි සංඛ්‍යාව වැඩි කිරීමට ද අවශ්‍ය පියවර ගෙන ඇති බව ඔහු වැඩිදුරටත් කියා සිටියේය. කොළඹ කොටුව සහ මාතර අතරත්, කොළඹ කොටුව සිට ගාල්ල දක්වාත්, ගාල්ල සිට මරදාන දක්වාත් මෙම ගමන් වාර 10 ක්‍රියාත්මක වන බව හෙතෙම පෙන්වාදුන්නේය. එමෙන්ම මහනුවර සහ කොළඹ කොටුව අතර ධාවනය වන නගරාන්තර සීඝ්‍රගාමී දුම්රියට නව මැදිරි 03 ක් එක්කර ඇති බව ද, රජරට රැජිණ දුම්රියට නව මැදිරි 02 ක් එක්කර ඇති බව ද, කොළඹ කොටුව සහ අනුරාධපුරය අතර ධාවනය වන දුම්රියට නව දුම්රිය මැදිරියක් එක්කර ඇති බව ද, සමරසිංහ මහතා කියා සිටියේය.", "URL": "https://sinhala.adaderana.lk/news.php?nid=15476", "Category": null, "Parent URL": null}