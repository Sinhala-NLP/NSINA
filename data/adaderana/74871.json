{"Source": "Adaderana", "Timestamp": "July 4, 2017 05:05 pm", "Headline": "මෛත්‍රී ඝාතනයට තැත් කළ කාන්තාවකට වසර 2ක සිර දඬුවම්", "News Content": "ජනාධිපති මෛත්‍රීපාල සිරිසේන මහතා අමාත්‍යවරයෙකු ලෙස සිටි කාලයේ මරාගෙන මැරෙන බෝම්බ ප්‍රහාරයක් එල්ල කිරීමට තැත් කළ එල්.ටී.ටී.ඊ සාමාජිකාවට ආධාර අනුබල දීමේ චෝදනාවට වරද පිළිගත් කාන්තාවකට කොළඹ මහාධිකරණය විසින් සිරදඬුවම් නියමකර තිබේ. කොළඹ මහාධිකරණ විනිසුරු පියසේන රණසිංහ මහතා විසින් මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. විත්තිකාරියට වසර දෙකක සිරදඬුවම් නියම කළ මහාධිකරණ විනිසුරුවරයා එය වසර 10 කට අත්හිටුවන බවද නියෝග කර සිටියේය. එමෙන්ම විත්තිකාරියට රුපියල් විසි පන්දහසක දඩ මුදලක් ගෙවන ලෙසටද නියෝග කළ අතර එම දඩය නොගෙවන්නේ නම් මාස 6 ක බරපතළ සිර දඬුවම් ලබා දීමටද මහාධිකරණ විනිසුරුවරයා නියෝග කර තිබේ. මෙලෙස සිර දඬුවම් නියම වූයේ වව්නියාව ප්‍රදේශයේ පදිංචි 62 හැවිරිදි කාන්තාවකට බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=74871", "Category": null, "Parent URL": null}