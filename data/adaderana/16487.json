{"Source": "Adaderana", "Timestamp": "June 2, 2011 10:52 am", "Headline": "ජාතික පෝෂණ මාසය හෙටින් ඇරඹෙයි", "News Content": "2011 ජාතික පෝෂණ මාසය හෙටින්(03) ආරම්භ වේ. \"පෝෂණය සැම වෙත වගකීම ඔබ අත\" යන තේමාව යටතේ මෙම පෝෂණ මාසය නම්කර ඇති බව සෞඛ්‍ය අමාත්‍යාංශය සඳහන් කරනු ලැබීය. ශ්‍රී ලංකාවේ අඩුබර දරු උපත් මෙන්ම වැඩිම මාතෘ මරණ අනුපාතය වාර්තා වන නුවරඑළිය දිස්ත්‍රික්කය මෙවර ජාතික වැඩසටහන පැවැත්වීමට තෝරාගෙන තිබේ. අඩු බර දරු උපත් අනුපාතය 16. 6%ක අගයක් ගැනීම, මන්ද පෝෂණයෙන් පෙළෙන මව්වරුන්ගේ අනුපාතය 16% ක් වීම, වයස අවුරුදු පහට අඩු දරුවන් අතරින් 14. 7%ක් මන්ද පෝෂණයෙන් පෙළීම වැනි පෝෂණ ගැටලු සම්බන්ධයෙන් මෙම මාසය තුළ දී වැඩි අවධානයක් යොමු කෙරෙනු ඇත.", "URL": "https://sinhala.adaderana.lk/news.php?nid=16487", "Category": null, "Parent URL": null}