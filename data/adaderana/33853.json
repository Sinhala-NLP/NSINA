{"Source": "Adaderana", "Timestamp": "May 6, 2013 01:15 pm", "Headline": "දළදා බිමේ නයිට් රේස්වලට ඉඩ දෙන්න බෑ", "News Content": "දන්ත ධාතූන් වහන්සේ වැඩසිටින මහනුවර නගරයේ නයිට් රේස් පැවැත්වීමට ඉඩ නොදෙන බවත් මහනුවර තරුණයින් ඉල්ලා සිටියේ නයිට් රේස් නොව රැකියා බවත් එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා අවධාරණය කරයි. එසේම යෝජිත මෝටර් රථ ධාවන තරග පැවැත්වීමට එරෙහිව විරෝධතා ව්‍යාපාරයක් සංවිධානය කරන බවද ඔහු පවසයි. ගිය අවුරුද්දේ එක කර්මාන්ත ශාලාවක් හෝ හදා නොමැති බවත් තරුණයින් රැකියා විරහිතව සිටින බවත් ලක්ෂ්මන් කිරිඇල්ල මහතා පෙන්වාදෙයි. මෙරට ආර්ථිකය ගොඩනැගිය හැකි එකම දේශපාලන පක්ෂය එක්සත් ජාතික පක්ෂය බවද සංදර්ශන පැවැත්වීමෙන් ජනතාවගේ ආර්ථික ගැටලුවලට විසදුම් නොලැබෙන බවද මහනුවර පැවැති ජනහමුවකදී හෙතෙම පැවසීය. මහනුවර නගරයේ ලබන 17සහ 18 දෙදින පැවැත්වීමට නියමිත ‍මෝටර් රථ ධාවන තරගය පැවැත්වීම වළක්වන ලෙස ඉල්ලා මහනුවර උරුමය සුරැකීමේ පදනමද මහා නායක හිමිවරුන්ගෙන් ඊයේ ඉල්ලීමක් කර තිබුණි.", "URL": "https://sinhala.adaderana.lk/news.php?nid=33853", "Category": null, "Parent URL": null}