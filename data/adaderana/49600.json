{"Source": "Adaderana", "Timestamp": "February 26, 2015 01:09 pm", "Headline": " කේ.පී නඩුව මාස 06ට කල්යයි", "News Content": "එල්.ටී.ටී.ඊ සංවිධානයේ හිටපු ජාත්‍යන්තර අංශයේ ප්‍රධානි කුමරන් පද්මනාදන් හෙවත් කේ.පී ට එරෙහිව ජවිපෙ විසින් ගොනු කරන ලද නඩුව අගෝස්තු මස 31 වන දිනට කල් තබා තිබේ.මෙම නඩුව අද කැඳවූ අවස්ථාවේදී මීට පෙරාතුව අධිකරණය විසින් අද දිනයේදී මෙම නඩුවට අදාළව කේ.පී පිළිබඳ වාර්තාවක් අධිකරණයට ඉදිරිපත් කරන ලෙස දැනුම්දී තිබුණු බවත්, ඒ සම්බන්ධයෙන් නීතිපති දෙපාර්තමේන්තුව නියෝජනය කරමින් නීතිඥවරයෙකු වන ප්‍රියන්ත නාවාන්න මහතා අධිකරණයට කරුණු දැක්වූ බවත් අප වාර්තාකරු පවසයි.කෙසේ වෙතත් නීතිපති දෙපාර්තමේන්තු නීතිඥවරයා අධිකරණයට කරුණු දක්වමින් ජවිපෙ විසින්‍ ගොනු කළ මෙම නඩුවේ සිද්ධි වශයෙන් ගත් කළ සිද්ධි 193ක් පමණ පවත්නා බැවින් එවැනි සිද්ධි ප්‍රමාණයකට අදාළව වාර්තා සැකසීම සඳහා කෙටි කාලයකින් හැකියාවක් නොපවතින බැවින් මාස 06ක පමණ කාලයක්වත් අවශ්‍යය බව පෙන්වාදී ති‍බේ.ජවිපෙ පැමිණිල්ල වෙනුවෙන් පෙනී සිටි නීතිඥ සුනිල් වටගල මහතා මෙහිදී මාධ්‍යයට අදහස් දක්වමින් පවසා සිටියේ එකී කරුණු සම්බන්ධයෙන් අධිකරණය විසින් තම පාර්ශවයෙන්ද විමසා බලා ඒ සඳහා මාස 06 ක කාලයක් ලබාදුන් බවයි.", "URL": "https://sinhala.adaderana.lk/news.php?nid=49600", "Category": null, "Parent URL": null}