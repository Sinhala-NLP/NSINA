{"Source": "Adaderana", "Timestamp": "June 19, 2019 01:41 pm", "Headline": "ඉන්දියාවේ වෙසෙන ටිබෙට් වැසියන් සම්බුදු තෙමඟුල සමරයි", "News Content": "ටිබෙට් දින දර්ශනයට අනුව සම්බුදු තෙමඟුල යෙදී ඇති මාසය සැමරීමට ඉන්දියාවේ වෙසෙන ටිබෙට් වැසියන් එක්ව සිටියි. ඒ වෙනුවෙන් වූ උත්සවයක් ධරම්සාලාහිදී පසුගියදා පැවැත්වුණි. ගෞරවනීය සකා ධවා පූජෝත්සවය උතුරු දිග ඉන්දියාවේ ධරම්සාලාහිදී පැවැත්වුණි. නම්ග්යාල් විහාරස්ථානයේදී පැවැති මේ වන්දනීය අවස්ථාවට ටිබෙටයෙන් පිටුවහල් කරනු ලැබූවන් සහ තවත් බෞද්ධයන් රැසක්ද එක්ව සිටියේය. ටිබෙට් බෞද්ධ කැලැන්ඩරයට අනුව සකා ධවා යනු පූජනීය සිවුවැනි මාසය වන අතර එය සැලකෙන්නේ ගෞතම සම්බුදුරාජාණන් වහන්සේ උපත ලැබූ, බුද්ධත්වයට පත්වූ සහ පිරිනිවන් පෑ මාසය ලෙසයි. මේ අවස්ථාවට එක්වූ බෞද්ධ පූජකවරුන් සහ බැතිමතුන් මහත් බැතියෙන් යුතුව බුද්ධ නමස්කාරයේ යෙදී සිටිනු දක්නට ලැබුණි. චීන පාලනයෙන් පලා ආ සහ පිටුවහල් කරනු ලැබූ ටිබෙට් වැසියන්ගෙන් බහුතරය බෞද්ධයන්ය. ඔවුන්ගෙන් වැඩිදෙනෙක් අද වන විට වාසය කරන්නේ ඉන්දියාවේ උතුරු කලාපයේ පිහිටි කඳුකර ප්‍රදේශවලයි.", "URL": "https://sinhala.adaderana.lk/news.php?nid=112331", "Category": null, "Parent URL": null}