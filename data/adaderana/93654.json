{"Source": "Adaderana", "Timestamp": "August 2, 2018 07:00 am", "Headline": "පහ ශ්‍රේණිය ශිෂ්‍යත්ව විභාගය අගෝස්තු 05 වන දා පැවැත්වෙයි", "News Content": "මෙවර 05 ශ්‍රේණිය ශිෂ්‍යත්ව විභාගය ලබන 05 වනදා දිවයින පුරා විභාග මධ්‍යස්ථාන 3050 කදී පැවැත්වීමට කටයුතු යොදා ඇති බව විභාග දෙපාර්තමේන්තුව පවසයි. විභාග කොමසාරිස් ජනරාල් සනත් පුජිත මහතා සදහන් කළේ මෙවර විභාගය සඳහා අයදුම්කරුවන් තුන් ලක්ෂ 55,326 දෙනෙකු පෙනී සිටීමට නියමිත බවයි. පළමු ප්‍රශ්න පත්‍රය පෙරවරු 09.30 සිට විනාඩි 45 ක කාලයක් පැවැත්වෙන අතර දෙවන ප්‍රශ්න පත්‍රය පෙරවරු 10.45 සිට පැයකුත් විනාඩි 15 ක කාලයක් පැවැත්වේ. මේ හේතුවෙන් විභාග අපේක්ෂකයින් කල්වේලා ඇතිව විභාග මධ්‍යස්ථානයට පැමිණ පෙරවරු 09.00 වන විට ශාලාවල අසුන් ගත යුතු බවයි විභාග කොමසාරිස් ජනරාල්වරයා පවසන්නේ. සෑම විභාග අපේක්ෂකයෙකුම සිය විභාග අංකය ඇදුමේ වම් පස පැළඳ සිටිය යුතු බව ද විභාග කොමසාරිස්වරයා දැනුම් දෙනවා. මීට අමතරව මව්පියන්ට විභාග මධ්‍යස්ථාන භූමියට ඇතුල්වීමට අවස්ථාව ලබා නොදෙන බව ද විභාග කොමසාරිස් ජනරාල් සනත් පූජිත මහතා වැඩිදුරටත් සදහන් කළා.", "URL": "https://sinhala.adaderana.lk/news.php?nid=93654", "Category": null, "Parent URL": null}