{"Source": "Adaderana", "Timestamp": "March 2, 2016 10:03 pm", "Headline": "වන අලි තර්ජනයට අලි වෙඩි ", "News Content": "වන අලින්ගේ තර්ජන පවතින ප්‍රදේශවල අලි පාලන ඒකක සඳහා කඩිනමින් අලිවෙඩි නිකුත් කිරීම 01 වැනිදා සිට ආරම්භ කළ බවත්, එම අලිවෙඩි නිකුත් කිරීමේ කටයුතු නිසි පරිදි අධීක්ෂණය කරණ ලෙසත් තිරසර සංවර්ධන හා වනජීවී වැඩබලන ඇමති සුමේධා ජී. ජයසේන මහත්මිය වනජීවී සංරක්ෂණ දෙපාර්තමේන්තුවට දැනුම් දී තිබේ.මොණරාගල සහ වැල්ලවාය අලි පාලන ඒකක සඳහා මෙම මස 02වැනිදා වන විට අලි වෙඩි 1000ක් නිකුත්කර තිබෙන අතර, වන අලි තර්ජන පවතින ප්‍රදේශවලට ඒවා නිකුත් කිරීමේ කටයුතු කඩිනමින් සිදුකර, වන අලි කැළයට පලවා හැරීමේ කටයුතු සිදුකරන ලෙසටද සුමේධා ජී. ජයසේන මහත්මිය වනජීවී සංරක්ෂණ දෙපාර්තමේනතුවට උපදෙස් ලබාදී ඇති බව සඳහන්ය.තවත් අලිවෙඩි තොගයක් මේ මාසය ඇතුළත ලබාදීමට කටයුතු කරන බව වනජීවී සංරක්ෂණ දෙපාර්තමේන්තුව පවසයි.මීට අමතරව විදුලි වැටවල්වල දැනට තිබෙන අඩුපාඩු සොයා බලා කඩිනමින් ඒවා අලුත්වැඩියා කිරීමේ කටයුතු සිදුකිරීමට අවශ්‍ය පියවර ගනිමින් තිබෙන බවද සුමේධා ජී. ජයසේන මහත්මිය සහ වනජීවී සංරක්ෂණ දෙපාර්තමේන්තුවේ නිලධාරීන් පිරිසක් අතර අමාත්‍යංශයේදී පැවති සාකච්ඡාවකදී අනාවරණය වී ඇත.සත්ත්ව මිනිස් සංහිඳියාව යනුවෙන් විදුලි වැටවල් සඳහා නව සංකල්පයක් හදුන්වාදී, විදුලි වැටවල් නියමාකාරයෙන් නඩත්තු කෙරෙන අතරතුර, එම ප්‍රදේශවල ජනතාවට ස්වයංරැකියා මාර්ගයෙන් ආදායම් උපයාගැනීමේ ක්‍රමවේදද ආරම්භ කිරීමට නියමිතව තිබේ. සත්ත්ව මිනිස් සංහිඳියාව සඳහා වනජීවී නිලධාරීන්ට අමතරව ගම්වල කමිටු පිහිටුවා එම කමිටුවලටද වගකීම් පවරන බවත්, සුමේධා ජී.ජයසේන මහත්මිය මෙහිදී ප්‍රකාශ කර ඇත.වනජීවී සංරක්ෂණ දෙපාර්තමේන්තුවේ අධ්‍යක්ෂ ජනරාල් චන්ද්‍රසිරි බණ්ඩාර මහතා අතුළු නිලධාරීහු පිරිසක් මෙම සාකච්ඡාවට සහභාගී වුහ.", "URL": "https://sinhala.adaderana.lk/news.php?nid=57831", "Category": null, "Parent URL": null}