{"Source": "Adaderana", "Timestamp": "November 18, 2013 05:56 pm", "Headline": " ශ්‍රී ලංකාව මානව හිමිකම් ප්‍රවර්ධනය කළ යුතුයි - චීනය කියයි", "News Content": "ශ්‍රී ලංකාව මානව හිමිකම් ආරක්ෂා කිරීමට හා ප්‍රවර්ධනය කිරීමට පියවර ගත යුතුව ඇති බව මහජන චීන සමූහාණ්ඩුව පවසයි. අද (18) බෙයිජිං නුවර පැවති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු දෙමින් චීන විදේශ කටයුතු අමාත්‍යංශයේ මාධ්‍ය ප්‍රකාශක ක්වින් යැන් මේ බව සඳහන් කළ බව විදෙස් පුවත් සේවා උපුටා දක්වයි. ශ්‍රී ලංකාවේ පැවති පොදු රාජ්‍ය මණ්ඩලයීය සමුළුව ඊයේ දිනයේ නිමාවීම, මානව හිමිකම් කඩකරන බවට ශ්‍රී ලංකාවට චෝදනා එල්ලවී තිබීම මෙන්ම බ්‍රිතාන්‍ය අග්‍රාමාත්‍ය කැමරන් විසින් ශ්‍රී ලංකාවට එල්ලවන චෝදනා විමර්ශනය කිරීම සඳහා ස්වාධීන ජාත්‍යන්තර පරීක්ෂණයක් පැවැත්විය යුතු බවට ඉල්ලා සිටීම ආදිය පිළිබඳ දක්වන්නේ කෙබඳු අදහසක්දැයි මෙහිදී ප්‍රශ්න කර ඇත. රටවල්වල ආර්ථික හා සමාජීය සංවර්ධනයේ වෙනස්කම් වලට අනුරූපව මානව හිමිකම් ආරක්ෂා කිරීමේ වෙනස්කම් තිබිය හැකි බව එහිදී ක්වින් යැන් පෙන්වා දුන්නේය. එසේ වුවද මානව හිමිකම් ආරක්ෂා කිරීමට හා ප්‍රවර්ධනය කිරීමට ඒ ඒ රටවල් පියවර ගත යුතු බවත්, එහිදී සෙසු රටවල් වැඩදායි ලෙස සහාය ලබාදිය යුතු බවත් හෙතෙම අවධාරණය කළේය. ශ්‍රී ලංකාවේ මානව හිමිකම් ප්‍රශ්නය මේ මොහොතේ අදාළ වන්නේ පොදුරාජ්‍ය මණ්ඩලයීය සමුළුව තුළ ඒ පිළිබඳ කෙරුණු කතා බහට අදාළව වුවත්, මානව හිමිකම් පිළිබඳ සංවාදයක් හා සන්නිවේදනයක් රටවල් අතර සිදුවිය යුතු බව චීන විදේශ කටයුතු අමාත්‍යංශයේ මාධ්‍ය ප්‍රකාශකවරයා වැඩිදුරටත් සඳහන් කළේය. PTI-ඇසුරිණි.", "URL": "https://sinhala.adaderana.lk/news.php?nid=38943", "Category": null, "Parent URL": null}