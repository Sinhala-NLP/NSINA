{"Source": "Adaderana", "Timestamp": "December 23, 2016 11:13 am", "Headline": " අල්ලස් ගත් විමර්ශන නිලධාරීන් අධිකරණයට ඉදිරිපත් කරයි", "News Content": "රුපියල් ලක්ෂයක අල්ලස් ලබා ගැනීමේ චෝදනා මත අත්අඩංගුවට ගත් ඉඩම් හිමිකම් නිරවුල් කිරීමේ දෙපාර්තමේන්තුවට අනුයුත්ත සහකාර හිමිකම් විමර්ශන නිලධාරීන් දෙදෙනා අද(23) කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිත බව අල්ලස් කොමිසම පවසයි.එම කොමිසමේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පැවසුවේ පානදුර ප්‍රදේශයේ පදිංචිකරුවෙකුගෙන් ලද තොරතුරකට අනුව සිදු කළ වැටලීමකදී සැකකරුවන් දෙදෙනා අත්අඩංගුවට ගත් බවයි.බිම් සවිය වැඩසටහන යටතේ පැමිණිලිකරුගේ ඉඩම මැන පරීක්ෂා කර ඔප්පුවේ සඳහන් ප්‍රමාණයට වඩා වැඩි ඉඩම් ප්‍රමාණයක් භුක්ති විදින බව දන්වා ඊට අවශ්‍ය කටයුතු සලසාදීමට සැකකාර විමර්ශන නිලධාරීන් දෙදෙනා රුපියල් ලක්ෂයක අල්ලස් මුදලක් ඉල්ලා ඇති බව සඳහන්ය.ඒ අනුව කොල්ලුපිටිය ප්‍රදේශයේ පෞද්ගලික වෛද්‍ය මධ්‍යස්ථානයක් තුළදී එම අල්ලස් මුදල ලබා ගන්නා අවස්ථාවේ එම නිලධාරීන් දෙදෙනා අල්ලස් කොමිසම විසින් අත්අඩංගුවට ගෙන තිබේ.අත්අඩංගුවට ගත් විමර්ශන නිලධාරීන් දෙදෙනා සම්බන්ධයෙන් වැඩිදුර විමර්ශන සිදු කිරීමෙන් අනතුරුව ඔවුන් අධිකරණයට වෙත ඉදිරිපත් කිරීමට නියමිත බව ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පැවසුවේය.", "URL": "https://sinhala.adaderana.lk/news.php?nid=67279", "Category": null, "Parent URL": null}