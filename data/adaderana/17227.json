{"Source": "Adaderana", "Timestamp": "July 6, 2011 02:02 pm", "Headline": "කොළඹ බත් පාර්සලයට ප්‍රමිතියක් ", "News Content": "කොළඹ නගර සීමාව ඇතුළත බත් පාර්සල් අලෙවි කිරීමේ නිරත පුද්ගලයින් ලියාපදිංචි කිරීමට කොළඹ මහ නගර සභාව තීරණය කර තිබේ. මහ නගර සභාවේ ප්‍රධාන සෞඛ්‍ය වෛද්‍ය නිලධාරී වෛද්‍ය ප්‍රදීප් කාරියවසම් මහතා කියා සිටියේ ලබන අගෝස්තු පළමු වැනිදා සිට මෙම වැඩපිළිවෙළ ක්‍රියාත්මක කරන බවයි. ඒ අනූව දිවා ආහාර සැපයීමේ නිරත එවැනි පුද්ගලයින් තම ආහාර නිෂ්පාදනය සම්බන්ධයෙන් ප්‍රදේශයේ මහජන සෞඛ්‍ය පරීක්ෂකවරයාගෙන් හෝ සෞඛ්‍ය වෛද්‍ය නිලධාරියාගෙන් ලබා ගන්නා වාර්තාවක් කොළඹ මහ නගර සභාව වෙත ලබාදිය යුතු බව හෙතෙම අද දෙරණට කියා සිටියේය. එයින් අනතුරුව මහ නගර සභාව යටතේ ලියාපදිංචි කරන එම පිරිස වෙත සෞඛ්‍ය ආරක්ෂිතව ආහාර සකස් කිරීම පිළිබඳ විශේෂ පුහුණුවක් ලබාදෙන බවද කාරියවසම් මහතා සඳහන් කළේය. එසේම අනාගතයේදී ‍කොළඹ නගරයේ පිටතින් ගෙනවිත් අලෙවි කරනු ලබන සියලුම බත් පාර්සල්වල මුද්‍රවක් තිබිය යුතු බවත්,එකී මුද්‍රවේ බත් පාර්සල් නිෂ්පාදකයාගේ නම සහ ලිපිනය,නිෂ්පාදිත දිනය සහ වේලාවද නිවරදිව සටහන් විය යුතු බවද ඔහු පෙන්වාදුන්නේය. අහාර නිෂ්පාදිත වේලාවෙන් පැය 4 ට පසු එකී බත් පාර්සල් අලෙවි කිරීම සඳහා අවසර ලබා නොදෙන බවද වෛද්‍ය ප්‍රදීප් කාරියවසම් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17227", "Category": null, "Parent URL": null}