{"Source": "Adaderana", "Timestamp": "February 6, 2019 09:53 am", "Headline": "චීන සම්ප්‍රදාය අගයමින් ලොව පුරා පැවැත්වූ උත්සව ", "News Content": "චීන නව වසර සමරමින් පැවැති උත්සව පිළිබඳ පුවත් පසුගිය දින කිහිපය පුරාවටම විවිධ පුවත් වාර්තා විය. ඒ වෙනුවෙන් සංවිධානය වූ උත්සව කිහිපයක් ලොව පුරා පැවැත්වූ ආකාරය විදෙස් මාධ්‍ය වාර්තා කර තිබුණි. චීන සම්ප්‍රදාය අගයමින් පැවැති වසන්ත සැමරැම් උළෙල කිහිපයක් මෙසේ පැවැත්වුණේ ඔස්ට්‍රේලියාවේදී, එක්සත් අරාබි එමීර් රාජ්‍යෙය් දී, සහ උතුරු කොරියාවේදී ය. ඒ වෙනුවෙන් ඔස්ට්‍රේලියාවේ මෙල්බර්න් නුවර පැවැත්වුණු උත්සවය සඳහා එරට අගමැති ස්කොට් මොරිසන් ද එක්ව සිටියේය. එහි සංවිධානය වී තිබූ සිංහ සහ මකර රංගන නැරඹීමට එරට අගමැතිවරයා ද සහභාගී වී ඇත. අනතුරුව ආරම්භ වූ උද්‍යාන සාදය සඳහා ලක්ෂකට ආසන්න චීන වැසියන් එක්වූ බවද මේ වාර්තාවල වැඩිදුරටත් සදහන් වුණි. චීනයේ සීචුවාන් සිට මේ වෙනුවෙන්ම සූපවේදීන් කැදවා සංවිධානය කළ ඉසව්වත් කාගේත් අවධානය දිනාගත්තේය. ඩුබායි හි කන්ෆියුසස් අධ්‍යාපන ආයතනය මඟින් සංවිධානය කළ සත් දින වසන්ත සෘතු උත්සවයත් කාගේත් අවධානය දිනාගත් තවත් ඉසව්වක් විය. එහිදී පැමිණි පිරිසට චීන ගීත ගායනය, චීන මකර නැටුම් නර්තනය පවා ඉගෙනීමට අවස්ථාව ලබාදී තිබුණි. එමෙන්ම එහි පන්ති කාමර සැණකෙළිය සඳහා සරසා තිබූ අතර එම සැරසිලි අතරට ලන්තෑරුම් ද අයත් වුණි. මේ අතර වසන්ත සෘතු සැණකෙළියට සමගාමීව උතුරු කොරියාවේදී සුවිශේෂී ඉසව්වක් පැවැත්වුණි. එහිදී එරට අතීත නායකයන් වූ කිම් ඉල් සුන් සහ කිම් ජොන් ඉල් වෙනුවෙනුත්, වත්මන් නායක කිම් ජොන්ග් උන් වෙනුවෙනුත් පුෂ්පෝපහාරයක් ද සංවිධානය වී තිබුණි.", "URL": "https://sinhala.adaderana.lk/news.php?nid=103762", "Category": null, "Parent URL": null}