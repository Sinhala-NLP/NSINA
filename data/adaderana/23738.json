{"Source": "Adaderana", "Timestamp": "April 23, 2012 11:28 am", "Headline": "ද්‍රවිඩ නායකයින්ට ඊලමක් ඕන නෑ", "News Content": "ශ්‍රී ලංකාවේ ද්‍රවිඩ නායකයින් එක්සත් ශ්‍රී ලංකාවක් තුළ දේශපාලන විසඳුමක් මිස ස්වාධීන ඊලාම් රාජ්‍යයක් බලාපොරොත්තු නොවන බව විශේෂ ඉන්දීය නියෝජිතයෝ පවසති. පසුගියදා ශ්‍රී ලංකාවට පැමිණි ඉන්දීය විශේෂ නියෝජිත පිරිස නියෝජනය කළ එරට කොමියුනිස්ට්වාදී පක්ෂය නියෝජනය කරන පාර්ලිමේන්තු මන්ත්‍රීවරයකු වන ටී.කේ රංගරාජන් මහතා මේ බව පෙන්වා දී ඇතැයි ඉන්දීය මාධ්‍ය උපුටා දක්වයි. ඉන්දීය ඩී.එම්.කේ පක්ෂ සභාපති,හිටපු තමිල්නාඩු ප්‍රධාන අමාත්‍ය එම්.කරුණානිධි මහතා විසින් ශ්‍රී ලංකාවේ ස්වාධීන දෙමළ ඊලාම් රාජ්‍යයක් ස්ථාපිත කිරීම සඳහා එක්සත් ජාතීන් මැදිහත් විය යුතු බවට ප්‍රසිද්ධ ප්‍රකාශයක් සිදුකරන ලදී. කෙසේ වෙතත් ද්‍රවිඩ ජාතික සන්ධානය ඇතුළු ශ්‍රී ලංකාවේ ද්‍රවිඩ දේශපාලන පක්ෂ නායකයින් එහෙව් විසඳුමක් සඳහා කැමැත්තක් නොදක්වන බවත්,ද්‍රවිඩ ජාතික සන්ධානයේ නායක ආර්.සම්බන්දන් මහතා තමන් එක්සත් ශ්‍රී ලංකාවක් තුළ දේශපාන විසඳුමක් අපේක්ෂා කරනු විනා කිසි විටෙකත් ඊලාම් රාජ්‍යයක් වෙනුවෙන් පෙනී නොසිටින බවත් ප්‍රකාශ කර ඇතැයි ටී.කේ රංගරාජන් මහතා පෙන්වා දී තිබේ. තමා ශ්‍රී ලාංකිකයෙකු බවත් තමා මිය යා යුත්තේද ශ්‍රී ලාංකිකයෙකුම ලෙස බවත් ආර්.සම්බන්දන් මහතා අවධාරණය කළ බව රංගරාජන් මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=23738", "Category": null, "Parent URL": null}