{"Source": "Adaderana", "Timestamp": "November 28, 2017 01:41 pm", "Headline": "රබර්වලට වල කැපූ කටුපොල් වගාව නිසා අනාගතයේ ජනතා ගැටළු රැසක්", "News Content": "කටුපොල් වගාවට එරෙහිව පසුගිය දා කෑගල්ල දිස්ත්‍රික් ලේකම් කාර්යාලය ඉදිරිපිට ගම්වාසීන් පිරිසක් විරෝධතාවයක නිරත විය. මෙම විරෝධතාවය සඳහා වරකාපොළ හා ගලිගමුව ප්‍රාදේශීය ලේකම් කොට්ඨාශයට අයත් වෙනිවැල්වත්ත හා හිදැල්ල වතුයාය හා කරඳගොල්ල-කළුගල කොටසේ වතු කම්කරුවන් හා ප්‍රදේශවාසීන් රැසක් එක්ව සිටියේය. මේ සඳහා ආගමික නායකයින් ද සහභාගි වී දායකත්වය දක්වා තිබිණි. විරෝධතාකරුවන් බලධාරීන්ට කියා සිටියේ, රබර් වගාවෙන් ඉවත් වී කටුපොල් වගාවට යොමුවීමත් සමඟ ගැටළු රැසක් මතුව ඇති බවයි. කටුපොල් වගා කිරීමෙන් ජල උල්පත් සිඳී යා හැකි බවත් එයින් ගොවිතැන් කටයුතු කිරීමට නොහැකි තත්ත්වයක් ඇතිව තිබෙන බවත් සඳහන් කරන විරෝධතාකරුවන් ගම්මානයේ ඇති කඳු සියල්ල විනාශ කර ඇති බවත් සිය ජීවිකාව ගෙන ගිය රබර් වගාව අද වන විට ප්‍රදේශයෙන් තුරන් වෙමින් පවතින බවත් පැවසීය. මේ අතර විරෝධතාවයට එක්වු බෙලිගම දෙමටවනුව විහාරාධිපති පූජ්‍ය මණ්ඩාවල සිරිසෝභන හිමියන් කටුපොල් ගැටළුව පිළිබඳව කෑගල්ල දිස්ත්‍රීක් ලේකම් චන්ද්‍රසිරි බණ්ඩාර මහතාට ද කරුණු ඉදිරිපත් කළේය. උන් වහන්සේ වැඩිදුරටත් කියා සිටියේ, උසාවි මාර්ගයෙන් හෝ තහනම් නියෝගයක් මඟින් මෙම පරිසර හානිය නවත්වන ලෙසයි. මේ අතර රබර් වගාව සිදුකරනු ලබන ඉඩම්වල කටුපොල් වගා කිරීම සම්බන්ධයෙන් අදහස් දක්වමින් දිස්ත්‍රික් ලේකම්වරයා කියා සිටියේ කැබිනට් පත්‍රිකාවේ ආන්තික භූමින් වෙනත් කටයුතු සඳහා යොදා නොගන්නා භූමින් සඳහා වෙනත් බෝග වගා කළ හැකි යැයි සඳහන්ව ඇති බවත් ඒ අනුව රබර් වගාවේ ආදායම අඩුවන විට කටුපොල් වගා කළ හැකි ද යන්න පිළිබඳ නිවැරදි අර්ථ දැක්වීමක් සිදු කර ගත යුතුව තිබෙන බවත් ය. ජල උල්පත් සිඳී යාමට ප්‍රධාන හේතුවක් වූ පරිසර හිතකාමී බෝගයක් නොවන කටුපොල් වගා නොකිරීමට රජය තීන්දුවක් ගනු ලැබූව ද කටුපොල් වගාකිරීම තවමත් නතර කර නොමැත.", "URL": "https://sinhala.adaderana.lk/news.php?nid=80673", "Category": null, "Parent URL": null}