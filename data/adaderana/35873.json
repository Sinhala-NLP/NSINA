{"Source": "Adaderana", "Timestamp": "July 17, 2013 05:44 pm", "Headline": "ලග්ගල ප්‍රා.සභාපතිගේ පුතා ලබන 26 තෙක් රිමාන්ඩ් ", "News Content": "මාතලේ - ලග්ගල ප්‍රාදේශීය සභා සභාපති ධර්මසිරි කන්නන්ගර මහතාගේ පුත් ලෙස්ලි කන්නන්ගර ලබන 26 වැනිදා තෙක් රක්ෂිත බන්ධනාගාරගත කර තිබේ. වෙඩි තැබීමේ සිද්ධියක් සම්බන්ධයෙන් ලෙස්ලි කන්නන්ගර මහතාව ඊයේ(16) පොලීසිය විසින් අත්අඩංගුවට ගන්නා ලදී. අදාළ සිද්ධිය සම්බන්ධයෙන් අද(17) නාවුල අධිකරණයට ඉදිරිපත් කිරීමෙන් අනතුරුව ලබන 26 වන දින තෙක් ලෙස්ලි කන්නන්ගර මහතාව බන්ධනාගාරගත කරන ලෙස නියෝග කර ඇත. මෙම වෙඩි තැබීමේ සිද්ධියෙන් වයස අවුරුදු අටක ළමයෙකුගේ කකුලට වෙඩි වැදී ඇති අතර ඔහු ‍රෝහල් ගත කර තිබුණි. සිද්ධිය සම්බන්ධයෙන් ලග්ගල ප්‍රාදේශීය සභාවේ සභාපතිගේ පුතා සහ ඔහු ගමන් ගත් කැබ් රථයද පොලිස් භාරයට ගන්නා ලදී.", "URL": "https://sinhala.adaderana.lk/news.php?nid=35873", "Category": null, "Parent URL": null}