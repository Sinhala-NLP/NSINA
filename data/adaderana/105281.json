{"Source": "Adaderana", "Timestamp": "March 1, 2019 02:30 pm", "Headline": "ඉන්දීය විදෙස් ඇමතිනිය නිසා පාකිස්ථාන විදෙස් ඇමති වර්ජනයක", "News Content": "ඉන්දීය විදේශ කටයුතු අමාත්‍යවරිය ආරාධිතයෙකු ලෙස සහභාගී වීමට විරෝධය පල කරමින් පාකිස්ථාන විදේශ කටයුතු අමාත්‍ය ශා මහමුද් කුරේෂි ඉස්ලාමීය සහයෝගීතාව පිළිබඳ සංවිධානයේ විදේශ අමාත්‍යවරුන්ගේ සමුළුව වර්ජනය කිරීමට සූදානම් වන බව වාර්තා වෙයි. දෙරට අතර හටගෙන ඇති අර්බුදකාරී වාතාවරණය මීට හේතු වී ඇති බව විදෙස් වාර්තා සඳහන් කරයි. අබුඩාබිහිදී පැවැත්වෙන ඉස්ලාමීය සහයෝගීතාව පිළිබද සංවිධානයේ විදේශ අමාත්‍යවරුන්ගේ සමුළුවේ ප්‍රධාන ආරාධිතයෙකු ලෙස ඉන්දීය විදේශ කටයුතු අමාත්‍ය සුෂ්මා ස්වරාජ් හට ඇරයුම් කර තිබුණි. කෙසේවෙතත් දෙරට අතර හටගෙන ඇති අර්බුදකාරී වාතාවරණයත් සමඟ පාකිස්ථාන විදේශ කටයුතු අමාත්‍යවරයා එරට පාර්ලිමේන්තුවේදී ඊයේ ප්‍රකාශ කර තිබුණේ සුෂ්මා ස්වරාජ් අදාල සමුළුවට සහභාගී වුවහොත් තමා එම සමුළුව වර්ජනය කරන බවය. මේ සම්බන්ධයෙන් ඔහු අදාල සමුළුවේ සංවිධායකයින්ගෙන් ඉල්ලීමක් ද සිදුකර තිබූ නමුත් සමුළුව සඳහා සහභාගී වීමට ඉන්දීය විදේශ කටයුතු අමාත්‍යවරිය ඊයේ (28) දිනයේ අබුඩාබි බලා පිටත්ව ගොස් ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=105281", "Category": null, "Parent URL": null}