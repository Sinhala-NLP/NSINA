{"Source": "Adaderana", "Timestamp": "June 14, 2016 03:12 pm", "Headline": "සේවක වර්ජනයෙන් ආයුර්වේදය අඩපණයි", "News Content": "ආයුර්වේද කාර්ය මණ්ඩලයේ හිඟ දීමනා නොගෙවීම සම්බන්ධයෙන් මතුව ඇති ගැටලුවට අද දිනය තුළ විසඳුමක් නොලැබෙන්නේ නම් හෙටත් වර්ජන ක්‍රියාමාර්ගයේ නිරත වන බව සමස්ත ලංකා ආයුර්වේද සුව සේවා සංගමයේ ලේකම් ගාමිණී කොස්ලන්ද මහතා පවසයි.ආයුර්වේද කාර්ය මණ්ඩලයේ හිඟ දීමනා නොගෙවීම හේතුවෙන් අද (14) දිනයේද සියළු රජයේ ආයුර්වේද රෝහල්වල පෙ.ව. 6.00 සිට දහවල් 12.00 දක්වා වැඩවර්ජන ක‍්‍රියාමාර්ගයක් දියත්වුණි. සෞඛ්‍ය හා දේශීය වෛද්‍ය අමාත්‍යංශයේ අංක 02/57/2015 දරන පොදු චක‍්‍රලේඛනයට අනුව ආයුර්වේද සෞඛ්‍ය සේවාවේ PL 01, PL 02, PL 03 හා MN 01 වැටුප් කේත දරන කාර්ය මණ්ඩලයට 2015 ජුනි මස සිට රු.1000/= ක විශේෂ දීමනාව නොගෙවීමේ හේතුව මත මෙම වැඩවර්ජනය ක‍්‍රියාත්මක වේ.අද දිනයේද මේ සඳහා පිළිතුරක් නොලැබෙන්නේ නම් හෙට දිනයේදීත් මෙම වර්ජන ක‍්‍රියාමාර්ගය ක‍්‍රියාත්මක කරන බව සමස්ත ලංකා ආයුර්වේද සුව සේවා සංගමයේ ලේකම් ගාමිණී කොස්ලන්ද මහතා පැවසීය.", "URL": "https://sinhala.adaderana.lk/news.php?nid=61086", "Category": null, "Parent URL": null}