{"Source": "Adaderana", "Timestamp": "March 1, 2019 06:47 pm", "Headline": "පාසල් දරුවන් භාවිතා කරන ඇතැම් මත් ද්‍රව්‍යවලට එරෙහි නීතිමය ප්‍රතිපාදන නෑ", "News Content": "පාසල් දරුවන් භාවිත කරන ඇතැම් මත්ද්‍රව්‍ය සම්බන්ධයෙන් නීතිය ක්‍රියාත්මක කිරීමේ ගැටළු සහගත තත්ත්වයන් පවතින බව ජනාධිපති මෛත්‍රීපාල සිරිසේන මහතා පවසයි. ඔහු පවසන්නේ මත්ද්‍රව්‍ය ලෙස භාවිත කරන ඇතැම් ද්‍රව්‍ය සඳහා ක්‍රියාත්මක කිරීමට නීතිමය ප්‍රතිපාදන නොමැති බවයි. මහරගම අපේක්ෂා රෝහලේ පැවති ලෝක මුඛ සෞඛ්‍ය දින සැමරුම් උත්සවයට සහභාගී වෙමින් ජනාධිපතිවරයා මේ බව කියා සිටියේය. සෑම වසරකම මාර්තු මස 20 වන දිනට යෙදෙන ලෝක මුඛ සෞඛ්‍ය දිනය නිමිත්තෙන් සංවිධානය කළ විශේෂ සැමරුම් උත්සවයක් ජනාධිපති මෛත්‍රීපාල සිරිසේන මාහතාගේ ප්‍රධානත්වයෙන් අද (01) පෙරවරුවේ මහරගම අපේක්ෂා රෝහලේ දී පැවැත්විණි. ''මුව සුව වෙනුවෙන් නිති සැම එක් වෙමු'' තේමාව යටතේ මෙවර ලෝක මුඛ සෞඛ්‍ය දිනය සැමරෙන අතර, ඒ හා සමගාමීව පැවැත්වෙන මුඛ පිළිකා වැළැක්වීමේ ජාතික වැඩසටහනේ සමාරම්භක අවස්ථාව මෙලෙස ජනාධිපතිවරයාගේ ප්‍රධානත්වයෙන් පැවැත්විණි. හුණු, දුම්කොළ සහ පුවක්වලින් තොර සෞඛ්‍යවත් ආදර්ශ දැහැත් වට්ටිය ද මෙහි දී ජනාධිපතිවරයා අතින් මහා සංඝරත්නය වෙත පූජා කෙරිණි. මහරගම අපේක්ෂා රෝහලේ ප්‍රතිකාර ලබන මුඛ පිළිකා රෝගින්ගේ සුව දුක් විමසීමට ද අනතුරුව ජනාධිපතිවරයා එක් විය. මුඛ පිළිකාවලට ගොදුරුව සුව වූ පිරිසක් එක්ව පිහිටුවා ගත් ,නිල් කටරොලූවලට හඩක්, සංවිධානයේ සාමාජිකයන් කිහිපදෙනෙකු විසින් මෙහි දී ජනාධිපතිවරයා වෙත සංදේශයක් ද භාරදෙනු ලැබීය. බස්නාහිර පළාත් ප්‍රධාන අමාත්‍ය ඉසුර දේවප්‍රිය, සෞඛ්‍ය අමාත්‍යාංශයේ ලේකම් වසන්තා පෙරේරා, මහාචාර්ය කාලෝ ෆොන්සේකා, රෝහල් අධ්‍යක්ෂ විශේෂඥ වෛද්‍ය වසන්ත දිසානායක, විශේෂඥ වෛද්‍ය ජගත් බලවර්ධන යන මහත්ම මහත්මීන් ඇතුථ විද්වත් පිරිසක් මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=105303", "Category": null, "Parent URL": null}