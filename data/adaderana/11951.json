{"Source": "Adaderana", "Timestamp": "November 5, 2010 12:48 pm", "Headline": "විෂ්ණු දෙවියන්ගේ ආදර්ශය වඩාත් දැනෙන යුගයක්", "News Content": "නිදහස හා ප‍්‍රජාතන්ත‍්‍රවාදය අහිමි කරන පාලකයින් විසින් ජනතාව අන්ධකාරය වෙත කැන්දාගෙන යනු ලබන යුගයක විෂ්ණු දෙවියන්ගේ ආදර්ශය අනුගමනය කිරීමේ වැදගත්කම අන් කවරාටත් වඩා දැඩි ලෙස අද දැනෙමින් තිබෙන බව ජනතා විමුක්ති පෙරමුණ පවසයි. ජ.වි.පෙ නායක සෝමවංශ අමරසිංහ මහතාගේ අත්සනින් යුතුව දීපාවලී දිනය වෙනුවෙන් නිකුත් කර ඇති නිවේදනයක ඒ බව සඳහන් වේ.නිවේදනය පහත පරිදිය. අන්ධකාරය පරදා ආලෝකය ජයග‍්‍රහණය කිරීම සංකේතවත් කරන දීපාවලී දිනය අද (05)ට යෙදී තිබේ. විෂ්ණු දෙවියන් විසින් නාරගාසුරන් නම් දුෂ්ට පාලකයා පරාජය කරනු ලැබීම අද වැනි දිනකදී සිදු වූ බව හින්දු බැතිමතුන්ගේ විශ්වාසයයි. විශිෂ්ඨ තේමාවක් ඇති දීපාවලී දිනය සමරන හින්දු බැතිමතුන්ට මේ අවස්ථාවේදී අප සුබ පැතුම් එක් කරනුයේ මහත් සන්තෝෂයෙනි. ගෙවී යමින් තිබෙන මේ මොහොත සමස්ත ශ‍්‍රී ලාංකේය ජාතියට පමණක් නොව මුළුමහත් ලෝකයටම අන්ධකාරයෙන් මිදී ආලෝකය ලැබීමේ අවශ්‍යතාව තදින් දැනෙමින් ඇති මොහොතක් බව අපගේ විශ්වාසයයි. නිදහස හා ප‍්‍රජාතන්ත‍්‍රවාදය අහිමි කරන පාලකයින් විසින් ජනතාව අන්ධකාරය වෙත කැන්දාගෙන යනු ලබන යුගයකය, අප ජීවත් වෙමින් සිටින්නේ. ඒ නිසා විෂ්ණු දෙවියන්ගේ ආදර්ශය අනුගමනය කිරීමේ වැදගත්කම අන් කවරාටත් වඩා දැඩි ලෙස අද දැනෙමින් තිබේ. ‍ එම නිසා දීපාවලී දිනයේ උත්කෘෂ්ට ප‍්‍රාර්ථනාවන් ජයග‍්‍රහණය කර ගනු පිණිස පෙරට ඒමට අදිටන් කර ගන්නා දිනයක් බවට අද දිනය පත් කර ගන්නා ලෙස සියලූ දෙනාගෙන් ඉල්ලා සිටීමට අපි මෙය අවස්ථාවක් කර ගනිමු. දීපාවලී දිනය සමරන ශ‍්‍රී ලංකාවාසී හින්දු බැතිමතුන් ඇතුළු සමස්ත ලෝකවාසී හින්දු බැතිමතුන්ට නැවත වරක් සුභාශිංසන පුද කරමු.", "URL": "https://sinhala.adaderana.lk/news.php?nid=11951", "Category": null, "Parent URL": null}