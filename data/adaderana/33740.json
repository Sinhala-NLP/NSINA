{"Source": "Adaderana", "Timestamp": "May 2, 2013 08:52 am", "Headline": " විදුලි පංකාවට මුවාවී වායු සමීකරණ හා ශීතකරණ ගෙන්වලා", "News Content": "විදුලි පංකා ආනයනය කරන මුවාවෙන් සුඛෝපභෝගී වායු සමීකරණ හා ශිතකරණ ආනයනය කිරීමේ සිද්ධියක් පිළිබඳව රේගු නිවාරණ අංශයේ නිලධාරීන් පරීක්ෂණ ආරම්භ කර තිබේ. කටුනායක ගුවන්තොටුපළේ තීරුබදු රහිත වෙළදසැලක ව්‍යාපාරිකයෙකු විසින් මෙම භාණ්ඩ තොගය ආනයනය කර ඇති බව රේගු මාධ්‍ය ප්‍රකාශක ලෙස්ලි ගාමිණී මහතා සඳහන් කළේය. සිංගප්පූරුවේ සිට මෙරටට ආනයනය කර තිබූ අදාළ කන්ටේනරය තුළ තීරු බදු රහිත වෙළදසැල්වල අලෙවි කිරීම තහනම් කර ඇති සුඛෝපභෝගී වායු සමීකරණ 75 ක් සහ ශීතකරණ 15 ක් සොයා ගෙන තිබේ. විදුලි පංකා 75 ක් ආනයනය කරන බව පවසා මෙම ව්‍යාපාරිකයා අදාළ භාණ්ඩ ආනයනය කර ඇති බව රේගුව සඳහන් කළේය. එමගින් රජයට රුපියල් කෝටියකට ආසන්න බදු මුදලක් අහිමි වී ඇති බව ලෙස්ලි ගාමිණී මහතා පවසයි. අදාළ භාණ්ඩ තොගය ආනයනය කළ ව්‍යාපාරිකයා සම්බන්ධයෙන් රේගු නිවාරණ අංශයේ විමර්ශන ඒකකය වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=33740", "Category": null, "Parent URL": null}