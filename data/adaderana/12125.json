{"Source": "Adaderana", "Timestamp": "November 13, 2010 12:50 pm", "Headline": "පහරදීමකින් මඩකළපුවේ මන්ත්‍රීවරුන් දෙදෙනෙක් රෝහලේ  ", "News Content": "නාඳුනන පිරිසකගේ පහරකෑමට ලක්වූ මඩකළපුව නාගරික මන්ත්‍රීවරුන් දෙදෙනෙකු මඩකළපුව රෝහලට ඇතුළත් කර ඇති බව අද දෙරණ වාර්තාකරු පවසයි. ඊයේ(12) රාත්‍රියේ මඩකළපුව නගරාධිපතිවරයාගේ නිවසෙහි පැවති රැස්වීමක් අතරතුර වාහන 8 න් පැමිණ එම ස්ථානයට කඩා වැදුණු පිරිසක් විසින් මෙම පහරදීම සිදුකර ඇති බව ද සඳහන්ය. එම පහරදීම නිසා තුවාල ලැබූ මන්ත්‍රීවරුන් දෙදෙනා මඩකළපුව රෝහලට ඇතුළත් කර තිබේ. පහරකෑමට ලක්වූ මන්ත්‍රීවරුන්ගෙන් කළ විමසීමකදී නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතාගේ ආධාරකරුවන් පිරිසක් විසින් තමන් වෙත පහරදුන් බව ඔවුන් පැවසූ බව ද අද දෙරණ වාර්තාකරු පවසයි. මන්ත්‍රීවරුන් දෙදෙනෙකුට පහරදීමේ සිද්ධියක් වාර්තා වුව ද ශිවනේෂතුරෙයි චන්ද්‍රකාන්තන් මහතාගේ ආධාරකරුවන් විසින් එම පහරදීම සිදුකර ඇති බව වාර්තා වී නොමැති බව අද දෙරණ කළ විමසීමකදී පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා සඳහන් කළේය. සිද්ධිය සම්බන්ධව පරීක්ෂණ කටයුතු සිදුවන බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=12125", "Category": null, "Parent URL": null}