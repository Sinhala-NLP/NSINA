{"Source": "Adaderana", "Timestamp": "July 19, 2019 07:44 am", "Headline": "සිම්බාබ්වේ ක්‍රිකට් කණ්ඩායමට ජාත්‍යන්තර ක්‍රිකට් තහනමක්", "News Content": "සිම්බාබ්වේ ජාතික කණ්ඩායම සඳහා හිමිව තිබු ජාත්‍යන්තර ක්‍රිකට් කවුන්සිලයේ සාමාජිකත්වය අහෝසි කර තිබේ. ඒ ජාත්‍යන්තර ක්‍රිකට් කවුන්සිලයේ ව්‍යවස්ථාවට පටහැනි ලෙස එරට ක්‍රිකට් ක්‍රීඩාව පවත්වාගෙන යාම හේතුවෙන්. ජාත්‍යන්තර ක්‍රිකට් කවුන්සිලයේ ඊයේ(18) පැවති මහා සභා රැස්වීමේ දී සිම්බාබ්වේ කණ්ඩායමේ සාමාජිකත්වය අහෝසි කිරීමට තීරණය කර තිබේ. ඊට ප්‍රධාන හේතුව ලෙස ඔවුන් පෙන්වා දී ඇත්තේ සිම්බාබ්වේ කි‍්‍රකට් පරිපාලනයට රජයේ මැදිහත්වීමක් නොමැති බව තහවුරු කිරීමටද එරට කී‍්‍රඩා බලධාරීන් අපොහොසත් වීමයි. එම තීරණයත් සමග සිම්බාබ්වේ කණ්ඩායමට ජාත්‍යන්තර ක්‍රිකට් කවුන්සිලයෙන් ලබා දෙන සියලු ප්‍රතිපාදන අත්හිටුවීමට තීරණය කර තිබේ. ඒ අනුව සිම්බාබ්වේ කණ්ඩායමට මේ වසරේ ඔක්තෝබර් මාසයේ පැවැත්වීමට නියමිත විස්සයි විස්ස ලෝක කුසලානයේ සුදුසුකම් ලබා ගැනීමේ තරගාවලියට ද සහභාගී වීමේ අවස්ථාව අහිමි වනු ඇති.", "URL": "https://sinhala.adaderana.lk/news.php?nid=114469", "Category": null, "Parent URL": null}