{"Source": "Adaderana", "Timestamp": "June 14, 2013 12:59 pm", "Headline": " හොරට ‍ගෙනා සන්නිවේදන උපකරණ 111 ක් රාජසන්තකයි", "News Content": "රුපියල් පන් ලක්ෂ පනස් පන් දහසක පමණ වටිනාකමින් යුතු සන්නිවේදන උපකරණ තොගයක් නීති විරෝධී ලෙස මෙරටට රැගෙන ආ පුද්ගලයෙකු අත්අඩංගුවට ගෙන තිබේ. අද (14) අලුයම 3.30 ට පමණ චෙන්නායිවල සිට කටුනායක ජාත්‍යන්තර ගුවන්තොටුපළට පැමිණි මෙම පුද්ගලයා අත්අඩංගුවට ගත් බව ශ්‍රී ලංකා රේගු මාධ්‍ය ප්‍රකාශක, ලෙස්ලි ගාමිණී මහතා අද දෙරණට කියා සිටියේය. විදුලි සංදේශ නියාමන කොමිෂන් සභාවේ අනුමැතියකින් තොරව මොහු විසින් නීතී විරෝධී ලෙස සන්නිවේදන උපකරණ 111 ක් රැගෙන විත් ඇති බව මාධ්‍ය ප්‍රකාශකවරයා කියා සිටියේය. නාවලපිටියේ පදිංචිකරුවෙකු වන 50 හැවිරිදි සැකකරු රු.10,000 ක දඩයක් මත මුදා හළ බවත්, සන්නිවේදන උපකරණ තොගය රාජසන්තක කළ බවත් ලෙස්ලි ගාමිණී මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34913", "Category": null, "Parent URL": null}