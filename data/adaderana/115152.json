{"Source": "Adaderana", "Timestamp": "July 27, 2019 07:22 pm", "Headline": "විදුහල්පති හා ගුරුවරු එක්ව පාසල් සිසුවෙකුට කලිසම ඉරා පහර දීලා", "News Content": "විදුහල්පතිවරයා සහ ගුරුවරුන් විසින් තම කලිසම ඉරා පහරදුන් බව පවසමින් සිසුවෙකු ඉංගිරිය රෝහලට ඇතුළත් කර ඇත. සිසුවාගේ මව පවසන්නේ අලුතින් කලිසමක් මැසීමට වත්කමක් නොතිබුණු නිසා දරුවාට පරණ කලිසම ඇඳගෙන පාසලට යාමට සිදු වූ බවයි. හොරණ ප්‍රදේශයේ එක්තරා පාසලක 11වන ශ්‍රේණියේ ඉගෙනුම ලබන සිසුවෙකු මෙම අමිහිරි අත්දැකීමට මුහුණ දී තිබුණි. විදුහල්පතිවරයා සහ පංතිභාර ගුරුවරයා එම සිසුවාට ඊයේ මෙලෙස පහර දී ඇත්තේ ඇඟට තද වූ කලිසමක් ඇඳගෙන ආ බවට පවසමිනි. ඉන් නොනැවතුණු ගුරුවරුන් සිසුවාගේ කලිසම ඉරා දමා ඇත. ඉන් පසුව අදාළ සිසුවා ඉංගිරිය ප්‍රාදේශීය රෝහලට ඇතුළත් කෙරුණි. \"මම කකා ඉද්දි සර් ඇවිත් මාව නැගිට්ටලා ලොකු සර් මගේ මෙතනට ගැහුවා. ඊට පස්සේ එළියට ඇදගෙන ඇවිත් ආයේ ගැහුවා. හිරිවැටුණත් එක්ක. මගේ කලිසම හිරයි. යාලුවෙක් කලිසමක් දුන්නා. පෙරේදා ඒක ඇඳගෙන ගියා. මුකුත් කිව්වේ නැහැ. ඊයේ ඇඳගෙන ගියාම මට ලොකු සර් ගැහුවා. අජිත් සර් ගැහුවේ කොන්දට. දැන් මගේ මේ බෙල්ල හරවන්න බැහැ. රිදෙනවා.\"යනුවෙන් පහරකෑමට ලක්වු සිසුවා ප්‍රකාශ කළේය. මේ සිද්ධිය සම්බන්ධයෙන් විමසීමට අප විද්‍යාලයේ විදුහල්පතිවරයා සම්බන්ධ කරගත්ත ද ඔහු දුරකථනයට ප්‍රතිචාර දැක්වූයේ නැහැ. විනයගරුක දරුවෙක් රටට දායාද කිරීමට පාසැල් ගුරුවරුන් ගන්නා පියවර අප කිසිම අවස්ථාවක අභියෝගයට ලක් කරන්නේ නැත. නමුත් ගැටලු හඳුනානොගෙන සීමාව ඉක්මවා පියවර ගැනීම පාසැල් දරුවන්ට ඔරොත්තු නොදෙන බවට ගුරුවරුන් ද අවබෝධ කරගත යුතු කරුණක්.", "URL": "https://sinhala.adaderana.lk/news.php?nid=115152", "Category": null, "Parent URL": null}