{"Source": "Adaderana", "Timestamp": "December 22, 2010 08:28 am", "Headline": "අගනුවර මත් කළ ජාවාරම්කරුවන් සොයයි", "News Content": "කොළඹ හා තදාසන්න ප්‍රදේශ වල මත් කුඩු බෙදා හරින ජාවාරම්කරුවන් අත්අඩංගුවට ගැනීම සඳහා පරීක්ෂණ ආරම්භ කර ඇතැයි කොළඹ අපරාධ කොට්ඨාසය අධිකරණයට දැනුම් දී තිබේ. කොළඹ නගරය තුළ මත් ද්‍රව්‍ය අළෙවි කිරීමේ චෝදනාව මත අත්අඩංගුවට ගත් සැකකරුවෙකු කොළඹ මහේස්ත්‍රාත් අධිකරණයට ඉදිරිපත් කරමින් කොළඹ අපරාධ කොට්ඨාසය මේ බව දැනුම් දී ඇත. අදාළ සැකකරුට අළෙවි කිරීම සඳහා මත් ද්‍රව්‍ය ලබා දෙ‍න්නේ කවුද , එම මත්ද්‍රව්‍ය ලැබෙන්නේ කුමන ප්‍රදේශයෙන් ද යන්න පිළිබඳව සැකකරුගෙන් සිදු කරන ප්‍රශ්න කිරීම් වල දී අනාවරණ වන තොරතුරු මත ඉදිරි පරීක්ෂණ සිදු කරන බව අපරාධ කොට්ඨාසය අධිකරණයට වැඩිදුරටත් දැනුම් දී ඇති බව සඳහන් වේ. දැනටමත් තවත් සැකකරුවන් පිරිසක් අත්අඩංගුවට ගැනීම සඳහා මෙහෙයුම් සිදු කරන බව ද, එම මෙහෙයුම් වලට යුද හමුදාවේ ද සහය ලබා ගන්නා බව ද අපරාධ කොට්ඨාසය අධිකරණයට දැනුම් දී ඇත. ඉදිරිපත් වූ කරුණු සලකා බැලූ කොළඹ අධිකරණ මහේස්ත්‍රාත් මහී විජේවීර මහතා අදාළ සැකකරු රඳවා ගෙන ප්‍රශ්න කිරීම සඳහා අවසර ලබා දී තිබේ.", "URL": "https://sinhala.adaderana.lk/news.php?nid=13013", "Category": null, "Parent URL": null}