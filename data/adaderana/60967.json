{"Source": "Adaderana", "Timestamp": "June 10, 2016 01:58 pm", "Headline": "මෙහෙවර උදෙසා කලාකරුවන්ට - මාධ්‍යවේදීන්ට සාමවිනිසුරු පදවි", "News Content": "සමාජයට ඉහළ මෙහෙවරක් ඉටුකළ කලාකරුවන්ට සහ මාධ්‍යවේදීන්ට සාමවිනිසුරු පදවි පිරිනැමීමට අධිකරණ අමාත්‍යාංශය තීරණය කර තිබේ.අධිකරණ සංවිධාන පනත යටතේ අධිකරණ අමාත්‍යවරයාට පැවරී ඇති බලතල වලට අනුව මෙම තීරණය ගෙන ඇති බව අධිකරණ අමාත්‍යාංශය සඳහන් කළේය.ඒ අනුව කලාකරුවන් සහ මාධ්‍යවේදීන් සියයකට ආසන්න පිරිසකට මූළු දිවයිනටම බලපාන පරිදි සාම විනිසුරු පදවි පිරිනැමිම අධිකරණ අමාත්‍ය විජයදාස රාජපක්ෂ මහතාගේ ප්‍රධානත්වයෙන් ලබන 13 වනදා සිදු කිරීමට නියමිතය.සමාජයේ වෘත්තිකයින් වශයෙන් ගෞරවයට පාත්‍ර වී සිටින ප්‍රජා සේවය සඳහා දායකවීමට කැමැත්තක් දක්වන ගෞරවණිය පුරවැසියන්ට මෙම සාම විනිසුරු පදවි පිරිනැමීම තුළින් ප්‍රජාව වඩාත් නිවැරදි මාර්ගෝපදේශනයකට යොමු කිරීමේ හැකියාව වර්ධනය වන බව අධිකරණ අමාත්‍යාංශය පවසයි.මේ අතර ඉදිරියේදී ශ්‍රී ලංකාවට ජාත්‍යන්තර කීර්තියක් ගෙන දුන් ජාතික හා ජාත්‍යන්තර මට්ටමේ ක්‍රීඩකයින්ට, ක්‍රීඩා පරිපාලකයින්ට සහ ක්‍රීඩා සංගම්වල නියෝජිතයින්ට ද සාම විනිසුරු පදවි පිරිනැමීමට අධිකරණ අමාත්‍යාංශය කටයුතු සුදානම් කර ඇති බව සඳහන්ය.", "URL": "https://sinhala.adaderana.lk/news.php?nid=60967", "Category": null, "Parent URL": null}