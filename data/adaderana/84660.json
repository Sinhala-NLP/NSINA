{"Source": "Adaderana", "Timestamp": "February 22, 2018 10:43 am", "Headline": "පුත්තලම් කලපුවත් අවධානමක ", "News Content": "නිද්‍රාශීලී බලධාරීන්ගේ අවධානය යොමු නොවීම හේතුවෙන් ශ්‍රී ලංකාවේ දෙවැනි විශාලතම කලපුව ලෙස සැලකෙන පුත්තලම කලපුවේ දැවැන්ත පරිසර විනාශයක් සිදු වෙමින් තිබේ. අද උකුස්සාගේ අනාවරණය ඒ පිළිබඳවයි. ශ්‍රී ලංකාවේ වෙරලබඩව කලපු 52 ක් පවතින අතර ඉන් දෙවැනියට විශාලතම කලපුව ලෙස සැලකෙන්නේ පුත්තලම කලපුවයි. තවද මෙම කලපුව තුළ පවතින කඩොලාන පද්ධතිය තුළ පවතින ජෛව විවිධත්වය වැදගත් මෙහෙයක් පාරිසරික වශයෙන් ද ඉටුකරනු ලබයි. එවැනි පසුබිමක සුන්දර පරිසර පද්ධතියකට හිමිකම් කියන පුත්ලම කලපුවට අයත් පුංචිකලපුව මේ වනවිට දැවැන්ත පරිසර විනාශයකට ලක්වෙමින් තිබෙන බවට අද දෙරණ උකුස්සාට තොරතුරු අනාවරණ විය. ඒ අනුව එහි ගිය උකුස්සාට දැකගත හැකිවුණේ කලපුව තුළ ඉදිකර තිබෙන නීති විරෝධී ලුනු ලේවායන් සහ ඉස්සන් කොටු හේතුවෙන් මෙ තත්ත්වය උදා වී ඇති බවයි. කලපුව මැද ඇතැම් ස්ථාන ගොඩ කර තිබෙන ආකාරයත් එහි ගිය උකුස්සාට දැක ගත හැකි විය. එමෙන්ම මෙම කලපුව කලකට පෙර මත්ස්‍යයන් බෝවන ස්ථානයක් ලෙසටත් වැදගත් තැනක් වූ බැවින් ඒ තුළින් ධීවර කර්මාන්තයට ද මහත් පිටිවහලක් ලැබී තිබේ. කෙසේ වෙතත් අද වනවිට කලපුවට අත්ව ඇති ඉරණම පිළිබඳව ප්‍රදේශවාසීන් මෙලෙස උකුස්සාට කරුණු පැහැදිලි කළේය. අනතුරුව උකුස්සා සිදු කළ වැඩිදුර සොයා බැලීමේදී දැක ගත හැකිවුණේ කලපු පද්ධතියේ පවතින කඩොලාන පද්ධතියට මෙහි ලුනු ලේවායන් පවත්වාගෙන යන පිරිස් සහ ඉස්සන් කොටු පවත්වාගෙන යන පිරිස් විසින් යන්ත්‍ර සූත්‍ර භාවිතයෙන් විශාල වශයෙන් හානි සිදුකර තිබෙන අකාරයයි. එමෙන්ම ඉස්සන්කොටු පවත්වාගෙන යන පිරිස් විසින් කලපුවට බැහැර කරන රසායනික ද්‍රව්‍ය හේතුවෙන් මේවනවිට කලපුවට අත්වී ඇති ඉරණමයි අපට දක්නට ලැබිණි. පුත්තලම කලපුව සම්බන්ධයෙන් වගකිව යුතු රාජ්‍ය ආයතන 22ක් පමණ අවධානය යොමු කළ යුතු වූවත් ඔවුන්ගේ අවධානය අබමල් රේණුවක් තරම්වත් යොමුනොවීම මේ තත්ත්වයට හේතුවයි. ඒ ගැන මින් ඉදිරියට හෝ වගකිවයුතු බලධාරීන්ගේ අවධානය යොමු වන තෙක් උකුස්සා සීරුවෙන්.", "URL": "https://sinhala.adaderana.lk/news.php?nid=84660", "Category": null, "Parent URL": null}