{"Source": "Adaderana", "Timestamp": "April 24, 2015 04:32 pm", "Headline": "පාර්ලිමේන්තු මන්ත්‍රීවරුන් 10ක් ඇතුළු 27ට නොතීසි", "News Content": "අධිකරණ නියෝග නොතකමින් අල්ලස් හෝ දූෂණ චෝදනා විමර්ශන කොමිෂන් සභාව හමුවේ උද්ඝෝෂණයේ නියැළුණු පාර්ලිමේන්තු මන්ත්‍රීවරුන් 10 දෙනෙකු ඇතුළු 27 දෙනෙකුට නොතීසි නිකුත් කර තිබේ.කුරුඳුවත්ත පොලීසිය විසින් කොළඹ ප්‍රධාන මහේස්ත්‍රාත් අධිකරණයට ඉදිරිපත් කරන ලද වාර්තාවක් සැලකිල්ලට ගනිමින් ප්‍රධාන මහේස්ත්‍රාත් ගිහාන් පිලපිටිය මහතා විසින් මෙම පිරිසට මැයි මස 08 වන දින අධිකරණයේ පෙනී සිටින ලෙස නොතීසි නිකුත් කර ඇත.ඊයේ දිනයේ අල්ලස් කොමිසම හමුවේ උද්ඝෝෂණ පැවැත්වීම තහනම් කරමින් කොළඹ ප්‍රධාන මහේස්ත්‍රාත් විසින් වාරණ නියෝගයක් නිකුත් කර තිබියදී එම නියෝගය උල්ලංඝණය කරමින් වගඋත්තරකරුවන් විසින් විරෝධතා පැවැත්වීම හේතුවෙන් අධිකරණයට අපහාසවී ඇතැයි පොලීසිය විසින් එම වාර්තාවෙන් පෙන්වාදී තිබේ.ඒ අනුව නොතීසි නිකුත් කර ඇති මන්ත්‍රීවරුන් වන්නේ ඩලස් අලහප්පෙරුම,ජානක ප්‍රියන්ත බණ්ඩාර, රොෂාන් රණසිංහ,බන්දුල ගුණවර්ධන,සරත් වීරසේකර ,උදිත ලොකු බණ්ඩාර ,ජයන්ත කැටගොඩ,වීරකුමාර දිසානායක,ගාමිණී ලොකුගේ,එස්.එම් චන්ද්‍රසේන යන අයටයි.එසේම මෙම පිරිසට බස්නාහිර පළාත් ප්‍රධාන අමාත්‍ය ප්‍රසන්න රණතුංග,පළාත් මන්ත්‍රීවරුන් වන උදය ගම්මන්පිල,රොජර් සෙනෙවිරත්න යන අයද ඇතුළුත්ය.එසේම පූජ්‍ය වටිනාපහ සෝමානන්ද හිමි,පූජ්‍ය මුරුත්තේට්ටුවේ ආනන්ද හිමි,පූජ්‍ය මැදගොඩ අභයතිස්ස හිමි ,පූජ්‍ය ඉත්තෑකන්දේ සද්ධාතිස්ස,පූජ්‍ය ගලබොඩඅත්තේ ඥානසාර හිමි යන අයටද මෙලෙස නොතීසි නිකුත් කර ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=50878", "Category": null, "Parent URL": null}