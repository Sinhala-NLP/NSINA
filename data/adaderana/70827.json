{"Source": "Adaderana", "Timestamp": "March 13, 2017 03:27 pm", "Headline": " ලෝටස් පාර තාවකාලිකව වැසෙයි", "News Content": "අන්තර් විශ්වවිද්‍යාල ශිෂ්‍ය බල මණ්ඩලය විසින් ආරම්භ කර ඇති විරෝධතා පාමගමනක් හේතුවෙන් කොළඹ - ලෝටස් මාර්ගය තාවකාලිකව වසා දමා ඇති බව අද දෙරණ වාර්තාකරු පවසයි. සයිටම් පෞද්ගලික විශ්වවිද්‍යාලයට විරෝධය පළ කරමින් ආරම්භ කර ඇති මෙම විරෝධතා පා ගමන හේතුවෙන් කොළඹ කොටුව ආශ්‍රවද දැඩි රථ වාහන තදබදයක් හටගෙන තිබේ. අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධානය කළ විරෝධතා පා ගමන අද (13) දහවල් සෞන්දර්ය විශ්වවිද්‍යාලය අසලින් ආරම්භ වුණි. විරෝධතාකරුවන් බොරැල්ල , පුංචි බොරැල්ල සහ මරදාන ඔස්සේ කොළඹ කොටුවට පැමිණ එතැන් සිට ජනාධිපති ලේකම් කාර්යාලය දක්වා ගමන් කිරීමට සැලසුම් කර තිබේ. මේ සම්බන්ධයෙන් නිවේදනයක් නිකුත් කරන පොලීසිය කියා සිටියේ අදාළ මාර්ගයේ රථ වාහන ගමනා ගමනයට බාධා එල්ල වන බැවින් විකල්ප මාර්ග භාවිත කරන ලෙස රථ වාහන රියදුරන්ගෙන් ඉල්ලා සිටින බවයි.", "URL": "https://sinhala.adaderana.lk/news.php?nid=70827", "Category": null, "Parent URL": null}