{"Source": "Adaderana", "Timestamp": "July 31, 2019 09:31 am", "Headline": "ඉස්ලාමීය දික්කසාද නීතිය අපරාධ වරදක් වෙයි", "News Content": "ඉස්ලාමීය තලාක් දික්කසාදය අපරාධමය වරදක් ලෙසින් ඉන්දීය පාර්ලිමේන්තුව හමුවේ සම්මත වී තිබේ. මේ අනුව තෙවරක් තලාක් ලෙසින් පවසමින් දික්කසාදය ලැබීමට ඉස්ලාමීය පුරුෂයන් සතුව පැවැති හිමිකම ඉන්දියාව තුළ මින් ඉදිරියට අහිමිවනු ඇති. මුස්ලිම් දික්කසාද නීතිය හෙවත් තලාක් නීතිය අපරාධමය වරදක් බවට වන පනතක් ඉන්දීය පාර්ලිමේන්තුව මඟින් සම්මත කර තිබේ. නව නීතිය යටතේ අදාළ වරද සිදුකරන පුරුෂයන් සදහා වසර 3ක් දක්වා වන දඩුවම් නියම කෙරෙනු ඇති. පනතට පාලක භාරතීය ජනතා පක්ෂයේ සහාය හිමිවූ අතර එය උත්තර මන්ත්‍රී මණ්ඩලය හමුවේ ඡන්ද 99ට 84ක් ලෙසින් සම්මත විය. එම මන්ත්‍රණ මණ්ඩලයේ බහුතරය පාලක පක්ෂය සතුව නොතිබියදීත්, විපක්ෂයේ ඉන්දීය කොන්ග්‍රසය පනතට විරුද්ධව ඡන්දය භාවිත කර තිබියදීත් පවා පනත සම්මත වීම විශේෂත්වයක්. තෙවරක් තලාක් වදන පැවසීම මගින් පමණක් ක්ෂණිකව දික්කසාදය හිමිවන මෙම නීතිය රටේ ව්‍යවස්ථාවට විරුද්ධ බව ඉන්දීය ශ්‍රේෂ්ඨාධිකරණය මගින් 2017 වසරේදී තීන්දු කළේය. එය තහවුරු කරමින් පාර්ලිමේන්තුව හමුවේ අදාළ පනත සම්මත වීම රටක් වශයෙන් ඉන්දියාව ලද ජයග්‍රහණයක් බව ඊට පක්ෂ පිරිස් පවසයි. මේ සම්බන්ධයෙන් ට්විටර් පණිවිඩයක් නිකුත් කළ අගමැති නරේන්ද්‍ර මෝදි ද පවසන්නේ එය යුක්තිය ලද ජයග්‍රහණයක් බවයි. ඉන් මුස්ලිම් කාන්තාවන්ට ආරක්ෂාවක් ලබාදෙන බවත් ඔවුන්ගේ මතයයි. කෙසේ නමුත් ඊට විරුද්ධ පාර්ශ්ව පවසන්නේ මෙය හින්දු අන්තවාදීන් විසින් මුස්ලිම්වරුන් ඉලක්ක කරමින් සිදුකළ කටයුත්තක් පමණක් බවයි. ත්‍රිපල් තලාක් නම් මෙම ඉස්ලාමීය නීතිය අදාළ වන්නේ කාන්තාවන්ට පමණයි. තෙවරක් තලාක් යනුවෙන් ඕනෑම ආකාරයකින් පැවසීමෙන් මෙම නීතිය යටතේ අදාළ පුරුෂයාට සිය බිරියගෙන් වෙන් වීමේ අවස්ථාව හිමිවෙයි. කෙටි පණිවිඩ හෝ විද්‍යුත් ලිපි මගින් පවා මෙලෙස තලාක් නීතිය ක්‍රියාත්මක වනවා. කෙසේ නමුත්, එවන් නීතියක් පිළිබදව ඉස්ලාමීය ෂරියා නීතියේවත්, ශුද්ධ වූ කුරාණයේවත් සදහන් නොවන බව ක්‍රියාකාරීන් පෙන්වා දෙනවා. කෙසේ නමුත් මෙම තලාක් නීතිය සියවස් ගණනාවක් තිස්සේ ඉස්ලාමීයයන් අතර භාවිතයට ගැනෙයි. එහෙත් ඉස්ලාමීය රාජ්‍යයන් වන ඊජිප්තුව, එක්සත් අරාබි එමීර් රාජ්‍යය, පාකිස්තානය හා බංග්ලාදේශය ඇතුලු රටවල් තලාක් දික්කසාදය නීතියෙන් තහනම් කර තිබීම විශේෂයි.", "URL": "https://sinhala.adaderana.lk/news.php?nid=115392", "Category": null, "Parent URL": null}