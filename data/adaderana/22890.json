{"Source": "Adaderana", "Timestamp": "March 19, 2012 10:01 am", "Headline": "සෞදියේ අතරමං වූ ගෘහ සේවිකාවන් 98 දෙනෙකු යළි මව්බිමට", "News Content": "සෞදි අරාබියේ අතරමංව සිටින ශ්‍රී ලාංකික ගෘහ සේවිකාවන් 98 දෙනෙකු මෙම සතිය තුළ නැවත මෙරටට එවීමට නියමිතව ඇති බව අරාබි මාධ්‍ය වාර්තා කරයි. සෞදි අරාබියේ ජෙඩාහි පිහිටි ශ්‍රී ලංකා කොන්සල් ජෙනරාල් කාර්යාලය මගින් මෙම ගෘහ සේවිකාවන් නැවත මව්බිමට එවීමට කටයුතු යොදන බව ද සඳහන්ය. කොන්සල් ජෙනරාල් කාර්යාල නිලධාරීන් විසින් ගෘහ සේවයේ නියුතුව සිටි විශාල පිරිසක් සහ ළමුන් සයදෙනෙකු ජෙඩාහි පිහිටි පිටුවහල් කිරීමේ මධ්‍යස්ථානය වෙත භාරදීමට කටයුතු කළ බව කොන්සල් ජෙනරාල් ඇඩම්බාවා උතුම්ලෙබ්බේ මහතා සඳහන් ක‍ර තිබේ. හදිසි සහතික ඇතුළු ගමනාගමන ලිපි ද්‍රව්‍ය සකස්කිරීමේ කටයුතුවලින් පසුව අතරමංව සිටින ගෘහ සේවිකාවන් විධිමත් අයුරින් නැවත සිය මව්බිම කරා එවීමේ ක්‍රියාවලිය අදාළ මධ්‍යස්ථානය හරහා සිදුකෙරෙන බව ද ඔහු පැහැදිලි කර ඇති බව අරාබි මාධ්‍ය වාර්තා කරයි. එමෙන්ම ශ්‍රී ලංකා විදේශ සේවා නියුක්ති කාර්යාංශය මගින් ගෘහ සේවිකාවන් 42 දෙනෙකු වෙනුවෙන් ගුවන් ප්‍රවේශපත් සපයා ඇති බව ද කොන්සල් ජෙනරල්වරයා ප්‍රකාශ කර තිබේ. සෙසු පිරිස ඔවුන්ගේ ගුවන් ප්‍රවේශපත් සඳහා අවශ්‍ය මුදල් ගෙවා ඇති බව ද ඔහු පෙන්වා දී ඇත. මෙසේ අතරමංව සිටින ගෘහ සේවිකාවන්ගෙන් බොහෝදෙනෙකු සෞදි අරාබිය වෙත සේවය සඳහා පැමිණ මාස 03 ක පමණ කාලයක් තුළ ඔවුන්ගේ සේවා ස්ථානවලින් පලාගොස් ඇති බව ද විමර්ශනවලදී හෙළිදරව් වී තිබේ.", "URL": "https://sinhala.adaderana.lk/news.php?nid=22890", "Category": null, "Parent URL": null}