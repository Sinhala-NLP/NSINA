{"Source": "Adaderana", "Timestamp": "June 10, 2014 08:03 am", "Headline": "ජිනීවා මානව හිමිකම් සැසිය අද ඇරඹෙයි ", "News Content": "එක්සත් ජාතීන්ගේ සංවිධානයේ 26 වන මානව හිමිකම් සැසිවාරය අද(10) ජිනීවාහිදී ආරම්භ වීමට නියමිතව තිබේ. ලබන 27 වන දින දක්වා සැසිවාරය පැවැත්වීමට නියමිතය. පසුගිය මාර්තු මාසයේ පැවති මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් සම්මත කරගත් යෝජනාවට අදාළ විමර්ශන කමිටුවේ නාමලේඛනය අද සැසිවාරයට ඉදිරිපත් කරනු ඇති බව වාර්තා වෙයි. මෙම සැසිවාරයේ දී ශ්‍රී ලංකාව පිළිබඳව සකස් කර ඇති වාර්තාවක් ද එක්සත් ජාතීන්ගේ සංවිධානයේ මහකොමසාරිස් නවනීදන් පිල්ලෙයි මහත්මිය විසින් ඉදිරිපත් කිරීමට සැලසුම් කර තිබේ. නවනීදන් පිල්ලෙයි මහත්මිය සහභාගී වන අවසන් මානව හිමිකම් සැසිවාරය මෙය වෙයි‍. ලබන අගෝස්තු මාසයේ දී ඇය සිය ධුරයෙන් විශ්‍රාම ගැනීමට නියමිත අතර ගත වු වසර 6ක කාලය තුළ මහකොමසාරිස්වරිය වශයෙන් ඇයගේ ක්‍රියා කලාපය ශ්‍රී ලංකාව ඇතුළු රටවල් රැසක විවේචනයට ලක් වුණි. එක්සත් ජාතීන්ගේ සංවිධානයේ ජොර්දාන් තානාපති සොයිබ් අල් හුසේන් නව මහ කොමසාරිස්වරයා වශයෙන් යෝජනා කර තිබේ. මේ අතර අද ආරම්භ වන සැසිවාරයේ දී ජිනීවාහි ශ්‍රී ලංකා නිත්‍ය නියෝජිත රවිනාත ආරියසිංහ මහතා ප්‍රකාශයක් සිදුකිරීමට නියමිතව තිබේ.", "URL": "https://sinhala.adaderana.lk/news.php?nid=43855", "Category": null, "Parent URL": null}