{"Source": "Adaderana", "Timestamp": "April 4, 2018 11:34 am", "Headline": "ගල් වළට වැටුණු අලි පැටවාට ප්‍රතිකාර කටයුතු අරඹයි", "News Content": "ජලය පිරී ඇති ගල් වළකට වැටී සිටි අලි පැටවෙකු බේරා ගෙන ප්‍රතිකාර සඳහා අනුරාධපුර - පණ්ඩුලගම පිහිටි ප්‍රදේශීය වන ජීවී කාර්යාලය වෙත යැවීමට කරුවලගස්වැව වන ජීවී කාර්යාලයේ නිලධාරීන් කටයුතු කර ඇත. ඊයේ (03) දිනයේ මෙම වන අලි පැටවාව බේරා ගැනීමට වන ජීවී නිලධාරීන් සමත් වී ඇත. කරුවලගස්වැව - කුඩා මැදවච්චිය ප්‍රදේශයේ වනාන්තරය මැද පිහිටි ජලය පිරී ගිය ගල් වළකට වන අලි පැටවෙකු වැටී සිටින බවට වූ තොරතුරක් කරුවලගස්වැව ප්‍රදේශීය ලේකම් ජානක බාලසූරිය මහතාට ලැබී ඇත. වහාම ක්‍රියාත්මක වී ඇති ප්‍රදේශීය ලේකම්වරයා කරුවලගස්වැව වන ජීවී නිලධාරීන් කණ්ඩායමක්ද සමඟ එම ස්ථානයට ගොස් වන අලි පැටවා ඉන් මුදා ගැනීමට කටයුතු කර ඇත. මාස 04 ක් පමණ වයසැති මෙම වන අලි පැටවාගේ මුඛයට සහ පාදවලට තුවාල සිදුවී තිබී ඇති අතර දින දෙකක් පමණ කාලයක් වන අලි පැටවා ගල් වලේ සිටින්නට ඇති බවත්,ඉන් ගොඩට පැමිණීමට උත්සාහ කිරීම නිසා එම තුවාල සිදු වන්නට ඇති බවට විශ්වාස කරන්නේ යැයි වන ජීවී නිලධාරීන් කියයි. මව සමඟ ජලය සොයා පැමිණි අවස්ථාවක වන අලි පැටවා ගල් වලට වැටෙන්නට ඇති බවට විශ්වාස කරන බවත්,පැටවා ගොඩට ගැනීමට නොහැකි වීම නිසා මව වන ගත වන්නට ඇති බවට සැකකළ හැකි බව වන ජීවී නිලධාරීන් සඳහන් කරයි. ගල් වළෙන් ගොඩට ගත් වන අලි පැටවාට මූලික ප්‍රතිකාර ලබා දීමෙන් පසුව වැඩිදුර ප්‍රතිකාර සඳහා අනුරාධපුරය - පණ්ඩුලගම පිහිටි ප්‍රදේශීය වන ජීවී කාර්යාලය වෙත රැගෙන යාමට කටයුතු කර ඇති බව කරුවලගස්වැව වන ජීවී කාර්යාලයේ නිලධාරීන් සඳහන් කළේය.", "URL": "https://sinhala.adaderana.lk/news.php?nid=86881", "Category": null, "Parent URL": null}