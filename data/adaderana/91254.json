{"Source": "Adaderana", "Timestamp": "June 21, 2018 12:34 pm", "Headline": "ජනතා විරෝධය නිසා සංක්‍රමණික ප්‍රතිපත්තිය සංශෝධනයට තීරණයක්", "News Content": "සංක්‍රමණිකයින් සඳහා පැනවූ සීරෝ ටොලෙරන්ස් ප්‍රතිපත්තිය සංශෝධනය කිරීමට අමෙරිකානු ජනාධිපති ඩොනල්ඩ් ට්‍රම්ප් පියවර ගෙන තිබේ. ඒ අදාල ප්‍රතිපත්තියට එල්ලවු දැඩි ජනතා විරෝධය හේතුවෙන් බව වාර්තා වෙයි. නීතිවිරෝධී ලෙස දේශ සීමා ආක්‍රමණය කර අමෙරිකාවට පැමිණෙන පිරිස් අතර සිටින දරුවන් මව්පියන්ගෙන් වෙන් කිරීමට අවසර ලබා දෙමින් මෙම සීරෝ ටොලෙරන්ස් ප්‍රතිපත්තිය ගෙන එනු ලැබීය. ඒ යටතේ දරුවන් මව්පියන්ගෙන් වෙන් කිරීම හෙළා දකිමින් ප්‍රතිපත්තිය බොහෝ දෙනෙකුගේ විවේචනයට ලක්වූ අතර ඒ සම්බන්ධයෙන් දැඩි ජනතා විරෝධයක්ද මතු විය. ප්‍රතිපත්තිය විචේනයට ලක් කල පිරිස් අතර හිටපු ජනාධිපති ආර්යාවක වන ලෝරා බුෂ්, ජගත් මානව හිමිකම් මහකොමසාරිස් සෙයිද් රාද් අල් හුසේන් කුමරු මෙන්ම ජනපති ආර්යා මෙලනියා ට්‍රම්ප්ද සිටීම විශේෂත්වයක්. මෙම පසුබිම යටතේ අදාළ ප්‍රතිපත්තිය සංශෝධනය කරමින් අමෙරිකානු ජනාධිපතිවරයා විධායක නියෝගයකට අත්සන් තබා තිබේ. එම නියෝගය මඟින් සංක්‍රමණික පවුල් වෙන් නොකෙරෙන නමුත් නීතිවිරෝධී ලෙස දේශ සීමා ආක්‍රමණය කරන පුද්ගලයින්ට එරෙහිව තවදුරටත් සීරෝ ටොලෙරන්ස් ප්‍රතිපත්තිය ක්‍රියාත්මක බවයි නියෝගයට අත්සන්තබමින් ජනාධිපතිවරයා ප්‍රකාශ කළේය.", "URL": "https://sinhala.adaderana.lk/news.php?nid=91254", "Category": null, "Parent URL": null}