{"Source": "Adaderana", "Timestamp": "September 4, 2015 03:51 pm", "Headline": "FCID සමන්තගෙන් - මහින්දගෙන් ප්‍රශ්න කරයි", "News Content": "ලංකා ගුරු සංගමයේ ලේකම් මහින්ද ජයසිංහ මහතා පොලිස් මූල්‍ය අපරාධ විමර්ශන ඒකකය වෙත අද පෙරවරුවේ කැඳවා තිබුණි.මහින්ද ජයසිංහ මහතා විසින් හිටපු අධ්‍යාපන අමාත්‍ය බන්දුල ගුණවර්ධන මහතා සම්බන්ධයෙන් සිදු කළ පැමිණිල්ලකට අනුව ප්‍රකාශයක් ලබා ගැනීම සදහා පොලිස් මූල්‍ය අපරාධ විමර්ශන ඒකකය වෙත කැඳවා තිබූ බව සඳහන්ය.බන්දුල ගුණවර්ධන මහතා අධ්‍යාපන අමාත්‍යවරයාව සිටි සමයේදී මහින්දෝදය තාක්ෂණික විද්‍යාගාර ඉදිකිරීම සඳහා ටෙන්ඩර් කැඳවීමේදී මූල්‍ය අක්‍රමිකතා සහ වංචා සිදු කර ඇති බව පවසමින් මහින්ද ජයසිංහ මහතා එම ඒකකය වෙත පැමිණිල්ලක් ඉදිරිපත් කර තිබුණි.මේ අතර ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා ද ප්‍රකාශයක් ලබාදීම සඳහා මූල්‍ය අපරාධ කොට්ඨාසය වෙත පැමිණියේය.ඒ ඌව පළාත් සභා මන්ත්‍රී අනුර විදානගමගේ මහතා විසින් සිදු කරන ලද බවට සැක කරන දූෂණ වංචා සම්බන්ධයෙන් සමන්ත විද්‍යාරත්න මහතා විසින් සිදු කළ පැමිණිල්ලකට අනුව ප්‍රකාශයක් ලබාදීමටය.", "URL": "https://sinhala.adaderana.lk/news.php?nid=53657", "Category": null, "Parent URL": null}