{"Source": "Adaderana", "Timestamp": "April 11, 2017 04:33 pm", "Headline": "දුක්ගැනවිලි කියන්න මාධ්‍යවේදින්ට තිබු කාලය දිගු වෙයි", "News Content": "මෙතෙක් වාර්තා කිරීමට නොහැකි වු යම් හිරිහැරයට ලක් වු මාධ්‍ය ආයතනයක් හෝ පුද්ගලයෙක් සිටී නම් එම අදාළ සිදුවීම සම්බන්ධයෙන් කැබිනට් අනුකාරක සභාව වෙත පැමිණිලි ඉදිරිපත් කිරීමට ලබා දී තිබූ කාල සීමාව මැයි මස 1 වන දා දක්වා දීර්ඝ කර ඇති බව ජනමාධ්‍ය අමාත්‍ය ගයන්ත කරුණාතිලක මහතා පවසයි. මේ සම්බන්ධයෙන් අද (11) පැවති විශේෂ මාධ්‍ය හමුවකට එක් වෙමින් අමාත්‍යවරයා මේ බව කියා සිටියේ ය. පසුගිය පාලන කාලය තුළ ජනමාධ්‍ය සම්බන්ධයෙන් විශාල කළු පැල්ලමක් නිර්මාණය වී තිබු බවත් එනිසා මාධ්‍ය ආයතන හා මාධ්‍යවේදීන් බොහෝ හිරිහැරයන්ට ලක් වු බවත් එවැනි අවස්ථාවන්ට මුහුණ දුන් ආයතන හා පුද්ගලයින්ට සහනයක් ලබා දීමේ අරමුණින් ජනාධිපතිවරයා විසින් විශේෂ අධීක්ෂණයක් සිදු කිරීමට යෝජනා කර ඇති බව ද අමාත්‍යවරයා මෙහිදී වැඩි දුරටත් පැවසීය. එහි එක් පියවරක් වශයෙන් අද වන විට ත්‍රිපුද්ගල අමාත්‍ය අනුකමිටුවක් පත් කර ඇති අතර ඒ සඳහා මංගල සමරවීර, විජේදාස රාජපක්ෂ හා ගයන්ත කරුණාතිලක යන අමාත්‍යවරුන් ඇතුළත් වෙන බව සඳහන් වෙයි. කෙසේ වුවද මෙමඟින් අසාධාරණයට ලක් වු මාධ්‍යවේදීන් හා මාධ්‍ය ආයතන සඳහා හැකි උපරිමයෙන් සහනයන් ලබා දීමට බලාපොරොත්තු වන බව ද අමාත්‍ය ගයන්ත කරුණාතිලක මහතා කියා සිටියේ ය.", "URL": "https://sinhala.adaderana.lk/news.php?nid=71984", "Category": null, "Parent URL": null}