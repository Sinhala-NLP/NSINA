{"Source": "Adaderana", "Timestamp": "January 29, 2018 12:40 pm", "Headline": "මිලියන 70ක රත්‍රං එක්ක 2ක් උතුරු මුහුදේදී කොටු වෙයි", "News Content": "තලෙයිමන්නාරමේ - ඌරුමලෙයි ප්‍රදේශයේ සිට මුහුදු මඟින් ඉන්දියාව වෙත ගෙන යාමට තැත් කළ රුපියල් මිලියන 70 පමණ වටිනා රත්‍රං තොගයක් සමඟ සැකකරුවන් දෙදෙනෙකු නාවික හමුදාව මඟින් 28 දා සවස අත්අඩංගුවට ගෙන තිබේ. ඩිංගි බෝට්ටුවක ආධාරයෙන් රැගෙන යන ලද මෙම රත්‍රං තොගය කිලෝගෑම් 12 පමණ බර වන අතර එම රත්‍රං ගෑම් සියයක් පමණ වන කුඩා කැබලි වශයෙන් සකස් කොට තිබූ බව නාවික හමුදාව පවසයි. රත්‍රං ප්‍රවාහනය කළ දෙදෙනාම ශ්‍රී ලාංකිකයින් බවට හඳුනාගෙන තිබේ. මීට පෙර උතුරු මුහුදේ රත්‍රං බිස්කට් තොගයක් ප්‍රවාහනය කරමින් සිටියදී නාවික හමුදාවට කොටු වූ සැකකරුවන්ගෙන් ලැබුණු තොරතුරුවලට අනුව නාවික හමුදාවට මේ රත්‍රං තොගය පිළිබඳවද තොරතුරු ලැබී තිබේ. රත්‍රං තොගය වැඩිදුර පරීක්ෂණ සඳහා යාපනය සහකාර රේගු අධ්‍යක්ෂ වසන්ත සිල්වා මහතා වෙත යවා ඇති අතර සැකකරුවන් දෙදෙනා තලෙයිමන්නාරම පොලීසියේ විශේෂ විමර්ශන ඒකකය වෙත බාරදී තිබේ.", "URL": "https://sinhala.adaderana.lk/news.php?nid=83735", "Category": null, "Parent URL": null}