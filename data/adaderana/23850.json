{"Source": "Adaderana", "Timestamp": "April 27, 2012 03:22 pm", "Headline": "වසරේ මුල් කාර්තුවේ සරණාගතයින් පැමිණීමේ අඩුවීමක්", "News Content": "පසුගිය වසරට සාපේක්ෂව ‍මෙම වසරේ පළමු කාර්තුව තුළ ශ්‍රී ලංකාවට නැවත පැමිණෙන සරණාගතයින්ගේ ප්‍රමාණයේ අඩුවීමක් දක්නට ලැබෙන බව සරණාගතයින් පිළිබඳ එක්සත් ජාතීන්ගේ මහ කොමසාරිස් කාර්යාලය පවසයි. මෙම වසරේ පළමු මාස 03 ක කාලය තුළ එම කාර්යාලයේ සහයෝගය මත සරණාගතයින් 408 දෙනෙකු සිය කැමැත්තෙන් නැවත ශ්‍රී ලංකාවට පැමිණ ඇති බව එම මහ කොමසාරිස් කාර්යාලයේ නවතම සංඛ්‍යා ලේඛන පෙන්වා දී ඇත. මෙම ප්‍රමාණය පසුගිය වසරේ අදාළ කාල සීමාවට සාපේක්ෂව 1/3 ක අඩුවීමක් බව ද සරණාගතයින් පිළිබඳ එක්සත් ජාතීන්ගේ මහ කොමසාරිස් කාර්යාලය සඳහන් කරයි. පසුගිය වසරේ අදාළ කාල සීමාව තුළ සරණාගතයින් 597 දෙනෙකු නැවත ශ්‍රී ලංකාවට පැමිණ ඇති බව සඳහන්ය. මෙසේ නැවත ශ්‍රී ලංකාවට පැමිණෙන සරණාගතයින් ප්‍රමාණය අඩුවීමට බලපෑ නිශ්චිත හේතුවක් සඳහන් කළ නොහැකි බව සරණාගතයින් පිළිබඳ එක්සත් ජාතීන්ගේ මහ කොමසාරිස් කාර්යාලයේ ශ්‍රී ලංකා නියෝජිත මයිකල් ස්වැක් මහතා පවසයි. කෙසේවෙතත් පසුගිය වසරේ ඔක්තොම්බර් මාසයේ දී කොළඹ හා තූත්තුකුඩිය අතර මුහුදු මාර්ගික ප්‍රවාහන සේවය අත්හිටුවීම මෙසේ සරණාගතයින් පැමිණීම අඩුවීමට එක් හේතුවක් විය හැකි බව ද ඔහු පෙන්වා දී තිබේ. වැඩි බඩුබාහිරාදිය ප්‍රමාණයක් රැගෙන ආ හැකි බැවින් ගුවනින් හා වෙනත් මාර්ග ඔස්සේ යළි මව්බිමට පැමිණීමට වඩා මුහුදු මාර්ගයෙන් පැමිණීමට වැඩි කැමැත්තක් දක්වන බව එම සරණාගතයින් සඳහන් කළ බව ද මයිකල් ස්වැක් මහතා සඳහන් කර ඇත. මෙසේ නැවත ශ්‍රී ලංකාවට පැමිණෙන සරණාගතයින් අතරින් වැඩි පිරිසක් තමිල්නාඩුවේ සරණාගත කඳවුරුවල සිට පැමිණෙන බවත්, සුළු පිරිසක් මැලේසියාව, ජෝර්ජියාව, හොංකොං සහ කැරිබියානු දූපතක් වන ශාන්ත ලුසියාහි සිට පැමිණෙන බවත් සරණාගතයින් පිළිබඳ එක්සත් ජාතීන්ගේ මහ කොමසාරිස් කාර්යාලය පවසයි. එසේ පැමිණෙන පිරිස් අතරින් වැඩි පිරිසක් ත්‍රිකුණාමලය, මන්නාරම හා වව්නියාව වැනි ප්‍රදේශ වෙත පැමිණෙන බවත්, සුළු පිරිසක් යාපනය, කිලිනොච්චිය, මඩකළපුව, කොළඹ, අම්පාර, පුත්තලම සහ මහනුවර වැනි ප්‍රදේශ වෙත පැමිණෙන බවත් එම කාර්යාලය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23850", "Category": null, "Parent URL": null}