{"Source": "Adaderana", "Timestamp": "July 1, 2011 05:02 pm", "Headline": "රන් ආලේපිත ලෝහ විකුණා ලක්ෂ 90 ක් බැංකුවෙන් අරන්", "News Content": "ව්‍යාජ ලෙස සකස් කළ ආභරණ බැංකුවලට උකස් කර මුදල් ලබාගැනීමේ මහා පරිමාණ වංචාවක් අලවතුගොඩ පොලිසිය විසින් අනාවරණය කරගෙන තිබේ. විවිධ ලෝහ යොදාගනිමින් ආභරණ නිපදවා ඒවායේ රන් ආලේප කර බැංකුවලට උකස් කිරී‍මේ යෙදුනු සැකකරුවන් තිදෙනෙකු අත්අඩංගුවට ගැනීමට හැකිවී ඇති බව පොලිසිය කියා සිටියි. ඔවුන්ගෙන් සිදුකළ ප්‍රශ්න කිරීම්වලදී එලෙස උකස් කළ රිසිට් පත්‍ර 362 ක් සොයාගැනීමට හැකිවී තිබේ. සැකකරුවන් ව්‍යාජ ආභරණ ලබාදී රුපියල් ලක්ෂ 90 ට වැඩි මුදලක් බැංකුවලින් ලබාගෙන ඇති බව පොලිසිය පවසයි. ව්‍යාජ ආභරණ නිෂ්පාදනය කිරීම සඳහා යොදාගත් භාණ්ඩ ද පොලිසිය භාරයට ගෙන තිබේ.", "URL": "https://sinhala.adaderana.lk/news.php?nid=17131", "Category": null, "Parent URL": null}