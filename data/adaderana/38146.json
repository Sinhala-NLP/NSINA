{"Source": "Adaderana", "Timestamp": "October 15, 2013 07:35 am", "Headline": "මංගල අධිකරණයට බාරවෙන්න සූදානම්", "News Content": "අද දිනයේ තමා අධිකරණයට බාර වන බව පාර්ලිමේන්තු මන්ත්‍රී මංගල සමරවීර මහතා පවසයි. මාතර නගරයේ දී එක්සත් ජාතික පක්ෂ ආධාරකරුවන් දෙපිරිසක් අතර ඇති වු ගැටුම සම්බන්ධයෙන් මංගල සමරවීර මන්ත්‍රීවරයා ඇතුළු 11 දෙනෙකු අත්අඩංගුවට ගන්නා ලෙස මාතර මහේස්ත්‍රාත්වරයා ඊයේ නියෝග කළේය. අදාළ නියෝගයට අනුව අද පෙරවරුවේ තමා මාතර අධිකරණයට බාරවන බව මංගල සමරවීර මන්ත්‍රීවරයා ප්‍රකාශ කළේය. මේ වන විට අදාළ ගැටුම සම්බන්ධයෙන් පුද්ගලයින් තිස් හතර දෙනෙකු අත්අඩංගුවට ගෙන ඇති අතර ඔවුන් ලබන 21 වැනි දින දක්වා බන්ධනාගාර ගත කර තිබේ. කෙසේ වෙතත් එක්සත් ජාතික පක්ෂයේ මහලේකම් තිස්ස අත්තනායක මහතා කියා සිටියේ මෙම ගැටුම උපයෝගි කරගනිමින් ආණ්ඩු පක්ෂය සිය පක්ෂය විනාශ කිරීමට උත්සාහ කරන බවයි. ඕනෑම පුද්ගලයෙකු වැරැද්දක් සිදුකර ඇත්නම් ඔහුට එරෙහිව නීතිය ක්‍රියාත්මක විය යුතු බව අදාළ සිද්ධිය සම්බන්ධයෙන් එක්සත් ජාතික පක්ෂයේ පාර්ලිමේන්තු මන්ත්‍රී සුජීව සේනසිංහ මහතා සඳහන් කළේය. ටි.වි. දෙරණ ඔස්සේ විකාශය වන 360 වැඩසටහනට එක්වෙමින් සුජීව සේනසිංහ මන්ත්‍රීවරයා මෙම අදහස් පළ කළේය.", "URL": "https://sinhala.adaderana.lk/news.php?nid=38146", "Category": null, "Parent URL": null}