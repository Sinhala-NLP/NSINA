{"Source": "Adaderana", "Timestamp": "February 28, 2016 12:18 pm", "Headline": "නොරොච්චෝලේ විදුලි උත්පාදන කටයුතු අද සිට නැවතත්", "News Content": "නොරොච්චෝලේ බලාගාරයේ පළමු අදියරේ විදුලි උත්පාදන කටයුතු අද(28) මධ්‍යම රාත්‍රියේ සිට යළි ආරම්භ කළ හැකි බව ලංකා විදුලිබල මණ්ඩලය පවසයි.එහි සභාපති අනුර විජේපාල මහතා පැවසුවේ බලාගාරයේ දෙවන හා තෙවන අදියර ද ලබන බදාදා වන විට යළි ක්‍රියාත්මක තත්ත්වයට පත් කළ හැකි බවයි.නොරොච්චෝලේ බලාගාරයේ විදුලි උත්පාදන කටයුතු පසුගිය බ්‍රහස්පතින්දා දිනයේ සිට නතර වී තිබුණි.පොල්පිටිය සහ කොළොන්නාව අතර විදුලි සම්ප්‍රේශන පද්ධතියට අකුණුසැර වැදීම හේතුවෙන් බලාගාරයේ විදුලි උත්පාදන කටයුතු ඇණ හිට තිබූ බව ලංකා විදුලිබල මණ්ඩලය සඳහන් කළේය.නොරොච්චෝලේ විදුලිබලාගාරයෙන් සමස්ත විදුලි සැපයුමට සියයට 45ක පමණ විදුලිධාරිතාවක් එක් කෙරෙන බව සඳහන්ය.බලාගාරය අකර්මන්‍යවීම හේතුවෙන් විදුලිය අරපිරිමැස්මෙන් භාවිත කරන ලෙස ද ලංකා විදුලිබල මණ්ඩලය ජනතාවගෙන් ඉල්ලීමක් ද කර තිබුණි.අකර්මන්‍යය වී තිබූ බලාගාරයේ අලුත්වැඩියා කටයුතු සිදුකිරීමෙන් අනතුරුව අද මධ්‍යම රාත්‍රියේ සිට මෙගාවොට් 300ක ධාරිතාවක් ජාතික විදුලිබල පද්ධතියට එක් කෙරෙනු ඇත.", "URL": "https://sinhala.adaderana.lk/news.php?nid=57680", "Category": null, "Parent URL": null}