{"Source": "Adaderana", "Timestamp": "April 17, 2019 04:58 pm", "Headline": "අමෙරිකානු-ජපන් වෙළඳ සාකච්ඡා ඇරඹෙයි", "News Content": "අමෙරිකානු සහ ජපාන නියෝජිතයින් අතර වෙළඳ සාකච්ඡා වොෂින්ටන් නුවරදී ආරම්භ විය. එය අදියර කිහිපයක් යටතේ පැවැත්වෙන බව සඳහන් වෙයි. අමෙරිකා සහ ජපාන නියෝජිතයින් අතර වෙළඳ සාකච්ඡාවල පළමු අදියර දින දෙකක් පුරා පැවැත්වීමට නියමිත අතර එහිදී භාණ්ඩ, කෘෂිකර්ම මෝටර් රථ සහ සේවා යන අංශ ආවරණය කෙරෙනු ඇති. මෙම සාකච්ඡා සඳහා පසුබිම සකස් වුණේ පසුගිය මාර්තු මාසයේදී අමෙරීකානු ජනාධිපති ඩොනල්ඩ් ට්‍රම්ප් ආනයනික වානේ සහ ඇලුමිනියම් මත බදු මුදල් පැනවීමට කටයුතු කිරීමත් සමඟයි. ප්‍රංශය සහ මෙක්සිකෝව හැර අමෙරිකාව සමඟ ගනුදෙනු කරන සෙසු සියලුම රටවලට ඉන් බලපෑම් එල්ල විය. එහිදී විශේෂ සැළකිල්ලට භාජන නොවුනද ජපානය අමෙරිකාවේ සමීප සගයෙකු ලෙස සැළකෙයි. කෙසේ වෙතත් අමෙරිකාව ගත් පියවරට ප්‍රතිචාර ලෙස අමෙරිකාවේ ඩොලර් මිලියන 400ක ආනයන මත බදු පැනවීමට ජපානය සූදානම් විය. මෙම සාකච්ඡාවලදී ජපානය බදු මුදල් සම්බන්ධයෙන් වැඩි අවධානයක් යොමුකරද්දී අමෙරිකාව කෘෂිකර්මය සහ මෝටර් රථ නිෂ්පාදන ක්ෂේත්‍ර පිළිබඳව වැඩි අවධානයක් යොමු කරනු ඇති බව විචාරකයින් පෙන්වා දෙයි. මෙම සාකච්ඡා ඉදිරි මාස කිහිපය තුළද පැවැත්වීමට නියමිතයි. එවැනි පසුබිමක් තුළ මේ මස අවසානයේ යෙදී ඇති ජපාන අග්‍රාමාත්‍ය ෂින්සෝ අබේ ගේ අමෙරිකානු සංචාරය පිළිබඳව බොහෝ දෙනෙකු සුභවාදී බලාපොරොත්තු තබාගෙන සිටියි. අමෙරිකානු ජනාධිපතිවරයා 2017 වර්ෂයේදී අන්තර් පැසිෆික් හවුල්කාරිත්වයෙන් ඉවත්වීමෙන් පසුව ඔවුන් ජපානය ඇතුළුව එහි හවුල්කාරී සෙසු රටවල් සමඟ පවත්වන වෙළඳ සාකච්ඡා මන්දගාමී ස්වරූපයක් ගෙන ඇති බව විචාරකයින් පවසයි. ජනාධිපති ට්‍රම්ප්ගේ අමෙරිකාව පළමුව යන සංකල්පයට තමන් එකග නොවන බවට ජපානය දැඩි ස්ථාවරයක පසුවෙයි. කෙසේ වෙතත් පසුගිය ශරත් ඍතුවේදී දෙරට අතර වෙළඳ සබඳතා තවදුරටත් ශක්තිමත් කරමින් ජපාන කෘෂිකර්මාන්තය සහ අමෙරිකාවේ මෝටර් රථ නිෂ්පාදන කර්මාන්තය සඳහා නව මංමාවත් විවර විය.", "URL": "https://sinhala.adaderana.lk/news.php?nid=108113", "Category": null, "Parent URL": null}