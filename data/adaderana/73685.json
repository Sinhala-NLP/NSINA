{"Source": "Adaderana", "Timestamp": "May 28, 2017 08:26 pm", "Headline": " ජල පොම්පාගාරත් ගංවතුරෙන් යටවෙයි-ජලය පානය පරිස්සමෙන්", "News Content": "ප‍්‍රදේශ කිහිපයක ජල සැපයුමට ද මේ වනවිට බාධා පැමිණ තිබේ.ජාතික ජල සම්පාදන හා ජලාපවාහන මණ්ඩලය පැවසුවේ කොළඹට ද ජල සැපයුම සිදු කෙරෙන්නේ අඩු පීඩනයක් යටතේ බවයි.ජාතික ජල සම්පාදන හා ජලාපවාහන මණ්ඩලයේ සභාපති කේ. ඒ. අන්සාර් මහතා පැවසුවේ ගබුගම ජල නල කිහිපයක් ගංවතුර හේතුවෙන් කැඩී ගොස් ඇති බවත් දැනට විකල්ප ජල නල මාර්ග හරහා ජලය ලබා දීමට පියවර ගෙන ඇති බවයි.දකුණු පළාතේ ද ජල සැපයුම මේ වනවිට සිදු කෙරෙන්නේ අවහිරතා සහිතව බව වාර්තා වෙයි. ජාතික ජල සම්පාදන හා ජලාපවාහන මණ්ඩලයේ සභාපති කරුණු දැක්වූ අතර එහිදී ඔහු පෙන්වා දුන්නේ මාතර ජල පොම්පාගාර 04 න් 03 ක් මේ වන විට ගංවතුරට යට වී ඇති බවයි.එම පොම්පාගාර 03 ම මේ වන විට මුලුමනින්ම අක්‍රිය වී ඇති බවද සඳහන්ය.ඒ අනුව දැනට ජලය ලබාදීමේ කටයුතු එක් පොම්පාගාරයක් හරහා සිදු කෙරෙන බවද සඳහන්ය.අධික වර්ෂාව නිසා ඇතිවන ගංවතුර තත්ත්වයන් සමග ජලය සහ ආහාර මඟින් ව්‍යප්ත වන රෝග වේගයෙන් පැතිර යා හැකි බවට වෛද්‍යවරුන් පවසයි.මේ නිසා මහජනතාව පානීය ජලය පිළිබඳ මේ දිනවල වඩා විමසිලිමත් විය යුතු බව සඳහන්ය. ඒ පිළිබඳ වැඩිදුර කරුණු දැක්වූ කොළඹ ජාතික රෝහලේ කායික රෝග විශේෂඥ වෛද්‍ය වරුණ ගුණතිලක මහතා කියා සිටියේ මේ දිනවල ජලය පානය කිරීමේදී උණුකර නිවාගත් ජලය පානය කිරීමට සෑම විටම සිදු කළ යුතු බවයි. ආපදා තත්ත්වයන්ට ලක්ව ඇති පිරිස් කඳවුරු තුළදී හැකි තරම් බෝතල් කළ ජලය පානය කිරීමට කටයුතු කළ යුතු බවද පෙන්වා දුනි.", "URL": "https://sinhala.adaderana.lk/news.php?nid=73685", "Category": null, "Parent URL": null}