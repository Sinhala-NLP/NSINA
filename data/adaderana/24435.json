{"Source": "Adaderana", "Timestamp": "May 22, 2012 12:07 pm", "Headline": "සරසවි අනධ්‍යන සේවක සංකේත වැඩ වර්ජනයක්", "News Content": "විශ්ව විද්‍යාල අනධ්‍යන සේවකයින් පැය 48ක සංකේත වැඩ වර්ජනයක් ආරම්භ කර තිබේ. අද(22) සහ හෙට(23) දිවයින පුරා ඇති සියලු විශ්ව විද්‍යාලවල මෙම වැඩ වර්ජනය ක්‍රියාත්මක කරන බව විශ්ව විද්‍යාල වෘත්තීය සමිති මහා සම්මේලනයේ භාණ්ඩාගාරික එඩ්වඩ් මල්වත්තගේ මහතා සඳහන් කළේය. වැටුප් වැඩිකිරීම ඇතුළු ඉල්ලීම් කිහිපයක් මුල්කරගනිමින් විශ්ව විද්‍යාල අනධ්‍යන සේවකයින් පසුගිය කාලය තුළ විවිධ වෘත්තීය සමිති ක්‍රියාමාර්ගවල නිරත විය. එහිදි බලධාරීන් අදාළ ගැටලු විසඳන බවට පොරොන්දු වුව ද මෙතෙක් එම ගැටලු විසඳී නොමැති බව මල්වත්තගේ මහතා ප්‍රකාශ කළේය. එම නිසා මෙම සංකේත වැඩ වර්ජනය ක්‍රියාත්මක කරන අතර එහිදී ද බලධාරීන් සිය ගැටලු විසඳීමට කටයුතු නොකළහොත් දැඩි වෘත්තීය සමිති ක්‍රියාමාර්ගවල නිරත වන බව මල්වත්තගේ මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=24435", "Category": null, "Parent URL": null}