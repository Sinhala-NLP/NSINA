{"Source": "Adaderana", "Timestamp": "September 19, 2013 03:31 pm", "Headline": "යුද අධිකරණයකට කැඳවන්න සාක්ෂී නෑ ", "News Content": "දෙමළ ජාතික සන්ධානය විසින් ඉදිරිපත් කර ඇති ප්‍රතිපත්ති ප්‍රකාශනය මේ වන විට රට තුළ දැඩි අර්බූදකාරී තත්ත්වයකට පත්කර ඇති බව එල්.ටී.ටී.ඊ සංවිධානයේ හිටපු ජාත්‍යන්තර නායකයෙකු වන කේ.පී හෙවත් කුමරන් පද්මනාදන් මහතා පවසයි. එම ප්‍රතිපත්ති ප්‍රකාශනය එල්.ටී.ටී.යී. සංවිධානයේ ඔස්ලෝ ප්‍රකාශනය හා වඩුක්කෝඩෙයි ප්‍රකාශනයට සමාන බවද ඊයේ (18) යාපනයේදී පැවති මාධ්‍ය හමුවකට එක්වෙමින් ඔහු සඳහන් කර සිටියේ‍ය. 2010 ජනාධිපති මැතිවරණයේදී ද්‍රවිඩ ජාතික සන්ධානයේ නායක ආර්.සම්බන්ධන් මහතා විසින් ගත් තීරණ නිවැරදී නොවන බවත්, එවකට ජානාධිපති අපේක්ෂක මහින්ද රාජපක්ෂ මහතා ජයග්‍රහණය කරන බව දැන දැනත් හිටපු යුද හමුදා ප්‍රධානී සරත් ෆොන්සේකා මහතාට සහයෝගය ලබාදුන් බවද හෙතෙම අවධාරණය කළේය. එසේම 2005 ජනාධිපතිවරණයේදී එල්.ටී.ටී.ඊ සංවිධානයේ හිටපු නායක වේලුපිල්ලේ ප්‍රභාකරන් විසින් ජනාධිපති අපේක්ෂක මහින්ද රාජපක්ෂ මහතාට සහයෝගය ලබාදී වැරදී සහගත තීරණයක් ගත් බවත්, කොටි ත්‍රස්තවාදී සංවිධානය නැති වී යෑමට එකම හේතුව එම සංවිධානයේම නායකයින් ගන්නා ලද තීරණ නිසා බවත් ආර්.සම්බන්ධන් මහතා පසුගිය දින වලදී කියා ඇති බවද එම අවස්ථාවේදී පද්මනාදන් මහතා කියා සිටියේය. මේ වන විට ද්‍රවිඩ ජනතාව මුහුණ පාමින් සිටින ගැටලු සහගත තත්ත්වයන්ට වගකිව යුත්තේද එල්.ටී.ටී.ඊ. සංවිධානය විසින් ගන්නා ලද තීරණ හේතුවන් බවත්, දැනට රඳවාගෙන සිටින හිටපු එල්.ටී.ටී.ඊ. සාමාජිකයින් නිදහස් නොකරන ‍ලෙසටත් ආර් සම්බන්ධන් මහතා පවසා ඇති බවද ඒ මහතා අවධාරණය කළේය‍. එසේම ජාත්‍යන්තර ඇතුළු ඉන්දියානු රජය විසින් සඳහන් කර සිටින්නේ ශ්‍රී ලංකාව තුළ පවතින ප්‍රශ්නකාරී තත්ත්වයන් රට අභ්‍යන්තරයේම විසඳාගත යුතුය යන්න බවත්,‍එසේ තිබියදීත් ඇතැම් පිරිස් විසින් බොරු ප්‍රචාර කිරීම සම්බන්ධයෙන් තමන් කණගාටු වන බවද හෙතෙම සඳහන් කර සිටියේය. ‍තවද මාවේ සේනාධිරාජා මහ ඇමති අපේක්ෂක ධූරයට කැමැත්තෙන් සිටි බවත් එසේ කැමැත්තෙන් සිටියදී සී.වී.විග්නේෂ්වරම් මහතා මහ ඇමති අපේක්ෂක ලෙස පත් කරක ලද්දේ මාවේ සේනාධිරාජා මහ ඇමති ධූරයට පත්වනවාට ද්‍රවිඩ ජාතික සන්ධානයේ නායක ආර්.සම්බන්ධන් මහතා අකමැති වීම නිසා බවද හෙතෙම කීවේය. යුද්ධයේදී දෙපිරිසගෙන්ම වැරදි දේ සිදුවන බවත්, යුද්ධය අවසන් වී එම ප්‍රදේශවල දුෂ්කරතාවයන්ගෙන් පෙළෙන ජනතාවට ආණ්ඩුව විසින් උපකාර කර ඇති බවත් ඒ මහතා‍ පවසා සිටියේය. එසේම යුද්ධයෙන් පීඩා විදින ලද එම ජනාතාවට තව තවත් උපකාර කරන ලෙස තමන් ආණ්ඩුවෙන් ඉල්ලා සිටින බවද පද්මනාදන් මහතා පැවසීය. මේ වන විට යුද්ධය අවසන් වී අවුරුදු හතරක් ගෙවී ගියද එම කාලයේදී ඇති වූවා යැයි කියන සිද්ධීන් සම්බන්ධයෙන් ජාත්‍යන්තරයට බලවත් සාක්ෂී නොමැති බවත්, යුගොස්ලෝවියාව සහ හිට්ලර් විසින් කළාක් මෙන් යුද්ධයක් ලංකාව තුළ නොතිබුණු බවත් ඒ මහතා අවධාරණය කළේය. එම නිසා ලංකාවේන් කිසිදු පුද්ගලයෙක් යුද අපරාධ සම්බන්ධයෙන් ජාත්‍යන්තරට යෑමේ ඉඩක් නොමැති බවද එහීදි වැඩිදුරටත් ඒ මහතා කියා සිටියේය.", "URL": "https://sinhala.adaderana.lk/news.php?nid=37529", "Category": null, "Parent URL": null}