{"Source": "Adaderana", "Timestamp": "June 27, 2012 09:41 am", "Headline": "නාවික හමුදාව පහරදුන් බවට ඉන්දීය ධීවරයින්ගෙන් යළි ‍චෝදනා", "News Content": "ජාත්‍යන්තර මුහුදු සීමාවේ දී ශ්‍රී ලංකා නාවික හමුදා නිලධාරීන් විසින් පහරදීම නිසා ඉන්දීය ධීවරයින් 30 දෙනෙකු තුවාල ලබා ඇති බව ඉන්දීය මාධ්‍ය වාර්තා කරයි. මෙම ධීවරයින් පිරිස තමිල්නාඩුවේ රාමේෂ්වරම් මධ්‍ය මුහුදේ ධීවර කටයුතුවල යෙදී සිටිය දී පැමිණි ශ්‍රී ලංකා නාවික හමුදාවට අයත් යාත්‍රා 03 න් පැමිණි නිලධාරීන් පිරිසක් සිය යාත්‍රා වටකර ප්‍රහාර එල්ල කළ බව මෙම ධිවරයින් සඳහන් කර ඇතැයි ඉන්දීය ධීවර කටයුතු පිළිබඳ දෙපාර්තමේන්තු නිලධාරීන් සඳහන් කර තිබේ. එම ප්‍රහාරවලින් ධීවරයින් 30 දෙනෙකු තුවාල ලැබූ බවත්, නාවික නිලධාරීන් විසින් ගල්වලින් පහරදීම නිසා සිය ධීවර යාත්‍රාවලට හානි සිදුවූ බවත් එම ධීවරයින් ප්‍රකාශ කර ඇත. මසුන් ඇල්ලීම සඳහා එම ධීවරයින් විසින් භාවිත කළ දැල් ද නාවික නිලධාරීන් විසින් ඉරා දැමූ බවත්, අල්ලාගන්නා ලද මසුන් ද ඔවුන් රැගෙන ගිය බවත් ඉන්දීය ධිවරයින් පැවසූ බව ඉන්දීය ධීවර කටයුතු පිළිබඳ දෙපාර්තමේන්තුව සඳහන් කළ බව එරට මාධ්‍ය වාර්තා පවසයි. ශ්‍රී ලංකා නාවික හමුදා නිලධාරීන් විසින් මෙසේ ධීවර යාත්‍රාවලට පහරදීමෙන් මානව හිමිකම් පිළිබඳ සියලු නීතීන් උල්ලංඝණය කර ඇති බවට ධීවර සංගමයේ සභාපති සෙසුරාජා එමෙරිත් චෝදනා කර තිබේ. ‍එමෙන්ම නාවික නිලධාරීන් විසින් අල්ලාගත් සියලුම මසුන් පැහැරගැනීම නිසා ධීවරයින්ට හිස් අතින් නැවත පැමිණීමට සිදුවූ බව ද සෙසුරාජා සඳහන් කළ බව ඉන්දීය මාධ්‍ය වාර්තා කරයි. මීට පෙර අවස්ථා කිහිපයක දී ද ශ්‍රී ලංකා නාවික හමුදා නිලධාරීන් විසින් ඉන්දීය ධීවරයින්ට පහරදුන් බවට චෝදනා එල්ල වී තිබිණි.", "URL": "https://sinhala.adaderana.lk/news.php?nid=25348", "Category": null, "Parent URL": null}