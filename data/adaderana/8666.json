{"Source": "Adaderana", "Timestamp": "May 28, 2010 09:51 am", "Headline": "අභ්‍යන්තර කටයුතු වලට ඇඟිලිගහන්න දෙන්නේ නෑ", "News Content": "මානූෂීය මෙහෙයුමේ අවසාන අදියරේදී සාමාන්‍ය වැසියන් ඝාතනය වු බවට එල්ල වන චෝදනා තමන් තරයේ ප්‍රතික්ෂේප කරන බව ජනාධිපති මහින්ද රාජපක්ෂ මහතා පවසයි. ශ්‍රී ලංකා හමුදාව කිසිවිටකත් සාමාන්‍ය වැසියන් ඉලක්ක කොට ප්‍රහාර එල්ල නොකරන බව හෙතෙම පෙන්වා දෙයි. \"අල්ජසීරා\"රූපවාහිනීය සමග පැවැති මාධ්‍ය සාකච්ඡාවකට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කර තිබේ. දෙමළ ජනතාවට නිදහසේ ජිවත් විය හැකි වාතාවරණයක් ශ්‍රී ලංකාව තුළ ‍ මේ වන විට ඇති කර ඇති බව ජනාධිපතිවරයා මෙහිදී පෙන්වා දුන‍්නේය. උතුරේ සිටින ජනතාවට දකුණටත් දකුණේ සිටින ජනතාවට උතුරටත් නිදහසේ ගමන් කළ හැකි වාතාවරණයක් බිහිවී ඇති බව ජනාධිපති මහින්ද රාජපක්ෂ මහතා ප්‍රකාශ කර ඇත.. මේ වන විට නැවත පදිංචි කිරීමේ කටයුතු සියයට 90ක් පමණ අවසන් කර ඇති බවත් දෙසැම්බර් මාසයට පෙර සහන ගම්මානවල සිටින සියලු වැසියන් නැවත පදිංචි කරන බවත් ජනාධිපතිවරයා මෙහිදි පෙන්වා දී තිබේ. මෙරට අභ්‍යන්තර ගැටලු වලට කිසිදු රටකට හෝ කිසිදු සංවිධානයකට මැදිහත් වීමට ඉඩ නොතබන බව ද මහින්ද රාජපක්ෂ මහතා මෙම සාකච්ඡාවේදී වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=8666", "Category": null, "Parent URL": null}