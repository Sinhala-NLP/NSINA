{"Source": "Adaderana", "Timestamp": "April 29, 2019 05:08 pm", "Headline": " ප්‍රහාරවලට සම්බන්ධ සැකකරුවන් 44ක් CID බාරයට-ඒ අතර කාන්තාවන් 7ක්", "News Content": "පාස්කු ඉරිදා ප්‍රහාරවලට අදාළව අත්අඩංගුවට ගත් සැකකරුවන්ගෙන් 44 දෙනකුගෙන් මේ වන විට අපරාධ පරීක්ෂණ දෙපාර්තමේන්තුව රඳවාගෙන ප්‍රශ්න කිරීම් සිදුකරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. අද(29) පස්වරුවේ පැවති මාධ්‍ය හමුවේදී ඒ මහතා මෙම අදහස් පළ කළේය. අප්‍රේල් 21 වන දින සිදුවු ප්‍රහාරයට අදාළව අත්අඩංගුවට ගත් මෙම පිරිස මේ වන විට අපරාධ පරීක්ෂණ දෙපාර්තමේන්තුවේ රඳවා සිටින බවත්, ඔවුන්ගෙන් 7 ක් කාන්තාවන් බව ද පොලිස් මාධ්‍ය ප්‍රකාශකවරයා මෙහිදී වැඩිදුරටත් පැවසීය. අත්අඩංගුවට ගත් තවත් සැකකරුවන් 15 ක් ත්‍රස්තවාදී විමර්ශන කොට්ඨාශයේ රඳවා ගෙන විමර්ශන සිදුවන බවත් ඒ සැකකරුවන් අතරින් 2ක් සැකකාරියන් බව ද සඳහන් වෙයි. සැකකරුවන් 15 දෙනා අතුරින් 7ක් දෙහිවල සිදුවු බෝම්බ පිපිරීමට අදාළව ද අනෙක් සැකකරුවන් 8 දෙනා ත්‍රස්ථවාදී ක්‍රියා සම්බන්ධයෙන් සැකපිට යුද හමුදාව විසින් ත්‍රස්වාදී විමර්ශන කොට්ඨාශයට බාර දී තිබේ. මෙම සිදුවීම්වලට අදාළව අත්අඩංගුවට පත් සම්පූර්ණ සැකකරුවන් ගණන 69 ක් බවත්, ප්‍රසිද්ධියට පත් කල සැකකරුවන් අතරින් අවශ්‍යව සිටි සැකකාරියක් වන ෆාතිමා ලතීෆා යන සැකකාරියව මාවනැල්ල ප්‍රදේශයේ දී පසුගිය දිනයේ දී අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. ඊයේ (28) දිනයේ දී ඇයව අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් මොහොමඩ් යුහයිම් සාදික් අබ්දුල් හක් යන අයගේ බිරිඳ බවට හඳුනා ගෙන තිබේ. මේ අතර, ප්‍රසිද්ධියට පත් කළ සැකකරුවන් 6 දෙනා අතුරින් අබ්දුල් කාදර් ෆාතිමා කාඩියා ලෙස ප්‍රසිද්ධියට පත්ව සිටි සැකකාරිය දැනට අම්පාර රෝහලේ ප්‍රතිකාර ලබන තැනැත්තිය වන මොහොමඩ් සහරාන් නැමති ත්‍රස්ථවාදී බෝම්බකරුගේ බිරිඳ බවට හඳුනාගෙන තිබේ. අනෙක් දෙදෙනා පුලස්තිනී රාජේන්ද්‍රන් නොහොත් සාරා නැමැති තැනැත්තිය හා මොහොමඩ් කාසිම් මොහොමඩ් රිල්වාන් නැමති පුද්ගලයාත් කල්මුණේ චවලකඩේ ප්‍රදේශයේ දී ඔවුන් විසින් සිදු කර ගන්නා ලද පිපිරීමේ සිදුවීමෙන් මේ වන විට ජිවිතක්ෂයට පත්ව ඇති බවට විමර්ශන නිලධාරීන් සැක කරයි. කෙසේ නමුත් එය නිශ්චිතව අනාවරණය කර ගැනීමට DNA පරීක්ෂණයක් පැවැත්වීමටත් නියමිතයි. මෙම විමර්ශන සඳහා විශාල තොරතුරු ප්‍රමාණයක් මුස්ලිම් ප්‍රජාවගෙන් ලැබී ඇති බව ද පොලිස් අධිකාරීවරයා මෙහිදී පැවසීය.", "URL": "https://sinhala.adaderana.lk/news.php?nid=108911", "Category": null, "Parent URL": null}