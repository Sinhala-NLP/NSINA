{"Source": "Adaderana", "Timestamp": "August 17, 2018 05:33 pm", "Headline": "පස් කන්දක් කඩා වැටී නිවසක් සම්පූර්ණයෙන් විනාශයි", "News Content": "නුවරඑළිය, බැලැක්පුල් ප්‍රදේශයේ නිවසක් මතට අද (17) පස් කන්දක් කඩා වැටීම නිසා එම නිවස සම්පුර්ණයෙන්ම විනාශයට පත්ව තිබේ. එම නිවාසයට පස් කන්ද වැටෙන අවස්ථාවේ නිවසේ පදිංචි පුද්ගලයන් කිසිවෙකු නොසිට ඇති අතර එම නිසා සිදුවීමට ගිය විශාල විනාශයක් වැළැකී ගොස් තිබිණි. එම නිවසට යාබඳව පිහිටි තවත් නිවසක්ද නායයෑමේ අවධානමට ලක්ව ඇති අතර එම නිවසේ පදිංචි පුද්ගලයන් දැනට ආරක්ෂක ස්ථානවලට යවා තිබේ. මේ අතර පස් කඳු කඩා වැටීම නිසා නුවරඑළිය-තලවකැලේ මාර්ගය හා නුවරඑළිය- ලෝකාන්තය මාර්ගය අද (17) බැලැක්පුල් ප්‍රදේශයෙන් අවහිරව තිබිණි. නුවරඑළිය- ලෝකාන්තය මාර්ගයේ පැය තුනකට අධික කාලයක් අවහිරව පැවැත තිබේ.", "URL": "https://sinhala.adaderana.lk/news.php?nid=94571", "Category": null, "Parent URL": null}