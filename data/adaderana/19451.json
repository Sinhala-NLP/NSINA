{"Source": "Adaderana", "Timestamp": "October 19, 2011 11:41 am", "Headline": "ග්‍රීසියේ වැඩ වර්ජනයක්", "News Content": "ග්‍රීසියේ රාජ්‍ය සේවකයින් සහ සුළු පරිමාණ ව්‍යාපාරිකයින් දැවැන්ත වැඩ වර්ජනයක් ආරම්භ කර තිබේ. මීට හේතු වී ඇත්තේ බදු මුදල් ඉහළ දැමීම සහ වැටුප් කප්පාදු කිරීමට අදාළව එරට රජය පාර්ලිමේන්තුවට ඉදිරිපත් කර තිබෙන නව පනතකට විරෝධය පළ කිරීමයි. පැය 48 ක් පුරා ක්‍රියාත්මක කිරීමට නියමිත වැඩ වර්ජනයෙන් සමස්ත ග්‍රීසියේ දෛනික කටයුතු අඩපණ වනු ඇති බවට විදෙස් වාර්තා අනාවැකි පළ කරයි. මේ වන විටත් ගුවන්තොටුපළ, රාජ්‍ය දෙපාර්තමේන්තු, දුම්රිය සහ බස්රථ සේවා ඇතුළු සමස්ත ප්‍රවාහන පද්ධතියේම සේවකයින් වැඩ වර්ජනයට එක්ව සිටින බව සඳහන්වේ. මෙම වැඩ වර්ජනයට සහය පළ කරමින් ප්‍රථම වරට ව්‍යාපාරිකයින් ද සිය වෙළඳසැල් වසා දමා ඇති බව විදෙස් වාර්තාවල දැක්වෙයි. ග්‍රීසිය දැඩි ආර්ථික අර්බුදයකට මුහුණ දී සිටි අතර ඉන් නැගී සිටීම සඳහා යුරෝපා අරමුදල සහ ජාත්‍යන්තර මූල්‍ය අරමුදල ණය ආධාර ලබාදී තිබුණි. එම ණය ආධාර ලබාදීමේ දී ඇති කරගත් කොන්දේසි මත වැටුප් කප්පාදු කිරීම සහ බදු මුදල් ඉහළ දැමීමට ග්‍රීසියට සිදුවී තිබේ.", "URL": "https://sinhala.adaderana.lk/news.php?nid=19451", "Category": null, "Parent URL": null}