{"Source": "Adaderana", "Timestamp": "November 12, 2013 10:53 am", "Headline": "මුරකරුත් එක්ක කුකුළන් 2500 ක් උස්සලා", "News Content": "කුකුළු ගොවිපළක සිටි රුපියල් 75,000 ක් වටිනා කුකුළන් 2500 ක් බලහත්කාරයෙන් රැගෙන ගිය බව කියන පුද්ගලයින් දෙදෙනෙකු අත්අඩංගුවට ගැනීම සදහා පරීක්ෂණ ආරම්භ කර ඇති බව හලාවත පොලීසිය පවසයි. තමන් විසින් හලාවත - මානුවන්ගම ප්‍රදේශයේ පවත්වා ගෙන යන කුකුළු ගොවිපළට වාහනයකින් අවස්ථා දෙකකදී පැමිණ ඇති සැකකරුවන් තම ගොවිපළේ සිටි කුකුළන්ද බලහත්කාරයෙන් වාහන වල පටවාගෙන ගොස් ඇති බව වෙන්නප්පුව - වයික්කාල, බෝලවත්ත පදිංචි හෙට්ටිආරච්චිගේ රවී ඉන්ද්‍රජිත් සවරියස් පෙරේරා (50) යන අය පොලීසියට පැමිණිලි කරමින් පවසා ඇත. ගොවිපළේ සිටි කුකුළන් රැගෙන යන විට ගොවිපළේ මුරකරුවද එම වාහනයේම පැහැර ගෙන ගොස් මග දමා ගොස් ඇති බවද පැමිණිලිකරු තම පැමිණිල්ලේ සඳහන් කර ඇති බව පොලීසිය කියයි. මෙම කුකුළු කොල්ලයට පැමිණි බව කියන පුද්ගලයින් දෙදෙනෙකු ගොවිපළේ මුරකරු විසින් හඳුනාගෙන ඇත. සැකකරුවන් මෙතෙක් අත්අඩංගුවට ගෙන නැත. හාලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38773", "Category": null, "Parent URL": null}