{"Source": "Adaderana", "Timestamp": "July 20, 2017 03:20 pm", "Headline": "පුත්තලම හිටපු ප්‍රා.මන්ත්‍රී අගෝස්තු 1 තෙක් රිමාන්ඩ්", "News Content": "පුත්තලම ප්‍රාදේශීය සභාවේ හිටපු මන්ත්‍රී ලාල් ප්‍රියන්ත පීරිස් මහතා රක්ෂිත බන්ධනාගාර ගත කර තිබේ.ඉඩම් ප්‍රතිසංස්කරණ කොමිසමට අයත් කඩුවෙල, කොරතොට ප්‍රදේශයේ ඉඩමක අනවසරයෙන් ගල් කොරියක් පවත්වාගෙන ගොස් රජයට රුපියල් කෝටි 03ට ආසන්න පාඩුවක් සිදුකළ බවට මූල්‍ය අපරාධ විමර්ශන කොට්ඨාශය විසින් සැකකරුට එරෙහිව අධිකරණයේ නඩු පවරා ඇති බව සඳහන්ය.සිද්ධිය සම්බන්ධයෙන් පුත්තලම ප්‍රාදේශිය සභාවේ හිටපු මන්ත්‍රී ලාල් ප්‍රියන්ත පීරිස් මහතා අද කොළඹ අතිරේක මහේස්ත්‍රාත්වරිය හමුවේ රහස් ප්‍රකාශයක් සිදුකර තිබේ.සැකකරු ස්වෙච්ඡාවෙන් ලබාදුන් එම රහස් ප්‍රකාශය අතිරේක මහේස්ත්‍රාත්වරියගේ නිළ මැදිරියේදී සටහන් කරගැනීමෙන් අනතුරුව සැකකරු ලබන අගෝස්තු මස පළමු වනදා දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත්වරිය නියෝග කළ බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=75455", "Category": null, "Parent URL": null}