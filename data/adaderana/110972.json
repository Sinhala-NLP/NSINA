{"Source": "Adaderana", "Timestamp": "May 30, 2019 10:50 am", "Headline": "මෝදි යළිත් ඉන්දීය අගමැති ලෙස අද දිවුරයි", "News Content": "නරේන්ද්‍ර මෝදි යළිත් වරක් ඉන්දීය අග්‍රාමාත්‍යවරයා ලෙස අද (30) පස්වරුවේ දිවුරුම් දීමට නියමිතයි. එම උත්සවය නවදිල්ලි නුවර රාෂ්ට්‍රපති භවන්හිදී පැවැත්වීමට මේ වන විටත් සියලු කටයුතු සූදානම් කර ඇති බව එරට වාර්තා සඳහන් කළේය. පසුගියදා පැවති ඉන්දීය මහමැතිවරණයේදී ආසන පන්සිය හතළිස් දෙකෙන් තුන්සිය තුනක බලය හිමිකරගනිමින් නරේන්ද්‍ර මෝදිගේ භාරතීය ජනතා පක්ෂය අති විශිෂ්ට ජයක් හිමිකරගත්තේය. ඒ අනුව සිය දෙවන ධුරය කාලය සඳහා අගමැති මෝදි අද පස්වරු හතට දිවුරුම් දීමට නියමිතයි. දිවුරුම් දීමේ උත්සවය ඉන්දීය ජනාධිපති නිල නිවස වන රාෂ්ට්‍රපතිභවන් හිදී පැවැත්වීමට සියළු කටයුතු සූදානම් කර ඇත. එම අවස්ථාවට ශ්‍රී ලංකා ජනාධිපති මෛත්‍රීපාල සිරිසේන මහතා ඇතුළු රාජ්‍ය නායකයන්, එරට ප්‍රධාන අමාත්‍යවරුන්, රාජ්‍ය තාන්ත්‍රික නිලධාරීන්, විදෙස් තානාපතිවරුන්, සුප්‍රකට ව්‍යාපාරිකයන් මෙන්ම ක්‍රීඩා සහ සිනමා තරු රැසකට ආරාධනා කර ඇත. විදේශීය අමුත්තන් සියයකට අධික පිරිසක් සමඟ අටදහසක පමණ ආරාධිතයන් පිරිසක් මෝදිගේ දිවරුම් දීමේ උත්සවයට සහභාගී වීමට නියමිත බව ඉන්දීය මාධ්‍ය වාර්තා කළේය. මේ සමඟ එරට නව අමාත්‍ය මණ්ඩලයද දිවුරුම් දෙනු ඇත. මේ අතර දිවුරුම් දීමේ උත්සවය සම්බන්ධයෙන් අගමැති නරේන්ද්‍ර මෝදි සහ භාරතීය ජනතා පක්ෂයේ සභාපති අමිත් ෂා අතර පැය පහකට ආසන්න සාකච්ඡාවක්ද පැවැත්වුණි.", "URL": "https://sinhala.adaderana.lk/news.php?nid=110972", "Category": null, "Parent URL": null}