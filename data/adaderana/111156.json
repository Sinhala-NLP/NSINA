{"Source": "Adaderana", "Timestamp": "June 1, 2019 08:28 pm", "Headline": "ලෝක කුසලාන පළමු තරගයෙන්ම ලංකාවට පරාජය", "News Content": "2019 ලෝක කුසාලන තරගාවලියේ ශ්‍රී ලංකා කණ්ඩායම සහභාගී වු පළමු තරගය නවසීලන්තය හමුවේ පරාජයට පත්වුණි. ඒ අනුව නවසීලන්ත කණ්ඩායම එම තරගයෙන් කඩුලු 10 ක දැවැන්ත ජයක් හිමි කර ගත්තේය. කාඩිෆ්හි සොෆියා ගාර්ඩ්න් ක්‍රීඩාංගනයේ කාසියේ වාසිය දිනූ නවසීලන්ත නායකයා ප්‍රථමයෙන් පන්දුවට පහර දීම සඳහා ශ්‍රී ලංකාවට ආරාධනා කලේය. පිටියට පිවිසි ආරම්භක පිතිකරු වූ ලහිරු තිරිමාන්න හතරේ පහරකින් ඉනිම ඇරඹුවත් තරගයේ දෙවන පන්දුවේදීම ඔහු දැවී ගියේය. පසුව නායක දිමුත්ට එක්වූ කුසල් පෙරේරා දෙවන කඩුල්ලට ලකුණු 42ක සබඳතාවක් ගොඩ නැගුවේ ශ්‍රී ලංකා පිලට යම් බලාපොරොත්තුවක් එක්කරමිනි. ශ්‍රී ලංකා ලකුණු පුවරුව 46ක් ලක්ව තිබියදී කුසල් පෙරේරා ලකුණු 29කට දැවී ගියේය. එතැන් සිට ලකුණු 14ක් තුලදී කුසල් මෙන්ඩිස්, ධනංජය ද සිල්වා, ඇන්ජලෝ මැතිව්ස් සහ ජීවන් මෙන්ඩිස් නවසීලන්ත වේග පන්දු යවන්නන්ට සිය කඩුළු පූජා කලේ ප්‍රාථමික පිතිකරණ රටාවක් පෙන්නුම් කරමිනි. නමුත් හත්වන කඩුල්ල වෙනුවෙන් නායක දිමුත් කරුණාරත්න සමඟ එක්ව ලකුණු 52ක සබඳතාවක් ගොඩනැගූ තිසර පෙරේරා ලකුණු 100ට අඩුවෙන් දැවීයාමේ අවමානයෙන් ශ්‍රී ලංකා පිල ගලවා ගැනීමට සමත් වුණි. තිසර පෙරේරා පන්දු 23කදී ලකුණු 27 යි. දිමුත් කරුණාරත්න නොදැවී ලකුණු 52යි. ශ්‍රී ලංකාව පන්දුවාර29යි පන්දු 2කදී සියළු දෙනා දැවී රැස්කර ගත්තේ ලකුණු 136 ක් පමණකි. මේ අතර ලෝක කුසලාන ඉතිහාසයේ ආරම්භක පිතිකරු ලෙස පිටියට පිවිස ඉනිම අවසන් වන තුරු නොදැවී පන්දුවට පහරදුන් ලොව දෙවනි පිතිකරු ලෙස දිමුත් කරුණාරත්න වාර්තා අතරට එක්වුණි. ලකුණු 137ක ජයග්‍රාහී ඉලක්කය හඹාගිය නවසීලන්ත කණ්ඩායම පන්දුවාර 16ක් එක් පන්දුවකදී කිසිවෙකු නොදැවී එම ඉලක්කය පසු කර ගියේය. එහිදී මාර්ටින් ගප්ටිල් නොදැවී ලකුණු 73ක් සහ කොලින් මුන්රෝ නොදැවී ලකුණු 58ක් රැස් කර ගත්තේය.", "URL": "https://sinhala.adaderana.lk/news.php?nid=111156", "Category": null, "Parent URL": null}