{"Source": "Adaderana", "Timestamp": "May 3, 2017 09:04 am", "Headline": "ගෝල්ෆේස් රැළියට ගිය මන්ත්‍රීවරු ගැන තීරණයක් ගන්නවා", "News Content": "ගාලු මුවදොර ක්‍රීඩාංගණයේ පැවති මැයි රැළියට සහභාගී වූ මන්ත්‍රීවරුන් සම්බන්ධයෙන් කඩිනම් තීරණයක් ගැනීමට ශ්‍රී ලංකා නිදහස් පක්ෂය තීරණය කර තිබේ. ඒ සඳහා ශ්‍රී ලංකා නිදහස් පක්ෂයේ මධ්‍යම කාරක සභා රැස්වීමක් ලබන සතිය තුළ පැවැත්වීමට සැළසුම් කර ඇති බව වාර්තා වේ. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් එම මධ්‍යම කාරක සභා රැස්වීම පැවැත්වීමට නියමිතය. ශ්‍රී ලංකා නිදහස් පක්ෂය නියෝජනය කරන සියළු මන්ත්‍රීවරුන්ට මහනුවර ගැටඹේ ක්‍රීඩාංගණයේ පැවැත්වූ මැයි රැළිය සඳහා සහභාගී වන ලෙස ලිඛිතව දැනුම්දීම් කර තිබේ. එහෙත් ඇතැම් මන්ත්‍රීවරුන් පිරිසක් ශ්‍රී ලංකා නිදහස් පක්ෂ මැයි දින රැළියට සහභාගී වීම ප්‍රතික්ෂේප කර ගාලු මුවදොර පැවැත්වූ ඒකාබද්ධ විපක්ෂයේ මැයි රැළියට සහභාගී වී තිබේ. අදාළ මන්ත්‍රීවරුන් සම්බන්ධයෙන් මධයම කාරක සභාව රැස්වී තීරණයක් ගැනීමේ අවශ්‍යතාව පැමිණ ඇති බව ශ්‍රී ලංකා නිදහස් පක්ෂයේ ජ්‍යෙෂ්ඨ සාමාජිකයෙකු සඳහන් කළේය. එම මධ්‍යම කාරක සභාව රැස්වීමේදී ශ්‍රී ලංකා නිදහස් පක්ෂය ශක්තිමත් කිරීම සහ පක්ෂයේ ඉදිරි ගමන පිළිබඳව ද දීර්ඝ වශයෙන් සාකච්ඡා කිරීමට නියමිතව තිබේ.", "URL": "https://sinhala.adaderana.lk/news.php?nid=72753", "Category": null, "Parent URL": null}