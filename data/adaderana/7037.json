{"Source": "Adaderana", "Timestamp": "March 3, 2010 09:17 am", "Headline": "වතුරෙන් අනතුරු ඇඟවීමක්", "News Content": "ඉදිරියේදී ජල සැපයුම සීමා කිරීමට සිදුවිය හැකි බව ජල සම්පාදන හා ජලපවාහන මණ්ඩලය අනතුරු අඟවයි. දිවයිනේ පවතින වියළි කාලගුණික තත්ත්වය හේතුවෙන් මෙම පියවර ගැනීමට සිදුවනු ඇති බව එම මණ්ඩලය‍ පෙන්වා දෙයි. මේ නිසා ජලය අරපිරිමැස්මෙන් භාවිත කරන ලෙස ජල සම්පාදන හා ජලපවාහන මණ්ඩලය ජනතා‍වගෙන් ඉල්ලා සිටියි.. පවතින අධික උෂ්ණත්වයක් සහිත කාලගුණික තත්ත්වය හේතුවෙන් ජල පාරිභෝජනය ශීඝ්‍රයෙන් ඉහළ ගොස් ඇති බව සඳහන් වේ. එමෙන්ම වියළි කාලගුණ තත්ත්වයත් සමග ජල මුලාශ්‍රවල ජල මට්ටම ද පහත බසිමින් පවතින බව ජල සම්පාදන හා ජලපවාහන මණ්ඩලය කියා සිටියි. මේ අතර මේ මස දෙවන සතියෙන් පසුව දිවයිනේ බොහෝ ප්‍රදේශවල වැසි ඇති වීමේ වාතාවරණයක් පවතින බව කාලගුණ විද්‍යා දෙපාර්තමේන්තුවේ කාර්ය භාර්ය කාලගුණ විද්‍යාඥ දමයන්ති ඉදිකැටිහේවගේ මහත්මිය කියා සිටියාය.", "URL": "https://sinhala.adaderana.lk/news.php?nid=7037", "Category": null, "Parent URL": null}