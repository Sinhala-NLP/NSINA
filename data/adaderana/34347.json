{"Source": "Adaderana", "Timestamp": "May 24, 2013 12:08 pm", "Headline": "ගණකාධිකාරිවරිය පොලීසියට කොකා පෙන්නලා!", "News Content": "පොළොන්නරුව පොලිස් අධිකාරී කාර්යාලයේ ගණකාධිකාරිවරිය සිදුකළ බව කියන මූල්‍ය වංචාවක් සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශන ආරම්භ කර තිබේ. එම දෙපාර්තමේන්තුවේ විශේෂ පොලිස් කණ්ඩායමක් විසින් මේ පිළිබඳ විමර්ශන සිදුකරන බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. පොළොන්නරුව පොලිස් අධිකාරී කාර්යාලයට අනුයුක්තව සේවය කරන මෙම ගණකාධිකාරීවරිය, එම කාර්යාලයේ ඇතැම් පොලිස් නිලධාරීන් ඉල්ලුම් කරනු ලබන ආපදා ණය මුදල් ඔවුන්ට ලබානොදී එම මුදල් වංචනික ලෙස ලබාගෙන ඇති බවට අනාවරණය වී ඇත. කෙසේ වෙතත් ඇය විසින් වංචා කර ඇති මුදල මේ වන තෙක් අනාවරණය වී නොමැති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=34347", "Category": null, "Parent URL": null}