{"Source": "Adaderana", "Timestamp": "May 12, 2011 10:23 am", "Headline": "කොම්පඤ්ඤවීදියේ කැඩූ නිවාස වෙනුවට මාස 6 න් නව නිවාස", "News Content": "මෑතකදී කොම්පඤ්ඤවීදිය, මියුස්වීදිය ප්‍රදේශයේ කඩා ඉවත් කළ නිවාසවල හිමිකරුවන්ට මාස හයක් ඇතුළත නව නිවාස ලබාදීමට පියවර ගන්නා බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. සිය නිවාස කඩා ඉවත්කිරීම සම්බන්ධයෙන් නිවාස හිමියන් 17 දෙනෙකු ඉදිරිපත් කළ මූලික අයිතිවාසිකම් පෙත්සමක් කැඳවූ අවස්ථාවේ නීතිපතිවරයා මේ බව දැනුම් දුන්නේය. කඩා ඉවත් කළ නිවාස වෙනුවට නව නිවාස දෙමටගොඩ ප්‍රදේශයේ ඉදිකරමින් පවතින බව රජ‍යේ නියෝජ්‍ය සොලිස්ටර් ජනරාල් ශවින්ද්‍ර ප්‍රනාන්දු මහතා අධිකරණයට දැනුම් දී සිටියේය. නව නිවාස මාස 6ක් ඇතුළත ලබාදීමට පියවර ගන්නා බව පැවසු රජයේ නියෝජ්‍ය සොලිසිටර් ජනරාල්වරයා එතෙක් පෙත්සම්කරුවන්ට විකල්ප නිවාසවල වාසය කිරීම සඳහා මුදල් ලබාදෙන බව ද ප්‍රකාශ කළේය. අනතුරුව පෙත්සම ජූලි මස 26 වැනිදා කැඳවීමට නියම කළ ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල එදින මෙම කටයුතුවල ප්‍රගතිය වාර්තා කරන ලෙස රජයේ නීතීඥවරයාට නියෝග කරනු ලැබීය.", "URL": "https://sinhala.adaderana.lk/news.php?nid=16046", "Category": null, "Parent URL": null}