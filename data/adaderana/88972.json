{"Source": "Adaderana", "Timestamp": "May 12, 2018 01:04 pm", "Headline": "බස්නාහිර පළාතේ කුඹුරු ඉඩම් ගොඩකරන්න අවසර දෙන්නේ නෑ", "News Content": "‍ප්‍රතිපත්තිමය වැඩපිළිවෙළක් ක්‍රියාත්මක කරන තෙක් බස්නාහිර පළාතේ කුඹුරු ඉඩම් ගොඩකිරීමට අවසර ලබා නොදෙන ලෙස විෂය බාර අමාත්‍ය මහින්ද අමරවීර මහතා ගොවිජන සේවා දෙපාර්තමේන්තුවට නියෝග කර තිබේ. කුඹුරු ඉඩම් ගොඩකිරීම සඳහා අවසර ලබා ගැනීමට අදාළව බස්නාහිර පළාතෙන් පමණක් මේ වන විට අයදුම්පත් 3000ක් පමණ ලැබී ඇති බවට ගොවිජන සේවා දෙපාර්තමේන්තුව අමාත්‍යවරයා වෙත දැනුම්දී ඇති බව සඳහන්ය. ඒ අනුව මේ සම්බන්ධයෙන් මහින්ද අමරවීර අමාත්‍යවරයා සහ ගොවිජන සේවා දෙපාර්තමේන්තුවේ නිලධාරීන් අතර විශේෂ සාකච්ඡාවක් පවත්වා තිබේ. එහිදී අමාත්‍යවරයා පෙන්වා දී ඇත්තේ බස්නාහිර පළාත තුළ පවතින කුඹූරුවලින් ඇතැම් කුඹුරු වගුරු බිම් බවට පත්ව ඇති බවත් ඇතැම් ඒවායේ වගා කටයුතු සිදු කිරීමට නොහැකි බවත්ය. එහෙත් විශාල කුඹූරු ප්‍රමාණයක් වගා කිරීමට හැකි මට්ටමේ පවතින බව ද අමාත්‍යවරයා පෙන්වා දී තිබේ. විශාල ආර්ථික ලාභ ලැබීමේ අරමුණින් ජනතාව කුඹුරු ඉඩම් ගොඩකරමින් පවතින බව ද අමාත්‍ය මහින්ද අමරවීර මහතා මෙහිදී ප්‍රකාශ කර ඇති බව සඳහන්ය. කෙසේවෙතත් මෙම කුඹුරු සම්බන්ධයෙන් විධිමත් අධ්‍යයනයක් සිදු කළ යුතු බව සඳහන් කර ඇති අමාත්‍යවරයා ඒ සම්බන්ධයෙන් සොයා බලන ලෙස ගොවිජන සේවා දෙපාර්තමේන්තුවේ නිලධාරීන්ට උපදෙස් ලබාදී තිබේ. පවතින තත්ත්වය තුළ ප්‍රතිපත්තිමය තීන්දුවක් ගන්නා තෙක් බස්නාහිර පළාතේ කුඹුරු ඉඩම් ගොඩකිරීමට අවසර ලබා නොදෙන ලෙසයි අමාත්‍ය මහින්ද අමරවීර මහතා උපදෙස් ලබාදී ඇත.", "URL": "https://sinhala.adaderana.lk/news.php?nid=88972", "Category": null, "Parent URL": null}