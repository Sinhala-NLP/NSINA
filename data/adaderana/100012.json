{"Source": "Adaderana", "Timestamp": "November 29, 2018 03:41 pm", "Headline": "තවත් ත්‍රස්ත ප්‍රහාරයක්", "News Content": "ඇෆ්ගනිස්තානයේ කාබුල් නුවරට තවත් ත්‍රස්ත ප්‍රහාරයක් එල්ල වී ඇත. ඇෆ්ගනිස්තානයේ කාබුල් නුවර පිහිටි බ්‍රිතාන්‍ය ආරක්ෂක සමාගම් පරිශ්‍රයක් සමීපයට එල්ල වූ කාර් බෝම්බ ප්‍රහාරයකින් පුද්ගලයින් දසදෙනෙක් මියගොස් ඇති අතර ප්‍රහාරයේ වගකීම තලෙයිබාන් සංවිධානය විසින් බාරගෙන තිබේ. ප්‍රහාරයෙන් තවත් පුද්ගලයින් 19දෙනෙක්ද තුවාල ලබා ඇති බවට සඳහන්ය. මෙලෙස ප්‍රහාරයට ලක්ව ඇත්තේ කාබුල්හි කර්මාන්ත පුරයක පිහිටි G4S ආරක්ෂක සමාගමයි. පිපිරීමෙන් පසුව අදාළ පරිශ්‍රයට ඇතුලුවීමට තුවක්කරුවන් ද උත්සාහ දරා ඇති අතර ඔවුන් සහ ආරක්ෂක අංශ අතර වෙඩි හුවමාරුවක්ද සිදුව ඇති බව වාර්තා වෙයි. ප්‍රහාරයට තුවක්කුකරුවන් කිහිපදෙනෙක් පැමිණියත් ඔවුන් ඉලක්ක කර ප්‍රතිප්‍රහාර එල්ල කර ප්‍රහාරය මැඩපැවැත්වීමට තමන්ට හැකිවූ බව මේ සම්බන්ධයෙන් අදහස් දක්වමින් අභ්‍යන්තර කටයුතු අමාත්‍යංශය අවධාරණය කර ඇත. ඇෆ්ගනිස්තානයට සාමය උදාකරදීම සඳහා තමන් නව සැලසුම් සකස් කර ඇති බවට ඇෆ්ගන් ජනාධිපති අෂ්රෆ් ඝානි පැවසුවේ පසුගියදාකය. ඉන් කෙටි කලක් ගතවීමටත් පෙර මෙම ප්‍රහාරය එල්ල වීම මඟින් වර්තමානයේ කාබුල් අගනුවර පවතින අනාරක්ෂිත තත්ත්වය මැනැවින් පෙන්නුම් කරන බව විචාරකයන් පවසා සිටියි.", "URL": "https://sinhala.adaderana.lk/news.php?nid=100012", "Category": null, "Parent URL": null}