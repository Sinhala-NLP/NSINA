{"Source": "Adaderana", "Timestamp": "December 31, 2018 06:49 am", "Headline": "වන අලි ගම්වැදීම් ඉහළට-අවධානයෙන් ඉන්න", "News Content": "උතුරු ප්‍රදේශයට බලපෑ වැසි සහිත කාලගුණික තත්ත්වය හේතුවෙන් මේ වන විට වන අලි ගම්වැදීම් ඉහළ ගොස් ඇති බව වනජීවී දෙපාර්තමේන්තුව පවසයි. විශේෂයෙන් කවුඩුල්ල, කලාවැව, මොරගහකන්ද, මින්නේරිය යන ජලාශ වාන් දැමීමට පටන්ගැනීමත් සමඟ ඒ අවට ජීවත් වූ වන අලි ගම්වැදීමට පටන්ගෙන ඇති බව වාර්තා වෙයි. ජලාශ වාන් දැමීමත් සමඟ තෘණ භූමි ජලයෙන් යටවීම හේතුවෙන් මෙම තත්ත්වය හටගෙන ඇති බව ද වනජීවී නිලධාරීන් පෙන්වාදෙයි. පවතින තත්ත්වය හමුවේ අනුරාධපුර, පොලොන්නරුව, අම්පාර , මාතලේ සහ කුරුණෑගල යන දිස්ත්‍රික්ක වලට දැඩි බලපෑම් එල්ලවී ඇති බව වනජීවී නිලධාරීන් සඳහන් කළේය. වන අලින්ගේ වාසභූමි ජලයෙන් යටවීමත් සග ඔවුන් එම ප්‍රදේශවල ජීවත් වීමට දැඩි අකමැත්තක් දක්වන බව සිදුකළ සමීක්ෂණ වලදී අනාවරණය වී ඇති බව ද වනජීවී නිලධාරීන් සඳහන් කළේය. ගම්වදින වල අලින් විදුලි වැට වලටද දැඩි අලාභ හානි සිදුකර ඇති අතර විදුලි වැට යළි සකස් කිරීමේ අවශ්‍යතාවක් මතුව ඇති බව ද ඔවුන් පෙන්වාදෙයි. මේ හේතුවෙන් ගම්වැසියන් දැඩි අවධානයෙන් පසුවන ලෙස ද වනජීවී නිලධාරීන් ඉල්ලීමක් කරයි.", "URL": "https://sinhala.adaderana.lk/news.php?nid=101556", "Category": null, "Parent URL": null}