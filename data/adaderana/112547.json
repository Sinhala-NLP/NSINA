{"Source": "Adaderana", "Timestamp": "June 22, 2019 02:51 pm", "Headline": "ඡන්දෙ නොදුන්නොත් සමෘද්ධිය කපනවා කියලා අහන්න ඉඩ දෙන්නේ නෑ", "News Content": "සමෘද්ධිලාභීන්ට අසාධාරණයක් සිදු වීමට ඉඩ නොතබන බව ඉඩම් සහ පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා පවසයි. හිනිදුම ප්‍රදේශයේ ඊයේ (21) පැවති සමෘද්ධි සහනාධාර බෙදා දීමේ උත්සවයට එක්වෙමින් අමාත්‍යවරයා මේ බව සඳහන් කළේය. සමෘද්ධිය මඟින් විශාල සහන ප්‍රමාණයක් ජනතාවට ලැබෙන බවත් ඒ හරහා ස්වෝත්සාහයෙන් නැගී සිටීමට පුලුවන්කමක් ඇති බවත් ඒ මහතා කියා සිටියේය. ජන සවියෙන් බලාපොරොත්තු වුයේ නැති බැරි ජනතාව ඇති හැකි ජනතාවක් කිරීම බවත් නමුත් පසුව පැමිණි සමෘද්ධි ව්‍යාපාරය මඟින් සිදු වුයේ ජනතාව සවිමත් කිරීම වෙනුවට දේශපාලකයා සවිමත් කිරීම බවත් ඒ මහතා ප්‍රකාශ කළේය. \" අපිට ඡන්දෙ නොදුන්නොත් සමෘද්ධිය කපනවා කිව්වා. රැස්වීමට නාවොත් සමෘද්ධිය කපනවා කිව්වා. විරුද්ධව ඡන්දෙ දුන්නොත් පහුවෙනිදාට සමෘද්ධිය ගැන ප්‍රශ්නයක් තියෙනවා කිවුවා. ආණ්ඩුවේ ඇමතිවරයෙකු ලෙස මම කියනවා නැවත කිසි දාක ඡන්දෙ නොදුන්නොත් සමෘද්ධිය කපනවා කියන තුට්ටු දෙකේ වචන අහන්න ඉඩ දෙන්නේ නෑ\" යනුවෙන් ඔහු එහිදී වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=112547", "Category": null, "Parent URL": null}