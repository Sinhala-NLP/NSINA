{"Source": "Adaderana", "Timestamp": "May 27, 2017 04:16 pm", "Headline": "  බේරාගැනීමේ මෙහෙයුම්-සහන සේවා තවදුරටත් ", "News Content": "ගත වූ පැය 24ක කාලය තුළ වර්ෂාපතනයේ අඩුවීමක් පැවතිය ද ගං වතුර හේතුවෙන් විපට පත් ජනතාව බේරාගැනීමේ මෙහෙයුම් සහ සහන සේවා කටයුතු තවදුරටත් ක්‍රියාත්මක කරන බව රජයේ ප්‍රවෘත්ති දෙපාර්තමේන්තුව පවසයි.බේරාගැනීමේ මෙහෙයුම් කටයුතු සඳහා අද දිනයේ ද නාවික හමුදා යාත්‍රා සහ ධීවර බෝට්ටු යොදා ගන්නා අතර ගුවන් හමුදාවේ හෙලිකොප්ටර් යානා 04ක් ද සේවය සඳහා එක් කර ඇති බව එම දෙපාර්තමේන්තුව පවසයි.නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව මෙම අදහස් පළ කළේය.මේ වන විටත් කැළණි ගඟ, කළු ගඟ, ගිං ගඟ සහ නිල්වලා ගඟ යන ගංඟාවල පහත් බිම් ජලයෙන් යටවෙමින් පවතින බව රජයේ ප්‍රවෘත්ති දෙපාර්තමේන්තුව සඳහන් කළේය.මේ හේතුවෙන් ගංඟා අවට ප්‍රදේශවල පදිංචිකරුවන් ආරක්ෂිත ස්ථාන වෙත ගමන් කරන ලෙසට ද රජය ඉල්ලීමක් කරයි.මේ අතර නිල්වලා ගඟේ ජල මට්ටම ඉහළයමින් පවතින බැවින් මාතර නගරය ආශ්‍රිත ජනතාව වඩා සැලිකිලිමත් වන ලෙස මාතර ආපදා කළමනාකරණ මධ්‍යස්ථානය පවසයි.එහි සහකාර අධ්‍යක්ෂ ලුතිනල් කර්නල් උදේෂ් ගුණවර්ධන මහතා ප්‍රකාශ කළේ බණ්ඩත්තර, වෙලේවත්ත, මැද්දවත්ත, උයන්වත්ත සහ නාදුගල යන ප්‍රදේශ ජලයෙන් යටවීමේ අවධානමක් පවතින බවයි.මීට අමතරව නෙළුව සහ තවලම යන ප්‍රදේශවල ගං වතුර තත්ත්වය මේ වන විට පහව යමින් පවතින බව ගාල්ල ආපදා කළමනාකරණ ම්‍යස්ථානය පවසයි.ඒ හේතුවෙන් නාගෙඩ, නියාගම, බද්දේගම, යටලමත්ත සහ මාපලගම යන ප්‍රදේශවල ගං වතුර මට්ටම ඉහළයා හැකි බව එහි සහකාර අධ්‍යක්ෂ ලුතිතන් කර්නල් ධම්පත් බස්නායක මහතා සඳහන් කළේය.එම නිසා අදාළ ප්‍රදේශවල ජනතාවට කඩිනමින් ආරක්ෂිත ස්ථාන කරා ගමන් කරන ලෙස ආපදා කළමනාකරණ මධ්‍යස්ථානය ඉල්ලා සිටියි.ගුවන් හමුදාව සහ ආපදා කළමනාකරණ මධ්‍යස්ථානය එක්ව මේ වන විට එම ප්‍රදේශවල ජනතාව මුදාගැනීමේ කටයුතු සිදු කරන බව ලුතිතන් කර්නල් ධම්පත් බස්නායක මහතා සඳහන් කළේය.මේ අතර කළු ගඟේ සහ ගිං ගඟේ ජල මට්ටම ක්‍රමයෙන් වැඩි වෙමින් පවතින අතර පටුපාවුල ජල මාපකයේ ජල මට්ටම 5.4ක් ලෙස සටහන්ව තිබූ බව ආපදා කළමනාකරණ මධ්‍යස්ථානය සඳහන් කළේය. ගිං ගඟේ බද්දේගම ජල මාපකයේ ජල මට්ටම 5.93ක් ලෙස සටහන්ව තිබූ බව ද එම මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=73633", "Category": null, "Parent URL": null}