{"Source": "Adaderana", "Timestamp": "August 12, 2013 01:55 pm", "Headline": "එ.ජා.පයේ රතු කට්ට පැනලා තියෙන්නේ ", "News Content": "රූපවාහීනිවල වෙළඳ දැන්වීම් පළ කළද දකුණු කොළඹ වරාය විවෘත කරන විට ජාතික ගීය ගායනා නොකළ එකම උත්සවය එය බව එ.ජා.ප. පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. “පිහිනීම තහනම්“ බව සඳහන් දැන්වීම් හම්බන්තොට වරායේ ගසා ඇති බවද අද (12)කොළඹ පැවති මාධ්‍ය හමුවකදී ඒ මහතා සඳහන් කළේය. කෙසේ වෙතත් පසුගිය දා ඇති වූ වැලිවේරිය සිද්ධිය සම්බන්ධයෙන් ආණ්ඩු පක්ෂයට විලි වසා ගැනීමට ක්‍රමයක් නොමැතිවීම හේතුවෙන් එය ජාත්‍යන්තර කුමන්ත්‍රණ යැයි ප්‍රකාශ කරමින් සිටින බවද ඔහු පැවසීය. බීමට වතුර ටිකක් ඉල්ලන ජනතාව ජාත්‍යන්තර කුමන්ත්‍රණකරුවන් වන්නේ කෙසේදැයි තමන්ට ප්‍රශ්න මතු වන බව හෙතෙම කියා සිටියේය. ඇමති බැසිල් රාජපක්ෂ, ආරක්ෂක ලේකම් ගෝඨාභය රාජපක්ෂ එසේත් නොමැතිනම් ජනාධිපති මහින්ද රාජපක්ෂ මහතා මෙම සිද්ධියට අණ කළේ නොමැති නම් එසේ අණ දුන්නේ කුමන බලවතෙකුද යන්න තවමත් නොදන්නා බව හරින් ප්‍රනාන්දු මහතා පෙන්වාදුන්නේය. එසේම ඉතා දක්ෂ මෙරට පොලීසිය හා හමුදාව ආණ්ඩුවේ දේශපාලන කටයුතු සඳහා යොදා ගන්නා බව හෙතෙම සඳහන් කළේය. තවද පසුගිය දිනයේදී ඇති වූ ග්‍රෑන්ඩ්පාස් සිද්ධියට මුලික වූ පිරිස වහාම අත්අඩංගුවට ගත යුතු බවත් මේ සම්බන්ධයෙන් ආණ්ඩුවේ මුස්ලිම් ඇමතිවරුන් මැදිහත් වී විසඳුම් ලබා දිය යුතු බවත් ඔහු සඳහන් කරන ලදී. බොන්නට වතුර ටිකක් ඉල්ලුවිට යුද්ධයකදීවත් වෙඩි නොතියන බවත් ආණ්ඩුව කෙතරම් රටට සංවේදී වීමට උත්සහ කළද මුස්ලිම් පල්ලිවලට ගැසීම කිසිසේත්ම අනුමත නොකරන බවත් ඔහු කීවේය. මේ ආකාරයට ගියහොත් එළඹෙන පොදු රාජ්‍ය මණ්ඩල සමුළුවට මෙම සිද්ධීන් වින කරන බවද එහිදී සඳහන් කළේය. කෙසේ වෙතත් මේ වන විට එ.ජා.පයේ රතු කට්ට පැන ඇති බවත්, ලබන බදාදා දින සිට එ.ජා.පය පාරට බසින බවත් වැඩිදුරටත් හරින් ප්‍රනාන්දු මහතා පැවසීය. එම අවස්ථාව ඇමතූ එ.ජා.ප පාර්ලිමේන්තු මන්ත්‍රී රුවන් විජේවර්ධන මහතා ප්‍රකාශ කළේ මෙ රටේ නීතියක් නොමැති බවත් මාධ්‍යවේදීන්ට පවා ප්‍රහාර එල්ල කරන බවත්ය. අවුරුද්දකට උඩදී සිදුවූ රොෂේන් චානක සහ ඇන්තනි යන අයගේ ඝාතන සම්බන්ධයෙන් මේ වන විටත් කමිටු වාර්තා එම පවුල්වල උදවියට ලබාදී නොමැති බව ඔහු එහිදී කියා පැවසීය. වැලිවේරියේ සිද්ධියත් ශබ්දයක් නොමැතිවම කොළේ වසා ගැනීමට දරන උත්සාහයක්දැයි සැක මතුවන බව ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=36573", "Category": null, "Parent URL": null}