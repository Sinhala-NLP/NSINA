{"Source": "Adaderana", "Timestamp": "November 27, 2017 03:48 pm", "Headline": " අධිකරණ අමාත්‍යවරයා ඉවත් කරන්නැයි ඉල්ලා කළ උද්ඝෝෂණය අවසන්", "News Content": "මන්ත්‍රීවරුන්ගේ දිවුරුම් ප්‍රකාශයේ ආගමික සිහිපත් කිරීම ඉවත් කළ අධිකරණ අමාත්‍යවරයා ඉවත් කරන්නැයි ඉල්ලා පැවති උද්ඝෝෂණයේදී ගැටුම්කාරී තත්ත්වයක් ඇතිවී තිබේ. මන්ත්‍රීවරුන්ගේ දිවුරුම් ප්‍රකාශයේ ආගමික සිහිපත් කිරීම ඉවත් කළ පාකිස්ථාන අධිකරණ අමාත්‍යවරයා ඉවත් කරන්නැයි ඉල්ලා ඉස්ලාමාබාද් අගනුවර මෙම උද්ඝෝෂණය පැවැත්වුණි. මොවුන් ප්‍රධාන මහාමාර්ගයේ ෆයිසාබාද් හුවමාරුපොළ අවහිර කරමින් සති කිහිපයක් තිස්සේ විරෝධතාවල නිරතවූ අතර, ඔවුන් ඉවත් කිරීමට උත්සහ කිරීමත් සමඟ ගැටුම් හටගෙන ඇති බව විදෙස් වාර්තා කියා සිටියේය. එහිදී හමුදාව කැඳවීමට පකිස්ථාන රජය පියවර ගත් අතර, ගැටුම්වලදී පුද්ගලයන් 6 දෙනෙකු ජීවිතක්ෂයට පත්වී 200 කට අධික පිරිසක් තුවාල ලබා තිබුණි. තුවාල ලැබූ 137 දෙනෙකු විරෝධතාකරුවන්ගේ ප්‍රහාරවලට ලක්වූ ආරක්ෂක හමුදා සාමාජිකයන් බව පාකිස්ථාන රජය ප්‍රකාශ කළේය. මේ අතර එම විරොධතාවලට ප්‍රතිචාර දක්වමින් පකිස්ථාන අධිකරණ අමාත්‍යවරයා සිය ධූරයෙන් ඉල්ලා අස්වී ඇති බවද විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=80634", "Category": null, "Parent URL": null}