{"Source": "Adaderana", "Timestamp": "May 18, 2014 02:54 pm", "Headline": "ජ.වි.පෙ. සහ සෝභිත හිමි අතර සාකච්ඡාවක් ", "News Content": "පූජ්‍ය මාදුළුවාවේ සෝභිත හිමි ඇතුළු සාධාරණ සමාජයක් සඳහා වු ජනතා ව්‍යාපාරයේ නියෝජිතයින් සහ ජනතා විමුක්ති පෙරමුණ අතර විශේෂ සාකච්ඡාවක් පවත්වා තිබේ. අද(18) පෙරවරුවේ පැලවත්ත සිය ප්‍රධාන කාර්යාලයේ දී මෙම සාකච්ඡාව පැවති බව ජනතා විමුක්ති පෙරමුණ සඳහන් කළේය. සාකච්ඡාව සඳහා ජනතා විමුක්ති පෙරමුණේ නායක අනුර කුමාර දිසානායක, දේශපාලන මණ්ඩල සභික සුනිල් හඳුන්නෙත්ති යන මහත්වරුන් සහභාගී වී තිබේ. සාධාරණ සමාජයක් සඳහා වු ජනතා ව්‍යාපාරය වෙනුවෙන් පුජ්‍ය මාදුළුවාවේ සෝභිත හිමි, නීතීඥ ක්‍රිෂාන්ත වැලිඅමුණ, නීතීඥ නිමල් පුංචිහේවා සහ ජනාධිපති නීතීඥ ජයම්පති වික්‍රමරත්න යන මහත්වරුන් සහභාගී වී සිටි බව ජනතා විමුක්ති පෙරමුණ සඳහන් කළේය. මෙහිදි සාධාරණ සාමාජයක් සඳහා වු ජනතා ව්‍යාපාරය සකස් කළ විධායක ජනාධිපති ධුරය අහෝසි කිරීමට සහ 17 වන ව්‍යවස්ථා සංශෝධනය බලාත්මක කිරීමට අදාළ යෝජනා සාකච්ඡා කර ඇති බව වාර්තා වෙයි. ඉදිරි ජනාධිපතිවරණයකදී මෙම යෝජනා මත පදනම්ව ගත හැකි ක්‍රියාමාර්ග පිළිබඳව ද මෙහිදි අවධානය යොමුකර තිබේ.", "URL": "https://sinhala.adaderana.lk/news.php?nid=43279", "Category": null, "Parent URL": null}