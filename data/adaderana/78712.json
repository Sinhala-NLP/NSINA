{"Source": "Adaderana", "Timestamp": "October 14, 2017 05:46 pm", "Headline": "දීපවාලිය සමරන්න හැටන් නගරය සැරසෙයි", "News Content": "එළඹෙන දීපවාලි උත්සවය නිමිතිකරගෙන හැටන් - දික්ඔය නගර සභා සීමාවේ සියලුම වෙළෙඳසැල් සහ පදික වෙළෙඳාම් මහජන සෞඛ්‍ය පරීක්‍ෂකවරුන්ගේ හදිසි වැටලීමකට ලක් කර තිබේ. දීපවාලි උත්සව සමයේ ප‍්‍රධාන නගරවලට පැමිණෙන ලක්‍ෂ සංඛ්‍යාත පාරිභෝගිකයන්ට උපරිම සේවාවක් ලබා දීමේ අරමුණින් මෙම වැටලීම් දියත් කළ බව හැටන් නගර සභාවේ මහජන සෞඛ්‍ය පරීක්‍ෂක එස්. බාලකි‍්‍රෂ්ණන් මහතා පැවසුවේය. මෙම වැටලීමේදී ආපන ශාලා අපිරිසිදුව පවත්වාගෙන ගිය වෙළෙඳසැල් හිමියන් රැසකට එරෙහිව හැටන් මහේස්ත‍්‍රාත් අධිකරණයේ නඩු පැවරීමට කටයුතු කර තිබේ. එමෙන්ම තවත් වෙළෙඳුන් රැසකට තම අඩුපාඩු සපුරා ගැනීමට සතියක කාලයක් ලබා දී ඇති අතර හැටන් - දික්ඔය නගර සභාව මඟින් දිපාවලි උත්සව සමයේ පදික වෙළෙඳාම් කිරීම සඳහා වෙන්කර ඇති ස්ථානවල පදික වෙළෙඳාම් සිදුකරන වෙළෙඳුන් පරිසර හිතකාමී ලෙස අදාළ වෙළෙඳාම් කටයුතු සිදුකළ යුතු බවටද ඔහුන් වෙත ලබා දී ඇති බලපත‍්‍ර කොන්දේසි වල සඳහන් කර තිබේ. එයට පටහැනිව වෙළෙඳාම් සිදුකරන ව්‍යපාරිකයන්ට එරෙහිව නෛතික පියවර ගැනීමටද හැටන් - දිකඔය නගර සභාව කටයුතු කර තිබේ. එමෙන්ම දීපවාලි උත්සවය වෙනුවෙන් හැටන් නගරයට පැමිණෙන විශාල ජනතාවක් වෙනුවෙන් විශේෂිත ආරක්‍ෂිත වැඩ පිළිවෙළක්ද හැටන් පොලීසිය මඟින් දියත් කර තිබේ. හැටන් නගරයේ විශේෂිත රථ වහාන ධාවන සැළැස්මක් දියත් කර ඇති අතර ප‍්‍රධාන මාර්ගයේ මඟීන්ට ගමන් කිරීම වෙනුවට පදික වේදිකාවේ ගමන් කරවීමට පොලීසිය කටයුතු කර තිබේ. දිවා රාත්‍රී දෙකෙහිම පොලිස් නිලධාරීන් විශාල පිරිසක් රාජකාරියේ යොදවා ඇති අතර සිවිල් ඇදුමෙන් සැරසුණු පොලිස් නිලධාරීන් ඒ අතර වන බව හැටන් පොලීසිය පවසයි.", "URL": "https://sinhala.adaderana.lk/news.php?nid=78712", "Category": null, "Parent URL": null}