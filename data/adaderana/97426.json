{"Source": "Adaderana", "Timestamp": "October 9, 2018 04:52 pm", "Headline": "දුම්රිය ආරක්ෂකයින්ට ඇඳුම් අඳින හැටි නිමල් කියයි", "News Content": "දුම්රිය සේවාවේ ගුණාත්මකභාවය සඳහා සහ ජනතාවගේ ආරක්ෂාව සඳහා දුම්රිය ආරක්ෂක නිලධාරින් සිවිල් ඇඳුමින් සැරසී රාජකාරී කටයුතුවල නිරතවන ලෙස අමාත්‍යවරයා වශයෙන් තමා දුම්රිය ආරක්ෂක අංශයෙන් ඉල්ලා සිටින බව අවධාරණය කරයි. අද(09) පෙරවරුවේ රත්මලාන සිට වේයන්ගොඩ දක්වා ධාවනය වු දුම්රියේ විදුලි රැහැන් පද්ධතිය කපමින් සිටි සොරුන් දෙදෙනෙකු සිවිල් ඇඳුමින් රාජකාරී කටයුතුවල නිරත වු, දුම්රිය ආරක්ෂක නිළධාරීන්ට අල්ලාගැනීමට හැකිවී තිබෙන්නේ, සිවිල් ඇඳුමින් රාජකාරී කටයුතුවල නිරත වු බැවින්ය. මෙය ආදර්ශයට ගෙන ඉදිරියේදී මෙවැනි ක්‍රියා වැටලීමට ක්‍රමවේදයක් සකසා ගන්නා ලෙසත්, අමාත්‍ය නිමල් සිරිපාල ද සිල්වා මහතා දුම්රිය ආරක්ෂක නිළධාරීන්ගෙන් ඉල්ලා සිටියේය. අමාත්‍යවරයා මෙම කරුණු අවධාරණය කළේ, වසර 30 කට ආසන්න කාලයක් ගතවී විවිධ හේතුන් මත කිසිදු උසස්වීමක් නොලද දුම්රිය ආරක්ෂක නිළධාරීන් 284 දෙනෙකු සැරයන් තනතුරට පත්කිරීම නිමිත්තෙන්, අද (09) මරදාන දුම්රිය මූලස්ථාන ශ්‍රවණාගාරයේ පැවති උත්සවයකදීය. 1946 වසරේ එවකට ප්‍රවාහන හා වැඩ අමාත්‍යවරයා ලෙස කටයුතු කල සර් ජෝන් කොතලාවල මහතා විසින් 125 ක නිළධාරීන් පිරිසකගෙන් සමන්විත ආරක්ෂක බලකායක් බඳවාගන්නා ලදි. මෙහි ප්‍රධානම අරමුණ වූයේ දුම්රියෙන් ප්‍රවාහනය කරනු ලබන ආහාර ද්‍රව්‍ය සහ භාණ්ඩ ආරක්ෂා කිරීමයි. මෙහිදී තවදුරටත් අදහස් දැක්වු අමාත්‍ය නිමල් සිරිපාල ද සිල්වා මහතා “දුම්රිය දෙපාර්තමේන්තුවේ සේවකයින් තම සේවා තෘප්තිය ලබාගත්තේ වැඩ වර්ජන කිරීමෙන් තම වැටුප් වැඩිකරගැනීම නිසයි. අනිත් අංශයේ සේවා වලින් ඔවුන්ට තෘප්තියක් ලැබුනෙත් නැහැ. දෙපාර්තමේන්තුවට තෘප්තියක් ලැබුනෙත් නැහැ. එයට හේතුවුයේ මෙම බඳවාගැනීම් හා උසස්වීම් ක්‍රමවේදයේ තිබුණු විසඳාගත නොහැකි වු ගැටළුකාරී ස්වාභාවය නිසයි. එම තත්ත්වය පසුගිය කාල පරිච්ඡේදය තුළ විසඳාගනිමින්, කාලයක් පුරා නොවිසදී තිබුණු උසස්වීම් ඔබට අද ලබාදීමට හැකිවුවා. නමුත් තවමත් එය අවසන් වී නැති බව ප්‍රවාහන හා සිවිල් ගුවන් සේවා අමාත්‍යවරයා ප්‍රකාශ කරයි. මෙම අවස්ථාවට අමාත්‍යාංශ ලේකම් ජී.එස්.විතානගේ, දුම්රිය සාමාන්‍යාධිකාරී එම්.ජේ.ඩිලන්ත ප්‍රනාන්දු යන මහත්වරුන් ඇතුළු අමාත්‍යාංශයේ සහ දුම්රිය දෙපාර්තමේන්තුවේ නිළධාරීන්ද සහභාගී විය.“", "URL": "https://sinhala.adaderana.lk/news.php?nid=97426", "Category": null, "Parent URL": null}