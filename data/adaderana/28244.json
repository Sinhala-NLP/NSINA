{"Source": "Adaderana", "Timestamp": "October 13, 2012 08:36 am", "Headline": "මෙරට සමාගම් ව්‍යවසාය සංවර්ධනයට අවධානය යොමු කළ යුතුයි", "News Content": "ඡයා රූ - සන්ෂයින් හෝල්ඩිංග්ස් සමූහයේ කළමණාකාර අධ්‍යක්ෂ විශ් ගෝවින්දසාමි සමාගමේ නව ලාංඡනය එළි දක්වමින්. (වමේ සිට) ශ්‍යාම් සතාසිවම් (අධ්‍යක්ෂ), රියෙන්සි විජේතිලක (සභාපති) සහ ජී. සතාසිවම් (නිර්මාතෘ සහ අධ්‍යක්ෂ) යන මහත්වරු ද ඡායාරූපයේ සිටිති. ව්‍යාපාර ලෝකය තුළ මතුවී ඇති ධනාත්මක සහ සෘණාත්මක වෙනස්කම් හේතු කොට ගෙන ශ්‍රී ලංකාවේ ව්‍යාපාරවලට නව ක්‍රියාමාර්ග, නව ක්‍රියාකාරී සැලසුම්, නව වර්ධන සැලසුම් සහ නව මාවත් කරා යන්නට සිදුව ඇතැයි සන්ෂයින් හෝල්ඩිංග්ස් සමාගමේ සභාපති රියෙන්සි විජේතිලක මහතා ප්‍රකාශ කළේය. මේ තුළින් මෙරට ව්‍යාපාරවලට ව්‍යවසායකත්වය, සෞභාග්‍යය සහ ප්‍රගතිය කරා ළඟාවිය හැකි බවද ඔහු වැඩිදුරටත් සඳහන් කළේය. විජේතිලක මහතා මේ බව පැවසුවේ සන්ෂයින් හෝල්ඩිංස් සමාගමට නව ලාංඡනයක් හඳුන්වාදීමට සමගාමීව පැවැත්වුණු ප්‍රතිසන්නම්කරණ (rebranding)උළෙලේදීය. සන්ෂයින් හෝල්ඩිංග්ස් සමූහයේ නව ලාංඡනය ලෙස වාලම්පුරියක සංකේතය මෙහිදී හඳුන්වා දෙනු ලැබිණි. \"මේ තත්ත්වය තුළයි සන්ෂයින් හෝල්ඩිංග්ස් සමූහයේ මෙම වෙනස සිදු කිරීමට අප පෙළඹුණේ. මෙවැනි සෞභාග්‍යමත් ව්‍යාපාරයකට පවා වෙනසක් අවශ්‍ය බව අප විශ්වාස කළා. දැන් අපට ඉලක්ක කිරීමට කාරණයක් පවතිනවා. අපේ ඒ ඉලක්කය හැම දෙනාටම පොදු වූ දෙයක්. එය එසේ වූයේ මේ තුළ පවතින නිර්මාණශීලි චින්තනය නිසයි,\" යනුවෙන්ද විජේතිලක මහතා සඳහන් කළේය. මේ අතර, සිය කතාව අතරතුරදී විජේතිලක මහතා තමන් පසුගිය වසර 25ක් මුළුල්ලේම (හැටන් නැෂනල් බැංකුවේ ප්‍රධානියා ලෙස පත්වුණු දා සිට ) පළඳින වාලම්පුරියක සළකුණ සභාවට ප්‍රදර්ශනය කිරීමට ද අමතක නොකළේය. \"මේ නිසා මෙම නව ලාංඡනයේ ඇති වටිනාකම සහ සුවිශේෂත්වය ගැන මට සහතික වෙන්නට පුළුවන්. එයින් ලබා දෙන ශක්තිය සහ සාර්ථකත්වය මා තරයේ විශ්වාස කරනවා. මේ නව ලාංඡනයත් සමගම අප සමාගමේ අනන්‍යතාව දිවයිනේ සෑම අස්සක මුල්ලකම හඳුනා ගනු නොඅනුමානයි. එමනිසා අද සිට අප සමාගම සංවර්ධනයේ නව තලයකට ළඟා වුණා\" යනුවෙන් ඔහු පැවසීය. එමෙන්ම මෙම නව ලාංඡනයෙන් ලබාදෙන සාර්ථකත්වය ගැන විශ්වාසය තබන්නැයි ද ඔහු සමාගමේ සේවකයින්ගෙන් විශේෂ ඉල්ලීමක් ද කළේය. මෙම ප්‍රතිසන්නම්කරණය කිරීමේ උළෙල ඇමතූ සන්ෂයින් හෝල්ඩිංග්ස් සමූහයේ කළමනාකාර අධ්‍යක්ෂ විශ් ගෝවින්දසාමි මහතා සන්ෂයින් නාමය සහ නව ලාංඡනය අතර ඇති සමාන්තරභාවය පැහැදිලි කළේය. \"සන්ෂයින් යන නාමය ආලෝකය, බලය සහ දීප්තිය විහිදුවීම වැනි කරුණු සංකේතවත් කරන අතර වාලම්පුරිය යන සංකේතය සෞභාග්‍යය, ජයග්‍රහණය, නිෂ්පාදනය, සංස්කෘතිය සහ වර්ධනය වැනි කරුණු සංකේතවත් කරනවා.,\" යනුවෙන් ඔහු පැවසුවේය. \"නව ලාංඡනයේ ඇති ජීවයෙන් පිරුණු වර්ණවලින් සමාගමේ වගකීම් සහගත ව්‍යාපාර ප්‍රවේශයත්, අධිෂ්ඨානයේ උරුමයත්, සේවයට ලැදි සේවකයනුත්, අසමසම ව්‍යාපාර විසඳුම් සැපයීමට සමාගම තුළ ඇති කැපවීමත් විද්‍යාමාන වෙනවා. එමෙන්ම, මෙම වර්ණ තුළින් වෙනස්වන ව්‍යාපාර පරිසරයන්ට අනුගත වෙමින් අඛණ්ඩව වර්ධනය වන ව්‍යාපාරයක පවතින ජීව ගුණය සහ ගතිකත්වය පෙන්නුම් කෙරෙනවා. එසේම තනි තනි ව්‍යාපාර ඒකකවලින් ඔබ්බට ගොස් අපේ උරුමයේ ශක්තිය පෙන්නුම් කිරීමටත්, වඩා විශාල ඉලක්කයන් කරා යන සාමුහික ප්‍රයත්නයන්ගේ ඵල නෙලා ගැනීමටත් කාලය එළඹ ඇති බව මෙම නව සමාගමික අනන්‍යතාවයෙන් විදහා දැක්වෙනවා\" යනුවෙන්ද ඔහු සඳහන් කළේය. සමූහයේ ප්‍රතිසන්නම්කරණ උළෙල පැවැත්වූයේ කාර්ය මණ්ඩලයේ සහ සුභ පතන්නන් විශාල පිරිසකගේ සහභාගිත්වය ඇතිවය. උළෙලේ විශේෂත්වයක් වූයේ සමාගමේ සේවකයින්ගේ පවුල්වලට අයත් සිසුන් ඇගයීම සඳහා ක්‍රියාත්මක කළ වැඩසටහනයි. සමූහයේ අනුබද්ධ සමාගමක් වන වටවල වැවිලි, ස්විස් බයෝජෙනික්ස්, සන්ෂයින් පැකේජින්, සන්ෂයින් ට්‍රැවල්ස්, වටවල අලෙවි යන සමාගම්වල සේවක පවුල් අතුරින් ඉහළ ප්‍රතිඵල ලබාගත් උසස් පෙළ සහ සාමාන්‍ය පෙළ සිසුන්ට ඔවුන්ගේ ඉදිරි අධ්‍යාපන කටයුතු සඳහා අනුග්‍රාහකත්වය සැපයීම මෙහිදී සිදු කෙරිණි. සමාගමේ දීර්ඝ කාලීන සම්ප්‍රදායන් අනුව යමින් අනාගත පරපුර සඳහා නව අවස්ථාවන් ලබාදීම මේ තුළින් සිදුවේ. සමූහයේ කළමණාකර අධ්‍යක්ෂ විශ් ගෝවින්දසාමි මහතා පැවසුවේ සමූහය ආරම්භයේ සිටම ජාතිය ගොඩනැංවීමේ කාර්යය සඳහා උරදී සිටින බවයි. \"අප වැවිලි ක්ෂේත්‍රයේ ප්‍රජාවන් ගොඩනැංවීමේ මෙන්ම සෞඛ්‍ය ක්ෂේත්‍රයේ උන්නතිය සඳහා ද කැපවී සිටින තිරසාර සංවිධානයක්. එමෙන්ම ජාතික විදුලිබල පද්ධතියටත් අප දායක වෙනවා. එයට අමතරව ශ්‍රී ලංකාව තුළ ශීඝ්‍ර වර්ධනයක් පෙන්වන තවත් අංශයක් වන සංචාරක ක්ෂේත්‍රයටත් අප ව්‍යාප්ත වී සිටිනවා. අපට ඇති විශාලම සම්පත වන්නේ අපේ සේවකයින් වන අතර ඔවුන්ගේ සහ ඔවුන්ගේ පවුල්වල සුබසාධනය වෙනුවෙන් අප බොහෝ සෙයින් කැපවී සිටිනවා. උසස් විභාග ප්‍රතිඵල ලබාගත් අපේ සේවක මහතුන්ගේ දූ පුතුන් පිළිබඳ අප ආඩම්බර වන අතර ඔවුන්ට අපේ සහයත් ලබා දෙනවා\" යැයිද ඔහු ප්‍රකාශ කළේය. ඔහු වැඩිදුරටත් පැවසුවේ සමාගමේ නව දෘශ්‍ය අනන්‍යතාව එහි ඉදිරි ව්‍යාපෘති සඳහා මනා ජවයක් සපයනු ඇති බවයි. සන්ෂයින් හෝල්ඩිංග්ස් සමූහය එල්.එම්.ඩී විසින් නම් කරන ලද හොඳම ව්‍යාපාර පනහ අතරට පැමිණ තිබෙන අතර සෞඛ්‍යය, වතු, වැඩියෙන් විකිණෙන පාරිභෝගික භාණ්ඩ (MCG - Fast Moving Consumer Goods), ඇසුරුම්කරණය, විනෝදාස්වාද සේවා, පුනර්ජනනීය බලශක්තිය එහි ප්‍රධාන ව්‍යාපාර ක්ෂේත්‍ර වේ. සමාගමේ ප්‍රධාන ආයෝජන කලාප අතරට වතු (පාම් ඔයිල්, තේ, රබර්) යටිතල පහසුකම් සැලසීම, සෞඛ්‍ය අංශය යටතේ ඖෂධ, ශල්‍යකර්ම, චිකිත්සක, රෝග නිවාරණ අංශවලට අදාළ යටිතල පහසුකම් සැලසීම ඇතුළත් වෙයි. ඒ සඳහා උපකාරී වන දිවයින පුරා විහිදුණු ශක්තිමත් බෙදාහැරීම් ජාලයක හිමිකාරිත්වය ද සමාගම සතුය", "URL": "https://sinhala.adaderana.lk/news.php?nid=28244", "Category": null, "Parent URL": null}