{"Source": "Adaderana", "Timestamp": "August 19, 2010 03:44 pm", "Headline": "පාර වෙනස් වුණත් ඉලක්කය එකයි-බැසිල් එක්සත් ජාතීන්ට ස්තූති කරයි", "News Content": "එක්සත් ජාතීන්ගේ සංවිධානය හෝ රාජ්‍ය නොවන සංවිධාන සහය නොදුන්නේනම් සුනාමියෙන් හා යුද්ධයෙන් පසු රට ගොඩ නැඟීම වෙනුවෙන් රජයේ මෙහෙවර ඉටුකරන්නට හැකියාව නොලැබෙන බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. එහිදී එක්සත් ජාතික සංවිධානය රජයට ලබාදුන් සහයට පුරවැසියෙකු ලෙසත්,ආණ්ඩුව ලෙසත් එක්සත් ජාතීන්ගේ කොළඹ කාර්යාලයටත්,එහි ප්‍රධානියාටත් සිය ස්තූති පූර්වක ‍ගෞරවය හිමිවන බවද හෙතෙම කියා සිටියේය. අද ලෝක මානුෂවාදී දිනය නිමිත්තෙන් එක්සත් ජාතීන්ගේ කොළඹ කාර්යාල පරිශ්‍රයේ පැවති උත්සවයකට සහභාගී වෙමින් අමාත්‍යවරයා මේ බව සඳහන් කළේය. සමහර අවස්ථාවලදී රජය සහ එක්සත් ජාතීන්ගේ සංවිධානය ඇතුළු රාජ්‍ය නොවන සංවිධාන පරස්පර විරෝධී මතවාද දරනු ලැබූවද මේ සියලු පාර්ශවයන් අතර නිහඬ එකගතාවයක් ද තිබුණු බව රාජපක්ෂ මහතා පෙන්වා දුන්නේය. එනම් සියලුදෙනාටම තිබුණේ එකම ඉලක්කයක් වුවත් වෙනස වූයේ එකී ඉලක්කය කරා ගමන් ගන්නා මාර්ගයන් වෙනස්වීම පමණක් බව අමාත්‍යවරයා සඳහන් කළේය. ‍එබැවින් සාර්ථකත්වයනම් එකම ඉලක්කයක පිහිටා සිටීම බව පෙන්වාදුන් රාජපක්ෂ මහතා එකී ඉලක්කය නම් පීඩාවට පත් ජනයා එකී පීඩාවන්ගෙන් මුදාගැනීම බවද කියා සිටියේය. ඉදිරියටත් එක්සත් ජාතීන්ගේ සහය අපේක්ෂා කරන බවද ආර්ථික සංවර්ධන අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10329", "Category": null, "Parent URL": null}