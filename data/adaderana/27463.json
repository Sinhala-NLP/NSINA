{"Source": "Adaderana", "Timestamp": "September 16, 2012 09:22 pm", "Headline": "වැටුප් ගැටලුවට අය වැයෙන් මුදල් වෙන් කරන්න", "News Content": "| දීර්ඝ කාලයක් තිස්සේ නොවිසඳී පවතින ගුරුවරුන්ගේ වැටුප් ගැටලුව විසඳීම සඳහා මෙවර අයවැයෙන් මුදල් වෙන් කරන්නැයි ඉල්ලා ලංකා ගුරු සේවා සංගමය මුදල් අමාත්‍යංශ ලේකම්වරයා වෙත ලිපියක් යවා තිබේ. දිනෙන් දින වර්ධනය වන ජීවන වියදම හමුවේ සමස්ත රාජ්‍ය සේවයට සාධාරණ වැටුප් සංශෝධනයක් මෙවර අය වැයෙන් සිදුකරන්නැයි ඉතා ඕනෑකමින් ඉල්ලා සිටින බව එම සංගමයේ ප්‍රධාන ලේකම් මහින්ද ජයසිංහ මහතා අදාළ ලිපිය මගින් පෙන්වාදී ඇත. එය එසේ නොවුනහොත් එය මෙරට අධ්‍යාපන ක්ෂේත‍්‍රයත් සමස්ත රාජ්‍ය සේවයත් බරපතළ අර්බුද කරා ගමන් කිරීම වැළැක්විය නොහැකි කරුණක් වනු ඇති බව ද එම ලිපිය මගින් දැඩිව අවධාරණය කර තිබේ. එම ලිපියේ වැඩිදුරටත් මෙසේ සඳහන්ය. මෙරට අධ්‍යාපන ක්ෂේත‍්‍රයේ උන්නතිය වෙනුවෙන් 1994 දී රාජ්‍ය සේවය තුළ සාධනීය වැටුප් සංශෝධනයක් සහිතව ශ‍්‍රී ලංකා ගුරු සේවය හඳුන්වා දෙන ලදී. මෙම තත්ත්වය ස්ථාපිත කිරීමත් සමග මෙරට අධ්‍යාපන ක්ෂෙත‍්‍රයේ නව පිබිදීමක් ඇති වු අතර ඒ වනවිට ගුරුවරු ලබමින් සිටි සොච්චම් වැටුප හේතුවෙන් ඉහළ වැටුප් ලැබිය හැකි රාජ්‍ය සේවයේ වෙනත් සේවාවන් සොයා යාමද සැලකිය යුතු ලෙස අඩුවීමට හේතුවිය. නමුත් මෙරට අධ්‍යාපනය තුළ මෙන්ම ගුරු හා විදුහල්පති සේවාවන් හි එම වටිනාකම් රැදි තිබුණේ 1997 බී.සී පෙරේරා වැටුප් කොමිෂන් සභා නිර්දේශ මත රාජ්‍ය සේවය තුළ සිදු කළ වැටුප් සංශෝධනය දක්වා පමණි. එහිදී ගුරු හා විදුහල්පති සේවාවන් හැර සෙසු සමස්ත රාජ්‍ය සේවයට වැටුප් සංශෝධනය - 2/97 ( iii) සිදු කළ අතර ඊට සමගාමීව ගුරු හා විදුහල්පති සේවාවන්හි වැටුප් සංශෝධන පසුව දැනුම් දෙන බව එහි 3.10 වගන්තිය මගීන් සඳහන් කළ අතර ඊට මේ වන විට වසර 15 ක් ඉක්ම ගොස් ඇතත් මෙතෙක් රාජ්‍ය සේවය තුළ සිදු කළ කිසිදු වැටුප් සංශෝධනයකදී ඊට සාධාරණය ඉටු කිරීමට වර්තමාන ආණ්ඩුව ඇතුළු බලයේ සිටි කිසිදු ආණ්ඩුවක් කටයුතු කළේ නැත. එසේම මෙරට සමස්ත ගුරු හා විදුහල්පතිවරුන් තම සේවාවවන්ට අදාළව ඉහත කී වැටුප් සංශෝධනය සිදුකර අනෙක් රාජ්‍ය සේවාවන් සමග තම සේවාවේ මතුවී ඇති බරපතළ වැටුප් විශමතාවය ඉවත්කරන මෙන් 2007 හා 2008 වසරවලදී දියත් කළ අනවරත අරගලයේ ප‍්‍රතිඵලයක් ලෙස එය ඔබ අමාත්‍යාංශය මගින් පිළිගනිමින් ගුරු හා විදුහල්පති සේවාවල වැටුප් විශමතා ඉවත් කිරීම සඳහා 2009 අය වැයේදී මිලියන 3000ක් වෙන් කළ ද එමගින් වැටුප් විශමතා ඉවත් කිරීමට කටයුතු කළේ නැත. එබැවින් මෙවර අය වැයෙන් 01. ශ‍්‍රී ලංකා ගුරු සේවය හා ශ‍්‍රී ලංකා විදුහල්පති සේවය සඳහා 1997 සිට මෙතෙක් පවතින බරපතළ වැටුප් විශමතාව නොවිසඳීම නිසා මේ වන විට ඔවුන් රාජ්‍ය සේවය තුළ ඉතා සොච්චම් වැටුපක් ලබති. එහෙයින් ගුරුවරුන් රාජ්‍ය සේවය තුළ මුහුණ දී ඇති මෙම තත්ත්වය වහා වෙනස්කළ යුතුව ඇති බව දැඩිව අවධාරණය කරන අතර ඒ සඳහා ප‍්‍රතිපාදන වෙන් කරන ලෙසත්, 02. 2010.12.31 දිනෙන් පසු මේ වන තෙක් ශ‍්‍රී ලංකා ගුරු සේවයේ උසස්වීම් ලබාදීමට කටයුතු කර නැති අතර ඒ අනුව උසස්වීම් ලැබීමට නියමිත ගුරුවරුන් ලක්‍ෂයක් පමණ වසර දෙකක් තිස්සේ උසස්වීම් හා ඊට අදාළ වැටුප් තල හා හිඟ වැටුප් අහිමිව සිටින බැවින් ඒ සඳහා ප‍්‍රතිපාදන වෙන්කරන ලෙසත්, 03. 2010.12.31 තෙක් ලබාදුන් උසස්වීම්වලට නියමිත හිඟ වැටුප් ද ප‍්‍රතිපාදන ලබා නොදීම නිසා බොහෝ කලාප කාර්යාල මගින් වසර ගණන් නොගෙවා සිටින අතර පෙර අවස්ථා කිහිපයකදී මෙම හිඟ වැටුප් කපා හැරීමට ද කටයුතු කර ඇති බව සඳහන් කළ යුතුය. 04. එසේම ගුරුවරුන්ට සිදුවන අපදාවකදී ඒ සඳහා අයදුම් කළ හැකි අපදා ණය සඳහා ද ගෙවීමට කලාප අධ්‍යාපන කාර්යාලවලට ප‍්‍රතිපාදන ලබාදෙන්නේ නැත. මේ නිසා වසර 3-4 අදාළ ණය ලබා ගැනීමට පොලිම්වල රැඳි සිටීමට සිදුවේ. එබැවින් ආපදා ණය ගෙවීම සදහා අවශ්‍යතරම් ප‍්‍රතිපාදන වෙන කරන ලෙසත්, 05. ශ‍්‍රී ලංකා ගුරුසේවයේ උපාධි ගුරුවරයෙකුගේ ආරම්භක වැටුප රුපියල් 15000.00 කට ආසන්න වැටුපකි. එසේම වසර 20කට අධික සේවා කාලයක් සහිත පළමුවන ශ්‍රේණියේ ගුරුවරයෙකුගේ වැටුප ද රු. 25000ත් 30000ත් අතර වේ. මෙය ඔවුන් ලබා ඇති අධ්‍යාපන මට්ටම අනුව රාජ්‍ය සේවය තුළ ලබන සාධාරණ නොවන වැටුපකි. මේ නිසා ගුරුවරුන් තම ආර්ථික ගැටලු විසඳා ගැනීමට කැමැත්තෙන් හෝ අකැමැත්තෙන් විවිධ ක‍්‍රියාමාර්ග අනුගමනය කරන්නට යන නිසා මෙරට අධ්‍යාපන ක්ෂෙත‍්‍රය තුළ යම් අර්බුදවලටද හේතුවක් වී ඇත. එසේම නිදහස් මනසකින් දිනෙන් දින ලොව පුපුරා යන දැනුම උකහා ගනිමින් දරුවන්ට අධ්‍යාපනය ලබාදීමට ඇති හැකියාව ද මේ නිසා ඇහිරී ඇත. එමෙන්ම සමස්ත රාජ්‍ය සේවයට ද දිනෙන් දින ඉහළ යන ජීවන වියදම හමුවේ සාධාරණ වැටුප් වැඩිවීමක අවශ්‍යතාවය දැඩිව දැනෙන මොහොතක් බවට මේ මොහොත පත්ව ඇත. එහෙයින් මේ කරුණු සියල්ල සැලකිල්ලට ගනිමින් අධ්‍යාපන ක්ෂේත‍්‍රයේ ගුරු හා විදුහල්පති සේවාවන්වල පවතින බරපතළ වැටුප් විශමතාවය ඉවත් කිරීමටත්, දිනෙන් දින වර්ධනය වන ජීවන වියදම හමුවේ සමස්ත රාජ්‍ය සේවයට සාධාරණ වැටුප් සංශෝධනයක් සිදු කිරීමටත් මෙවර ඉදිරිපත් කරන අය වැය මගින් කටයුතු කරන ලෙස ඉතා ඕනෑකමින් යුතුව ඉල්ලා සිටින අතර එය එසේ නොවුනහොත් එය මෙරට අධ්‍යාපන ක්ෂේත‍්‍රයත් සමස්ත රාජ්‍ය සේවයත් බරපතළ අර්බුද කරා ගමන් කිරීම වැළැක්විය නොහැකි කරුණක් වනු ඇති බව දැඩිව අවධාරණය කරමු.", "URL": "https://sinhala.adaderana.lk/news.php?nid=27463", "Category": null, "Parent URL": null}