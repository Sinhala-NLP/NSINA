{"Source": "Adaderana", "Timestamp": "January 16, 2011 09:57 am", "Headline": "එල්.ටී.ටී.ඊය රට පැටවූ සැකකරුට තවදුරටත් රැඳවුම් නියෝග", "News Content": "වන්නි මානූෂීය මෙහෙයුම අවසන් වීමෙන් පසු රජයට භාර නොවූ එල්.ටී.ටී.ඊ සාමාජිකයින් විදේශ ගත කළ බවට අත්අඩංගුවට ගත් සැකකරුවෙකු රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය පොලිසියට අවසර ලබා දී තිබේ. අපරාධ පරීක්ෂණ දෙපාර්තමේන්තුවේ විශේෂ කණ්ඩායමක් මඟින් කිලිනොච්චිය ප‍්‍රදේශයේ දී සැකකරු අත්අඩංගුවට ගෙන තිබුණි. එම නිලධාරීන් වාර්තාවක් ඉදිරිපත් කරමින් අධිකරණයට දන්වා සිටියේ සැකකරු එල්.ටී.ටී.ඊ සාමාජිකයින් බහුදින ධීවර යාත්‍රා වලින් විදෙස් ගත කර ඇති බවට කරුණු අනාවරණ වී ඇති බවයි. සැකකරුගෙන් තවදුරටත් ප්‍රශ්න කිරීමට අවශ්‍ය බැවින් රඳවාගෙන ප්‍රශ්න කිරීමට අවසර දෙන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා සිටින ලදී. ඒ අනුව දින 90ක කාලයක් රැඳවුම් නියෝග මත සැකකරුගෙන් ප්‍රශ්න කිරීමට පොලිසියට අවසර ලැබුණි.", "URL": "https://sinhala.adaderana.lk/news.php?nid=13533", "Category": null, "Parent URL": null}