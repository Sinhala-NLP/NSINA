{"Source": "Adaderana", "Timestamp": "February 15, 2013 10:00 pm", "Headline": "ගාස්තු සංශෝධනයක් ළඟදී නෑ", "News Content": "ඉන්ධන, ටයර්, බැංකු ණය, බැංකු අයිරා, බැංකු පොලී, ලිහිසි තෙල් මිල ඇතුළු නිර්ණායක 12ක් සැලකිල්ලට ගෙන ඒවා සියයට 08ක ප්‍රතිශතයකින් වැඩිවී ඇත්නම් පමණක් බස්ගාස්තු සාශෝධනයක් කළ හැකි යැයි පුද්ගලික ප්‍රවාහන සේවා අමාත්‍ය සී.බී.රත්නායක මහතා පවසයි. එහෙත් එවැන්නක් සිදු නොවී ඇති නම් ගාස්තු සංශෝධනයක් අනවශ්‍ය බවද අමාත්‍යවරයා කියයි. අද(15) ජාතික ගමනා ගමන කොමිෂන් සභාවේ පැවැති මාධ්‍ය හමුවකට සහභාගි වෙමින් ඔහු මේ බව පැවසීය. ඒ අනුව මේ වසරේ ජුලි මාසය තෙක් බස් ගාස්තු සංශෝධනයක් කිරීමේ අවශ්‍යතාවක් පැන නැගී නොමැති බව ඔහු පෙන්වාදුන්නේය. පසුගිය පෙබරවාරි මාසයේ දී බස්ගාස්තු සංශෝධනයකට යොමු වූයේ ඉන්ධන මිල ගණන් ඉහළ යාම පදනම් කර ගෙන බවද අමාත්‍යවරයා කීවේය. කෙසේ වුවද බස්ගාස්තු සංශෝධනයකට අවශ්‍ය නීතිමය සහ පනත් ප්‍රතිපාදන ලබාදී ඇත්තේ සෑම වසරකම ජුලි මස 01වනදාටය. මේ අතර ලබන මාර්තු මාසයේ සිට මගී ප්‍රවාහන සේවාවන්හි ගාස්තු අයකිරීම සඳහා පෙරගෙවුම් කාඩ්පත් ක්‍රමවේදයක් හඳුන්වාදීමට සූදානම් බව ද පුද්ගලික ප්‍රවාහන සේවා අමාත්‍ය සී.බී.රත්නායක මහතා එහිදී පැවසුවේය. බස්රථවල ගාස්තු අයකිරීමේදී මගීන්ට බොහෝ අපහසුතාවයන්ට හා අලාභවලට මුහුණදීමට සිදුව ඇති අතර ඉතිරි මුදල් ලබා ගැනීමේදී දෙපාර්ශ්වය අතර ගැටුම්කාරී තත්ත්ව පවා නිර්මාණය වෙමින් තිබේ. ඊට විසඳුමක් ලෙස පෙරගෙවුම් කාඩ්පත් ක්‍රමවේදය හඳුන්වාදෙන අතර ඒ අනුව පෙරගෙවුම් කාඩ්පත් ක්‍රමවේදය පළමු අදියරේදී අන්තර් පළාත් බස්රථ සේවා සඳහා හඳුන්වාදීමට සැලසුම් කර ඇත.", "URL": "https://sinhala.adaderana.lk/news.php?nid=31669", "Category": null, "Parent URL": null}