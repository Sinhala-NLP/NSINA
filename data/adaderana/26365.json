{"Source": "Adaderana", "Timestamp": "August 6, 2012 02:33 pm", "Headline": "ඊ පී එෆ් ගැන සොයන්න පාර්ලිමේන්තු තේරීම් කාරක සභාවක් ඕනෑ", "News Content": "සේවක අර්ථසාධක අරමුදලේ මුදල්, කොටස් වෙළදපොළේ ආයෝජනය කිරීමේ දී සිදුව ඇති බව කියන අක්‍රමිකතා සම්බන්ධයෙන් පාර්ලිමේන්තු තේරීම් කාරක සභාවක් පත්කරන ලෙස ජනාධිපතිවරයාගෙන් ඉල්ලා ඇති බව නිදහස් වෙළඳ කලාප සහ පොදු සේවක සංගමය පවසයි. ඒ සඳහා නිරීක්ෂකයන් ලෙස වෘත්තීය සමිති නියෝජිතයන් නම් කරන ලෙස ද ඉල්ලීමක් කර ඇති බව එම සංගමයේ සම ලේකම් ඇන්ටන් මාකස් මහතා සඳහන් කළේය. 2011 වසරේ පමණක් කොටස් වෙළඳපොළේ ආයෝජනය කිරීම හේතුවෙන් අදාළ අරමුදලට අයත් රුපියල් මිලියන 16 ක් පමණ පාඩුවී ඇති බව පාර්ලිමේන්තුවේ දී අනාවරණය වී ඇතැයි හෙතෙම වැඩිදුරටත් පැවසීය. පැහැදිලි විමර්ශනයක් සිදුකර අවසන් කරන තෙක් නීතීපතිවරයා ලබා දෙන උපදෙස් මත පමණක් කොටස් වෙළඳපොළේ අදාළ මුදල් ආයෝජනය කළ යුතු බව අද දෙරණ කළ විමසීමක දී ඇන්ටන් මාකස් මහතා සඳහන් කළේය. එමෙන්ම ජාතික කම්කරු උපදේශක සභාව මගින් අදාළ ආයෝජනයන් පිළිබඳ ලිඛිත වාර්තාවක් ඉල්ලා ඇති බව ද ඔහු පවසයි. සේවක අර්ථසාධක අරමුදල තුළ සිදුව ඇති බව කියන අක්‍රමිකතා සම්බන්ධයෙන් ගත යුතු ඉදිරි ක්‍රියාමාර්ග පිළිබඳ සාකච්ඡා කිරීම සඳහා වෘත්තීය සමිති 22 ක නියෝජිතයින් අද (6) රැස්වී ඇත.", "URL": "https://sinhala.adaderana.lk/news.php?nid=26365", "Category": null, "Parent URL": null}