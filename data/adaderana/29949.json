{"Source": "Adaderana", "Timestamp": "December 14, 2012 12:02 pm", "Headline": "අගවිනිසුරුට දිරච්චි ලණුවක් දීලා", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට විපක්ෂය විසින් ලබාදී ඇත්තේ දිරච්චි ලණුවක් බව යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. සිරිමාවෝ බණ්ඩාරනායක මහත්මිය අගමැතිධූරයට පත්වුවහොත් එවකට සිටි විපක්ෂයේ ඇතැම් දේශපාලනඥයින් අගමැති පුටුව මාසයකට වරක් සේදීමට සිදුවන බව ප්‍රකාශ කළේ යැයි අමාත්‍යවරයා පෙන්වා‍දුන්නේය. එසේම වත්මන් අගවිනිසුරුවරියට ද විපක්ෂයේ දේශපාලනඥයින් විසින් හොඳම අගවිනිසුරුවරිය යැයි දිගින් දිගටම පවසන්නේ ඇයව මුලාවට පත් කිරීම සඳහා බව ඔහු පැවසුවේය. හිටපු හමුදාපති සරත් ෆොන්සේකා මහතාට ද සිදුවුයේ මෙවැන්නක් බවත් කලක් හොඳින් ඔහු ඇසුරු කළ ඇතැමුන් අවසානයේදී ෆොන්සේකා දමා ගිය බව ඩලස් අලහප්පෙරුම අමාත්‍යවරයා සඳහන් කළේය. බස්නාහිර පළාත් සෞන්දර්ය නිකේතනයේදී අද (14) පෙරවරුවේ පැවැති උත්සවයකට සහභාගි වෙමින් ඔහු මේ බව පැවසුවේය. මෙම අවස්ථාවට එක්වු බස්නාහිර පළාත් සභාවේ අමාත්‍ය උදය ගම්මන්පිල මහතා කියා සිටියේ දිවිනැඟුම පනත යටතේ පේෂ කර්මාන්තය හා හස්ත කර්මාන්තය සඳහා ප්‍රාග්ධනය වෙන්කරන බවයි.", "URL": "https://sinhala.adaderana.lk/news.php?nid=29949", "Category": null, "Parent URL": null}