{"Source": "Adaderana", "Timestamp": "August 5, 2016 04:16 pm", "Headline": "කීරමලේ ධීවර වරායක් හදන්නේ නෑ", "News Content": "යාපනය, කීරමලෙයි ප්‍රදේශයේ නව ධීවර වරායක් ඉදිකිරීමට රජය කිසිදු තීරණයක් ගෙන නොමැති බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි.කීරමලෙයි ප්‍රදේශයේ ධීවර වරායක් ඉදිකිරීමට රජය සූදානම් වන බවත්, හින්දු බැතිමතුන්ගේ පුද පූජාවලට ලක්වන කෝවිල ආසන්නයේ එවැනි වරායක් ඉදිකිරීම නොකළ යුතු බවත්, උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පසුගියදා ප්‍රකාශ කර තිබුණි.ඊට ප්‍රතිකාර දක්වමින් ධීවර අමාත්‍ය මහින්ද අමරවීර මහතා පවසන්නේ කීරමලෙයි ප්‍රදේශයේ ධීවර වරායක් ඉදිකිරීමේ කිසිදු සූදානමක් හෝ තීරණයක් අමාත්‍යාංශය විසින් ගෙන නොමැති අතර වෙනත් පාර්ශවයක් විසින් එවැනි ඉදිකිරිමක් සිදු කරන්නේ ද යන්න පිළිබඳ නොදන්නා බවයි.කෙසේ වෙතත් උතුරු පළාත සංවර්ධනය යටතේ රජය විසින් එම පළාතේ පළමු ධීවර වරාය සහ මෙරට ඉදිකෙරෙන විශාලතම ධීවර වරාය යාපනය පේදුරුතුඩුව ප්‍රදේශයේ ඉදිකිරීමට සැලසුම් කර ඇති බව අමාත්‍යාවරයා කියයි.ඊට අමතරව යාපනය, ගුරුනගර් ප්‍රදේශයේද තවත් ධීවර වරායක් ඉදිකිරීමට සැලසුම් කර ඇති බව මහින්ද අමරවීර අමාත්‍යවරයා පවසයි.", "URL": "https://sinhala.adaderana.lk/news.php?nid=62795", "Category": null, "Parent URL": null}