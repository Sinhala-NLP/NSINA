{"Source": "Adaderana", "Timestamp": "January 2, 2018 02:28 pm", "Headline": " ඩී.කේ.පී දසනායක ඇතුළු 6 ක් යළි රිමාන්ඩ්", "News Content": "හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී දසනායක මහතා සහ තවත් පස් දෙනෙකු ජනවාරි 16 වන දින දක්වා රක්ෂිත බන්ධනාගාර ගතකරන ලෙස කොටුව මහෙස්ත්‍රාත් අධිකරණය නියෝගකර තිබේ. 2008 වර්ෂයේදී සුදු වෑන් භාවිත කරමින් තරුණයින් 11 දෙනෙකු පැහැර ගෙන ගොස් අතුරුදන් කිරීමේ සිද්ධියක් සම්බන්ධයෙන් ඩී.කේ.පී. දසනායක මහතා ඇතුළු නාවික හමුදා නිලධාරීන් 06 දෙනා අපරාධ පරීක්ෂණ දෙපාර්තමේන්තුව මඟින් අත්අඩංගුවට ගනු ලැබීය. මේ අතර කොමදෝරු ඩීකේපී දසනායක මහතාගේ නඩු විභාගයෙන් අනතුරුව නීතිඥ උදය ගම්මන්නපිල මහතා මාධ්‍ය වෙත දැක්වූ අදහස්, අද දින කොමදෝරු ඩීකේපී දසනායක ඇතුළු නාවික හමුදාවේ රණවිරුවන්ට එරෙහිව අබුත චෝදනා නගමින් ගොනු කළ ඇති B වාර්තාව පිළිබඳ කොටුව මහෙස්ත්‍රාත් අධිකරණයේ දී විභාගයට ගැණුනා. එතනදී අධිකරණය මිට කලින් ලබා දුන් අවසරයක් මත අද දින, මේ සැක කරුවන්ව රදවා තබා ගැනීමට පදනම් වුනු හිටපු කොටි ත්‍රස්තවාදීයාගේ ප්‍රකාශය අසත්‍යය බවත් බලපෑම් මත ඉදිරිපත් කල එකක් බවත් අධිකරණයට ඉදිරිපත්වු එම පුද්ගලයා විසින්ම මහෙස්ත්‍රාත්තුමිය ඉදිරියේ ස්වෙච්චාවෙන් එතුමියගේ නිල මැදිරිය තුලදී ප්‍රකාශ සිදු කරනු ලැබුවා. එය ඉදිරියේ දී නඩු වාර්තාවට එකතුවේවි. එය මේ නඩුවේ වැදගත් හැරවුම් ලක්ෂයක් වේවි කියලා අපි විශ්වාස කරනවා. මේ රණවිරුවන්ට නිදහස දීමට කොටි ත්‍රස්ත්‍රවාදීන්ගේ හෘදසාක්ෂිය කතා කරද්දි මේ ආණ්ඩුවේ හෘදසාක්ෂිය තාම අවදිනොවීම පිළිබඳ අපිට ඇත්තේ බලවත් කණගාටුවක්. මේ රණවිරුවන්ට විරුද්ධව බොරු සාක්ෂි හැදුව නාවික හමුදාවේ නිළධාරියාට ඔහු සිදු කල වරදවල් වලට ජනාධිපති සමාව ලැබීම මත බොරු සාක්ෂි දීමට පෙළඹුණු බවට මේ වනවිට රටේ ලොකු කතාවක් තියෙනවා. ඒ වගේම සමාජ ජාලා වෙබ් අඩවි වල මේ කතාව සැරි සරනවා. මේ රණවිරුවන්ව සිර ගත කරන්න බොරු සාක්ෂි සැපයු නිලධාරියා අද ඔස්ට්‍රේලියාවේ සිටින්නේ ඔහුට ජනාධිපති සමාවක් ලැබිලද? ඔහුට එසේ නිදහස ලබා දුන්නේ ඔහු ලවා ප්‍රකාශයක් ලබා ගන්නද යන්න පිළිබදව නාවික හමුදාව රටට ඇත්ත පැවැසිය යුතුයි.", "URL": "https://sinhala.adaderana.lk/news.php?nid=82394", "Category": null, "Parent URL": null}