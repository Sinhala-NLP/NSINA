{"Source": "Adaderana", "Timestamp": "July 17, 2010 04:59 pm", "Headline": "උතුරේ නිවාස 50,000 ක් හදන්න ඉන්දියාව අතදෙයි", "News Content": "උතුරු පළාතේ අවතැන් වූ ජනයාට නිවාස සාදා දීම වෙනුවෙන් ඉන්දියානු සමාගමක් ලබන සතියේ ශ්‍රී ලංකාවට පැමිණීමට නියමිත බව විදෙස් මාධ්‍ය උපුටා දක්වයි. පසුගිය දිනෙක සිදුවූ ජනාධිපති මහින්ද රාජපක්ෂ මහතාගේ ඉන්දියානු සංචාරයේදී යුද්ධයෙන් අවතැන් වූ උතුරේ ජනයාට නිවාස සාදාදීම සඳහා ඉන්දියාවේ සහය අවශ්‍ය බව පෙන්වා දී තිබීමත් එයින් අනතුරුව ඒ සඳහා මැදිහත් වන්නට ඉන්දීය අගමැතිවරයා කැමැත්ත පළ කිරීමත් හේතුවෙන් මෙම සමාගම ලංකාවට එන්නට තීරණය කර තිබේ. ඒ අනුව ඉන්දීය අග්‍රාමාත්‍යවරයා ශ්‍රී ලංකාවේ උතුරේ නිවාස ගොඩනැංවීම වෙනුවෙන් සොයා බලා මැදිහත්වන්නට\"මහා රාෂ්ට්‍ර නිවාස සංවර්ධන සභාව\"ට නියෝග කර තිබුණු අතර ඒ සඳහා මූලික වශයෙන් රු.කෝටි 1000 ක පමණ වියදමක් දරන්නට සිදුවන බව මෙම සභාව විසින් රජයට කරුණු දක්වා තිබුණු බව\"ග්ලෝබල් ටැමිල් නිව්ස්\"වෙබ් අඩවිය වාර්තා කර ඇත. යුද්ධයෙන් උන්හිටි තැන් අහිමි වූ උතුරේ ජනයා වෙනුවෙන් නිවාස 50,000 ක් ගොඩනැඟීමට ඉන්දියාව මේ වන විට කැමැත් පළ කර ඇති බවත් එහි මූලික අධීක්ෂණ කටයුතු සඳහා ලබන සතියේ\"මහා රාෂ්ට්‍ර නිවාස සංවර්ධන සභාව\"වේ නියෝජිත පිරිසක් ලංකාවට පැමිණෙන බව සඳහන් වේ", "URL": "https://sinhala.adaderana.lk/news.php?nid=9661", "Category": null, "Parent URL": null}