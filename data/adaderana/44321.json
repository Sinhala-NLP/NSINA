{"Source": "Adaderana", "Timestamp": "June 30, 2014 03:20 pm", "Headline": "ඇන්ටෙනෝ 32 බිම හෙළු ත්‍රස්තයින් දෙදෙනා යළි රිමාන්ඩ් ", "News Content": "ඇන්ටෙනෝ 32 වර්ගයේ ගුවන් යානයකට ප්‍රහාර එල්ල කොට එහි සිටි රුසියානු ජාතික ගුවන් නියමුවා ඇතුළු සාමාජිකයින් 32 දෙනෙකු මරණයට පත්කිරිමේ සිද්ධිය සම්බන්ධයෙන් අධි චෝදනා ලැබ සිටි එල්.ටී.ටී.ඊ සංවිධානයේ මිසයිල බලගණයේ හිටපු සාමාජිකයින් දෙදෙනා තවදුරටත් රක්ෂිත බන්ධනාගාර ගත කර තිබේ. සිද්ධියට අදාළ නඩුව අද(30) කැඳවු අවස්ථාවේ විත්තිකරුවන් ලබන මස 22 වනදා දක්වා රක්ෂිත බන්ධනාගාර ගත කරන ලෙස අනුරාධපුර මහාධිකරණ විනිසුරු ඛේමා ස්වර්ණාධිපති මහත්මිය අද නියෝග කර තිබුණි. කෙසේ වෙතත් සිද්ධිය සම්බන්ධයෙන් වන නඩුවට අදාළ විමර්ශන වල උධෘත අධිකරණයට රැගෙන ඒම ත්‍රස්ත විමර්ශන කොට්ඨාසයේ ස්ථානාධිපතිවරයා විසින් පැහැර හැර තිබු බව වාර්තා වෙයි. ඒ පිළිබඳ නොපමාව වාර්තාවක් ඉදිරිපත් කරන ලෙස ද අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය විසින් ත්‍රස්ත විමර්ශන කොට්ඨාසයේ ජ්‍යෙෂ්ඨ පොලිස් අධිකාරිවරයාට නියෝග කර තිබේ. 2000 වසරේ දි පලාලි සිට රත්මලාන දක්වා පියාසර කරමින් තිබු ඇන්ටෙනෝ 32 වර්ගයේ ගුවන් යානයකට විල්පත්තු වනයේ සිට මිසයිල ප්‍රහාර එල්ල කොට එහි සිටි රුසියානු ජාතික ගුවන් නියමුවා සහ යුද, ගුවන්, නාවික සහ පොලිස් ඇතුළු ආරක්ෂක අංශ සාමාජිකයින් 32 දෙදෙනෙකු මරණයට පත් කිරිමේ සිද්ධිය සම්බන්ධයෙන් අදාළ විත්තිකරුවන්ට චෝදනා එල්ල වී තිබුණි.", "URL": "https://sinhala.adaderana.lk/news.php?nid=44321", "Category": null, "Parent URL": null}