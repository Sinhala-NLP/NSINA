{"Source": "Adaderana", "Timestamp": "April 15, 2013 08:27 am", "Headline": "පෞද්ගලික බස් ගැන පැමිණිලි අඩුයි", "News Content": "පසුගිය වසරේ අලුත් අවුරුදු උත්සව සමයට සාපේක්ෂව පෞද්ගලික බස් රථ සම්බන්ධයෙන් ලැබුණු පැමිණිලි අඩුවීමක් පෙන්නුම් කරන බව ජාතික ගමනාගමන කොමිසමේ සභාපති රොෂාන් ගුණවර්ධන මහතා පවසයි. පසුගිය වසර තුළ පැමිණිලි 200 ක් පමණ ලැබී තිබු අතර මේ වසරේ ලැබී ඇත්තේ පැමිණිලි 143 ක් පමණක් බව සභාපතිවරයා සඳහන් කළේය. මේ අතර අලුත් අවුරුද්ද වෙනුවෙන් ගම්බිම් බලා ගිය ජනතාවට නැවත කොළඹ බලා පැමිණීමට අද (15) දිනයේ සිට විශේෂ ප්‍රවාහන සේවා ක්‍රියාත්මක කිරීමට පියවර ගෙන තිබේ. ඒ අනුව අතිරේක දුම්රිය 12 ක් යොදවා ඇති අතර මගී අවශ්‍යතාව අනුව තවත් දුම්රිය එක් කිරීමට කටයුතු කරන බව දුම්රිය දෙපාර්තමේන්තුව සඳහන් කළේය. මේ අතර ලංකා ගමනාගමන මණ්ඩලය ද මගීන්ගේ පහසුව සඳහා බස් රථ 5100 ක් යෙදවීමට පියවර ගෙන තිබේ.", "URL": "https://sinhala.adaderana.lk/news.php?nid=33266", "Category": null, "Parent URL": null}