{"Source": "Adaderana", "Timestamp": "April 4, 2011 04:33 pm", "Headline": "නව පළාත් පාලන මැතිවරණ පනත මේ සතියේ පාර්ලිමේන්තුවට", "News Content": "මෙම සතිය අවසන් වීමට පෙර නව පළාත් පාලන මැතිවරණ පනත පාර්ලිමේන්තුවට ඉදිරිපත් කරන බව ශ්‍රී ලංකා නිදහස් පක්ෂයේ මහලේකම් මෛත්‍රීපාල සිරිසේන අමාත්‍යවරයා පවසයි. පනත සම්මත කර ගැනීමත් සමඟ පළාත් පාලන ආයතන වලට පත්වන මන්ත්‍රීවරුන් එක් මැතිවරණ කොට්ඨාශයක භාරකරුවෙකු බවට පත් වන බව අමාත්‍යවරයා පෙන්වා දෙයි. පසුගිය 17 වැනිදා පැවැත්වූයේ මනාප ඡන්ද ක්‍රමය යටතේ මෙරට පැවැත්වූ අවසන් ඡන්දය බව අමාත්‍යවරයා කියා සිටියේය. මැදිරිගිරිය, ලංකාපුර, තමන්කඩුව හා දිඹුලාගල ප්‍රාදේශීය සභා වලට එක්සත් ජනතා නිදහස් සන්ධානයට තේරී පත් වූ මන්ත්‍රීවරුන් දිවුරුම් දීමේ අවස්ථාවට සහභාගී වෙමින් මෛත්‍රීපාල සිරිසේන අමාත්‍යවරයා මෙම අදහස් පළ‍ කළේය.", "URL": "https://sinhala.adaderana.lk/news.php?nid=15274", "Category": null, "Parent URL": null}