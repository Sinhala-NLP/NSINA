{"Source": "Adaderana", "Timestamp": "September 29, 2013 09:16 pm", "Headline": "බැංකුවේදී වැඩිහිටි මවකගේ ලක්ෂ ගාණකට විද්ද සැකකරු අල්ලයි", "News Content": "කොහුවල ප්‍රදේශයේ පිහිටි පෞද්ගලික බැංකුවකට පැමිණි මවක් ඇයගේ ගිණුමෙන් ලබාගත් රුපියල් ලක්ෂ 3ට අධික මුදල බැංකුවෙන් පිටතට ගෙනයාමටත් පෙර සොරකම් කළ පුද්ගලයෙකු පොලීසිය විසින් අද අත්අඩංගුවට ගෙන තිබේ. 72 හැවිරිදි වියේ පසුවන එකී මව නීතිඥ වෘත්තීයේ නියැලෙන බව කියන සිය පුතු සමග බැංකුවට පැමිණ අදාළ මුදල ලබාගෙන ඇත. එම අවස්ථාවේදී බැංකුවට පැමිණ සිටි තවත් පුද්ගලයෙකු ක්ෂණිකව මෙම සොරකම කර පලාගොස් තිබේ. මීට දින 3ට ඉහතදී සිදුවු මෙම සොරකම ගැන ලැබුණු පැමිණිල්ලකට අනූව බැංකුවේ ඇති කැමරා නිරික්ෂණය කර ඒ අනුව සිදුකළ පරීක්ෂණ ඔස්සේ අත්අඩංගුවට ගෙන ඇත්තේ කහතුඩුව ප්‍රදේශයේ පදිංචිකරුවෙකි. ඔහු කිරුළපන ප්‍රදේශයේ පෞද්ගලික ආයතනයක සේවය කරන 39 හැවිරිදි පුද්ගලයෙකි. අදාළ පුද්ගලයා ද ඔහු සේවය කරන ආයතනයේ කටයුත්තක් සඳහා බැංකුවට පැමිණ ඇති බව ප්‍රශ්න කිරීම්වලදී අනාවරණය වී තිබේ.", "URL": "https://sinhala.adaderana.lk/news.php?nid=37794", "Category": null, "Parent URL": null}