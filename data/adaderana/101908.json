{"Source": "Adaderana", "Timestamp": "January 7, 2019 06:45 am", "Headline": "අමාත්‍ය මණ්ඩලය අද රැස්වෙයි", "News Content": "මෙවර කැබිනට් රැස්වීම අද(07) දිනයේ පැවැත්වීමට නියමිතව තිබේ. අද පෙරවරු 09.00 ට ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කැබිනට් රැස්වීම පැවැත්වීමට නියමිත බව රජයේ ආරංචි මාර්ග සඳහන් කළේය. කැබිනට් රැස්වීම පවත්වනු ලබන්නේ සෑම සතියේ දිනකම අගහරුවාදා වුවද ජනාධිපතිවරයාගේ විශේෂ වැඩසටහන් කිහිපයක් එදිනට යෙදී ඇති බැවින් කැබිනට් රැස්වීම අද දිනයේ කැදවා තිබේ. මේ අතර රජයේ කැබිනට් අමාත්‍ය වරුන්ගේ විශේෂ රැස්වීමක් ඊයේ(06) රාත්‍රී අරලියගහ මන්දිරයේදී පැවැත්වුණි. අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් මෙම රැස්වීම රාත්‍රී 7.00 ට පමණ අරම්භ වී තිබේ. පැයකට අසන්න කාලයක් මෙම සාකච්චාව පැවති බව අද දෙරණ කළ විමසීමකට පිළිතුරු දෙමින් අමාත්‍ය රවී කරුණානායක මහතා සඳහන් කර සිටියේ අමාත්‍ය මණ්ඩල රැස්වීම සඳහා ඉදිරිපත් කෙරෙන යෝජනා සම්බන්ධයෙන් මෙහිදි සාකච්ඡා කර බවයි. මේ අතර එක්සත් ජනතා නිදහස් සන්ධානයේ මන්ත්‍රී කණ්ඩායම් රැස්වීමක් අද පැවැත්වීමට නියමිත බව පක්ෂ මහ ලේකම් මහින්ද අමරවීර මහතා සඳහන් කළේය. අද පස්වරු 03.00 ට පමණ මෙම සාකච්ඡාව පාර්ලිමේන්තු සංකීර්ණයේදී පැවැත්වෙන බව මහ ලේකම්වරයා සඳහන් ක‍ළේය.", "URL": "https://sinhala.adaderana.lk/news.php?nid=101908", "Category": null, "Parent URL": null}