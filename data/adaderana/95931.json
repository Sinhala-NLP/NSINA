{"Source": "Adaderana", "Timestamp": "September 11, 2018 05:46 pm", "Headline": "දෙරටේ අග්‍රාමාත්‍යවරුන් අතර ද්වීපාර්ශවික සාකච්ඡා ", "News Content": "ශ්‍රී ලංකාව සහ වියට්නාමය අතර රාජ්‍ය සබඳතා පමණක් නොව පාර්ලිමේන්තු, දේශපාලන පක්ෂ හා ජනතාව අතර සබඳතාත් ශක්තිමත් කිරීම සඳහා පියවර ගත යුතු බව වියට්නාම අග්‍රාමාත්‍ය ග්යෙන් ෂුන් ෆුක් මහතා පවසයි. වියට්නාමයේ සංචාරයක නිරත අග්‍රාමාත්‍ය රනිල් වික්‍රමසිංහ මහතා සහ වියට්නාම අග්‍රාමාත්‍යවරයා අතර ද්වීපාර්ශවික සාකච්ඡා අද(11) එරට අග්‍රාමාත්‍ය කාර්යාලයේදී පැවැත්වුණි. එහිදී ආර්ථික වශයෙන් පමණක් නොව දේශපාලන, ආගමික, සමාජීය හා ව්‍යාපාරික අංශයන් අතර ද හුවමාරු වැඩසටහන් ආරම්භ කිරීමේ වැදගත්කම අවධාරණය වූ බව අග්‍රාමාත්‍ය කාර්යාලය සඳහන් කළේය. ලබන වසරේ එක්සත් ජාතීන්ගේ ජාත්‍යන්තර වෙසක් උත්සවය වියට්නාමයේ හැනොයි නගරය කේන්ද්‍ර කර ගනිමින් පැවැත්වෙන අතර ඒ සදහා මෙරට සහයෝගය ලබාදෙන ලෙසද වියට්නාම අග්‍රාමාත්‍යවරයා ඉල්ලීමක් කර තිබේ. මෙහිදී දෙරට අතර බෞද්ධ නියෝජිත පිරිස් හුවමාරු කර ගැනීමේ වැදගත්කම අවධාරණය කළ අග්‍රාමාත්‍ය රනිල් වික්‍රමසිංහ මහතා ශ්‍රී ලංකාව සහ වියට්නාමය අතර පැවති ඓතිහාසික සබඳතා පිලිබඳ සොයා බැලීමට ප්‍රාමාණික විද්වතුන්ගෙන් යුත් ඒකාබද්ධ කමිටුවක් පත් කර ගැනීමේ යෝග්‍යතාව සම්බන්ධයෙන්ද අදහස් පළ කළ බව අග්‍රාමාත්‍ය කාර්යාලය සඳහන් කළේය. වියට්නාම ජාතිකයින් විශාල පිරිසක් ශ්‍රී ලංකාවේ සංචාරය කිරීමේ අපේක්ෂාවෙන් පසුවන බැවින් දෙරට අතර සෘජු ගුවන් සේවා ආරම්භ කිරීමේ අවශ්‍යතාව වියට්නාම අග්‍රාමාත්‍යවරයා අවධාරණය කර තිබේ. ඒ අනුව මේ සම්බන්ධයෙන් අවශ්‍ය පහසුකම් සැපයීමට ශ්‍රී ලංකාව සූදානම් බව සඳහන් කළ අග්‍රාමාත්‍ය රනිල් වික්‍රමසිංහ මහතා සංචාරක කර්මාන්තයේ උන්නතිය වෙනුවෙන් දෙරට අතර වීසා රෙගුලාසි තවදුරටත් ලිහිල් කිරීම සම්බන්ධයෙන් ද සාකච්ඡා ලඟදීම ආරම්භ කරන බව සඳහන් ක‍ළේය.", "URL": "https://sinhala.adaderana.lk/news.php?nid=95931", "Category": null, "Parent URL": null}