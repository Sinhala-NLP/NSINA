{"Source": "Adaderana", "Timestamp": "April 6, 2013 07:38 pm", "Headline": "ලාංකික සරණාගතයින් 120ක් ඉන්දීය වෙරළාරක්ෂක නිලධාරීන්ගේ භාරයට", "News Content": "ඔස්ට්‍රේලියාවට පලායමින් සිටි ලාංකික සරණාගතයින් 120 දෙනෙකු රැගත් යාත්‍රා දෙකක් ඉන්දීය වෙරළාරක්ෂක බලකාය විසින් සිය භාරයට ගෙන තිබේ. එම ශ්‍රී ලාංකික සරණාගතයින් රැගත් යාත්‍රා දෙකෙහි ඇති වු කාර්මික දෝෂයක් හේතුවෙන් එය මුහුදේ අතරමංව තිබියදි ඉන්දියාවේ තෙන්කාසී, වේලාන්ගනී වෙරළ ප්‍රදේශයේදී එරට වෙරළාරක්ෂක බලකාය විසින් භාරයට ගෙන ඇතැයි සඳහන්ය. චෙන්නායි මගින් යවන ලද හෙලිකොප්ටරයකින් හා රාමේෂ්වරමේ සිට යවන ලද නෞකාවක් මගින් මෙම සරණාගතයින් රැගත් යාත්‍රා සොයා මෙහෙයුමක් ක්‍රියාත්මක කර ඇත. ඒ එම යාත්‍රාවක සිටි පුද්ගලයෙකු දකුණු ඉන්දීය පොලිසියට කළ දැනුම් දීමකට අනුවය. ඒ අනූව පැය 6කට පමණ පසුව, වෙරළාරක්ෂක නෞකාවකට මෙම යාත්‍රා නිරීක්ෂණය වී ඇති අතර මෙම ශ්‍රී ලාංකික සරණාගතයින් පිරිස කාරෙක්කාල් නගරය වෙත රැගෙන යාමට කටයුතු යොදා ඇතැයි විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=33064", "Category": null, "Parent URL": null}