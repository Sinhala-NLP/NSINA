{"Source": "Adaderana", "Timestamp": "August 3, 2019 12:45 pm", "Headline": "පෘථිවියට සමීපයෙන් ජලය සහිත ග්‍රහයෙක්?", "News Content": "පෘථිවියේ සිට අලෝක වර්ෂ 31ක් තරම් සමීපයේ තිබී ජලය පැවැතීමේ වැඩි අවස්ථාවක් සහිත ග්‍රහලෝකයක් සොයාගැනීමට නාසා ආයතනය සමත්ව ඇත. යම් හෙයකින් එය එසේ වුවහොත් මිනිසා විසින් සිදුකළ විශිෂ්ටතම සොයාගැනීම එය වනු ඇති. ජලය පැවැතිය හැකි බවට සැකකෙරන නවතම ග්‍රහලෝකයක් සොයාගැනීමට නාසා ආයතනය සමත්ව ඇත. ඔවුන්ට අනුව පෙනුමෙන් පෘථිවියට ඉතාමත් සමීප මෙම ග්‍රහලෝකය නම්කර ඇත්තේ GJ 357 d ලෙසයි. GJ 357 d නම් මෙම ග්‍රහලෝකය හඳුනාගෙන ඇත්තේ නව ග්‍රහලෝක සෙවීම සඳහාම පිහිටුවා ඇති නාසා ආයතනයට අයත් ටෙස් දුරේක්ෂය මඟින්. M වර්ගයට අයත් GJ 357 නම් වාමනයා වටා භ්‍රමණය වෙමින් පවතින මෙම ග්‍රහලෝකය ආසන්නයේ GJ 357 b හා GJ 357 c ලෙසින් තවත් ග්‍රහලෝක දෙකක් පවතින බවට නාසා වාර්තාවල සඳහන් වෙයි. මේ හේතුවෙන් පෘථිවියට ඉතාමත් ආසන්නයේ පිහිටා ඇති මෙම නව සෞරග්‍රහ මණ්ඩලය පිළිබද ඉදිරියේදී තවත් පරීක්ෂණ සිදුකිරීමට තමන් සූදානම් බව නාසා ආයතනය දැනටමත් පවසා අවසන්. නව ග්‍රහලෝක පද්ධතිය පෘථිවියේ සිට ආලෝක වර්ෂ 31ක් දුරින් පිහිටා ඇත. ඊට අයත් GJ 357 d ග්‍රහලෝකය එහි වාමනයාගෙන් දුරින් පිහිටා ඇති නමුත් එමඟින් අවශෝෂණය කරගන්නා තාප ශක්තිය අඟහරු ග්‍රහයා සූර්යයාගෙන් අවශෝෂණය කරගන්නා ශක්තියට සමාන බවද සඳහන්. එබැවින් ප්‍රශස්ත උණුසුමකින් යුත් GJ 357 d ග්‍රහයා මත ජලය පැවැතීමේ වැඩි අවස්ථාවක් පවතින බව නාසා ආයතනය පවසයි. එසේ වුවහොත් මෙය මෙතෙක් ඉතිහාසයේ මිනිසා විසින් කළ සුවිශේෂීතම සොයාගැනීම ලෙසින් ඉතිහාසයට එක්වනු ඇති.", "URL": "https://sinhala.adaderana.lk/news.php?nid=115638", "Category": null, "Parent URL": null}