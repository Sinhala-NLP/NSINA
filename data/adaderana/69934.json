{"Source": "Adaderana", "Timestamp": "February 21, 2017 08:18 pm", "Headline": "නීති රීති සම්පාදනයට අගරදගුරුගෙන් කමිටුවක්", "News Content": "බෝට්ටු පෙරහැර සංවිධාන කටයුතු සිදුකිරීම පිළිබඳ අධ්‍යයනය කිරීමටත් අවශ්‍ය නීති රීති සම්පාදනය කිරීමටත් කමිටුවක් පත් කරන බව කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් පවසයි. කළුතර කටුකුරුන්ද මුහුදු ප‍්‍රදේශයේ දී බෝට්ටුවක් පෙරළීමෙන් සිදුවු ඛේදවාචකයෙන් විපතට පත් සියලු ජනතාව වෙනුවෙන් සංවේගය පල කරමින් කාදිනල් හිමිපාණන් මේ බව ප‍්‍රකාශ කර තිබේ. මෙහිදි කාදිනල් හිමිපාණන් පෙන්වා දී ඇත්තේ පාරම්පරිකව සංවිධානය වෙමින් පවතින මෙවැනි මංගල අවස්ථාවන්වල දී සැදැහැවතුන්ගේ ආරක්ෂාව පිළිබඳ අවධානය යොමු කිරීම අතපසු වන බවයි. කටුකුරුන්ද සිද්ධියෙන් අනතුරුව ජනතාවගේ ආරක්ෂාව පිළිබඳ නීති රීති පිළිපැදීමට කටයුතු කළ යුතු බව අති උතුම් මැල්කම් කාදිනල් රංජිත් හිමිපාණන් පෙන්වා දී තිබේ. විශේෂයෙන් ඉදිරියේදී එම නීති රීති ක‍්‍රියාත්මක විමේ දී භක්ති අභ්‍යාස මෙහෙය වන ලෙස ගිහි කතෝලික ජනතාවගෙන් තමන් ඉල්ලීමක් කරන බව ද උන්වහන්සේ පවසා තිබේ. එමෙන්ම හැකි ඉක්මනින් මේ සම්බන්ධයෙන් ජනතාව දැනුවත් කරන බව ද කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් වැඩිදුරටත් ප‍්‍රකාශ කර තිබේ.", "URL": "https://sinhala.adaderana.lk/news.php?nid=69934", "Category": null, "Parent URL": null}