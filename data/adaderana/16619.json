{"Source": "Adaderana", "Timestamp": "June 8, 2011 11:13 am", "Headline": "චෙන්නායි හි විසූ ශ්‍රී ලාංකික පවුලක් ගින්නෙන් දැවෙයි-තිදෙනෙක් මරුට", "News Content": "චෙන්නායි හි ජීවත් වූ ශ්‍රී ලාංකික පවුලක තිදෙනෙකු පිළිස්සීමකින් ජීවිතක්ෂයට පත්ව ඇති අතර තවත් දෙදෙනෙකු තුවාල ලබා රෝහල් ගත කෙරී ඇති වග ඉන්දීය මාධ්‍ය උපුටා දක්වයි. චෙන්නායි හි සේත්තුපට්ටු ප්‍රදේශයේ මහල් 3 න් හා නිවාස 7 න් යුතු සුඛෝපභෝගී නිවාස සංකීර්ණයක ගිනි ගැනීමකින් මෙම අනතුර සිදුව තිබේ. ඕස්ට්‍රේලියාවේ පදිංචිව සිටි මෙම පිරිස පසුව ඉන්දියාවට පැමින පදිංචිව ඇති බවත්,එසේ වුවද රෝයල් එන්ක්ලේව් නමැති මෙම නිවාස සංකීරණයේ පදිංචියට පැමිණ මසක් පමණ වන බවත් මූලික විමර්ශන කටයුතුවලදී අනාවරණය වී තිබේ. ඥනාචන්ද්‍රම් නමැති 55 හැවිරිදි ගෙහිමියාගේ නිවස දෙසින් ඊයේ රාත්‍රීයේ 8.00 ට පමණ දුමාරයක් පිටවෙනු දැක අසල්වැසියන් විසින් පොලීසියටත්,ගිනි නිවන ඒකකයටත් දැනුම් දී තිබේ. පොලීසිය හදිසියේ පැමිණ ඇති නමුත් අධික ගින්න නිසා නිවස තුළට ළඟාවීමට හැකි නොවූ බවත්,පසුව ගිනි නිවන ඒකකය හා අසල්වාසීන් ගේ සහය ඇතිව ගින්න යම් තාක් දුරට මැඩ පැවැත්වීමෙන් පසුව රාත්‍රී 10.00 ට පමණ අදාළ නිවසේ දොර කඩා දමා මෙම පිරිස එළියට ගන්නට කටයුතු යොදා ඇති බවත් සඳහන් වේ. එහෙත් දොර කඩා දමන විට ගිනි ගන්නා සිරුරු සහිතව එළියට පැමිණ ඇත්තේ ඥනාචන්ද්‍රම් නමැති 55 ගෙහිමියා සහ එක් දියණියක් පමණි. දෙදෙනා මෙවන විට ප්‍රතිකාර සඳහා රෝහල් ගත කර ඇත. ඥනාචන්ද්‍රම් ගේ 50 හැවිරිදි බිරිඳ වන ජෙයා සහ එක් දියණියක් බෙහෙවින් පිළිස්සී ගිය සිරුරු සහිතව නිදන කාමරයේ ඇඳක් මත මියැදී සිටි බවත්,තවත් දියණියක් නාන කාමරය අසල පිළිස්සීමෙන් ලද තුවාල සහිතව මියැදී සිටි බවත් ඉන්දිය මාධ්‍ය වාර්තා කරයි. පස් දෙනෙකුගෙන් යුතු මෙම පවුල බෙහෙවින් නිහඬ පවුලක් බවත්,අසල්වැසි නිවැසියන් සමග පවා කිසිදු කතා බහක් නැති බවත් පාපති අම්මා නමැති නිවසේ සේවය කළ සේවකාව විසින් පොලීසියට කට උත්තරයක් දෙමින් සඳහන් කර තිබේ. සිද්ධිය පිළිබඳ පූර්ණ පරීක්ෂණයක් සිදුකිරීමට රාජේශ්වරී නමැති පොලිස් පරීක්ෂකවරියකගේ ප්‍රමුඛත්වයෙන් යුතු විශේෂ කණ්ඩායමක් යොදවා ඇති බවත්,පවුල් ආරාවුලක් මත ගෙහිමියා විසින් සිය බිරිඳ ට සහ දරුවන්ට ගිනි තබන්නට ඇති බවට පොලීසිය විසින් සැකපළ කරන බවත් දිනත්තන්දි වෙබ් අඩවිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16619", "Category": null, "Parent URL": null}