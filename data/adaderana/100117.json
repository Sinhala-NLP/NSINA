{"Source": "Adaderana", "Timestamp": "December 1, 2018 06:55 pm", "Headline": "කථානායකගේ ක්‍රියාවන් පිළිකුලෙන් හෙළා දැකිය යුතුයි", "News Content": "රටේ පවතින දේශපාලන අර්බුදය විසදීම සදහා කඩිනම් මහ මැතිවරණයක් ලබා දෙන ලෙස ජනාධිපතිවරයාගෙන් ඉල්ලා සිටීමේ යෝජනාවක් ශ්‍රී ලංකා පොදුජන පෙරමුණේ ගම්පහ දිස්ත්‍රික් බල මණ්ඩලයේදී ඒකමතිකව සම්මත වී තිබේ. රැස්වීම අද (01) ශ්‍රී ලංකා පොදුජන පෙරමුණේ ගම්පහ දිස්ත්‍රික් නායක ප්‍රසන්න රණතුංග මහතාගේ ප්‍රධානත්වයෙන් උඩුගම්පල පිහිටි ඒ මහතාගේ නිවසේදී පැවැත්විණ. මෙම රැස්වීම සඳහා ශ්‍රී ලංකා පොදුජන පෙරමුණ නියෝජනය කරන ගම්පහ දිස්ත්‍රික්කයේ සියලූම පාර්ලිමේන්තු මන්ත්‍රීවරු, පළාත් සභා මන්ත්‍රීවරු හා පළාත් පාලන ආයතන ප්‍රධානීන් සහභාගී වී ඇත. මේ වන විටරට තුළ මතුව ඇති දේශපාලන අර්බුදය නිමා කිරීම සඳහා එකම මග කඩිනම් මහමැතිවරණයක් පැවැත්වීම බව පෙන්වා දුන් පාර්ලිමේන්තු මන්ත්‍රී ප්‍රසන්න රණතුංග මහතා අවධාරණය කළේ පාර්ලිමේන්තුවේ ඇති වී ඇති තත්ත්වයට සම්පූර්ණයෙන්ම වගකිව යුත්තේ කථානායක කරුණා ජයසූරිය මහතා බවයි. ඔහු කථානායක ධූරයේ රෑදීසිටිමින් එක්සත් ජාතිකපක්ෂයේ අවශ්‍යතාවය ඉටුකිරීමට කටයුතු කිරීම පිළිකුලෙන් හෙළා දැකියයුතු යැයි ද මන්ත්‍රීවරයා යෝජනා කළේය. මෙම යෝජනාව ඒකමතිකව සම්මත විය. ඉන් අනතුරුව පැවති ඒකාබද්ධ විපක්ෂය නියෝජනය කල වර්තමානයේ ආණ්ඩුව නියෝජනය කරන පක්ෂවල ගම්පහ දිස්ත්‍රික් නායකයන්ගේ සාකච්ඡාවේදී ඉදිරි ඕනෑම මැතිවරණයක් සඳහා පොහොට්ටුව ලකුණින් තරග කල යුතු බවටවූ යෝජනාවක් ද සම්මත කෙරිණි. පොහොට්ටුවෙන් මැතිවරණය සදහා තරග කල යුතු බවට එන යෝජනාව ආණ්ඩුව නියෝජනය කරනු ලබන පක්ෂනායකයන් වෙත ඉදිරිපත් කිරීමට ද මෙහිදී තිරණය විය.", "URL": "https://sinhala.adaderana.lk/news.php?nid=100117", "Category": null, "Parent URL": null}