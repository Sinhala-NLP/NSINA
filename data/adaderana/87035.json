{"Source": "Adaderana", "Timestamp": "April 6, 2018 12:16 pm", "Headline": "සිරිපා කරුණාවට මත්ද්‍රව්‍ය රැගෙන ආපු සැකකරුවන්ට වැඩ වැරදුන හැටි", "News Content": "ඉකුත් සති අන්තයේ හැටන් මාර්ගය ඔස්සේ මත්ද්‍රව්‍ය නීති විරෝධි දුම් වැටි රැගෙන ශ්‍රී පාද වන්දනාවේ පැමිණි තිස් හතර දෙනෙකුට රුපියල් අසු අටදහස් පන්සියක දඩ මුදලක් ගෙවන ලෙස හැටන් දිසා විනිසුරු හා මහෙස්ත්‍රාත් ටි සරවනරාජා මහතා නියෝග කළේය. මෙම සැකකරුවන් ඉකුත් (30) දා මත් ද්‍රව්‍ය හා නීති විරෝධි දුම් වැටි රැගෙන ශ්‍රී පාද වන්දනාවේ පැමිණිමින් සිටියදි හැටන් කොට්ඨාශ දුෂණ මර්ධන ඒකකයේ නිලධාරින් විසින් හැටන් පොලිස් කොට්ඨාශ සුනඛ අංශයේ කෝරා සුනඛයාගේ සහය ඇතිව සැකපිට අත්අඩංගුවට ගෙන හැටන් වැඩ බලන මහේස්ත්‍රාත්වරයා වෙත ඉදිරිපත් කර ඇප මත මුදා හැර එම සැකකරුවන්ට ඉකුත් (3) දා අධිකරණය වෙත ඉදිරිපත් වන ලෙස කල නියෝගය මත එම සැකකරුවන් අධිකරණය වෙත ඉදිරිපත්වි වරද පිලිගත් නිසා මහේස්ත්‍රාත්වරයා එම දඩ මුදල ගෙවන ලෙස නියෝග කළේය. හැටන් කොට්ඨාශ දුෂණ මර්ධන ඒකක නිලධාරින් විසින් එදින සරකකරුවන් තිස් හය දෙනෙකු අත්අඩංගුවට ගෙන අධිකරණය වෙත ඉදිරිපත් කර තිබුණද ඉන් සැකකරුවන් තිස් හතර දෙනෙකු අධිකරණය වෙත ඉදිරිපත් වු අතර තවත් සැකකරුවන් දෙදෙනෙකුට මහේස්ත්‍රාත්වරයා විසින් වරෙන්තු නිකුත් කරනු ලැබීය. මෙසේ දඩ මුදල් ගෙවු සැකකරුවන් අවුරුදු 20 -30 අතර වයස් කාණ්ඩ වල පසුවන අය වන අතර ඔවුන් ගාල්ල ,මාතර,කලුතර,කොළඹ , අවිස්සාවේල්ල , කුරුණෑගල , කෑගල්ල ප්‍රදේශවල පදිංචිකරුවන් බව හැටන් පොලිස් කොට්ඨාශ දුෂණ මර්දන ඒකකයේ නිලධාරින් කියා සිටියේය . ශ්‍රී පාද වනදනා වාරය ආරම්භ වි ගත වු මාස හතරක කාලය තුල මෙසේ මත් ද්‍රව්‍ය ශ්‍රී පාද වන්දනාවේ පැමිණි වන්දනාකරුවන් හාරසියකට ආසන්න ප්‍රමාණයක් සැක පිට අත්අඩංගුවට ගෙන අධිකරණය වෙත ඉදිරිපත් කිරමෙන් පසු එම සැකකරුවන්ගෙන් රුපියල් ලක්ෂ පහකට ආසන්න දඩමුදලක් අය කරගෙන ඇති බව හැටන් පොලිස් කොට්ඨාශ පොලිස් අධිකාරි රවින්ද්‍ර අඹේපිටිය මහතා පැවසීය.", "URL": "https://sinhala.adaderana.lk/news.php?nid=87035", "Category": null, "Parent URL": null}