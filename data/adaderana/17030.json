{"Source": "Adaderana", "Timestamp": "June 27, 2011 09:11 am", "Headline": "අයි.සී.සී දෙවන තැනට පැමිණීමට ශ්‍රී ලංකාවට ඉඩක්", "News Content": "අයි.සී.සී. එක්දින ජාත්‍යන්තර ක්‍රිකට් ශ්‍රේණීගත කිරීම්වලදී දෙවන ස්ථානයට පැමිණීමට ශ්‍රී ලංකා කණ්ඩායමට අවස්ථාව පවතියි. එංගලන්තය සමඟ පැවැත්වෙන එක්දින තරගාවලිය හතරට එකක් ලෙස ජයගතහොත් මෙම අවස්ථාව පවතින බව වාර්තා වේ. එම තරගාවලිය තුනට දෙකක් ලෙස ජයගතහොත් ඉන්දියාව සමඟ සම තත්ත්වයට පැමිණීමට ශ්‍රී ලංකාවට හැකියාව ලැබේ. එක්දින ශ්‍රේණීගත කිරීම්වලදී ශ්‍රී ලංකා කණ්ඩායම දැනට තෙවන ස්ථානයේ පසුවන අතර ඉන්දියාවට දෙවන ස්ථානය හිමිව ඇත. එක්දින පිතිකරුවන් වර්ගීකරණයේ දී ටී.එම්.ඩිල්ශාන්ට සහ කුමාර සංගක්කාරට තුන්වන සහ පස්වන ස්ථාන හිමිව තිබේ. එංගලන්ත කණ්ඩායම වෙනුවෙන් පළමු දස දෙනා අතර රැඳී සිටින්නේ ජොනතන් ට්‍රොට් පමණි. පන්දු යැවීමේ දී ද අජන්ත මෙන්ඩිස් සහ නුවන් කුලසේකර පළමු දස දෙනා අතර සිටියි. එංගලන්තයේ ග්‍රැහැම් ස්වෝන්ට සිව්වන ස්ථානය හිමිව තිබේ. එංගලන්ත -ශ්‍රී ලංකා එක්දින තරගාවලිය හෙට(28) ආරම්භ වීමට නියමිතය.", "URL": "https://sinhala.adaderana.lk/news.php?nid=17030", "Category": null, "Parent URL": null}