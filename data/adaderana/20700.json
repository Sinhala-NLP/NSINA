{"Source": "Adaderana", "Timestamp": "December 15, 2011 11:47 am", "Headline": "රාවතාවත්ත ළමා නිවාසයේ කිසිදු නීතිවිරෝධී ක්‍රියාවක් සිදුවී නෑ", "News Content": "ආන්දෝලනයට තුඩුදුන් මොරටුව, රාවතාවත්ත ළමා නිවාසයේ දරුවන් කුලවැද්දීමේ දී කිසිදු නීතිවිරෝධී ක්‍රියාවක් සිදුවී නොමැති බව රහස් පොලිසිය අද(15) කොළඹ මහේස්ත්‍රාත් අධිකරණයට දැනුම් දී තිබේ. නීතිවිරෝධී ලෙස ළමුන් අලෙවි කළ බවට චෝදනා කරමින් අදාළ ළමා නිවාසයට එරෙහිව ඉදිරිපත් වූ පැමිණිල්ලක් අද කැඳවූ අවස්ථාවේ දී රහස් පොලිසිය මේ බව දැනුම් දී තිබේ. පොලිස්පතිවරයාගේ නිවේදනයක් අනුව මේ පිළිබඳව විශේෂ පරීක්ෂණයක් සිදුකළ බව රහස් පොලිසියේ නිලධාරීන් අධිකරණයට වාර්තාවක් ඉදිරිපත් කරමින් සඳහන් කර ඇත. එම පරීක්ෂණයේ දී අදාළ ළමා නිවාසයේ දරුවන් දේශීය හා විදේශීයව කුලවැද්දීමේ දී කිසිදු නීතිවිරෝධී ක්‍රියාවක් සිදුවී නොමැති බව ද සඳහන් වී ඇත. එමෙන්ම අදාළ කුලවැද්දීම් අධිකරණය හරහා පමණක් සිදුවී ඇති බව රහස් පොලිසිය දැනුම් දී තිබේ. අදාළ ළමා නිවාසයේ දරුවන් ලියාපදිංචිකිරීමක් සිදුවී නොමැති නම් එසේ සිදුවී ඇත්තේ නිවැරදි තොරතුරු නොමැති නිසා බව රහස් පොලිසිය අධිකරණයට දැනුම් දී ඇත. මෙම සිද්ධිය සම්බන්ධව අත්අඩංගුවට ගෙන අධිකරණයට ඉදිරිපත් කර තිබූ කන්‍යා සොහොයුරිය ද අද අධිකරණය හමුවෙහි පෙනී සිටියාය. මෙම කන්‍යා සොහොයුරිය නිදහස් කරන ලෙස නීතිපතිවරයා උපදෙස් දී ඇති බව ළමා රක්ෂණ අධිකාරිය අධිකරණයට වාර්තාවක් ඉදිරිපත් කරමින් සඳහන් කර තිබේ. ඒ අනුව අදාළ කන්‍යා සොහොයුරිය නිදහස් කිරීමට කොළඹ අතිරේක මහේස්ත්‍රාත් ඉවෝන් ප්‍රනාන්දු මහත්මිය නියෝග කළාය. එමෙන්ම අධිකරණය භාරයට ගත් එම කන්‍යා සොහොයුරියගේ විදේශ ගමන් බලපත්‍රය මුදාහරින ලෙස නියෝග කළ මහේස්ත්‍රාත්වරිය පරීක්ෂණ සඳහා ළමා රක්ෂණ අධිකාරිය භාරයට ගත් අදාළ ළමා නිවාසයේ සියලු ලේඛන මුදාහරින ලෙස ද නියෝග කළාය.", "URL": "https://sinhala.adaderana.lk/news.php?nid=20700", "Category": null, "Parent URL": null}