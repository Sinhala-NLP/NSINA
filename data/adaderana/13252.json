{"Source": "Adaderana", "Timestamp": "January 4, 2011 08:34 am", "Headline": "අභ්‍යන්තර හා බාහිර උපාධි අපේක්ෂකයින්ට ඉංග්‍රීසි සමත් වීම අනිවාර්යයි", "News Content": "අභ්‍යන්තර උපාධි අපේක්ෂකයින්ට මෙන්ම බාහිර උපාධි අපේක්ෂකයින්ට ද ඉංග්‍රීසි විභාගය සමත් වීම අනිවාර්යය කරන බව විශ්ව විද්‍යාල ප්‍රතිපාදන කොමිසන් සභාව පවසයි. විශ්ව විද්‍යාල වල බාහිර උපාධි පාඨමාලා සකස් කළ යුතු ආකාරය සම්බන්ධයෙන් වූ චක්‍රලේඛය මේ වන විට සියලු විශ්ව විද්‍යාල වෙත යොමු කර ඇති බව විශ්ව විද්‍යාල ප්‍රතිපාදන කොමිසන් සභාවේ සභාපති ගාමිණි සමරනායක මහතා ප්‍රකාශ කළේය. ඒ අනුව විශ්ව විද්‍යාල වල බාහිර උපාටි පාඨමාලා වල ගුණාත්මක භාවය වැඩි කිරීමට බලාපොරොත්තු වන බව මහාචාර්ය ගාමිණි සමරනායක මහතා සඳහන් කරයි. අදාළ චක්‍රලේඛය මගින් සිසුන් ඇතුළත් කිරීමේදී මෙතෙක් පැවති සම්ප්‍රදාය ඉවත් කර ඇති බවත් සිසුන් ඇතුළත් කරගැනීමේ අයිතිය විශ්ව විද්‍යාලයට පවරා ඇති බවත් අද දෙරණ වෙත අදහස් දක්වමින් සමරනායක මහතා කියා සිටියේය. එමෙන්ම පාඨමාලා ව්‍යුහය, සංයුතිය නැවත සකස් කරන ලෙස දැනුම් දී ඇති බවත්, අන්තර්ජාලය හරහා ද බාහිර විභාග ක්‍රමය සමග සම්බන්ධ විය හැකි ලෙස පාඨමාලා ව්‍යුහය සකස්කෙරෙන බව ද ඒ පිළිබඳව වැඩිදුරටත් අදහස් දැක් වූ මහාචාර්ය ගාමිණි සමරනායක මහතා සඳහන් කළේය. බාහිර උපාධි අපේක්ෂකයින් අධ්‍යාපන කටයුතු සිදුකරන උපකාරක පන්ති වල ප්‍රමිතිය පිළිබඳව විශ්ව විද්‍යාලය විසින් සහතිකයක් ලබාදිය යුතු බව ද ඔහු පෙන්වා දුන්නේය.", "URL": "https://sinhala.adaderana.lk/news.php?nid=13252", "Category": null, "Parent URL": null}