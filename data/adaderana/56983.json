{"Source": "Adaderana", "Timestamp": "February 7, 2016 08:08 am", "Headline": "ලොව විශාලතම මගී නෞකාවක් මාගම්පුරයට", "News Content": "ලොව විශාලතම මගී නෞකාවක් වන එම්.එස්. රොටර්ඩෑම් නෞකාව පළමු වරට අද(07) හම්බන්තොට වරායට පැමිණීමට නියමිතව තිබේ.වරාය හා නාවුක අමාත්‍යාංශය පවසන්නේ අද පෙරවරුවේ එම නෞකාව ඉන්දියාවේ කොචින් වරායේ සිට මෙරටට පැමිණෙන බවයි.මගීන් සහ කාර්යය මණ්ඩලය 2100 දෙනෙකුට ගමන් කළ හැකි එම නෞකාවේ මගීන් 1176 දෙනෙකු මෙවර සංචාරයේ නිරත වෙයි. එම්.එස්. රොටර්ඩෑම් නෞකාව දිගින් මීටර් 238ක් පමණ වන අතර මීට පෙර හම්බන්තොට වරායට පැමිණ ඇති විශාලතම නෞකාව වන යුරෝපා දෙක නමැති නෞකාව දිගින් මීටර් 226ක් පමණ වු බව ශ්‍රී ලංකා වරාය අධිකාරිය සඳහන් කළේය.ඒ අනුව හම්බන්තොට වරායට පැමිණෙන 14 වන මගී නෞකාව මෙය වෙයි.වරාය හරහා මෙරටට පැමිණෙන සංචාරකයින් කිරින්ද, කතරගම, සෙල්ලකතරගම වැනි පුරාවිද්‍යාත්මක වටිනාකමින් යුත් ප්‍රදේශ සහ බූන්දල, පළටුපාන, යාල, උඩවලව යනාදි සංචාරක ආකර්ෂණය දිනාගත් ප්‍ර දේශවල සංචාරයේ නිරත වනු ඇති බව වාර්තා වී තිබේ. එමගින් ශ්‍රී ලංකාවට විශාල ආර්ථික ලාභයක් හිමිවන අතර හම්බන්තොට වරාය ආශ්‍රිතව සංවර්ධන ව්‍යාපෘති රැසක් ක්‍රියාත්මක කිරීමට ද සැලසුම් කර ඇති බව වරාය හා නාවුක අමාත්‍ය අර්ජුණ රණතුංග මහතා ප්‍රකාශ කර ඇත. එහි පළමු අදියර යටතේ වරාය ආශ්‍රිතව කර්මාන්ත කලාපයක් ස්ථාපිත කිරීමට නියමිතව තිබේ.", "URL": "https://sinhala.adaderana.lk/news.php?nid=56983", "Category": null, "Parent URL": null}