{"Source": "Adaderana", "Timestamp": "March 7, 2013 05:18 pm", "Headline": " ගෙවල් අහිමිවන අයගේ අදහස් ගන්න කාර්යාලයක් ඕනෑ- ශ්‍රේෂ්ඨාධිකරණයෙන් නියෝගයක්", "News Content": "කොම්පඤ්ඥ වීදියේ ක්‍රියාත්මක කිරීමට නියමිත සංවර්ධන ව්‍යාපෘතියෙන් නිවාස අහිමිවන පුද්ගලයින්ගෙන් අදහස් විමසීම සඳහා කාර්යාලයක් පිහිටුවන ලෙස ශ්‍රේෂ්ඨාධිකරණය නාගරික සංවර්ධන අධිකාරියට නියෝග කර තිබේ. නිවාස අහිමිවන පිරිසක් ගොනුකළ මූලික අයිතිවාසිකම් පෙත්සමක් අද (07) සලකා බැලූ අවස්ථාවේදී ශ්‍රේෂ්ඨාධිකරණය මෙම නියෝගය ලබා දී ඇති බව සඳහන්ය. අදාළ ප්‍රදේශයේ මෙම කාර්යාලය ස්ථාපිත කරන ලෙස ද ශ්‍රේෂ්ඨාධිකරණය නාගරික සංවර්ධන අධිකාරියේ නිලධාරීන් වෙත නියෝග කර ඇත. නිවාස ව්‍යාපෘතිය අවසන් වන තෙක් වෙනත් ස්ථානයක පදිංචිව සිට නැවත නව නිවාසයක පදිංචි වන්නේ ද නැතහොත් වන්දි ලබා ගැනීමකින් අනතුරුව එම ස්ථානයෙන් ඉවත් වන්නේ ද යන්න පිළිබඳ පදිංචිකරුවන්ගෙන් අදහස් ලබා ගන්නා ලෙස නාගරික සංවර්ධන අධිකාරියේ නිලධාරීන්ට ශ්‍රේෂ්ඨාධිකරණය උපදෙස් දී තිබේ. ඒ අනුව ලබන සඳුදා තෙක් අදාළ කාර්යාලය ක්‍රියාත්මක කර ලබන 12 වැනිදා එහි තොරතුරු අධිකරණයට වාර්තා කරන ලෙස ශ්‍රේෂ්ඨාධිකරණය නාගරික සංවර්ධන අධිකාරීයේ නිලධාරීන්ට නියෝග කර තිබේ.", "URL": "https://sinhala.adaderana.lk/news.php?nid=32198", "Category": null, "Parent URL": null}