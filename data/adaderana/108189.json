{"Source": "Adaderana", "Timestamp": "April 18, 2019 06:10 pm", "Headline": "චන්දිමාල්-තරංග-දික්වැල්ල ලෝක කුසලානයට නෑ", "News Content": "2019 ක්‍රිකට් ලෝක කුසලාන තරගාවලිය සඳහා ශ්‍රී ලංකාව නියෝජනය කරන - දිමුත් කරුණාරත්නගේ නායකත්වයෙන් යුත් 15 දෙනාගේ සංචිතය අද (18) ප්‍රකාශයට පත් කෙරුණේය. කෙසේ වෙතත් හිටපු නායකයන් වන දිනේෂ් චන්දිමාල්ට මෙන්ම උපුල් තරංගටද මෙවර ලෝක කුසලාන සංචිතයේ ස්ථානයක් අහිමි වීම විශේෂත්වයකි. එමෙන්ම පසුගිය කාලයේ ශ්‍රී ලංකා පිලේ ස්ථිර ස්ථානයක් හිමිව තිබූ නිරෝෂන් දික්වැල්ලට මෙන්ම දඟපන්දු යවන ක්‍රීඩක අකිල ධනංජයටද මෙවර ලෝක කුසලාන සංචිතයේ ස්ථානය අහිමි වී ඇත. 2019 ක්‍රිකට් ලෝක කුසලාන තරගාවලිය එළැඹෙන මැයි 30 වැනිදා එංගලන්තයේ සහ වේල්සයේ පැවැත්වෙන අතර ඊට ශ්‍රී ලංකාව නියෝජනය කරන 15 දෙනෙකුගෙන් සමන්විත සංචිතය අද ප්‍රකාශයට පත්කෙරුණේය. විශේෂඥ පිතිකරුවන් හයදෙනකුගෙන් ද , විශේෂඥ වේග පන්දු යවන්නන් තිදෙනකුගෙන් ද, තුන් ඉරියව් ක්‍රීඩකයන් පස් දෙනකුගෙන් සහ එක් විශේෂඥ දඟපන්දු යවන්නකුගෙන් ද සංචිතය සමන්විතයි. නායක දිමුත් කරුණාරත්න , කුසල් ජනිත් පෙරේරා , කුසල් මෙන්ඩිස් , ඇංජලෝ මැතිව්ස් , ලහිරු තිරිමාන්න ,අවිශ්ක ප්‍රනාන්දු විශේෂඥ පිතිකරුවන් ලෙස එක්ව සිටින අතර විශේෂඥ වේග පන්දු යවන්නන් ලෙස ලසිත් මාලිංග , සුරංග ලක්මාල් සහ නුවන් ප්‍රදීප් එක්ව සිටියි. තිසර පෙරේරා , ධනංජය ද සිල්වා , මිලින්ද සිරිවර්ධන , ඉසුරු උදාන සහ ජීවන් මෙන්ඩිස් තුන් ඉරියව් ක්‍රීඩකයන් ලෙස එක්ව සිටින අතර සංචිතයට නම් කර ඇති එකම විශේෂඥ දඟපන්දු යවන්නා වන්නේ ජෙෆ්රි වැන්ඩසේය. අතිරේක ක්‍රීඩකයන් ලෙස ඕෂද ප්‍රනාන්දු , ඇංජලෝ පෙරේරා , කසුන් රාජිත සහ වනිදු හසරංග නම් කර තිබේ. දිමුත් කරුණාරත්නව මෙම ලෝක කුසලාන සංචිතයේ නායකත්වයට නම් කෙරෙන්නේ 2015 මාර්තු පළමු වැනිදා සිට මේ දක්වා වසර හතරක කාලයක් තිස්සේ ඔහු කිසිඳු එක්දින ජාත්‍යන්තර තරගයකට ක්‍රීඩා කර නොතිබූ පසුබිමකයි. 2015 ලෝක කුසලානයෙන් පසු ගෙවුණු වසර 4 දී ඇංජලෝ මැතිව්ස් , උපුල් තරංග , දිනේෂ් චන්දිමාල් , ලසිත් මාලිංග , චාමර කපුගෙදර සහ තිසර පෙරේරා එක්දින තරග වලදී ශ්‍රී ලංකා පිලට නායකත්වය දී ඇති නමුත් එයින් දිනේෂ් චන්දිමාල් ලෝක කුසලාන සංචිතයට හෝ නම් කර නොතිබීම කාගෙත් අවධානයට ලක්ව ඇත. චන්දිමාල් නායකත්වය දැරූ එක්දින තරග 12 න් 6 ක් ජයග්‍රහණය කර තිබූ අතර පසුගිය වසරේ ඔහු ක්‍රීඩා කළ එක්දින තරග 12 කදී ලකුණු 311 ක් රැස් කර 34.55 ක දළ සාමාන්‍යයක් රඳවාගෙන තිබුණි. චන්දිමාල්ට එලෙස සංචිතයේ ස්ථානයක් අහිමිවෙද්දි නවක ක්‍රීඩක අවිශ්ක ප්‍රනාන්දු ආරම්භක පිතිකරුවකු ලෙස නම් කර ඇත. ඔහු එක්දින තරග 5 කට ක්‍රීඩා කර රැස් කරගෙන ඇත්තේ ලකුණු 71 ක් පමණක් වන අතර රඳවාගෙන ඇති සාමාන්‍යය 14.2 ක්. මේ අතර පසුගිය කාලයේ ශ්‍රී ලංකා එක්දින සංචිතයේ ස්ථානයක් හිමි කරගෙන සිටි නිරෝෂන් දික්වැල්ලට , ධනුෂ්ක ගුණතිලකට සහ ප්‍රධානතම විශේෂඥ පිට දඟ පන්දු යවන්නා ලෙස සිටි අකිල ධනංජයටද මෙවර ලෝක කුසලාන සංචිතයේ ස්ථානයක් හිමි වී නොමැත. මෙවන් පසුබිමක පසුගිය කාලයේ ශ්‍රී ලංකා එක්දින සංචිතයේ ස්ථිර ස්ථානයක් රැකගැනීමට සමත් නොවුණු ලහිරු තිරිමාන්න , මිලින්ද සිරිවර්ධන සහ ජීවන් මෙන්ඩිස් ලෝක කුසලාන සංචිතයට නම් කර තිබීම කාගෙත් අවධානයට ලක්ව තිබේ. මේ අතර තමා එක්දින පිටියෙන් සමුගන්නා බව සඳහන් කරමින් ලසිත් මාලිංග නමින් ෆේස්ස්බුක් පිටුවක තිබූ සටහනක් ආන්දෝලනයට තුඩු දුන් අතර අවසන් එක්දින තරගාවලියේත් නායකත්වය දැරූ මාලිංගට ලෝක කුසලාන පිලේ නායකත්වය ලබා නොදීම ගැන මාධ්‍ය අද විමසා සිටියේය. කෙසේ වෙතත් 2019 ලෝක කුසලාන ජයග්‍රහණය සඳහා ශ්‍රී ලංකා පිල මෙහෙයවීමේ භාරදූර සහ ඓතිහාසික වගකීම දැන් තිබෙන්නේ දිමුත් කරුණාරත්න අතයි.", "URL": "https://sinhala.adaderana.lk/news.php?nid=108189", "Category": null, "Parent URL": null}