{"Source": "Adaderana", "Timestamp": "January 26, 2012 09:49 am", "Headline": "කොල්ලකෑම් රැසකට සම්බන්ධ තිදෙනෙකු කොටුවෙයි", "News Content": "කොල්ලකෑම් රැසකට සම්බන්ධ පුද්ගලයින් තිදෙනෙකු කොළඹ දිසාව විශේෂ අපරාධ මෙහෙයුම් ඒකකයේ නිලධාරීන් පිරිසක් විසින් අත්අඩංගුවට ගෙන තිබේ. පානදුර, හොරණ, අගුරුවාතොට, මොරගහහේන සහ පිළියන්දල යන ප්‍රදේශවල මෙම පුද්ගලයින් කොල්ලකෑම්වල නිරතව ඇති බව වාර්තා වේ. ගිනි අවි පෙන්වා බිය ගන්වා වාහන, වෙළඳසැල්, ඉන්ධන පිරවුම්හල් ඇතුළු කොල්ලකෑම් රැසක් සම්බන්ධයෙන් මොවුන්ට එරෙහිව චෝදනා එල්ල වී තිබේ. අත්අඩංගුවට ගත් සැකකරුවන් සතුව තිබී ගිනි අවියක් සහ උණ්ඩ 4 ක් ද පොලිසිය විසින් සොයාගෙන ඇති බව සඳහන්ය. මේ අතර මාවනැල්ල ප්‍රදේශයේ දී මැණික් ගල් 14ක්, ජංගම දුරකථන 3 ක් සහ මුදල් කොල්ලකෑමේ සිද්ධියක් සම්බන්ධයෙන් සැකපිට පුද්ගලයින් 5 දෙනෙකු අත්අඩංගුවට ගෙන ඇත. ඔවුන් සොරාගන්නා ලද මැණික් ගල් සහ ජංගම දුරකථන ද සොයාගෙන ඇති බව මාවනැල්ල පොලිසිය ප්‍රකාශ කරයි. මෙම සිද්ධිය සම්බන්ධයෙන් තවත් පුද්ගලයින් 5 දෙනෙකු අත්අඩංගුවට ගැනීම සඳහා මාවනැල්ල පොලිසිය පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=21655", "Category": null, "Parent URL": null}