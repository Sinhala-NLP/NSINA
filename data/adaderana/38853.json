{"Source": "Adaderana", "Timestamp": "November 15, 2013 11:00 am", "Headline": "23වැනි පොදුරද සමුළුව ඇරඹෙයි", "News Content": "23 වැනි පොදුරාජ්‍ය මණ්ඩලයීය රාජ්‍ය නායක සමුළුව මේවන විට නෙළුම් පොකුණ මහින්ද රාජපක්ෂ අන්තර්ජාතික රංග ශාලාවේදී මේවන විට පැවැත්වෙයි. පොදු රාජ්‍ය මණ්ඩලයේ නායිකා බ්‍රිතාන්‍යයේ එලිසබෙත් මහ රැජිණ නියෝජනය කරමින් මෙරටට පැමිණ සිටින වේල්සයේ චාල්ස් කුමරුගේ ප්‍රධානත්වයෙන් අද පෙරවරු 10. 15ට සමාරම්භක උත්සවය ඇරඹිණ. “සමානාත්මතාව සමඟින් වර්ධනය, පරිපුර්ණ සංවර්ධනය“ යන්න මෙවර සමුළුවේ තේමාවයි. මේවන විට ජනාධිපති මහින්ද රාජපක්ෂ මහතා රාජ්‍ය නායක සමුළුවේ සමාරම්භක උත්සවය අමතමින් සිටියි. අද ආරම්භ වූ මෙම සමුළුවට ශ්‍රී ලංකාව ඇතුළුව, ඉන්දියාව, මෝල්ටා, ලෙසතො, මලාවි, සොලමන් දූපත්, නයිජීරියාව, එක්සත් රාජධානිය, නාවුරු, රුවන්ඩාව, උගන්ඩාව, ටොංගා, නැමීබියා, ගයනා, සයිප්‍රස්, පැපුවා නිව්ගිනි, දකුණු අප්‍රිකාව, සීසෙල්ස්, ස්වාසිලන්තය, බහාමාස්, සැම්බියා, ටැන්සානියාව, බංගලාදේශය, මලයාසියාව, සිංගප්පූරුව, ඔස්ට්‍රේලියාව, පකිස්ථානය සහ පොදුරාජ්‍ය මණ්ඩලය නියෝජනය කරන රටවල නායකයින් අගමැතිවරුන්, විදේශ ඇමතිවරුන්, සම්භාවනීය අමුත්තන් රැසක් සහභාගි වී සිටී.", "URL": "https://sinhala.adaderana.lk/news.php?nid=38853", "Category": null, "Parent URL": null}