{"Source": "Adaderana", "Timestamp": "March 12, 2019 02:00 pm", "Headline": "2019 අයවැය දෙවන වර කියවීමේ ඡන්ද විමසීම අදයි", "News Content": "2019 අයවැය දෙවන වර කියවීමේ ඡන්ද විමසීම අද (12) පැවැත්වීමට නියමිතව ඇත. පසුගිය 05 වන දින පාර්ලිමේන්තුවට ඉදිරිපත් කළ මෙවර අයවැය දෙවන වර කියවීමේ විවාදය හයවනදා සිට දින 06 ක් පැවති අතර අද පස්වරුවේ දෙවන වර කියවීමේ ඡන්ද විමසීම පැවැත්වීමට නියමිතයි. පාර්ලිමේන්තුව අද පෙරවරු 09.30 ට කතානායක කරූ ජයසූරිය මහතාගේ ප්‍රධානත්වයෙන් රැස්වූ අතර සභාව ආරම්භයේදී සභානායක අමාත්‍ය ලක්ෂ්මන් කිරිඇල්ල මහතා විසින් පසුගිය නොවැම්බර් මාසයේ පාර්ලිමේන්තුව තුළ හටගත් නොසන්සුන්කාරී තත්ත්වයට අදාල වාර්තාව ආචාරධර්ම හා වරප්‍රසාද පිළිබඳ කාරක සභාවට ඉදිරිපත් කර තිබේ. මේ අතර අද පස්වරුවේ පැවැත්වෙන අයවැය දෙවන වර කියවීමේ ඡන්ද විමසීමේ දී ඡන්දය ප්‍රකාශ කරන ආකාරය පිළිබඳ සාකච්ඡා කිරීම සදහා එක්සත් ජනතා නිදහස් සන්ධාන පාර්ලිමේන්තු කණ්ඩායම් රැස්වීම පැවත් විය. විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් අද පෙරවරු 11.40 ට පමණ පාර්ලිමේන්තු සංකීර්ණයේදී මෙම රැස්වීම ආරම්භ විය.", "URL": "https://sinhala.adaderana.lk/news.php?nid=105924", "Category": null, "Parent URL": null}