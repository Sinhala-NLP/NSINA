{"Source": "Adaderana", "Timestamp": "June 15, 2012 03:03 pm", "Headline": "ඕස්ට්‍රේලියාවේ පුරවැසිකම දෙන බව කියා සරණාගතයින් රවටලා", "News Content": "ඕස්ට්‍රේලියාවට රැගෙන ගොස් එහි පුරවැසිභාවය ලබාදෙන බවට පවසමින් ඉන්දීයාවේ සිටින ශ්‍රී ලාංකික සරණාගතයින් රැවටීමට ලක්කිරීමේ ජාවාරමක් පිළිබඳව අනාවරණය වී ඇති බව විදෙස් මාධ්‍ය වාර්තා කරයි. මෙලෙස පුද්ගලයන් ඕස්ට්‍රේලියාවට රැගෙන යන බව පවසමින් එම පුද්ගලයන්ගෙන් මුදල්ද ලබාගෙන ඇති බව එම මාධ්‍ය වාර්තා ප්‍රකාශ කරයි. පසුගිය මාසයේ ධීවර යාත්‍රා 02 ක් මගින් රැගෙන ගිය සරණාගතයින් 50 දෙනෙකු පමණ අතුරුදහන් වී ඇති බව ද වාර්තා වේ. එමෙන්ම මෙම වසරේ මේ දක්වා සරණාගතයින් ලෙස 708 දෙනෙකු පමණ ඕස්ට්‍රේලියාවට ගොස් ඇති අතර පසුගිය වසරේ එසේ ඕස්ට්‍රේලියාවට පැමිණ ඇත්තේ සරණාගතයින් 211 දෙනෙකු පමණි. ඉන්දියාවේ තමිල්නාඩු ප්‍රාන්තයේ සරණාගත කඳවුරු 112 ක ශ්‍රී ලාංකික දෙමළ ජාතිකයන් 70,000 පමණ වෙසෙන බවත් විදෙස් මාධ්‍ය වාර්තා කරයි. එම කදවුරුවල වෙසෙන ජනතාව නැවත ශ්‍රී ලංකාවට පැමිණිමට අකමැති බවත්, කඳවුරුවල සිටින ජනතාවට එම කඳවුරුවලින් බැහැරව විසීමට නොහැකි බවත්, එමනිසා මොවුන් මෙලෙස ජාවාරම්කරුවන්ගේ රැවටීමට ලක්වන බවත් එම මාධ්‍ය වැඩිදුරටත් සදහන් කරයි.", "URL": "https://sinhala.adaderana.lk/news.php?nid=25056", "Category": null, "Parent URL": null}