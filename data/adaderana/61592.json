{"Source": "Adaderana", "Timestamp": "June 28, 2016 08:35 pm", "Headline": "දේශපාලකයින් මහබැංකු අධිපති ධූරය දැරිය යුතු නෑ", "News Content": "දේශපාලකයින් මහබැංකු අධිපති වැනි ධූරයක් දැරීම සුදුසු නැති බව තමන්ගේ පුද්ගලික අදහස බව රාජ්‍ය ව්‍යවසාය සංවර්ධන නියෝජ්‍ය අමාත්‍ය එරාන් වික්‍රමරත්න මහතා පවසයි.මහබැංකු මහ පුටුව දේශපාලනීකරණය වීමද සුදුසු නැති බවත්,ප්‍රතිපත්තියක් හැටියට තමන් එය පිළිනොගන්නා බවත් හෙතෙම කියා සිටියි.තමන්ට එම තනතුර ලැබෙන බවට ඇතැම් පුවත් පළවන නමුත් තමන් ඒ පිළිබඳ කිසිවක් නොදන්නා බවද නියෝජ්‍ය අමාත්‍යවරයා කියා සිටියේ අද(28)මහනුවර සිට කොළඹට දුම්රියෙන් පැමිණ කොළඹ සිට මොරටුවටද දුම්රියෙන් යන අතරමගදී අද දෙරණ වාර්තාකරු ඇසූ ප්‍රශ්නයකට ප්‍රතිචාර දක්වමිනි.තමාට ජනතාව විසින් ජන වරමක් ලබාදී ඇත්තේ ජනතාවට සේවය කිරීමට බවත්,එකී වගකීම පැහැර හැරීමට තමාට හැකියාවක් නැති බවත් වික්‍රමරත්න මහතා පෙන්වා දුන්නේය.එහිදී වැඩිදුරටත් අදහස් දක්වමින් වික්‍රමරත්න මහතා කියා සිටියේ තමා බොහෝ විට පොදු ප්‍රවාහන සේවයක ගමන් කරන බව හා මහනුවර යන විට දුම්රියේ ගමන් කරන බවයි.එහි කිසිදු විශේෂත්වයක් නැති බව කියා සිටි ඔහු මාර්ග තදබදය හේතුවෙන් වන ප්‍රමාදය එයින් වළක්වා ගත හැකි බවත්,තමාට වාහනයක පැමිණෙන විට පැය දෙකක් යන විට දුම්රියෙන් විනාඩි 25ක් තුළ පැමිණිය හැකි බවයි.නව රජයේ ප්‍රවාහන ප්‍රතිපත්තියේදී පොදු ප්‍රවාහනයට විශේෂ තැනක් ලබාදෙන්නේනම් එය ඉතාම වැදගත් බවත්,නගා සිටුවිය යුත්තේ පොදු ප්‍රවාහන සේවය බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=61592", "Category": null, "Parent URL": null}