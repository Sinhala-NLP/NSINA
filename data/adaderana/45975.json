{"Source": "Adaderana", "Timestamp": "September 10, 2014 06:45 pm", "Headline": "යොදාගත් දිනට මැතිවරණය පවත්වනවා", "News Content": "ඌව පළාත් සභා මැතිවරණය නියමිත දිනට පැවැත්වීමට අවශ්‍ය වාතාවරණය සකසා දෙන බවට පොලිස්පතිවරයා ලබාදුන් එකඟතාවය මත යොදාගත් පරිදි ඌවේ මැතිවරණය සැප්තැම්බර් 20 දින පැවැත්වීමට කටයුතු කරන බව මැතිවරණ කොමසාරිස් මහින්ද දේශප්‍රිය මහතා කියයි. මොණරාගල දිස්ත්‍රීක්කයේ මැතිවරණ ප්‍රචාරක ව්‍යාපාරය ආශ්‍රිතව මතුව ඇති නොසන්සුන් වාතාවරණය යටතේ යොදාගත් පරිදි සැප්. 20දා පළාත් සභා මැතිවරණය පැවැත්වීම අවිනිශ්චිත බව මැතිවරණ කොමසාරිස්වරයා අද (10) පෙරවරුවේ පැවැති මාධ්‍ය හමුවකදී කීවේය. ඔහු එහිදී කියා සිටියේ පවත්නා වාතාවරණය යටතේ මැතිවරණය එදින පවත්වනවාද නැද්ද යන්න ගැන අද පස්වරුවේ දේශපාලන පක්ෂ ලේකම්වරුන් සමග සාකච්ඡාවක් පවත්වා තීරණයක් ගන්නා බවයි. ඒ අනූව මේ සම්බන්ධයෙන් විශේෂ සාකච්ඡාවක් දේශපාලන පක්ෂ නියෝජිතයින් සමග අද පස්වරුවේ පැවැති අතර අනතුරුව මාධ්‍ය වෙත අදහස් දක්වමින් මැතිවරණ කොමසාරිස්වරයා කියා සිටියේ ඌව පළාතේ මැතිවරණයක් පැවැත්විය හැකි වාතාවරණයක් එහි සකසා දෙන බවට පොලිස්පතිවරයා එකඟ වූ බවයි. ඒ අනූව දේශපාලන පක්ෂ නියෝජිතයින්ගේ ද සහය යටතේ යොදාගත් දිනට මැතිවරණය පවත්වන බවද හෙතෙම කියා සිටියේය.", "URL": "https://sinhala.adaderana.lk/news.php?nid=45975", "Category": null, "Parent URL": null}