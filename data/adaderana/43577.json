{"Source": "Adaderana", "Timestamp": "May 29, 2014 03:06 pm", "Headline": "  සම සෞඛ්‍යයට වසර 4ක් ඉල්ලීම එකඟතාවට පටහැණියි - ජනපති මැදිහත්විය යුතුයි", "News Content": "සම සෞඛ්‍ය සිසුන් සියලුමදෙනාට වසර 4 ක පුහුණුවක් ලබාදෙන ලෙස ඉල්ලීම ශ්‍රේෂ්ඨාධිකරණ නියෝග මත ඇති කරගත් එකඟතාවට පටහැණි බව රජයේ වෛද්‍ය නිලධාරීන්ගේ සංගමය පවසයි. අවසාන එකඟතාවය වූයේ සියලුම සම සෞඛ්‍ය සිසුන්ට වසර 3ක උපාධියකුත්, ඉහළ ඉෂෙඩ් කෝර් අගයක් සහිතව ඇතුළුවන සිසුන්ට අමතර වසරක විශේෂ උපාධියක් ලෙස පාඨමාලාව ක්‍රියාත්මක කිරීම බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය සමන් අබේගුණවර්ධන මහතා කියා සිටියි. දැනට වසර 4ක උපාධිය ලබා සිටින අයට පවා රැකියාවක් නොමැතිවීම පිළිබඳ උද්ඝෝෂකයින්ට ගැටළුවක් නොමැති බවත්, ඔවුන්ට අවශ්‍යව ඇත්තේ වසර 3 ක කාලය වසර 4ක් දක්වා දීර්ඝ කර ගැනීම පමණක් බවත් ඔහු පෙන්වාදෙයි. එම නිසා ඉන් අනතුරුව රැකියා විරහිත උපාධිධාරී සටන ඇරඹෙනු ඇති බවත්,මෙම උද්ඝෝෂණ පිටුපස සිටින දේශපාලන ව්‍යාපාරයට අවශ්‍යව ඇත්තේ සමස්ථ විශ්ව විද්‍යාල පද්ධතියමත්, සෞඛ්‍ය සේවාවාත් අවුල්කර දැමීමට බවත් හෙතෙම අවධාරණය කරයි. ඉතිහාසයේද වරින් වර ඒ බව තහවුරු වී ඇති බවත් අබේගුණවර්ධන මහතා සිහිපත් කරනු ලැබුවේ අද(29) කොළඹ පැවති මාධ්‍ය හමුවකදීය. 2004 වසරේ සම සෞඛ්‍ය උපාධි පාඨමාලාව ආරම්භ කෙරෙන අවස්ථාවේදීද අවශ්‍ය කරන සායනික පුහුණුව සඳහා නියමිත යටිතල පහසුකම් පිළිබඳ නිසි සැලසුමක් තිබී නොමැති බවත් ඔහු සඳහන් කළේය. එසේම මෙම උපාධිධාරීන් රාජ්‍ය සේවයේ කුමන තලයක ස්ථාන ගත කරන්නේද යන්න පිළිබඳ හෝ සැලසුමක් තිබී නොමැති බවද හෙතෙම අවධාරණය කළේය. උසස් අධ්‍යාපන අමාත්‍යංශයටද මේ පිළිබඳ පැහැදිලි දැක්මක් ඇති බවක් පෙනෙන්නට නැති බවත්,ඒ නිසාම මෙම ව්‍යාකූල තත්ත්වයට නිවරදි විසඳුමක් ලබාදීම සඳහා මැදිහත් වන ලෙස ජනාධිපති මහින්ද රාජපක්ෂ මහතාගෙන් ඉල්ලීමක් කරන බවද රජයේ වෛද්‍ය නිලධාරීන්ගේ සංගමයේ ලේකම් වෛද්‍ය සමන් අබේගුණවර්ධන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43577", "Category": null, "Parent URL": null}