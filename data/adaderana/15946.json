{"Source": "Adaderana", "Timestamp": "May 7, 2011 12:22 pm", "Headline": "ඇමති ඩිලාන් හෙට කටාර් යයි", "News Content": "විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙ‍රේරා මහතා හෙට(08) දිනයේදී නිල සංචාරයක් සඳහා කටාර් රාජ්‍යය බලා පිටත්ව යාමට නියමිතව ඇත. එරටින් ලැබුණු ආරාධනාවක් මත ඩිලාන් පෙරේරා මහතා මෙම සංචාරයෙහි නිතර වන බව සඳහන්ය. අමාත්‍යවරයාගේ මෙම සංචාරය අතරතුර ශ්‍රී ලාංකික ශ්‍රමිකයින් සඳහා කටාර් රාජ්‍යයේ ඇති රැකියා අවස්ථා පිළිබඳව එරට බලධාරීන් සමග සාකච්ඡා පැවැත්වීමට ද නියමිතව තිබේ. මෙම සංචාරය සඳහා විදේශ රැකියා ප්‍රවර්ධන හා සුබසාධන අමාත්‍යාංශ ජ්‍යොෂ්ඨ නිලධාරීන්, විදේශ සේවා නියුක්ති කාර්යාංශ නිලධාරීන් සහ ශ්‍රී ලංකාවේ විදේශ රැකියා නියෝජිත ආයතනවල ප්‍රධාන විධායක නිලධාරීන් ඇතුළු නියෝජිත පිරිසක් ද සහභාගි වීමට නියමිත ඇත. පසුගිය පෙබරවාරි මාසයේදී විදේශ කටයුතු ආමාත්‍ය මහාචාර්ය ජී. එල්. පීරිස් මහතාද කටාර් රාජ්‍යයේ නිල සංචාරයක නිරත වූ අතර එහිදී ඔහු එරට එමීර්වරයා හා අමාත්‍යවරුන් සමග ද්විපාර්ශවික සාකච්ඡා කිහිපයක් පවත්වනු ලැබීය.", "URL": "https://sinhala.adaderana.lk/news.php?nid=15946", "Category": null, "Parent URL": null}