{"Source": "Adaderana", "Timestamp": "November 24, 2011 08:44 am", "Headline": "ජල ගැලීම් නිසා මඩකළපුවේ පවුල් 29 ක් අවතැන්", "News Content": "ඇද හැලෙන අධික වර්ෂාවත් සමග නැගෙනහිර පළාතේ ස්ථාන කිහිපයක සහ පොළොන්නරුව දිස්ත්‍රික්කයේ ස්ථාන කිහිපයක ජල ගැලීම් වාර්තා වී තිබේ. මඩකළපුව දිස්ත්‍රික්කයේ පවුල් 29 ක් ජල ගැලීම් හේතුවෙන් අවතැන් වී ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. ඔවුන්ගේ මේ වනවිට පාසල් 02 ක රැඳීසිටින බව වාර්තා වී ඇති බව පවතින ආපදා තත්ත්වය පිළිබඳව පැහැදිලි කළ ප්‍රදීප් කොඩිප්පිලි මහතා ප්‍රකාශ කළේය. ඔවුන් සඳහා අවශ්‍ය සහන කටයුතු මේ වනවිට සිදුවමින් පවතින බව ද ඒ මහතා පෙන්වාදුන්නේය. එමෙන්ම පොළොන්නරුවේ, දිඹුලාගල ප්‍රදේශයේ පාලමක් කැඩීයාම හේතුවෙන් පවුල් 900 ක ප්‍රමාණයකට එහා මෙහා ගමන්කිරීමට නොහැකි වීමෙන් අසීරුතාවයට පත්ව සිටින බව ඔහු සඳහන් කළේය. හමුදාවේ සහ අනෙකුත් නිලධාරීන්ගේ සහයෝගයෙන් මේ සඳහා අවශ්‍ය පියවර ගනිමින් සිටින බව එම දිස්ත්‍රික් ඒකක මගින් වාර්තා කර ඇති බව ද හෙතෙම කියා සිටියේය. මේ අතර අද(24) දිනයේත් නැගෙනහිර, ඌව, උතුරු, දකුණු සහ උතුරු මැද පළාත්වලට කඩින්කඩ වැසි හෝ ගිගිරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. දිවයිනේ අනෙකුත් ප්‍රදේශවලට අපරභාගයේදී ‍සහ සවස් කාලයේ දී තැනින් තැන වැසි හෝ ගිගිරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ චමින්ද ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=20220", "Category": null, "Parent URL": null}