{"Source": "Adaderana", "Timestamp": "May 7, 2013 04:59 pm", "Headline": "ඉන්ෆ්ලුවෙන්සා වෛරසය ආසාධිතයින්ගේ වර්ධනයක්", "News Content": "පසුගිය වසර 02 හා සැසදීමේදී උණ රෝගීන් අතර ඉන්ෆ්ලුවෙන්සා වෛරසය ආසාදිත වූ රෝගී ප්‍රතිශතයේ යම් වැඩි වීමක් මේ වසරේ මාර්තු සහ අප්‍රේල් මාසවල දක්නට ලැබෙන බව සෞඛ්‍ය අමාත්‍යංශය පවසයි. පසුගිය සති කිහිපය තුළ ඉන්ෆ්ලුවෙන්සා වෛරසය ආසාදනයවීම හේතුවෙන් සිදුවූ මරණ කිහිපයක් පිළිබඳ රට තුළ වැඩි අවධානයක් යොමුවූ බව එම අමාත්‍යංශය කියයි. අදාළ රෝගීන් ඉන්ෆ්ලුවෙන්සා \"ඒ සහ බී“ කාණ්ඩවලට අයත් සාමාන්‍ය ඍතුමය සීසනල් ඉන්ෆ්ලුවෙන්සා මගින් ආසාදනය වී ඇති බව පරීක්ෂණවලින් තහවුරු වී ඇත. විශේෂයෙන් වයස අවුරුදු 65 ට වැඩි පුද්ගලයින්, අවුරුදු 02ට අඩු දරුවන්, ගර්භණී මව්වරුන් ප්‍රතිශක්තිය හීන වූ පුද්ගලයින් සහ නිදන්ගත රෝගී තත්ත්වයන්ගෙන් පෙළෙන පුද්ගලයින්ට, ඉන්ෆ්ලුවෙන්සා වෛරසය ආසාදනය ත්‍රීවු විමට හෝ සංකූලතා ඇතිවීමේ වැඩි අවදානමක් පවතින බව සෞඛ්‍ය අමාත්‍යංශය පවසයි. එබැවින් ඉන්ෆ්ලුවෙන්සා රෝගී තත්ත්වය වැළඳුණු පුද්ගලයින් රෝග ලක්ෂණවල යම් ත්‍රීවුරවීමක් හෝ ස්වසන අපහසුතාවක් ඇතිවුවහොත් හැකි ඉක්මනින් වෛද්‍ය ප්‍රතිකාර සදහා යොමුවිය යුතුය. එබැවින් සෞඛ්‍ය අමාත්‍යංශය විසින් නේවාසිකව ප්‍රතිකාර ලැබිය යුතු රෝගීන් සඳහා නියමිත ප්‍රතිවෛරස ඖෂධ ඇතුළු අනෙකුත් උපකරණ හා අවශ්‍ය උපදෙස් සියලුම රෝහල් වෙත ලබාදීමට පියවර ගෙන ඇත. මීට අමතරව ඉන්ෆ්ලුවෙන්සා රෝගය පැතිරීම පාලනය සඳහා මනා සෞඛ්‍ය පුරුදු අනුගමනය කරන ලෙස සෞඛ්‍ය අමාත්‍යංශය ජනතාවට දැනුම් දෙයි.", "URL": "https://sinhala.adaderana.lk/news.php?nid=33888", "Category": null, "Parent URL": null}