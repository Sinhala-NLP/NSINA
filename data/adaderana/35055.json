{"Source": "Adaderana", "Timestamp": "June 19, 2013 07:39 am", "Headline": "සිරි පැරකුම් අභියාචනාධිකරණයට යයි - වගඋත්තරකරුවන්ට නොතීසි", "News Content": "සිරිපැරකුම් චිත්‍රපටයේ පිටපත් 55 ක් මුද්‍රණය කිරීමට අවසර ලබාදීමට විරෝධය පළකරමින් ගොනු කළ පෙත්සමේ වගඋත්තරකරුවන්ට ජූලි 10 වන දින අධිකරණය හමුවේ පෙනී සිටින ලෙස අධිකරණයෙන් නොතීසි නිකුත් කර තිබේ. අභියාචනාධිකරණයේ සභාපති එස්. ස්කන්දරාජා මහතා සහ මාලනී ගුණරත්න විනිසුරුවරිය හමුවේ අදාළ පෙත්සම සලකා බැලුණු අවස්ථාවේදී මෙම නියෝගය නිකුත් කර ඇති බව සඳහන්ය. චිත්‍රපටයක් පළමුවෙන්ම නිපදවීමේ දී එහි පිටපත් 35 ක ප්‍රමාණයක් මුද්‍රණය කළ යුතු බවට වන පිළිගත් ප්‍රතිපත්තියට පටහැනිව සිරිපැරකුම් චිත්‍රපටය සඳහා පිටපත් 55 ක් මුද්‍රණය කිරීමට අවසර දීමට එරෙහිව මෙම පෙත්සම ගොනු කර තිබේ. සිරිපැරකුම් චිත්‍රපටයට පමණක් මුල් වටයේ දී පිටපත් 55ක් මුද්‍රණය කිරීමට අවසර ලබාදීම මගින් සෙසු චිත්‍රපට නිෂ්පාදකවරුන්ට සහ අධ්‍යක්ෂකවරුන්ට අසාධරණයක් සිදු වන බව චිත්‍රපට නිෂ්පාදකවරුන්, අධ්‍යක්ෂකවරුන් ඇතුළු චිත්‍රපට ශිල්පීන් 15 දෙනෙක් විසින් ගොනු කරන ලද මෙම පෙත්සමේ කියැවෙයි. සිරිපැරකුම් චිත්‍රපටය සදහා පිටපත් 55 ක් මුද්‍රණය කිරීම සදහා ලබාදී ඇති අවසරය රීට් ආඥාවක් මගින් අවලංගු කරන ලෙස අදාළ පෙත්සමෙන් ඉල්ලා තිබේ. පෙත්සමේ වගඋත්තරකරුවන් ලෙස ජාතික චිත්‍රපට සංස්ථාව, එහි සභාපති, ජනමාධ්‍ය හා තොරතුරු අමාත්‍ය කෙහෙලිය රඹුක්වැල්ල , එම අමාත්‍යංශයේ ලේකම් චරිත හේරත්, වැඩ බලන අමාත්‍ය අනුර ප්‍රියදර්ශන යාපා සහ චිත්‍රපට අධ්‍යක්ෂක සෝමරත්න දිසානායක යන අය නම් කර තිබේ.", "URL": "https://sinhala.adaderana.lk/news.php?nid=35055", "Category": null, "Parent URL": null}