{"Source": "Adaderana", "Timestamp": "May 21, 2018 04:42 pm", "Headline": " ආපදා තත්ත්වයට මුහුණ දෙන්න තවදුරටත් ත්‍රිවිධ හමුදාව සීරුවෙන් ", "News Content": "‍විපතට පත් ජනතාවට සහන සැලසීම සඳහා යුද හමුදාව සහ නාවික හමුදාව මෙහෙයුම් ආරම්භ කර තිබේ. යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා ප්‍රකාශ කළේ රත්නපුර, කෑගල්ල, කළුතර, ගාල්ල සහ මාතර දිස්ත්‍රික්කවලට මේ වන විටත් හමුදා කණ්ඩායම් යොදවා ඇති බවයි. ආපදා කළමනාකරණ මධ්‍යස්ථානයේ උපදෙස් මත යුද හමුදාව සහන සැලසීමේ කටයුතු සඳහා නිලධාරීන් 125 දෙනෙකු පමණ යොදවා තිබේ. ගාල්ල දිස්ත්‍රික්කයේ පිටිගල, නෙළුව, තවලම සහ හිනිදුම, කළුතර දිස්ත්‍රික්කයේ පාලින්දනුවර, බුලත්සිංහල, මාතර දිස්ත්‍රික්කයේ මොරවක, කඹුරුපිටිය යන ප්‍රදේශවල නිලධාරීන් ස්ථානගත කර ඇති බව යුද හමුදා මාධ්‍ය ප්‍රකාශකවරයා සඳහන් කළේය. මේ අතර නාවික හමුදා සහන කණ්ඩායම් 27ක් ගාල්ල, කළුතර, රත්නපුර, කුරුණෑගල සහ පුත්තලම යන දිස්ත්‍රික්කවල ස්ථාන ගත කර ඇති බව නාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර මහතා සඳහන් කළේය. ආපදා තත්ත්වයන් පිළිබඳ ආපදා කළමනාකරණ මධ්‍යස්ථානය වෙත ඉල්ලීමක් කළ පසු ඔවුන්ගෙන් ලැබෙන උපෙදස් පරිදි නාවික හමුදා කණ්ඩායම් යොදවන බව ඔහු ප්‍රකාශ කළේය. අවශ්‍යතාවක් ඇතිවුවහොත් ක්‍රියාත්මක වීම සඳහා ගුවන් හමුදා කණ්ඩායම් ද සූදානමින් පසුවන බව ගුවන් හමුදා මාධ්‍ය ප්‍රකාශක වින්ග් කමාන්ඩර් ගිහාන් සෙනෙවිරත්න මහතා ප්‍රකාශ කළේය.", "URL": "https://sinhala.adaderana.lk/news.php?nid=89530", "Category": null, "Parent URL": null}