{"Source": "Adaderana", "Timestamp": "March 22, 2013 10:22 am", "Headline": "හෙට පැයක්‌ කළුවරේ ඉන්න", "News Content": "ජගත් මිහිකත හෝරාව සැමරීම සඳහා හෙට (23) රාත්‍රී 8.30 සිට 9.30 දක්‌වා පැයක කාලයක්‌ විදුලි බුබුළු නිවා දමා ඊට දායකවන ලෙස රජය ජනතාවගෙන් ඉල්ලීමක් කරයි. ගෝලීය උණුසුම හා පොසිල ඉන්ධන දහනය පාලනය පිළිබඳ ජනතාව දැනුවත් කිරීම අරමුණු කරගෙන මෙම මිහිකත හෝරාව නම් කර තිබේ. එසේම 2012 වසරේ මිහිකත හෝරාව සැමරීමෙන් ජාතික විදුලිබල පද්ධතියේ විදුලිය මෙගාවොට්‌ 130 ක්‌ ඉතිරි කර ගැනීමට හැකි වී ඇත. 2012 වසරේදී රටවල් 152 ක සහභාගීත්වයෙන් මිහිකත හෝරාව සැමරූ අතර, බිලියන 1.9 කට අධික ජනතාවක්‌ මේ සඳහා සහභාගි වී තිබේ. මෙම වසරේදී රටවල් 162 ක ජනතාවක්‌ මිහිකත හෝරාව සැමරීමට එක්‌වීමට නියමිත බව සඳහන්ය. ජගත් මිහිකත හෝරාව සැමරීම වෙනුවෙන් පැවැත්වෙන රාජ්‍ය උත්සවයේ ප්‍රධාන ආරාධිත අමුත්තා ලෙස පරිසර අමාත්‍ය සුසිල් ප්‍රේම්ජයන්ත මහතා සහභාගි වීමට නියමිතය. මීට අමතරව තාක්‍ෂණ පර්යේෂණ හා පරමාණුක බලශක්‌ති අමාත්‍ය පාඨලී චම්පික රණවක, බස්‌නාහිර පළාත් ආණ්‌ඩුකාර අලෙවි මවුලානා, බස්‌නාහිර පළාත් සභාවේ ප්‍රධාන අමාත්‍ය ප්‍රසන්න රණතුංග, බස්‌නාහිර පළාත් සභාවේ පරිසර අමාත්‍ය නීතිඥ උදය ගම්මන්පිල, යන මහත්වරුන්ගේ ප්‍රධානත්වයෙන් ඇතුල්කෝට්‌ටේ මහින්දාරාම විහාරස්‌ථානයේදී හෙට රාත්‍රී 7.30ට ආරම්භ කිරීමට කටයුතු යොදා ඇත.", "URL": "https://sinhala.adaderana.lk/news.php?nid=32629", "Category": null, "Parent URL": null}