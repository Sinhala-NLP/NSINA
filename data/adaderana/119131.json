{"Source": "Adaderana", "Timestamp": "September 15, 2019 08:54 am", "Headline": "අනුරගෙන් පිරිසිදු දේශපාලන පරිවර්ථනයක්", "News Content": "ජනතාව නව දේශපාලන පරිවර්තනයක් දෙසට යොමු කළ හැකි වටපිටාවක් වර්තමානයේ නිර්මාණය වී ඇති බව ජාතික ජන බලවේගයේ ජනාධිපතිධුර අපේක්ෂක අනුර කුමාර දිසානායක මහතා පවසයි. කළුතරදී පැවති ජනහමුවකට එක් වෙමින් ඒ මහතා මේ බව සඳහන් කළේය. ආර්ථිකය, ප්‍රජාතන්ත්‍රවාදය, වංචා දුෂණ ප්‍රමුඛ කර ගනිමින් ජනතාව ආණ්ඩු මාරු කිරීම සඳහා යොමු වන බවත් පක්ෂ විසින් සිදු කරන වැරදි කාලය විසින් අමතක කරවා නැවත ඔවුන් බලයට ගෙන්වීමක් සිදු වන බවත් ඒ මහතා ප්‍රකාශ කරයි. නැවත වංචා දූෂණ, ප්‍රජාතන්ත්‍රවාදයට එල්ල වු තර්ජනය, ආර්ථිකය විනාශය පිළිබඳ සටන් පාඨය පැරණි පාලකයින්ට ගත නොහැකි බවත් ඉතිහාසයේ ප්‍රථම වතාවට අපේක්ෂකයින් පිළිබඳ ජනතාව ඉදිරියේ ඕනෑවටත් වඩා හෙළිදරව් වී ඇති බවත් අනුර කුමාර මහතා ප්‍රකාශ කරයි. මෙය දේශපාලනයේ හොඳම අවස්ථාව බවත් ජනතාව නව දේශපාලනික පරිවර්තනයක් දිශාවට එක් රැස් කිළ හැකි දේශපාලන වටපිටාව අද අප ඉදිරියේ නිර්මාණය වී ඇති බවත් ඒ මහතා පවසයි. පවතින දේශපාලන පොරපිටිය පිරිසිදු දේශපාලනයක් බවට පරිවර්තනය කරන වෙනස ඇති කිරීමට සූදානම් බවත් අනුර කුමාර මහතා ප්‍රකාශ කලේය.", "URL": "https://sinhala.adaderana.lk/news.php?nid=119131", "Category": null, "Parent URL": null}