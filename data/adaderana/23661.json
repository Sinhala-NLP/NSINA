{"Source": "Adaderana", "Timestamp": "April 20, 2012 09:54 am", "Headline": "සිරියාවේ සටන් විරාමය නිරීක්ෂණයට කණ්ඩායමක් ", "News Content": "සිරියාවේ පවතින තත්ත්වය ඉතා අවදානම් සහගත බව එක්සත් ජාතීන්ගේ සංවිධානයේ මහලේකම් බැන්කි මූන් මහතා ප්‍රකාශකර තිබේ. සිරියානු රජය සමග පැමිණි එකඟතාවට අනුව ක්‍රියාත්මක සටන් විරාමය නිරීක්ෂණය සඳහා කණ්ඩායමක් යෙදවීමට එක්සත් ජාතීන්ගේ සංවිධානය පියවර ගෙන ඇත. සටන් විරාමය පැවතුණ ද සිරියාවේ හෝම්ස් නගරය ඇතුළු නගර රැසක ගැටුම්කාරී තත්ත්වයන් තවදුරටත් පවතින බව වාර්තා විය. සිරියානු රජය තවදුරටත් සටන් විරාම ගිවිසුම කඩකරන්නේ නම් එරටට එරෙහිව සම්බාධක පැනවීමට සහයෝගය පළ කරන බව අමෙරිකානු රාජ්‍ය ලේකම් හිලරි ක්ලින්ටන් ප්‍රකාශකර ඇත.", "URL": "https://sinhala.adaderana.lk/news.php?nid=23661", "Category": null, "Parent URL": null}