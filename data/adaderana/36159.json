{"Source": "Adaderana", "Timestamp": "July 28, 2013 10:58 am", "Headline": "සෞඛ්‍ය සේවාවට සම්බන්ධ පර්යේෂණ සඳහා මුල්‍ය සහය", "News Content": "සෞඛ්‍ය ක්ෂේත්‍රයට සම්බන්ධ පර්යේෂණ කටයුතු සඳහා අවශ්‍ය සහයෝගය ලබාදීමට සෞඛ්‍ය අමාත්‍යාංශය ඉදිරිපත් වී සිටියි. සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි එවන් පර්යේෂණ සිදුකරන පුද්ගලයින්ට මූල්‍ය සහ තාක්ෂණික සහය ලබාදීමට තීරණය කර ඇති බව අමාත්‍යාංශය සඳහන් කළේය. ඒ සඳහා සෞඛ්‍ය අමාත්‍යාංශය විසින් වෙනමම මූල්‍ය ප්‍රතිපාදන ලබාදීමට පියවර ගෙන තිබේ. පසුගිය වසරේ සෞඛ්‍ය ක්ෂේත්‍රයේ පර්යේෂණ කටයුතු සඳහා රුපියල් මිලියන 30ක මුදලක් ලබාදී ඇති අතර ඒ සඳහා මේ වසරේ රුපියල් මිලියන 35ක මුදලක් වෙන්කර ඇති බව සෞඛ්‍ය අමාත්‍යාංශය සඳහන් කළේය. වෛද්‍යවරුන්ට අමතරව පාසල් සිසුන්ට මෙන්ම විද්‍යාත්මක පර්යේෂණ සිදුකිරීමට පෙළඹෙන ඕනෑම පුද්ගලයෙකුට මෙමගින් පහසුකම් සැලසීමට සෞඛ්‍ය අමාත්‍යාංශය තීරණය කර තිබේ. ඕනෑම පුද්ගලයෙකු තමා සිදුකරන පර්යේෂණය සම්බන්ධයෙන් ව්‍යාපෘති වාර්තාවක් වෛද්‍ය පර්යේෂණ ආයතනය වෙත ඉදිරිපත් කළ යුතු අතර ඒ අනුව ඔවුන්ට අදාළ පහසුකම් ලබාදීමට කටයුතු කරන බව සෞඛ්‍ය අමාත්‍යාංශය සඳහන් කළේය. පසුගිය වසරේ පමණක් එවැනි පර්යේෂණ 400ක් පමණ සිදුකර ඇත.", "URL": "https://sinhala.adaderana.lk/news.php?nid=36159", "Category": null, "Parent URL": null}