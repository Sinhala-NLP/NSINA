{"Source": "Adaderana", "Timestamp": "May 3, 2013 09:08 am", "Headline": "මානව හිමිකම් රකින්න ලංකාවට සහය", "News Content": "මෙරට ජනතාවගේ මානව හිමිකම් සුරක්ෂිත කිරීම සහ ප්‍රවර්ධනය කිරීම සඳහා ශ්‍රී ලංකා මානව හිමිකම් කොමිෂන් සභාවට සහය දීමට පොදුරාජ්‍ය මණ්ඩලය තීරණය කර තිබේ. ශ්‍රී ලංකා මානව හිම්කම් කොමිසන් සභාවේ නියෝජිත පිරිසක් පොදු රාජ්‍ය මණඩලයීය මහලේකම් කමලේෂ් ෂර්මා මහතා හමුවූ අවස්ථාවේදී මෙම එකඟතාවයට පැමිණ ඇති බව වාර්තා වේ. ඒ අනුව මානව හිමිකම් කොමිෂන් සභාව සඳහා තාක්ෂණික සහයෝගය ලබාදීමට නියමිතය. මානව හිමිකම් කොමිෂන් සභාවේ නියෝජිතයින් පිරිසක් පොදුරාජ්‍ය මණ්ඩලයීය මානව හිමිකම් වැඩමුළුවක් සඳහා සහභාගී වීමට ලන්ඩනයට ගොස් සිටිති. දින 3 ක් පුරා පැවැත්වෙන අදාළ වැඩමුළුවේදී පොදු රාජ්‍ය මණ්ඩයීය රටවල මානව හිමිකම් සම්බන්ධයෙන් සාකච්ඡාවට ලක් වේ. වැඩමුළුව අදින් අවසන් වීමට නියමිතය.", "URL": "https://sinhala.adaderana.lk/news.php?nid=33762", "Category": null, "Parent URL": null}