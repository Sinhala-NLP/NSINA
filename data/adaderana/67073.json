{"Source": "Adaderana", "Timestamp": "December 16, 2016 11:38 am", "Headline": "තිස්සට රටින් පිට යන්න බෑ - යාපනය පොලිසියේ පස්දෙනා යළි රිමාන්ඩ්", "News Content": "විදේශ ගතවීමට අවසර ඉල්ලා එජාපයේ හිටපු මහලේකම් තිස්ස අත්තනායක මහතා විසින් ඉදිරිපත් කර තිබූ ඉල්ලීමක් කොළඹ මහාධිකරණය අද (16) ප්‍රතික්ෂේප කර තිබේ.ඉකුත් ජනපති මැතිවරණ සමයේදී කූට ලේඛන සකස් කිරීම සම්බන්ධයෙන් ඒ මහතාට චෝදනා එල්ල වී ඇත. තිස්ස අත්තනායක මහතා වෙනුවෙන් පෙනී සිටි නීතිඥයින් අධිකරණයෙන් ඉල්ලා සිටියේ ඔස්ට්‍රේලියාවේ අධ්‍යාපනය ලබන ඒ මහතාගේ දියණිය හමුවීම සඳහා ඔහුට විදේශ ගතවීමට අවසර දෙන ලෙසයි.තිස්ස අත්තනායක මහතා සම්බන්ධයෙන් ඉදිරියේදී නඩුවක් විභාගයට ගැනීමට නියමිත බැවින් හා එම ඉල්ලීම හදිසි කටයුත්තක් නොවන බැවින් ඊට විරුද්ධ වන බව රජයේ නීතිඥවරයා එහිදී පවසා ඇති අතර කරුණු සලකා බැලූ විනිසුරු සරෝජනි කුසලා වීරවර්ධන මහත්මිය එම ඉල්ලීම ප්‍රතික්ෂේප කළ බව අප වාර්තාකරු පැවසීය.මේ අතර යාපනය විශ්වවිද්‍යාලයේ සිසුන් දෙදෙනෙකු මියයාමේ සිද්ධියට අදාලව අත්අඩංගුවට ගත් පොලිස් නිළධාරින් 05 දෙනා තවදුරටත් රක්ෂිත බන්ධනාගාර ගත කර ඇත.යාපනය මහේස්ත්‍රාත් අධිකරණයට ඉදිරිපත් කළ ඔවුන් ලබන 30 වන දින දක්වා රක්ෂිත බන්ධනාගාර ගත කිරිමට නියෝග කළ බව යාපනය පොලිසිය සඳහන් කළේය.පසුගිය ඔක්තෝබර් මස 21 වනදා යතුරු පැදියකින් ගමන් කරමින් සිටි යාපනය විශ්වවිද්‍යාලයේ සිසුන් දෙදෙනෙකු අභිරහස් ලෙස මියගොස් තිබුණි.සිද්ධියට අදාළව එදින රථ වාහන රාජකාරියේ නිරතව සිටි යාපනය පොලිසියට අනුයුත්ත පොලිස් නිළධාරින් 05 දෙනෙකු අත්අඩංගුවට ගැනිණ.", "URL": "https://sinhala.adaderana.lk/news.php?nid=67073", "Category": null, "Parent URL": null}