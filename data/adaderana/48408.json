{"Source": "Adaderana", "Timestamp": "January 2, 2015 08:19 am", "Headline": "හෙද සේවක වර්ජන සැලසුම අත්හරී", "News Content": "අද දිනයේ ක්‍රියාත්මක කිරීමට සැලසුම් කර තිබු දීපව්‍යාප්ත වැඩ වර්ජනය අත්හිටුවීමට පියවර ගත් බව සෞඛ්‍ය සේවා වෘත්තීය සමිති පවසයි. මුදල් අමාත්‍යාංශ ලේකම්වරයා සමඟ ඊයේ පැවති සාකච්ඡාවල ප්‍රතිඵලයක් වශයෙන් එම තීන්දුව ගත් බව වෘත්තීය සමිති කියයි. මේ සම්බන්ධයෙන් අදහස් දැක්වූ රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පැවසුවේ සිය ඉල්ලීම් සඳහා මුදල් අමාත්‍යංශ ලේකම්වරයා ලිඛිත පොරොන්දුවක් ලබාදුන් බවයි. වෛද්‍යවරුන්ට දුන් රුපියල් 25,000 දීමනාව ජනවාරීයේ සිට රුපියල් 40,000 දක්වාද, විශේෂඥ වෛද්‍යවරුන්ට ලබාදුන් රුපියල් 25,000ක දීමනාව ජනවාරීයේ සිට රුපියල් 60,000 දක්වාද වැඩි කර ඇති බැවින් තමන්ට ද ඒ හා අනූරුපී දීමනාවක් ලබානොදුනහොත් නව වසරේ ජනවාරී 02දා සිට අඛණ්ඩ වැඩවර්ජනයක් ආරම්භ කරන බව රජයේ හෙද නිලධාරීන්ගේ සංගමයේ සභාපතිවරයා පසුගියදා කියා සිටියේය. වෛද්‍යවරුන්ගේ දීමනාව එකවරම රුපියල් 15,000කින් හා ‍විශේෂඥ වෛද්‍යවරුන්ගේ දීමනාව රුපියල් 35,000කින් එකවරම වැඩි කිරීම හෙද නිලධාරීන්ට කළ අසාධාරණයක් යැයිද ඒ අනූව තමන්ට ද සාධාරණයක් විය යුතු බව එම සංගමයේ සභාපති සමන් රත්නප්‍රිය මහතා පැවසීය. ඒ අනූව රුපියල් 15,000ක දීමනාවක් ලබාදෙන ලෙස ඉල්ලා රජයේ හෙද නිලධාරීන්ගේ සංගමය පසුගිය 30දා පෙරවරු‍ෙව් 8 සිට පැය 24ක සංකේත වැඩවර්ජනයක් ආරම්භ කළ අතර සිය ගැටලුවට බලධාරීන් ඇහුම්කන්‍ නොදුනහොත් ලබන 2 වැනිදා එනම් අද (02) සිට අඛණ්ඩ වැඩවර්ජනයක් ආරම්භ කරන බව කියා සිටියේය. කෙසේ වෙතත් භාණ්ඩාගාර ලේකම්වරයා සමග ඊයේ පැවැති සාකච්ඡ‍ාවේදී සිය ඉල්ලීමට සාධනීය ප්‍රතිචාරයක් ඔහු දැක්වූ බැවින් වර්ජන සැලසුම අත්හැරිය බව ද සඳහන් කළේය.", "URL": "https://sinhala.adaderana.lk/news.php?nid=48408", "Category": null, "Parent URL": null}