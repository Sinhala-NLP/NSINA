{"Source": "Adaderana", "Timestamp": "July 6, 2019 10:19 pm", "Headline": "වෙල්ගමට තේනුකගෙන් පිළිතුරක්", "News Content": "ශ්‍රී ලංකා පොදුජන පෙරමුණේ බදුල්ල දිස්ත්‍රික්කයේ හිටපු නායක කුමාර වෙල්ගම මහතාත්, වත්මන් නායක තේනුක විදානගමගේ මහතාත් ඉදිරි ජනාධිපතිවරණය පිළිබඳ අද(06) බදුල්ලේ පැවති ජන හමු දෙකකදී අදහස් පළ කළේය. ශ්‍රී ලංකා පොදුජන පෙරමුණේ බදුල්ල දිස්ත්‍රික් සම්බන්ධීකරණ රැස්වීම පසුගිය ජුනි මස 29 වනදා රැස්වීමෙන් අනතුරුව යෝජනා සම්මතයකින් කුමාර වෙල්ගම මහතා බදුල්ල දිස්ත්‍රික් නායකත්වයෙන් ඉවත් කර තේනුක විදානගමගේ මන්ත්‍රීවරයාව දිස්ත්‍රික් නායකත්වයට පත්කරගනු ලැබුවේය. කෙසේ වෙතත් දිස්ත්‍රික් නායකත්වයෙන් ඉවත් කළ කුමාර වෙල්ගම මහතා පවසා සිටියේ ජනාතාව තමා ප්‍රතික්ෂේ කරන්නේ නම් ගැටළුවක් නොමැති බවය. එහෙත් තමා ශ්‍රී ලංකා නිදහස් පක්ෂය සමඟ කටයුතු කරන බවත් මෙහිදී සඳහන් කළේය. එහිදී වැඩිදුරටත් අදහස් දක්වමින් එක්සත් ජනතා නිදහස් සන්ධානය පර්ලිමේන්තු මන්ත්‍රී කුමාර වෙල්ගම පවසා සිටියේ හිටපු ජනාධිපති මහින්ද රාජපක්ෂ මහතාට හැර වෙනත් කිසිදු පුද්ගයෙකුට කඩේ නොයන බවයි. මේ අතර ශ්‍රී ලංකා පොදුජන පෙරමුණේ බදුල්ල දිස්ත්‍රික් නායක තේනුක විදානගමගේ මහතාද අද බදුල්ලේ පැවැති මාධ්‍ය හමුවකදි කුමාර වෙල්ගම මහතා පිළිබඳව අදහස් පළ කළේය.", "URL": "https://sinhala.adaderana.lk/news.php?nid=113534", "Category": null, "Parent URL": null}