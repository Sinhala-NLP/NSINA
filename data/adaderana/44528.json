{"Source": "Adaderana", "Timestamp": "July 9, 2014 07:50 am", "Headline": "බොරතෙල් ගොඩබෑමට විකල්පයක්", "News Content": "බොරතෙල් ගොඩබෑම සඳහා බෝයාව යථා තත්ත්වයට පත් කිරීමට හැකි උපරිම උත්සාහය දරමින් සිටින බව ලංකා ඛණිජ තෙල් සංස්ථාව පවසයි. එහි කළමනාකරණ අධ්‍යක්ෂ සුසන්ත සිල්වා මහතා පවසන්නේ ඊයේ(08) දිනයේ ද එය අළුත්වැඩියා කිරීමට ගත් උත්සාහය ව්‍යවර්ථ වු බවයි. බලධාරීන්ගේ දුර්වලතා හේතුවෙන් මෙම තත්ත්වය හටගෙන ඇති බව ඛණිජ තෙල් සංස්ථා ජාතික වෘත්තීය සමිතියේ ලේකම් ආනන්ද පාලිත මහතා පවසයි. කෙසේ වෙතත් බෝයාවේ නලයක් පිපිරීමෙන් ඇති වු තත්ත්වය ස්භාවික හේතු මත ඇති වුවක් බව ඛණිජ තෙල් සංස්ථාවේ කලමනාකරණ අධ්‍යක්ෂ සුසන්ත සිල්වා මහතා සඳහන් කරයි. කෙසේ වෙතත් ආනන්ද පාලිත මහතා පෙන්වා දෙන්නේ මේ හේතුවෙන් දැඩි මුල්‍යමය පාඩුවක් ඛණිජතෙල් සංස්ථාවට සිදුවන බවයි. මෙවැනි අනපේක්ෂිත සිදුවීම් හමුවේ තරමක පාඩුවක් සිදුවීම ස්භාවික තත්ත්වයක් බව ඛණිජ තෙල් සංස්ථාවේ කළමනාකරණ අධ්‍යක්ෂ සුසන්ත සිල්වා මහතා පෙන්වා දෙයි. මේ අතර නඩත්තු කටයුත්තක් සඳහා වසා දැමුණු සපුගස්කන්ද තෙල් පිරිපහදුව ද බෝයාව යථා තත්ත්වයට පත් කිරීමෙන් අනතුරුව ආරම්භ කිරීමට හැකි වන බව ඒ මහතා පවසයි.", "URL": "https://sinhala.adaderana.lk/news.php?nid=44528", "Category": null, "Parent URL": null}