{"Source": "Adaderana", "Timestamp": "May 28, 2016 05:35 pm", "Headline": " ශ්‍රී ලංකාව - තායිලන්තය අතර නිදහස් වෙළඳ ගිවිසුමක්", "News Content": "තායිලන්තය හා ශ්‍රී ලංකාව අතර නිදහස් වෙළඳ ගිවිසුමක් කඩිනමින් ඇතිකර ගැනීම සම්බන්ධයෙන් සාකච්ඡාවක් පවත්වා තිබේ.ජාත්‍යන්තර වෙළඳ කටයුතු පිළිබඳ රාජ්‍ය අමාත්‍ය සුජීව සේනසිංහ මහතා පසුගිය 25 -27 වැනිදා දක්වා තායිලන්තයේ සිදුකළ සංචාරයක් අතරතුර එරට වාණිජ කටයුතු ඇමතිනි Apriradi Tantraporn සමග පැවැති සාකච්ඡාවකදී මේ සම්බන්ධයෙන් සාකච්ඡා කර ඇත.ලබන වසරේ මැද භාගයේදී එම කටයුතු අවසන් කිරීම සම්බන්ධයෙන් එහිදී වාණිජ කටයුතු ඇමතිවරිය කරුණු දක්වා තිබේ.තවද එරට කර්මාන්ත අමාත්‍ය Atchaka Sibunruang ඇතුළු එරට ආයෝජන ප්‍රවර්ධන මණ්ඩලයේ නිලධාරීන්, පිරිසක් සමගද රාජ්‍ය අමාත්‍යවරයා සාකච්ඡා පවත්වා ඇත.සමාජ ආර්ථික සංවර්ධන හා විදේශීය ආයෝජන සඳහා ශ්‍රී ලංකාවේ නව ආණ්ඩුවෙන් ක්‍රියාවට නංවා ඇති මිත්‍රශීලි ප්‍රතිපත්තිය ගැන ඇමතිවරයා ඔවුන්ට කරුණු පැහැදිලි කර තිබේ.එසේම රටතුළ වාණිජ කලාප 40ක් ආරම්භ කිරීමට ශ්‍රී ලංකා රජය අපේක්ෂා කරන බවද සුජීව සේනසිංහ රාජ්‍ය අමාත්‍යවරයා එහිදී වැඩිදුරටත් පවසා ඇත.", "URL": "https://sinhala.adaderana.lk/news.php?nid=60556", "Category": null, "Parent URL": null}