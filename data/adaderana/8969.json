{"Source": "Adaderana", "Timestamp": "June 13, 2010 08:17 am", "Headline": "අනතුර ඉවත්ව යයි", "News Content": "මේ වනවිට ශ්‍රී ලංකාවට සුනාමි අවධානමක් නොමැති බව කාලගුණ විද්‍යා දෙපාර්තමේන්තුව පවසයි. අද අලුයම 1. 05ට පමණ ඉන්දියන් සාගරයේ නිකොබාර් දූපත් ආසන්නයේ භූ චලනයක් වාර්තා විය. එය රික්ටර් මාපක ඒකක 7. 5ක අගයක් ගන්නා බව කාලගුණ විද්‍යා දෙපාර්තමේන්තුව සඳහන් කළේය. මෙම භූ කම්පනය ඇතිවීමත් සමග කාලගුණ විද්‍යා දෙපාර්තමේන්තුව සුනාමි අනතුරු ඇගවීමක් නිකුත් කළේය. පසුව එම අනතුරු ඇගවීම ඉවත් කළ බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ දමයන්ති ඉදිකැටිය හේවගේ මහත්මිය සඳහන් කළාය. මෙම සිදුවූ භූ කම්පනය ශ්‍රී ලංකාවේ ප්‍රදේශ කිහිපයකට ද බලපා ඇත. විනාඩියක පමණ කාලයක් මෙම භූ කම්පනය පැවති බව වාර්තා වේ.", "URL": "https://sinhala.adaderana.lk/news.php?nid=8969", "Category": null, "Parent URL": null}