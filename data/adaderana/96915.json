{"Source": "Adaderana", "Timestamp": "September 29, 2018 07:07 pm", "Headline": "කාදිනල් හිමියන් ගැන කිව්වේ මගේ පුද්ගලික මතය පමණයි", "News Content": "අතිඋතුම් මැල්කම් කාදිනල් රංජිත් හිමිපාණන් මානව හිමිකම් සම්බන්ධයෙන් සිදු කළ ප්‍රකාශයට අදාළව තමා පළ කළ අදහස තමාගේ පුද්ගලික මතය බව මුදල් හා ජනමාධ්‍ය අමාත්‍ය මංගල සමරවීර මහතා අද (29) අවධාරණය කළේය. මාතරදි මාධ්‍ය වෙත අදහස් දක්වමින් අමාත්‍යවරයා මේ බව සඳහන් කළේය. මේ අතර මංගල සමරවීර අමාත්‍යවරයා සිදු කළ ප්‍රකාශයට විරෝධය පළ කරමින් මීගමුව දිස්ත්‍රික් ජනතාව හා එක්සත් ජාතික නිදහස් පෙරමුණ එක්ව අද පස්වරුවේ විරෝධතාවක් පැවැත් විය. අගරදගුරු අතිඋතුම් මැල්කම් රංජිත් කාදිනල්හිමිපාණන් මානව හිමිකම් සම්බන්ධයෙන් පසුගියදා සිදු කළ ප්‍රකාශය සම්බන්ධයෙන් මුදල් හා රාජ්‍ය අමාත්‍ය මංගල සමරවිර මහතා සිය ට්විට්ටර් ගිණුම ඔස්සේ පළ කර තිබු ප්‍රකාශයට එරෙහිව අද ජාතික නිදහස් පෙරමුණ නායක විමල් වීරවංශ මහතා මාධ්‍ය නිවේදනයක් නිකුත් කර තිබුණේය. එම මාධ්‍ය නිවේදනය සඳහන් වුයේ මෙලෙසයි. (\"මංගල පින්සිරි සමරවීර නොදන්නවා වූවාට ශ්‍රී ලංකාව ක්‍රිස්තු පූර්ව සියවස්හි සිට 'මිනිස් අයිතිවාසිකම්' පිළිබඳව සැලකිලිමත්ව කටයුතු කර තිබේ. මිනිසාගේ අයිතිවාසිකම්වලට ගරු කළ යුතු බවත් එහි ප්‍රතිඵලය වශයෙන් යහපත් සමාජයක් ගොඩනැගෙන බවත් බුදුන් වහන්සේ උදෙසා වදාළේ ක්‍රිස්තු පූර්ව 6 වන සියවස තරම් ඈත අතීතයේදීය. සිඟාලෝවාද සූත්‍රයේදී උන්වහන්සේ පුද්ගලයා සතු අයිතිවාසිකම්වල පැවැත්ම යුතුකම්වලට සාපේක්ෂව ආරක්ෂා වන අන්දම පැහැදිලිව දේශනා කර ඇත. බදුලු ටැම් ලිපියේ සඳහන් \"සම්වතා\" යන පදය මහාචාර්ය සෙනෙරත් පරණවිතානයන් විසින් හඳුන්වා දී තිබෙනුයේ \"අයිතිවාසිකම් ප්‍රඥප්තිය\" යනුවෙනි. වෝහාරික තිස්ස රජ සමය සියලුම ශාරීරික දඬුවම් ඉවත් කර, හිංසාවෙන් තොර නීති ක්‍රමයක් ඇති කරන ලද්දේ මෙම බෞද්ධ සභ්‍යත්වයේ බලපෑම හේතුකොටගෙනය. නිශ්ශංකමල්ල රජ දවසට අයත් ගල්පොත ලිපියේ අනාවරණය වූයේ විවිධ රෝගාබාධවලට ලක්වූ අසරණ පුද්ගලයින් වෙත රැකවරණය සලසා ඔවුන්ගේ අයිතිවාසිකම් රැකීමට රාජ්‍ය තන්ත්‍රය කටයුතු කළ අන්දමය. මිනිස් අයිතිවාසිකම් පිළිබඳව ඉතිහාසය අපට උගන්වන බටහිර විද්වත්හු ක්‍රිස්තු වර්ෂ 1215දී බිහිවූ \"මැග්නකාටා ප්‍රඥප්තිය\" ඒ අරඹයා බිහිවූ මුල්ම ලේඛනය ලෙස හඳුන්වති. මංගල පින්සිරි සමරවීරලා වැනි උපන්ගෙයි බටහිර ඇත්තන්ට මේ බව තේරෙන්නේ නැතිවීම පුදුමයකන් නොවේ. එබැවින් අති උතුම් මැල්කම් රංජිත් කාදිනල් තුමන්ගේ නිවැරදි ප්‍රකාශය වටහාගැනීමේ ඥානයක් නොමැතිවීම හේතුකොටගෙන මංගල පින්සිරි සමරවීර අමාත්‍යවරයා මේ කෙරෙහි දක්වන පිළිකුල් කටයුතු ප්‍රතිචාරය කෙරෙහි අපි අපේ අනුකම්පාව පළ කර සිටින්නෙමු.\")", "URL": "https://sinhala.adaderana.lk/news.php?nid=96915", "Category": null, "Parent URL": null}