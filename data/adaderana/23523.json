{"Source": "Adaderana", "Timestamp": "April 15, 2012 12:35 pm", "Headline": "විදෙස් බිරිඳගේ පහරින් ශ්‍රී  ලාංකික සැමියාට මතකය අහිමිවෙයි", "News Content": "සිය බිරිඳගේ පහරකෑමට ලක්වීම නිසා සෞදි අරාබියේ සේවය කරන ශ්‍රී ලාංකිකයෙකුගේ මතකයට හානි සිදුවී ඇති බව අරාබි මාධ්‍ය වාර්තා පවසයි. 54 හැවිරිදි රත්නපාල නැමති මෙම ශ්‍රී ලාංකිකයාට ඔහුගේ 29 හැවිරිදි මොරොක්කානු ජාතික බිරිඳ විසින් කිහිපවතාවක්ම තියුණු ආයුධයකින් පහරදීම නිසා මෙසේ ඔහුගේ මතකයට හානි වී ඇතැයි එරට ශ්‍රී ලංකා තානාපති කාර්යාලය සඳහන් කර තිබේ. පුද්ගලික ආරවුලක් මත මෙම පහරදීම සිදුකර ඇති බවට විශ්වාස කෙරෙන බව ද සඳහන්ය. මීට වසර 10 පෙර විදෙස්ගතවූ මොහු වසර 5 ට පමණ පෙර මොරක්කානු ජාතික ෂයිම් නැමැති අදාළ කාන්තාව සමග විවාහ වී තිබේ. ඔහු නිවසින් පිටවයාමට සූදානම් වන අවස්ථාවක ඔහුගේ බිරිඳ විසින් මෙම පහරදීම සිදුකර ඇති බව ද තානාපති කාර්යාලය පෙන්වා දී ඇත. සිද්ධිය සම්බන්ධව පොලිසිය විසින් මොරොක්කානු ජාතික කාන්තාව අත්අඩංගුවට ගෙන ඇති අතර දැඩි කෝපය නිසා සිදුවූ අදාළ සිද්ධිය සම්බන්ධව ඇයගේ මතකය ගිලිහී ඇති බව පොලිසිය සඳහන් කර තිබේ. රත්නපාල නැමති මෙම ශ්‍රී ලාංකිකයා මේ වනවිට තානාපති කාර්යාල භාරයේ පසුවන බව අරාබි මාධ්‍ය වෙත අදහස් දක්වමින් සෞදි අරාබියේ මෙරට කම්කරු උපදේශක අනුර මුතුමාල මහතා ප්‍රකාශ කර ඇත. සුළු කරුණු කිහිපයක් පිළිබඳව පමණක් ඔහුගේ මතකය පවතින බවත්, ප්‍රශ්න කිරීම්වලදී හොඳින් පිළිතුරුදීමට ඔහු අසමත් වූ බවත් ඒ මහතා සඳහන් කර තිබේ. මොහු නැවත ශ්‍රී ලංකාවට එවීමට සෞදි රජය තීරණය කර ඇතත් ඔහු සේවය කරන සමාගම ඔහුව සේවයෙන් නිදහස් කිරීම ප්‍රතික්ෂේප කර ඇති බව ද අරාබි මාධ්‍ය වාර්තා කරයි. කෙසේවෙතත් ඔහු විවාහවීමේදී ඇය සමග ගිවිසුමක් අත්සන් කර ඇති බවත්, එම ගිවිසුමට අනුව ඔහු සිය බිරිඳගෙන් වෙන්වුවහොත් සෞදි රියාල් ලක්ෂයක මුදලක් ඇයට ගෙවීමට සිදුවන බවත් එම මාධ්‍ය වාර්තා පෙන්වාදෙයි. එමෙන්ම මෙම පුද්ගලයාට ශ්‍රී ලංකාවේ ද බිරිඳක් හා දරුවන් දෙදෙනෙකු සිටින බව අනාවරණය වී ඇති බව අරාබි මාධ්‍ය වැඩිදුරටත් වාර්තා කරයි.", "URL": "https://sinhala.adaderana.lk/news.php?nid=23523", "Category": null, "Parent URL": null}