{"Source": "Adaderana", "Timestamp": "November 27, 2013 07:31 am", "Headline": " පොලිස් ඝාතක සැකකරුවන් සුපුරුදු ලෙස අවි පෙන්වීමට ගිහින් මරුට", "News Content": "කඹුරුපිටිය ප්‍රදේශයේදී මාතර කොට්ඨාස දූෂණ මර්දන අංශයේ සේවය කළ පොලිස් කොස්තාපල්වරයෙකු හා ඔහුගේ බිරිඳ ඝාතනය කිරීමේ සිදුවීමේ තවත් සැකකරුවන් දෙදෙනෙකු ජීවිතක්ෂයට පත්ව තිබේ. කෙසේ වෙතත් මෙම සිදුවීමට අදාළව අත්අඩංගුවට ගනු ලැබූ ප්‍රධාන සැකකරුවෙකු පොලිස් ප්‍රශ්න කිරීම්වලින් අනතුරුව අවි ආයුධ පෙන්වීමට ගොස් පොලීසිය නොමග යවා පොලීසිය දෙසට වෙඩිතැබීමට උත්සාහ කිරීමේදී පොලීසිය විසින් පෙරළා වෙඩිතැබීමේදී සැකකරු ජීවිතක්ෂයට පත්වූ බව මීට පෙරාතුව පොලිස් මාධ්‍ය ප්‍රකාශකවරයා විසින් නිවේදනය කර තිබිණි. කෙසේ වෙතත් ඊයේ රාත්‍රීයේදී අත්අඩංගුවට ගනු ලැබූ තවත් සැකකරුවන් දෙදෙනෙකු අවි ආයුධ පෙන්වීමට ගොස් හක්මන-දෙනගම ගඟට පැන පලායාමට උත්සාහ කිරීමේදී දියේ ගිළී ජීවිතක්ෂයට පත්ව ඇති බව පොලිස් මාධ්‍ය ප්‍රකාශක,ජ්‍යේෂ්ඨ පොලිස් අධිකාරී අජිත් රෝහණ මහතා කියා සිටියේය. මෙම සැකකරුවන් අල්ලා ගැනීමට පොරබැදීමේදී දියේ ගිළුණු පොලිස් නිලධාරියෙකුද මේවන විට ප්‍රතිකාර සඳහා රෝහල් ගත කර ඇති බව අජිත් රෝහණ මහතා වැඩිදුරටත් සඳහන් කළේය. ඉකුත් 16 වන දින කඹුරුපිටිය ප්‍රදේශයේ ස්වකීය නිවස තුළදීම මෙම පොලිස් කොස්තාපල්වරයා සහ බිරිඳ ට පොලු මුගුරුවලින් සිදුකළ පහරදීමකින් ඝාතනයට ලක්කර තිබිණි.", "URL": "https://sinhala.adaderana.lk/news.php?nid=39130", "Category": null, "Parent URL": null}