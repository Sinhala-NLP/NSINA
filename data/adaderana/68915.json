{"Source": "Adaderana", "Timestamp": "February 1, 2017 09:17 am", "Headline": "  අතුරුදන් වූ වෘත්තීය සමිති නායකයා ඉංගිරියෙන් හමුවෙයි ", "News Content": "දින කිහිපයකට පෙර අතුරුදන් වූ බව කියන පුද්ගලයෙකු වෑන් රථයකින් ඉංගිරිය ප්‍රදේශයේ මාර්ගයක දමා ගොස් තිබේ. අදාළ පුද්ගලයා ඉංගිරිය පොලිස් ස්ථානය වෙත පැමිණ තමන් පැහැරගැනීමට ලක්වූ බවට දැනුම් දී ඇති බව පොලීසිය පැවසුවේය. වෘත්තීය සමිති කැඳවුම්කරුවෙකු ලෙස කටයුතු කරන තමන් මහරගම ප්‍රදේශයේදී පැහැරගැනීමට ලක්වූ බව ඔහු පොලීසියට පවසා තිබේ. සිද්ධිය සම්බන්ධයෙන් මූලික පරීක්ෂණ සිදු කිරීමෙන් අනතුරුව ඉදිරි විමර්ශන සඳහා අදාළ පුද්ගලයා ඉංගිරිය පොලීසිය විසින් පිළියන්දල පොලිස් ස්ථානය වෙත බාරදී ඇති බව සඳහන්ය. ඒ අනුව පිළියන්දල පොලීසිය මගින් මේ වන විට ඔහුගෙන් ප්‍රකාශ සටහන් කරගනිමින් සිටින බව වාර්තා වෙයි.", "URL": "https://sinhala.adaderana.lk/news.php?nid=68915", "Category": null, "Parent URL": null}