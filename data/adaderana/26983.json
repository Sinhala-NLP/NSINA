{"Source": "Adaderana", "Timestamp": "August 29, 2012 03:43 pm", "Headline": "හොරෙන් රට පනින්න හැදූ 138 ක් තවදුරටත් රිමාන්ඩ්", "News Content": "නීතිවිරෝධී ලෙස මුහුදු මාර්ගයෙන් ඔස්ටේ‍්‍රලියාව බලා යාමට තැත්කිරීමේ දී නාවික හමුදාව විසින් අත්අඩංගුවට ගත් සැකකරුවන් 138 දෙනෙකු තවදුරටත් රිමාන්ඩ් භාරයේ තබන ලෙස කොළඹ ප‍්‍රධාන මහේස්ත‍්‍රාත් රශ්මි සිංගප්පුලි මහතා අද (29) නියෝග කළේය. අදාළ සැකකරුවන්ට ඇප ලබාදෙන ලෙස ඔවුන්ගේ නීතීඥවරුන් කළ ඉල්ලීම ප‍්‍රතික්ෂේප කරමින් ප‍්‍රධාන මහේස්ත‍්‍රාත්වරයා මෙම නියෝගය කළ බව අද දෙරණ අධිකරණ වාර්තාකරු සඳහන් කරයි. එහිදී මීගමුව මුහුදු තීරයෙන් ඔස්ටේ‍්‍රලියාව බලා යාමට තැත්කිරීමේ දී අත්අඩංගුවට ගත් සැකකරුවන් 75 දෙනෙකු අද දින අධිකරණයට ඉදිරිපත් කළ අතර ඔවුන් ලබන 7 වන දා දක්වා රක්ෂිත බන්ධනාගාරගත කොට තිබේ. මීට අමතරව කල්පිටිය ප‍්‍රදේශයේ දී අත්අඩංගුවට ගත් සැකකරුවන් 63 දෙනෙකු ලබන 12 වැනි දින දක්වා රක්‍ෂිත බන්ධනාගාරගත කරන ලෙස අධිකරණය නියෝග කළ බව අද දෙරණ වාර්තාකරු පැවසීය. මෙම සැකකරුවන් අතර සිටි බාලවයස්කාර සැකකරුවන් පස්දෙනකු ඔවුන්ගේ මව්පියන්ට බැඳුම්කර මත මුදාහැරීමට ද ප‍්‍රධාන මහේස්ත‍්‍රාත්වරයා නියෝග කර තිබේ. අදාළ සැකකරුවන් නාවික හමුදාව විසින් අත්අඩංගුවට ගෙන ඇති අතර ඔවුන් අද දිනයේ දී අපරාධ පරීක්‍ෂණ දෙපාර්තමේන්තුව විසින් අධිකරණය හමුවට ඉදිරිපත් කරන ලදී.", "URL": "https://sinhala.adaderana.lk/news.php?nid=26983", "Category": null, "Parent URL": null}