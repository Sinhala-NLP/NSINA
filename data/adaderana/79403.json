{"Source": "Adaderana", "Timestamp": "November 1, 2017 01:46 pm", "Headline": "නව ව්‍යවස්ථාවෙන් බෙඳුම්වාදය ශක්තිමත් කරලා", "News Content": "බෙඳුම්වාදය පරාජය කරන්න වර්තමාන ව්‍යවස්ථාවේ පවතින විධිවිධාන යෝජිත ව්‍යවස්ථාවෙන් ඉවත් කර බෙඳුම්වාදීන්ගේ බිය නැති කර ඇතැයි පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා පවසයි. අද(01) පැවති මාධ්‍ය හමුවකට සහභාගී වෙමින් මන්ත්‍රීවරයා මෙම අදහස් පළ කළේය. ශ්‍රී ලංකාවේ භූමි ප්‍රදේශයෙන් කිසිම කොටසක් වෙනම රාජ්‍යයක් ලෙස ප්‍රකාශයට පත් කිරීමට හෝ එයට පක්ෂව කතා කිරීමට හෝ ශ්‍රි ලංකාවේ පළාතක් හෝ එයින් කොටසක් හෝ වෙන් කිරීමට හෝ කිසිම පළාත් සභාවක් හෝ වෙනත් අධිකාරියක් කටයුතු නොකළ යුතුය යනුවෙන් යෝජිත ව්‍යවස්ථාවේ වගන්තිය සඳහන් වන බව සඳහන් කළ මන්ත්‍රීවරයා ඒ තුළින් පළාත් සභා හෝ අධිකාරියට වෙනම රාජ්‍යයක් පිළිබඳ කටයුතු කළ නොහැකි බවත් කොටි සංවිධානයටත් තනි පුද්ගලයින්ටත් රට බෙදන්න තහනමක් නොමැති බවත් අදහස් වන බව පැවසීය. නමුත් පවතින ව්‍යවස්ථාවේ 157 වන වගන්තිය අනුව බෙඳුම් වාදයට ඍජුව හෝ වක්‍රව සහය දෙන තැනැත්තන්ට එරෙහිව අභියාචනාධිකරණයේ නඩු පවරන්න හැකි බවත් එවැනි කිසිවක් නව ව්‍යවස්ථාව තුළ ඇතුළත් වී නොමැති බවත් ගම්මන්පිල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=79403", "Category": null, "Parent URL": null}