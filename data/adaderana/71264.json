{"Source": "Adaderana", "Timestamp": "March 23, 2017 05:03 pm", "Headline": "නාඳුනන සොල්දාදුවාගේ ස්මාරකයට ජනපති පුෂ්පෝපහාර දක්වයි", "News Content": "ජනාධිපති මෛත්‍රීපාල සිරිසේන මහතා රුසියාවේ ප්‍රකට ස්මාරකයක් වන නාඳුනන සොල්දාදුවාගේ ස්මාරකය වෙත ගොස් පුෂ්පෝපහාර දක්වා තිබේ. ස්මාරකය වෙත ගිය ජනාධිපතිවරයා ඇතුළු දූත පිරිස මොස්කව් නගරයේ හමුදා අණදෙන නිලධාරී විසින් හමුදා උත්තමාචාර සහිතව පිළිගත් බව ජනාධිපති මාධ්‍ය අංශය සඳහන් කළේය. මොස්කව් නගරයේ රතු චතුරස්‍රයේ ඇලෙක්සැන්ඩර් උද්‍යානයේ මෙම නාඳුනන සොල්දාදුවාගේ ස්මාරකය ඉදිකර තිබේ. දෙවන ලෝක යුද්ධයේ දී මියගිය සෝවියට් සොල්දාදුවන් සිහිවීම පිණිස එම ස්මාරකය ඉදිකර ඇති බව ජනාධිපති මාධ්‍ය අංශය සඳහන් කළේය. දශක 4කට පසුව ශ්‍රී ලංකා ජනාධිපතිවරයෙක් රුසියාවේ නිල සංචාරයක නිරත වන පළමු අවස්ථාව මෙය ලෙස සැලකෙයි.", "URL": "https://sinhala.adaderana.lk/news.php?nid=71264", "Category": null, "Parent URL": null}