{"Source": "Adaderana", "Timestamp": "March 2, 2010 08:13 am", "Headline": "අනතුරට පත් ඉන්දුනීසියානු ධීවර පිරිසක් බේරාගැනේ", "News Content": "ශ්‍රී ලංකාවට අයත් නැගෙනහිර මුහුදු සීමාවේ ධීවර කටයුතු වල නිරත වෙමින් සිටිය දී අනතුරට පත් යාත්‍රාවක සිටි ඉන්දුනීසියානු ධීවරයින් 12 දෙනෙකු බේරා ගැනීමට නාවික හමුදාව සමත් වී තිබේ. සංගමන් කන්ද ප්‍රදේශයට කිලෝමීටර 300 ක් පමණ නැගෙනහිර ගැඹුරු මුහුදේ දී මෙම ධීවර යාත්‍රාව අනතුරට පත් ව මුහුදු බත්ව ඇති බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා ප්‍රකාශ කළේය. මෙරට බහුදින ධීවර යාත්‍රාවකින් මෙම විදේශීය ධිවරයින් පිරිස බේරා ගෙන ඇති අතර පසුව නාවික හමුදාව විසින් ඔවුන් ගාල්ල වරායට ගෙන එමින් සිටින බව වාර්තා වේ. මේ වන විටත් නාවික හමුදාව සතු ශක්ති නෞකාව සහ එම ධීවරයින් රැගත් ට්‍රෝලර් යාත්‍රාව ගාල්ල වරාය‍ වෙත පැමිණෙමින් තිබෙන බව අතුල සෙනරත් මහතා වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=7017", "Category": null, "Parent URL": null}