{"Source": "Adaderana", "Timestamp": "July 19, 2012 08:52 am", "Headline": "ඩෙංගු මදුරුවන්ටත් උපත් පාලන ක්‍රමයක්", "News Content": "ඩෙංගු මදුරුවන් බෝවීම පාලනය කිරීම සඳහා නව පර්යේෂණයක් සිදුකරන බව සෞඛ්‍ය අමාත්‍යාංශය පවසයි. ශ්‍රී ලංකා වෛද්‍ය ප‍ර්යේෂණ ආයතනය හා කොළඹ විශ්ව විද්‍යාලය ඒකාබද්ධව මෙම පර්යේෂණය ආරම්භ කර තිබේ. මදුරුවන්ගේ ශබ්ද තරංග උපයෝගී කරගනිමින් ඔවුන් බෝවීම පාලනය කිරීම මෙම පර්යේෂණයෙන් සිදුකිරීමට නියමිතය. විශේෂයෙන් මදුරු ගැහැණු සතුන් ප්‍රජනන ක්‍රියාවලිය සඳහා පිරිමි සතුන් ආකර්ශනය කරගනු ලබන්නේ ඔවුන්ගේ පියාපත් සැලීමේ වේගය මත බව සඳහන්ය. එම ශබ්ද තරංග හඳුනාගෙන ඊට බාධාවක් ඇතිවන ආකාරයේ ශබ්ද තරංගයක් නිපදවීම මෙම නව පර්යේෂණයේ අරමුණ වී තිබේ. එලෙස මදුරුවාගේ ප්‍රජනන ක්‍රියාවලියට බාධාවක් ඇතිකිරීම තුළින් බෝවීම පාලනයට බලාපොරොත්තු වන බව සෞඛ්‍ය අමාත්‍යාංශය ප්‍රකාශ කළේය. ඊට අදාළ මූලික අධ්‍යයන කටයුතු ආරම්භ කර ඇති අතර කඩිනමින් මෙම ක්‍රමය අත්හදා බැලීමට අදහස් කරන බව සෞඛ්‍ය අමාත්‍යාංශය වැඩිදුරටත් පැවසුවේය.", "URL": "https://sinhala.adaderana.lk/news.php?nid=25893", "Category": null, "Parent URL": null}