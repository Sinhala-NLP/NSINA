{"Source": "Adaderana", "Timestamp": "January 30, 2013 04:08 pm", "Headline": "බී.ටී.අයි.වලට අනුමැතිය ගන්න තීරණය කරයි", "News Content": "කොළඹ නගර සීමාව තුළ ස්ථාන කිහිපයකට බී.ටී.අයි. බැක්ටීරියාව ගුවනෙන් ඉසීමේ කටයුතු සඳහා අමාත්‍ය මණ්ඩල අනුමැතිය ලබාගැනීමට තීරණය කර ඇති බව ද සෞඛ්‍ය අමාත්‍ය මෛත‍්‍රීපාල සිරිසේන මහතා පවසයි. මීට අදාළ සංදේශය මේ වන විට සකස්කර ඇති අතර ඉදිරි දින කිහිපය තුළ එය අමාත්‍ය මණ්ඩල අනුමැතිය සඳහා ඉදිරිපත් කරන බව අමාත්‍යවරයා සඳහන් කළේය. ඩෙංගු මර්ධන කටයුතු සඳහා බී.ටී.අයි. බැක්ටීරියාව යොදාගැනීම පිළිබඳ ශ‍්‍රී ලංකාවේ කියුබානු තානාපති ඉන්දිරා ලොපේස් මහත්මිය සමග අද (30) පෙරවරුවේ පැවති සාකච්ඡාවක දී සෞඛ්‍ය අමාත්‍යවරයා මේ අදහස් පළ කළේය. පසුගිය වසරේ වාර්තා වූ ඩෙංගු රෝගීන් අතරින් 56% ක් පමණ බස්නාහිර පළාතෙන් වාර්තා වී තිබේ. ඒ අතරින් කොළඹ දිස්ත‍්‍රික්කයේ, කොළඹ මහනගර සභා බල ප‍්‍රදේශය, දෙහිවල ගල්කිස්ස නගර සභා බල ප‍්‍රදේශය, කොළොන්නාව, නුගේගොඩ, මොරටුව සහ පිළියන්දල යන ප‍්‍රදේශවලින් වැඩිම ඩෙංගු රෝගී සංඛ්‍යාවක් වාර්තා වන බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=31214", "Category": null, "Parent URL": null}