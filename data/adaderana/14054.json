{"Source": "Adaderana", "Timestamp": "February 7, 2011 02:35 pm", "Headline": "කරාපිටිය රෝහලේ සංකේත වැඩ වර්ජනයක්..", "News Content": "ගාල්ල , කරාපිටිය ශික්ෂණ රෝහලේ වෛද්‍යවරුන් ඇතුළු සියලු කාර්යය මණ්ඩලය මේ වන විට සං‍කේත වැඩ වර්ජනයකට අවතීර්ණ වී තිබේ. රෝහල් අධ්‍යක්ෂවරියගේ ක්‍රියා පිළිවෙතට විරෝධය පළ කරමින් මෙම වැඩ වර්ජනය දියත් කර ඇති බව සඳහන් වේ. මේ වන විට රෝහලේ අත්‍යවශ්‍ය සේවා කටයුතු පමණක් සිදු කෙරෙන බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය බිමන්ත ගුණසේකර මහතා සඳහන් කරයි. කෙසේ වුවත් පවත්නා අර්බුදය සම්බන්ධයෙන් හෙට පෙරවරුවේ සෞඛ්‍ය ලේකම්වරයා විසින් සාකච්ඡාවක් ලබා දී ඇති බව ද ඔහු කියා සිටියේය. එම සාකච්ඡාවෙන් අනතුරුව ඉදිරි වෘත්තීය ක්‍රියා මාර්ග මොනවාද යන්න තීරණය කරන බව වෛද්‍ය බිමන්ත ගුණසේකර මහතා තවදුරටත් ප්‍රකාශ කළේය.", "URL": "https://sinhala.adaderana.lk/news.php?nid=14054", "Category": null, "Parent URL": null}