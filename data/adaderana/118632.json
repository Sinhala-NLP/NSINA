{"Source": "Adaderana", "Timestamp": "September 9, 2019 08:17 am", "Headline": "ෆැක්සායි ටෝකියෝ අගනුවරට කඩා වදී", "News Content": "ෆැක්සායි සුළි කුණාටුව ජපානයේ ටෝකියෝ අගනුවර ආසන්නයෙන් එරටට ඇතුල්වී තිබේ. කුණාටුව මේ වන විට ක්‍රමයෙන් ඊසානදිග ප්‍රදේශයට ගමන් කරමින් ඇති බව විදෙස් වාර්තාවල දැක්වෙයි. ෆැක්සායි සුළි කුණාටුවේ බලපෑමෙන් ජපානයේ ටෝකියෝ අගනුවර ආශ්‍රිත ප්‍රදේශයට තද වැසි ඇඳහැලෙමින් තිබේ. ඉදිරි පැය කිහිපය තුළදී එම ප්‍රදේශයෙන් මිලිමීටර් 300 ඉක්මවූ වර්ෂාපතනයක් අපේක්ෂා කරන බව කාලගුණ බලධාරීන් පවසයි. මේ සමඟ ඇතැම් ප්‍රදේශවලට නායයෑම් හා ජල ගැලීම් අවදානමක්ද මතුව ඇති බව සඳහන් වෙයි. අයහපත් කාලගුණය හේතුවෙන් කලාපයේ ගුවන් ගමන් වාර සියයක් පමණ අවලංගු කර ඇති අතර දුම්රිය සේවාවද අඩාලවී තිබේ. එමෙන්ම නිවාස තුන්ලක්ෂයකට ආසන්න ප්‍රමාණයක් මේ වන විටත් විදුලි බිඳවැටීමට ලක්ව ඇති බව සඳහන් වෙයි. ආපදාවෙන් වැඩි බලපෑම් එල්ලවනු ඇති බවට සැක පල කෙරෙන ඉහළ ටෝකියෝ ප්‍රදේශයේ වෙසෙන ජනතාවට ආරක්ෂිත ස්ථානවලට යන ලෙසත් බලධාරීන් දැනුම් දී තිබුණි. ජපානයට මෙම කුණාටුව බලපෑවේ රග්බි ලෝක කුසලානය පැවැත්වීමට සූදානමින් සිටින පසුබිමකයි. පවතින වාතාවරණය හේතුවෙන් ඔස්ට්‍රේලියානු රග්බි කණ්ඩායම ජපානය වෙත පැමිණීම ප්‍රමාද කර ඇති බවත් සඳහන් වෙයි.", "URL": "https://sinhala.adaderana.lk/news.php?nid=118632", "Category": null, "Parent URL": null}