{"Source": "Adaderana", "Timestamp": "August 5, 2011 11:58 am", "Headline": "ආසනික්වලට එරෙහි පෙත්සම විභාගයට අවසර ලැබෙයි", "News Content": "ආසනික් අඩංගු කෘමිනාශක ද්‍රව්‍ය පිළිබඳව පරීක්ෂණයක් පවත්වා ඒවා තහනම් කිරීමේ නියෝගයක් නිකුත් කරන ලෙස ඉල්ලා ගොනුකර තිබූ පෙත්සමක් විභාග කිරීමට අභියාචනාධිකරණය අවසර ලබා දී තිබේ. පාරිසරික යුක්ති කේන්ද්‍රය විසින් අදාළ පෙත්සම ගොනුකර තිබිණි. ඒ අනුව පෙත්සම අගෝස්තු මස 24 වන දින විභාග කිරීමට අවසර දුන් අභියාචනාධිකරණය ඒ පිළිබඳව කරුණු දක්වන ලෙස දන්වා පලිබෝධ නාශක රෙජිස්ටාර්වරයා, පාරිභෝගික සේවා අධිකාරිය සහ මධ්‍යම පරිසර අධිකාරිය ඇතුළු ආයතන ගණනාවකට නොතීසි නිකුත් කර ඇත. ආසනික් අඩංගු පලිබෝධ නාශක භාවිතය නිසා මිනිස් සෞඛ්‍යයට මෙන්ම පාරිසරික වශයෙන්ද හානි ගණනාවක් සිදුව ඇති බව පෙත්සම්කාර සංවිධානය අධිකරණය හමුවෙහි කියා සිටියේය. එමනිසා ඒවා හඳුනාගැනීම සඳහා විධිමත් පරීක්ෂණයක් පැවැත්විය යුතු බව පෙත්සම්කරුවන් අධිකරණයෙන් ඉල්ලීමක් කර තිබේ. ඒ අනුව එවැනි පරීක්ෂණයක් පවත්වන ලෙස පලිබෝධ නාශක රෙජිස්ටාර්වරයාට නියෝගයක් පනවන ලෙස ඉල්ලා සිටින පෙත්සම්කරුවන් අනතුරුව ඒවා තහනම් කරන නියෝගයක් නිකුත් කරන ලෙස අධිකරණයෙන් ඉල්ලා ඇත. එමෙන්ම පලිබෝධ නාශක භාවිතය පිළිබඳව විධිමත් මාර්ගෝපදේශක මාලාවක් සකස් කිරීමේ නියෝගයක් රජය වෙත නිකුත් කරන මෙන් ද පෙත්සම්කරුවන් අධිකරණයෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=17865", "Category": null, "Parent URL": null}