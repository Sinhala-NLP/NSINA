{"Source": "Adaderana", "Timestamp": "October 18, 2016 04:11 pm", "Headline": "සැම්සුන් නෝට් සෙවන් තහනම්", "News Content": "වහාම ක්‍රියාත්මක වන පරිදි සිය ගුවන් යානාවල “සැම්සුන් නෝට් සෙවන්“ ජංගම දුරකථනය භාවිතය සහ රැගෙන යාම සම්පූර්ණයෙන් තහනම් කිරීමට ශ්‍රී ලංකන් ගුවන් සමාගම තීරණය කර තිබේ.මිහින් ලංකා ගුවන් යානාවලට ද මෙම තහනම අදාළ වන බව ශ්‍රී ලංකන් ගුවන් සමාගම නිවේදනය කළේය. සැම්සුන් නෝට් සෙවන් දුරකථනයේ මතුවූ දෝෂ සහගත තත්ත්වයන් හේතුවෙන් මෙම තීරණය ගෙන ඇත.“සැම්සුන් නෝට් සෙවන්“ දුරකථනය ගිනිගැනීමේ සහ පුපුරායාමේ සිදුවීම් ගණනාවක් පසුගිය දිනවල වාර්තා වූ අතර ගුවන් මගීන්ගේ ආරක්ෂාව වෙනුවෙන් එම දුරකථනය සිය ගුවන් යානාවල රැගෙන යාම සහ භාවිතය තහනම් කිරීමට ශ්‍රී ලංකන් ගුවන් සමාගම තීරණය කර තිබේ.ඒ අනුව සැම්සුන් නෝට් සෙවන් ජංගම දුරකථනය ගුවන් යානාවල රැගෙන යාම වැළැක්වීමට සහ ඊට අදාළව මගීන්ට උපදෙස් ලබාදීම සඳහා සිය කාර්යය මණ්ඩලය කටයුතු කරන බව ශ්‍රි ලංකන් ගුවන් සමාගම පැවසුවේය.එමෙන්ම පරික්ෂා කිරීමේ කවුළු ආශ්‍රිතව මේ සම්බන්ධයෙන් දැනුවත් කිරීමේ පුවරු ප්‍රදර්ශනය කිරීමට ද ශ්‍රී ලංකන් ගුවන් සමාගම තීරණය කර ඇත.", "URL": "https://sinhala.adaderana.lk/news.php?nid=65153", "Category": null, "Parent URL": null}