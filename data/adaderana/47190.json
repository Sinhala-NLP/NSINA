{"Source": "Adaderana", "Timestamp": "November 5, 2014 02:56 pm", "Headline": "කිරිකැටියා වතුර භාජනයේ ගිළී මරුට", "News Content": "අවුරුද්දයි මාස 4ක් වයසැති දරුවෙකු අද පෙරවරුවේ වතුර බාල්දියකට වැටී මියගිය ශෝචනීය පුවතක් දඹුල්ල, ගලේවලින් වාර්තා වේ. දරුවා අද පෙරවරුවේ සිට තම මිත්තණිය ළඟ දැවටෙමින් සිට ඇති අතර ඒ අතරවාරයේදී ඇය වතුර බාල්දියක් ගෙන රෙදි සෝදමින් සිට ඇත. එම අවස්ථාවේ මිත්තණියට ක්ලාන්ත ගතියක් ඇති වීම නිසා එතැනින් ඉවත්ව පසෙකට වී සිටි අවස්ථාවේ දරුවා එම වතුර භාජනයට එබී තිබේ. මේ අතරවාරයේ දරුවාගේ මව ද දරුවා දැකීමට නොමැති විට සොයා බලද්දී දැක ඇත්තේ දරුවා වතුර භාජනයේ ගිළී සිටින අයුරුය. දරුවාගේ හිස වතුර භාජනය තුළත් කකුල් දෙක ඉහළට එසවීත් තිබියදී එය අදහාගත නොහැකිව දරුවා ව‍හා ගලේවල රෝහලට ගෙන ගියත් ඒ වන විටත් දරුවා මෙළොව හැර ගොස් තිබූ බව අප වාර්තාකරු පැවසීය. මෙලෙස මියගොස් ඇත්තේ මොහොමඩ් අහමඩ් නැමැති ගලේවල කටුවලන්ද පාර ප්‍රදේශයේ පදිංචිව සිටි දරුවෙකි. සිද්ධියට අදාළ ඡායා රූප පෙළකි - ඡායා රූ - කාංචන කුමාර ආරියදාස", "URL": "https://sinhala.adaderana.lk/news.php?nid=47190", "Category": null, "Parent URL": null}