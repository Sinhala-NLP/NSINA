{"Source": "Adaderana", "Timestamp": "April 27, 2015 07:15 am", "Headline": "19 ප්‍රතිපාදන දුර්වල කිරීමේ ප්‍රයත්නයක් පවතිනවා ", "News Content": "19 වන ආණ්ඩුක්‍රම ව්‍යවස්ථා සංශෝධනයේ ප්‍රතිපාදන දුර්වල කිරීමේ ප්‍රයත්නයක් පවතින බව ශ්‍රී ලංකා නීතිඥ සංගමය පවසයි. ආණ්ඩුක්‍රම ව්‍යවස්ථා සභාවේ සාමාජිකයින්ගෙන් අතිබහුතරයට පාර්ලිමේන්තු මන්ත්‍රීවරුන් පත්කිරීමට යෝජනාවක් ඉදිරිපත් කිරීමේ උත්සාහයක් පවතින බව ඔවුන් සඳහන් කරයි.එසේ වුවහොත් ආණ්ඩුක්‍රම ව්‍යවස්ථා සභාවේ ස්වාධීනත්වය විනාශ වන අතර එමගින් අප රට තුළ නැවත වරක් 18 වන ආණ්ඩුක්‍රම ව්‍යවස්ථා සංශෝධනය ක්‍රියාත්මක විමේ තත්ත්වයක් මතු වනු ඇති බව එම සංගමය සඳහන් කළේය.ජනාධිපති මෛත්‍රීපාල සිරිසේන මහතා වෙත ලිපියක් යොමු කරමින් ශ්‍රී ලංකා නිතීඥ සංගමය මෙම අදහස් පළ කර තිබේ. මෙහිදී ඔවුන් පෙන්වාදී ඇත්තේ අදාළ තත්ත්වයට පත්වුවහොත් විනිශ්චයකරුවන් පත් කිරීමේ ස්වාධීන ක්‍රියාදාමයට විශාල බාධාවක් වනු ඇති බවයි. මෙම තත්ත්නවය තුළ 19 වන ආණ්ඩුක්‍රම ව්‍යවස්ථා සංශෝධනය නිශ්ඵල ක්‍රියාවක් වනු ඇති බව ද ශ්‍රී ලංකා නීතිඥ සංගමය පෙන්වා දෙයි.එමෙන්ම ආණ්ඩුක්‍රම ව්‍යවස්ථා සභාවේ සංයුතිය මේ ආකාරයෙන් දුර්වල කිරීමට ගන්නා උත්සාහයන්වලට ශ්‍රී ලංකා නීතිඥ සංගමය දැඩි ලෙස විරුද්ධ වන බවයි ශ්‍රී ලංකා නීතිඥ සංගමය වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=50916", "Category": null, "Parent URL": null}