{"Source": "Adaderana", "Timestamp": "June 10, 2013 10:23 am", "Headline": "මරණ 31 දක්වා වැඩිවෙයි", "News Content": "අයහපත් කාලගුණික තත්ත්වය හමුවේ මිය ගිය ධීවරයින් ගණන 30 දක්වා ඉහළ ගොස් ඇති අතර ඒ අනුව ආපදා අනතුරුවලින් මියගිය සම්පූර්ණ ගණන 31 දක්වා ඉහළ ගොස් තිබේ. ආපදා අනතුරුවලින් 29 දෙනෙකු තුවාල ලබා ඇති අතර 31 දෙනෙකු අතුරුදහන්ව ඇති බව ආපදා කළමනාකරණ මධ්‍යස්ථානය පවසයි. මේ අතර බම්බලපිටිය මුහුදු වෙරළට අද (10) පෙරවරුවේ තවත් මළ සිරුරු 2ක් ගොඩ ගසා ඇති අතර එම මළ සිරුරු 2ක අයහපත් කාලගුණික තත්ත්වය හමුවේ විපතට පත්වූ ධීවරයින්ගේද යන්න මෙතෙක් නිල වශයෙන් තහවුරු වී නැතැයි ආපදා කළමනාකරණ මධ්‍යස්ථානය කියයි. යම් හෙයකින් එම මළ සිරුරු 2ද ධීවරයින්ගේ බවට තහවුරු වුවහොත් ආපදා අනතුරුවලින් මියගිය සංඛ්‍යාව 33 දක්වා ඉහළ යනු ඇත. පසුගිය දින කිහිපය තුළ පැවති අයහපත් කාලගුණ තත්ත්වය හේතුවෙන් පවුල් 557 කට අයත් පුද්ගලයින් 1433 දෙනෙකු විපතට පත්ව ඇති බව ආපදා කළමනාකරණ මධ්‍යස්ථානය සඳහන් කළේය. ආරක්ෂිත මධ්‍යස්ථාන 4 ක විපතට පත් පුද්ගලයන් 107 දෙනෙකුට පමණ රැකවරණ සලසා තිබේ. නිවාස 101 ක් සම්පූර්ණයෙන් හානියට පත්ව ඇති අතර නිවාස 2185 කට අර්ධහානි සිදුව ඇත.", "URL": "https://sinhala.adaderana.lk/news.php?nid=34790", "Category": null, "Parent URL": null}