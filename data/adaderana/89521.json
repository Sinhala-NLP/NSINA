{"Source": "Adaderana", "Timestamp": "May 21, 2018 03:56 pm", "Headline": "පහල ගංඟා ආශ්‍රිත ප්‍රදේශවල ජනතාව තවදුරටත් සැළකිලිමත් වෙන්න ", "News Content": "පහල ගංඟා ආශ්‍රිත ප්‍රදේශවල ජනතාවට ගංවතුර පිළිබඳ අවදානයෙන් පසුවන ලෙස ආපදා කළමනාකරණ මධ්‍යස්ථානය දැනුම් දෙයි. එහි සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේ නිල්වලා ගඟ, ගිං ගඟ, කළු ගඟ, කැලණි ගඟ සහ අත්තනගලුඔයේ පහල ප්‍රදේශ ආශ්‍රිත ජනතාව අවදානයෙන් පසුවිය යුතු බවයි. අයහපත් කාලගුණික තත්ත්වය හේතුවෙන් විපතට පත්වුවන් ප්‍රදේශ කිහිපයක සහන කඳවුරු වෙත යොමුකර තිබේ. මේ අතර ප්‍රදේශ කිහිපයක නායයෑමේ අවදානම් තත්ත්වයක් පවතින බව ජාතික ගොඩනැගිලි පර්යේෂණ සංවිධානය දැනුම්දී තිබේ. රත්නපුර, ඇහැලියගොඩ, කුරුවිට, ඇලපාත, නෙළුව, තවලම, නාගොඩ, කඩවත්සතර, පාලින්දනුවර සහ අඹගමුව යන ප්‍රාදේශීය ලේකම් කොට්ඨාසවලට ඒ පිළිබඳ අනතුරු ඇඟවීම් නිකුත් කර තිබේ. මේ අතර අයහපත් කාලගුණය හේතුවෙන් සිදුවූ අනතුරුවලින් මේ දක්වා පුද්ගලයින් පස් දෙනෙකු මියගොස් ඇති බව වාර්තා වෙයි. බුලත්කොහුපිටිය, උදුගොඩ ප්‍රදේශයේ නිවසක් මතට පස් කන්දක් කඩා වැටීමෙන් 42 හැවිරිදි පුද්ගලයෙකු මියගොස් තිබේ. ඊයේ රාත්‍රී අදාළ නිවස මතට පස් කන්ද කඩා වැටී ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=89521", "Category": null, "Parent URL": null}