{"Source": "Adaderana", "Timestamp": "June 13, 2011 09:13 am", "Headline": "දුම්රිය ධාවන කටයුතුවලදී තවදුරටත් බාධා එල්ල විය හැකියි", "News Content": "සංඥා පද්ධතියේ දෝෂයක් හේතුවෙන් අඩාල වී තිබු දුම්රිය ධාවනය යථා තත්ත්වයට පත්කර ඇති බව දුම්රිය පාලක මැදිරිය පවසයි. එහෙත් ඇතැම් දුම්රිය ධාවන කටයුතුවලදී බාධා එල්ල විය හැකි බව පාලක මැදිරිය සඳහන් කරනු ලැබීය. අද(13) දිනයේ මාතර, මහනුවර, මහව, බංගදෙනිය ඇතුළු ප්‍රදේශවල සිට කාර්යාලයීය දුම්රියන් සුපුරුදු පරිදි කොළඹට පැමිණීමට සැලසුම් කර ඇති බව දුම්රිය පාලක මැදිරිය ප්‍රකාශ කරනු ලැබීය. පෙරේදා(11) රාත්‍රියේ සිට කොටුව සහ මරදාන දුම්රිය ආශ්‍රිත ප්‍රධාන සංඥා පද්ධතිය අක්‍රීය වීම හේතුවෙන් දුම්රිය ධාවනයට දැඩි බලපෑම් එල්ල වී තිබුණි. සංඥා පද්ධතිය යථා තත්ත්වයට පත්කි‍රීමේ කටයුතු දුම්රිය දෙපාර්තමේන්තුවේ තාක්ෂණික සහ ඉංජිනේරු ශිල්පීන් විසින් වැඩිදුරටත් සිදුකරමින් පවතින බව පාලක මැදිරිය සඳහන් කරනු ලැබීය. අදාළ සංඥා පද්ධතිය බිඳ වැටීම පිළිබඳ විශේෂ පරීක්ෂණයක් ද ආරම්භ කර තිබේ.", "URL": "https://sinhala.adaderana.lk/news.php?nid=16720", "Category": null, "Parent URL": null}