{"Source": "Adaderana", "Timestamp": "April 20, 2019 07:33 pm", "Headline": "බලධාරීන්ගේ කඹ ඇදිල්ල කරාපිටිය ශික්ෂණ රෝහල කුණු ගොඩක් වෙයි", "News Content": "බලධාරීන්ගේ කඹ ඇදිල්ල හේතුවෙන් මේ වන විට ගාල්ල කරාපිටිය ශික්ෂණ රෝහලේ කටයුතු වලට දැඩි බාධා එල්ල වී තිබේ. රෝහල් අධ්‍යක්ෂවරයා පවසන්නේ, ප්‍රදේශයේ ඩෙංගු පැතිරීමේ අවධානමක් ද මේ වන විට මතු වී ඇති බවයි. සති තුනකට අධික කාලයක සිට කරාපිටිය ශික්ෂණ රෝහලේ කසල ගොඩ ගැසී ඇති බව දක්නට ලැබේ. මෙහි කඩදාසි, පොලිතින් සහ සායනික අපද්‍රව්‍යවලින් පිරි පවතියි. මේ අපද්‍රව්‍ය ඉවත් කිරීමේ වගකිම ඇත්තේ ගාල්ල මහනගර සභාවටයි. දකුණු පළාතේ ප්‍රධානතම රෝහල වන කරාපිටිය ශික්ෂණ රෝහලේ කසළ තැන්පත්වීම මේ වන විට රෝහල් කටයුතුවලට බාධා එල්ල කර ඇත. මේ සම්බන්ධයෙන් අප ගාල්ල කරාපිටිය ශික්ෂණ රෝහලේ අධ්‍යක්ෂවරයාගෙන් විමසීමක් කළේය. එහිදි කරාපිටිය ශික්ෂණ රෝහල අධ්‍යක්ෂ වෛද්‍ය ප්‍රියන්ත කරුණාරත්න මහතා පැවසුවේ මෙම තත්ත්වය දිගින් දිගටම පැවතුනහොත් රෝහලේ බරපතල සෞඛ්‍ය ගැටලුවක් ඇති විය හැකි බවයි. මේ තත්ත්වය සොයාබැලීම සඳහා දකුණු පළාත් ආණ්ඩුකාරවරයා අද කරාපිටිය ශික්ෂණ රෝහලට පැමිණ ඇත. පසුගියදා ගාල්ල කරාපිටිය ශික්ෂණ රෝහලට ආසන්නයේ පිහිටි හිරිඹුරේ ප්‍රදේශයේ එකම පවුලේ දරුවන් දෙදෙනෙකු මිය යන්නේද ඩෙංගු රෝගය වැලදීමෙන්. එවන් ඛේදවාචකයට ඉඩ නොදී ගැටලුවට වහාම විසඳුම් සෙවීම බලධාරීන් සතු වගකීමක් නොවන්නේ ද?.", "URL": "https://sinhala.adaderana.lk/news.php?nid=108324", "Category": null, "Parent URL": null}