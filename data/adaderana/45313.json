{"Source": "Adaderana", "Timestamp": "August 13, 2014 08:07 am", "Headline": "බදුල්ලේ මනාප අංක අද නිකුත්වෙයි ", "News Content": "ඌව පළාත් සභා ජන්ද විමසීම සඳහා බදුල්ල දිස්ත්‍රික්කයෙන් ඉදිරිපත් වන අපේක්ෂකයින්ට මනාප අංක ලබාදීම අද(13) දිනයේ සිදුකරන බව දිස්ත්‍රික් තේරීම්භාර නිලධාරී රෝහණ කීර්ති දිසානායක මහතා පවසයි. ඔහු පවසන්නේ සියලුම අපේක්ෂකයින්ට මනාප අංක ලබා ගැනීම සඳහා දිස්ත්‍රික් ලේකම් කාර්යාලයට පැමිණෙන ලෙස දැනුම් දී ඇති බවයි. බදුල්ල දිස්ත්‍රික්කය සඳහා පිළිගත් දේශපාලන පක්ෂ 10 කින් සහ ස්වාධීන කණ්ඩායම් 04කින් නාමයෝජනා බාර දී තිබේ. එක්සත් ජනතා නිදහස් සන්ධානය, එක්සත් ජාතික පක්ෂය, ජනතා විමුක්ති පෙරමුණ, ජාතික නිදහස් පෙරමුණ, ප්‍රජාතන්ත්‍රවාදී පක්ෂය ආදිය එහිදී නාමයෝජනා භාර දුන් නාමයෝජනා පක්ෂ අතර වන බව සඳහන් වෙයි. මෙවර ඌව පළාත් සභා ජන්ද විමසීමට බදුල්ල දිස්ත්‍රික්කය නියෝජනය කරමින් අපේක්ෂකයින් 294 දෙනෙකු ඉදිරිපත්ව සිටියි. මේ අතර මොණරාගල දිස්ත්‍රික්කයෙන් ඉදිරිපත්වන අපේක්ෂකයින් සඳහා මනාප අංක නිකුත් කිරීම පෙරේදා සිදුකෙරුණි. මේ අතර නාමයෝජනා භාරදීමෙන් අනතුරුව මැතිවරණ රාජකාරියේ නිරතව සිටි නිලධාරීන්ට එල්ලවු බාධා කිරීම් සම්බන්ධයෙන් මැතිවරණ නිරීක්ෂණ සංවිධානවල අප්‍රසාදය පළ වී තිබේ. කැෆේ සංවිධානයත්, පැෆ්රල් සංවිධානයත් සහ මැතිවරණ නිරීක්ෂණ සංවිධානයත් එක්ව නිකුත් කළ නිවේදනයක් මගින් මේ බව ප්‍රකාශ කර ඇති බව සඳහන් වෙයි.", "URL": "https://sinhala.adaderana.lk/news.php?nid=45313", "Category": null, "Parent URL": null}