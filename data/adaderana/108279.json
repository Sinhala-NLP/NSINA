{"Source": "Adaderana", "Timestamp": "April 20, 2019 09:53 am", "Headline": "අමෙරිකාවට දරුණු ටොනේඩෝවක්-3ක් මිය යයි", "News Content": "අමෙරිකාවේ දකුණුදිග ප්‍රදේශයට බලපෑ කුණාටු සහිත කාලගුණ තත්ත්වය හේතුවෙන් පුද්ගලයින් තිදෙනෙක් මියගොස් තිබේ. විදෙස් මාධ්‍ය වාර්තා කළේ මේ වන විට එම කුණාටු තත්ත්වය රටේ නැගෙනගිර ප්‍රදේශයට ගමන් කර ඇති බවයි. දරුණු සුළි කුණාටු හේතුවෙන් අමෙරිකාවේ නැගෙනහිර වෙරළ තිරය ආශ්‍රිත ප්‍රදේශයේ විදුලි ඇණහිටීම් සහ ටොනේඩෝ තත්ත්වයන් වාර්තා වී ඇත. බ්‍රහස්පතින්දා වන විට දකුණුදිග ප්‍රදේශයට බලපා තිබූ කුණාටු තත්ත්වය ප්‍රචණ්ඩ මුහුණුවරක් ගත් අතර ඒ හේතුවෙන් මිසිසිපි සහ ඇලබාමා ප්‍රාන්ත වලින් පුද්ගල මරණ දෙකක් වාර්තා විය. අයහපත් කාලගුණයෙන් වැඩිම බලපෑමක් එල්ල වී ඇත්තේ ෆ්ලොරිඩා සහ ජෝර්ජියා යන ප්‍රාන්ත වලටයි. මේ හේතුවෙන් එහි නිවාස 1 50 000 කට අධික ප්‍රමාණයක සහ ව්‍යාපාරික ස්ථාන රැසක විදුලිය ඇණහිට තිබූ බව සඳහන්. නැගෙනගිර වෙරළ තීරයට බලපා ඇති අකුණු සහ ටොනේඩෝ සහිත කාලගුණ තත්ත්වය තවදුරටත් පවතිනු ඇති බවට එරට කාලගුණ අංශ අනතුරු අඟවයි. මේ අතර පසුගිය සති අන්තයේ ටොනේඩෝ තත්ත්වයන් සමඟ ඇති වූ කුණාටු සහිත අයහපත් කාලගුණය හේතුවෙන් අමෙරිකාවේ දකුණුදිග ප්‍රදේශයේ ජීවිත හානි පහක් වාර්තා විය. ඉන් ටෙක්සාස් හි මධ්‍යම සහ ලුසියානා හි බටහිර ප්‍රදේශවලට දැඩි බලපෑම් එල්ල වූ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108279", "Category": null, "Parent URL": null}