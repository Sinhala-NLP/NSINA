{"Source": "Adaderana", "Timestamp": "June 6, 2010 08:08 am", "Headline": "වැඩිම සම්මාන ත්‍රී ඉඩියට්ස්ට", "News Content": "එකොළොස්වන අයිෆා සිනමා සම්මාන උළෙලේ වැඩිම සම්මාන සංඛ්‍යාවක් දිනාගැනීමට ත්‍රී ඉඩියට්ස් චිත්‍රපටය සමත් විය. බොලිවුඩ් සුපිරි නළු නිළියන්ගේ සහභාගීත්වයෙන් ‍කොළඹ සුගතදාස ගෘහස්ථ ක්‍රීඩාංගණයේ දී අති උත්කර්ශවත් අන්දමින් අයිෆා සම්මාන උළෙල ඊයේ රාත්‍රී පවත්වනු ලැබීය. මෙම සම්මාන උළෙලේ දී හොඳම චිත්‍රපටය ලෙස ත්‍රී ඉඩියට්ස් සම්මාන හිමිකරගත් අතර එම චිත්‍රපටය අධ්‍යක්ෂණය කළ රාජ් කුමාර් හිරානි හොඳම අධ්‍යක්ෂණයට හිමි සම්මානය හා හොඳම සංස්කරණයට හිමි සම්මානය දිනාගත්තේය. මෙවර අයිෆා සම්මාන උළෙලේ ‍හොඳම නළුවා ලෙස\"පා\"චිත්‍රපටයේ රංගන‍ය වෙනුවෙන් අමිතාබ් බච්චන්ට හිමිවිය. හොඳම නිළිය සම්මානය\"ත්‍රී ඉඩියට්ස්\"චිත්‍රපටයේ කරීනා කපූර් සහ \"පා\"චිත්‍රපටයේ විද්‍යා බාලන් අතර බෙදී ගියහ. හොඳම සහය නළුවා ලෙස\"ත්‍රී ඉඩියට්ස්\"චිත්‍රපටයේ ශර්මන් ජෝෂි සම්මාන හිමිකරගත් අතර හොඳම සහය නිළිය ලෙස\"දිල්ලි 06\" චිත්‍රපටයේ දිව්‍යා දත්තා සම්මාන ලබාගත්තාය. හොඳම විකට නළුවා ලෙස සම්මාන හිමිකරගත්තේ\"ඕල් ද බෙස්ට්\" චිත්‍රපටයේ රංගනය වෙනුවෙන් සංජේ දත්ය. මෙවර සම්මාන උළෙලේ හොඳම දුෂ්ට නළුවාට හිමි සම්මානය\"ත්‍රී ඉඩියට්ස්\"චිත්‍රපටයේ රංගනය වෙනුවෙන් බෝමන් ඉරා‍නිට හිමිවිය. \"ලව් ආජ්කල්\"චිත්‍රපටයේ සංගීත අධ්‍යක්ෂණය කළ ප්‍රීතම් චක්‍රබෝර්ති ‍හොඳම සංගීත අධ්‍යක්ෂණය සඳහා වූ සම්මානය හිමිකරගත්තේය. මෙවර අයිෆා සම්මාන රාත්‍රියේ දී ශ්‍රී ලාංකීය නිළියක් වන ජැක්ලින් ෆර්ඩිනෑන්ඩස් හොඳම නවක නිළිය වෙනුවෙන් වූ සම්මානය හිමිකරගැනීම විශේෂත්වයකි. එකොළොස්වන ‍අයිෆා සම්මාන උළෙලට සමගාමීව පසුගිය 3 වැනිදා බොලිවුඩ් සුපිරි තරු සහ ශ්‍රී ලංකා ක්‍රිකට් ක්‍රීඩකයින් අතර සුහද ක්‍රිකට් තරගයක් ද සංවිධානය කර තිබුණි. ඊට අමතරව ඉන්දු - ශ්‍රී ලංකා ව්‍යාපාරික හමුවක් සහ විලාසිතා දැක්මක් ද පවත්වනු ලැබීය.", "URL": "https://sinhala.adaderana.lk/news.php?nid=8834", "Category": null, "Parent URL": null}