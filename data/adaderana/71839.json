{"Source": "Adaderana", "Timestamp": "April 7, 2017 01:26 pm", "Headline": "ඉදිරියේදි GMOA වර්ජනය තවත් පුළුල් විය හැකියි", "News Content": "මේ වන විට දිවයින පුරා සියලූම රෝහල්වල වෛද්‍ය වැඩවර්ජනය ක්‍රියාත්මක වන බවත් අවසන් මොහොතේ හෝ තම විධායක බලතල යොදමින් ජනතාවට හිතකර පිළිතුරක් ලබා දෙන ලෙස ජනාධිපතිවරයාගෙන් ඉල්ලා සිටින බවත් රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය හරිත අලුත්ගේ මහතා පවසයි. අද (07) ක්‍රියාත්මක එක් දින දීපව්‍යාප්ත වැඩවර්ජනය සම්බන්ධයෙන් අදහස් දක්වමින් උදෑසන පැවති මාධ්‍ය හමුවකට එක් වෙමින් ඔහු මේ බව ප්‍රකාශ කළේය. මෙම වෘත්තීය ක්‍රියාමාර්ගය හා වෙනත් වෘත්තිය සමාගම් 100 ට අධික ප්‍රමාණයක් සහභාගි වී ඇති බවත් පෙළ ගැසී ඇති බලවේගය පිළිබඳ සංවේදී නොවන්නේ නම් ඉදිරියේදී මීට වඩා පුළුල් ඒකාබද්ධ වෘත්තීය ක්‍රියාමාර්ගයකට යොමු වන බවත් වෛද්‍ය නිලධාරීන්ගේ සංගමය වැඩි දුරටත් පැවසීය. එනිසා මේ පිළිබඳව මධ්‍යස්ථව සිතා බලා ජනාධිපතිවරයා විසින් ඉතා ඉක්මනින් අවශ්‍ය කටයුතු සිදු කරනු ඇතැයි අද ද තම බලාපොරොත්තුව බව එම සංගමය කියා සිටියේ ය. කෙසේ වෙතත් සයිටම් සම්බන්ධයෙන් විරෝධය පළ කරමින් අද උදෑසන 8 ආරම්භ වු මෙම වෘත්තීය සමිති වැඩවර්ජනය හෙට උදෑසන 8 දක්වා ක්‍රියාත්මක වන අතර සෑම රෝහලකම හදිසි හා අත්‍යාවශ්‍ය සේවා පහසුකම් සපයා ඇති බවත් ඒ තුළින් රෝගී අපහසුතාවය අවම කිරීමට කටයුතු යොදා ඇති බවත් වෛද්‍ය නිලධාරීන්ගේ සංගමය පවසයි.", "URL": "https://sinhala.adaderana.lk/news.php?nid=71839", "Category": null, "Parent URL": null}