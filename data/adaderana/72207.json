{"Source": "Adaderana", "Timestamp": "April 18, 2017 09:06 pm", "Headline": "පාලකයින් කුණුවලට යට වු හැටි වාසු කියයි", "News Content": "මීතොටමුල්ල ඛේදවාචකය කුණු ඡාවාරම්කරුවන්ගේ උවමනාව මත සිදු වුවක් බවත් ඡාවාරම්කරුවන්ට යට වීම නිසා එම අනතුර සිදුවු බවත් පාර්ලිමේන්තු මන්ත‍්‍රී වාසුදේව නානායක්කාර මහතා පවසයි. අද (18) පැවති මාධ්‍ය හමුවකට එක් වෙමින් මන්ත‍්‍රීවරයා මේ බව කියා සිටියේ ය. පාලකයින්ට කිසිදාක කුණු ඡාවාරම්කරුවන් නැති කිරීමට නොහැකි වු බවත් ඔවුන් සල්ලි බලය යොදා ගැනීම නිසා කුණු සම්බන්ධයෙන් ගෙන එන ලැබූ සැබෑ යෝජනා සම්පූර්ණයෙන්ම පරාජය කර දැමු බවත් වාසුදේව නානායක්කාර මහතා වැඩි දුරටත් පැවසීය. කෙසේ වුවද මරික්කාර් හා මුජිබර් වැනි දේශපාලඥයින් කුණු මත පදනම්ව පත් වු බවත් ඔවුන් වර්තමාන තත්ත්වය හමුවේ දේශපාලනයෙන් ඉල්ලා අස්විය යුතු බව ද මන්ත‍්‍රීවරයා මෙහිදී අවධාරණය කර සිටියේ ය. කෙසේ වුවද මීතොටමුල්ල ඛේදවාචකය සාපරාධී නොසැලකිළිමත්කම හේතුවෙන් සිදු වු බවත් මෙවැනි සිදුවීම් ඉදිරියට සිදු නොවීම සඳහා මෙයට වගකිව යුත්තන් නීතිය ඉදිරියට ගෙන යා යුතු බව ද ඔහු කියා සිටියේ. මීතොටමුල්ල ඛේදවාචකයට රජය වගකිව යුතු බව බොහෝ දෙනා පවසා සිටිය දී නියෝජ්‍ය අමාත්‍ය අජිත් පී. පෙරේරා මහතා කියා සිටියේ මේ සම්බන්ධයෙන් වගකීම රජය භාර ගන්නා බවයි.", "URL": "https://sinhala.adaderana.lk/news.php?nid=72207", "Category": null, "Parent URL": null}