{"Source": "Adaderana", "Timestamp": "October 19, 2012 06:53 pm", "Headline": "ඩෙංගු මදුරුවන් ‍බෝ කළොත් දඩය 5000යි", "News Content": "ඩෙංගු මදුරුවන් බෝවිය හැකි පරිදි ස්ථාන පවත්වාගෙන යන පුද්ගලයෙකුට මෙතෙක් පැන වු දඩය රුපියල් 2000 සිට 5000 දක්වා වැඩි කිරීමට කැබිනට් අනුමැතිය හිමිව තිබේ. සෞඛ්‍ය අමාත්‍ය මෛත්‍රිපාල සිරිසේන මහතා කළ යෝජනාවකට අනුව ඩෙංගු මදුරුවන් බෝවීම වැළැක්වීමේ තවත් පියවරක් වශයෙන් දැනට බලාත්මක 2007 අංක 11 දරණ මදුරුවන් බෝවීම වැළැක්වීමේ පනත ඒ අනුව සංශෝධනය කෙරෙනු ඇත. එසේම ඩෙංගු වාහක මදුරුවන් බෝවෙන ස්ථාන ඇති නම් එම ස්ථාන “දැඩි අවදානම් සහිත ප්‍රදේශයක්” ලෙස සීමිත කාලයකට ප්‍රකාශ කිරීමේ බලයක් ද සෞඛ්‍ය සේවා අධ්‍යක්ෂ ජනරාල්වරයාට හෝ සෞඛ්‍ය සේවා පළාත් අධ්‍යක්ෂවරුන්ට පැවරේ. මදුරුවන් බෝවෙන ස්ථාන සඳහා රුපියල් 2000ට නොවැඩි ස්ථානීය දඩයක් පැනවීමට යෝජනා කර තිබු නමුත් ව්‍යවස්ථාව පිළිබඳ අමාත්‍ය මණ්ඩල අනුකමිටුවේ තීරණය මත එම යෝජනාව ඉවත් කර ඇතැයි අද (19) පැවැති කැබිනට් තීරණ දැනුම්දීමේ ප්‍රවෘත්ති සාකච්ඡාවේදී අමාත්‍ය කෙහෙළිය රඹුක්වැල්ල මහතා පැවසුවේය.", "URL": "https://sinhala.adaderana.lk/news.php?nid=28439", "Category": null, "Parent URL": null}