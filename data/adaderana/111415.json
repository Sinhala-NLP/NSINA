{"Source": "Adaderana", "Timestamp": "June 5, 2019 11:15 pm", "Headline": "තුම්බෝවිල ධම්මරත නායක ස්වාමින් වහන්සේට අක්තපත්‍ර ප්‍රදානය ජනපති අතින්", "News Content": "අතිපූජ්‍ය තුම්බෝවිල ධම්මරත නායක ස්වාමින් වහන්සේ වෙත අක්තපත්‍ර ප්‍රදානය කිරීමේ මහෝත්සවය ජනපතිවරයාගේ ප්‍රධානත්වයෙන් අද (05) පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්විණි. එහිදී ශාස්ත්‍රපති අතිපූජ්‍ය තුම්බෝවිල ධර්මකීර්ති ශ්‍රී ගුණානන්ද පඤ්ඤාසාර ධම්මරතනාභිධාන නායක ස්වාමින් වහන්සේ වෙත අක්තපත්‍ර ප්‍රදානය කිරීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදු විය. උසස් භික්ෂු ආකල්ප සහිතව අඩ සියවසකට ආසන්න පැවිදි ජීවිතයක් ගත කරමින් මෙරට සඟ සසුන ප්‍රභාවත් කරන සංඝ පීතෘවරයන් වහන්සේ නමක් මෙන්ම ග්‍රන්ථකරණයේ නියැළෙන විද්වත් ලේඛක ස්වාමින් වහන්සේ නමක් වූ ද, විචිත්‍රවත් ධර්ම දේශකයාණන් වහන්සේ නමක් වූ ද අතිපූජ්‍ය තුම්බෝවිල ධම්මරතන නායක ස්වාමින් වහන්සේ සම්බුද්ධශාසනයත්, සමස්ථ මානව සමාජයත් වෙනුවෙන් ඉටුකරන විශිෂ්ට සේවාව අගමින් ඌව පාර්ශ්වය මඟින් ,සද්ධර්ම කීර්ති ශ්‍රී ගුණනාන්ද පඤ්ඤාසාර, යන ගෞරව නාමය සහිතව අභිනව ප්‍රධාන සංඝනායක පදවිය උන්වහන්සේ වෙත පිරිනමා තිබේ. අභිනව මහා නාහිමියන් වෙත විජිණිපත පිළිගැන්වීම ජනාධිපතිතුමා අතින් සිදු වූ අතර උපහාර තිළිණ ද පිළිගැන්විණි", "URL": "https://sinhala.adaderana.lk/news.php?nid=111415", "Category": null, "Parent URL": null}