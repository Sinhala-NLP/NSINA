{"Source": "Adaderana", "Timestamp": "April 18, 2012 05:06 pm", "Headline": "මැණික් ෆාම් කඳවුරේ ඉතිරි පිරිස් ජූනි අවසන්වීමට පෙර නැවත පදිංචි කරනවා", "News Content": "සෙට්ටිකුලම, මැණික්ෆාම් කඳවුරේ දැනට ඉතිරිව සිටින පිරිස ලබන ජූනි මස අවසන් වීමට පෙර යළි පදිංචි කර අවසන් කරන බව නැවත පදිංචි කිරීමේ කටයුතු භාර අමාත්‍ය ගුණරත්න වීරකෝන් මහතා පවසයි. ඉන්දීය පාර්ලිමේන්තු කණ්ඩායම අද එම කඳවුරේ නිරීක්ෂණ චාරිකාවකට එක්වූ අවස්ථාවේ දී අමාත්‍යවරයා මේ බව සඳහන් කළේය. අදාළ ඉන්දීය නියෝජිත පිරිස මෙම සංචාරයේ දී මැණික් ෆාම් කඳවුරේ රැදී සිටින සරණාගතයින්ගෙන් ඔවුන්ට ලැබී ඇති සහන පිළිබඳව විමසා සිටි බව අද දෙරණ වාර්තාකරු කියා සිටියි. එසේම නැවත පදිංචි කළ පිරිසට රජය ලබාදී ඇති පහසුකම් සම්බන්ධයෙන් ද මෙම නියෝජිත පිරිස රජයේ නියෝජිතයින්ගෙන් විමසා සිටි බව වාර්තා වේ. ඉන්දීය ණය ආධාර යටතේ ඉදිකෙරෙන ඕමන්ත සිට පලෙයි දක්වා වන දුම්රිය මාර්ගයේ ඉදිකිරීම් කටයුතු සම්බන්ධයෙන් ද ඉන්දීය දූත පිරිසේ අවධානය යොමු වූ බව සඳහන්වේ.", "URL": "https://sinhala.adaderana.lk/news.php?nid=23616", "Category": null, "Parent URL": null}