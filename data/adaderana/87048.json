{"Source": "Adaderana", "Timestamp": "April 6, 2018 05:01 pm", "Headline": "තිලංග නවීන්ට පරුෂ වචනයෙන් බැණ වැදිලා-නවීන් ඒ ගැන කියලා කරූට ලියපු ලියුම මෙන්න", "News Content": "පසුගිය විශ්වාසයභංගය පැවති අප්‍රේල් මස 4 වන දින තිලංග සුමතිපාල විසින් තමාට පරුෂ වචනයෙන් බැණ වැදී තර්ජනාත්මක ප්‍රහාරයක් එල්ල කිරීමට උත්සහ කලා යැයි පවසමින් වැවිලි කර්මාන්ත අමාත්‍ය නවීන් දිසානායක මහතා විසින් කථානායකවරයා වෙත ලිපියකින් දන්වා යවා තිබේ. අග්‍රාමාත්‍යවරයාට එරෙහිව විශ්වාසභංග යෝජනා විවාදය පැවති අවස්ථාවෙන් පසුව පාර්ලිමේන්තු ගර්භයෙන් පිටතට පැමිණ තිලංග සුමතිපාල මහතාගේ නිල කාමරයට ඇතුළු වන විදුලි සෝපානය අසලදි මෙම සිදුවීමට තමා මුහුණ දුන් බව නවීන් දිසානායක මහතා එම ලිපියෙහි සඳහන් කරයි. එහිදි ,“ තිලංග ඔබ නියෝජ්‍ය කථානායකවරයා වශයෙන් විවාදයේ දී ක්‍රියා කළ ආකාරයට එරෙහිව විශ්වාසභංගයක් ගෙන ඒමට ක්‍රියා කරනවා“ යනුවෙන් තමා පැවසු බවත්, ඉන් අනතුරුව තිලංග සුමතිපාල මහතා විසින් තමා වෙත පරුෂ වචනයෙන් බැණ වැදී තර්ජනාත්මක විලාශයෙන් ප්‍රහාරයක් එල්ල කිරීමට උත්සහ කල බව ද නවීන් දිසානායක මහතාගේ ලිපියෙහි වැඩිදුරටත් සඳහන් වෙයි. එම අවස්ථාවේ දි අසල සිටි මන්ත්‍රීවරුන් තමන් හා තිලංග සුමතිපාල මහතා අතර ගැටළුව සමථයකට පත් කිරීමට උත්සහ ගත් බවද නවීන් දිසානායක මහතා පවසයි. වසර 18 ක මන්ත්‍රීධූර කාලය තුළ, තමාගේ හෝ සෙසු මන්ත්‍රීන්ගේ ආත්ම ගෞරවය කෙලෙසන ආකාරයේ කටයුතු තමා විසින් කිසි දිනෙක සිදු කර නොමැති බව ද නවීන් දිසානායක මහතා මෙහි සඳහන් කරයි. එනිසා මෙම සිදුවීම සම්බන්ධයෙන් අපක්ෂපාතී පරීක්ෂණයක් පවත්වා එම පරීක්ෂණයෙන් කවුරුන් වැරුද්දක් කර ඇත්තේ ද යන්න සොයා බලන ලෙස ද නවීන් දිසානායක මහතා කථානායක කරූ ජයසූරිය මහතාගෙන් ඉල්ලීමක් කරයි.", "URL": "https://sinhala.adaderana.lk/news.php?nid=87048", "Category": null, "Parent URL": null}