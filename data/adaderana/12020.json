{"Source": "Adaderana", "Timestamp": "November 8, 2010 04:53 pm", "Headline": "කටට විනයක් නැති නිසා හිරේ ගිය එස්. බී ට සිසු විනය බාරදීලා", "News Content": "ශිෂ්‍ය ව්‍යාපාරය මර්දනය කර අධ්‍යාපනය විකුණාදැමීම සඳහා එස් බී දිසානායක මහතාට කොන්ත්‍රාත්තුවක් බාර දී ඇති බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. දිසානායක මහතාද සිරගතව සිටි අවධියෙහි ප්‍රජා අයිතිය අහෝසිවීමෙන් බේරාගත් නිසා කලගුණ සැලකීමක් ලෙස එම කොන්ත්‍රාත්තුව බාරගෙන එය සාර්ථකව ඉටුකරගෙන යන බව ද හෙතෙම සඳහන් කරයි. සිය වචන වලට පාලනයක් නොමැති නිසා සිරගත වූ පුද්ගලයෙකුට ශිෂ්‍ය විනය සැකසීම බාරදී ඇති බව ද සිල්වා මහතා පෙන්වාදෙයි. නිදහස් අධ්‍යාපනය රැකගැනීමට විශ්ව විද්‍යාල ශිෂ්‍යයින් උද්ඝෝෂණය කරන විට එය මර්දනය කර එම තත්ත්වය ත්‍රස්තවාදය ලෙස හඳුන්වන බවට ද ඔහු චෝදනා කරයි. එම ශිෂ්‍යයින් අරගල කරනු ලබන්නේ තමන් වෙනුවෙන් නොව අනාගතයේ විශ්ව විද්‍යාලය පිවිසීමට සිටින දරුවන්ගේ අයිතිය වෙනුවෙන් බව ප්‍රධාන ලේකම්වරයා අවධාරණය කරයි. වත්මන් රජය පෝස්ටර්, සටන් පාඨ, උද්ඝෝෂණ වලට මෙන්ම ප්‍රජාතන්ත්‍රවාදයට බිය වී ඇති බව ද ඔහු කියාසිටියේය. මෙරට ජනතාවගේ සාධාරණ උද්ඝෝෂණ, අරගල පවතී නම් එම ඕනෑම අරගලයකට ජනතා විමුක්ති පෙරමුණ කොන්දේසි විරහිතව සහයෝගය දක්වන බවත්, එම අරගල වල පිටුපසින් නොව සෑම අවස්ථාවකදීම ඉදිරියෙන් සිටීමට ජනතා විමුක්ති පෙරමුණ සූදානම් බව ද ටිල්වින් සිල්වා මහතා අවධාරණය කරයි. පසුගිය දිනෙක ජනතාවට උණුසුම දැනෙන සංවර්ධනයක් ලබාදිය යුතු බව ජනාධිපති මහින්ද රාජපක්ෂ මහතා පැවසූ බවත්, බඩු මිල ඉහළ යනවිට සංවර්ධනයේ උණුසුම ජනතාවට දැනෙන බවත් ඒ මහතා චෝදනා කරයි. මේ දිනවල රටේ වැඩ කටයුතු සිදුවන්නේ උත්සව වලින් බව ද ජනතාවට නැරඹීම සඳහා විවිධ උත්සව පැවතියද රටේ ආර්ථිකය දිනෙන් දින කඩාවැටෙන බවත්, අපි නගමු -රට නගමු වැනි රජයේ සටන් පාඨ තිබියදීද මෙසේ ආර්ථිකය කඩාවැටෙන බවත් ඔහු පෙන්වාදෙයි. සරත් ෆොන්සේකා මහතාට පවරා ඇති නඩු විභාග අතරින් බොහොමයක් අසත්‍ය බව ද ටිල්වින් සිල්වා මහතා පවසයි. ඒ මහතාට එරෙහිව සිවිල් අධිකරණයේ පනවන ලද එක් නඩුවක් හෝ ඔප්පු කිරීමට රජය අපොහොසත් වූ බව හෙතෙම පෙන්වාදෙයි. රටේ ජනතාවගේ ජීවන තත්ත්වය අයහපත්වීම මහින්ද රාජපක්ෂ මහතාගේ පුද්ගලික දෝෂයක් නොවන බව ද ඔහු අවධාරණය කරයි. කුමන පාලකයකු පැමිණියද එහි වෙනසක් නොවන බවත් පාලකයා මාරු කිරීමෙන් මුහුණ මාරුකිරීමෙන් ඵලක් නොවන බව හෙතෙම වැඩිදුරටත් කියා සිටියේය. පවතින සමාජ ක්‍රමය, ආර්ථික ක්‍රමය නිවැරදි නොවන බවත් ක්‍රමයේ වෙනසක් අවශ්‍ය බවත් ඒ නිසා පවතින ආර්ථික අර්බුදය විසඳීමට සමාජවාදී ආර්ථික ප්‍රතිපත්ති මත නිර්මාණය වූ ජනතා ආර්ථිකයක් අවශ්‍ය බවත් ටිල්වින් සිල්වා මහතා ප්‍රකාශ කරයි.", "URL": "https://sinhala.adaderana.lk/news.php?nid=12020", "Category": null, "Parent URL": null}