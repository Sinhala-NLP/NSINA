{"Source": "Adaderana", "Timestamp": "December 12, 2012 12:41 pm", "Headline": "කාවින්දි හොයන්න අසල්වැසියන්ගෙන් උදව් ඉල්ලයි", "News Content": "මිරිස්ස ධීවර වරායෙන් මුහුදු ගොස් සිටිය දී අතුරුදන් වූ ‘කාවින්දි ’ ධීවර යාත‍්‍රාව සෙවීමේ කටයුතු සඳහා අසල් වැසි රාජ්‍යයන්ගේ ද සහයෝගය ඉල්ලා ඇති බව ධීවර හා ජලජ සම්පත් සංවර්ධන අමාත්‍යංශය පවසයි. ඊට අමතරව යාත‍්‍රාව සෙවීමේ කටයුතු සඳහා මුහුදේ ඇති වාණිජ නෞකා සහ සියලුම ධීවර යාත‍්‍රාවන්ගේ සහයෝගය ද ඉල්ලා ඇති බව එම අමාත්‍යශය සඳහන් කළේය. පසුගිය සැප්තැම්බර් මස 05 වැනිදා ධීවරයින් 04 දෙනෙකු රැගත් කාවින්දි ධීවර යාත‍්‍රාව මිරිස්ස ධීවර වරායෙන් මුහුදු ගොස් තිබූ අතර නොවැම්බර් මස 29 වැනි දා සිට එම යාත‍්‍රාව පිළිබඳ කිසිදු තොරතුරක් නොමැති බවට ධීවර දෙපාර්තමේන්තුවට පැමිණිල්ලක් ලැබී තිබේ. ඒ අනුව ධීවර දෙපාර්තමේන්තුවේ සෝදිසි මෙහෙයුම් අංශය විසින් ශ‍්‍රී ලංකා නාවික හමුදාව හා සියලු වෙළෙඳ නෞකා වෙත මේ පිලිබඳ දැනුම් දී ඇති බව සඳහන්ය. ඉන් අනතුරුව විදේශ කටයුතු අමාත්‍යංශය මැදිහත් වීමෙන් ඉන්දියාව, අන්දමන්, නිකොබාර් දූපත්වල බලධාරීන්ගෙන් මෙම යාත‍්‍රාව සොයා ගැනීමට සහයෝගය ලබා දෙන ලෙස ඉල්ලීම් කළ බවධීවර අමාත්‍යංශය සඳහන් කළේය. ඒ අනුව ඉදිරි දින කිහිපය තුළ කාවින්දි ධීවර යාත‍්‍රාව සම්බන්ධයෙන් තොරතුරු ලබා ගැනීමට හැකි වනු ඇති බව එම අමාත්‍යංශය වැඩිදුරටත් පවසයි.", "URL": "https://sinhala.adaderana.lk/news.php?nid=29894", "Category": null, "Parent URL": null}