{"Source": "Adaderana", "Timestamp": "March 26, 2019 07:30 pm", "Headline": "ශ්‍රීලනිපය ත්‍රීවිල් පක්ෂයක් වෙන හැටි අනුර කියයි", "News Content": "ශ්‍රී ලංකා නිදහස් පක්ෂය විපක්ෂයෙන් වෙන්වී යළිත් ආණ්ඩුව සමඟ එක්ව කටයුතු කළහොත් ත්‍රීවිල් පක්ෂයක් බවට පත්වනු ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී අනුර ප්‍රියදර්ශන යාපා මහතා පවසයි. මේ අතර ශ්‍රී ලංකා නිදහස් පක්ෂයේ මාධ්‍ය හමුවකට එක් වෙමින් පාර්ලිමේන්තු මන්ත්‍රි තිලංග සුමතිපාල මහතා සඳහන් කළේ තම පක්ෂය යළි කිසි දිනක ජාතික ආණ්ඩුවක් පිහිටුවීමට ක්‍රියා නොකරන බවයි. එහිදී වැඩිදුරටත් අදහස් දැක්වූ පාර්ලිමේන්තු මන්ත්‍රී අනුර ප්‍රියදර්ශන යාපා මහතා මේ බව පැවසීය. “අපේ කොටස් වෙලදපොල ඉතාම පසුගාමි තත්ත්වයකයි තියෙන්නේ. කොටස් වෙලද පොලේ පසුබෑම රටේ ආර්ථිකයේ සැබෑ ස්වරූපය දක්වන්නක්. ආයතනවලට වෙලදාමක් නැත්නම් නිෂ්පාදනයකිරීමේ අංශ වැඩි දියුණු වෙන්නේ නැත්නම් සේවා අංශය දුර්වල වෙනවා නම් අවසානයේ කොටස් වෙලදපොල පහත වැටෙනවා. ලංකා ඉතිහාසයේ කිසිමදාක නොවුන විදියට කොටස් වෙලදපොල පහත වැටිලා තියෙන්නේ. දැන් මේ පිලිබදව ආර්ථකමය විග්‍රහයක් නොකරන අගමැතිතුමාගේ උපදේශනය වෙලා තියෙන්නේ ජනතාවගේ ඊ.ටී.එප්, ඊ.පී.එප් මුදල් කොටස් වෙලදපොලේ ආයෝජනය කිරිමයි. කොටස් වෙලදපොලක් වැටෙන්නේ කොටස් වෙලෙදපොලේ කර්මාන්තවල දියුණුවක් නැති වුනාමයි. දියුණුවත් නැති වුනාම කොටස් මිල වැටෙනවා. කොටස් ගැනීම අඩු වෙනාව. ඊලගට කොටස්වෙලද පොල වැටෙනවා. මේ තර්කය අනෙක් පැත්තට දාලා කොටස් වෙලද පොළට මහජනයා එකතු කරන් තියෙන අරමුදල් දාපුවාම වෙන්නේ මහජනතාවගේ මුදලුත් සම්පූර්ණයෙන්ම විනාශ වීමයි. විශේෂයෙන්ම මේ දවස්වල ස්වෛරී බැදුම්කර ගණනාවක් නිකුත් කරනවා. මේ වසරෙත් නිකුත් කළා. ඒ බැදුම්කරවල පොලිය සියයට හතහමාරක් පමණ වෙනවා. මේයින් පේන්නේත් අපේ ආර්ථිකයේ දුර්වලතාවයයි. මේ විදියට විශාල පොලියකට අරන් අපි ණය ගෙව්වා වුනත් අපිට ඊළගට තියෙනවා තවත් විශාල ප්‍රශ්නයකට මුහුණ දෙන්න. ඊළගට අපේ ස්වෛරී බැදුම්කරවලට කවුරුත් අවේ නැත්නම් අපි මොකද කරන්නේ. මේ ස්වෛරී බැදුම්කර මිලදි ගන්න ඉල්ලුම් කරන කිසිවෙක් ඉදිරියේදි නැති වෙන්න ඉඩ තියෙනවා. මේ වෙද්දි ආර්ථිකය ප්‍රසාරණය වෙන්නේම නැහැ. එක තැනක හිටලා තියෙන්නේ. ඒ අතරේ විදුලි බල අර්ඩුදයක්. විදුලිය කපන්න වුනේ ඇයි. කපන්නේ නැත්නම් පුද්ගලික අංශයෙන් විදුලිබලය ගන්න වෙනවා. ඒ සදහා බිලියන 60ක් විතර වෙන් කරන්න වෙනවා. ආණ්ඩුවට ඒ විදියට විදුලිය මිලදි ගන්න සල්ලි නැති නිසයි විදුලිය කපන්නේ. දවල් වරුවේ පැය 4ක් විතර කපලා රාත්‍රියට පැය දෙකක් විතර කපනවා. ලංකාවේ නියගය ආරම්භ වුනා විතරයි. මේකෙන් පේන්නේත් ආර්ථීකයේ බංකොලොත් භාවයයි. මෙහෙම වුනොත් ආන්ඩුවේ ප්‍රජා සේවා එකින් එක නතර වෙන්න ඉඩ තියෙනවා. මේ ප්‍රශ්නයට රජයට මුහුණ දෙන්න බැහැ. උපදේශකයින්ට මේ සම්බන්ධයෙන් උපදෙස් නැහැ. මේ තත්ත්වය තේරුම් ගෙන රට ඉදිරියට ගෙන යන්න හැකි නව පාලනයටකට රට භාර දෙන්න කියලා අපි රජයෙන් ඉල්ලා සිටිනවා. “", "URL": "https://sinhala.adaderana.lk/news.php?nid=106784", "Category": null, "Parent URL": null}