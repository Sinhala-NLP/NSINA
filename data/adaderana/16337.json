{"Source": "Adaderana", "Timestamp": "May 26, 2011 10:14 am", "Headline": "පකිස්ථානයේ නැවත ක්‍රීඩා කිරීමට කැමැත්තක් නෑ", "News Content": "පකිස්ථානයේ නැවත ක්‍රීඩා කිරීමට බලාපොරොත්තු නොවන බව ශ්‍රී ලංකා ක්‍රිකට් කණ්ඩායමේ නායක තිලකරත්න දිල්ශාන් සඳහන් කර තිබේ. එරටදී ශ්‍රී ලංකා කණ්ඩායමට එල්ල වූ ප්‍රහාරයෙන් වසර 02 ට පසු පකිස්ථානයෙන් ලැබුණු ආරාධනය පිළිබඳව අදහස් දක්වමින් ඔහු මේ බව සඳහන් කර ඇති බව විදෙස් මාධ්‍ය වාර්තා පෙන්වාදෙයි. 2009 වසරේ මාර්තු මස පකිස්ථානයේ ලාහෝර් නුවරදී ශ්‍රී ලංකා ක්‍රිකට් කණ්ඩායම ගමන්ගත් බස් රථයට ත්‍රස්තවාදීන්ගෙන් වෙඩි ප්‍රහාරයක් එල්ල වූ අතර එම අවස්ථාවේ දිල්ශාන් ද අදාළ බස් රථයේ ගමන්ගනු ලැබීය. මෙම ප්‍රහාරයෙන් පුද්ගලයින් 8 දෙනෙකු මරණයට පත්වූ අතර සංචාරයට සහභාගි වූ සාමාජිකයින් 7 දෙනෙකු තුවාල ලැබීය. ක්‍රීඩකයකු ලෙස අනාගතයේදී නැවත එම අත්දැකීමට මුහුණදීමට කැමැත්තක් නොදක්වන බවත්, සිය පෞද්ගලික මතය අනුව නැවත පකිස්ථානයෙහි ක්‍රීඩා කිරීමට අවශ්‍ය නොවන බවත් ශ්‍රී ලංකා ක්‍රිකට් කණ්ඩායමේ නායකයා සඳහන් කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=16337", "Category": null, "Parent URL": null}