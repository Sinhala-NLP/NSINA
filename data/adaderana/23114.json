{"Source": "Adaderana", "Timestamp": "March 28, 2012 07:46 am", "Headline": "ජී.එල් හිලරි හමුවෙන්න යයි", "News Content": "අමාත්‍ය මහාචාර්ය ජී.එල් පීරීස් මහතා අමෙරිකාවේ සංචාරයක නිරතවීමට නියමිතය. අමෙරිකානු රාජ්‍ය දෙපාර්තමේන්තුවේ ප්‍රකාශිකා වික්ටෝරියා නියුලැන්ඩ් දෛනික මාධ්‍ය හමුවේ දී මේ බව අනාවරණ කර තිබේ. මාධ්‍යවේදියෙකු ශ්‍රී ලංකාව සම්බන්ධයෙන් කළ විමසීමක දී වික්ටෝරියා නියුලෑන්ඩ් මේ බව ප්‍රකාශ කර ඇති බව සඳහන්වේ. එහි දී ඇය ප්‍රකාශ කර ඇත්තේ ලබන මැයි මස 18 වැනිදා ලංකාවේ විදේශ අමාත්‍ය මහචාර්ය ජී.එල් පීරීස් මහතා අමෙරිකාවේ සංචාරය කිරීමට නියමිත බවයි. එම සංචාරයේ දී අමෙරිකා රාජ්‍ය ලේකම් හිලරි ක්ලින්ටන් මහත්මිය හා විදේශ අමාත්‍යවරයා අතර සාකච්ඡාවක් සිදුවන බව ද ඇය ප්‍රකාශ කර තිබේ. මේ පිළිබඳව අද දෙරණ කළ විමසීමක දී විදේශ කටයුතු අමාත්‍යාංශයේ ප්‍රකාශකයෙකු කියා සිටියේ මේ වන තෙක් ජී.එල් පීරීස් අමාත්‍යවරයාගේ අමෙරිකානු සංචාරයක් පිළිබඳ නිල වශයෙන් ප්‍රකාශයට පත් ‍කර නොමැති බවයි. කෙසේ වෙතත් අද දිනය තුළ ඒ සම්බන්ධයෙන් ප්‍රකාශයක් නිකුත් කරන බව විදේශ කටයුතු අමාත්‍යාංශයේ ප්‍රකාශකයා කියා සිටියේය.", "URL": "https://sinhala.adaderana.lk/news.php?nid=23114", "Category": null, "Parent URL": null}