{"Source": "Adaderana", "Timestamp": "February 13, 2017 12:34 pm", "Headline": "පාලන මිලට සහල් නෑ", "News Content": "සහල් සඳහා පාලන මිලක් නියම කර තිබුණද බොහෝ ප්‍රදේශ වල වෙළෙඳසැල් වලින් පාලන මිල යටතේ සහල් මිලදී ගත නොහැකි බව පාරිභෝගිකයින් පවසයි.ඔවුන් පෙන්වා දෙන්නේ බොහෝ ප්‍රදේශ වල සහල් කිලෝ ග්‍රෑමයක් රුපියල් 90ත් 100ත් අතර මිලකට අලෙවි වන බවයි.සතොස අලෙවිසැල්වල සහ ඇතැම් සුපිරි වෙළෙඳසැල්වල පමණක් පාලන මිල ක්‍රියාත්මක වන බව ජනතාව පවසයි.කෙසේවුවද මේ සම්බන්ධයෙන් තොග සහල් ව්‍යාපාරිකයින් සහ වෙළෙඳුන් පවසන්නේ තමන් වැඩි මිලට මිලදී ගත් තොග පාලන මිල යටතේ අලෙවි කිරීම දුෂ්කර බවයි. මේ අතර පාරිභෝගික කටයුතු පිළිබඳ අධිකාරියේ සභාපති හසිත තිලකරත්න මහතා ප්‍රකාශ කළේ වැඩි මිලට සහල් අලෙවි කිරීම පිළිබද වැටලීම් අඛණ්ඩව ක්‍රියාත්මක කරන බවයි. මේ අතර සහල් මාෆියාවත් සමඟ රජයට තරඟ කිරීමට සිදුව ඇති බව ඛනිජ තෙල් අමාත්‍ය චන්දිම වීරක්කොඩි මහතා පවසයි.ගාල්ල, කරන්දෙණිය ප්‍රදේශයේ පැවති ජන හමුවකට එක්වෙමින් අමාත්‍ය චන්දිම වීරක්කොඩි මහතා මේ බව සඳහන් කර ඇත.මේ අතර සහල් ගැටළු සම්බන්ධයෙන් ජනාධිපති ලේකම් කාර්යාලයේදී අද(13) විශේෂ කමිටු රැස්වීමක් පැවැත්වෙයි. අද පෙරවරු 11.30ට කමිටු රැස්වීම ආරම්භවීමට නියමිතව තිබුණි.ඒ සඳහා කර්මාන්ත හා වාණිජ කටයුතු අමාත්‍යංශය, පාරිභෝගික අධිකාරිය , සහල් ආනයනකරුවන් ඇතුළු අංශ කිහිපයක නිලධාරීන් සහභාගී වන බව වාර්තා වෙයි.", "URL": "https://sinhala.adaderana.lk/news.php?nid=69550", "Category": null, "Parent URL": null}