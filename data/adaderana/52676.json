{"Source": "Adaderana", "Timestamp": "July 16, 2015 04:09 pm", "Headline": "නලීන්ට හා මධුමාධවට කබීර්ගෙන් පිළිතුරු", "News Content": "අගෝස්තු 17 වැනිදා ජනාධිපතිවරයාත්, එදිනම අරලියගහ මන්දිරයේ ගේට්ටු කඩාදමා එයට ඇතුළු වී අගමැතිවරයාත්, පන්නා දමන බවට ප්‍රබල සන්ධානවාදීන් දෙදෙනෙකු වන මහචාර්ය නලීන්ද සිල්වා හා ගායක මධුමාධව අරවින්ද ප්‍රකාශ කර ඇතැයි එක්සත් ජාතික පක්ෂය පවසයි.එම පක්ෂයේ මහලේකම් කබීර් හෂීම් මහතා නිවේදනයක් නිකුත් කරමින් පෙන්වාදෙන්නේ ශිලාචාර ලෝකයක මෙවැනි උන්මන්තක ප්‍රකාශ කරන දේශපාලකයින්ට හා ඔවුන්ගේ ආධාරකරුවන්ට නිසි පිළිතුරු දීමට ජනතාව පෙළ ගැසිය යුතුව ඇති බවයි.මාධ්‍ය නිවේදනයක් නිකුත් කරමින් ඒ මහතා මේ බව පෙන්වාදෙන අතර එම නිවේදනය වැඩිදුරටත් පහත පරිදිය.ඉදිරි මැතිවරණයේ හිමි වන නිසැක අන්ත පරාජය හමුවේ සන්ධානවාදීන් වියරු වැටී තිබෙන ආකාරය පසුගිය දින කිහිපය තුළ ශ්‍රී ලංකා නිදහස් පක්ෂයේ මහ ලේකම් අනුර ප්‍රියදර්ශන යාපා සහ තවත් ප්‍රබල සන්ධානවාදීන් දෙදෙනෙකු වන මහාචාර්ය නලීන් ද සිල්වා සහ ගායක මධුමාධව අරවින්ද විසින් කරන ලද ප්‍රකාශ තුළින් මනාව පැහැදිලි වේ.අනුර ප්‍රියදර්ශන යාපා මහතා කියා සිටින්නේ අනවශ්‍ය නීති රීති දමා මැතිවරණ ක්‍රියාදාමය කොටු කර තිබෙන බවත්, පෙලපාලි, කටවුට් හා පෝස්ටර් නොමැතිව මැතිවරණය පැවැත්වීම වතුර නොමැතිව මාළුවෙකු ජීවත් කරවීමට ගන්නා උත්සාහයකට සමාන බවත්ය. මහාචාර්ය නලින් ද සිල්වා ප්‍රකාශ කරන්නේ ලබන 17 දායින් පසු ජනාධිපතිතුමා තනතුරෙන් පන්නා හැරීමට කටයුතු කරන බවය. ගායක මධුමාධව අරවින්ද ප්‍රකාශ කරන්නේ ලබන 17දා අරලිය ගහ මන්දිරයේ ගේට්ටු කඩා දමා එයට ඇතුල් වී අග්‍රාමාත්‍ය රනිල් වික්‍රමසිංහ පලවා හරින බවය.ශිලාචාර ලෝකයේ මෙවැනි උන්මන්තක ප්‍රකාශ කරන දේශපාලකයින්ට හා ඔවුන්ගේ ආධාරකරුවන්ට නිසි පිළිතුරු දීමට ජනතාව පෙළ ගැසිය යුතුව ඇත. මෙම ප්‍රකාශ තුන එකට ගත් විට පැහැදිලි වන කරුණ වන්නේ රටේ පවතින නීතියට, රටේ ආණ්ඩුක්‍රම ව්‍යවස්ථාවට සහ රට පිළිගත් සදාචාරයට අනුව කටයුතු කිරීමට සන්ධානවාදීන්ට ඇති නොහැකියාව ය. පුරා අවුරුදු 10 ක් තිස්සේ ඔවුන් හුරුපුරුදු වී සිටි නීතියක් නොමැති අවිචාර හා අශීලාචාර පාලනයෙන් ගැලවී නීතිගරුක පුරවැසියන් ලෙස හැසිරීමට ඇති නොහැකියාව ඔවුන් කදිමට පිලිබිඹු කර තිබේ. ඔවුන් උත්සාහ ගන්නේ ඔවුන් කාලයක් තිස්සේ හුරුපුරුදු වී සිටින ප්‍රචණ්ඩ දේශපාලනය, සුදු වෑන් සංස්කෘතිය සහ ජනවාරි 08 දින මෙරට ජනතාව විසින් ප්‍රතික්ෂේප කළ අධම, කටුක, මූසල, කාලකණ්නි පවුල්වාදී දේශපාලන වාතාවරණය යළි මේ රට තුළ ස්ථාපිත කිරීම බව හොඳින්ම පැහැදිලි වේ.අගොස්තු 17 වන දා පැවැත්වෙන මැතිවරණයේ දී මේ රටේ ජනතාව නිවැරදිම තීන්දුව ගනිමින්, වත්මන් ශීලාචාර පාලනය ඉදිරියට ගෙන යන්නටත්, මෙම අශීලාචාර, අවිනීත, මැර කණ්ඩායම ඉතිහාසයේ කුණු බක්කියට ඇද දමන්නටත් කටයුතු කරන බව අපට විශ්වාස ය.2015. 07. 16", "URL": "https://sinhala.adaderana.lk/news.php?nid=52676", "Category": null, "Parent URL": null}