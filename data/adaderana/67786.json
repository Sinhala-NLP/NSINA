{"Source": "Adaderana", "Timestamp": "January 6, 2017 04:13 pm", "Headline": "  වෛද්‍ය ස්ථානමාරු පැහැර හැරීම නිසා අර්බුදකාරී තත්ත්වයක් ", "News Content": "රජයේ රෝහල්වල වෛද්‍යවරුන්ගේ ස්ථානමාරු ක්‍රියාත්මක කිරීම පැහැර හැරීම තුළින් දැඩි අර්බුදකාරී තත්ත්වයක් උද්ගත වී ඇති බව රජයේ වෛද්‍ය නිලධාරීන්ගේ සංගමය පවසයි.ශ්‍රේණිගත වෛද්‍යවරුන්ගේ වාර්ෂික ස්ථානමාරු වසර කිහිපයක් පුරා නිසි ආකාරයෙන් සිදු නොකරන තත්ත්වයක් උද්ගතවීම තුළ මේ වන විට 2012 වසරේ සිට ස්ථාන මාරු නියෝග ලැබූ වෛද්‍යවරුන්ගේ මාර්ගයෙන් ඇණහිට ඇති බව එම සංගමය පෙන්වා දෙයි.මේ හේතුවෙන් ඇතැම් රෝහල්වල වෛද්‍ය අතිරිත්තයක් සහ තවත් රෝහල්වල වෛද්‍ය හිඟයක් පවතින බව රජයේ වෛද්‍ය නිලධාරීන්ගේ සංගමය පවසයි. ඇතැම් පරියන්ත රෝහල් වැසීයාමේ තර්ජනයකට ද ලක්ව ඇති බව පවසන එම සගමය පෙන්වා දෙන්නේ මේ හේතුවෙන් කොළඹ ජාතික රෝහල තුළ පවා අර්බුදකාරී තත්ත්වයක් නිර්මාණය වෙමින් පවතින බවයි.සෞඛ්‍ය අමාත්‍යංශයේ ඇතැම් නිලධාරීන්ගේ අකාර්යක්ෂමතාවය සහ නොසැලකිලිමත්කම හේතුවෙන් 2017 වර්ෂයේ වෛද්‍ය ස්ථාන මාරු ලැයිස්තුව ද මේ දක්වාත් සකස් කර නොමැති බව එම සංගමය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=67786", "Category": null, "Parent URL": null}