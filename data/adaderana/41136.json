{"Source": "Adaderana", "Timestamp": "February 15, 2014 09:10 am", "Headline": "රට රැකියා පෙන්නා ලක්ෂ 7ක් ගරලා", "News Content": "විදේශ රටක රැකියාවන් ලබාදෙන බව පවසමින් පුද්ගලයින් දෙදෙනෙකුගෙන් රුපියල් ලක්ෂ 07 ක මුදලක් වංචා කිරීමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව පුත්තලම වංචා විමර්ශන අංශය කියයි. මෙම මුදල් ගනු දෙනුව සිදුවී ඇත්තේ පුත්තලම -ගුඩ්ෂෙඩ් පාර ප්‍රදේශයේදී වන නමුත් මුදල් ලබා ගත් අය මහනුවර ප්‍රදේශයේ පදිංචිකරුවෙකු බව පොලීසිය පවසයි. විදේශ රැකියාවක් ලබා දෙන බව පවසා තමන්ගෙන් සැකකරු පසුගිය වසරේ නොවැම්බර් මස 29 වැනිදා රුපියල් 3,50,000 ක මුදලක් ලබා ගත් බව පුත්තලම - පාලාවියේ පදිංචි අබ්දූල් සමාත් මොහොදු නියාස් (34) යන අය පුත්තලම වංචා විමර්ශන අංශයට කර ඇති පැමිණිල්ලේ සඳහන් වේ. තමන්ගෙන්ද පසුගිය වසරේ ඔක්තොම්බර් මාසයේ 29 වැනිදා සැකකරු මුදල් රුපියල් 3,50,000 ක මුදලක් ලබා ගත් නමුත් මේ වන තුරු විදේශ රැකියාව නොලැබුණු බව කල්පිටිය - ආනවාසල පදිංචි නසුර්දීන් හම්යාස් (46) යන අයද වංචා විමර්ශන අංශයට කර ඇති පැමිණිල්ලේ සඳහන්ය. සැකකරු පැවසූ ආකාරයට මුදල් ලබා දුන් නමුත් මේ වන තුරු රැකියාව ලැබුණේ හෝ දුන් මුදල ආපසු ලැබුණේ හෝ නැති බවද පැමිණිලිකරුවන් වැඩිදුරටත් පවසා ඇත. සැකකරුව මෙතෙක් අත්අඩංගුවට ගෙන නැත. පුත්තලම පොලිස් අධිකාරී කාර්යාලයේ වංචා විමර්ශන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41136", "Category": null, "Parent URL": null}