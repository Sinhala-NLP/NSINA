{"Source": "Adaderana", "Timestamp": "June 11, 2018 08:16 am", "Headline": "එල්.ටී.ටී.ඊ ය සැඟවු රත්‍රං සෙවීමට ගෙනා සෑකනර් යන්ත්‍රයක් සමඟ සැකකරුවන් 3ක් අත්අඩංගුවට ", "News Content": "භූගතව පවතින ලෝහ හා වෙනත් ද්‍රව්‍ය සෙවීමට භාවිතා කරන අධි සංවේදන ස්කෑනර් යන්ත්‍රයක් ප්‍රවාහනය කළ පුද්ගලයින් තිදෙනෙකු වව්නියාව ඉරට්ටපෙරියකුලම ප්‍රදේශයේදී වව්නියාව පොලිස් විශේෂ කාර්ය බළකා නිළධාරීන් අත්අඩංගුවට ගෙන ඇති බව වව්නියාව ඉරට්ටපෙරියකුලම පොලීසිය පවසයි. ඉරට්ටපෙරියකුලම පොලීසිය පැවසූවේ ඊයේ(10) සවස පොලිස් වි‍ශේෂ කාර්ය බළකා නිළධාරීන් වෙත ලද තොරතුරක් මත සිදුකළ මෙහෙයුමකදී සැකකරුවන් මෙලෙස අත්අඩංගුවට ගත් බවයි. සැකකරුවන් නවීන මෝටර් රථයකින් අදාළ ස්කෑනර් යන්ත්‍රය ප්‍රවාහනය කර ඇති අතර, ඔවුන් මහනුවර ප්‍රදේශයේ පදිංචිකරුවන් තිදෙනෙකු බවද පොලීසිය පවසයි. පොලීසිය පැවසූවේ සැකකරුවන් විසින් නිධන් සෙවීමට හෝ එල්.ටී.ටී.ඊ සංවිධානය විසින් සැඟවු රත්‍රං සෙවීමට අදාළ ස්කෑනර් යන්ත්‍රය ගෙන එන්නට ඇති බවට සැක පළ කරන බවයි. අත්අඩංගුවට ගත් ස්කෑනර් යන්ත්‍රය රුපියල් ලක්ෂ 50 කට වඩා වැඩි වටිනාකමින් යුතු වන බවද ආරක්ෂක අංශ පැවසූහ. අත්අඩංගුවට ගත් සැකකරුවන් අද(11) වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් වව්නියාව පොලිස් විශේෂ කාර්ය බළකා නිළධාරීන් හා ඉරට්ටපෙරියකුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=90697", "Category": null, "Parent URL": null}