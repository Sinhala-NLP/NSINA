{"Source": "Adaderana", "Timestamp": "May 22, 2019 07:19 pm", "Headline": "විනිවිද පෙනෙන බෑග් නිසා දෙමාපියන්ගෙන් දෝෂාරෝපණ", "News Content": "පාස්කු ඉරුදින ප්‍රහාරයෙන් පසු පාසල් ආරම්භ වූයේ විවිධ ආරක්ෂිත වැඩපිළිවෙල ද සමඟිනි. පාසල් දරුවන්ගේ පොත් බෑග් පරීක්ෂාව ඉන් ප්‍රධානයි. එමෙන්ම පාසැල් පොත් බෑග් පිළිබඳව එක් එක් පාසැල් ගෙන ඇති තීරණ මේ වන විට ගැටලු මතුකර ඇත. පාස්කු ඉරුදින එල්ලවූ ප්‍රහාර මාලාවෙන් පසු දෙවන පාසැල් අධ්‍යන වාරය පසුගිය 6 වැනිදා ආරම්භ කෙරුණත් සිසුන්ගේ පැමිණීම අවම මට්ටමක පැවතියේය. නමුත් මේ වන විට සිසුන්ගේ පැමිණීම සාමාන්‍ය මට්ටමට පත්ව ඇත. එවන් පසුබිමක පාසල් ආරක්ෂාව තර කර ඇත්තේ, විවිධ පියවර අනුගමනය කරමිනි. ඉන් එක් පියවරක් වන්නේ විනිවිද පෙනෙන පොත් බෑග ගෙන එන ලෙසට ඇතැම් පාසැල් ගෙන ඇති තීරණයයි. මේ හේතුවෙන් සිසුන් මෙන්ම දෙමාපියන් ද දැඩි අපහසුතාවට පත්ව සිටියි. ඇතැම් පාසල් විනිවිධ පෙනෙන පොත් බෑග් ගෙන එන ලෙසට සිසුන්ට නියම කර නැත. නමුත් එවැනි පාසැල් වල ආරක්ෂාව ද කිසිසේත්ම අඩුවීමක් සිදුව නැත. විනිවිද පෙනෙන බෑග් අනිවාර්යය කිරීම ඇතැම් මව්පියන්ට ගැටලු මතුකර ඇත. දෙමාපියන් පවසන්නේ, එවැනි බෑග් මිලට ගැනීම මෙන්ම ඒවායේ ශක්තිය පිළිබදව සැකයක් පවතින බවයි. මෙවැනි පසුබිමක විනිවිද පෙනෙන බෑග්වලට ඇති ඉල්ලුම ඉහළ ගොස් ඇති අතර ඒවායේ මිල ගණන් ද ඉහළ ගොස් ඇත. මේ අතර අධ්‍යාපන අමාත්‍යවරයා පවසන්නේ, එවැනි බෑග් රැගෙන එන ලෙසට අධ්‍යාපන අමාත්‍යාංශය කිසිදු අවස්ථාවක නියම කර නොමැති බවයි.", "URL": "https://sinhala.adaderana.lk/news.php?nid=110469", "Category": null, "Parent URL": null}