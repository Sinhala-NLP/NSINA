{"Source": "Adaderana", "Timestamp": "July 16, 2011 02:38 pm", "Headline": "සාමකාමී විසඳුමකට ඉන්දියාව බාධාවක් වුණා -වාර්තාවක්", "News Content": "ශ්‍රී ලංකාවේ ජනවාර්ගික අර්බුදය සඳහා සාමකාමී විසඳුමක් අපේක්ෂා කළ ජනාධිපති මහින්ද රාජපක්ෂ මහතා ඒ සම්බන්ධව 2007 වසරේදී තමිල්නාඩු සිවිල් සමාජ සාමාජික කණ්ඩායමක් සමග කොළඹදී සාකච්ජාවක් පවත්වා ඇති බව ඉන්දීය මාධ්‍ය වාර්තා සඳහන් කරයි. නමුත් අදාළ සාමකාමී විසඳුමකට පැමිණීම ඉන්දීය රජය විසින් වළකන ලද බවට මෙම සිවිල් ජන කණ්ඩායමේ කැඳවුම්කරු ලෙස කටයුතු කළ හිටපු පරිපාලන නිලධාරියකු හා සමාජ ක්‍රියාකාරිකයකු වන එම්. ජී. දේවසහයම් චෝදනා එල්ල කර තිබේ. වාර්ගික ගැටලුවට විසඳුමක් ලබාගැනීම සඳහා තමිල්නාඩු සිවිල් ජන සමාජය මැදිහත්වීමේ වැදගත්කම ජනාධිපති රාජපක්ෂ මහතා විසින් අවබොධ කරගෙන තිබූ බව ද ඔහු ඉන්දීය වෙබි අඩවියෙහි ලිපියක් පළකරමින් සඳහන් කර ඇත. තමන් කැඳවුම්කරු වශයෙන් කටයුතු කළ අදාළ සිවිල් ජන කණ්ඩායම සඳහා විශ්‍රාමලත් සිවිල් සේවකයින්, ජ්‍යොෂ්ඨ මාධ්‍යවේදීන් සහ ජ්‍යොෂ්ඨ හමුදා නිලධාරීන් ද ඇතුළත් වූ බව ඔහු වාර්තා කර ඇති බව මාධ්‍ය වාර්තා පෙන්වාදෙයි. මෙම කණ්ඩායමේ පළමු හමුව ජනාධිපතිවරයාගේ ජ්‍යොෂ්ඨ උපදේශකවරයෙකුගේ සහභාගිත්වයෙන් චෙන්නායිහිදී 2007 මැයි මස 10 වන දින පැවැත්වී ඇති අතර වාර්ගික ගැටලුව සඳහා එකම විසඳුම පිළිගත හැකි දේශපාලනික විසඳුමක් බවට ඒකමතිකව එකඟතාවය පළව ඇති බව ද සඳහන්ය. 2007 වසරේ ජූලි 17 වන දින ජනාධිපති මහින්ද රාජපක්ෂ මහතා සහ ඉහළ පෙළේ නිලධාරීන් සහ මෙම කණ්ඩායම අතර හමුවක් කොළඹදී පැවැත්වුණු බව දේවසහයම් ප්‍රකාශ කර තිබේ.", "URL": "https://sinhala.adaderana.lk/news.php?nid=17436", "Category": null, "Parent URL": null}