{"Source": "Adaderana", "Timestamp": "November 27, 2013 08:07 am", "Headline": " මම නායකත්ව මණ්ඩල හමුවට යන්නේ නැහැ", "News Content": "එක්සත් ජාතික පක්ෂයේ නායකත්ව මණ්ඩලය හමුවට තමා ඉදිරිපත් නොවන බව එම පක්ෂයේ පාර්ලිමේන්තු මන්ත්‍රී පාලිත රංගේ බණ්ඩාර මහතා පවසයි. අද දෙරණ කළ විමසීමක දී ඔහු පැවසුවේ නායකත්ව මණ්ඩලය හමුවීම සඳහා තමාට දැනුම්දීමක් කර නොමැති බවයි. කෙසේ වෙතත් කරු ජයසුරිය මන්ත්‍රීවරයා පැමිණ හමුවන ලෙස තමාට දැනුම්දීමක් කළ බව පාලිත රංගේ බණ්ඩාර මන්ත්‍රීවරයා පැවසීය. තමාට අද(27) උදෑසන කලින් යොදාගත් උත්සවයකට සහභාගි වීමට ඇති බැවින් කරු ජයසුරිය මහතා හමුවීමට නොහැකි බවට තමා දැනුම් දුන් බව රංගේ බණ්ඩාර මන්ත්‍රීවරයා සඳහන් කළේය. මේ අතර තමන්ට කළ දැනුම් දීමට අනුව අද උදෑසන නායකත්ව මණ්ඩලය හමුවේ පෙනී සිටින බව පාර්ලිමේන්තු මන්ත්‍රී අශෝක් අබේසිංහ මහතා පවසයි. මෙම හමුවට හේතුව තමා නොදන්නා බව හෙතෙම සඳහන් කරයි. මාධ්‍ය සඳහා නායකත්ව මණ්ඩලය සහ එහි තීරණ පිළිබඳ මාධ්‍ය වෙත කරුණු දැක්වීම මෙම දැනුම් දීමට හේතුවී ඇත්දැයි අද දෙරණ කළ විමසීමක දී ඔහු පැවසුවේ එවැනි කිසිවක් තමා නොදන්නා බවයි. කෙසේ වෙතත් එක්සත් ජාතික පක්ෂයේ නායකත්ව මණ්ඩලය විසින් විනය පරීක්ෂණ පිළිබඳ සොයා බැලීම සඳහා කමිටුපක් පත් කිරීම සැබෑ ගැටලුව පසෙක තිබිය දී තවත් ගැටලුවක් ඇති කරන්නක් බව ඔහු පෙන්වා දෙයි.", "URL": "https://sinhala.adaderana.lk/news.php?nid=39131", "Category": null, "Parent URL": null}