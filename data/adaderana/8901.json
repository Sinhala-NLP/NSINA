{"Source": "Adaderana", "Timestamp": "June 9, 2010 09:10 am", "Headline": "ආරක්ෂක ලේකම්ගේ ප්‍රකාශ ගැන සැකයි", "News Content": "ආරක්ෂක ලේකම්වරයා\"අලුගෝසුවාගේ\"රාජකාරිය බාරගෙන ඇති බව හිටපු යුදහමුදාපතිවරයා,ආරක්ෂක මාණ්ඩලික ප්‍රධානියාද වන පාර්ලිමේන්තු මන්ත්‍රී ජෙනරාල් සරත් ෆොන්සේකා මහතා පවසයි. තමා එල්ලා මරා දැමිය යුතු බවට ආරක්ෂක ලේකම්වරයා කර ඇති ප්‍රකාශය සම්බන්ධයෙන් අදහස් දක්වමින් , බොරුකාරයෙකු සහ ජාතිද්‍රෝහියෙකු බවට තමාට එල්ල වන චෝදනා ප්‍රතික්ෂේප කරන බවත් හිටපු යුද හමුදාපතිවරයා කියා සිටියේය. පාර්ලිමේන්තුවේ අයවැය විවාදයට එක්වීමෙන් අනතුරුව බී.බී.සී ලෝක සේවය සමග පැවති සාකච්ඡාවකදී හෙතෙම මේ බව සඳහන් කර ඇත. යුද අපරාධ සිදුවී ඇත්නම් ඒවා හෙළිදරව් කිරීම, දේශ ද්‍රෝහී ක්‍රියාවක් වන්නේ කෙසේදැයි ප්‍රශ්න කළ ෆොන්සේකා මහතාගෙන් ජාත්‍යන්තර වශයෙන් පරීක්ෂණයක් සිදුකිරීම සම්බන්ධයෙන් දරන්නේ කුමන අදහසක්දැයි බී.බී.සී මාධ්‍යවේදියා වැඩිදුරටත් අසා සිටියි. \"ජාත්‍යන්තර වශයෙන් සිදුකෙරෙන පරීක්ෂණයකට මුහුණ දෙන්නට අප බිය විය යුතු නෑ.එහෙව් පරීක්ෂණයක් සිදුකෙරෙන්නේ නම් එමගින් සැක දුරු කරගන්නට පුළුවන්\" ෆොන්සේකා මහතා බී.බී.සීයට පිළිතුරු දෙමින් පැවසීය. තමා අණ දුන් යුද හමුදාව මගින් කිසිසේත්ම යුද අපරාධ සිදුනොවූ බවට තමන්ට සහතික විය හැකි යැයිද එසේ වුවද ආරක්ෂක ලේකම්වරයා විසින් කරනු ලබන මෝඩ ප්‍රකාශ නිසාම ඔහුට යම් කිසිවක් සඟවන්නට අවශ්‍යතාවයක් ඇතැයි තමන්ට සාධාරණ සැකයක් මතුවන බවද ෆොන්සේකා මහතා කියා සිටියේය. හිටපු යුද හමුදාපති ජෙනරාල් සරත් ෆොන්සේකා මහතා රට පාවාදීමේ චෝදනා සම්බන්ධයෙන් වරදකරු වුවහොත් ඔහුට එරෙහිව මරණ දඩුවම ක්‍රියාත්මක කළ හැකි බව ආරක්ෂක ලේකම්වරයා මීට ප්‍රථම අවස්ථාවකදී බී.බී.සී ලෝක සේවයට පවසා තිබිණි. මෙම චෝදනාවට\"බි.බි.සී\"ලෝක සේවය වෙත අදහස් දක්වමින් සරත් ෆොන්සේකා මහතා පවසා ඇත්තේ යම් පුද්ගලයෙකු යුද අපරාධ කර ඇත්නම් ඒවා හෙළි කිරීමට ශ්‍රි ලාංකේය පුරවැසියෙකු වශයෙනුත් පාර්ලිමේන්තු මන්ත්‍රීවරයෙකු වශයෙනුත් තමා බැඳි සිටින බවයි. තමා කිසිවිටකත් රට හෝ තමා‍ගේ සෙබළුන් පාවා දී නොමැති බව ද සරත් ‍ෆොන්සේකා මහතා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=8901", "Category": null, "Parent URL": null}