{"Source": "Adaderana", "Timestamp": "August 23, 2019 10:59 am", "Headline": "පුටින්ගේ අනතුරු ඇඟවීම", "News Content": "අමෙරිකාව නුදුරේදීම තම රටෙහි ආරක්ෂාවට තර්ජනයක් එල්ල විය හැකි ක්‍රියාමාර්ගයක් ගත හැකි බව ට රුසියානු ජනාධිපති ව්ලැඩිමීර් පුටින් අනතුරු අඟවා ඇත. ෆින්ලන්තයේ හෙල්සින්කි අගනුවර සංචාරයක් අතරතුර මාධ්‍ය හමුවේ අදහස් දක්වමින් ඔහු මේ බව ප්‍රකාශ කළේය. රුමේනියාව සහ පෝලන්තය යන රටවල්වලට ගොඩබිම පාදක කරගත් සිය නවතම කෘස් මිසයිලය යෙදවීම අමෙරිකාවේ අපේක්ෂාව බව රුසියානු ජනාධිපති ව්ලැඩිමීර් පුටින් පවසයි. එය රුසියාවේ ආරක්ෂාවට තර්ජනයක් බව ඔහු අවධාරණය කළේය. රුසියානු ජනාධිපතිවරයා මෙම ප්‍රකාශය සිදුකළේ අමෙරිකාව න්‍යෂ්ටික බලයෙන් සන්නද්ධ මැදි දුර කෘස් මිසයිලයක් කැලිෆෝනියානු වෙරළ ආශ්‍රිත ස්ථානයකදී සාර්ථකව අත්හදා බැලූ බව පෙන්ටගනය නිවේදනය කර දින කිහිපයකට පසුවයි. අතරමැදි දුර න්‍යෂ්ටික අවි ප්‍රඥප්තිය රුසියාව විසින් උල්ලංඝනය කළ බව පවසමින් පසුගිය අගෝස්තු 02 වැනිදා ඇමෙරිකා එක්සත් ජනපදය මෙම ප්‍රඥප්තියෙන් ඉවත්වීමෙන් පසුව ඔවුන් මෙම අත්හදා බැලීම සිදු කළේය. මෙම මිසයිල අත්හදා බැලීමත් සමඟ රුසියාව අමෙරිකාව වෙත චෝදනා කළේ ඔවුන් යුද්ධයකට අතවැනීමක් කරන බවටයි. එමෙන්ම, තමන් පෙරකී ප්‍රඥප්තිය උල්ලංඝනය කළ බවට ඇමෙරිකාව කරන චෝදනා ප්‍රතික්ෂේප කරන බවද රුසියාව කියයි. සීතල යුද සමය දක්වා දිවගිය මෙම මිසයිල සම්බන්ධ ප්‍රඥප්තිය තුළින් කිලෝමීටර් 500ත්, 5,500ත් අතර දුර ගමන් කළ හැකි මිසයිල අත්හදා බැලීම් වළක්වා තිබුණි. ෆින්ලන්තයේ හෙල්සින්කි අගනුවරදී මාධ්‍ය හමුවේ අදහස් දක්වමින් ජනාධිපති පුටින් වැඩිදුරටත් සඳහන් කළේ අමෙරිකාව සිය නවතම කෘස් මිසයිලය දියත් කිරීම සඳහා රුමේනියාව සහ පෝලන්තය යන රටවල්වල පවතින මිසයිල දියත් කිරීමේ පද්ධති යොදා ගැනීමේ ඉහළ සම්භාවිතාවයක් පවතින බවයි. කෙසේ වෙතත් අමෙරිකාව පවසන්නේ එම මිසයිල යුරෝපයට යෙදවීමේ සැළසුමක් තමන්ට නොමැති බවයි.", "URL": "https://sinhala.adaderana.lk/news.php?nid=117278", "Category": null, "Parent URL": null}