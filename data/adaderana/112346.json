{"Source": "Adaderana", "Timestamp": "June 19, 2019 04:15 pm", "Headline": "රාජිතගේ ප්‍රජා අයිතිය අහෝසි කරන්න ඉල්ලමින් කුරුණෑගල නගරාධිපතිට වාර්තාවක්", "News Content": "අමාත්‍ය රාජිත සේනාරත්න මහතාගේ ප්‍රජා අයිතිය අහෝසි කිරීම ඇතුළු කරුණු කිහිපයක් මුල් කර ගනිමින් රජයේ වෛද්‍ය නිලධාරීන්ගේ සංගමයේ කුරුණෑගල රෝහලේ වෛද්‍යවරුන් විසින් සකස් කළ කමිටු වාර්තාවක් කුරුණෑගල නගරාධිපතිවරයා වෙත බාර දී තිබේ. අද(19) දහවල් මෙම කමිටු වාර්තාව කුරුණෑගල නාගරාධිපති තුෂාර සංජීව මහතා වෙත බාර දුන් බව අද දෙරණ වාර්තාකරු පවසයි. දිවයිනේ සියලුම රෝහල් වෙනුවෙන් පෙනී සිටිමින් අදාළ වෛද්‍යවරුන් විසින් මෙම වාර්තාවෙන් ජනාධිපතිවරයාගෙන් ඉල්ලා සිටින්නේ අමාත්‍ය රාජිත සේනාරත්න මහතාගේ ප්‍රජා අයිතිය අහෝසි කරන ලෙසයි. එමෙන්ම අදාළ වාර්තාව භාරදීමෙන් අනතුරුව මාධ්‍ය වෙත අදහස් දක්වමින් කුරුණෑගල නගරාධිපතිවරයා සඳහන් කළේ අමාත්‍ය රාජිත සේනාරත්න මහතාගේ ප්‍රජා අයිතිය අහෝසි කරන මෙන් ඉල්ලමින් ඉදිරියේදී ජනතාව සමඟ පාරට බහින්න සූදානම් බවයි. මේ අතර අමාත්‍ය රාජිත සේනාරත්න මහතාගේ ප්‍රජා අයිතිය අහෝසි කිරීම ඇතුළු කරුණු කිහිපයක් මුල් කර ගනිමින් රජයේ වෛද්‍ය නිලධාරීන්ගේ සංගමයේ කුරුණෑගල රෝහලේ වෛද්‍යවරුන් විසින් සකස් කළ මෙම කමිටු වාර්තාව ඉදිරියේදී විපක්ෂ නායක මහින්ද රාජපක්ෂ මහතා වෙත බාරදීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=112346", "Category": null, "Parent URL": null}