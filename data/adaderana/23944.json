{"Source": "Adaderana", "Timestamp": "May 1, 2012 11:45 am", "Headline": "වයඹ හා මහවැලි පශු වෛද්‍යවරුන් වෘත්තීය ක්‍රියාමාර්ගයක් අරඹයි", "News Content": "වයඹ සහ මහවැලි වනජීවි කලාපවලට අයත් වන ජීවි පශු වෛද්‍යවරුන් සහ වන අලීන් පාලනය කිරීමේ මෙහෙයුම් කණ්ඩායමේ නිලධාරීන් සේවයෙන් බැහැරවීමේ වෘත්තීය සමිති ක්‍රියාමාර්ගයක නිරත වී සිටියි. මීට හේතුවී ඇත්තේ රාජකාරී කටයුතුවල නිරතව සිටිය දී ගල්ගමුව, අඹන්පොල ප්‍රදේශයේ ගම්වාසීන් පිරිසක් පශු වෛද්‍ය වරුන් ඇතුළු පිරිසට පහරදීමේ සිද්ධියක් බව සඳහන්ය. අඹන්පොල පොලිසියේ නිලධාරීන් බලා සිටියදීම මෙම පහරදීම සිදුවු බවට වන ජීවි පශු වෛද්‍යවරුන්ගේ සංගමය‍ චෝදනා කරයි. ඒ සම්බන්ධයෙන් පැමිණිලි කර තිබියදීත් පහරදුන් පුද්ගලයින් අත්අඩංගුවට ගෙන නොමැති බව වයඹ පළාත භාර පශු වෛද්‍ය චන්දන ජයසිංහ මහතා පවසයි. ඒ අනුව සැකකරුවන් අත්අඩංගුවට ගන්නා තුරු වෘත්තීය සමිති ක්‍රියාමාර්ගයට එළඹෙමින් වන අලීන් ඇල්ලීම සහ වන අලීන් පන්නා දැමීමේ කටයුතුවලින් ඉවත් වන බව වන ජීවි පශු වෛද්‍යවරුන්ගේ සංගමය ප්‍රකාශ කර ඇත. කෙසේ වෙතත් වන සතුන්ට සිදුකෙරෙන හදිසි ප්‍රතිකාර සහ ඔවුන්ගේ ජීවිත ආරක්ෂා කිරීම සඳහා සිදුකෙරෙන කටයුතු අඛණ්ඩව සිදුකරන බව එම සංගමය අවධාරණය කර තිබේ. අදාළ සැකකරුවන් අත්අඩංගුවට ගත් බවක් අඹන්පොල පොලිස් ස්ථානය මෙතෙක් දැනුම් දී නොමැති බව මේ සම්බන්ධයෙන් පොලිස් මාධ්‍ය ප්‍රකාශක කාර්යාලයෙන් අද දෙරණ කළ විමසීමකදී එම කාර්යාලයේ නිලධාරියෙකු සඳහන් කළේය.", "URL": "https://sinhala.adaderana.lk/news.php?nid=23944", "Category": null, "Parent URL": null}