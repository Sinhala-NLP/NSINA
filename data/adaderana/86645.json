{"Source": "Adaderana", "Timestamp": "March 31, 2018 10:04 am", "Headline": " පැල්පත් නිවාස ඉවත් කිරීමෙන් පසු හිස් වූ ඉඩම් පෞද්ගලික අංශයේ ආයෝජනයට යොමු කෙරේ", "News Content": "‍බේරේ වැව ආශ්‍රිතව ඉදිකර තිබූ පැල්පත් නිවාස ඉවත් කිරීමෙන් පසු එම හිස්වන ඉඩම් පෞද්ගලික අංශයේ ආයෝජනය සඳහා යොමු කිරීමේ වැඩපිළිවෙළක් ආරම්භ කර ඇති බව ජාතික නිවාස සංවර්ධන අධිකාරිය පවසයි. එම අධිකාරියේ අධ්‍යක්ෂ ජනරාල් සුමේධ රත්නායක මහතා සඳහන් කළේ ලබන ජුනි මාසයේ සිට ඒ සඳහා වූ පෞද්ගලික අංශයේ ආයෝජන සැළසුම් කැඳවීමට බලාපොරොත්තු වන බවයි. මේ වන විට ආයෝජකයින් පස් දෙනෙකු පමණ අදාළ භුමි ප්‍රදේශ තුළ ආයෝජනය කිරීම සඳහා ඉල්ලුම් කර ඇති බව සඳහන්ය. සංචාරක නිකේතන, ප්‍රදර්ශන ශාලා ඉදි කිරීම වැනි ආයෝජන සඳහා ඩී.ආර්.විජේවර්ධන මාවත ප්‍රදේශයේ පිහිටි භූමිය ලබාදීමට නියමිත බව අධ්‍යක්ෂ ජනරාල්වරයා සඳහන් කළේය. මේ අතර එම ප්‍රදේශයේ ඉදිකිරීමට නියමිත ඇවිදින මංතීරු ව්‍යාපෘතිය සඳහා රුපියල් මිලියන 450ක මුදලක් රජය විසින් ලබාදී ඇති බව සඳහන්ය.", "URL": "https://sinhala.adaderana.lk/news.php?nid=86645", "Category": null, "Parent URL": null}