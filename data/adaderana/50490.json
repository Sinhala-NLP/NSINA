{"Source": "Adaderana", "Timestamp": "April 7, 2015 01:53 pm", "Headline": "අභයාරාමය මහින්දගේ වැඩවලට දීමේ වරද කුමක්ද?", "News Content": "රජ කාලයේදී රජවරුන් දුෂ්කරතාවයට පත්වූ විට ඔවුන්ට අවශ්‍ය ආරක්ෂාව දුන්නේ භික්ෂුන් වහන්සේ බවත්, මේ නිසා නාරාහේන්පිට අභයාරාමය හිටපු ජනපති මහින්ද රාජපක්ෂ මහතාගේ ඉදිරි කටයුතු සඳහා ලබාදීමේ වරදක් නැති බවත්, දේශප්‍රේමී භික්ෂු පෙරමුණේ ලේකම් බෙංගමුවේ නාලක හිමියෝ පවසති.නාරා‍හේන්පිට අභයාරාමය මහින්ද රාජපක්ෂ මහතාගේ කටයුතු සඳහා ලබාදීම නිසා මුරුත්තෙට්ටුවේ ආනන්ද හිමියන්ට දොස් නැඟීම මේ නිසා ප්‍රතික්ෂේප කරන බවත්, උන්වහන්සේ ගත් තීරණය අගය කරන බවත්, නාලක හිමියන් කොළඹදී අද පෙරවරුවේ මාධ්‍ය හමුවක් අමතමින් පැවසීය.මේවන විට රටේ ආරක්ෂාව අනතුරට ලක්ව ඇති බවත්, රට කොටියාට ගොස් ඇති බවත්, පැවසූ උන්වහන්සේ ත්‍රස්තවාදීන්ට සහයදුන් චාල්ස් ඥානකෝන් නැමැත්තාගේ සහෝදරයෙකු මේවන විට ඔහුට අවශ්‍ය පරිදි කටයුතු කරන බවත්, ඔහුට එසේ කටයුතු කිරීමට ඉඩදෙන්නේ කෙසේදැයි හෙළිකළ යුතු බවත්, කියා සිටියේය.ජාත්‍යන්තරයේ ක්‍රියාත්මක විවිධ රහස් ඔත්තු සේවා මේවන විට රට තුළ ක්‍රියාත්මක වන බවත්, බුද්ධි අංශ මේ ගැන සොයන්නේ නැති දැයි ප්‍රශ්නයක් ඇති බවත්, උන්වහන්සේ ප්‍රකාශ කළේය.මාධ්‍ය හමුවට එක්වූ ජාතික භික්ෂු සම්මේලනයේ සංවිධායක ලේකම් කළුපහන පියරතන හිමියන් කියා සිටියේ මෛත්‍රිපාල සිරිසේන ජනාධිපතිවරයාගේ උපදේශක කමිටුවේ එකදු භික්ෂු නියෝජනයක් නොමැති බවයි.", "URL": "https://sinhala.adaderana.lk/news.php?nid=50490", "Category": null, "Parent URL": null}