{"Source": "Adaderana", "Timestamp": "May 5, 2019 09:42 pm", "Headline": "ආගමන-විගමන ‍නිලධාරීන‍්ගේ ග්‍රහණයට ගිය මධූෂ්", "News Content": "අපරාධ රැසක් සම්බන්ධයෙන් ශ්‍රී ලංකා පොලිසියට අවශ්‍යව සිටි පාතාල කල්ලි නායක මාකඳුරේ මධූෂ් ඩුබායි රාජ්‍යෙයන් පිටුවහල් කිරීමෙන් පසු මෙරට අපරාධ පරීක්ෂණ දෙපාර්තමේන්තු නිලධාරීන් විසින් අද(05) අත්අඩංගුවට ගනු ලැබීය. ඒ කටුනායක බණ්ඩාරනායක ජාත්‍යන්තර ගුවන්තොටුපළේදීයි. ඒ අනුව මේ වන විටත් ඔහුගෙන් ප්‍රශ්න කෙරෙමින් පවතියි. මෙරට ප්‍රබලතම පාතාල කල්ලි නායකයා ලෙස සැලකෙන සමරසිංහ ආරච්චිගේ මධූෂ් ලක්ෂිත නොහොත් මාකඳුරේ මධූෂ් , ඩුබායිහිදී සංවිධාන කළ සාදයක් අතරතුර එරට පොලිස් අත්අඩංගුවට ගැනුණේ ඉකුත් පෙබරවාරි 05 වනදායී. ඒ වන විටත් ඔහුව අත්අඩංගුවට ගැනීම සඳහා ජාත්‍යන්තර රතු නිවේදන නිකුත් කර තිබුණි. මාස තුනකට ආසන්න කාලයක් නඩු විභාග කිරීමෙන් පසු මාකඳුරේ මදූෂ් ඊයේ(04) මධ්‍යම රාත්‍රියේ ඩුබායි රාජ්‍යයෙන් පිටුවහල් කෙරුණු අතර අද අලුයම 5.00ට පමණ ඔහු දිවයිනට පැමිණ තිබුණේ ශ්‍රී ලන්කන් ගුවන් සේවයේ යූ.එල්. 226 දරන ගුවන් යානයෙන්. කටුනායක බණ්ඩාරනායක ජාත්‍යන්තර ගුවන් තොටුපළ වෙත ඔහුගේ පැමිණීම අපේක්ෂාවෙන් සිටි ආරක්ෂක නිලධාරීන්, අදාළ ගුවන් යානය මගීන්ට බැසීම සඳහා ගුවන් පාලම වෙත සමීප වනවාත් සමඟම, ඔහුව ග්‍රහණයට ගෙන ආගමන - විගමන දෙපාර්තමේන්තු නිලධාරීන් වෙත යොමු කිරීමට පියවර ගෙන තිබුණි. එහිදී මධූෂ් විසින් ඉදිරිපත් කරනු ලැබූ ගුවන් ගමන් බලපත්‍රයේ,මධූෂ් පෙනී සිට තිබෙන්නේ ගම්පහ ප්‍රදේශයේ පදිංචි වර්ණකුලසූරිය අජිත් අරංග යන නමින්. ඔහුගේ උපන් දිනය ලෙස 1979 පෙබරවාරි 20 වැනිදා දක්වා තිබූ අතර මෙම ගුවන් ගමන් බලපත්‍රය නිකුත් කළ දිනය ලෙස සටහන් වී තිබුණේ 2015 වසරේ අප්‍රේල් 30 වනදායී. අනතුරුව ගුවන් තොටුපළේ පිහිටි අපරාධ පරීක්ෂණ දෙපාර්තමේන්තු ඒකකයේ සහ ජාතික බුද්ධි තොරතුරු ඒකකයේ නිලධාරීන් විසින් ඔහුව අත්අඩංගුවට ගනු ලැබීය. විනාඩි 20ක පමණ කාලයක් ගුවන් තොටුපළ අපරාධ පරීක්ෂණ දෙපාර්තමේන්තු ඒකකයේ සිටි මධූෂ් පසුව පොලිස් විශේෂ කාර්ය බලකායේ දැඩි ආරක්ෂාව මධ්‍යයේ කොළඹ අපරාධ පරීක්ෂණ දෙපාර්තමේන්තු මූලස්ථානය වෙත රැගෙන එනු ලැබුවේ වැඩිදුර ප්‍රශ්න කිරීම් සඳහායී. ජාත්‍යන්තර රතු නිවේදන ලබා සිටි මාකඳුරේ මධූෂ් ආරක්ෂක අංශවලින් මිදී පසුගිය කාලය පුර විදෙස්ගතව සිටි අතර අවස්ථා කිහිපයකදී දිවයිනට පැමිණ තිබූ බවද වාර්තා විය. මධූෂ් අපරාධ කල්ලි නායකයෙකු ලෙස කරලියට පැමිණෙන්නේ 2006 වසරේ ජූනි මසදී එවකට දක්ෂිණ සංවර්ධන අධිකාරියේ සභාපතිවරයාව සිටි ඩැනී හිත්තැටිය මහතා වෙඩි තබා ඝාතනය කිරීමේ සිද්ධියත් සමඟයි. එතැන් සිටි මනුෂ්‍ය ඝාතන සිද්ධීන් 50ක් පමණ සම්බන්ධයෙන් සෘජුව සහ වක්‍රව ඔහුට චෝදනා එල්ල වූ අතර 2017 වසරේදී තවත් පාතාල කල්ලි නායකයෙකු වන සමයං ඇතුළු පිරිසක් කළුතර බන්ධනාගාර බස් රථයෙන් රැගෙන යමින් සිටියදී වෙඩි තබා ඝාතනය කිරීමේ සිද්ධිය ද මාකඳුරේ මධූෂ්ගේ සැලැස්මක් බව පැවසෙයි. එමෙන්ම පසුගිය වසරේ කොළඹ සහ ගාල්ල ප්‍රදේශවල සිදුවූ මනුෂ්‍ය ඝාතන සඳහා ඔහුගේ ගෝලයෙකු ලෙස සැලකෙන අංගොඩ ලොක්කා ඇතුළු අපරාධකරුවන් සම්බන්ධ වූ බවට විමර්ශනවලදී අනාවරණ විය. එසේම 2017 වසරේ මැයි මස පිළියන්දලදී පොලිස් මත්ද්‍රව්‍ය නාශක කාර්යාංශයේ ස්ථානාධිපති නියෝමාල් රංගජීව මහතා ඇතුළු නිලධාරීන් කණ්ඩායමකට වෙඩි තැබීමේ සිද්ධියද සැලසුම් කර තිබුණේ මධූෂ් විසින් බව පැවසෙයි මංකොල්ලකෑම් සහ මත්ද්‍රව්‍ය ජාවාරම් මෙහෙයවීම සම්බන්ධයෙන් ද ඔහුට චෝදනා එල්ල වී තිබෙන අතර පොට්ට නවුෆර් ලෙස හැඳින්වූ මත්ද්‍රව්‍ය ජාවාරම්කරුගෙන් පසු මෙරටට මත්කුඩු ආනයනය කළ ප්‍රධානතම පුද්ගලයා ලෙස ද මධූෂ්ව සැලකෙයි. මාකඳුරේ මධූෂ් සමග ඩුබායිහිදී පොලිස් අත්අඩංගුවට ගැනුණු 30 දෙනාම මේ වනවිට මෙරටට පිටුවහල් කර තිබෙන අතර එහි සිටින මධූෂ්ගේ සමීපතමයෙකු ලෙස සැලකෙන කන්ජිපානි ඉම්රාන්ගෙන් තවදුරටත් රඳවාගෙන ප්‍රශ්න කෙරෙන බව පොලිසිය සඳහන් කළා. ගායන ශිල්පී අමල් පෙරේරා සහ ඔහුගේ පුත් නදීමාල් පෙරේරා ඇතුළු පිරිසක් ප්‍රශ්න කිරීම්වලින් අනතුරුව මුදා හැරුණු අතර ඉතිරි පිරිස රක්ෂිත බන්ධනාගාරගත කර සිටියි. කෙසේවෙතත් මධූෂ්ව අද මෙරටට පිටුවහල් කෙරුණේ තමන්ව ශ්‍රී ලංකාවට පිටුවහල් නොකරන ලෙස ඔහු විසින් එරටදී අභියාචනයක් ඉදිරිපත් කර තිබූ පසුබිමකයි.", "URL": "https://sinhala.adaderana.lk/news.php?nid=109318", "Category": null, "Parent URL": null}