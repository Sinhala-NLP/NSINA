{"Source": "Adaderana", "Timestamp": "May 15, 2015 11:25 am", "Headline": "ලක්ෂ දෙකහමාරක චෙක්පතක් සොරකම් කළ කොස්තාපල් දැලේ", "News Content": "පොලිස් නිලධාරින්ගේ වැටුප් ගෙවීම සඳහා නිකුත් කළ රුපියල් දෙලක්ෂ 50,000කට ආසන්න වටිනාකමින් යුතු චෙක් පතක් සොරකම් කිරීම සම්බන්ධයෙන් පොලිස් කොස්තාපල්වරයෙකු තංගල්ල විශේෂ අපරාධ විමර්ශන අංශය විසින් අත්අඩංගුවට ගෙන තිබේ.තංගල්ල පොලිස් අධිකාරි කාර්යාලයේ තිබු අදාළ චෙක්පත සොරකම් කර ඇති බවට එහි ගණකාධිකාරීවරයා විසින් පැමිණිල්ලක් ඉදිරිපත් කර තිබුණි. පොලිස් නිලධාරින් 16 දෙනෙකුට පසුගිය අප්‍රේල් මාසයේ වැටුප් ගෙවීම සඳහා අදාළ චෙක්පත නිකුත් කර තිබු බව පැවසේ. මේ සම්බන්ධයෙන් ලැබුණු පැමිණිල්ලට අනුව සිදුකළ විමර්ශනයේදී අගුණකොළපැලැස්ස පොලිස්ථානයට අනුයුක්තව සේවය කරන පොලිස් කොස්තාපල්වරයෙකු සැකපිට අත්අඩංගුවට ගැනිමට හැකිවී ඇත.සැකකරු විසින් එම චෙක්පත මුදල් බවට හරවා තංගල්ල ප්‍රදේශයේ බැංකුවක තැන්පත් කර ඇති බවටද සිදුකළ විමර්ශනයේදී අනාවරණය වී ඇති බව පොලිසිය සඳහන් කළේය.සැකකාර පොලිස් කොස්තාපල්වරයා අද තංගල්ල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=51351", "Category": null, "Parent URL": null}