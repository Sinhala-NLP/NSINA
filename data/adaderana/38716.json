{"Source": "Adaderana", "Timestamp": "November 9, 2013 07:48 pm", "Headline": "ඉන්දීය මාධ්‍ය වාර්තා කළත් අපට නිල වශයෙන් තවම දැනුම්දීලා නෑ", "News Content": "පොදුරද සමුළුවට ඉන්දීය අගමැතිවරයා වෙනුවට පැමිණෙන කණ්ඩායමේ ප්‍රධානත්වය එරට විදේශ කටයුතු ඇමති සල්මන් කුර්ෂිඩ් මහතා විසින් දරන බවට මෙතෙක් නිල වශයෙන් දැනුම්දීමක් කර නැතැයි විදේශ කටයුතු අමාත්‍යංශය පවසයි. ඉන්දීය අගමැතිවරයා සමුළුවට සහභාගි නොවන බවත් ඒ පිළිබඳව ලිඛිත දැනුම්දීමක් පැය 24ක් තුළ ශ්‍රී ලංකාවට දැනුම්දෙන බවටත් ඉන්දීය රජයේ ආරංචි මාර්ග උපුටා දක්වමින් එරට මාධ්‍ය වාර්තා කර තිබුණි. එම වාර්තාවල දැක්වුණේ අගමැතිවරයා නොපැමිණෙන බැවින් ශ්‍රී ලංකාවට පැමිණෙන සෙසු ඉන්දීය නියෝජිත කණ්ඩායමේ නායකත්වය විදේශ කටයුතු ඇමති සල්මන් කුර්ෂිඩ්ට පැවරී ඇති බවයි. ඉන්දීය මාධ්‍ය වාර්තා එසේ වාර්තා කරනු ලැබුවද ඒ ගැන නිල දැනුම්දීමක් මෙතෙක් සිදුකර නැතැයි මේ සම්බන්ධයෙන් කළ විමසීමකට ප්‍රතිචාර වශයෙන් විදේශ කටයුතු අමාත්‍යංශය පැවසීය.", "URL": "https://sinhala.adaderana.lk/news.php?nid=38716", "Category": null, "Parent URL": null}