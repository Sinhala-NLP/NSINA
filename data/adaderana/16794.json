{"Source": "Adaderana", "Timestamp": "June 16, 2011 12:46 pm", "Headline": "විකල්ප සංවිධානයක් ඉල්ලූ ඇමතිවරු විකල්ප මහ ලේකම්වරයෙක් නොඉල්ලන්නේ ඇයි?", "News Content": "එක්සත් ජාතීන්ගේ මහ ලේකම් බැංකි මූන් මහතා හෙළාදකින ලද රජය විසින්ම මේ වනවිට ඔහුගේ දෙවන ධුර කාලය සඳහා එකඟතාවය පළකර ඇති බව එක්සත් ජාතික පක්ෂය පවසයි. මහ ලේකම්වරයා අසත්‍ය ප්‍රකාශ කරන බවත්, රටේ අඛණ්ඩතාවය බිඳදැමීමට උත්සාහ කරන බවටත්, රටේ අනන්‍යතාවය නැති කිරීමට උත්සාහ දරන බවටත් චෝදනා කළ රජය විසින්ම මේ වනවිට ඔහුගේ දෙවන ධුර කාලය පිළිගෙන ඇති බව එම පක්ෂයේ පාර්ලිමේන්තු මන්ත්‍රී රවී කරුණානායක සඳහන් කරයි. එක්සත් ජාතීන්ගේ සංවිධානය ඉදිරිපිට කෑගසමින්, මාරාන්තික උපවාස සිදුකළ රජයේ අමාත්‍යවරුන් රජයේ මෙම මතය ඉදිරියේ නිහඬව සිටින්නේ මන්දැයි අද(16) කොළඹ පැවති මාධ්‍ය හමුවකදී අදහස් දැක්වූ කරුණානායක මහතා විමසා සිටියේය. විකල්ප එක්සත් ජාතීන්ගේ සංවිධානයක් අවශ්‍ය බව කියූ අමාත්‍යවරුන්ට විකල්ප එක්සත් ජාතීන්ගේ මහ ලේකම්වරයෙකු පත්කරගැනීම වෙනුවෙන් කටයුතු නොකරන්නේ මන්දැයි එහිදී වැඩිදුරටත් අදහස් දැක්වූ හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=16794", "Category": null, "Parent URL": null}