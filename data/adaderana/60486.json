{"Source": "Adaderana", "Timestamp": "May 25, 2016 04:36 pm", "Headline": "සහනාධාර ඇති තරම් - කෑදරකම නැතිකරන්න බෑ", "News Content": "යහපාලනය තුළ තමන් මංකොල්ලාකෑම් සිදුනොකරන බව හා කිසිවෙකුට හෝ මංකොල්ලකෑමට ඉඩනොදෙන බව අවිස්සාවේල්ල ශ්‍රීලනිප ආසන සංවිධායක ප්‍රසන්න සෝලංගආරච්චි මහතා පවසයි.මංකොල්ලකෑව කිසිවෙකු සිටීනම් ඒ පිළිබඳ කරුණු අනාවරණය කරන ලෙස හෙතෙම අද(25)මාධ්‍ය හමුවක් කැඳවමින් ඉල්ලා සිටියේය.ජලගැලීම් හේතුවෙන් සිදුවූ ආපදා තත්ත්වයේදී පීඩාවට පත් ජනයාට බෙදාහැරීම සඳහා කොළොන්නාව,මුල්ලේරියාව,කොටිකාවත්ත ආදී ප්‍රදේශවලට සහන කණ්ඩායම් විසින් රැගෙනගිය ආහාරපාන ප්‍රසන්න සෝලංගආරච්චි මහතා ඇතුළු ආධාරකරුවන් විසින් රැගෙන ඒවා ඔවුන් විසින් ලබාදෙන ලෙස නැවත බෙදාහැරීම් කළ බවට චෝදනා එල්ලවිය.මේ පිළිබඳ ඊයේ දිනයේ පූජ්‍ය ඉත්තෑකන්දේ සද්ධාතිස්ස හිමියන්ද මාධ්‍ය හමුවක් කැඳවමින් කරුණු දැක්වූ අතර ආපදා තත්ත්වයකදී එවැනි ගොන් වැඩකරන අයද සිටින්නේ යයි උන්වහන්සේ එහිදී අවධාරණය කළේය.කෙසේ වෙතත් අද පැවති මාධ්‍ය හමුවේදී මේ චෝදනාව පිළිබඳ මාධ්‍යවේදියෙකු විසින් අසන ලද ප්‍රශ්නයකට ප්‍රතිචාර දක්වමින් සෝලංගආරච්චි මහතා තමන් එකී සම්පත් මංකොල්ලකෑ බවට එල්ලවන චෝදනා ප්‍රතික්ෂේප කළේය.එම ප්‍රදේශය ගැන තමන් කරුණු හොඳින් දන්නා නිසා මෙවන් ආපදාවක් වූ වහාම වැල්ලම්පිටිය පාලමත්,අංගොඩ-තලතෙල් බෝක්කුව පාලමත් යන දෙකින් පමණක් ජනතාවට ඒමට සිදුවන බවත්,එම පාලම් අවහිරවීම් හා යම් විදිහකට යන වාහන ආපදාවකට ලක්වුවහොත් තත්ත්වයන් තවත් ගැටළු සහගත වන බැවින් සැලසුමක් සහිතව ක්‍රියා කරන්නට තමාට සිදුවූ බවත් ඔහු වැඩිදුරටත් කියා සිටියේය.කෙසේ වෙතත් එම ප්‍රදේශයේ ජනතාවට ප්‍රමාණවත් ලෙස සහනාධාර,ආහාරපාන ආදිය ලැබුණු බවත්,එහෙත් කෑදරකම නැතිකරන්නට නම් සම්පත් ප්‍රමාණවත් නොවන බවත් ප්‍රසන්න සෝලංගආරච්චි මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=60486", "Category": null, "Parent URL": null}