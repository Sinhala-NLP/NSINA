{"Source": "Adaderana", "Timestamp": "July 8, 2015 03:17 pm", "Headline": "ආබෲට එරෙහි නඩුවේ ලිපිගොනු වහාම කැඳවන්නැයි නියෝග", "News Content": "ශ්‍රේෂ්ඨාධිකරණ විනිසුරු සරත් ද ආබෲ මහතාට එරෙහිව ගල්කිස්ස මහේස්ත්‍රාත් අධිකරණයේ පවතින නඩුවේ ලිපි ගොනු වහාම කැඳවන ලෙස ශ්‍රේෂ්ඨාධිකරණය එහි ලේඛකාධිකාරීවරයාට නියෝග කර තිබේ.නීතිපතිවරයා විසින් සිදුකළ ඉල්ලීමක් සලකා බැලූ උපාලි අබේරත්න සහ අනිල් ගුණරත්න යන ශ්‍රේෂ්ඨාධිකරණ විනිසුරුවරුන් විසින් මෙම නියෝගය නිකුත් කළ බව අද දෙරණ අධිකරණ වාර්තාකරු සඳහන් කළේය.එමෙන්ම අදාළ නඩුව මෙම මස 14 වන දින යළි කැඳවීමට ද එම විනිසුරු මඩුල්ල තීරණය කර තිබේ.ශ්‍රේෂ්ඨාධිකරණ විනිසුරු සරත් ද ආබෲ මහතාගේ නිවසේ සේවයට පැමිණි මෙහෙකාරියකට ඒ මහතා විසින් ගිනි අවි මිටෙන් පහරදී තුවාල කළැයි එම මෙහෙකාරිය විසින් ගල්කිස්ස පොලීසියට පසුගියදා පැමිණිලි කර තිබුණි.මේ ගැන අදාළ විනිසුරුවරයාගෙන් ප්‍රකාශයක් ගැනීමට පොලිසිය පසුගිය දිනවල ගත් උත්සාහය ව්‍යර්ථ වූ අතර ඊයේ එම විනිසුරුවරයා නීතිඥයින් මාර්ගයෙන් ගල්කිස්ස මහේස්ත්‍රාත්වරයා හමුවට බාර වුණි.‍එසේ වුවද ඔහු ඇප මත නිදහස් කෙරිණ.මෙම සිද්ධිය ගැන කරුණු දක්වමින් නීතිපතිවරයා වෙනුවෙන් පෙනී සිටි නීතිඥවරයා ශ්‍රේෂ්ඨාධිකරණයෙන් කළ ඉල්ලීමක් සැලකිල්ලට ගෙන අදාළ නඩුව මේ මස 14දා කැඳවන ලෙසට නියෝග කර ඇතැයි සඳහන්ය.", "URL": "https://sinhala.adaderana.lk/news.php?nid=52516", "Category": null, "Parent URL": null}