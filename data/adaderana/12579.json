{"Source": "Adaderana", "Timestamp": "December 3, 2010 04:16 pm", "Headline": "කැසිනෝ පනත ගැන එජාපය මහ නාහිමිවරුන් දැනුවත් කරයි", "News Content": "පාර්ලිමේන්තුවේදී පසුගියදා සම්මත වුණු කැසිනෝ නියාමන පනත පිළිබඳ මහ නාහිමිවරුන් දැනුවත් කිරීමට එක්සත් ජාතික පක්ෂය පියවර ගෙන තිබේ. ඒ අනුව එක්සත් ජාතික පක්ෂ මධ්‍යම පළාත් සභා මන්ත්‍රී සංජීව කවිරත්න මහතා ඇතුළු පිරිසක් අද(03) පෙරවරුවේ මල්වතු පාර්ශවයේ මහ නායක අති පූජ්‍ය තිබ්බටුවාවේ ශ්‍රී සුමංගල නාහිමියන් බැහැදුටුවහ. මහනුවර නගරය ආශ්‍රිතව කැසිනෝ ව්‍යාපාර ආරම්භ කිරීමේ අවදානමක් මෙම පනත හරහා මතුවන බව මහ නාහිමියන් බැහැදැකීමෙන් අනතුරුව මාධ්‍ය වෙත අදහස් දක්වමින් සංජීව කවිරත්න මහතා පැවසුවේය. ඒ පිළිබඳ මහ නාහිමියන් දැනුවත් කළ බව කවිරත්න මහතා සඳහන් කළේය. ඓතිහාසික මෙන්ම පූජනීය නගරයක් වන මහනුවර නගරය ආශ්‍රිතව එවැනි සූදු ව්‍යාපාර ආරම්භ කිරී‍මට ඉඩ ලබාදිය නොහැකි බව සංජීව කවිරත්න මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=12579", "Category": null, "Parent URL": null}