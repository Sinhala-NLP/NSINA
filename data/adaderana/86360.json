{"Source": "Adaderana", "Timestamp": "March 26, 2018 12:16 pm", "Headline": " මානව හිමිකම් සම්බන්ධ ක්‍රියාමාර්ග ගන්නේ  ව්‍යවස්ථාවට අනුකූලව පමණයි", "News Content": "‍මෙරට මානව හිමිකම් සම්බන්ධ ක්‍රියාමාර්ග ගැනීම ආණ්ඩුක්‍රම ව්‍යවස්ථාවට අනුකූලව පමණක් සිදු කරන බවට මානව හිමිකම් කොමිසමේදී ප්‍රකාශ කළ බව අමාත්‍ය ෆයිසර් මුස්තාෆා මහතා පවසයි. ජිනීවා නුවර සිට කටුනායක ගුවන්තොටුපල වෙත පැමිණි අවස්ථාවේදී අමාත්‍යවරයා මෙම අදහස් පළ කළේය. එහිදී වැඩිදුරටත් අදහස් දැක්වූ අමාත්‍යවරයා ප්‍රකාශ කළේ රජයේ ක්‍රියාමාර්ග සම්බන්ධයෙන් මානව හිමිකම් කොමිසමේ ප්‍රසාදය පල වූ බවයි. මේ අතර ‍ජාත්‍යන්තර යෝජනාවලට යටත් නොවී කටයුතු කිරීමට ආණ්ඩුවේ බලධාරීන් වගබලා ගත යුතු බව අස්ගිරි පාර්ශවයේ අනුනායක පූජ්‍ය ආණමඩුවේ ධම්මදස්සී හිමිපානන් පවසයි. ඒකාබද්ධ විපක්ෂය නියෝජනය කරන හිටපු පාර්ලිමේන්තු මන්ත්‍රී මහාචාර්ය ජි.එල් පීරිස් මහතා අස්ගිරි පාර්ශවයේ අනුනාහිමියන් බැහැදැකීම සඳහා අස්ගිරි විහාරස්ථානය වෙත ගිය අවස්ථාවේදී පූජ්‍ය ධම්මදස්සී හිමිපානන් මේ බව සඳහන් කළේය.", "URL": "https://sinhala.adaderana.lk/news.php?nid=86360", "Category": null, "Parent URL": null}