{"Source": "Adaderana", "Timestamp": "January 17, 2019 08:44 am", "Headline": "වෑන් රථයක් ප්‍රපාතයකට යයි-1ක් මරුට-10කට තුවාල", "News Content": "කොළඹ-ලුණුගල දක්වා ධාවනය වෙමින් තිබු වෑන් රථයක් මාර්ගයෙන් ඉවතට පැන අඩි 50 ක පමණ ප්‍රපාතයකට පෙරළී අනතුරට ලක්වීමෙන් එහි ගමන් ගත් එක් අයෙක් මියගොස් 10 දෙනෙක් තුවාල ලබා ඇති බව ලුණුගල පොලීසිය පවසයි. අද(17) අලුයම 4.30 ට පමණ ලුණුගල 24 කණුව ප්‍රදේශයේදී මෙම අනතුර සිදුව ඇති බව වාර්තා වෙයි. මෙම වෑන් රථය මාර්ගයෙන් ඉවතට පැන ප්‍රපාතයට පෙරළී මාර්ගයේ පහලින් පිහිටි ගඟටද පෙරළී තිබේ. පොලිස් නිලධාරියෙකුගේ විසිර යාමේ උත්සවයකට සහබාගිවීම සඳහා කොළඹට ගොස් යළි ගෙදර යමින් සිටියදී මෙම අනතුර සිදුව ඇති අතර අනතුරට ලක්වු සියලුදෙනා එම පොලිස් නිලධාරියාගේ පවුලේ අය බව වාර්තා වෙයි. අදාළ අනතුරින් මියගොස් ඇත්තේ එස්.සමරකෝන් නැමැති 48 හැවිරිදි පුද්ගලයෙකි. තුවාල කරුවන් අතර පිරිමි පුද්ගලයින් 7 දෙනෙකු හා කාන්තාවන් තිදෙනෙකු සිටින බව අප වාර්තාකරු සඳහන් කළේය. මෙම අනතුරින් තුවාල ලැබූ පුද්ගලයින් ලුනුගල දිසා රෝහලට හා බදුල්ල මහ රෝහලට ඇතුළත් කර තිබේ. සිද්ධිය සම්බන්ධයෙන් ලුනුගල පොලීසිය වැඩිදුර පරික්ෂණ පවත්වයි.", "URL": "https://sinhala.adaderana.lk/news.php?nid=102486", "Category": null, "Parent URL": null}