{"Source": "Adaderana", "Timestamp": "May 22, 2019 12:31 pm", "Headline": "ඉන්දුනීසියාවේ මැතිවරණ ප්‍රතිඵලයෙන් පසු රැළියක් උණුසුම් වෙයි", "News Content": "ඉන්දුනීසියානු මැතිවරණයේ ප්‍රතිඵල ඊයේ (21) නිකුත් වුණි. මැතිවරණයේ නිල ප්‍රතිඵල නිකුත් වීමෙන් අනතුරුව පැවැති රැළියක් අතරතුර කලහකාරී තත්ත්වයක් හටගත් බව විදෙස් මාධ්‍ය වාර්තා කර ඇත. ඉන්දුනීසියානු ජනාධිපතිවරණයේ ප්‍රතිඵල නිකුත් කෙරුණේ ජනාධිපති ජොකෝ විඩෝඩෝට නැවතත් ජය අත්පත් කර දෙමිනි. ප්‍රතිභල නිකුත්වීමෙන් පසු ජකර්තා අගනුවර ආරම්භ කෙරුණු විරෝධතා රැලියක් විසුරුවා හැරීමට කඳුලු ගෑස් ප්‍රහාර යෙදවීමට ආරක්ෂක අංශවලට සිදුවුණි. විරෝධතාවට එක්වූ පිරිස් ගිනිකෙළි දැල්වීමත් සමඟ පොලීසිය වෙත ගල්මුල් ප්‍රහාර එල්ල කර තිබුණි. කලහකාරී පිරිස් පාලනයට කදුලු ගෑස් සහ ජල ප්‍රහාර යොදාගැනීමට සිදුවු බව විදෙස් වාර්තා පවසා සිටියි. අප්‍රෙල් 17වැනිදා පැවැති ජනාධිපතිවරණයෙන් ජනපති විඩෝඩෝට සියයට 55.5ක ඡන්ද ප්‍රතිශතයක් හිමිවෙද්දී, විපක්ෂයේ අපේක්ෂක ප්‍රාබෝවෝ සුබිඅන්තෝට සියයට 44.5ක ඡන්ද ප්‍රතිශතයක් හිමිව තිබුණි. කෙසේ වෙතත් විපක්ෂය මෙම ප්‍රතිඵල ප්‍රතික්ෂේප කරමින් පවසන්නේ මැතිවරණයේ දී යම් දුෂණ සිදුවූ බවයි.", "URL": "https://sinhala.adaderana.lk/news.php?nid=110434", "Category": null, "Parent URL": null}