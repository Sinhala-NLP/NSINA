{"Source": "Adaderana", "Timestamp": "October 2, 2013 02:53 pm", "Headline": "රාජපක්ෂ රෙජීමයේ කොමිස් කුට්ටි ඉදිරියේ බොහෝ ඇමතිවරු අසරණ වෙලා ", "News Content": "රාජපක්ෂ රෙජීමයේ කොමිස් කුට්ටි ඉදිරියේ බොහෝ ඇමතිවරු අසරණ තත්ත්වයට පත්ව ඇති බව එ.ජා.ප. පාර්ලිමේන්තු මන්ත්‍රී මංගල සමරවීර මහතා පවසයි. එම ඇමතිවරු විසින් විපක්ෂට ආණ්ඩුවේ දූෂණ වංචා පිළිබඳවා තොරතුරු දෙමින් සිටින බවත්, අද වන විට එවැනි කැබිනට් පත්‍රිකා ගලාගෙන එන බවත්, අද(02) කොළඹ පැවති මාධ්‍ය හමුවකදී සඳහන් කර සිටියේය. එසේම මේ වන විට මුල් පුටුවල සිටින නිලධාරීන් විසින් දුම්රිය මාර්ග සහ අධිවේගී මාර්ග වලින් මහා පරිමාණයෙන් වංචා හා දූෂණ සිදුකරමින් සිටින බවද ඒ මහතා කීවේය. තවද දකුණු පළාත් සභාවේ සිටින ඩී.වී. උපුල් නැමැති පුද්ගලයා මහින්ද රාජපක්ෂ මහතාගේ අතකොලුවක් වී ඇති බවත්, දකුණු පළාත් සභාව මේ වන විට දූෂණ ගුහාවක් වී ඇති බවත් හෙතෙම සඳහන් කර සිටියේය. පළාත් සභා මට්ටමින් ගසාකෑම් සිදුවෙමින් පවතින බවත්, ඒ පිළිබඳවා විපක්ෂයක් ලෙස සොයා බලන බවත් සමරවීර මහතා එහිදී පැවසීය. මේ වන විට ශ්‍රී ලංකා නිදහස් පක්ෂයේ ප්‍රබලයන්ට යන්න එන්න තැනක් නොමැතිව අසරණ වී සිටින බවද ඔහු එම අවස්ථාවේදී කියා සිටියේය. තවද ජීවිතක්ෂයට පත් වූ බර්ටි ප්‍රේමලාල් දිසානායක මහතාගේ අවමංගල්‍ය අවස්ථාවේදී රටේ පාලනය සම්බන්ධයෙන් ජනතාවගේ ඇති කෝපය පිළිබඳව තමන් දුටු බවත්, එම අවස්ථාවේදී ජනාධිපති මහින්ද රාජපක්ෂ මහතාගේ ශෝක පණිවිඩය පවා කියවා නොමැති බවත් ඔහු සඳහන් කර සිටියේය‍. තවදුරටත් අදහස් දක්වමින් ඒ මහතා කියා සිටියේ ජීවිතක්ෂයට පත් වූ බර්ටි ප්‍රේමලාල් දිසානයක මහතා මුල අමතක නොකළ පුද්ගලයෙකු බවත්, මේ වන විට ශ්‍රී ලංකා නිදහස් පක්ෂය මුල අමතක කරන යුගයක සිටින බවත්ය. ඉදිවීමට නියමිත දකුණු දුම්රිය මාර්යේ කිලෝ මීටර් 27ට ඩොලර් මිලියන 10.7 ක් වැය කරන බවත්, මෙමගින් මහා පරිමාණ ගසාකෑම් සිදුකර රාජපක්ෂ රෙජීමය ගිනස් වාර්තා පොතට එකතු ‍වෙන බවද හෙතෙම සඳහන් කර සිටියේය.", "URL": "https://sinhala.adaderana.lk/news.php?nid=37861", "Category": null, "Parent URL": null}