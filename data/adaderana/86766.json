{"Source": "Adaderana", "Timestamp": "April 2, 2018 03:01 pm", "Headline": " කුරුල්ලෙක් හැපිලා ඩුබායි යන්න ගිය ෆ්ලයි ඩුබායි මත්තල නතර වෙයි", "News Content": "කටුනායක ගුවන්තොටුපොළ සිට මත්තල ගුවන්තොටුපල හරහා ඩුබායි යාමට පැමිණි FZ 551 වර්ගයට අයත් ෆ්ලයි ඩුබායි ගුවන්යානයේ වම්පස එන්ජිමෙහි කුරුල්ලෙකු ගැටීම නිසා අද (02) පෙරවරු 7.11 සිට එම ගුවන්යානය මත්තල නතර කර තිබේ. අදාළ ගුවන් යානය කටුනායක ගුවන්තොටුපොළේ සිට මඟීන් 113 ක් රැගෙන මත්තල ගුවන්තොටුපලට පැමිණ ඇති අතර මත්තල ගුවන් තොටුපොලින් මඟීන් 55 දෙනෙකු රැගෙන යාමට නියමිතව තිබුණත් ගුවන් යානය මත්තලට ගොඩ බස්සමින් තිබියදී කුරුල්ලෙකු ගැටී තිබේ. අනතුරුව ඩුබායි සිට ලංකාවට පැමිණි මඟීන් 20 දෙනෙකු මත්තල ගුවන්තොටුපොලින් බැස පිටව ගොස් තිබේ. නමුත් කටුනායකින් ඩුබායි යාමට පැමිණි 113 දෙන සහ මත්තලින් ගුවන් තොටුපොලින් ඩුබායි යාමට පැමිණ සිටි 55 මේ වන විටත් ගුවන් තොටුපොළ තුළ රැඳී සිටින බවත් ඔවුට අවශ්‍ය පහසුකම් නොමැතිව එම පිරිස අපහසුතාවයට පත්ව ඇති බවත් මඟීන් පවසා සිටියි. මේ සබන්ධයෙන් කළ විමසීමකදී මත්තල ගුවන්තොටුපොළ නිලධාරියෙකු පවසා සිටියේ කුරුල්ලෙකු ගැටීමෙන් පසු ගුවන්යානය ගුවන් ඉන්ජිනේරුවකුගේ පරීක්ෂාවකින් තොරව පියාසර නොකරන බවත්, කටුනායක ගුවන්තොටුපොළ සිට ඉංජිනේරුවෙකු ඉක්මනින් කැඳවීමට කටයුතු කරන බවයි. නමුත් මේ සම්බන්ධයෙන් මඟියෙකු කියා සිටියේ පෙරවරු 7.11 සිට පස්වරු 01 පමණ වනතෙක් පැය හයකට අධික කාලයක් ගත වුවත් කොළඹ සිට ඒ වනතෙක් ඉංජිනේරුවෙකු ගෙන ඒමට ගුවන්තොටුපොළ බලධාරීන් අසමත් වූ වගයි.", "URL": "https://sinhala.adaderana.lk/news.php?nid=86766", "Category": null, "Parent URL": null}