{"Source": "Adaderana", "Timestamp": "January 27, 2011 02:16 pm", "Headline": "30 වනදා කොළඹ ප්‍ර‍දේශ කිහිපයකට ජලය නෑ", "News Content": "ජනවාරි 30 වැනි ඉරිදා පෙරවරු 8 සිට රාත්‍රි 8 දක්වා පැය 12 ක කාලයක් කොළඹ ප්‍ර‍දේශ කිහිපයකට ජල සැපයුම අත්හිටුවන බව ජාතික ජලසම්පාදන හා ජලාපවාහන මණ්ඩලය පවසයි. ලංකා විදුලිබල මණ්ඩලයේ නඩත්තු කටයුතු සහ මණ්ඩලයේ අත්‍යවශ්‍ය අලුත්වැඩියා කටයුතු හේතුවෙන් ‍අදාළ ප්‍රදේශවලට ජල සැපයුම අත්හිටුවීමට සිදුවන බව ජාතික ජලසම්පාදන හා ජලාපවාහන මණ්ඩලය සඳහන් කරයි. ඒ අනුව කොළඹ, මහරගම, කෝට්ටේ, කොළොන්නාව, දෙහිවල ගල්කිස්ස මහනගර සභා ප්‍රදේශ සහ මොරටුව මහනගර සභා ප්‍රදේශයේ කල්දෙමුල්ල, සොයිසාපුර සහ තෙලවල යන ප්‍රදේශ, පෑලියගොඩ, වත්තල මාබෝල, කැස්බෑව සහ බොරළැස්ගමුව නගර සභා ප්‍රදේශ, ජාඇල, කැලණිය, වත්තල, මහර, දොම්පේ, බියගම, කොටිකාවත්ත, මුල්ලේරියාව ප්‍රාදේශීය සභා ප්‍රදේශ වල ජල සැපයුම අත්හිට‍වනු ඇත. එමෙන්ම කඩුවෙල ප්‍රාදේශීය සභා‍වට අයත් බත්තරමුල්ල, හෝකන්දර, මාලබේ සහ බියගම අපනයන ප්‍රවර්ධන කලාපය, දෙකටන හා මල්වාන අවට ප්‍රදේශවල ද ජනවාරි 30 වැනි දින පෙරවරු 8 සිට රාත්‍රී 8 දක්වා ජල සැපයුම අත්හිටුවන බව සඳහන්ය. මීට අමතරව මහරගම නගර සභා ප්‍රදේශය, හෝමාගම, කැස්බෑව, බොරළැස්ගමුව ප්‍රාදේශීය සභා ප්‍රදේශ, පාදුක්ක, මීපේ, ‍සහ ගොඩගම යන ප්‍රදේශයන්හි ජනවාරි 29 වැනි සෙනසුරාදා පෙරවරු 8 සිට 30 වැනි ඉරිදා රාත්‍රී 8 දක්වා පැය 36 ක කාලයක් ජල සැපයුම අත්හිටුවන බව ජාතික ජලසම්පාදන හා ජලාපවාහන මණ්ඩලය පවසයි.", "URL": "https://sinhala.adaderana.lk/news.php?nid=13791", "Category": null, "Parent URL": null}