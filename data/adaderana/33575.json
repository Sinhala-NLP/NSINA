{"Source": "Adaderana", "Timestamp": "April 25, 2013 03:25 pm", "Headline": "පෝයදා දඩයමේ ගිය 2ක් මාට්ටු", "News Content": "විල්පත්තුව වනාන්තරය තුළදී අද (25) පෝයදා මුවෙකු ඝාතනය කළ බව කියන සැකකරුවන් දෙදෙනෙකු විල්පත්තුව වන ජීවී කාර්යාලයේ නිලධාරීන් සහ යුධ හමුදා කමාන්ඩෝ බලකායේ සෙබළුන් විසින් අත්අඩංගුවට ගෙන තිබේ. විල්පත්තුව ජාතික වනෝද්‍යානය තුළදී මෙරට නිපදවන ලද බඳින ගිනි අවි දෙකක්ද ,කිලෝ ග්‍රෑම් 50 ක් පමණ බර ඝාතනය කරන ලද මුවෙකුද සමග සැකකරුන් අත්අඩංවට පත්වී ඇතැයි අප වාර්තාකරු පවසයි. අත්අඩගුවට ගෙන ඇති එක් සැකකරුවෙක් රාජාංගනය, යාය 18 පදිංචිකරුවෙකු වන අතර අනෙක් සැකකරු පහල මාරගහවැව, කඩුපත්පිටිය ප්‍රදේශයේ පදිංචිකරුවෙකි. සැකකරුවන් වනාන්තරවලට ඇතුළු වී ගිනි අවි බැඳ සතන් දඩයම් කිරීම ජීවිකාව කරගෙන සිට ඇති බව වැටලීම කළ නිලධාරීන් කියයි. සැකකරුවන් දෙදෙනා තඹුත්තේගම මහේස්ත්‍රාවරයා වෙත ඉදිරිපත් කිරීමට නියමිත බව අප වාර්තාකරු පවසයි. මේ අතර විල්පත්තුව ජාතික වනෝද්‍යානය ආසන්නයේදී වන අලි ප්‍රහාරයකට ලක්වීමෙන් පුද්ගලයින් දෙදෙනෙකු බරපතළ තුවාල ලබා තිබේ. සියඹලා කැඩීමට යමින් සිටියදී ඔවුන්ට මෙම වන අලි ප්‍රහාරය එල්ල වී ඇති බව සඳහන්ය. ප්‍රහාරයෙන් තුවාල ලැබූවන් අතර 15 හැවිරිදි ළමයෙකු ද වන අතර ඔවුන් ප්‍රතිකාර සඳහා තන්තිරිමලේ රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා අනුරාධපුර ශික්ෂණ රෝහල වෙත මාරු කර යවා ඇති බව පොලීසිය පවසයි.", "URL": "https://sinhala.adaderana.lk/news.php?nid=33575", "Category": null, "Parent URL": null}