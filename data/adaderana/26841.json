{"Source": "Adaderana", "Timestamp": "August 24, 2012 08:44 am", "Headline": "සරසවි ඇදුරන්ගේ තවත් සාකච්ඡාවක් අද", "News Content": "විශ්ව විද්‍යාල ආචාර්යවරුන්ගේ සමිති සම්මේලනය හා මුදල් අමාත්‍යංශ ලේකම් ආචාර්ය පී.බී. ජයසුන්දර මහතා අතර තවත් සාකච්ඡාවක් අද (24) දිනයේ දී පැවැත්වීමට නියමිතය. මෙම සාකච්ඡාවේ දී සිය ගැටලු සම්බන්ධයෙන් අවසන් එකඟතාවකට පැමිණීමට බොහෝ දුරට ඉඩ ඇති බව ආචාර්යවරුන්ගේ සමිති සම්මේලන‍යේ ලේකම් ආචාර්ය ටෙරන්ස් මධුජිත් මහතා සඳහන් කළේය. මේ අතර විශ්ව විද්‍යාල ආචාර්යවරුන් ගෙන වන වෘත්තීය සමිති ක්‍රියාමාර්ගයට සහය දැක්වීමක් වශයෙන් ‍කොළඹ විශ්ව විද්‍යාලයේ වෛද්‍ය පීඨයේ ආචාර්යවරුන් ද සංකේත වැඩ වර්ජනයක නිරතවීමට තීරණය කර තිබේ. ලබන සඳුදා දිනයේ දී මෙම සංකේත වැඩ වර්ජනය ක්‍රියාත්මක කරනු ඇති බව වාර්තා වේ. මේ අතර සිය ඉල්ලීම් ලබාගැනීම සඳහා විශ්ව විද්‍යාල ආචාර්යවරුන්ගේ සමිති සම්මේලනය ඊයේ (23) කොළඹ දී විරෝධතා රැළියක් පවත්වනු ලැබීය. දේශපාලන පක්ෂ, වෘත්තීය සමිති සහ ආගමික නායකයින් රැසක් මේ සඳහා සහභාගී විය. නිදහස් අධ්‍යාපනය රැකගැනීම සඳහා ඕනෑම අරගලයකට සූදානම් බව එම අවස්ථාවට එක්වූ ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා සඳහන් කළේය. මේ අතර විශ්ව විද්‍යාල ආචාර්යවරුන්ගේ මෙම ගැටලුවට කඩිනමින් විසඳුම් ලබාදීමට පියවර ගන්නා බව උසස් අධ්‍යාපන නියෝජ්‍ය අමාත්‍ය නන්දිමිත්‍ර ඒකනායක මහතා පවසයි. මල්වතු මහනාහිමියන් බැහැදැකීමෙන් අනතුරුව මාධ්‍ය වෙත අදහස් දක්වමින් නියෝජ්‍ය අමාත්‍යවරයා මේ බව සඳහන් කළේය.", "URL": "https://sinhala.adaderana.lk/news.php?nid=26841", "Category": null, "Parent URL": null}