{"Source": "Adaderana", "Timestamp": "November 8, 2016 08:35 am", "Headline": "ධීවර ගැටලුව ගැන තවත් සාකච්ඡාවක්  ලංකාවේදී", "News Content": "ඉන්දු - ලංකා ධීවර ගැටලුව සම්බන්ධයෙන් මීළඟ වටයේ සාකච්ඡා මෙරට දී පැවැත්වීමට තීරණය කර තිබේ. ලබන වසරේ ජනවාරි මාසයේ එම සාකච්ඡා පැවැත්වීමට නියමිත බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය.ඉන්දු ලංකා ධීවර ගැටලුව සම්බන්ධයෙන් සාකච්ඡා කිරීම සඳහා ධීවර අමාත්‍යවරයා, විදේශ කටයුතු අමාත්‍යවරයා ඇතුළු පිරිසක් පසුගියදා ඉන්දියාවේ සංචාරයක නිරත වුණි.එහිදී ඉන්දීය විදේශ කටයුතු අමාත්‍යවරිය සහ එරට ධීවර හා කෘෂිකර්ම අමාත්‍යවරයා සමග දෙරටේ ධීවර ගැටලුව සම්බන්ධයෙන් දීර්ඝ වශයෙන් සාකච්ඡා වී ඇත. ඉන්දීය ධීවරයින් මෙරට මුහුදු සීමාවට ඇතුළු වී නීති විරෝධීව සිදුකරන ධීවර කටයුතු නතර කිරීම පිළිබඳව මෙහිදී ඉන්දීය බලධාරීන් එකඟ වී ඇති බව සඳහන්ය. මෙම ගැටලුවට ස්ථීර විසඳුමක් ලබාදීම සඳහා ඉන්දීය විදේශ කටයුතු අමාත්‍යවරිය ඇතුළු නියෝජිත පිරිසක් මෙරටට පැමිණ යළි සාකච්ඡා පැවැත්වීමට එහිදී යෝජනා වී ඇති බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=65830", "Category": null, "Parent URL": null}