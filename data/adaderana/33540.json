{"Source": "Adaderana", "Timestamp": "April 24, 2013 01:03 pm", "Headline": "විදුලිබිල වැඩි කිරීමේ වගකීම රජයේ නිලධාරීන් භාරගත යුතුයි", "News Content": "විදුලි වියදම ඉහළ යාමට වගකිව යුත්තේ රජයේ නිලධාරීන් සහ ප‍්‍රතිපත්ති සම්පාදකයින් මිස දුප්පත් පාරිභෝගිකයා නොවන බව ජාතික හෙළ උරුමය පවසයි. එම පක්ෂයේ නායක ආචාර්ය ඕමල්පේ සෝභිත හිමියන් විසින් නිකුත් කළ මාධ්‍ය ‍නිවේදනයක ඒ ගැන වැඩිදුරටත් මෙසේ ද සඳහන්වේ. මෙතෙක් නොවූ විරූ අයුරින් මෙවර රජය විදුලි ගාස්තු ඉහළ නංවා ඇති අතර එම ඉහළ නැංවීම සමස්තයක් ලෙස 30% ක් පමණ වේ. තවද සෑම පාරිභෝගිකයාගේම විදුලි ගාස්තු එකම ආකාරයකින් ඉහළ නංවා නැත. අඩුවෙන් සහ අරපරෙස්සමෙන් විදුලිය පරිභෝජනය කරන දුප්පත් ගෘහස්ථ විදුලි පාරිභෝගිකයාගේ විදුලි බිල 50-120% අතර ඉහළ නංවන අතර පොහොසත් විදුලි පාරිභෝගිකයාගේ විදුලි බිල ඉහළ නංවා ඇත්තේ 1-20% අතර ප‍්‍රමාණයකිනි. කුඩා කර්මාන්තකරුවන්ගේ විදුලි බිල 20% කින් ඉහළ නංවන විට විශාල කර්මාන්තවල විදුලි බිල ඉහළ නංවා ඇත්තේ 10% කිනි. තවද කුඩා ව්‍යාපාරවල විදුලි බිල 8-9% කින් ඉහළ නංවන විට විශාල ව්‍යාපාරවල විදුලි බිල ඉහළ නංවා ඇත්තේ 5% කිනි. මෙලෙස විදුලි ගාස්තු ඉහළ දැමීමේ ක‍්‍රියාමාර්ගයට අප පක්ෂය තරයේම විරුද්ධවේ. පසුගිය වසරේ ජනන වියදම අඩු ජල විදුලිය භාවිතය 20% ක් පමණ පහළට වැටුණු නමුත් මේ වසරේ දී එය 30% ක් දක්වා ඉහළ යන බවට ඇස්තමේන්තු කර ඇත. පසුගිය වසරට සාපේක්ෂකව ලෝක වෙළඳ පොළේ ඛනිජ තෙල් සහ ගල් අඟුරු වල මිලද ඉහළ ගොස් නැත. තවද මෙම වසරේ ඔක්තෝබර් මස වනවිට තවත් මෙගාවොට් 300 ක ගල් අඟරු බලාගාරයක් ජාතික විදුලි බල පද්ධතියට එක්වන බැවින් වියදම් අධික ඛනිජ තෙල් භාවිතය තවත් අඩුවේ. එවන් තත්ත්වයක් තුළ මෙලෙස විදුලි ගාස්තු ඉහළ නැංවීම කිසිසේත්ම අනුමත කර නොහැක. මේ වසරේ විදුලි බල මණ්ඩලය පාඩුවක් ලබන්නේ නම් ඒ එක් හේතුවක් නිසාය. එම හේතුව නම් ඛනිජතෙල් සංස්ථාව විදුලි බල මණ්ඩලයට ලබාදෙන ඛනිජතෙල් වල මිළ මෙම වසරේ අපේ‍්‍රල් වල සිට ලීටරයකට රු 65 සිට රු 90 දක්වා ඉහළ නංවීමයි. එම මිල ඉහළ නැංවීම නිසා සිදුවන මණ්ඩලයේ අමතර වියදම රු බිලියන 33 ක් පමණ වේ. එසේ නොවන්නට 2013 වසර සඳහා විදුලි ගාස්තුවේ කිසිදු වැඩිකිරීමක් අවශ්‍යවන්නේ නැත. මෙලෙස ඛනිජතෙල් සංස්ථාව තෙල් වල මිල ඉහළ නැංවූයේ ලෝක වෙළඳ පොළේ තෙල්වල මිල ඉහළ ගිය නිසා නොව රුපියල බාල්දු වීම නිසාය. එබැවින් මෙම අවාසනාවන්ත තත්ත්වයට වගකිව යුත්තේ ශ‍්‍රී ලංකාවේ ආර්ථිකය විනාශ මුඛය කරා ඇදගෙන යන රජයේ නිලධාරීන් සහ ප‍්‍රතිපත්ති සම්පාදකයින් මිස දුප්පත් පාරිභෝගිකයා නොවේ. එසේ හෙයින් අප අවධාරණය කර සිටින්නේ රජය අපහසුතාවයට පත් කිරීමේ මෙම ප‍්‍රතිපත්ති සම්පාදකයින්ගේ උපක‍්‍රමවලට හසු නොවී මෙම විදුලි ගාස්තු සංශෝධනය අහෝසිකරන ලෙස හා අරපිරිමැස්මෙන් විදුලිය භාවිතා කරන 120 ට අඩු මසක විදුලි පරිභෝජනය කරන පාරිභෝගිකයන්ගේ ගාස්තු ඉහළ නැංවීම නවත්වන ලෙසය. ආචාර්ය ඕමල්පේ සෝභිත හිමි නායක - ජාතික හෙළ උරුමය", "URL": "https://sinhala.adaderana.lk/news.php?nid=33540", "Category": null, "Parent URL": null}