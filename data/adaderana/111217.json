{"Source": "Adaderana", "Timestamp": "June 3, 2019 06:54 am", "Headline": "රට වෙනුවෙන් එකට සිටිමු වැඩසටහනේ සිව්වැන්න මුලතිව් හිදී ඇරඹෙයි", "News Content": "“රට වෙනුවෙන් එකට සිටිමු” වැඩසටහනේ සිව්වැන්න අද(03) මුලතිව් දිස්ත්‍රික්කය කේන්ද්‍ර කර ගනිමින් ආරම්භ වීමට නියමිතව තිබේ. ජනාධිපති කාර්යාලය සහ විවිධ අමාත්‍යාංශය යටතේ ක්‍රියාවට නංවා ඇති සංවර්ධ ව්‍යාපෘති සහ සමාජ සුබ සාධන වැඩසටහන් වඩාත් සක්‍රිය කරමින් ජනතාවට උපරිම ප්‍රතිලාභ ලබා දීමට ජනාධිපති මෛත්‍රීපාල සිරිසේන මහතාගේ සංකල්පයකට අනුව මෙම වැඩසටහන ක්‍රියාත්මක කරනු ලබයි. දිස්ත්‍රික්කයේ ප්‍රාදේශිය ලේකම් කොට්ඨාශ 06 තුළ හඳුනාගත් මහජන ගැටළුවලට විසඳුම් ලබා දෙමින් වැඩසටහන් රැසක් ඒ අනුව ක්‍රියාත්මක කිරීමට සැලසුම් කර තිබේ. මෙම වැඩසටහන යටතේ වකුගඩු රෝග නිවාරණයට අදාළ විශේෂ සංවර්ධන වැඩසටහන් රැසක් සියළුම ප්‍රාදේශිය ලේකම් කොට්ඨාශවල ක්‍රියාත්මක කිරීමට නියමිතයි. ඒ අනුව තුනුක්කායි ප්‍රාදේශිය ලේකම් කොට්ඨාශයට අයත් මල්ලාවි රෝහලේ රුපියල් මිලියන 37ක වියදමින් ඉදිකරන ලද වකුගඩු රෝග සහන මධ්‍යස්ථානය ජනාධිපතිවරයාගේ ප්‍රධානත්වයෙන් පැවැත්වෙන සමාප්ති උත්සවයට සමගාමීව විවෘත කිරීමට සැලසුම් කර තිබේ. මේ අතර තම ගැටළු ජනාධිපතිවරයාට සෘජුව ඉදිරිපත් කිරීමට ඉඩ සළසා දෙමින් ක්‍රියාත්මක “ජනපතිට කියන්න” වැඩසටහනද අද පෙරවරු 9.00සිට පස්වරු 4.00 දක්වා වැලිඔය ප්‍රාදේශීය ලේකම් කාර්යාලයේදි පැවැත්වීමට නියමිතයි. මීට අමතරව හෙට දිනයේ මෙම වැඩසටහන ඔඩ්ඩුසුඩාන් ප්‍රාදේශිය ලේකම් කාර්යාලයේදීත් අනිද්දා දිනයේ පැවැත්වෙන වැඩසටහන මන්තායි නැගෙනහිර ප්‍රාදේශිය ලේකම් කාර්යාලයේදීත් පැවැත්වෙනු ඇතියි.", "URL": "https://sinhala.adaderana.lk/news.php?nid=111217", "Category": null, "Parent URL": null}