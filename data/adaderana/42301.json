{"Source": "Adaderana", "Timestamp": "April 4, 2014 10:44 am", "Headline": "ප්‍රසන්න - ශාන් ආයෙමත් එති!", "News Content": "බස්නාහිර පළාත් සභාවේ මහඇමතිවරයා ලෙස ප්‍රසන්න රණතුංග මහතාත් දකුණු පළාත් සභාවේ මහඇමතිවරයා‍ ලෙස ශාන් විජයලාල් ද සිල්වා මහතාත් ජනාධිපති මහින්ද රාජපක්ෂ මහතා ඉදිරියේ මීට ටික වේලාවකට පෙර දිවුරුම් දී තිබේ. ජනාධිපති ලේකම් කාර්යාලයේදී ඔවුන් දිවුරුම්දීමේ උත්සවය අද (04) පෙරවරුවේ ආරම්භ විය. ශාන් විජයලාල් ද සිල්වා හා ප්‍රසන්න රණතුංග එම පළාත් සභාවල හිටපු ප්‍රධාන අමාත්‍යවරුන් ද වේ.‍ ප්‍රසන්න රණතුංග මහතා බස්නාහිර පළාත් සභාවේ ප්‍රධාන අමාත්‍යධූරයට පත්වූ දෙවන අවස්ථාව මෙය වන අතර ශාන් විජයලාල් ද සිල්වා මහතා දකුණු පළාත් සභාවේ එම තනතුරට පත්වූ සිව්වැනි අවස්ථාව මෙය බැව් පැවසේ. ඉකුත් පළාත් සභා මැතිවරණයේදී ගම්පහෙන් ප්‍රසන්න රණතුංග මනාප 249,678ක්ද, ගාල්ලෙන් ශාන් විජයලාල් ද සිල්වා මනාප 95,860ක්ද ලබා ප්‍රථම ස්ථාන හිමිකර ගත්හ. මේ අතර උදය ගම්මන්පිල, උපාලි කොඩිකාර, නිමල් ලාන්සා හා රංජිත් සෝමවංශ බස්නාහිර පළාත් සභාවේ සෙසු අමාත්‍යවරුන් ලෙස ද, චන්දිම රාසපුත්‍ර, ඩී.වී. උපුල් හා යූ.ඩී. ආරියතිලක දකුණු පළාත් සභාවේ සෙසු අමාත්‍යවරුන් ලෙස පත්කර තිබේ.", "URL": "https://sinhala.adaderana.lk/news.php?nid=42301", "Category": null, "Parent URL": null}