{"Source": "Adaderana", "Timestamp": "August 5, 2011 09:15 am", "Headline": "බිම් බෝම්බ නිසා නැවතුණු ඡන්දය පැවැත්වූවොත් නිරීක්ෂණයට සූදානම්", "News Content": "බිම් බෝම්බ ඉවත් ‍නොකිරීම හේතුවෙන් පසුගිය වතාවල නොපැවැත්වුණු පළාත් පාලන ආයතනවලට අදාළ ඡන්ද විමසීම මෙවර පැවැත්වුවහොත් එය නිරීක්ෂණය සඳහා තමන් ඉදිරිපත් වන බව පැෆ්රල් සංවිධානය පවසයි. නාමයෝජනා භාරගැනීමේ කටයුතු අවසන් වූ පසුව මැතිවරණ නිරීක්ෂණ කටයුතු ආරම්භ කරන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. පසුගිය ජූලි මස 23 වැනිදා පළාත්පාලන ආයතන 65 ක් සඳහා ඡන්ද විමසීම සිදුකෙරුණි. තවත් පළාත් පාලන ආයතන 234 ට අදාළ ඡන්ද විමසීම මෙම වසරේ මාර්තු මස 17 වැනිදා සිදුකෙරුණි. ඒ අනුව අදියර දෙකක් යටතේ මෙම වසර තුළ ඡන්ද විමසීම සිදුකර ඇති මුළු පළාත් පාලන ආයතන සංඛ්‍යාව 299 කි. ශ්‍රී ලංකාවේ ක්‍රියාත්මක මුළු පළාත් පාලන ආයතන සංඛ්‍යාව 335 කි. ඉන් යාපනය මහනගර සභාව, වව්නියාව නගර සභාව ඇතුළු තවත් පළාත් පාලන ආයතන 11 ක ඡන්ද විමසීම 2008 හා 2009 වසරවල පවත්වා ඇති හෙයින් මෙම වසර තුළ පැවැත්වූයේ නැත. කෙසේවෙතත් පසුගිය මාර්තු මස 17 වැනිදා පැවති මැතිවරණයට අ‍දාළව පුදුකුඩිඉරිප්පු සහ මෙරිටයිම්පත්තු ප්‍රාදේශීය සභා සඳහා නාමයෝජනා බාරගැනීම සිදුවූ නමුත් එම ප්‍රදේශවල බිම්බෝම්බ ඉවත් නොකිරීමේ පදනම මත අදාළ ඡන්ද විමසීම ද නොපැවැත්වුණි. ඒ අනුව මෙවර ඡන්ද විමසීම පැවැත්වීමට නියමිත මුළු පළාත් පාලන ආයතන සංඛ්‍යාව 25 කි. කෙසේවෙතත් පුදුකුඩිඉරිප්පු සහ මෙරිටයිම්පත්තු ප්‍රාදේශීය සභාවල ඡන්ද විමසීම, ‍බිම්බෝම්බ ඉවත් කිරීම යන සාධකය මත තීරණය වනු ඇත.", "URL": "https://sinhala.adaderana.lk/news.php?nid=17859", "Category": null, "Parent URL": null}