{"Source": "Adaderana", "Timestamp": "June 12, 2013 10:24 pm", "Headline": " දැන් කළ යුත්තේ බෝල පාස්කිරීම නෙවෙයි", "News Content": "ධීවර ජනතාවගේ මරණ මත හාස්‍යජනක රංගන නැවැත්විය යුතු බව ජනතා විමුක්ති පෙරමුණ පවසයි. ඊනියා කමිටු වාර්තා මගින් සිදුවීම යටපත් කිරීමට කටයුතු නොකොට අයහපත් කාලගුණයෙන් බැටකෑ සියලූ ධීවර ජනතාවට නොපමාව සහන සැලසිය යුතු බව එම පක්ෂයේ දේශපාලන මණ්ඩලය විසින් නිකුත් කළ නිවේදනයක දැක්වෙයි. එහි මෙසේද සඳහන්ය. පසුගිය 08 වැනි දින උදෑසන හමා ගිය දැඩි සුළඟින් විපතට පත් ධීවරයින්ගේ මළ සිරුරු 50කට අධික සංඛ්‍යාවක් මේ වන විට වෙරළට ගොඩගසා තිබේ. මේ දැඩි ශෝකජනක අවස්ථාවේ පවා දැකිය හැක්කේ, ආණ්ඩුවේ විවිධ ආයතන ධීවර මරණවලට තමන් වගකිව යුතු නැති බවටත් වගකිව යුත්තේ අනෙකා බවටත් එකිනෙකාට ඇඟිල්ල දිගුකරගැනීමේ හාස්‍යජනක රංගනයි. ස්වාභාවික ව්‍යසන මිනිසාගේ පාලනයට යටත් කළ නොහැකිය. එහෙත් ආපදා කළමනාකරණය නම් විෂය පථය හඳුන්වා දෙනු ලබන්නේ මෙම ව්‍යසනවලින් මිනිසාට විය හැකි බලපෑම අවම කරගැනීමේ මාර්ග සෙවීම වෙනුවෙනි. ඒ අනුව මෙම මරණවලට පැහැදිලිව වගකිව යුතු වන්නේ, එදින ධීවර වෘත්තිය සඳහා මුහුදු නොයන ලෙසට අනතුරු ඇඟවීමට අසමත් වූ ආණ්ඩුවය. ආපදා කළමනාකරණ අමාත්‍යාංශය ධීවරයින්ට දැනුම්දීමේ වගකීම ධීවර අමාත්‍යාංශය මත පටවන අතර ධීවර අමාත්‍යාංශය මුහුදේ රළුබව කල් ඇතිව අනතුරු ඇඟවූයේ නැති බවට ආපදා කළමනාකරණ අමාත්‍යාංශයේ කාලගුණ විද්‍යා දෙපාර්තමේන්තුවට චෝදනා කරයි. වගකීම භාරගැනීමට සිදුවන්නේ සුපුරුදු පරිදි මුහුදු ගිය ධීවරයින්ටමය! ඒ අතර තමන්ගෙන් වරදක් සිදුවූ බව ආපදාව පිළිබඳව පත්කරන ලද ජනාධිපති කමිටුවෙන් ඔප්පු වුවහොත් ඉල්ලා අස්වන බවට ආපදා කළමනාකරණ අමාත්‍යවරයා ඉළ ඇදෙන විහිළුවක් කරයි. කිසිසේත් එවැන්නක් ඔහුගේ ජනාධිපතිවරයාගේ කමිටුවෙන් සිදුනොවන බව ස්ථීර ලෙසම දන්නා අමාත්‍යවරයා මේ සිදුකරන්නේ මියගිය ධීවරයින්ට අපහාස කිරීම මිස වෙනකක් නොවේ. ජනාධිපතිවරයා මේ සිදුවීම පිළිබඳව කමිටුවක් පත්කර ඇත්තේ මෙතරම් ධීවර මරණ සංඛ්‍යාවක් සිදුවීම පිළිබඳව ආණ්ඩුවට එරෙහිව එල්ලවන චෝදනාවෙන් මිදීමට මිස ඇමතිවරුන්ට වරද පැටවීමට නොවන බව රටම දන්නා කරුණකි. එසේ වූයේනම් විනිසුරුවරුන්ට තර්ජනය කිරීම හා අධිකරණයට ගල්ගැසීම පිළිබඳව වගකිවයුතු අමාත්‍යවරුන්, දරුවන් පැහැරගෙන යාම පිළිබඳව වගකිවයුතු අමාත්‍යවරුන්, රූපවාහිනී ආයතනවලට කඩා පිනූ අමාත්‍යවරුන් මේ වන විට ගෙදර ගොස් තිබිය යුතුය. මේ තත්ත්වය තුළ මාධ්‍ය මගින් කරගන්නා වූ වදන් හරඹ හා සංදර්ශන ආණ්ඩුවේ වගකීම් විරහිතභාවයේම ප‍්‍රකාශනයකි. සුනාමියෙන් පසු මුහුදේ ආපදා කල් ඇතිව කීමේ නවීන පද්ධති තමන්ට ලැබී ඇතැයි කියමින් සිටි ආණ්ඩුව දැන් පවසන්නේ ආපදා කළමනාකරණ සඳහා දියුණු උපකරණ පද්ධති තමන් සතුව නොමැති බවය. නොඑසේනම් ජනතාවට සිතාගැනීමට ඉතිරිව ඇත්තේ, උපකරණ පැවතියද ආණ්ඩුවට ඔළුවක් නොමැති බව පමණය. ආණ්ඩුවේ සෑම මුග්ධකමකටම වන්දි ගෙවීමට සිදුවී ඇත්තේ රටේ පොදු ජනතාවටය. මෙවර විශේෂත්වය වනුයේ ආණ්ඩුව විසින් පොරොන්දු වූ ඉන්ධන සහනාධාරය නොලැබී අතිශය දුෂ්කර කොන්දේසිවලට යටත්ව ජීවත්වීම වෙනුවෙන් මුහුදු යාමට බලකෙරුණු ධීවර ජනතාවට තම ජීවිතවලින්ම එහි වන්දිය ගෙවීමට සිදුවීමය. දැන් ආණ්ඩුව කළ යුතුව ඇත්තේ \"බෝල පාස් කිරීමේ\" ක‍්‍රීඩාව නවතා මියගිය ධීවරයින් වෙනුවෙන් ඔවුන්ගේ පවුල්වල සාමාජිකයින්ට වන්දි ලබාදීමය. විපතට පත් ධීවර ජනතාවට වහා සහන සැලසීමය. ඔවුන්ගේ කැඩී බිඳී ගිය ධීවර ආම්පන්න යථාවත් කරගැනීමට අවශ්‍ය පහසුකම් සැලසීමය. ඊනියා කමිටු වාර්තා මගින් සිදුවීම යටපත් කිරීමට කටයුතු නොකර අයහපත් කාලගුණයෙන් බැටකෑ සියලූ ධීවර ජනතාවට නොපමාව සහන සැලසිය යුතු බව ආණ්ඩුවට අවධාරණය කරන අපි වගකීම්විරහිත ආණ්ඩුවට එරෙහිව පෙරට එන මෙන් සියලූ ජනතාවගෙන් දැඩි සහෝදරත්වයෙන් ඉල්ලා සිටිමු. දේශපාලන මණ්ඩලය ජනතා විමුක්ති පෙරමුණ 2013.06.12", "URL": "https://sinhala.adaderana.lk/news.php?nid=34872", "Category": null, "Parent URL": null}