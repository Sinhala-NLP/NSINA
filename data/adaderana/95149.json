{"Source": "Adaderana", "Timestamp": "August 28, 2018 04:05 pm", "Headline": "සිංගප්පූරුව අනුගමනය කරන්නේ බහුතර සුගතිය සලසන පිලිවෙතක්", "News Content": "බහුතරයකට අවශ්‍ය වන්නේ රැකියා, ආදායම් මාර්ග හා ඉහල ජීවන තත්ත්වයක් බැවින් සිංගප්පූරුව සෑම විටම බහුතර සුගතිය සලසන පිලිවෙතක් අනුගමනය කල බව සිංගප්පූරු විදේශ අමාත්‍ය විවියන් බාලක්‍රිෂ්ණන් මහතා පවසයි. එම අරමුණ ඇතිව මීට දශක ගණනාවකට පෙර සිංගප්පූරුව ශ්‍රී ලංකාවෙන් ආදර්ශ බොහොමයක් ලබා ගත් බව ඔහු පවසන්නේය. වියට්නාමයේ පැවැත්වෙන ඉන්දීය සාගර සමුළුවට සහභාගී වීමට ගොස් සිටින අග්‍රාමාත්‍ය රනිල් වික්‍රමසිංහ මහතා සමඟ අද (28) උදෑසන පැවති හමුවකදී සිංගප්පූරු විදේශ කටයුතු අමාත්‍යවරයා මෙම අදහස් පල කර තිබේ. මෙහිදී අදහස් දක්වා ඇති අග්‍රාමාත්‍ය රනිල් වික්‍රමසිංහ මහතා පෙන්වා දී ඇත්තේ අතීතයේ ශ්‍රි ලංකාවෙන් ආදර්ශ ලැබූ සිංගප්පුරුව මේ වන විට පුළුල් ඉදිරි ගමනක යෙදී සිටියද ශ්‍රී ලංකාව පටු දේශපාලන අරමුණ හා පෞද්ගලික න්‍යායපත්‍ර ක්රිගයාත්මක කිරීම හේතුවෙන් ආර්ථික හා සමාජීය වශයෙන් පසු බෑමකට ලක්වූ බවයි. වත්මන් රජය උත්සාහ දරන්නේ එම ගමන යලි ආපසු හරවා ඉන්දීය සාගරයේ ප්‍රධාන කේනද්‍රස්ථානයක් බවට ශ්‍රී ලංකාව පත් කරවීමට බව අග්‍රාමාත්‍යවරයා සඳහන් කර තිබේ. මෙම සාකච්ඡාවේදී වත්මන් දේශපාලන හා ආර්ථික ප්‍රවණතා පිලිබඳවද විශේෂ අවධානය යොමුව ඇති බව අග්‍රාමාත්‍ය කාර්යාලය පැවසුවේය.", "URL": "https://sinhala.adaderana.lk/news.php?nid=95149", "Category": null, "Parent URL": null}