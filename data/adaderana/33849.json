{"Source": "Adaderana", "Timestamp": "May 6, 2013 11:18 am", "Headline": "පාසල් වෑන් රථයක් ජලයෙන් යටවෙයි", "News Content": "මීගමුව - කොළඹ මාර්ගයේ සීදුව, උදම්විට ප්‍රදේශයේ පාළමක් මතින් පාසල් ළමුන් රැගත් වෑන් රථයක් ධාවනය කිරීමට යාමේදී එම වාහනයෙන් අඩක් ජලයෙන් යටවූ නමුත් එහි සිටි ළමුන් 4 දෙනා හා රියදුරු ‍අසල්වාසීන්ගේ සහය ඇතිව නිරුපද්‍රිතව බේරාගත් බව පොලීසිය පවසයි. පවත්නා වර්ෂාපතනය හේතුවෙන් සීදූව, උදම්විට ප්‍රදේශයේ ඇතැම් ස්ථාන ජලයෙන් යටවී ඇති අතර අනතුරට ලක්වූ වෑන් රථය ධාවනය කිරීමට ගිය පාලම ද අබලන් තත්ත්වයේ පැවැති එකක් බව පොලීසිය කියයි. රියදුරු එම පාලම මතින් පාසල් ළමුන් රැගත් වාහනය ධාවනය කිරීමට යාමේදී එසේ ජලයෙන් යටවී ඇති අතර අසල්වාසීන් ක්ෂණිකව ක්‍රියාත්මක වී ඔවුන් සියලුදෙනා බේරාගෙන තිබේ. අවුරුදු 12-16ත් අතර වයසේ පසුවන ළමුන් පිරිසක් මෙ‍ම අනතුරට මුහුණ පා ඇති අතර ඔවුන්ගෙන් තිදෙනෙකු මරදාන ප්‍රදේශයේ පාසලක සිසුන් වන අතර අනෙක් සිසුවා ජාත්‍යන්තර පාසලක සිසුවෙකි. අද (06) උදෑසන මෙය සිදුව ඇත.", "URL": "https://sinhala.adaderana.lk/news.php?nid=33849", "Category": null, "Parent URL": null}