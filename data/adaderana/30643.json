{"Source": "Adaderana", "Timestamp": "January 10, 2013 12:11 pm", "Headline": "රිසානාගේ දේහය මිහිදන් කෙරෙයි", "News Content": "සෞදි අරාබියේ දී හිස ගසා මරා දැමුණු රිසානා නෆීක්ගේ දේහය එරට දී මිහිදන් කර තිබේ. මෙරට සෞදි තානාපති කාර්යාලය ඒ පිළිබඳ දැනුම් දී ඇති බව විදේශ කටයුතු අමාත්‍යාංශය සඳහන් කළේය. රිසානා නෆීක්ගේ දේහය මෙරටට ගෙන්වා ගැනීම සඳහා රජය විසින් සෞදි රජයෙන් ඉල්ලීමක් කර තිබිණි. කෙසේ වෙතත් එරට නීතියට අනුව ඇයගේ දේහය මිහිදන් කළ බව තානාපති කාර්යාලය දැනුම් දී තිබේ. සෞදි අරාබියේ ගෘහ සේවය සඳහා ගොස් සිටි රිසානා නෆීක්, ඇය සේවය කළ නිවසේ බිළිඳු මරණයක් සම්බන්ධයෙන් චෝදනාවට ලක්ව වසර 7 ට ආසන්න කාලයක් පුරාවට සිර දඬුවම් විඳිමින් සිටියාය. අනතුරුව එරට අධිකරණයක් විසින් රිසානාට 2007 ජූනි මස 16 වන දින මරණ දඬුවම නියම කරන ලදී. ‍ රිසානා මෙලෙස මිනීමැරුම් චෝදනාවට ලක් වූයේ ගෘහ සේවය සඳහා නික්ම ගොස් සති 02 ක් වැනි කෙටි කාලයක් තුළදීය. ‍ ඇය නිදහස් කරන ලෙසට ජනාධිපති මහින්ද රාජපක්ෂ මහතා මෙන්ම විවිධ පාර්ශව ගණනාවක් සෞදි රජයෙන් අවස්ථා ගණනාවක දී ඉල්ලීම් කර තිබිණි. කෙසේවෙතත් ඊයේ (09) දහවල් රිසානා නෆීක් හට මරණ දඬුවම ක්‍රියාත්මක කිරීමට සෞදි රජය පියවර ගෙන තිබිණි.", "URL": "https://sinhala.adaderana.lk/news.php?nid=30643", "Category": null, "Parent URL": null}