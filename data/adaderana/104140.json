{"Source": "Adaderana", "Timestamp": "February 12, 2019 11:18 am", "Headline": "නවදිල්ලි නුවර හෝටලයක ගින්නක්-17ක් මරුට", "News Content": "ඉන්දියාවේ නවදිල්ලි අගනුවර හෝටලයක අද අළුයම හටගත් ගින්නකින් පුද්ගලයන් 17 දෙනෙකු මියගොස් තිබේ. ගොඩනැගිල්ලේ ජනේලයකින් පහළට පැන ගින්නෙන් බේරීම සඳහා උත්සහ දැරූ කාන්තාවක් සහ දරුවෙකුද මියගිය පිරිස අතර සිටියි. නවදිල්ලියේ කාරොල් බාග් ප්‍රදේශයේ පිහිටා ඇති අර්පිට් පැලස් හෝටලයට අයත් පස් මහල් ගොඩනැගිල්ලේ ඉහළ මහලේ ගින්න හටගෙන තිබුණි. අනතුරුව ගින්න සිව්වන මහල දක්වාද පැතිර ගිය බව එරට වාර්තා සඳහන් කළේය. කාමර 65කින් යුත් හෝටලය තුළ ගින්න හටගන්නා අවස්ථාවේ පුද්ගලයන් 150කට ආසන්න පිරිසක් රැඳී සිට තිබුණි. ඔවුන්ගෙන් බොහෝ පිරිසක් තුවාල ලබා රෝහල් ගත කර ඇති බවද විදෙස් වාර්තාවල සඳහන් වෙයි. පැය 4කට අධික කාලයක් පුරා සිදුකළ මෙහෙයුමකින් පසුව පුද්ගලයින් 50 දෙනෙකු පමණ ආරක්ෂිතව පිටතට ගෙන ඒමට සහන සේවකයන්ට හැකිව තිබුණි. ගින්න හටගැනීමට හේතුව මෙතෙක් අනාවරණවී නොමැති අතර ඒ සම්බන්ධයෙන් වැඩිදුර පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=104140", "Category": null, "Parent URL": null}