{"Source": "Adaderana", "Timestamp": "December 20, 2018 09:17 pm", "Headline": "ෆොන්සේකාගේ ඇමති සිහිනය බොඳවෙයි?", "News Content": "ජාතික ආණ්ඩුවේ කැබිනට් අමාත්‍යධුර දැරූ සරත් ෆොන්සේකා, රවීන්ද්‍ර සමරවීර සහ ඩී.එම්. ස්වාමිනාදන් යන මහත්වරුන්ට මෙවර එක්සත් ජාතික පෙරමුණු රජයෙහි කිසිඳු කැබිනට් අමාත්‍යධුරයක් හිමි නොවීම විශේෂත්වයකි. එමෙන්ම එක්සත් ජනතා නිදහස් සන්ධානයෙන් පසුගියදා නව ආණ්ඩුවට එක් වූ විජිත් විජිතමුණි සොයිසා , ලක්ෂ්මන් සෙනෙවිරත්න, ඉන්දික බණ්ඩාරනායක , ඒ.එච්.එම්. ෆවුසි , පියසේන ගමගේ, මනූෂ නානායක්කාර යන මන්ත්‍රීවරුන්ට ද අමාත්‍යධුර හිමිවී තිබුණේ නැත. පසුගිය මහින්ද රාජපක්ෂ ආණ්ඩුවට එක්ව කැබිනට් අමාත්‍යවරයෙකු ලෙස කටයුතු කර යළි යළි එක්සත් ජාතික පක්ෂය සමඟ එක්වු වසන්ත සේනානායක මහතාට මෙවර අමාත්‍යධුරයක් හිමිනොවීම විශේෂත්වයකි. මහින්ද රාජපක්ෂ ආණ්ඩුවේ කැබිනට් අමාත්‍යධුරයක් ලබාදීම සඳහා එස්.බී දිසානායක මහතා විසින් දුරකථනයෙන් ඇරයුම් කළ පාලිත රංගේබණ්ඩාර මහතාට ද මෙවර කැබිනට් මණ්ඩල පත් කිරීමේදී අමාත්‍යධුරයක් හිමිවුයේ නැත. කෙසේ වෙතත් ජාතික ආණ්ඩුවක් නොවන අවස්ථාවක සමස්ත අමාත්‍ය මණ්ඩලය 30කට සීමාවන අතර අද දිවුරුම් දුන් 29දෙනාට අමතර ජනාධිපතිවරයා ද ආරක්ෂක, මහවැලි සංවර්ධන සහ පරිසර අමාත්‍යවරයා ලෙස කටයුතු කිරීම නිසා කැබිනට් අමාත්‍ය මණ්ඩලයේ දිවුරුම් දීම අවසන් වෙයි. ඉදිරියේදී රාජ්‍ය සහ නියෝජ්‍ය අමාත්‍යවරුන් දිවුරුම් දීමට නියමිතයි.", "URL": "https://sinhala.adaderana.lk/news.php?nid=101063", "Category": null, "Parent URL": null}