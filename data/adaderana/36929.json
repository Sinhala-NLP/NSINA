{"Source": "Adaderana", "Timestamp": "August 27, 2013 12:30 pm", "Headline": "කදිරගාමර්ගේ ඉඩම් පවරා ගැනීමට එරෙහි නඩුව - විරෝධතා ඉදිරිපත් කිරීමට කල්දෙයි", "News Content": "හිටපු විදේශ කටයුතු අමාත්‍ය ලක්ෂ්මන් කදිරගාමර් මහතාට අයත් ඉඩම් අක්කර 6381ක් රජයට පවරා ගැනීමට එරෙහිව ඔහුගේ පුත් එස්.ජේ.සී. කදිරගාමර්, යාපනයේ රදගුරු තෝමස් සවුන්දරනායගම් ඇතුළු පෙත්සම්කරුවන් 2176ක් ගොනු කර ඇති පෙත්සම් 4ක් අද (27) සලකා බැලූ අභියාචනාධිකරණය එහි වගඋත්තකරුවන්ට විරෝධතා ඉදිරිපත් කිරීමට ලබන නොවැම්බර් මස 07 දක්වා කල් ලබාදී තිබේ. අභියාචනාධිකරණයේ සභාපති ශ්‍රී. ස්කන්ධරාජා සහ මාලනි ගුණරත්න යන විනිසුරු මඩුල්ල හමුවේදී එම පෙත්සම් අද විභාගයට ගැනිණ. මෙම පෙත්සම්වල වගඋත්තරකරුවන් ලෙස නම්කර ඇත්තේ ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන්, යාපනය දිස්ත්‍රීක් ඉඩම් පවරා ගැනීමේ නිලධාරී ඒ. සිවසාමි සහ යාපනය දිස්ත්‍රීක් ඉඩම් මැනීමේ නිලධාරී යන අය වේ. පෙත්සම්කරුවන් සිය පෙත්සම්වලින් ඉල්ලා ඇත්තේ ඔවුන්ට පාරම්පරික වශයෙන් අයිති ඉඩම් මහජන කටයුතුවලට යැයි පවසමින් ආණ්ඩුව පවරා ගැනීමට යන බවත් මේ නිසා තමන්ට අගතියක් සිදුවන බැවින් එය වළක්වාලන රිටෝරියාර් ආඥාවක් නිකුත් කරන ලෙසයි. අද මෙම පෙත්සම්වල වගඋත්තරකරුවන්‍ වෙනුවෙන් විරෝධතා ඉදිරිපත් කිරීමට නියමව තිබූ අතර ඔවුන් වෙනුවෙන් පෙනී සිටි ශවීන්ද්‍ර ‍ප්‍රනාන්දු, ජනක් ද සිල්වා, යන නියෝජ්‍ය සොලිසි‍ටර් ජනරාල්වරුන් විරෝධතා ඉදිරිපත් කිරීමට තවත් කල් ලබාදෙන ලෙස අභියාචනාධිකරණයෙන් කල් ඉල්ලා සිටියේය. ඒ අනුව සියලූම නඩුවල වගඋත්තරකරුවන්ට විරෝධතා ඉදිරිපත් කිරීම සඳහා නොවැම්බර් මස 07 දක්වා අධිකරණයෙන් කල් ලබා‍දුන් බව අද දෙරණ වාර්තාකරු පැවසීය. පෙත්සම්කරුවන්‍ වෙනුවෙන් ‍නීතිඥ මෝහාන් බාලේන්ද්‍ර මහතාගේ උපදෙස් මත නීතිඥ ෂරීටා ෆොන්සේකා මෙනවිය, මිරාන් ඇන්ට්‍රකල්, විරාන් කොරයා, එම්.ඒ. සුමන්දිරන් නීතීඥවරු සමග කේ. කනගඊශ්වරන් යන මහත්වරුන් පෙනී සිටියහ.", "URL": "https://sinhala.adaderana.lk/news.php?nid=36929", "Category": null, "Parent URL": null}