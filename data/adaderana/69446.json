{"Source": "Adaderana", "Timestamp": "February 11, 2017 12:17 pm", "Headline": " ඝාතනයට පෙර පැහැරගෙනලු-සැකකරුවන් සොයා මෙහෙයුම්", "News Content": "වරකාපොල ප්‍රදේශයේ තිබී සොයාගන්නා ලද මළ සිරුර සම්බන්ධයෙන් සැකකරුවන් අත්අඩංගුවට ගැනීම සඳහා පොලීසිය මහජන සහය පතයි. වරකපොල, ඇත්නාවල ප්‍රදේශයේ තිබී දෑත් සහ දෑස් බැඳ ඝාතනය කරන ලද පුද්ගලයෙකුගේ මළ සිරුරක් ඊයේ(10) සොයාගැණුනි. පොලීසිය සිදුකළ විමර්ශනවලදී අනාවරණය වී ඇත්තේ අදාළ තරුණයා කඩුගන්නාව ප්‍රදේශයේ පදිංචිව සිටි 31 හැවිරිදි අයෙකු බවයි. ඔහු නිට්ටඹව ප්‍රදේශයේ පෞද්ගලික ආයතනයක සේවය කරමින් සිට ඇති අතර පෙරේදා රාත්‍රි 11.00ට පමණ සිය නවාතැනේ සිට කඩුගන්නාව බලා යෑම සඳහා පිටත්ව ගොස් ඇති බවට අනාවරණය වී ඇති බව පොලීසිය පවසයි. අනතුරුව පස්යාල ප්‍රදේශයේදී නාදුනන කණ්ඩායමක් විසින් මොහු පැහැරගෙන ගොස් ඇති බවටද තොරතුරු අනාවරණය වී ඇති බව සඳහන්ය. පෞද්ගලික ආරවුලක් මත මෙම ඝාතනය සිදුව ඇති බවට පොලීසිය සැක පළ කරයි. මෘත ශරීරය මේ වන විට කෑගල්ල මූලික රෝහලේ තැන්පත් කර ඇති අතර ඒ පිළිබඳව පශ්චාත් මරණ පරීක්ෂණය අද(11) දිනයේ කෑගල්ල අධිකරණ වෛද්‍ය නිලධාරීවරයා විසින් සිදු කිරීමට නියමිතය.", "URL": "https://sinhala.adaderana.lk/news.php?nid=69446", "Category": null, "Parent URL": null}