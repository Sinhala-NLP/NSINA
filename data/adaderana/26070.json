{"Source": "Adaderana", "Timestamp": "July 26, 2012 07:09 am", "Headline": "ඕස්ට්‍රේලියාවෙන් පිටමං කළ දයාන් යළි මව්බිමට", "News Content": "සරණාගත රැකවල් අපේක්ෂාවෙන් ඕස්ට්‍රේලියාවට ගියද එරටින් පිටමං කරනු ලැබූ දයාන් ඇන්තනී නමැති 48 හැවිරිදි පුද්ගලයා අද(26) අලුයම යළි කටුනායක ජාත්‍යන්තර ගුවන්තොටුපළින් මෙරටට ළඟාවී ති‍බේ. අපරාධ පරීක්ෂණ දෙපාර්තමේන්තුවේ නිලධාරීන් විසින් මොහුගෙන් ප්‍රශ්න කිරීම් සිදුකරන බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. වසර දෙකකට පමණ ඉහතදී ව්‍යාජ ගමන් බලපත්‍රයක් උපයෝගී කරගනිමින් ඕස්ට්‍රේලියාවට ගොස් ඇති මොහුට සරණාගතභාවය ලබාදීම ඕස්ට්‍රේලියානු රජය විසින් කිසියම් හේතුවක් නිසාවෙන් ප්‍රතික්ෂේප කරන ලදී. පසුව ඕස්ට්‍රේලියානු බලාධිකාරියේ ක්‍රියාමාර්ගයට එරෙහිව ඇන්තනී විසින් එරට මහාධිකරණය හමුවේ පෙත්සමක් ගොනු කර ඇතත් ඔහුට ඕස්ට්‍රේලියාවේ රැඳීසිටීම සඳහා එරට අධිකරණයෙන් හෝ සහනයක් අත්නොවීම විශේෂත්වයකි.", "URL": "https://sinhala.adaderana.lk/news.php?nid=26070", "Category": null, "Parent URL": null}