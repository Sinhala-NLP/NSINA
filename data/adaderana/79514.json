{"Source": "Adaderana", "Timestamp": "November 4, 2017 06:31 pm", "Headline": "වෛද්‍ය පරිපාලකයින්ගේ සංගමයේ වාර්ෂික විද්වත් සමුළුව ජනපති ප්‍රධානත්වයෙන් ", "News Content": "ශ්‍රී ලංකා වෛද්‍ය පරිපාලකයින්ගේ සංගමයේ වාර්ෂික විද්වත් සමුළුව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ. මෙම සමුළුව කොළඹදී පැවැති බව ජනාධිපති මාධ්‍ය අංශය සඳහන් කළේය. තිරසර සංවර්ධන ඉලක්කයන් ජය ගැනීමට සිදු කරනු ලබන කැපවීම් වෙනුවෙන් ජනාධිපතිවරයා වෙත උපහාර තිළිණ පිළිගැන්වීමක් ද මෙහිදී සිදු කර තිබේ. මෙම අවස්ථාවට සෞඛ්‍ය අමාත්‍ය රාජිත සේනාරත්න, ශ්‍රී ලංකා වෛද්‍ය පරිපාලකයින්ගේ සංගමයේ සභාපති නීලමනී හේවාගිනිගේ මහත්මිය ඇතුළු පිරිසක් එක්ව සිටි බව ජනාධිපති මාධ්‍ය අංශය සඳහන් කළේය. මේ අතර කිසිඳු දේශපාලන බේදයකින් තොරව වැරදි කරන සියලු පුද්ගලයින්ට එරෙහිව නීතිමය ක්‍රියාමාර්ග ගැනීම යහපාලන රජයේ තිබිය යුතු ප්‍රධාන ලක්ෂණයක් සේ සලකා කටයුතු කරන බව ජනාධිපති මෛත්‍රීපාල සිරිසේන මහතා පවසයි. තමන් පසුගිය රජයෙන් ඉවත් වූයේ වංචාවට සහ දූෂණයට එරෙහිව බව ජනාධිපතිවරයා සඳහන් කළේය. වර්තමානය වන විට අතිවිශාල මුදලක් වෙන් කරමින් දිවයින පුරා සංවර්ධන ව්‍යාපෘති රැසක් ක්‍රියාවට නංවා ඇති බව ජනාධිපති මෛත්‍රීපාල සිරිසේන මහතා සඳහන් කරයි. ජනාධිපතිවරයා පෙන්වා දෙන්නේ එම සංවර්ධන ව්‍යාපෘති ක්‍රියාත්මක කිරීමේදී එහි විනිවිදභාවය උපරිමයෙන් සුරැකීමට වත්මන් රජය කැපවී සිටින බවයි. ඇළහැර ප්‍රාදේශීය ලේකම් කාර්යාලයේ ඉදිකළ නව ගොඩනැගිල්ල විවෘත කිරීමේ අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය.", "URL": "https://sinhala.adaderana.lk/news.php?nid=79514", "Category": null, "Parent URL": null}