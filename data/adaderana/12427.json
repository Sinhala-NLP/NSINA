{"Source": "Adaderana", "Timestamp": "November 27, 2010 09:49 am", "Headline": "යොවුන් පාර්ලිමේන්තු මැතිවරණය ඇරඹෙයි", "News Content": "යොවුන් පාර්ලිමේන්තු මැතිවරණය අද(27) පැවැත්වේ. අද පෙරවරුවේ මෙම ඡන්ද විමසීම ආරම්භ විය. ශ්‍රී ලංකාව පුරා මධ්‍යස්ථාන 331 දී මෙම ඡන්ද විමසීම පැවැත්වෙන බව ඒ පිළිබඳ විස්තර කරන යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. මේ සඳහා අපේක්ෂකයින් 1395 දෙනෙකු නාම යෝජනා බාර දී ඇති බව ද ඔහු සඳහන් කළේය. පුදුමාතලන් -උතුර ප්‍රාදේශීය ලේකම් කාර්යාලය හැර දිවයිනේ සියලුම ප්‍රාදේශීය ලේකම් කාර්යාල නියෝජනය කරමින් සිංහල, ද්‍රවිඩ හා මුස්ලිම් තරුණ තරුණියන් මෙම මැතිවරණය සඳහා ඉදිරිපත්වීමට නියමිත බව ද අමාත්‍යවරයා පෙන්වාදුන්නේය. ඡන්ද විමසීම අවසන් වූ පසු එම මධ්‍යස්ථාන වලදීම ඡන්ද ගණන් කිරීම ආරම්භ වන බව ද ඔහු කියා සිටියේය. එමෙන්ම සවස 7 පමණ වනවිට සමස්ත ප්‍රතිඵල නිකුත්කිරීමට, තේරී පත්වූ මන්ත්‍රීවරුන්ගේ නාම ලේඛන නිකුත්කිරීමට හැකිවනු ඇති බව ද ජාතික තරුණ සේවා සභාවේ මූලික මැතිවරණ කාර්යාංශය බලාපොරොත්තු වේ. මෙය ඉතිහාස ගතවන මැතිවරණයක් බව ද ඩලස් අලහප්පෙරුම අමාත්‍යවරයා පවසයි. ශ්‍රී ලංකාව පුරා විසිරී සිටින යෞවන සමාජ 10, 000 ක පමණ ලියාපදිංචි වී සිටින ලක්ෂ 03 ට අධික තරුණ තරුණියන් ඡන්ද දායකයින් වශයෙන් තමන්ගේ කොට්ඨාශ වල යෞවන මන්ත්‍රීවරුන් තෝරාපත්කරගැනීම සඳහා සුදුසුකම් ලබාඇති බව ද අලහප්පෙරුම මහතා සඳහන් කළේය. යොවුන් පාර්ලිමේන්තුව මෙරට වාර්ගික සමගියට ද මනා පිටුබලයක් වන බව ඩලස් අලහප්පෙරුම අමාත්‍යවරයා වැඩිදුරටත් පවසයි.", "URL": "https://sinhala.adaderana.lk/news.php?nid=12427", "Category": null, "Parent URL": null}