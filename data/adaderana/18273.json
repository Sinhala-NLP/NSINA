{"Source": "Adaderana", "Timestamp": "August 24, 2011 10:46 am", "Headline": "කොළඹ මහ පුටුවට මුසම්මිල් කොළපාටින්..?", "News Content": "එක්සත් ජාතික පක්ෂයේ කොළඹ මහනගර සභාවේ නගරාධිපති ධූර අපේක්ෂකයා ලෙස ඒ.ජේ.එම් මුසම්මිල් මහතා පත් කරනු ඇති බව එම පක්ෂයේ අභ්‍යන්තර ආරංචි මාර්ග පවසයි. කෙසේ වෙතත් මේ පිළිබඳ නිල වශයෙන් නිවේදනය කර නොමැති අතර හෙ‍ට දිනයේ නාම යෝජනා බාරදීමත් සමග එය නිල වශයෙන් නිවේදනය කෙරෙනු ඇතැයි සඳහන් වේ. මේ අතර ශ්‍රී ලංකා ජාතික සංගමයේ නායක මිලින්ද මොරගොඩ මහතා ශ්‍රී ලංකා නිදහස් පක්ෂයේ සාමාජිකත්වය ලබා ගෙන තිබේ. ජනාධිපති මහින්ද රාජපක්ෂ මහතා අතින් ඊයේ පස්වරුවේ ඔහු සාමාජිකත්වය ලබා ගත් බව ජනාධිපති මාධ්‍ය අංශය සඳහන් කරයි. මිලින්ද මොරගොඩ මහතා මෙවර කොළඹ මහ නගර සභාව සඳහා එක්සත් ජනතා නිදහස් සන්ධානයෙන් නගරාධිපතිධුර අපේක්ෂකයා වශයෙන් ඉදිරිපත්ව සිටියි. ජනතා විමුක්ති පෙරමුණේ කොළඹ මහ නගර සභා නගරාධිපතිධූර අපේක්ෂකයා ලෙස සුනිල් වටගල මහතා නම් කර තිබේ.", "URL": "https://sinhala.adaderana.lk/news.php?nid=18273", "Category": null, "Parent URL": null}