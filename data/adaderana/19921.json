{"Source": "Adaderana", "Timestamp": "November 11, 2011 08:44 am", "Headline": "පනත් කෙටුම්පත ගැන පළාත් සභාවලින් විමසීමේ අවශ්‍යතාවක් නෑ", "News Content": "ඌණ ක්‍රියාකාරී ව්‍යවසායන් සහ ඌණ උපයෝජිත වත්කම් පුනරුදය කිරීමේ පනත් කෙටුම්පත පිළිබඳ පළාත් සභාවලින් විමසීමේ කිසිදු අවශ්‍යතාවක් නොතිබූ බව උතුරු මැද පළාත් ප්‍රධාන අමාත්‍ය බර්ටි ප්‍රේමලාල් දිසානායක මහතා පවසයි. අදාළ පනත පළාත් සභා විෂයයන්වලට අදාළ වන බැවින් ඒ පිළිබඳ පළාත් සභාවල අනුමැතිය අවශ්‍යව තිබූ බව නීතිවේදීන් සහ විපක්ෂ මන්ත්‍රීවරුන්ගේ මතය වී තිබුණි. ආණ්ඩු ක්‍රම ව්‍යවස්ථාවේ 154, 2 වගන්තිය අනුව ඉඩම් සහ කෘෂිකර්ම කටයුතුවලට අදාළව පළාත් සභාවලට බලය ලබාදී තිබේ. ඒ අනුව අදාළ වත්කම් යළි පවරාගැනීම සම්බන්ධයෙන් පළාත් සභාවල අනුමැතිය ලබාගත යුතු අතර අනුමැතිය ලැබුණු පළාත් සභාවල පමණක් ක්‍රියාත්මක වන පරිදි පනත සම්මත කළ යුතුව තිබූ බව නීතිවේදීන් පෙන්වාදුන්නේය. එහෙත් පුද්ගලික ආයතන පරිහරණය කරන රාජ්‍ය දේපළ පළාත් සභාවල එකඟතාවය මත පැවරීම් සිදුකර ඇති බව ප්‍රධාන අමාත්‍ය බර්ටි ප්‍රේමලාල් දිසානායක මහතා සඳහන් කළේය. අදාළ කරුණු නිරවුල් කරගෙන එම පවරාදීම් සිදුකර ඇති බැවින් නැවත එම දේපළ පවරාගැනීමේදී පළාත් සභාවේ විමසීමක් හෝ මැදිහත්වීමක් අවශ්‍ය නොවන බව ඒ මහතා පෙන්වාදුන්නේය. මේ වනවිට පළාත් සභාවේ සියලු වැඩ කටයුතු බාධාවකින් තොරව ක්‍රියාත්මක වන බව ද අද දෙරණ කළ විමසීමක දී වැඩිදුරටත් අදහස් දැක්වූ බර්ටි ප්‍රේමලාල් දිසානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=19921", "Category": null, "Parent URL": null}