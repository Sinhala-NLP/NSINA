{"Source": "Adaderana", "Timestamp": "November 19, 2010 02:28 pm", "Headline": "නැඟෙනහිර සරසවියේ සිසුන් 14 දෙනෙකුට පන්ති තහනමක් ", "News Content": "නවක වදය ලබාදීම හා විශ්ව විද්‍යාලය තුළ කලහකාරී ලෙස හැසිරීමේ සිද්ධීන් කිහිපයක් සම්බන්ධව නැඟෙනහිර විශ්ව විද්‍යාලයේ සිසුන් 14 දෙනෙකුට වසරක පන්ති තහනමක් පනවා ඇති බව එම විශ්ව විද්‍යාලයේ උප කුලපතිවරයා පවසයි. ඊයේ(18) පැවති නැඟෙනහිර විශ්ව විද්‍යාලයීය පරිපාලන රැස්වීමකදී මෙම තීරණයට එළඹ ඇති බව ද ඔහු සඳහන් කළේය. එම විශ්ව විද්‍යාලයේ වාණිජ හා කළමනාකරණ පීඨයේ ශිෂ්‍යාවකට නවක වදය ලබාදීමේ චෝදනාව යටතේ එම සිසුන් අතරින් පස්දෙනෙකු පන්ති තහනමට ලක්කර ඇත. ගැටුම් ඇතිකර ගැනීමේ චෝදනාව මත තවත් සිසුන් දෙදෙනෙකුද, පසුගිය මාසයේ විශ්ව විද්‍යාල භූමිය තුළ ඇතිවූ අර්බුදකාරී තත්ත්වයන්ට සම්බන්ධ බවට වන චෝදනා යටතේ ස්වාමි විපුලානන්ද සෞන්දර්ය අධ්‍යයන ආයතනයේ සිසුන් සත්දෙනෙකු ලෙස මෙසේ සිසුන් 14 දෙනෙකුගේ පන්ති තහනම් කර ඇති බව සඳහන්ය. නමුත් මෙම තීරණය සම්බන්ධව සිසුන් දැනුවත් කිරීමක් සිදුකර නොමැති බවට නැඟෙනහිර විශ්ව විද්‍යාලයීය ශිෂ්‍ය සංගමයේ සභාපතිවරයා චෝදනා කරයි. එමෙන්ම මෑතකාලීනව විශ්ව විද්‍යාලය තුළ ඇතිවූ සුළු අර්බුදයන් විශාල ලෙස ගෙන බරපතල තීන්දු, තීරණ වලට එළඹ ඇති බව ද ඔහු පෙන්වාදෙයි. මෑතකදී විශ්ව විද්‍යාලයේ අධ්‍යාපනය ලබන ශිෂ්‍යාවක් තවත් සිසුන් පස්දෙනෙකු හා සිසුවියන් තිදෙනෙකු එක්ව නවක වදයට ලක්කර ඇති නමුත් එම සිසුන් සම්බන්ධව කිසිදු ක්‍රියා මාර්ගයක් ගෙන නොමැති බව ද හෙතෙම පෙන්වාදෙයි. හෙට(20) දිනය තුළ මෙම තීරණය සම්බන්ධව සිසුන් දැනුවත් කිරීමට කටයුතු කරන බව ඒ සම්බන්ධව අදහස් දක්වමින් විශ්ව විද්‍යාලයීය උප කුලපතිවරයා සඳහන් කරයි.", "URL": "https://sinhala.adaderana.lk/news.php?nid=12264", "Category": null, "Parent URL": null}