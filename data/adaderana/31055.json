{"Source": "Adaderana", "Timestamp": "January 25, 2013 09:44 am", "Headline": "පොලීසියේ ලොකුතැන් 3ගේ වැඩ නවතයි", "News Content": "වයඹ පළාතේ පොලිස් ස්ථාන 3 ක ස්ථානාධිපතිවරුන් ලෙස සේවය කළ පොලිස් පරීක්ෂකවරුන් තිදෙනෙකුගේ සේවය අත්හිටුවා තිබේ. රස්නායකපුර, සාලියවැව සහ කොස්වත්ත යන පොලීසිවල ස්ථානාධිපතිවරුන් මෙලෙස වැඩ තහනමට ලක්කර ඇත. මේ අතර මුන්දලම පොලිස් ස්ථානයේ අපරාධ විමර්ශන අංශයේ ස්ථානාධිපතිවරයා ලෙස සේවය කළ උප පොලිස් පරීක්ෂකවරයෙකුගේ ද සේවය අත්හිටුවා තිබේ. ඒ අනුව රස්නායකපුර පොලිස් ස්ථානාධිපතිවරයා ලෙස සේවය කළ තිලක් සුබසිංහ, කොස්වත්ත පොලිස් ස්ථානාධිපති ඕසිත සිල්වා හා සාලියවැව පොලිස් ස්ථානාධිපති ඩබ්ලිව්.පී.ආර්. අබේනායක සහ යන පොලිස් පරීක්ෂකවරුන්ගේ සේවය මෙලෙස අත්හිටුවා තිබේ. මොවුන් මීගමුව පොලිස් ස්ථානයේ සේවය කරමින් සිටියදී සිය බිරිය හා දියණිය පැහැරගෙන ගොස් පහරදීමේ සිද්ධියකට අදාළව පුද්ගලයෙකු විසින් පොලිස්පතිවරයා වෙත ගොනු කළ පැමිණිල්ලකට අනූව මේවන විට මීගමුව මහාධිකරණයේ නඩුවක් විභාග වෙමින් පවතියි. ඒ අනුව මෙම නිලධාරීන් අපරාධයක චෝදනාවක් මත අධිකරණය විසින් දැනට ඇප මත මුදා හැර සිටින බැවින් ඔවුන්ගේ සේවය වහාම ක්‍රියාත්මක වන පරිදි අත්හිටුවීමට වයඹ පළාත් බාර ජ්‍යේෂ්ඨ නියෝජ්‍ය පොලිස්පති අශෝක විජේතිලක මහතා නියෝග කර ඇතැයි අප වාර්තාකරු පවසයි.", "URL": "https://sinhala.adaderana.lk/news.php?nid=31055", "Category": null, "Parent URL": null}