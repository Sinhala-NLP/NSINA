{"Source": "Adaderana", "Timestamp": "April 12, 2013 01:27 pm", "Headline": "කිකිළියක නොවී කැස්බෑ දේනුවක් විය යුතුයි", "News Content": "එක බිත්තරයක් දමා ලෝකයටම ඇසෙන්නට කෙකර ගානා කිකිළියකු නොවී නිහඬව බිත්තර දමනා කැස්බෑ දේනුව වත්මන් සමාජයට ආදර්ශයක් බව සබරගමුව මහ ඇමති මහීපාල හේරත් මහතා පවසයි. හෙතෙම එසේ කියා සිටියේ අද (12) කෑගල්ල ප්‍රාදේශීය සෞඛ්‍ය සේවා කාර්යාලයේ පැවති කෙටි උත්සව සභාවක් අමතමිනි. සබරගමු පළාත් සෞඛ්‍ය අමාත්‍යංශය යටතේ පාලනය වන මූලික හා දිසා රෝහල් 10ක ප්‍රයෝජනයට ගිලන් රථ 10 ක් ඒ ඒ වෛද්‍ය අධිකාරීන්ට බෙදා දීමෙන් අනතුරුව මහ ඇමතිවරයා මෙසේ සඳහන් කළේය. වසර 9 ක් තුළ සබරගමුව පාසැල් අධ්‍යාපනයෙන් දිවයිනේ පළමු තැනට ගෙන ඒමට තමාට හැකිවූ බවත්, තමාගේ මීළඟ වෑයම දිවයිනේ හොඳම සෞඛ්‍ය සේවාව සබරගමුවේ ඇති කිරීම බවත් ඔහු පෙන්වා දුන්නේය. එහිදී ඔහු මෙසේද කියා සිටියේය. \"මට මේ මොහොතේ එක්තරා කියමනක් සිහිපත් වනවා. එනම් කිකිළියගේ හා කැස්බෑ දේනුවගේ බිත්තර ලෑමේ කතාව. කිකිළිය එකම එක බිත්තරයක් දැමීමට පෙර ලෝකයටම ඇහෙන්න කෙකර ගානවා. එහෙත් කැස්බෑ දේනුව කෙඳිරියක්වත් නැතිව බිතතරයක් දෙකක් නෙවේ බිත්තර දහස් ගණනක් දානවා. සුළු දෙයක් කර මහ වැඩක් කළ බවට කෑ කෝ ගසන ඇතැමුන්ට මට දිය හැකි පිළිතුරද එයයි.\" මෙම අවස්ථාවට පළාත් සෞඛ්‍ය සේවා අධ්‍යක්ෂක කපිල කන්නන්ගර, රත්නපුර සහ කෑගල්ල දිස්ත්‍රීක් සෞඛ්‍ය අධ්‍යක්ෂකවරුන් වන වෛද්‍ය අතුල දංගල්ල, ඉන්දික ජාගොඩ යන මහත්වරුද සහභාගී වූහ.", "URL": "https://sinhala.adaderana.lk/news.php?nid=33221", "Category": null, "Parent URL": null}