{"Source": "Adaderana", "Timestamp": "November 26, 2017 10:18 am", "Headline": " නංගීගේ අනියම් පුරුෂයා අක්කාව මරලා ඇගේ දැරියන් දෙදෙනාටත් තුවාල කරලා  ", "News Content": "දැරණියගල, රංවල ප්‍රදේශයේ දී තියුණු ආයුධයකින් පහරදී කාන්තාවක ඝාතනය කර ඇගේ දියණියන් දෙදෙනාට තුවාල සිදුකිරීමේ සිද්ධියක් සම්බන්ධයෙන් පොලීසිය විමර්ශන ආරම්භ කර තිබේ. ඊයේ (25) රාත්‍රී මෙම පහරදීම සිදුකර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. ඝාතනයට ලක්ව ඇත්තේ රංවල මාලිබොඩ ප්‍රදේශයේ පදිංචිව සිටි 42 හැවිරිදි කාන්තාවකි. මළ සිරුර මූලික මහේස්ත්‍රාත් පරීක්ෂණය සිදුකරන තෙක් පොලිස් ආරක්ෂාව යටතේ ඝාතනය සිදුවූ ස්ථානයේම තබා ඇති බව පොලීසිය සඳහන් කළේය. තුවාල ලැබූ සිව්හැවිරිදි සහ හත් හැවිරිදි දියණියන් දෙදෙනා දැරණියගල රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා අවිස්සාවේල්ල රෝහලට මාරුකර යවා තිබේ. මියගිය කාන්තාවගේ නැගෙණිය සමඟ අනියම් සබඳතාවක් පැවැත්වු පුද්ගලයෙකු මෙම ඝාතනය සිදුකර ඇති බවට කරුණු අනාවරණය වී ඇති බව සඳහන්ය. සැකකරු මේ වන විට ප්‍රදේශයෙන් පළාගොස් ඇති අතර ඔහු අත්අඩංගුවට ගැනීම සඳහා පොලීසිය විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=80543", "Category": null, "Parent URL": null}