{"Source": "Adaderana", "Timestamp": "January 12, 2011 08:57 am", "Headline": "ගංවතුර එහෙමමයි-අවදානම අඩුවෙයි", "News Content": "දිවයිනේ දිස්ත්‍රික්ක 12 ට බලපා තිබෙන ගංවතුර තත්ත්වය තවදුරටත් පවතින බව දිස්ත්‍රික් ආපදා කළමනාකරණ සම්බන්ධීකාරකවරු පවසති. කෙසේ වෙතත් ඇතැම් දිස්ත්‍රික්ක වල ගංවතුර තත්ත්වය අඩු වී ඇති බව සඳහන් වේ. පොළොන්නරුව දිස්ත්‍රික් ආපදා කළමනාකරණ මධ්‍යස්ථානයේ සහකාර සම්බන්ධීකාරක චන්දන පරාක්‍රම මහතා පැවසුවේ දිස්ත්‍රික්කයේ ගංවතුර මට්ටම ක්‍රමයෙන් පහත බසිමින් ඇති බවයි. කෙසේ වෙතත් පොළොන්නරු දිස්ත්‍රීක්කයේ ජලගැලීම් වලින් පවුල් 3059 ක්ද,පුද්ගලයින් වශයෙන් 13,737 ක්ද වශයෙන් අවතැන්වී ඇති බවත්,මරණ දෙකක් සහ අතුරුදහන්වීම් 4 ක් වාර්තා වී ඇති බවත් චන්දන පරාක්‍රම මහතා වැඩිදුරටත් කියා සිටියේය. කෙසේ වෙතත් මඩකළපුව දිස්ත්‍රික්කයට ඊයේ දිනය තුළ අඩු වර්ෂාපතනයක් වාර්තා වීම හේතුවෙන් ගංවතුර මට්ටම ඉහළ යාම නැවතී ඇති බව දිස්ත්‍රික්ක ආපදා කළමනාකරණ සම්බන්ධීකාරක ඒ.එම්.එම් කාසීර් මහතා පවසයි. දිස්ත්‍රික්කයේ වැව් බොහොමයක් පිටාර ගලා ඇති බැවින් ගංවතුර බැස යාම ඉතා සෙමින් සිදුවන බව ඔහු පැවසුවේය. මඩකළපුව දිස්ත්‍රික්කයට බලපෑ වැසි සහිත කාලගුණය හේතුවෙන් පවුල් එක් ලක්ෂ 27 , 882 ට අයත් හාර ලක්ෂ අසූ දෙදහස් තුන්සිය විසිතුන් දෙනෙක් පීඩාවට පත්ව ඇති බව කාසීර් මහතා කියා සිටියි. මේ අතර මහනුවර නගර සීමාව තුළ පිහිටි පාසල් බොහොමයක සුළු නායයෑම් අවදානමක් පවතින බව ජාතික ගොඩනැගිලි පර්යේෂණ ආයතනය පවසයි. එම ආයතනයේ භූ විද්‍යා සමස්ත බෝගහපිටිය මහතා කියා සිටියේ මහනුවර ධර්මරාජ , මහමායා , පුෂ්පදාන , ගෝතමී , උසස් බාලිකා ආදී පාසල් වල සුළු නායයෑම් අවදානම් පවතින බවට හඳුනාගත් බවයි. මේ සම්බන්ධයෙන් ගත යුතු කෙටි කාලීන හා දිගු කාලීන පිළියම් පිළිබඳ අදාළ අංශ දැනුවත් කරන බව ඔහු පවසයි. මහනුවර ගැටඹේ දෙවන රාජසිංහ මාවතේ සිදු වූ නාය යෑමෙන් ජීවිතක්ෂයට පත් වූ 7 දෙනාගේ දේහ පිළිබඳ අවසන් කටයුතු ඊයේ මහනුවර මහයියාව පොදු සුසාන භූමියේ දී සිදු කෙරුණි. එයින් මිය ගිය අය අතර කාන්තාවන් 5 දෙනෙකු හා කුඩා දරුවෙක්ද සිටියේය. මහනුවර දිස්ත්‍රික්කයට බලපෑ ආපදා තත්ත්වයෙන් පවුල් 573කට අයත් පුද්ගලයින් 2196 දෙනෙකු පීඩාවට පත්ව සිටින බව දිස්ත්‍රික් ආපදා කළමනාකරණ මධ්‍යස්ථානය පවසයි. තවත් පවුල් 232කට අයත් 1027 දෙනෙක් කඳවුරු 10ක රැඳී සිටින බව සඳහන් වේ. මේ වන විට ගංවතුර හා අයහපත් කාලගුණ තත්ත්වය නිසා පවුල් දෙලක්ෂ විසි අට දහස් හැත්තෑ අට කට අයත් අටලක්ෂ හැටතුන්දහස් හත්සිය හැත්තෑ තුන් දෙනෙක් පීඩාවට පත්ව සිටියි. මේ නිසා පුද්ගලයින් 13 දෙනෙකු මිය ගොස් ඇති අතර පුද්ගලයෙකු අතුරුදන් වී ඇති බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=13432", "Category": null, "Parent URL": null}