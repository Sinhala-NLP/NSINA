{"Source": "Adaderana", "Timestamp": "August 19, 2019 09:16 am", "Headline": "සොබාදහම වෙනුවෙන් සුවිශේෂී සමුළුවක්", "News Content": "වන ජීවී විශේෂ සම්බන්ධයෙන් සුවිශේෂී සමුළුවක් මේ දිනවල ස්විස්ටර්ලන්තයේ ජිනීවා නුවරදී පැවැත්වෙයි. සයිට්ස් සම්මුතියේ සාමාජිකත්වය දරනා රටවල් 183ක නියෝජිතයින් ඊට එක්ව සිටින බව සඳහන්. වඳවී යන සුවිශේෂි වනජීවී විශේෂ සම්බන්ධයෙන් වැදගත් එක්සත් ජාතීන්ගේ වාර්ෂික සමුළුව මේ දිනවල ස්විස්ටර්ලන්තයේ ජිනීවා නුවරදී පැවැත්වෙයි. එහි සමාරම්භක අවස්ථාවට එක් වූ විශේෂඥයින් වනජීවී වෙළඳාමෙන් අත්විය හැකි භයානක ප්‍රතිඵල පිළිබඳව අනතුරු අඟවා තිබුණි. ඔවුන් පෙන්වා දෙන්නේ ඉන් සොබාදහම පෙර නොවූ විරූ හා භයානක පරිහානියකට ලක්වනු ඇති බවයි. ලෝකයේ වඳවීමේ තර්ජනයට ලක් වූ සත්ව හා ශාක විශේෂයන් අන්තර්ජාතික වශයෙන් වෙළඳාම් වීම වැළැක්වීමේ අරමුණින් ලොව රටවල් කිහිපයක් එක් වී මෙම සම්මුතියකට එළඹී ඇත. එම සම්මුතිය හැඳින්වෙන්නේ සයිට්ස් (CITES) ලෙසයි. ඒ හරහා ස්වකීය නිවැසි බිම් මතදීත් ජාත්‍යන්තර වෙළඳාමේ ඉලක්කයන් බවට පත් වීම නිසාවෙන් තර්ජනයට ලක් වූ ශාක සහ සත්ව විශේෂයන් විද්‍යාත්මක ක‍්‍රමවේදයක් මත හඳුනා ගෙන, ලැයිස්තු ගත කර ඒවායේ ජාත්‍යන්තර වෙළඳාම පාලනයට ලක් කිරීමේ අරමුණින් වර්ෂ 1973 මාර්තු මස 03 වන දින සිට සයිට්ස් සම්මුතියට බැඳෙමින් තම රට තුළදී එම සම්මුතිය ක‍්‍රියාත්මක කිරීමට එකඟතාව පළ කරමින් අත්සන් තැබීම සිදු වෙයි. මේ වන විටදී එහි නිත්‍ය සාමාජිකත්වය දරන රටවල් ගණන 183 ක්. එම රටවල නියෝජිතයින් මෙම සමුළුවට සහභාගී වී සිටියි. දින 10ක් පුරා මෙම සමුළුව පැවැත්වෙන අතර එහිදී අලි, ජිරාෆ්, රයිනෝ මෝරුන්, කබල්ලෑවන්, ඉබ්බන් වැනි සත්ත්ව විශේෂවල ආරක්ෂාව වෙනුවෙන් පවතින විධිවිධාන වෙනස් කිරීම පිළිබඳව යෝජනා 56 ක් පිළිබඳව මෙහිදී සළකා බැලීමට නියමිතයි. එමෙන්ම රෝස් වුඩ් (rose wood) වැනි ඛනිජ සම්පත් පිළිබඳවත් මෙහිදී සලකා බැලෙන බව සඳහන්. සමුළුවේ සමාරම්භක අවස්ථාවට සයිට්ස් මහ ලේකම්වරයා සහ එක්සත් ජාතීන්ගේ පාරිසරික වැඩසටහනේ විධායක අධ්‍යක්ෂකවරයා සහභාගී වී ඇත. සංගීත භාණ්ඩ සෑදීමට භාවිත කරන මාකෝ මෝරුන්, රයිනෝස් සහ වටිනා ලී වල ඉරණම, මෙවර සමුළුවේ න්‍යාය පත්‍රයට ඇතුළත්. එමෙන්ම අප්‍රිකානු අලි පිළිබඳව එහිදී විශේෂ අවධානයක් යොමුවනු ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=116881", "Category": null, "Parent URL": null}