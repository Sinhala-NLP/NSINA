{"Source": "Adaderana", "Timestamp": "September 1, 2013 10:30 am", "Headline": "සිරියාවට පහරදෙන බවට ඔබාමා අනතුරු අඟවයි", "News Content": "ඕනෑම මොහොතක සිරියානු ප්‍රහාරයක් සඳහා අමෙරිකාව සූදානම් බව එරට ජනාධිපති බැරැක් ඔබාමා පවසයි. ධවල මන්දිරයේ දී ඊයේ විශේෂ ප්‍රකාශයක් කරමින් ඔබාමා කියා සිටියේ එම ප්‍රහාරය හෙට, ලබන සතියේ හෝ නුදුරු අනාගතයේ දී විය හැකි බවයි. කෙසේ වුව ද සිරියාවට එරෙහි යුදමය ක්‍රියාමාර්ගයක් සඳහා අමෙරිකානු කොංග්‍රසයේ සහය අපේක්ෂා කරන බව ද ඔබාමා ප්‍රකාශ කළේය. එරට කොංග්‍රසය යළි රැස්වීමට නියමිතව ඇත්තේ ලබන 9 වනදාය. කොංග්‍රසයේ අනුමැතිය ලබාගැනීමට පෙර වුව ද අමෙරිකානු ආණ්ඩුක්‍රම ව්‍යවස්ථාවට අනුව ප්‍රධාන අණදෙන නිලධාරීයා වශයෙන් ප්‍රහාරයක් සඳහා තනි තීරණයක් ගැනීමට ඔබාමාට හැකියාව පවතියි. සිරියාවේ දී එල්ල වු බව කියන රසායනික අවි ප්‍රහාරය පිළිබඳව සිය බුද්ධි අංශ මගින් තහවුරු කරගෙන ඇති බව පෙන්වා දෙන අමෙරිකානු ජනාධිපතිවරයා එවැනි මිනිස් ඝාතන පිළිබඳ අන්දයන් ලෙස කටයුතු කළ නොහැකි බව ප්‍රකාශ කළේය. සිය මිතුරු රාජ්‍යවලින් සිරියානු ප්‍රහාරයක් සඳහා ඔබාමා සහය ඉල්ලා සිටියේය. කෙසේ වුව ද බ්‍රිතාන්‍ය පාර්ලිමේන්තුවේ දී ඊට සම්බන්ධ ආණ්ඩුවේ යෝජනාවක් පරාජයට පත්වු අතර ප්‍රංශයේ බහුතරයක් ද එවැනි සහයෝගයකට විරුද්ද බව වාර්තා වේ. මේ අතර බුද්ධි අංශ තොරතුරු තිබේ නම් ඒ පිළිබඳ එක්සත් ජාතීන්ගේ ආරක්ෂක මණ්ඩලයට දැනුම්දීමකින් තොරව අමෙරිකාව සිදුකරන ප්‍රකාශවල තේරුමක් නොමැති බව රුසියානු ජනාධිපති ව්ලැද්මියර් පුටින් පවසයි. කුමන ආකාරයෙන් හෝ එල්ල වන ප්‍රහාරයක් සඳහා මේ වන විට සිරියාව ද සිය යුද අවි ස්ථානගත කරමින් සිටින බව විදෙස් වාර්තා කියයි. අමෙරිකාව ගත වු කාලය තුළ ඉරාකය, ඇෆ්ගනිස්ථානය, ලිබියාව යන රටවලට ප්‍රහාර එල්ල කළේය.", "URL": "https://sinhala.adaderana.lk/news.php?nid=37061", "Category": null, "Parent URL": null}