{"Source": "Adaderana", "Timestamp": "April 17, 2010 10:51 am", "Headline": "ද්‍රවිඩ නිජබිම ගැන ඕස්ට්‍රේලියාවේ ජනමත විමසුමක්", "News Content": "ඕස්ට්‍රේලියාවේ වෙසෙන ද්‍රවිඩ පුද්ගලයින් පිරිසක් එක්ව ශ්‍රී ලංකාවේ ස්වාධීන ද්‍රවිඩ නිජබිමක් බිහිකිරීම සම්බන්ධයෙන් ජනමත විමසුමක් පැවැත්වීමට සූදානම් වේ. එම ජනමත විමසුම මෙම සති අන්තයේ පැවැත්වීමට සූදානම් කර ඇත. මෙම ජනමත විමසුම ශ්‍රී ලංකාවේ ද්‍රවිඩ නිජබිමක් පිහිටුවීම සම්බන්ධයෙන් මීට පෙර කැනඩාව, එංගලන්තය හා යුරෝපය වැනි රටවල පැවති ජනමත විචාරයන්ට සමාන බවත්, මේ වනවිටත් ඒ සඳහා 10, 000 ක පමණ ද්‍රවිඩ ජන පිරිසක් ලියාපදිංචි වී සිටින බවත් ජනමත විමසුම සංවිධානය කරන ඕස්ට්‍රේලියාවේ ද්‍රවිඩ කොංග්‍රසය පෙන්වාදෙයි. වික්ටෝරියා, නිව් සව්ත් වේල්ස් වැනි ප්‍ර‍දේශ වල ජනමත විමසුම පැවැත්වීම සඳහා මධ්‍යස්ථාන පිහිටුවා ඇති බව ද්‍රවිඩ කොංග්‍රසයේ මාධ්‍ය ප්‍රකාශක බොබී සුන්දරලිංගම් මහතා පවසයි. මෙම ජනමත විමසුම ද්‍රවිඩ නිජබිම සංකල්පය සම්බන්ධයෙන් ශ්‍රී ලංකා රජයට බලපෑමක් කරනු ඇති බවට සංවිධායකයින් විශ්වාසය පළ කරයි. නමුත් මෙම ජනමත විමසුම සම්බන්ධයෙන් ඕස්ට්‍රේලියාවේ ක්‍රියාත්මක වන සියළුම ද්‍රවිඩ සංවිධාන වල සහයෝගය පළ වී නොමැත.", "URL": "https://sinhala.adaderana.lk/news.php?nid=7848", "Category": null, "Parent URL": null}