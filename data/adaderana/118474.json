{"Source": "Adaderana", "Timestamp": "September 6, 2019 09:35 pm", "Headline": "ක්‍රීඩා උළෙලක් අතරතුර නිලධාරීන්ගේ ඇඟට කඩා වැදුණු පුත්තලමේ නගරාධිපති  ", "News Content": "පුත්තලම දිස්ත්‍රික් ක්‍රිඩා සංකිර්ණයේ අද පැවති සංහිඳියා ක්‍රීඩා උළෙලේ දී පුත්තලම දිස්ත්‍රික් ලේකම් කාර්යාලයේ නිලධාරින්ට පුත්තලම නගරාධිපතිවරයා පහත් ආකාරයෙන් බැන වැදී ඇත. පසුව නිලධාරින් එයට විරෝධය පා ක්‍රිඩා උළෙලින් ඉවත්ව ගොස් ඇත. මෙම ක්‍රීඩා උළෙල පුත්තලම දිස්ත්‍රික් ලේකම් කාර්යාලය හා පුත්තලම නගර සභාවේ මෙහෙයවිමෙන් සංවිධානය කර ඇති අතර මේ සඳහා පුත්තලම නගරයේ සියලුම රාජ්‍ය ආයතන වල නිලධාරින්ගේ සභාගිත්වය ලැබී ඇත. අදාල ක්‍රීඩා උත්සවයේ එක් ඉසව්වක් සඳහා එක් ආයතනයකින් තරගකරුවන් දෙදෙනෙකු පමණක් ඉදිරිපත් කිරීමට සංවිධායකයින් තීරණය කර තිබීම නිසා ඒ ආකාරයට කටයුතු කරගෙන යමින් සිටියදී යගුලිය සහ කවපෙත්ත ඉසව්වට පුත්තලම නගර සභාවෙන් නම් කර තිබු තරගකරුවන් දෙදෙනාට අමතරව තවත් තරගකරුවන් කිප දෙනෙකු ඉදිරිපත් කර ගන්නා ලෙසට පුත්තලම නගරාධිපති කේ.ඒ.බායිස් මහතා දන්වා අදාල කටයුතු වල නිරත වි සිටි දිස්ත්‍රික් ලේකම් කාර්යාලයේ නිලධාරින්ට දන්වා ඇත. නමුත් තරග ඉසව්වල කොන්දෙසි මත එසේ කළ නොහැකි බව නිලධාරින් නගරාධිපතිවරයාව දැනුවත් කරද්දී නගරාධිපතිවරයා නිලධාරින්ට පරුෂ වචනයෙන් බැන වැදි ඇත. සිද්ධියත් සමඟ එම ස්ථානයේ සිටි නිලධාරින් හා ක්‍රීඩා ඉසව් සඳහා තරග වැදීමට දිස්ත්‍රික් ලේකම් කාර්යාලයෙන් පැමින සිටි 100කට වැඩි රාජ්‍ය නිලධාරින් පිරිස මෙම සිද්ධියට විරෝධය මතු කර එම ස්ථානයෙන් ඉවත්ව නැවත දිස්ත්‍රික්ලේකම් කාර්යාලයට පැමිණ ඇත. මේ පිළිබඳව රාජ්‍ය නිලධාරින් පුත්තලම දිස්ත්‍රික් ලේකම් වරයා දැනුවත් කර තිබු අතර පසුව පුත්තලම නගරාධිපති කේ.ඒ .බායිස් මහතා දිස්ත්‍රික් ලේකම් කාර්යාලයට පැමිණ සිදුවීමට කණගාටුවද පල කර ඇති බව වාර්තා වෙයි.", "URL": "https://sinhala.adaderana.lk/news.php?nid=118474", "Category": null, "Parent URL": null}