{"Source": "Adaderana", "Timestamp": "January 6, 2018 04:05 pm", "Headline": "රට සල්ලි රේගුවේ හිරවෙයි", "News Content": "විදෙස් මුදල් සහ දුම්වැටි තොගයක් නීති විරෝධී ලෙස මෙරටට රැගෙන ආ පුද්ගලයෙකු කටුනායක ජාත්‍යන්තර ගුවන් තොටුපළේදී අත්අඩංගුවට ගෙන තිබේ. මෙම පුද්ගලයා ඉන්දියාවේ ,චෙන්නායි සිට පැමිණ ඇති අතර ඔහුගේ ශරීරයේ සඟවා තිබියදී අමෙරිකානු ඩොලර් 25,000 ක මුදලක් රේගු නිලධාරීන් බාරයට ගෙන ඇති බව අද දෙරණ වාර්තාකරු සඳහන් කළේය. මෙම අමෙරිකානු ඩොලර් තොගයේ වටිනාකම ශ්‍රී ලංකා වටිනාකම රුපියල් ලක්ෂ 38 කට අධික බවද ශ්‍රී ලංකා රේගුව සඳහන් කළේය. මේ අතර ඔහුගේ ගමන් මල්ලේ තිබී දුම්වැටි ඇසුරුම් 120ක් ද සොයාගෙන තිබේ. මෙම දුම්වැටි තොගයේ වටිනාකම රුපියල් එක් ලක්ෂ 20,000 ක් පමණ වන බව ශ්‍රී ලංකා රේගුව සඳහන් කළේය. මෙලෙස අත්අඩංගුවට ගෙන ඇත්තේ චාවකච්චේරි ප්‍රදේශයේ පදිංචි 41 හැවිරිදි පුද්ගලයෙක් වන අතර ඔහු ශ්‍රී ලංකා රේගු බාරයේ රඳවා තබාගෙන වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=82601", "Category": null, "Parent URL": null}