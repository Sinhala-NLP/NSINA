{"Source": "Adaderana", "Timestamp": "January 26, 2014 05:27 pm", "Headline": "දැන් තාත්තට  තියෙන්නේ තමන්ගේ පුතා මරපු එකේ පලිය ගැනීමයි\t\t", "News Content": "රටට නව ආණ්ඩුක‍්‍රම ව්‍යවස්ථාවක් අවශ්‍ය බව තම පක්‍ෂයද පිළිගන්නා බවත් එහෙත් එය රටේ ඒකීයභාවය අතහැර දමන්නක් නොව ඒකීයභාවය ශක්තිමත් කරන එකක් විය යුතු බවත් ජාතික නිදහස් පෙරමුණේ මාධ්‍ය ප‍්‍රකාශක, හිටපු පාර්ලිමේන්තු මන්ත‍්‍රී මොහොමඩ් මුස්ම්මිල් මහතා පවසයි. අද(26) කොළඹ දී පැවැති මාධ්‍ය හමුවකදී ඔහු මේ බව පැවසූ අතර එහිදී වැඩිදුරටත් අදහස් දැක්වූ හෙතෙම මෙසේද පැවසීය. ‘‘ශ‍්‍රී ලංකාව අද ඉතාමත් තීරණාත්මක මංසන්ධියකට පැමිණ තිබෙනවා. මාර්තු 28 වැනිදාට ජිනීවා මානව හිමිකම් සමුළුවේදී ශ‍්‍රී ලංකාවට එරෙහිව තවත් යෝජනාවක් සම්මත කර ගැනීමට ඇමෙරිකා එක්සත් ජනපදය ඇතුළු බටහිර අධිරාජ්‍යවාදය සූදානමින් සිටිනවා. 2005 දී මෙරට ජනතාව බෙදුම්වාදී ත‍්‍රස්තවාදය පරදවා රටේ ඒකීයභාවය සුරැකීම සඳහා මහින්ද රාජපක්‍ෂ ජනාධිපතිතුමාට ජනවරමක් ලබාදුන්නා. ඒ ජන වරම අනුව ඉදිරියට යමින් 2009 මැයි 18 වැනිදා බෙදුම්වාදී ත‍්‍රස්තවාදය පරදා රටට සාමය රැගෙන ඒමටත් රටේ ඒකීයභාවය සුරැකීමටත් ජනාධිපතිතුමන්ට හැකියාවක් ලැබුණා. මේ බෙදුම්වාදී ත‍්‍රස්තවාදය පැරදවීම හා අමෙරිකා එක්සත් ජනපදය අතර තිබෙන සම්බන්ධය කුමක්ද? අමෙරිකා එක්සත් ජනපදය තමයි ලෝක ත‍්‍රස්තවාදයේ පියා. ඔහු එක් එක් රටවල තමන්ගේ ත‍්‍රස්ත පුත්තු හදා වඩා පෝෂණය කරනවා. සිරියාවේ එහෙම ත‍්‍රස්තවාදී පුතෙක් ඉන්නවා. ඉරාකය, ලිබියාව වැනි රටවලත් මේ අමෙරිකා එක්සත් ජනපදයේ ත‍්‍රස්තවාදී පුත්තු සිටියා. ශ‍්‍රී ලංකාවෙත් එහෙම ත‍්‍රස්තවාදී පුතෙක් පෝෂණය කර හදා වඩා ගත්තා. එයා තමයි බෙදුම්වාදී කොටි සංවිධානය. වෙනත් රටවලදී මේ අමෙරිකා එක්සත් ජනපද පුත්තු තම පියාගේ උපදෙස් අනුව කටයුතු කරමින් ඒ රටවල් විනාශ කිරීමට කටයුතු කළා, තම පියාගේ ඕනෑ එපාකම් ජයග‍්‍රාහීව ඉටු කර දුන්නා. නමුත් ශ‍්‍රී ලංකාවේ ඇමෙරිකා එක්සත් ජනපද ත‍්‍රස්ත පුතා, දරුණු ප‍්‍රහාරයකට ලක් වුණා. සහමුලින්ම පරාජයට පත් වුණා. දැන් තාත්තට තියෙන්නේ තමන්ගේ පුතා මරපු එකේ පලිය ගැනීමේ උවමනාවයි. ඒ අනුව ඉතා පැහැදිලියි, මානව හිමිකම් චෝදනා ඉදිරියට දමමින් මේ ක‍්‍රියාත්මක වන ජිනීවා මෙහෙයුම කියන්නේ තමන්ගේ ත‍්‍රස්ත පුතා මරපු පලිය ගන්න අමෙරිකානු එක්සත් ජනපද ත‍්‍රස්ත තාත්තා ගෙන යන මෙහෙයුමක් බව. අමෙරිකා එක්සත් ජනපදය ලෝක සාමය, සංහිඳියාව හා මානව හිමිකම් ඉදිරියට දාලා ඒවා ආරක්‍ෂා කරන මුවාවෙන් සිදු කරන්නේ නොයෙක් රටවල තමන්ගේ ත‍්‍රස්තවාදී පුත්තු පෝෂණය කරන එක. එහෙම තත්ත්වයක් තිබියදී රජයේ ඇතැම් උපදේශකවරු උපදෙස් දෙනවා, මේ ජිනීවා මෙහෙයුම ඉදිරියේ බාගෙට යටත්වෙලා ප‍්‍රතිඵල අත්කර ගන්න පුළුවන් කියලා. උගත් පාඩම් හා ප‍්‍රතිසන්ධානය පිළිබඳ කොමිසමේ නිර්දේශ ක‍්‍රියාත්මක කළා, මානව හිමිකම් කොමසාරිස් නවී පිල්ලේට නිල සංචාරයක් සඳහා ඇරයුම් කළා, එක්සත් ජනපදයේ යුද අපරාධ චෝදනා පිළිබඳ විශේෂ තානාපති ස්ටීවන් ජේ. රැප්ට විමර්ශන වාර්තාවක් සැකසීම සඳහා සංචාරයට ඉඩ දුන්නා. බටහිරට බාගෙට යටත් වෙලා මේ මොන දේ කළත් වැඩක් වුණාද? මාර්තු ජිනීවා මානව හිමිකම් සමුළුවට එන අමෙරිකා එක්සත් ජනපද යෝජනාවේ සැර බාල වී තිබෙනවාද? නැහැ. ඒ නිසා අපි දැන්වත් තේරුම් ගත යුතුයි, බටහිර අධිරාජ්‍යවාදය ඉදිරියේ දණින් වැටී මේ අභියෝගය ජයගත නොහැකි බව. බටහිර අධිරාජ්‍යවාදීන් පමණක් නොවෙයි, මේ ආණ්ඩුවේ ඇතැම් පාර්ශව පවා පැවසුවා බෙදුම්වාදී බලතල සහිතව උතුරු පළාත් සභා මැතිවරණය තබන්න කියලා. ඒ අනුව උතුරේ පළාත් සභා මැතිවරණය පැවැත් වූවා. මොකද වුණේ බටහිර බලපෑම් අවම වුණාද? නැහැ. අවසානයේදී සිදුව ඇත්තේ උතුරු පළාත් සභාව නව දෙමළ ඊළාම් මෙහෙයුම සඳහා වූ කේන්ද්‍රස්ථානය බවට පත් වීම පමණක් නොවෙයිද? ගෝලීය අධිරාජ්‍යවාදය විසින් සැලසුම් සහගතව ශ‍්‍රී ලංකාව තම ග‍්‍රහණයට ගැනීමේ මෙහෙයුමක් ඉදිරියේ බාගෙට යටත් වී විසඳුම් සෙවීමට බැහැ. මේ බටහිර අධිරාජ්‍යවාදයේ ශ‍්‍රී ලංකාව යටත් කිරීමේ සැලසුමේ තවත් පියවරක් මේ දිනවල උතුරු පළාත් සභා මහ ඇමති සී. වී. විග්නේෂ්වරන් මහතාගේ කටින් පිටවී තිබෙනවා. ඔහු කියනවා, “ශ‍්‍රී ලංකාවට අලූත් ආණ්ඩුක‍්‍රම ව්‍යවස්ථාවක් අවශ්‍යයි. ඒක ශ‍්‍රී ලංකාවේ ඒකීයභාවය අතහැර දමන, එක්සත්භාවය පිළි ගන්නා ආණ්ඩුක‍්‍රම ව්‍යවස්ථාවක් විය යුතුයි, 13 වැනි ආණ්ඩුක‍්‍රම ව්‍යවස්ථා සංශෝධනය තවදුරටත් ශක්තිමත් කරන ආණ්ඩුක‍්‍රම ව්‍යවස්ථාවක් විය යුතුයි, උතුරු නැගෙනහිරට විශේෂ බලතල ලබා දෙන ප‍්‍රතිපාදන ඇතුළත් ආණ්ඩුක‍්‍රම ව්‍යවස්ථාවේ විය යුතුයි” කියලා. විග්නේෂ්වරන් මහතා කියන දේ පැහැදිලියි, ඔහු කියන්නේ බෙදුම්වාදය පෝෂණය කරන, තම “ඊළාම් සිහින රාජ්‍යය” සැබෑ කරන නව ආණ්ඩුක‍්‍රම ව්‍යවස්ථාවක් අවශ්‍යයි කියලා. එක්සත් ජාතික පක්‍ෂය ඇතුළු තවත් බොහෝ පිරිස් කියනවා නව ආණ්ඩුක‍්‍රම ව්‍යවස්ථාවක් අවශ්‍ය බව. නමුත් මේ අය කිසිවකු කියන්නේ නැහැ, තමන් පිළිගන්නේ ඒකීය ව්‍යවස්ථාවක්ද? එක්සත් ව්‍යවස්ථාවක්ද? කියලා. එහෙම කියනවා නම්, මේ රටට ආදරයට කරන ජනතාවට තේරුම් ගත හැකියි, රටට සතුරු පක්‍ෂ මොනවද? රටට මිතුරු පක්‍ෂ මොනවද? කියලා. ජාතික නිදහස් පෙරමුණේ ස්ථාවරය තමයි, රටට නව ආණ්ඩුක‍්‍රම ව්‍යවස්ථාවක් අවශ්‍යයි, ඒ ආණ්ඩුක‍්‍රම ව්‍යවස්ථාව රටේ ඒකීයභාවය ශක්තිමත් කරන, සිංහල, දෙමළ, මුස්ලිම් ජනතා සමගිය වර්ධනය කරන, බෙදුම්වාදයට ඉඩ සලසන ප‍්‍රතිපාදන ඇතුළත් නොවන ආණ්ඩුක‍්‍රම ව්‍යවස්ථාවක් විය යුතුයි කියන එක. රටක් ආණ්ඩුක‍්‍රම ව්‍යවස්ථානුකූලව ශක්තිමත් වන්නේ එවිටයි. මේ මොහොතේ රටට අවශ්‍ය ජාතිවාදය අවුස්සන දේශපාලන සංස්කෘතිය වෙනුවට ජාතික සමගිය වඩවන දේශපාලන සංස්කෘතියක්. ජාතිවාදය වපුරලා ඡන්ද මල්ල පුරවාගෙන වැඩක් නැහැ. ජාතික සමගිය කෙරෙහි විශ්වාසය තබා, රටේ ඉදිරි ගමන වෙනුවෙන් තීන්දු තීරණ ගන්නා දේශපාලන සංස්කෘතියකට දෙමළ ජාතික සන්ධානය දැන්වත් අනුගත විය යුතුව තිබෙනවා.’’ ජාතික නිදහස් පෙරමුණ 2014.01.26", "URL": "https://sinhala.adaderana.lk/news.php?nid=40665", "Category": null, "Parent URL": null}