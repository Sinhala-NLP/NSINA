{"Source": "Adaderana", "Timestamp": "June 24, 2010 10:49 am", "Headline": "සාර්ක් පොලීසියක් පිහිටුවන්න ශ්‍රී ලංකාව ඉදිරිපත්වෙයි", "News Content": "දකුණු ආසියානු රටවල සහභාගිත්වයෙන් සාර්ක් පොලීසියක් පිහිටුවීමට ශ්‍රී ලංකාවෙන් යෝජනා කර තිබේ. සාර්ක් සමුළුවට ප්‍රථම පැවැත්වූ නියෝජිත කමිටුවේ දී මේ පිළිබඳ තීරණයක් ගෙන ඇති අතර ඒ අනුව එය මීළඟ සමුළුවේදී න්‍යාය පත්‍රයට ඇතුළත් වෙනු ඇතැයි සඳහන් වේ. ත්‍රස්තවාදය මර්දනය කිරීම,මත්ද්‍රව්‍ය ජාවාරම මර්දනය කිරීම මෙන්ම දේශ සීමා අපරාධ සම්බන්ධයෙන් අවධානය යොමුකිරීමට මෙමගින් පිටුවහලක් වනු ඇති බව කමිටුවේ අදහස වී තිබේ. සාර්ක් රටවල සහයෝගීතාවය මෙන්ම නීතිමය ආයතන වල කාර්යක්ෂමභාවය වර්ධනය කිරීමට මෙමගින් හැකිවෙනු ඇතැයි විශ්වාස කරයි. සාර්ක් සමුළුවට පෙරාතුව පැවැත්වෙන ස්වදේශ කටයුතු අමාත්‍යවරුන්ගේ රැස්වීම අද ඉස්ලාමාබාද් නුවර දී ආරම්භ වීමට නියමිතය.", "URL": "https://sinhala.adaderana.lk/news.php?nid=9193", "Category": null, "Parent URL": null}