{"Source": "Adaderana", "Timestamp": "August 30, 2019 03:16 pm", "Headline": "ඔත්තු බැලීමේ චෝදනාවට ලේඛකයෙක් අත්අඩංගුවට", "News Content": "ඔත්තු බැලීමේ චෝදනා මත ඔස්ට්‍රේලියානු ලේඛකයෙකු අත්අඩංගුවට ගැනීමට චීන බලධාරීන් පියවර ගෙන තිබේ. මෙම සිදුවීම වාර්තා වන්නේ දෙරට අතර රාජ්‍ය තාන්ත්‍රික අර්බුදයක් වර්ධනය වෙමින් පවතින පසුබිමක් තුළ වීම විශේෂත්වයක්. ඔත්තු බැලීමේ චෝදනා මත චීන සම්භවයක් සහිත ඔස්ට්‍රේලියානු ලේඛකයෙකු චීනයේදී අත්අඩංගුවට පත්වීම සම්බන්ධයෙන් තම දැඩි අවධානය යොමුව ඇතැයි ඔස්ට්‍රේලියානු අගමැති ස්කොට් මොරිසන් පවසයි. ඒ සඳහා මැදිහත් නොවන ලෙස චීන බලධාරීන් පවසා ඇතත් ඔහුගේ අයිතිවාසිකම් වෙනුවෙන් පෙනී සිටින බව ඔස්ට්‍රේලියානු අග්‍රාමාත්‍යවරයා මෙහිදී අවධාරණය කර සිටියේය. 53 හැවිරිදි යෑන්ග් හැන්ග්ජන් (Yang Hengjun) හිටපු චීන රාජ්‍ය තාන්ත්‍රිකයෙක් වන අතර පසුව ඔහු අන්තර්ජාල මාධ්‍යවේදියෙකු සහ බ්ලොග්කරුවෙකු ලෙස කටයුතු කළේය. මේ වනතෙක් මාස 7ක පමණ කාලයක් ඔහු චීන රැඳවුම් භාරයේ පසු වූ අතර විධිමත් ක්‍රියාපටිපාටියට යටත්ව ඔහුව අත්අඩංගුවට ගැනීමට චීන බලධාරීන් පසුගියදා පියවර ගත්තේය. ඔහුට ඔත්තු බැලීම සම්බන්ධයෙන් චෝදනා එල්ල වන අතර එම වරදට චීනය ලබාදෙන්නේ මරණ දඬුවමයි. මෙම සිදුවීම වාර්තා වන්නේ චීනය සහ ඔස්ට්‍රේලියාව අතර රාජ්‍ය තාන්ත්‍රික අර්බුදයක් නිර්මාණය වී ඇති පසුබිමක් තුළ වීම විශේෂත්වයක්. සිය අභ්‍යන්තර දේශපාලන කටයුතු සඳහා මැදිහත් වන බවට ඔස්ට්‍රේලියාව චීනයට චෝදනා කරන නමුත් ඔවුන් එම චෝදනා ප්‍රතික්ෂේප කරයි. ජනවාරි මාසයේ සිට රැඳවුම් භාරයේ පසුවන යෑන්ග් හැන්ග්ජන් හමුවීමට ඔහුගේ පවුලේ සාමාජිකයින්ට සහ නීතිඥවරයාට මෙතෙක් අවසර ලබා දී නැහැ. කෙසේ වෙතත් එරට පිහිටි ඔස්ට්‍රේලියානු තානාපති කාර්යාලයේ නිලධාරීන්ට ඔහු හමුවීමට අවසර ලැබී ඇති බව විදෙස් වාර්තා සඳහන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=117872", "Category": null, "Parent URL": null}