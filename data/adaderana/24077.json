{"Source": "Adaderana", "Timestamp": "May 7, 2012 03:21 pm", "Headline": " ජාතික පාසල් 78 ක විදුහල්පති අසුන් තවමත් හිස්", "News Content": "අයදුම්පත් කැඳවා තිබුණද ජාතික පාසල් 78 ක විදුහල්පති පුරප්පාඩු පුරවා නැති බව සමස්ත ලංකා ගුරු සංගමය පවසයි. ඔහු මෙම නිවේදනයේ වැඩිදුරටත් මෙසේ දැක්වේ. “දිවයිනේ ප්‍රධාන පෙළේ ජාතික පාසල් 78 ක පුරප්පාඩු සඳහා 2011 දෙසැම්බර් 02 දින ජාතික පුවත්වල පළ කළ දැන්වීමකින් විදුහල්පති තනතුරුවලට අයදුම් කරන ලෙස දන්වා තිබුණි. මෙහි අධ්‍යාන පරිපාලන සේවයේ පළමු පන්තියේ නිලධාරීන් ඉල්ලුම් කළයුතු පාසල් 7 ක් ද අධ්‍යාපන පරිපාලන සේවයේ 2 පන්තියේ නිලධාරීන් ඉල්ලුම් කළයුතු පාසල් 16 ක් ද‍‍‍ අධ්‍යාපන පරිපාලන සේවයේ 3 පන්තියේ නිලධාරීන් ඉල්ලුම් කළයුතු පාසල් 11 ක් ද වන අතර ඉතිරි පාසල් සඳහා ශ්‍රී ලංකා විදුහල්පති සේවයේ පළමු පන්තියේ නිලධාරීන් ඉල්ලූම් කළ යුතුව තිබුණි. ඒ අනුව ඒ සඳහා ඉල්ලුම් කළ පරිපාලන නිලධාරීන් සහ විදුහල්පතිවරු සම්බන්ධයෙන් පත්වීම් පිරිනැමීමක් සිදුනොකොට මේ දක්වා එම පාසල්වල වැඩබලන නිලධාරීන් හරහා පාසල් කටයුතු පවත්වාගෙන යමින් තිබේ.අයදුම්පත් කැඳවා මේ වන විට මාස 3 ට වැඩි කාලයක් ගතවුවද පත්වීම් ලබානොදෙමින් විවිධාකාරයෙන් වැඩබලන නිලධාරීන් හරහා මෙම පාසල්වල අධ්‍යාපන කටයුතු සිදු කෙරෙයි. දිවයිනේ ප්‍රධාන පෙළේ ජාතික පාසල් ගණනාවක මෙබඳු තත්වයක් ඇති කර තිබීම කනගාටුදායකය. දේශපාලකයින් මෙම වැඩබලන නිලධාරීන් තබා ගැනීම වෙනුවෙන් මෙසේ පත් කිරීම් ප්‍රමාද කරන බවක් පෙන්නුම් කෙරේ. මේ තත්වය තුළ වහාම සම්මුඛ පරීක්ෂණ අවසන් කොට සේවා ව්‍යස්ථාවන්ට අනුව කඩිනමින් මෙම පුරප්පාඩු පිරවීමට අවශ්‍ය පියවර ගන්නා ලෙස ලංකා ගුරු සංගමය රාජ්‍ය සේවා කොමිසමෙන් සහ අධ්‍යාපන අමාත්‍යංශයෙන් ඉල්ලා සිටී. ”", "URL": "https://sinhala.adaderana.lk/news.php?nid=24077", "Category": null, "Parent URL": null}