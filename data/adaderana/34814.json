{"Source": "Adaderana", "Timestamp": "June 11, 2013 07:29 am", "Headline": "13 ට සංශෝධන 5 ක් ගේන්න ජනපති සූදානම්", "News Content": "13 වන ආණ්ඩුක්‍රම ව්‍යවස්ථාවට අත්‍යවශ්‍යයෙන් සිදුකළ යුතු සංශෝධන පහක් පිළිබඳව ජනාධිපති මහින්ද රාජපක්ෂ මහතාගේ අවධානය යොමුවී තිබේ. ජාතික හෙළ උරුමයේ නායකයන් විසින් අදාළ සංශෝධන ඊයේ පස්වරුවේ ජනාධිපතිවරයා වෙත ඉදිරිපත් කළ බව ජනාධිපති මාධ්‍ය අංශය සඳහන් කරයි. එම සංශෝධන පහෙන් දෙකක් දැනටමත් අමාත්‍ය මණ්ඩලයට ඉදිරිපත් කර ඇති බව ජනාධිපතිවරයා මෙහිදි ප්‍රකාශ කර තිබේ. ඉතිරි සංශෝධන තුන කඩිනමින් පාර්ලිමේන්තු තේරීම් කාරක සභාවට යොමුකරන බව ජනාධිපති මහින්ද රාජපක්ෂ මහතා ජාතික හෙළ උරුමයේ නායකයන් වෙත පවසා ඇත. ව්‍යවස්ථා සංශෝධනය පිළිබඳ පාර්ලිමේන්තුවේ දී ඡන්දය විමසන අවස්ථාවේ ආණ්ඩු පක්ෂයේ මන්ත්‍රීවරුන්ට හෘද සාක්ෂියට එකඟව කටයුතු කිරීමට අවස්ථාව සලසන බව ද ජනාධිපති මහින්ද රාජපක්ෂ මහතා මෙහිදි ප්‍රකාශ කළ බව ජනාධිපති මාධ්‍ය අංශය සඳහන් කරයි. මේ අතර 13 වන ආණ්ඩුක්‍රම ව්‍යවස්ථාවේ සංශෝධන සම්බන්ධයෙන් ශ්‍රී ලංකා මුස්ලිම් කොංග්‍රසයේ ස්ථාවරය අද දිනයේ ලිඛිතව ජනාධිපති මහින්ද රාජපක්ෂ මහතා වෙත භාරදීමට නියමිතය. එම පක්ෂයේ නියෝජ්‍ය මහලේකම් නිසාම් කාරියප්පර් මහතා කියා සිටියේ සිය පක්ෂයේ ස්ථාවරය පිළිබඳ මේ වන විටත් වාචිකව ජනාධිපතිවරයා දැනුවත් කිරීමට කටයුතු කර ඇති බවයි. මේ අතර ආණ්ඩුක්‍රම ව්‍යවස්ථාවේ 13 වන සංශෝධනය මේ මොහොතේ වෙනසකට භාජනය කිරීම තිස් වසරක් තුළ පැවති යුධමය තත්ත්වයෙන් මිදී අසීරුව ලබාගත් සාමය යළි අස්ථාවරත්වය කරා ගෙන යාමට තුඩුදිය හැකි බව ශ්‍රී ලංකා කතෝලික රදගුරු සම්මේලනය පවසයි. එම සම්මේලනය නිවේදනයක් නිකුත් කරමින් පෙන්වා දෙන්නේ 13 වන ආණ්ඩුක්‍රම ව්‍යවස්ථා සංශෝධනයට අනුව උතුරු පළාත් සභා මැතිවරණය පැවැත්වීම සුදුසු බවයි. ශ්‍රී ලංකා කතෝලික රදගුරු සම්මේලනයේ සභාපති අති උතුම් මැල්කම් කාදිනල් රංජිත් හිමිපාණන් සහ අති උතුම් වැලන්ස් මෙන්ඩිස් රදගුරු හිමිපාණන්ගේ අත්සනින් යුතුව අදාළ නිවේදනය නිකුත් කර තිබේ. එම නිවේදනයෙන් පෙන්වා දෙන්නේ උතුරේ ප්‍රශ්නය ජාතික ප්‍රශ්නයක් ලෙස සලකා සිංහල සහ ද්‍රවිඩ නායකයින් ඊට අවංක පිළිතුරක් සෙවීමට එක්විය යුතු බවයි. විවිධ සංශෝධන හා විධිවිධාන වත්මන් ව්‍යවස්ථාවට ඇමිණීම නිෂ්ඵල ව්‍යායාමයක් බව ද අදාළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=34814", "Category": null, "Parent URL": null}