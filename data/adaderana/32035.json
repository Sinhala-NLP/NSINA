{"Source": "Adaderana", "Timestamp": "March 1, 2013 10:51 pm", "Headline": "රජයේ වෛද්‍ය නිලධාරීන්ගේ සංගමයේ ජාතික රෝහලේ ශාඛාව විසුරුවා හරියි ", "News Content": "වහාම ක්‍රියාත්මක වන පරිදි රජයේ වෛද්‍ය නිලධාරීන්ගේ සංගමයට අයත් කොළඹ ජාතික රෝහලේ ශාඛාව විසුරුවා හැර තිබේ. රජයේ වෛද්‍ය නිලධාරීන්ගේ සංගමයේ කිසිදු අවසරයකින් තොරව ජාතික රෝහලේ වෛද්‍යවරුන් පිරිසක් අද (01) වැඩවර්ජනයක නිරතවීම මීට හේතුව බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා පවසයි. ඒ අනුව අද පස්වරුවේ රැස්වූ රජයේ වෛද්‍ය නිලධාරීන්ගේ සංගමයේ විධායක සභාව මෙම තීරණය ගත් බව ඔහු කියයි. කෙසේ වෙතත් තම සංගමයට පූර්ව දැනුම්දීමකින් තොරව ගනු ලැබූ තීරණය පිළිගැනීමට සුදානම් නැතැයි රජයේ වෛද්‍ය නිලධාරීන්ගේ සංගමයේ කොළඹ ජාතික රෝහලේ ශාඛාවේ උපසභාපති වෛද්‍ය එන්.එස්. අබේගුණසේකර මහතා අවධාරණය කරයි. මෙම තීරණය ව්‍යවස්ථාවට පටහැනි බවත් එසේම එය බලපෑම් කිරීමක් බවත් ඔහු පෙන්වාදෙයි. ඒ අනුව ජාතික රෝහලේ ශාඛාවේ විධායක සභාවද හෙට (02) පෙරවරුවේ රැස්වී මේ සම්බන්ධයෙන් සාකච්ඡා කර තීරණයක් ගන්නා බව ඔහු පවසයි. වෛද්‍යවරුන්ගේ ස්ථාන මාරුවීම් ක්‍රමවේදයට එරෙහිව කටයුතු කරන පිරිසක් මෙලෙස වර්ජනයක නිරත වන බව රජයේ වෛද්‍ය නිලධාරීන්ගේ සංගමය පැවසීය.", "URL": "https://sinhala.adaderana.lk/news.php?nid=32035", "Category": null, "Parent URL": null}