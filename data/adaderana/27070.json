{"Source": "Adaderana", "Timestamp": "September 2, 2012 01:10 pm", "Headline": "නොරොච්චෝලේ හෙට පණ ගැන්වෙයි?", "News Content": "නොරොච්චෝලේ ලක්විජය බලාගාරයේ අලුත්වැඩියා කටයුතු අවසන් කර ඇති බව ලංකා විදුලිබල මණ්ඩලය පවසයි. බලාගාරයේ අලුත්වැඩියා කටයුතු මේ වන විට සාර්ථකව සිදුකර ඇති බව විදුලිබල මණ්ඩලයේ උප සභාපති අනුර විජේපාල මහතා සඳහන් කළේය. ඒ අනුව හෙට (03) පස්වරුවේ බලාගාරය බලගැන්වීමේ කටයුතු ආරම්භ කිරීමට බලාපොරොත්තු වන බව අනුර විජේපාල මහතා පැවසුවේය. ලක්විජය බලාගාරයේ ටර්බයිනයේ ඇති වු දෝෂයක් හේතුවෙන් විදුලි ජනනය නතර කිරීමට සිදුවු අතර ටර්බයිනය අලුත්වැඩියා කිරීමෙන් අනතුරුව එහි ට්‍රාන්ස්ෆෝමරයක ද දෝෂයක් හටගෙන තිබුණි. චීනයෙන් පැමිණි ඉංජිනේරුවරුන්ගේ ද සහය ඇතිව බලාගාරයේ අලුත්වැඩියා කටයුතු සිදුකර ඇති බව ලංකා විදුලිබල මණ්ඩලය පැවසුවේය. කෙසේ වෙතත් හෙට දිනයේ සහ අනිද්දා දිනයේත් මීට පෙර විදුලිය විසන්ධි කළ ආකාරයටම විදුලි විසන්ධි වීම සිදුකරන බව අනුර විජේපාල මහතා සඳහන් කළේය. ඒ අනුව දිවයින පුරා දිවා කාලයේ පැය 3යි විනාඩි 20ක කාලයක් විදුලි විසන්ධිය සිදුවනු ඇත.", "URL": "https://sinhala.adaderana.lk/news.php?nid=27070", "Category": null, "Parent URL": null}