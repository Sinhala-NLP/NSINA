{"Source": "Adaderana", "Timestamp": "March 11, 2017 01:44 pm", "Headline": "රංගන හේරත්ගෙන් ලෝක වාර්තාවක් ", "News Content": "මෙතෙක් ලොව බිහි වූ සාර්ථකම වමත් දඟ පන්දු යවන්නා වීමට ශ්‍රී ලංකා ක්‍රීඩක රංගන හේරත් අද (11) සමත් වුණි. ඒ, බංග්ලාදේශය සමඟ ගාල්ල ජාත්‍යන්තර ක්‍රීඩාංගණයේ පැවැත්වෙන පළමු ටෙස්ට් තරඟයේ අවසන් දිනයේදීය.බංග්ලාදේශයට එරෙහිව ශ්‍රී ලංකා ටෙස්ට් පිල මෙහෙය වන රංගන හේරත් බංග්ලාදේශ දෙවන ඉනිමේ කඩුලු 3ක් බිද හෙලීමත් සමඟ ඔහුගේ ටෙස්ට් කඩුලු සංඛ්‍යාව 363 දක්වා ඉහළ ගියේය. ඒ අනුව නවසීලන්තයේ ඩැනියෙල් විටෝරි පිහිටුවා තිබූ වාර්තාව බිඳ වැටෙයි. රංගන හේරත් ටෙස්ට් තරඟ 79කට සහභාගිවී මෙම වාර්තාව පිහිටවූ අතර, නවසීලන්ත ක්‍රීඩක ඩැනියෙල් විටෝරි මේ වන විට දෙවන ස්ථානයේ පසු වන්නේ තරඟ 113කට සහභාගිවී ටෙස්ට් කඩුලු 362ක් දවා ගනිමිනි.", "URL": "https://sinhala.adaderana.lk/news.php?nid=70728", "Category": null, "Parent URL": null}