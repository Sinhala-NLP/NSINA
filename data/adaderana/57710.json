{"Source": "Adaderana", "Timestamp": "February 29, 2016 09:55 am", "Headline": "කිරිඇල්ලගේ ක්‍රියාවට FUTA විරෝධය", "News Content": "උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතාගේ ක්‍රියා කලාපයට විරෝධය පළකරන බව විශ්වවිද්‍යාල අචාර්යවරුන්ගේ සමිති සම්මේලනය පවසයි.එම සම්මේලනයේ සභාපති ආචාර්ය රංගික හල්වතුර සහ ලේකම් ශ්‍යාම බන්නැහැක විසින් ජනාධිපතිවරයාට ලිපියක් යොමුකරමින් මෙලෙස තම විරෝධය පළකර ඇත.එම ලිපියේ මෙසේද සඳහන්ය.උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතා විසින් කැලණිය විශ්වවිද්‍යාලයයේ ආර්ථිකවිද්‍යා අධ්‍යයන අංශයේ දේශපාලන විද්‍යාව පිළිබඳ තාවකාලික කථිකාචාර්ය තනතුරක් සඳහා යම් පුද්ගලයෙකුබඳවා ගන්නා ලෙස ඉල්ලමින් එම අධ්‍යයන අංශයේ අංශාධිපතිවරයාට ලිපියක් ලිවීම පිලිබඳ විශ්වවිද්‍යාලආචාර්ය සමිති සම්මේලනය දැඩි කණගාටුව සහ විරෝධය පළ කිරීමට කැමැත්තෙමු.රාජ්‍ය විශ්වවිද්‍යාල පද්ධතිය නිර්දේශපාලනීකරණය කිරීමේත්, එහි ස්වාධීනත්වය තහවුරු කිරීමේත්අවශ්‍යතාවය සහ වැදගත්කම විශ්වවිද්‍යාලයීය ආචාර්යවරුන්ගේ සමිති සමිමේලනය ලෙස අප විසින් පසුගියකාල පරිච්ඡේදය පුරාම නිරන්තරයෙන් අවධාරණය කරන ලදී. යහපත් ආණ්ඩුකරණය පිළිබඳ ජනතා බලාපොරොත්තු ඇති කරවමින් බලයට පත් ඔබතුමාගේ රජයේ විෂයභාර අමාත්‍යවරයා විසින් විශ්වවිද්‍යාලයේ තාවකාලික තනතුරක බඳවා ගැනීමට පවා බලපෑම් කිරීම යහපාලනයේ අවම ලක්ෂණ පිළිබඳව හෝ ජනතාව තැබූ බලාපොරොත්තු කඩ වීමට හේතු වී ඇති බව අවධාරණය කිරීමට කැමැත්තෙමු. විශ්වවිද්‍යාල ආචාර්ය සමිති සම්මේලනය විසින් වරින් වර පෙන්වා දී ඇති නමුත් තවමත් ක‍්‍රියාත්මක වන,විශ්වවිද්‍යාල අනධ්‍යයන කාර්ය මණ්ඩලය සඳහා සේවකයන් බඳවා ගැනීමේදී සිදුවන දේශපාලන මැදිහත්වීම් මෙන්ම පසුගිය රජය සමයේ පාර්ලිමේන්තු මන්ත‍්‍රීවරයෙකුගේ නිර්දේශ මත විශ්වවිද්‍යාලයකට ශිෂ්‍යාවක් ඇතුළත් කරගැනීමේ සිද්ධිය හා බැඳුනු විශ්වවිද්‍යාල පද්ධතිය දේශපාලනීකරණය කිරීමේ ක‍්‍රියාදාමය ඇමතිවරයාගේ මෙම ලිපිය මගින් තවත් පියවරක් ඉදිරියට ගෙන ගොස් ඇති බවත් ඒ තුළින් විශ්වවිද්‍යාල පද්ධතිය දේශපාලනීකරණය කිරීමේ අඳුරු සෙවනැලි තවදුරටත් වර්ධනය වෙමින් පවතින බවත් පෙන්වා දීමට කැමැත්තෙමු.විශ්වවිද්‍යාල විෂය භාර ඇමතිවරයා ලෙස කිරිඇල්ල මහතා මින් පෙර අවස්ථාවකදීද කැලණිය විශ්වවිද්‍යාලයේම පාලක සභාවට දේශපාලන පත්වීමක් සිදුකිරීමට උත්සාහ කරමින් වගකීමෙන් තොරව කටයුතු කර ඇති බව ද මෙහි දී සිහිපත් කරනු කැමැත්තෙමු.ඇමතිවරයාගේ මෙම ක‍්‍රියාකලාපය මෙන්ම රාජ්‍ය විශ්වවිද්‍යාල පද්ධතිය වෙත ඍජුව හා වක‍්‍රව සිදුකෙරෙනඅනෙකුත් සියළු දේශපාලන බලපෑම් ද අප සංගමය විසින් දැඩි ලෙස හෙළාදකින අතර මෙම ක‍්‍රියාව පිළිබඳවමෙන්ම මෙබඳු ක‍්‍රියා යළි සිදු නොවන බවට තහවුරු කිරීම පිළිබඳව ද ඔබතුමාගේ අවධානය යොමුකර නිසිපියවර ගන්නා ලෙස ඉල්ලා සිටිමු.", "URL": "https://sinhala.adaderana.lk/news.php?nid=57710", "Category": null, "Parent URL": null}