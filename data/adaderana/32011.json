{"Source": "Adaderana", "Timestamp": "March 1, 2013 08:40 am", "Headline": "පාර්ලිමේන්තුවේ බහුතරය නූගතුන්", "News Content": "අද වන විට පාර්ලිමේන්තුවේ සිටින්නේ විශ්ව විද්‍යාල උපාධිධාරීන්, උසස් පෙළ සමතුන් හා නීති විද්‍යාලයට ගිහින් කොපි කර සමත් වූ තුට්ටු දෙකේ ඩිප්ලෝමාවක් ගත් කිහිප දෙනෙකු පමණක් බව හිටපු ජනාධිපතිනි චන්ද්‍රිකා බණ්ඩාරනායක මහත්මිය පවසයි. අඩුවෙමන්ම ඉගෙනගෙන, අඩුම සුදුසුකම් සහිතව, අඩුවෙන්ම මහන්සි වී, ක්ෂණිකව මුදල් ඉපයීමට හැකි ව්‍යාපාරයක් බවට ඇතැමුන් පාර්ලිමේන්තුව පත්කරගෙන සිටින බව ඇය පෙන්වාදෙයි. විජයකුමාරතුංග ගුණානුස්මරණය වෙනුවෙන් මහනුවර පුෂ්පදාන සමිති ශාලාවේදී ඊයේ පැවති සම්මත්‍රණයකදී ඇය මේ බව පැවසීය. සිය සැමියා හිරේ යනවිට ඔහුගේ ගිණුමේ මෙන්ම තමාගේ ගිණුමේ ද මුදල් නොතිබු බවද ඇය සඳහන් කළාය. එදා සිටියේ විමුක්ති පුතා පමණක් බවත් එයාට දෙන්න කිරිපිටි පැකට් එකක් ගැනීමටවත් තමා ළඟ මුදල් නොතිබුණු බවත් චන්ද්‍රිකා බණ්ඩාරනායක මහත්මිය පැවසුවාය. සිය සැමියා හිරේ වැටුණ අවස්ථාවේ මර්වින් සිල්වාගේ නෝනයි, ඔහුගේ මාලක ගොන් පුතයි, දුවයි, වැඩකාරියි හතර දෙනාම ඇවිත් තමාගේ ගෙදර වැටුණ බවත් මර්වින් ඒවන විට හිරේ සිටි බවත් ඇය පෙන්වාදුන්නාය. ඔවුන්ට මාස තුනක්ම තමන් කන්න ‍දුන් බවත් වත්තේ පොල් ටික මෙන්ම තමාගේ සීයා වවා තිබුණ කොස්, තේක්ක, බුරුත ගස් කපා විකුණු බවත් ඇය කීවාය. ඒවා විකුණා කෑව බවත් ඒ ආකාරයට දේශපාලනය කළ යුතු නමුත් අද වන විට පාර්ලිමේන්තුවේ ඉන්න බහුතරය උගත්, බුද්ධිමත් නියෝජිතයින් නොවන බවත් චන්ද්‍රිකා බණ්ඩාරනායක මහත්මිය පැවසුවාය. කෙසේ හෝ සියලූ පක්‍ෂවල සිටින හොඳ මිනිසුන් එකතු කරගෙන ජාතික ආණ්ඩුවක් පිහිටුවීම වැදගත් බවද ඇය කියා සිටි‍යාය. අද වන විට ඇතැමුන් තමාට කතා කරන්නත් බිය බවත් මා සමග කතා නොකරන ලෙසට ඔවුන්ට උපදෙස් උපදෙස් දී ඇති බවත් ඇය වැඩිදුරටත් පෙන්වාදුන්නාය.", "URL": "https://sinhala.adaderana.lk/news.php?nid=32011", "Category": null, "Parent URL": null}