{"Source": "Adaderana", "Timestamp": "September 7, 2014 11:27 am", "Headline": "තප්පර 40ට වරක් එක් අයෙකුට දිවි එපා වෙයි", "News Content": "සෑම වසරකම පුද්ගලයින් අට ලක්ෂයක් පමණ සිය දිවි හානිකරගැනීම හේතුවෙන් මරණයට පත් වන බව සෞඛ්‍ය අමාත්‍යංශය පවසයි. සෑම තප්පර 40 ට වරක්ම එක් පුද්ගලයෙකු සියදිවි හානි කර ගන්නා බව එම අමාත්‍යංශය පෙන්වා දෙයි. සියදිවි හානි කර ගැනීම ප්‍රධාන සෞඛ්‍ය ගැටලුවක් වන අතර එය ප්‍රතිකාර ගත යුතු මානසික රෝගී තත්ත්වයක් බව සෞඛ්‍ය අමාත්‍යංශය පවසයි. සියදිවි හානි කර ගත් පුද්ගලයින්ගෙන් බොහෝ දෙනෙකුට මානසික ගැටළු, මානසික ආතතිය, විෂාදය, භීතිකාව සහ බින්නෝන්මාදය වැනි මානසික රෝගී තත්ත්වයන් පවතින බවට හඳුනාගෙන ඇති බව සඳහන් වෙයි. යුරෝපය සහ උතුරු අමෙරිකාවේ සියදිවි හානි කර ගැනීමට ප්‍රධාන සාධකයක් ලෙස මානසික රෝගාබාධ හඳුනාගෙන ඇති අතර ආසියානු රටවල ආවේගශීලී බව ඊට ප්‍රධාන හේතුවක් වී ඇති බව සෞඛ්‍ය අමාත්‍යංශය පවසයි. මානසික රෝග සඳහා ප්‍රතිකාර ඉතා දියුණු මට්ටමක පැවතුන ද ප්‍රතිකාර සඳහා යොමුවීමේ අඩුවක් දක්නට ලැබෙන බව අමාත්‍යංශය පෙන්වා දෙයි. මේ අතර ලබන 10 වැනි දිනට යෙදී ඇති ලෝක සියදිවි හානිකර ගැනීම වැලැක්වීමේ දිනය නිමිත්තෙන් වැඩසටහන් රැසක් සංවිධානය කර ඇති බව සෞඛ්‍ය අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=45890", "Category": null, "Parent URL": null}