{"Source": "Adaderana", "Timestamp": "May 21, 2018 03:16 pm", "Headline": "ගත වූ පැය 24 තුළ සිදුවූ රිය අනතුරුවලින් පුද්ගලයින් 7ක් මරුට", "News Content": "ගත වූ පැය 24 තුළ දිවයිනේ විවිධ ප්‍රදේශවල සිදුවූ රිය අනතුරුවලින් පුද්ගලයින් හත් දෙනෙකු මියගොස් තිබේ. මාවතගම, වීරකැටිය, වාලච්චේන, හුංගම සහ වැල්ලවත්ත යන ප්‍රදේශවලින් මෙම අනතුරු වාර්තා වන බව පොලීසිය සඳහන් කළේය. නුවර - කුරුණෑගල ප්‍රධාන මාර්ගයේ මාවතගම ප්‍රදේශයේ දී සිදුවු රිය අනතුරකින් මාස දෙකක බිළිදෙකු සහ තවත් අයෙකු මියගොස් තිබේ. මෝටර් රථයක් සහ වෑන් රථයක් මුහුණට මුහුණ ගැටීමෙන් මෙම අනතුර සිදුව ඇති බව පොලීසිය සඳහන් කළේය. අනතුරෙන් මෝටර් රථයේ රියදුරු සහ එහි ගමන් ගත් බිළිදෙකු මෙලෙස මියගොස් ඇති අතර තවත් පුද්ගලයින් නව දෙනෙකු තුවාල ලබා රෝහල් ගත කර තිබේ. මේ අතර වීරකැටිය - බෙලිඅත්ත මාර්ගයේ මුල්කිරිගල ප්‍රදේශයේ දී අද(21) අලුයම මෝටර් රථයක් රියදුරුට පාලනය කරගත නොහැකිව මාර්ගයෙන් ඉවතට පැන ඒ ආසනයේ තිබූ කාණුවකට වැටීමෙන් අනතුරක් සිදුව තිබේ. අනතුරෙන් මෝටර් රථයේ ගමන්ගත් 63 හැවිරිදි කාන්තාවක් මියගොස් ඇති බවෙ පොලීසිය සඳහන් කළේය. මේ අතර මඩකලපුව - ත්‍රීකුණාමලය මාර්ගයේ ඕටමාවාඩිය ප්‍රදේශයේ දී ත්‍රි රෝද රථයක් පෙරළිගොස් යතුරුපැදියක ගැටීමෙන් සිදුවු අනතුරකින් 57 හැවිරිදි ත්‍රි රෝද රථ රියදුරු මියගොස් තිබේ. අනතුරෙන් යතුරුපැදිකරු ද තුවාල ලබා වාලච්චේන රෝහලට ඇතුළත් කර තිබේ. මේ අතර කොළඹ - වැල්ලවාය ප්‍රධාන මාර්ගයේ හුංගම ප්‍රදේශයේ දී නවතා තිබු ලොරි රථයක් පිටුපස යතුරුපැදියක් ගැටීමෙන් සිදුවූ අනතුරකින් 50 හැවිරිදි යතුරුපැදිකරු මියගොස් තිබේ. අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර හුංගම පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=89509", "Category": null, "Parent URL": null}