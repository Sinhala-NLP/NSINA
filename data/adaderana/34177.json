{"Source": "Adaderana", "Timestamp": "May 18, 2013 08:10 am", "Headline": "පාර්ලිමේන්තු ක්‍රීඩාංගණය ආශ්‍රිත මාර්ග රැසකුත් වසයි", "News Content": "රණවිරු සැමරුම් උත්සවය වෙනුවෙන් අද (18)පස්වරුවේ පාර්ලිමේන්තු ක්‍රීඩාංගණය අවට මාර්ග රැසක් වසා තැබෙන බව පොලීසිය පවසයි. ඒ අනුව අද පස්වරු 02.00 සිට උත්සවය අවසන් වන තෙක් එම මාර්ග වසා තැබෙනු ඇත. පොල්දූව හන්දියෙන් පාර්ලිමේන්තුව දෙසට මාර්ගයත්, පාළම් තුන වටරවුමේ සිට පාර්ලිමේන්තු මාර්ගය ඔස්සේ කොළඹ දෙසටත්, පැලවත්ත හන්දියෙන් පාර්ලිමේන්තු මාර්ගය ඔස්සේ කොළඹ දෙසටත්, කිඹුලාවල හන්දියෙන් ජපන් මිත්‍රත්ව මාර්ගය දක්වාත් වන මාර්ග අදාළ කාලය තුළ වසා තැබේ. විකල්ප මාර්ග ලෙස පොල්දූව හන්දියෙන් බත්තරමුල්ල හන්දියට ගොස්, පන්නිපිටිය මාර්ගය ඔස්සේ පැලවත්ත, තලවතුගොඩ, කිඹුලාවල හා පිටකෝට්ටේ දෙසට ගමන් කළ හැකි බව පොලීසිය පවසයි. කොළඔ දෙසට ගමන් කරන වාහන බත්තරමුල්ල හන්දියට පැමිණ කොළඹ දෙසට ධාවනය කළ හැකි අතර පිටකෝට්ටේ දෙසට ගමන් කරන වාහන තලවතුගොඩ වටරවුමෙන් පිටකෝට්ටේ දෙසට ගමන් කළ හැකිය. පැලවත්තට හා බත්තරමුල්ල දෙසට ගමන් ගන්නා වාහන තලවතුගොඩ වටරවුමට පැමිණ පන්නිපිටිය මාර්ගය ඔස්සේ පැලවත්ත හා බත්තරමුල්ල දෙසට ගමන් කළ හැකි බව ද පොලීසිය පවසයි.", "URL": "https://sinhala.adaderana.lk/news.php?nid=34177", "Category": null, "Parent URL": null}