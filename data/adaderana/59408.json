{"Source": "Adaderana", "Timestamp": "April 22, 2016 12:16 pm", "Headline": "පොලිසිය යළි ගොඩනඟනවා - නව පොලිස්පති පළමු මාධ්‍ය හමුව!", "News Content": "පොලිස් දෙපාර්තමේන්තුව මින් ඉදිරියට ශ්‍රී ලංකා පොලිසිය නමින් හඳුන්වන බව නව පොලිස්පති පූජිත් ජයසුන්දර මහතා කියයි.ජූජිත් ජයසුන්දර මහතා පොලිස්පති තනතුරේ රාජකාරි ඇරඹීමෙන් අනතුරුව අද ප්‍රථමවරට මාධ්‍ය හමුවක් පැවැත්වීය.ඒ පොලිස් මූලස්ථානයේදීය.පසුගිය කාලයේදී පොලීසිය ජනතාවගෙන් දුරස් වූ බවත්, මේ නිසා පොලීසිය කෙරෙහි ජනතාවගේ ඇති විශ්වාසය පළදු වූ බවත්, ඒ මහතා එහිදී පෙන්වාදුන්නේය.පොලිස් ජංගම සේවාවක් ඔස්සේ සෑම පොලිස් ස්ථානයකටම අදාළව ප්‍රධාන කාරණා 6ක් යටතේ අවධානය යොමු කරමින් කටයුතු කරන බවද හෙතෙම එහිදී පැවසීය.අධ්‍යාපන, සෞඛ්‍ය, ආගමික, ක්‍රීඩා ඇතුළු අංශ මේ යටතේ සොයාබලන බවත්, මෙම මාතෘකා ජනජීවිතයට ඉතා වැදගත් ඒවා බවත්, ඒ මහතා කීවේය.එසේම ග්‍රාම නිලධාරී වසම් මට්ටමින් ඇති සිවිල් ආරක්ෂක කමිටු කෙරෙහි ද දැඩි අවධානය‍ යොමුකර ඇති බවද ඒ මහතා සඳහන් කළේය. ඊට හේතුව ලෙස ඔහු කියා සිටියේ පොලිසියේ දැක්ම සහ මෙහෙවර සාක්ෂාත් කර ගැනීම සඳහා උචිත ක්‍රියා පිළිවෙත සිවිල් ආරක්ෂක කමිටු බවයි.ශ්‍රී ලංකා පොලීසියේ මූලික දැක්ම \" අපරාධ හා ප්‍රචණ්ඩත්වය පිළිබඳ බියකින් තොරව විශ්වාසයෙන් යුතුව ජීවත්වීමට හැකි සාමකාමි පරිසරයක් බිහිකිරීම\" බවද ඒ මහතා එහිදී සිහිපත් කළේය.මේ අතර තමන් විසින් පවත්වනු ලබන පළමු සහ අවසාන මාධ්‍ය මෙය වනු ඇතැයිද හෙතෙම කීවේය.මාධ්‍යයට සම්බන්ධ සියලු තොරතුරු පොලිස් මාධ්‍ය ප්‍රකාශක රුවන් ගුණසේකර හා හිටපු පොලිස් මාධ්‍ය ප්‍රකාශක අජිත් රෝහණගෙන් ලබාගත හැකි බවද පැවසීය.මාධ්‍ය හමුව ආරම්භ කිරීමට පෙරාතුව පූජිත් ජයසුන්දර මහතා සර්ව ආගමික ආශිර්වාදය ද ලබාගත්තේය.", "URL": "https://sinhala.adaderana.lk/news.php?nid=59408", "Category": null, "Parent URL": null}