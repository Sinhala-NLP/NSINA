{"Source": "Adaderana", "Timestamp": "June 18, 2010 08:11 am", "Headline": "උදා වූ සාමය උත්කර්ෂවත්ව සැමරේ", "News Content": "එල්. ටී. ටී. ඊ සංවිධානය පරාජය කරමින් ශ්‍රි ලංකාවට සාමය උදාකිරීමේ පළමු සංවත්සරය සැමරීමේ ජාතික උත්සවය අද කොළඹ ගාලුමුවදොර පිටි‍යේදී පැවැත්වේ. සේනාධිනායක ජනාධිපති මහින්ද රාජපක්ෂ මහාගේ ප්‍රධානත්වයෙන් අද පෙරවරුවේ විජයග්‍රහණයේ ජාතික සැමරුම් උළෙල උත්කර්ෂවත්ව පැවැත්වීමට සියලු කටයුතු සුදානම් කර තිබේ. ඒ අනුව ත්‍රිවිධ හමුදාවේ සහ පොලිසියේ සමාජික සමාජිකාවන් නවදහසක් පමණ සහභාගි වන ආචාර්ය පෙළපාලිය අද පෙරවරු අටට ආරම්භ විය. මානූෂීය මෙහෙයුමේ විවිධ ක්‍රියාකාරකම් විදහා දැක්වෙන අයුරින් මෙම පෙළපාලිය සංවිධානය කර තිබීම විශේෂත්වයකි. මෙම පෙළපාලියේ සමස්ත අණ දෙන්නා ලෙස මේජර් ජෙනරාල් කමල් ගුණරත්න මහතා කටයුතු කරන අතර බ්‍රි‍ගේඩියර් රේණුක රොමේෂ් දෙවන අණ දෙන්නා ලෙස කටයුතු කරයි. මීට අමතරව මේජර් ජෙනරාල් ශවේන්ද්‍ර සිල්වා, මේජර් ජෙනරාල් ප්‍රසන්න සිල්වා, මේජර් ජෙනරාල් චාගී ගාල්ලගේ යන මහත්වරුන්ද මෙම පෙළපාලියේ එක් එක්‍ කොටස් සඳහා අණ දීමට නියමිතය. සාමාන්‍ය ජනතාවටද පෙළපාලිය නැරඹීමට පහසුකම් සලසා ඇති බව ද යුද හමුදාව පවසයි. නාවික හමුදාව විසින් අද දහවල් 12ට ගාලුමුවදොරදී රණවිරු ප්‍රණාම ආචාර ‍වෙඩි මුරයක් පැවැත්වීමට ද සුදානම් කර තිබේ. රණවිරු සැමරුම් උත්සවය ශ්‍රි ජයවර්ධනපුර කෝට්ටේ පාර්ලිමේන්තු සංකීර්ණය ආසන්නයේ පිහිටි රණවිරු ස්මාරකය අභියසදී අද පස්වරු 4ට ආරම්භ වීමට නියමිතය.", "URL": "https://sinhala.adaderana.lk/news.php?nid=9068", "Category": null, "Parent URL": null}