{"Source": "Adaderana", "Timestamp": "July 11, 2017 07:49 am", "Headline": "අ.පො.ස(උ/පෙළ) ප්‍රවේශ පත්‍ර නොපමාව අයදුම්කරුවන්ට බෙදාදිය යුතුයි", "News Content": "විදුහල්පතිවරුන් වෙත යොමුකර ඇති අධ්‍යයන පොදු සහතික පත්‍ර උසස් පෙළ විභාග ප්‍රවේශ පත්‍ර නොපමාව අදාළ අයදුම්කරුවන් වෙත බෙදාදිය යුතු බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පවසයි. නිවේදනයක් නිකුත් කරමින් ඔහු ප්‍රකාශ කළේ පාසලේ අයදුම්කරුවන් දෙලක්ෂ තිස් හත් දහස් නවසිය හතළිස් තුන් දෙනෙකුගේ ප්‍රවේශ පත්‍ර පසුගිය 7 වැනිදා විදුහල්පතිවරුන් වෙත යොමුකර ඇති බවය. කිසිදු හේතුවක් මත එම ප්‍රවේශ පත්‍ර විදුහල්පතිවරුන් වෙත තබා නොගත යුතු බව විභාග කොමසාරිස්වරයා අවධාරණය කරයි. මේ අතර පුද්ගලික අයදුම්කරුවන් හැත්තෑ හත්දහස් දෙසිය අසූ හතර දෙනෙකුගේ ප්‍රවේශ පත්‍ර ඔවුන්ගේ පුද්ගලික ලිපිනයන් වෙත ඊයේ තැපැල් කර තිබේ.නියමිත දිනට ඉල්ලුම්පත් ඉදිරිපත් කර ප්‍රවේශ පත්‍ර නොලද පුද්ගලික අයදුම්කරුවන් වෙතොත් ඒ පිළිබඳ විභාග දෙපාර්තමේන්තුවේ පාසල් විභාග සංවිධාන ශාඛාව වෙත දැනුම්දිය යුතු වේ. ප්‍රවේශ පත්‍රයන්හි සංශෝධන සිදුකිරීමට අවශ්‍ය පාසල් අයදුම්කරුවන් විදුහල්පති මාර්ගයෙන් ද පුද්ගලික අයදුම්කරුවන් ඔවුන් විසින්ම ද මේ මස 20 වන දිනට පෙර පාසල් විභාග සංවිධාන ශාඛාව වෙත යොමුකර එම සංශෝධන සිදුකර ගත යුතු බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා ප්‍රකාශ කළේය. තොරතුරු ලබාගැනීම සඳහා පාසල් විභාග සංවිධාන හා ප්‍රතිඵල ශාඛාවේ ක්ෂණික ඇමතුම් අංක 1911 හෝ 0112 784 208, 0112 784 537, 0113 188 350, 0113 140 314 යන අංකවලට ඇමතිය හැකිය.මෙවර අධ්‍යයන පොදු සහතික පත්‍ර උසස් පෙළ විභාගය අගෝස්තු මස 8 වන දින සිට සැප්තැම්බර් මස දෙවන දින දක්වා මධ්‍යස්ථාන 2230කදී පැවැත්වේ.", "URL": "https://sinhala.adaderana.lk/news.php?nid=75110", "Category": null, "Parent URL": null}