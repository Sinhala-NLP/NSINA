{"Source": "Adaderana", "Timestamp": "May 11, 2019 10:33 am", "Headline": "මානසික උපදේශන සේවා සඳහා රාජකීයන්ගේ අවධානය", "News Content": "මානසික උපදේශන සේවා ලබාදීමේ අරමුණින් නව දුරකථන පණිවුඩ සේවාවක් හඳුන්වා දීමට බ්‍රිතාන්‍ය රාජකීයන් පිරිසක් කටයුතු කර ඇත. විලියම්, හැරී කුමාරවරු සහ ඔවුන්ගේ භාර්යාවන් මෙම කර්තව්‍යයට දායක වී සිටියි. සිය මව වූ ඩයනා කුමරියගේ අභාවයෙන් අනතුරුව ඇය පිළිබඳව කිසිවක් නොසිතා සිටීමට දැරූ උත්සාහය ව්‍යවර්ථ වූ කළ මානසික උපදේශන සේවාවල පිහිට පැතූ බව විලියම් හැරී කුමාරවරු පවසා ඇත. මානසික සෞඛ්‍ය ගැටලු පිළිබඳව බ්‍රිතාන්‍යය වැනි සමාජයක පවා පවතින පසුගාමී ආකල්ප බිඳ දැමීමේ අරමුණින් තමන් මුහුණදුන් මානසික ගැටළු පිළිබඳව විවෘතව අදහස් දැක්වීමට ඔවුන් කටයුතු කළේය. ඉන් නොනැවතී මානසික ගැටළු වලින් පීඩා විඳින පුද්ගලයින් වෙනුවෙන් නව දුරකථන පණිවුඩ සේවාවක් හඳුන්වා දීමට සිය භාර්යාවන් සමඟ එක්ව දෙසොහොයුරන් පියවර ගත්තේය. මෙම නව දුරකථන පණිවුඩ සේවාව \"Shout\" ලෙස නම්කර ඇත. එමඟින් සියදිවි හානිකර ගැනීමට පෙළඹෙන පුද්ගලයින්ට සහ අපචාර, සබඳතා බිඳ වැටීම වැනි ගැටලුවලින් පීඩා විඳින පුද්ගලයින්ට මානසික උපදේශන සේවා ලබාදීමට අපේක්ෂිතය. මෙය තරුණ ප්‍රජාව ඉලක්ක කරගෙන ඇති බවත් එය ඔවුන්ගේ පුද්ගලිකභාවය ආරක්ෂා කිරීමට බැඳී සිටින බවත් විදෙස් වාර්තා සඳහන් කර සිටියි. එමෙන්ම පාසැල බස් රථය නිවස යන ඕනෑම ස්ථානයක සිට එය භාවිතා කිරීමට හැකි බව එම වාර්තා වල සඳහන්ය. වයස අවුරුදු 5-19 අතර බ්‍රිතාන්‍ය ජාතිකයින්ගෙන් සෑම 8 දෙනෙක් අතුරින් එක් අයෙක් මානසික ගැටලු වලින් පීඩා විඳින බව 2017 වර්ෂයේ එරට තුළ සිදුකළ අධ්‍යනයකින් හෙළිවුණි. මේ හේතුවෙන් එම ගැටලු කෙරෙහි විශේෂ අවධානයක් යොමු කිරීමේ අවශ්‍යතාව දැඩිව මතුවී තිබෙන බව විශේෂඥයින් පෙන්වා දෙනු ලබයි.", "URL": "https://sinhala.adaderana.lk/news.php?nid=109730", "Category": null, "Parent URL": null}