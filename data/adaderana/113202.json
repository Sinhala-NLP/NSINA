{"Source": "Adaderana", "Timestamp": "July 2, 2019 01:34 pm", "Headline": "මව් සෙනෙහස අහිමි වුවත් මවක් වු ඇය", "News Content": "දිළිදුකම තුරන් කිරීම රජයේ අපේක්ෂාව වූවත් අද වන විටත් කුසට අහරක් , පිපාසයට ජල බිඳක් නොමැති අසරණ පිරිස් මෙරට තුළ නැතිවාම නොවෙයි. එවැනි පුවතක් අද දෙරණට වාර්තා වුණේ මහියංගනය ප්‍රදේශයේය. මහියංගනය ප්‍රාදේශීය ලේකම් කොට්ඨාශයට අයත් කුකුලාපොළ ගිනිහිටියාවෙළ ප්‍රදේශයේ ජීවත් වෙන මිහිරි ප්‍රසාදනී කුකුලාපොළ කනිෂ්ඨ විද්‍යාලයෙන් මෙවර සාමන්‍ය පෙළ විභාගයට පෙනී සිටීමට අපේක්ෂාවෙන් සිටින ශිෂ්‍යයාවක්. බැලූ බැල්මට කුඩා වපසරියකින් යුත් මේ පැල්පත ඇයගේ නිවහනයි. මිහිරිගේ මව,දියණිය සහ සැමියා අත්හැර ගියේ මීට වසර 12 කට පෙරයි. එදා සිට මිහිරිට මව නැති අඩුව නොදැනෙන්නට පියා රැකවරණය ලබාදෙන්න මෙලොව අන් සියලු දේට වඩා සිය දියණිය වටිනා බව සැමට පසක් කරමින්. එහෙත් අද වන විට ආබාධිත තත්ත්වයට පත්ව සිටින මිහිරිගේ පියාට ජීවිතය ගෙන යාම සිහිනයක් වී තිබේ. එබැවින් පවුලේ සියලු වගකීම් අද වන විට මිහිරිගේ කරපිට පැටවී අවසන්. තමාට ලැබෙන සලාක මුදල්වලින් කෑම ටික සරි කර ගන්නා බව පවසන මිහිරිගේ පියා පවසයි. තමාට ඉන්න තැනක් හදා දෙන්න හැකි නම් කෙසේ හෝ ජීවත් විය හැකි බැවින් මිහිරි කඳුළු සලමින් තම නැතිබැරිකම අප හමුවේ කියා සිටියේය. කෙසේ හෝ ගුරුවරියක් වීමේ අපේක්ෂාවෙන් සිටින මිහිරි තම පවුල පමණක් නොව තවත් පවුලක් රැක ගන්නා අයුරු අප කැමරා කාචයේ සනිටුහන් විය. මවකගේ උණුහුම නොලද ඇය අසල්වැසි නිවසෙහි මව නොමැතිව සිටින තවත් සහෝදරියන් දෙදෙනෙකුට මව නැති අඩුව පුරවන්නටත් අමතකර කර නැහැ. කුසට අහරක් , පිපාසයට ජලය පොදක්වත් නොමැතිව ජීවත් වන මේ අසරණ පවුලෙත් පුංචි දියණියන් දෙදෙනාගේත් පාසල් ගමන අතර මඟ නතර වන දවස වැඩි ඈතක් නොවනු ඇති. සැපසම්පත්වලින් ආසාධ්‍ය නොවූ මේ පුංචි පැල්පතේ කඳුළු අතරින් අකුරු කර ජීවිතය දිනන්ට වෙර දරන මිහිරිටත් ,අසල්වැසි මේ පුංචි දියණියන් දෙදෙනාටත් අත්වැල්ලක් වන්නට ඔබටත් හැකිනම් එය මේ පුංචි ජීවිතවලට යම් හෝ අස්වැසිල්ලක් වනු බව නම් නොරහසකි. මිහිරිට උදව් කරන්න කැමති නම් ඔබටත් එයට අවස්ථාවක් තිබේ. අමතන්න - 072 250688 / 071 2454852 / 0762806888 උදේ 8.30 සිට සවස 5 දක්වා - 055 563 5888", "URL": "https://sinhala.adaderana.lk/news.php?nid=113202", "Category": null, "Parent URL": null}