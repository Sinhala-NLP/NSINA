{"Source": "Adaderana", "Timestamp": "July 26, 2011 04:30 pm", "Headline": "රකින්නන්ගේ වරදින් දරුවන් බිල්ලට ", "News Content": "පරිවාස භාරයේ සිටින දරුවන් විවිධ අපචාර සහ අපරාධ වලට ගොදුරු වී ඇති අතර ඊට ප්‍රධාන හේතුව පරිවාස නිලධාරීන්ගේ වරද බව අනුරාධපුර ප්‍රධාන මහේස්ත්‍රාත් අතිරේක දිසා විනිසුරු දර්ශිකා විමලසිරි මෙනෙවිය පවසයි. උතුරු මැද පළාත් පරිවාස දෙපාර්තමේන්තුව මඟින් අනුරාධපුර ප්‍රධාන මහේස්ත්‍රාත් අධිකරණය හමුවේ පවරා තිබූ නඩුවක් අද(26) කැඳවූ අවස්ථාවේ දී අධිකරණය හමුවේ පෙනී සිටි පළාත් පරිවාස කොමසාරිස්වරිය අමතමින් විනිසුරුවරිය මේ බව සදහන් කළාය. බන්ධනාගාරගත කර සිටින දරුවෙකු පිළිබඳ පරිවාස වාර්තාවක් අධිකරණයට ඉදිරිපත් කරන ලෙස නියෝග කර තිබුණ ද පළාත් පරිවාස කොමසාරිස්වරිය එම නියෝග කඩ කර ඇති බව මෙහි දී විනිසුරුවරිය වැඩිදුරටත් කියා සිටියේය. අධිකරණයේ විභාග වන නඩුවලට අදාළ කරුණු දුරකථනයෙන් විනිසුරුවරියකගෙන් විමසීමට පළාත් කොමසාරිස්වරිය කටයුතු කළේ තම රාජකාරිය පිළිබඳ නොදන්නා නිසා දැයි විනිසුරුවරිය මෙහි දී වැඩිදුරටත් ප්‍රශ්න කර සිටියේය.", "URL": "https://sinhala.adaderana.lk/news.php?nid=17650", "Category": null, "Parent URL": null}