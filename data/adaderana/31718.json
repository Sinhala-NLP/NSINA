{"Source": "Adaderana", "Timestamp": "February 17, 2013 10:06 pm", "Headline": "ඔස්ට්‍රේලියානු කාන්තා කණ්ඩායම 6 වැනි වතාවටත් ලෝක ශූරීයන්වෙයි", "News Content": "ලෝක කුසලාන කාන්තා ක්‍රිකට් තරගාවලියේ අවසන් මහා තරගයේදී බටහිර ඉන්දීය කොදෙව් කාන්තා කණ්ඩායම ලකුණු 114කින් පරාජයට පත්කරමින් 6 වැනි වතාවටත් එහි කිරුළ හිමිකර ගැනීමට ඔස්ට්‍රේලියානු කාන්තා කණ්ඩායම අද (17) සමත්විය. ඉන්දියාවේ මුම්බායිහිදී පැවැති මෙම තරගයේ කාසියේ වාසිය හිමිකර ගත් ඔස්ට්‍රේලියානු කණ්ඩායම පළමුව පන්දුවට පහරදෙමින් කඩුලු 7ට ලකුණු 259ක් ලබා ගන්නා ලදී. එහිදී ජෙස් කැමරන් ලකුණු 75ක් හා රාකල් හේනස් ලකුණු 52ක් ලබා ගත් අතර පන්දු යැවීමේදී සකුවනා කුවින්ටින් කඩුලු 3ක් බිඳ හෙළීමට සමත්විය. පිළිතුරු වශයෙන් බටහිර න්දීය කොදෙව් කාන්තා කණ්ඩායමට ලබාගත හැකි වුයේ පන්දුවාර 43.1කදී ලකුණු 145ක් පමණි. ජෙස් කැමරන් තරගයේ වීරයා සම්මානය දිනා ගන්නා ලදී. බටහිර ඉන්දීය කොදෙව් කාන්තා ක්‍රිකට් කණ්ඩායම ලෝක කුසලාන කාන්තා අවසන් මහා තරගයකට සුදුසුකම් ලබා ගත් ප්‍රථම අවස්ථාව මෙය විය. ඔස්ට්‍රේලියාව මීට පෙර පස් වතාවක් ලෝක ශූරියන් බවට පත්ව තිබේ. 1973 වසරේ දී ආරම්භ වුණු කාන්තා ලෝක කුසලාන ක්‍රිකට් තරගාවලියේ 10 වන තරගාවලිය මෙය වූ අතර ඉන්දියාවේ දී ලෝක කුසලාන කාන්තා ක්‍රිකට් තරගාවලියක් පැවැත්වූ තුන්වන අවස්ථාවද මෙය විය.", "URL": "https://sinhala.adaderana.lk/news.php?nid=31718", "Category": null, "Parent URL": null}