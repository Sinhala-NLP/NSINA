{"Source": "Adaderana", "Timestamp": "February 6, 2018 07:51 am", "Headline": "නිවාස ණය ලබා දෙන බවට පවසමින් ඡන්ද නීති කැඩු අයෙක් අත්අඩංගුවට", "News Content": "නිවාස ණය ලබා දෙන බවට පෝරම පුරවමින් මැතිවරණ ප‍්‍රචාරක කටයුතුවල නිරත වූ සැකකරුවෙකුව පුත්තලම පොලීසියේ නිලධාරීන් විසින් අත්අඩංගුවට ගෙන ඇත. පසුගිය 05 වැනිදා සවස පුත්තලම-සිරම්බිඅඩිය ප‍්‍රදේශයේදී මෙම අත්අඩංගුවට ගැනීම සිදු කර ඇත. අත්‍අඩංගුවට ගෙන ඇත්තේ සිරම්බිඅඩිය-පාසල පාර පදිංචිකරුවෙකුයි. සැකකරු ශ‍්‍රී ලංකා පොදු ජන පෙරමුණ පක්ෂයෙන් පුත්තලම ප‍්‍රාදේශීය සභාවට තරග කරණ අපේක්ෂකයෙකුගේ ආධාරකරුවෙකු බවට හදුනා ගෙන ඇත. පුත්තලම ප‍්‍රාදේශීය සභාවෙන් ලබා දීමට නියමිත බව කියන නිවාස ණය සදහා වන පෝරමයක් සැකකරු විසින් ගම්වාසීන්ට ලබා දී එය පුරවා ගෙන ආපසු ලබා ගෙන ඇති බව පොලීසිය කියයි. සැකකරු සමග තවත් එක් අයෙකු සිට ඇති අතර ඔහු පලා ගොස් ඇත. අදාල පෝරම තිබී ඇත්තේ ඔහු සතුවය. ලබන 07 වැනිදා සිරම්බිඅඩියේදී පැවැත්වීමට නියමිත ශ‍්‍රී ලංකා පොදු ජන පෙරමුණ පක්ෂයේ රැළියක් සම්බන්ධයෙන් ගම්වාසීන් දැණුවත් කර අතර තුර සැකකරු නිවාස ණය පෝරම පුරවා ඇති බව විමර්ශනවලදී හෙලිවී ඇත. සැකකරු පුත්තලම ප‍්‍රාදේශීය සභාවේ සේවකයෙකු නොවන බවද පොලීසිය කියයි. සැකකරු පුත්තලම දිසා අධිකරණයට ඉදිරිපත් කිරීමට නියමිතව ඇත. පුත්තලම පොලීසිය වැඩිදුර විමර්ශන කටයුතු පවත්වයි.", "URL": "https://sinhala.adaderana.lk/news.php?nid=84018", "Category": null, "Parent URL": null}