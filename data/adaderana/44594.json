{"Source": "Adaderana", "Timestamp": "July 11, 2014 10:57 am", "Headline": "හලාවත - මාදම්පේ කොහු කර්මාන්ත ශාලා සේවකයින්ගේ ඉරණම කුමක්ද?", "News Content": "හලාවත සහ මාදම්පේ ප්‍රදේශ වල පවත්වා ගෙන යන කොහු කර්මාන්ත ආශ්‍රිතව ජීවත් වන බහුතරයකට උප්පැන්න සහතික ඇතුළු අත්‍යාවශ්‍ය ලිය කියවිලි නොමැති බව එම ප්‍රදේශ වල ග්‍රාම නිලධාරීන් විසින් කරන ලද තොරතුරු සොයා බැලීමකදී අනාවරණය වී තිබේ. හලාවත සහ මාදම්පේ ප්‍රදේශ වල කොහු කර්මාන්ත ශාලා 200 ක් පමණ ක්‍රියාත්මක වන අතර එම ආයතන වල කම්කරුවන් ලෙස විශාල පිරිසක් සේවය කරති. මෙම කොහු කර්මාන්ත ශාලා වල කම්කරුවන් ලෙස සේවයට පැමිණෙන බහුතරයක් පිරිස් දිවයිනේ විවිධ පළාත් වල පදිංචිකරුවෝය. කර්මාන්ත ශාලාවේ සේවයට පැමිණි විගස එම ස්ථානය පවත්වාගෙන යන හිමිකරුවා විසින් කම්කරු පවුලට තම කර්මාන්ත ශාලා භූමිය තුළම නවාතැන් පහසුකම් ලබා දෙන අතර ඔවුන්ට ජීවත් වීම සඳහා කිසියම් අත්තිකාරම් මුදලක්ද ලබා දෙයි. එම අත්තිකාරම් මුදලට සේවය කරන අතර තුර කොටස් වශයෙන් අය කර ගැනීම හාම්පුතුන්ගේ සාමාන්‍ය ක්‍රමවේදය වී ඇත. ඇතැම් කම්කරුවන් තම හාම්පුතා විසින් ලබා දුන් මූලික අත්තිකාරම් මුදලක් රැගෙන දින කීපයක් තුළ එම ස්ථානයෙන් පිටත් වී වෙනත් කොහු කර්මාන්ත ශාලාවක් වෙත ගමන් කරයි. කොහු කර්මාන්ත ආශ්‍රිතව පවුල් ජීවත් ගත කරන බහුතරයක් නීත්‍යානූකූලව විවාහ වී නොමැත. තමන්ට උප්පැන්න සහතිකයක්,ජාතික හැඳුනුම්පතක් නොමැති වීම ඊට හේතු ලෙස ඔවුන් සඳහන් කරයි. මේ නිසාම එවැනි අඹු - සැමියන්ට දාව උපදින දරුවන්ටද උප්පැන්න සහතික නොමැත. එකී තත්ත්වය මත එම දරුවන් නිසි වයසේදී පාසල් යන්නේ ද නැත. ඇතැම් පාසල් වල විදුහල්පතිවරුන් විසින් අනුමාන වයස තීරණය කිරීමෙන් පසුව එවැනි දරුවන් පාසලට ඇතුළත් කර ගත්තත් ඔවුන් වැඩි දිනක් පාසල් අධ්‍යාපනය නොලබන බව ග්‍රාම නිලධාරීහු කියති. පාසල් නොයන එවැනි දරුවන්ද තම මව්පියන් සේවය කරන කොහු මෝලේම කුමන හෝ වෘත්තීයක නිරත වන අතර ඉන් තමන්ට කිසියම් ආදායමක් ලැබෙන බැවින් මව්පියන්ද ඊට විරෝධතාවයක් නොදක්වන බව පැවසේ. පාසල් නොයන මෙවැනි දරුවන් සම්බන්ධයෙන් සොයා බැලීම සඳහා රජයේ නිලධාරීන් පැමිණෙන විට තම දරුවන්ව සඟවා තබා ගෙන නිලධාරීන්ට මව්පියන් විසින් මුසාවන් පැවසීමද සාමාන්‍ය කරුණක් වී ඇති බව ග්‍රාම නිලධාරීන් කියයි. මෙසේ කොහු මෝල් ආශ්‍රිතව ජීවත් වන බහුතරයකට ඡන්ද හිමිකම නොමැති බවත්,ඊට හේතුව වී ඇත්තේ ජාතික හැදුනුම්පත් නොමැති වීම සහ තමන් කලින් පදිංචිව සිටි ප්‍රදේශයේ ග්‍රාම නිලධාරීන්ගෙන් අදාළ ලියකියවිලි ඉදිරිපත් කිරීමට නොහැකි වීම බව මේ සම්බන්ධයෙන් කළ විමසුමකදී එක් ග්‍රාමනිලධාරියෙකු කියා සිටියේය. කොහු මෝල් ආශ්‍රිතව රැකියාවන් කරමින් ජීවත් වන මෙවැනි පුද්ගලයින්ට අත්‍යාවශ්‍ය ලියකියවිලි නොමැතිකම හේතුවෙන් ඔවුන්ට හිමි අර්ථ සාධක අරමුදල් පවා නොලැබෙන බවත්, ඇතැම් හාම්පුතුන් ඊට කැමැත්තක් දක්වන බැවින් තම කම්කරුවන්ට අවශ්‍ය මූලික ලියකියවිලි සකස් කර ගැනීමට අවශ්‍ය සහයක් ලබා නොදෙන බවත් දැන ගන්නට ඇත.", "URL": "https://sinhala.adaderana.lk/news.php?nid=44594", "Category": null, "Parent URL": null}