{"Source": "Adaderana", "Timestamp": "June 22, 2018 08:34 am", "Headline": "වැලිකන්න ප්‍රදේශයේ දී වන අලියෙකු දුම්රියේ ගැටී අලියට බරපතළයි-දුම්රිය පැයක් ප්‍රමාද වෙයි", "News Content": "කොළඹ සිට මඩකලපුව දක්වා ධාවනය වෙමින් තිබු දුම්රියට වැලිකන්ද ප්‍රදේශයේ දී වන අලියෙකු ගැටීමෙන් අලියා බරපතළ තුවාල ලබා තිබේ. මෙම අනතුර හේතුවෙන් පෙරවරු 8.30ට මඩකලපුවට ළඟා වීමට නියමිතව තිබු දුම්රිය පැයක් පමණ කාලයක් ප්‍රමාද වු බව දුම්රිය බලධාරීන් පවසයි. අද(22) උදෑසන 2.45 ට පමණ මෙම අනතුර සිදුවු බව අද දෙරණ වාර්තාකරු පවසයි. කෙසේ වෙතත් බරපතළ තත්ත්වයෙන් පසුවෙන වන අලියාට මේ වන විට ගිරිතලේ වනජීවි නිලධාරීන් විසින් ප්‍රතිකාර කරමින් සිටින බව ද වාර්තා වෙයි. කෙසේ වෙතත් අනතුර සිදුවු ස්ථානයේ දුම්රිය මාර්ගයේ සිල්බර කොට හතක් පමණක් හානි වී ඇති අතර, රේල් පීලි ද ඇඳ වීම හේතුවෙන් දුම්රිය ධාවනය ප්‍රමාද වු බව ද අප වාර්තාකරු පවසයි. වන අලියා අසල පිහිටි කුඹුරුවලට හානි සිදු කර දුම්රිය මාර්ගය හරහා ගමන් කරමින් සිටිය දී මෙම අනතුර සිදුව ඇති බව සිදුවීම ඇසින් දුටු ගම්වාසීන් පවසයි. දුම්රියේ ගැටීමෙන් පසුව අලියා අසල කුඹුරු යායෙහි මඩ සහිත ස්ථානයකට වැටී ඇති අතර, වනජීවි නිලධාරීන් මහත් පරිශ්‍රමයක් දරා අලියා ගොඩ ගෙන තිබේ. කම්කරුවන් විසින් දුම්රිය මාර්ගය යථා තත්ත්වයට පත් කර ඇති අතර, අලියාට මේ වන විට වනජීවි පශු වෛද්‍යවරු ප්‍රතිකාර කරමින් සිටියි.", "URL": "https://sinhala.adaderana.lk/news.php?nid=91302", "Category": null, "Parent URL": null}