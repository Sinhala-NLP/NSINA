{"Source": "Adaderana", "Timestamp": "December 22, 2010 05:30 pm", "Headline": "එල්.ටී.ටී.ඊ සැකකරුවන් 160 ක් තවදුරටත් රිමාන්ඩ්", "News Content": "වන්නි යුද ගැටුම් අවසන් වීමෙන් පසු වව්නියාව සරණාගත කඳවුරුවලට පැමිණ සැඟවී සිටියදී අත් අඩංගුවට ගත් එල්.ටී.ටී.ඊ සැකකරුවන් 160 දෙනෙකු රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියම කර තිබේ. ත්‍රස්ත මර්දන ඒකකය මගින් සිදුකළ වැටලීමකදී අදාළ සැකකරුවන් පිරිස අත් අඩංගුවට ගෙන තිබුණි. පොලිසිය අධිකරණයට වාර්තාවක් ඉදිරිපත් කරමින් සඳහන් කර සිටියේ හදිසි නීති රෙගුලාසි යටතේ රඳවාගෙන ප්‍රශ්න කළ ඔවුන්ගෙන් ලද තොරතුරු අනූව මෙම පිරිස එල්.ටී.ටී.ඊ සංවිධානයේ ක්‍රියාකාරකම් වලට සම්බන්ධ ප්‍රබල සාමාජිකයින් බවට අනාවරණය වී ඇති බවයි. සැකකරුවන්ට අදාළ සියලු පරීක්ෂණ වාර්තා නීතිපතිවරයා වෙත ඉදිරිපත් කර ඇති අතර නීතිපතිවරයාගේ උපදෙස් මත ඉදිරි ක්‍රියාමාර්ග ගන්නා බව පොලිසිය අධිකරණයට දැනුම් දී ඇත. ඒ අනුව ඉදිරිපත් වු කරුණු සලකා බැලු මහේස්ත්‍රාත්වරිය සැකකරුවන් ලබන මස තුන්වැනි දින දක්වා රක්ෂිත බන්ධනාගාර ගත කිරීමට නියමකළාය.", "URL": "https://sinhala.adaderana.lk/news.php?nid=13029", "Category": null, "Parent URL": null}