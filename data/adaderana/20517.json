{"Source": "Adaderana", "Timestamp": "December 7, 2011 12:25 pm", "Headline": "ප්‍රගීත් එක්නැලිගොඩ ගැන හරස් ප්‍රශ්න ඇසීම කල්යයි", "News Content": "අතුරුදහන්ව සිටින මාධ්‍යවේදී ප්‍රගීත් එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මියගෙන් හරස් ප්‍රශ්න ඇසීමට ඉඩදීම අධිකරණය විසින් කල්දමා තිබේ. සන්ධ්‍යා එක්නැලිගොඩ මහත්මියගෙන් හරස් ප්‍රශ්න ඇසීමට අවසර දෙන ලෙස නීතිපතිවරයා විසින් ඉල්ලීමක් කරන ලද නමුත් හෝමාගම මහේස්ත්‍රාත් අධිකරණය විසින් එකී ඉල්ලීම කල්තබා ඇත. අතුරුදහන් වූ ප්‍රගීති එක්නැලිගොඩ මහතා අධිකරණය හමවුට ඉදිරිපත් කරන ලෙස ඉල්ලා ඔහුගේ බිරිඳ විසින් කරන ලද පැමිණිල්ල ඊයේ සවස කැඳවූ අවස්ථාවේ මෙම පැමිණිල්ලේ සාක්ෂිකරුවකු ලෙස හිටපු නීතිපති මොහාන් පීරිස් මහතා‍ නම්කිරීමට අවශ්‍ය බවත්,ඒ සඳහා අභියාචනාධිකරණයේ අවසර ලබාගත යුතු බැවින් සන්ධ්‍යා එක්නැලිගොඩ මහත්මියගෙන් හරස් ප්‍රශ්න ඇසීමට අවසරදීම කල්තබන ලෙස පැමිණිල්ලේ නීතිඥයින් විසින් අධිකරණයෙන් ඉල්ලා තිබේ. එකී ඉල්ලීම සැලකිල්ලට ගත් හෝමාගම මහේස්ත්‍රාත් අධිකරණය හරස් ප්‍රශ්න විමසීම මේ මස 20 වන දින දක්වා කල්තබා ඇති බව අද දෙරණ අධිකරණ වාර්තාකරු කියා සිටියි. අතුරුදහන් වූ ප්‍රගීති එක්නැලිගොඩ මහතා අධිකරණය හමවුට ඉදිරිපත් කරන ලෙස ඉල්ලා සන්ධ්‍යා එක්නැලිගොඩ මහත්මිය විසින් මීට පෙරාතුව අභියාචනාධිකරණයට පෙත්සමක් ඉදිරිපත් කර තිබුණි. එම පැමිණිල්ල විභාග කර වාර්තාවක් කැඳවන ලෙස අභියාචනාධිකරණය විසින් හෝමාගම මහේස්ත්‍රාත් අධිකරණයට දන්වා ඇත.", "URL": "https://sinhala.adaderana.lk/news.php?nid=20517", "Category": null, "Parent URL": null}