{"Source": "Adaderana", "Timestamp": "June 10, 2013 12:38 pm", "Headline": " අල්ලස් චෝදනා ලැබූ දිසා විනිසුරු ඇප මත නිදහස්", "News Content": "අල්ලස් චෝදනා මත අත්අඩංගුවට ගෙන රිමාන්ඩ් භාරයේ සිටි හෝමාගම හිටපු දිසා විනිසුරු සුනිල් අබේසිංහ මහතා ඇප පිට නිදහස් කිරීමට අධිකරණය විසින් නියෝග කර තිබේ. රිමාන්ඩ් භාරයේ සිටි විනිසුරුවරයා අද (10) දින කොළඹ ප්‍රධාන මහේස්ත්‍රාත් හමුවට ඉදිරිපත් කිරීමෙන් පසු ලක්ෂ 50 බැගින් වන ශරීර ඇප දෙකක් මත මුදාහැරීමට තීරණය කර ඇත. එහිදී හිටපු දිසා විනිසුරුවරයාට රටින් පිටව යාමට තහනම් කර ඇති බවත්, ඔහුගේ ආරක්ෂක නිලධාරියා ලෙස කටයුතු කළ පොලිස් කොස්තාපල්වරයා මෙම මස 24 වැනි දින දක්වා තවදුරටත් රක්ෂිත බන්ධනාගාර ගත කරන ලෙසත් මහේස්ත්‍රාත් අධිකරණය විසින් නියෝග කරන ලදී. විනිසුරුවරයා හමුවේ විභාගවෙමින් පැවති නඩුවකට අදාළ තීන්දුව වාසි සහගත ලෙස ලබාදීම සඳහා අයෙකුගෙන් ලක්ෂ 3 ක මුදලක් ස්වකීය ආරක්ෂාවට ලබාදී ඇති පොලිස් නිලධාරියා මගින් ලබාගන්නා අවස්ථාවේදී ඉකුත් මැයි මස 30 වන දින අල්ලස් හෝ දූෂණ චෝදනා විමර්ශන කොමිෂන් සභා නිලධාරීන්‍ ගේ අත්අඩංගුවට පත්විය.", "URL": "https://sinhala.adaderana.lk/news.php?nid=34794", "Category": null, "Parent URL": null}