{"Source": "Adaderana", "Timestamp": "November 14, 2013 10:39 pm", "Headline": "පොලීසිය ආරක්ෂාව දුන්නේ නෑ - චැනල් ෆෝ අයට එන්න කීවේ ජනාධිපතිවරයායි", "News Content": "තමන් විසින් පොලීසියෙන් ඉල්ලන ලද ආරක්ෂාව නොලැබුණු බවත්, එයින් පැහැදිලි වෙන්නේ ආණ්ඩුව එක්සත් ජාතික පක්ෂයට කෙතරම් බියවී ඇත්ද යන බවත් විපක්ෂ නායක රනිල් වික්‍රමසිංහ මහතා පවසයි. අද (14) සිරිකොත පක්ෂ මූලස්ථානයට පැමිණි පිරිසක් ප්‍රහාරයක් එල්ල කිරීමේ සිදුවීම පිළිබඳ නියෝජ්‍ය පොලිස්පතිවරයෙකුට දැනුම් දුන්නත් අදාළ පොලිස් නිලධාරියා සිරිකොත පක්ෂ මූලස්ථානයේත් උද්ඝෝෂණයක් තිබෙන බව පවසා මගහැරිය බවත් වික්‍රමසිංහ මහතා කියා සඳහන් කරයි. එක්සත් ජාතික පක්ෂය විනාශ කිරීමට ආණ්ඩුව විසින් දැවැන්ත ව්‍යාපාරයක් දියත් කර ඇති බවත්,සමගි බලවේගය විසින් සංවිධානය කළ ප්‍රවෘත්ති සාකච්ඡාවට විදේශීය මාධ්‍යවේදීන් සමග චැනල් ෆෝ මාධ්‍යවේදීන් පැමිණීමේ සිද්ධිය පදනම් කරගෙන විපක්ෂයට එරෙහිව දැවැන්ත ව්‍යාපාරයක් ක්‍රියාවට නැංවීමෙන් ඒ බව පැහැදිලි වන බවත් ඔහු පෙන්වා දුන්නේය. චැනල් ෆෝ වාර්තාකරුවන් සමග එක්වී රටට එරෙහිව කුමන්ත්‍රණ සිදුකළ බවට ආණ්ඩුව චෝදනා කළත්,තමන් සමග තේ බීමට ශ්‍රී ලංකාවට පැමිණෙන්නැයි හා ශ්‍රී ලංකාවේදී ඕනෑම ආකාරයකට ක්‍රියා කළ හැකි යැයි පවසමින් රටට එන ලෙස ආරාධනා කළේ ජනාධිපතිවරයාම බැව් රනිල් වික්‍රමසිංහ මහතා සිහිපත් කළේය. ජනාධිපතිවරයාගේ අත්සනින් යුතුවම නිකුත් කර ඇති උගත් පාඩම් හා ප්‍රතිසන්ධාන කොමිෂන් සභාවේ වාර්තාවේ නිර්දේශ ක්‍රියාත්මක කළ යුතු බවත්,එසේම පොදුරාජ්‍ය මණ්ඩලයීය මූලධර්ම හා වටිනාකම් ඇතුළත් ප්‍රඥාප්තිය ක්‍රියාත්මක කළ යුතු බවත් විපක්ෂ නායකවරයා කියා සිටියේය. සියලුදෙනාම එක්වී මේ මොහොතේ කටයුතු කළ යුතු බවත්,මේ ගමනේදී කිසිවෙකු හෝ කකුලෙන් නොඇදිය යුතු බවත්,කවුරුන් හෝ එජාපයේ වැඩපිළිවෙලට පහර ගසනාවානම් විවේචනය කරනවානම් එයින් අදහස් වෙන්නේ ආණ්ඩුවට කත් ඇදීම බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=38843", "Category": null, "Parent URL": null}