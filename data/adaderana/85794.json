{"Source": "Adaderana", "Timestamp": "March 16, 2018 11:25 am", "Headline": "ගාල්ල නගරයේ ජල සැපයුම යථා තත්ත්වයට", "News Content": "ගාල්ල මහ නගර සභා බල ප්‍රදේශයට අත්හිටුවා තිබූ ජල සැපයුම යථා තත්ත්වයට පත් කර තිබේ. ඊයේ (15) රාත්‍රී ගාල්ල, වක්වැල්ල ජල පවිත්‍රාගාරයේ හටගත් ගින්නක් හේතුවෙන් එම පවිත්‍රාගාරයේ ජල නිෂ්පාදන කටයුතු සහ බෙදාහැරිම් කටයුතු සම්පූර්ණයෙන් ඇණහිට තිබිණි. එම හේතුවෙන් ගාල්ල මහ නගර සභා බල ප්‍රදේශයේ පාරිභෝගිකයින් 25,000කට ආසන්න පිරිසකට පීඩා එල්ල වූ බව ජාතික ජල සම්පාදන හා ජලපවහන මණ්ඩලයේ ගාල්ල ප්‍රදේශිය ඉංජිනේරු එම්.කේ ලෙස්ටි මහතා පැවසීය. කෙසේවෙතත් ගාල්ල කරාපිටිය රෝහලට සහ මහමෝදර රෝහලට බාධාවකින් තොරව ජලය සැපයීමට පියවර ගත් බව ඔහු සඳහන් කළේය. ඊයේ රාත්‍රී සිට නඩත්තු කටයුතු සිදු කිරිමෙන් අනතුරුව අද (16) අළුයම වන විට පවිත්‍රාගාරයේ ජල නිෂ්පාදන කටයුතු ආරම්භ කෙරෙනු අතර තාවකාලික නඩත්තු කටයුතුවලින් අනතුරුව අද පෙරවරු 09.30 පමණ වන විට ජල සැපයුම යථා තත්ත්වය පත් කිරිමට හැකි වූ බව එම්.කේ ලෙස්ටි මහතා සඳහන් කළේය.", "URL": "https://sinhala.adaderana.lk/news.php?nid=85794", "Category": null, "Parent URL": null}