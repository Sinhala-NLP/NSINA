{"Source": "Adaderana", "Timestamp": "August 18, 2013 10:29 am", "Headline": "ඊජිප්තුවේ ගැටුම් උත්සන්නවේ", "News Content": "මුස්ලිම් සහෝදරත්වයේ ආධාරකරුවන් දහසකට වැඩි පිරිසක් ඊජිප්තු බලධාරීන් විසින් අත්අඩංගුවට ගෙන තිබේ. සිකුරාදා දිනයේ සිට පැවති උද්ඝෝෂණ අතරවාරයේ ඔවුන් ත්‍රස්තවාදී ක්‍රියා සිදුකර ඇති බව ඊජිප්තු අභ්‍යන්තර කටයුතු අමාත්‍යංශය සඳහන් කළේය. මේ අතර මුස්ලිම් සහෝදරත්වයේ ආධාරකරුවන් කයිරෝ අගනුවර අල්ෆාටේ දේවස්ථානය වටලා උද්ඝෝෂණ නිරතව සිටින අතර මිය ගිය පුද්ගලයින්ගේ මළ සිරුරු කිහිපයක් ද සොයාගෙන ඇති බව විදෙස් මාධ්‍ය වාර්තා කළේය. කෙසේ වෙතත් ඊයේ දිනයේ පැවති විරෝධතාවල දී පුද්ගලයින් 173 දෙනෙකු මියගොස් ඇති බව ඊජිප්තු බලධාරීන් පැවසීය. ධූරයෙන් පහකරන ලද හිටපු ජනපති මොහොමඩ් මුරුසි නැවත වරක් එම ධූරයට පත් කරන ලෙස ඉල්ලමින් ජනතාව මෙලෙස උද්ඝෝෂණයේ නිරතව සිටිති.", "URL": "https://sinhala.adaderana.lk/news.php?nid=36717", "Category": null, "Parent URL": null}