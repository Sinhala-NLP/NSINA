{"Source": "Adaderana", "Timestamp": "April 6, 2018 11:11 am", "Headline": "ආබාධයක් නිසා කගිසෝ රබාඩා ඉන්දීය ප්‍රිමියර් ලීග් තරඟය අහිමිවෙයි", "News Content": "ආබාධයකට ලක්වීම හේතුවෙන් දකුණු අප්‍රිකානු කණ්ඩායමේ කගිසෝ රබාඩා හට මෙවර ඉන්දීය ප්‍රිමියර් ලීග් ක්‍රිකට් තරඟාවලියෙන් ඉවත්විමට සිදුව තිබේ. අයි.සී.සී ශ්‍රේණිගත කිරීම්හි ටෙස්ට් පන්දු යවන්නන් අතර පෙරමුණේ පසුවන 22 හැවිරිදි රබාඩා ඔස්ට්‍රේලියානු කණ්ඩායම සමඟ පැවැති ටෙස්ට් තරඟාවලියේ අවසන් තරඟයේදී ආබාධයකට ලක් වුණි. ඒ අනුව ඔහුට මාස තුනක පමණ කාලයක් විවේක ගැනීමට සිදුවන බව දකුණු අප්‍රිකානු කණ්ඩායමේ ප්‍රධාන වෛද්‍යවරයා නිර්දේශ කර ඇත. කගිසෝ රබාඩා ඉන්දිය ප්‍රිමියර් ලීග් ක්‍රිකට් තරඟාවලියේ දිල්ලි ඩෙයාර් ඩෙවිල්ස් කණ්ඩායම නියෝජනය කිරීමට නියමිතව තිබූ අතර පසුගියදා පැවැති ක්‍රිඩක වෙන්දේසියේදී එම කණ්ඩායම විසින් ඔහු මිලදි ගෙන තිබුණේ ඉන්දීය රුපියල් කෝටි 04යි දශම දෙකක මුදලකටයි. රබාඩා වෙනුවට කණ්ඩායමට ඇතුළත් කර ගන්නා ක්‍රිඩකයා පිළිබඳ දිල්ලි ඩෙයාර් ඩෙවිල්ස් කණ්ඩායම මේ වන තෙක් නිවේදනය කර නැත.", "URL": "https://sinhala.adaderana.lk/news.php?nid=87029", "Category": null, "Parent URL": null}