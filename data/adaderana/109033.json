{"Source": "Adaderana", "Timestamp": "May 1, 2019 04:05 pm", "Headline": "වෝකිටෝකි යන්ත්‍ර 9ක් සහ හමුදා ඇඳුම් කිහිපයක් මුලතිව්වලින් හමුවෙයි", "News Content": "මුලතිව්, ආලම්පිල් ප්‍රදේශයේ ඉදිකෙරෙන සුඛෝප භෝගී හෝටලයක් තුළ තිබී ආරක්ෂක අංශ විසින් භාවිතා කරන ගමන් කථන(වෝකිටෝකි) නවයක් හා යුද හමුදා නිල ඇඳුමට සමාන ඇඳුම් කිහිපයක් සොයාගත් බව මුලතිව් පොලිසිය පවසයි. අද(01) සිදුකළ සෝදිසියකදී මෙම භාණ්ඩ තොගය සොයගත් බව වාර්තා වෙයි. යුද හමුදාව විසින් ප්‍රදේශයේ ආරක්ෂාව තහවුරු කිරීම සඳහා සිදුකළ සෝදිසි මෙහෙයුමකදී අදාළ හෝටලය ඉදිවන ස්ථානයේ තිබී මෙම උපකරණ තොගය සොයාගෙන තිබේ. සොයාගත් උපකරණ අතර දුරදක්නයක්, සිම්පත් 11ක්, ගමන් කථන සඳහා යොදන බැටරි, කිණිස්සක් හා ආරක්ෂක අංශ විසින් පළදින සපත්තු (බූට්) යුඟල් දෙකක් ද සොයාගත් බව පොලිසිය පැවසීය. සෝදිසි මෙහෙයුම සිදුකරන අවස්ථාවේ එහි කිසිවෙකු සිට නොමැති බවද මුලතිව් යුද හමුදාව පැවසීය. විදේශ රටක සිටින පුද්ගලයකු විසින් මුදල් යොදවා මෙම හෝටලය ඉදිකරමින් සිටින බවට තොරතුරු ලැබී ඇති බව පොලිසිය සඳහන් කළේය. සිද්ධිය සම්බන්ධයෙන් කිසිවෙකු මෙතෙක් අත්අඩංගුවට ගෙන නොමැති අතර මුලතිව් පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=109033", "Category": null, "Parent URL": null}