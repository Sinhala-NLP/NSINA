{"Source": "Adaderana", "Timestamp": "February 13, 2019 06:37 am", "Headline": "මන්නාරමේ වෙළඳසැලක් ගිනි ගෙන දැවෙයි", "News Content": "මන්නාරම,නගර මධ්‍යයේ පිහිටි පෞද්ගලික ව්‍යාපාරික ස්ථානයක හටගත් ගින්නකින් වෙළඳසැළ තුළ තිබු භාණ්ඩ රැසක් විනාශ වී ගොස් තිබේ. මන්නාරම පොලීසිය පැවසූවේ ඊයේ(12) රාත්‍රී 8.00 ට පමණ ගින්න හටගෙන තිබු අතර,ගින්න හේතුවෙන් වෙළඳසැළ ලක්ෂ ගණනාවක් වටිනා භාණ්ඩ තොගයක් විනාශ වී ඇති බවයි. ගින්න සම්බන්ධයෙන් ප්‍රදේශවාසීන් පොලිස් නිලධාරීන් වෙත දැනුම්දීමෙන් අනතුරුව ප්‍රදේශයේ පොලිස් නිලධාරීන්,යුද හමුදා නිදධාරීන්,මන්නාරම නගර සභා නිලධාරීන්,නාවික හමුදා නිලධාරීන් පැමිණ ගින්න නගරයේ අනෙක් ව්‍යාපාර ස්ථාන වෙත පැතිරයාම වැළැක්වීමට කටයුතු කර තිබේ. මන්නාරම ප්‍රදේශයේ ගිනි නිවන ඒකකය නොමැති බැවින් වවුනියාව නගර සභා ගිනි නිවීම් ඒකකය වෙත දැනුම්දීමෙන් අනතුරුව වවුනියාව ගිනි නිවිම් ඒකකය රාත්‍රී10.30 ට පමණ පැමිණ ගින්න නිවා දැමු බව පොලීසිය සඳහන් කරයි. මන්නාරම නගර සභා හා පොලිසිය සතු සාමාන්‍ය ජල බවුසර රථ යොදා ගනිමින් ගින්න පැතිරයාම වැළැක්වීමට කටයුතු කළ බවද පොලීසිය පැවසීය. ගින්න හේතුවෙන් සිදුවු විනාශය මෙතෙක් තක්සේරු කොට නොමැති අතර අද(13) ගින්නෙන් විනාශ වු දේපළ සම්බන්ධයෙන් තක්සේරු කරන බවද පොලීසිය වැඩිදුරටත් සඳහන් කරයි. ජීවිත හානි කිසිවක් වාර්තා වී නොමැති බව ද පොලීසිය පවසයි.", "URL": "https://sinhala.adaderana.lk/news.php?nid=104193", "Category": null, "Parent URL": null}