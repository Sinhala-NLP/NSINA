{"Source": "Adaderana", "Timestamp": "July 11, 2011 12:39 pm", "Headline": "හිටපු හිල්ටන් සාමාන්‍යාධිකාරීවරයා ඉල්ලූ අතුරු තහනම ප්‍රතික්ෂේපයි", "News Content": "කොළඹ,හිල්ටන් හො‍්ටලයේ සාමාන්‍යාධිකාරීවරයා ලෙස කටයුතු කළ ජෙරොම් අවුවිටි මහතා විසින් ඉල්ලන ලද අතුරුතහනම් නියෝගය කොළඹ දිස්ත්‍රීක් අධිකරණය විසින් ප්‍රතික්ෂේප කර තිබේ. තමා සේවයෙන් නෙරපාහැරීමට හිල්ටන් පාලනාධිකාරිය විසින් ගනු ලැබ ඇති තීරණය අත්හිටුවමින් අතුරු තහනම් නියෝගයක් නිකුත් කරන ලෙස ඉල්ලා කොළඹ හිල්ටන් හෝටලයේ සාමාන්‍යාධිකාරිවරයා ලෙස කටයුතු කළ ජෙරොම් අවුවිටි මහතා විසින් මෙම නඩුව ගොනු කර තිබිණි. එසේම අදාළ නඩුවේ වැඩිදුර විමර්ශන කටයුතු සැප්තැම්බර් මස 12 වන දිනට කල්තැබුණු අතර විත්තියේ ප්‍රතිචාර වෙනුවෙන් එදිනට අධිකරණය හමුවේ කරුණු දක්වන ලෙසද අධිකරණය නියෝග කර තිබේ. හිල්ටන් ඉන්ටර්නැෂනල් සමාගම වෙනුවෙන් ජනාධිපති නීතිඥ නයිජල් හැච්,දිලුමිද අල්විස් යන පෙනී සිටි අතර ජනාධිපති නීතිඥ රොමේෂ්ද අල්විස්,අරිත වික්‍රමනායක,අරුණ සමරජීව,එරාජ් ද සිල්වා යන අය පැමිණිලිකාර ජෙරොම් අවුවිටි වෙනුවෙන් අධිකරණයේ පෙනී සිටියහ.", "URL": "https://sinhala.adaderana.lk/news.php?nid=17332", "Category": null, "Parent URL": null}