{"Source": "Adaderana", "Timestamp": "February 15, 2018 06:22 am", "Headline": "රාජකාරියට මුවා වී මුදල් කොල්ලකෑ කොස්තාපල් පොලීසියට කොටුවෙයි", "News Content": "රාජකාරියේ නිරතව සිටින කාලයේ කොල්ලකෑම් කීපයක් සිදු කළ බව කියන හිටපු පොලිස් කොස්තාපල්වරයෙකුව මාදම්පේ පොලීසිය විසින් අත්අඩංගුවට ගෙන ඇත. පොලීසිය විසින් අත්අඩංගුවට ගෙන ඇත්තේ පසුගිය වසරේ දෙසැම්බර් මාසයේදී සේවය අතහැර ගියා සේ සලකා ඇති හිටපු පොලිස් කොස්තාපල්වරයෙකුය. මාදම්පේ - නාන්කඩවර ප‍්‍රදේශයේ පදිංචිකරුවෙකු වන ඔහු අවසන් වරට ජා ඇල පොලීසියේ සේවය කරමින් සිට ඇත. පසුගිය වසරේ ජූනි මාසයේදී හලාවත - කොළඹ මාර්ගයේ පම්බල ප‍්‍රදේශයේදී යතුරු පැදිකරුවෙකු නවතා ඔහු සතුව තිබූ රුපියල් 6000 ක මුදලක් කොල්ලකා එම පුද්ගලයාගේ බැංකු කාඩ් පතින් රුපියල් 5000 ක මුදලක් වංචනික ලෙස ලබා ගෙන ඇති බවට පොලීසියට තොරතුරු ලැබී ඇත. එම වසරේම නොවැම්බර් මාසයේදී මාදම්පේ - පනිරෙන්දාව මාර්ගයේ සෙම්බුකට්ටියේදී යතුරු පැදිකරුවෙකු සතුව තිබූ රුපියල් 60,000 ක මුදලක් කොල්ලකා ඇති බවටද සැකකරුට එරෙහිව පැමිණිල්ලක් ලැබී ඇති බව මාදම්පේ පොලීසිය කියයි. මෙම පැමිණිළි ලැබීමෙන් පසුව සැකකරු රාජකාරියට යාමෙන් වැළකී ඇත. ඔහු පදිංචි ප‍්‍රදේශයෙන්ද පලා ගොස් සැගවී සිට ඇත. සැකකරු සම්බන්ධයෙන් විමර්ශණ කටයුතු සිදු කළ මාදම්පේ පොලීසිය පසුගිය ඊයේ 14 වැනිදා ඔහුව අත්අඩංගුවට ගෙන ඇත. සැකකරු හලාවත මහේස්ත‍්‍රාත් අධිකරණයට ඉදිරිපත් කිරීමට නියමිතව ඇත. මාදම්පේ පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=84337", "Category": null, "Parent URL": null}