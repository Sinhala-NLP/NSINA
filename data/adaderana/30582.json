{"Source": "Adaderana", "Timestamp": "January 8, 2013 09:59 am", "Headline": "නායයෑමේ, ගල් පෙරළීමේ හා කණ්ඩි කඩා වැටීමේ අවදානම්", "News Content": "‍පවතින අයහපත් කාලගුණික තත්ත්වයත් සමඟ දිස්ත්‍රික් දෙකක ප්‍රදේශ කිහිපයක් සඳහා නායයෑමේ, ගල් පෙරළීමේ හා කණ්ඩි කඩා වැටීමේ අවදානම පිළිබඳව ජාතික ගොඩනැගිලි පර්යේෂණ සංවිධානය අනතුරු ඇඟවීමක් සිදුකර තිබේ. ඊයේ (07) පස්වරු හයේ සිට පැය 24 ක කාලයක් සඳහා මෙම අනතුරු ඇඟවීම නිකුත් කර ඇති බව එහි නායයෑම් අංශ ප්‍රධානී ආර්.එම්.එස්.බණ්ඩාර මහතා සඳහන් කළේය. නුවරඑළිය සහ බදුල්ල දිස්ත්‍රික්කවල ප්‍රදේශ කිහිපයකට මෙම අවදානම නිකුත් කර ඇත. නුවරඑළිය දිස්ත්‍රික්කයේ වලපනේ, හඟුරන්කෙත, නුවරඑළිය, කොත්මලේ, අඹගමුවකෝරළේ, ප්‍රාදේශීය ලේකම් කොට්ඨාස තුළ ඇති මාර්ග සහ නෝර්ටන් බ්‍රිජ්, ලක්ෂපාන,කාසල් රී යන ප්‍රදේශ සඳහා විශේෂ අවදානයක් යොමුකළ යුතු බව ජාතික ගොඩනැගිලි පර්යේෂණ සංවිධානය දැනුම්දෙයි. ඊට අමතරව බදුල්ල දිස්ත්‍රික්කයේ මහියංගනය හැර සියලු ප්‍රාදේශීය ලේකම් කොට්ඨාස සහ ඒ ආශ්‍රිත මාර්ග නායයෑමේ, ගල්පෙරළීමේ හා කණ්ඩි කඩා වැටීමේ අවාදානම් කලාප ලෙස නම් කර තිබේ. මේ අතර පවතින අධික වර්ෂාවත් සමග ජලාශ කිහිපයක වාන් දොරටු විවෘත කර ඇති බව ආපදා කළමනාකරණ මධ්‍යස්ථානය පවසයි. මේ හේතුවෙන් ජලාශ ආශ්‍රිතව සිටින ජනතාව අවදානයෙන් සිටිය යුතු බව එහි සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය.", "URL": "https://sinhala.adaderana.lk/news.php?nid=30582", "Category": null, "Parent URL": null}