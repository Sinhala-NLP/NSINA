{"Source": "Adaderana", "Timestamp": "December 2, 2014 11:00 am", "Headline": "  හෙළ උරුමය මෛත්‍රීටයි - කාවවත් යුද අධිකරණයට ගෙනියන්න දෙන්නේ නෑ", "News Content": "ඉදිරි ජනාධිපතිවරණයේදී ජාතික හෙළ උරුමයේ සහය පොදු අපේක්ෂක මෛත්‍රීපාල සිරිසේන මහතාට ලබාදෙන බව හිටපු තාක්ෂණ හා පර්යේෂණ අමාත්‍ය පාඨලී චම්පික රණවක මහතා පවසයි. පතිරූප දේශයක් උදෙසා වන ජාතික ප්‍රතිඥාවට හෙළ උරුමයේ නායක ආචාර්ය ඕමල්පේ සෝභිත අනුනාහිමියන් සහ පොදු අපේක්ෂක මෛත්‍රීපාල සිරිසේන මහතා අතර ප්‍රතිපත්තිමය යෝජනාවලියට අත්සන් තැබීම දෙසැම්බර් 01 වනදා (ඊයේ) මධ්‍යහ්න 12.45 ට යෙදුණු සුභ මොහොතින් සිදුවී තිබේ. තම පක්ෂයේ ස්ථාවරත්වය පැහැදිලි කිරීම වෙනුවෙන් අද(02) උදෑසන 10.30 ට පිටකෝට්ටේ සොලිස් හෝටලයේ පැවති විශේෂ මාධ්‍ය සාකච්ඡාවට එක්වෙමින් පාඨලී චම්පික රණවක මහතා කියා සිටියේ ඉදිරි ජනාධිපතිවරණයේදී තම පක්ෂයේ සහය හිමිවන්නේ ජාතික අපේක්ෂක මෛත්‍රීපාල සිරිසේන මහතාට බවයි. සියළුම දේශපාලන පක්ෂ නියෝජනය කරන ජාතික සමඟිය ඇති කරන දේශපාලන ක්‍රමයක් ඇති කිරීම මෙහි අපේක්ෂාව වන බවත්, එය පක්ෂ ආණ්ඩුවක් නොවන අතර ජාතික වශයෙන් සමඟි සම්පන්න යහපාලනය ක්‍රියාත්මක කරන ක්‍රමවේදයක් බවත් ඔහු සඳහන් කළේය. පොදු අපේක්ෂක මෛත්‍රීපාල සිරිසේන මහතා බලයට පත්වූ දින සිට දින සියයක් ඇතුළත විධායක ජනාධිපති ක්‍රමයේ අත්තනෝමතික බලතල ඉවත් කිරීමටත් යහපාලනයක් ඇති කිරීම වෙනුවෙන් අවශ්‍ය කටයුතු කිරීමටත් හැකිවන අතර මෙය ඉතා කෙටිකාලීන දේශපාලන න්‍යාය පත්‍රයක් බවද ඔහු කියා සිටියේය. මෙය කාලීනව රටට ඉතා අත්‍යාවශ්‍ය දෙයක් බවද රටේ ඉදිරි ගමන්මඟ තීරණය කිරීමට එය ප්‍රබල සාධකයක් වන බවද චම්පික රණවක මහතා පෙන්වා දුන්නේය. මින් අනතුරුව ජාතික ප්‍රතිඥාව සවිබල ගන්වමින් එය රටතුළ ප්‍රායෝගිකව ක්‍රියාත්මක කිරීම සඳහා මධ්‍ය කාලීන හා දිඟුකාලීන වැඩපිළිවෙළක් නිර්මාණය කරන බවද චම්පික රණවක මහතා අවධාරණය කළේය. විධායක ජනාධිපති ක්‍රමයේ අනිසි බලතල සංශෝධනයකොට ජනාධිපතිවරයාට රිසි පුද්ගලයින් තානාපති සේවයට, අමාත්‍යාංශ ලේකම් තනතුරුවලට ආදී නොයෙකුත් තනතුරුවලටත් අමාත්‍යාංශ තමා බාරයේ තබා ගැනීමටත් ඇති අනිසි බලතල ඉවත් කිරීමට කටයුතු කිරීමද මෙම ප්‍රතිපත්ති එකඟතාවට අනුව සිදුකෙරෙයි. අද වන විට මෙරට නීතිය සම්පූර්ණයෙන්ම දේශපාලනීකරණය වී තිඛෙන බවත්, අධිකරණයේ ස්වාධීනත්වය පිළිබඳවද ගැටළු පැන නැඟී ඇති බවත්, එමෙන්ම නීතිය අධිකරණය පිළිබඳව විශ්වසනීයත්වය බිඳ වැටී ඇති බවත් රණවක මහතා පැවසුවේය. නීතියේ හා අධිකරණයේ ස්වාධීනත්වය ඇතිකොට පවතින මැතිවරණ ක්‍රමය වෙනස් කිරීමටද මෙම නව ජාතික සමඟි සන්ධාන ආණ්ඩුව මඟින් කටයුතු කරන බවත්, මැතිවරණ පිළිබඳව මැතිවරණ කොමසාරිස්වරයාට බලය ලබාදෙන කොමිසමක් පත්කොට දූෂණ හා වංචා මැඩලීමටද මෙමගින් කටයුතු කිරීමට සූදානම් බවත් හෙතෙම අවධාරණය කළේය. තිස්වසරක කුරිරු ත්‍රස්තවාදය අවසන් කිරීම උදෙසා දිවි හිමියෙන් කටයුතු කළ කිසිවෙක් එනම් ජනාධිපතිවරයා වේවා ආරක්ෂක ලේකම්වරයා වේවා යුධ හමුදාපතිවරු වේවා කිසිදු ආරක්ෂක නිලධාරියෙකු වේවා යුධ අධිකරණයට ගෙනයාමට තමන් ඉඩ තබන්නේ නැති බවත්, ඒ වෙනුවෙන් ගත හැකි සෑම ක්‍රියාමාර්ගයක්ම ගන්නා බවත් චම්පික රණවක මහතා අවධාරණය කරයි. නව ආණ්ඩුව යටතේ එළඹෙන පළමු මහ මැතිවරණයේදී ඕනෑම පක්ෂයකට පුද්ගලයෙකුට ස්වාධීනව තම දේශපාලන ප්‍රතිපත්ති ක්‍රියාත්මක කිරීම උදෙසා මැතිවරණයට ඉදිරිපත්වීමේ අවස්ථාව ඇති බවත්, මෙය රනිල්ගේ චන්ද්‍රිකාගේ හෝ මෛත්‍රීපාලගේ ආණ්ඩුවක් නොවන අතර සෑම දෙනෙකුටම සමානත්වය හිමි සෑම දෙනාටම එක්විය හැකි ප්‍රජාතන්ත්‍රවාදය ස්ථාපිත කෙරෙන ජාතික ආණ්ඩුවක් බවත් රණවක මහතා සඳහන් කළේය. මෙම ක්‍රියාදාමය කිසිවෙකුගේ කුමන්ත්‍රණයක් හෝ බටහිර බලවේගවල ප්‍රතිඵලයක් නොවන බවත්, මෙය කාලීනව රටට අත්‍යාවශ්‍ය වී තිඛෙන කාර්යයක් බවත්, සියළු දෙනා එකතු කරමින් ජාතික ප්‍රතිපත්තියක් උදෙසා පොදු ජාතික සම්මුතියක් සහිත ජාතික නායකයෙක් බිහිකරන්නාවූ සද්කාර්යයක් බවත්, මේ සඳහා අප සැවොම පාට පක්ෂ භේදයකින් තොරව එක්විය යුතුව ඇති බවත් ඔහු වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=47739", "Category": null, "Parent URL": null}