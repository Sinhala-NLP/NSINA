{"Source": "Adaderana", "Timestamp": "May 2, 2012 08:19 am", "Headline": "  ත්‍රස්ත ක්‍රියාවල නිරතවූ තිදෙනකුට අධි චෝදනා", "News Content": "යුද්ධය පැවති සමයේ ත්‍රස්ත ක්‍රියා වල නිරත වූ ප්‍රබල එල්.ටී.ටී.ඊ සැකකරුවන් තිදෙනෙකුට එරෙහිව යාපනය මහාධිකරණය හමුවේ අධි චෝදනා පත්‍ර ගොනු කිරීමට තීරණය කර තිබේ. මේ බව නීතීපතිවරිය විසින් ශ්‍රේෂ්ඨාධිකරණයට දැනුම් දී ඇති බව සඳහන්වේ. රජයේ නීතීඥවරයා අධිකරණයට දැනුම් දී ඇත්තේ මෙම සැකකරුවන් එල්.ටී.ටී.ඊ සංවිධානයේ නියෝග මත යාපනයේ රැඳී සිටිමින් රාජ්‍ය ආරක්ෂාවට තර්ජනාත්මක විය හැකි ආකාරයේ තොරතුරු රැස් කර එම සංවිධානයට ලබා දී ඇති බවයි. ඔවුන් ඒ පිළිබඳ පොලිසිය වෙත පාපොච්චාරණයක් ලබා දී ඇති බව ද රජයේ නීතීඥවරයා ශ්‍රේෂ්ඨාධිකරණයට දැනුම් දී සිටියේය. අදාළ කරුණු සලකා බැලූ ශ්‍රේෂ්ඨාධිකරණය සැකකරුවන්ට එරෙහි චෝදනා ඉදිරිපත් කිරීම සඳහා නීතීපතිවරියට අවසර ලබා දී ඇත. අනතුරුව සැකකරුවන් විසින් ගොනු කරන ලද පෙත්සම් ද අධිකරණය නිෂ්ප්‍රභ කළ බව අද දෙරණ අධිකරණ වාර්තාකරු කියා සිටියි.", "URL": "https://sinhala.adaderana.lk/news.php?nid=23954", "Category": null, "Parent URL": null}