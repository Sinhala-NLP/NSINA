{"Source": "Adaderana", "Timestamp": "December 15, 2011 10:05 pm", "Headline": "කොළඹ පාරවල් වැසීමේ තවත් සංශෝධනයක්", "News Content": "කොළඹ - කොටුව ප‍්‍රදේශයේදි පැවැත්වෙන මෝටර් රථ වාහන තරගය සඳහා දෙසැම්බර් 16 හා 17 දෙදින තුළ මාර්ග වසා තැබීම තවදුරටත් සංශෝධනය වන බව පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා පවසයි. කොටුව ප්‍රෙද්ශයේ කාර්යාලවල සහ අනෙකුත් ආයතනවල රාජකාරිවල නිරතවන සියලුදෙනාගේ පහසුව සඳහා එම මාර්ග වසා තැබීම පහත පරිදි සංශෝධනය වන බව ඒ මහතා දැනුම් දෙයි. 2011. 12. 16 බස් රථ සහ ලොරි රථ සඳහා අදාළ මාර්ගය පස්වරු 7 සිට පසුදින පෙරවරු 6 දක්වා ද කාර් රථ සහ අනෙකුත් වාහන සඳහා පස්වරු 7 .30 සිට පසුදින පෙරවරු 6 දක්වා ද වසා තැබෙයි. 2011 .12 .17 බස් රථ සහ ලොරි රථ සඳහා පස්වරු 6 සිට පසුදින පස්වරු 6 දක්වා ද, කාර් රථ සහ අනෙකුත් වාහන සඳහා පස්වරු 6 .30 සිට පසුදින පෙරවරු 6 දක්වා ද වසා තැබෙනු ඇත. අදාළ දෙදින තුළ මෝටර් රථ ධාවන තරගය වෙනුවෙන් ප.ව 6.00 සිට පසුදින පෙ.ව 6.00 දක්වා මාර්ග වසා තැබෙන පළමුව පොලිස් මූලස්ථානය නිවේදනය කර තිබිණි‍. කෙසේ වෙතත් පසුව ගන්නා ලද තීරණයට අනුව ඉහත දින දෙකෙහිම අදාළ මාර්ග වැසීම පස්වරු 6 .00 ට නොව පස්වරු 4 .30ට සිදුකරනු බව කොළඹ නාගරික රථ වාහන කොට්ඨාශයේ පොලිස් අධිකාරි විසින් දැනුම් දී ඇති බව ද පොලිස් මාධ්‍ය ප්‍රකාශකවරයා ඉන්පසුව සඳහන් කරනු ලැබීය. 01.මෝටර් රථ ධාවන තරගය ගමන් ගන්නා මාර්ගය - කොටුව ලෝටස් පාර, ගලදාරි හෝටලය අසලින් ආරම්භ වී සෙරමික් හන්දිය, සී.ටී. ඕ. හන්දියෙන් වමට හැරී චැතම් වීදිය, ඩියුක් වීදිය, බාරොන් ජයතිලක මාවත ඔස්සේ ගමන් කර වමට හැරී බාරොන් ජයතිලක මාවතෙන් යෝක් වීදියට ගමන් කර යෝක් වීදිය ඔස්සේ යෝක් වීදිය බැංකු මාවත හන්දියට ගමන් කර දකුණට හැරී යෝක් වීදිය බැංකු මාවත ඔස්සේ ජනාධිපති මාවතට ගමන්කර එන්.එස්.ඒ. වටරවුම හරහා නැවත ලෝටස් පාරට පිවිස ආරම්භක ස්ථානයට පැමිණීමට නියමිතය. 02. එම කාලය තුළ පහත සඳහන් ස්ථානයන්ගෙන් ලොරි සහ බස් රථ කොටුව දෙසට ඇතුළුවීමට අවසර නොදෙයි. කොල්ලූපිටිය හන්දිය, පිත්තල හන්දිය, ඉබ්බන්වල හන්දිය, ගාමිණී වටරවුම, සීනෝර් හන්දිය, කාන් වටරවුම 03.එම කාලය තුළ පහත සඳහන් මංසන්ධිවලින් සියලුම වාහන කොටුව දෙසට ඇතුළුවීමට අවසර ලබානොදෙයි. ගාලූ මුවදොර වටරවුම, රිගල් වටරවුම, ඛාන් ඔරලෝස් කනුව, ඔල්කට් මාවත, සීනෝර් හංදිය 04. ගාලු පාරෙන් කොටුව දෙසට ගමන් කරන වාහන සහ බස් රථ කොටුව දෙස සිට ගාලු පාර දෙසට වාහන හා බස් රථ ගමන් කළ යුතු මාර්ගය ගාලූ පාරෙන් පැමිණ කොල්ලූපිටිය හංදිය, පිත්තල හංදිය, ලිප්ටන් වටරවුම, ඉබ්බන්වල හංදියෙන් දකුණට හරවා මරදාන හංදිය, ටෙක්නිකල් හංදිය හරහා කොටුවට ගමන් කර සිනෝර් හංදියෙන් හරවා නැවත පැමිණි මාර්ගය ඔස්සේම ගමන් කිරිම කළ යුතුය. 05.හැව්ලොක් පාරෙන් කොටුව දෙසට ගමන් කරන වාහන හා බස් රථ කොටුව දෙස සිට හැව්ලොක් පාර දෙසට ගමන් කළ යුතු මාර්ගය සොයිසා වටරවුම, ලිප්ටන් වටරවුම, ඉබ්බන්වල හන්දිය දකුණට හරවා මරදාන හන්දිය ටෙක්නිකල් හන්දිය හරහා කොටුවට ගමන් කර සීනෝර් හන්දියෙන් හරවා නැවත පැමිණි මාර්ගය ඔස්සේම ගමන් කළ යුතුය. 06. අනෙක් මාර්ගයන්ගෙන් කොටුව දෙසට ගමන් කරන වාහන සීනෝර් හංදියෙන් හරවා පැමිණි මාර්ගය ඔස්සේම ධාවනය කළ යුතුය.", "URL": "https://sinhala.adaderana.lk/news.php?nid=20717", "Category": null, "Parent URL": null}