{"Source": "Adaderana", "Timestamp": "August 18, 2016 11:09 pm", "Headline": "   පනත සම්මත කිරීම ඵෙතිහාසික වශයෙන් වැදගත්", "News Content": "අතුරුදන්වූවන් පිළිබඳ කාර්යාලය පිහිටුවීමේ පනත සම්මත කිරීම ඵෙතිහාසික වශයෙන් වැදගත් සිදුවීමක් බව ජාතික වෘත්තීය සමිති පෙරමුණේ සභාපති සමන් රත්නප්‍රිය මහතා පවසයි.ඒ මහතා මේ බව කියා සිටියේ අද(18) කොළඹදී පැවති මාධ්‍ය හමුවක් අමතමිනි. පසුගිය දශක ගණනාවක් පුරාවට විවිධ හේතූන් මුල් කර ගනිමින් රට තුළ සිදු වූ අතුරුදන්වීම්, ඝාතනය කිරීම් හා මරණයට පත්වීම් පිළිබඳව තොරතුරු සෙවීමේ අරමුණින් මෙම පනත ගෙන ආ බවත්, මේ මගින් සිදු වන්නේ ඒ පිළිබඳව නිසි තොරතුරු සෙවීමක් පමණක් බවත් ඒ මහතා පෙන්වා දෙයි.එමෙන්ම පසුගිය කාලවකවානුව තුළදී යුද්ධය නිසා සිදු වූ මරණ හා ඝාතන මුවාවෙන් දේශපාලන පලිගැනීම් ඔස්සේ ඝාතන හා අතුරුදන් කිරීම් බහුල වශයෙන් සිදු වූ බවත්, එම සිද්ධීන් පිළිබඳව නිසි තොරතුරු ඔවුන්ගේ පවුල්වලට සොයා දීමේ අරමුණින් මෙය පිහිටුවීමට කටයුතු කරන බවද ඔහු පෙන්වා දී තිබේ.ශ්‍රී ලංකාව තුළ මානව හිමිකම් ආරක්ෂා කිරීම් පිළිබඳව විවිධ චෝදනා පසුගිය කාලය පුරාවට එල්ල වුවද අද වන විට බටහිර වශයෙන් ඊට යහපත් ප්‍රතිචාරයන් තිබෙන බවත් ඒ මහතා පවසයි.එමෙන්ම පසුගිය ආණ්ඩු සමයේ මහින්ද රාජපක්ෂ ප්‍රමුඛ පිරිස් මෙම පනත ගෙන ඒමට ජිනීවා මානව හිමිකම් කවුන්සිලයට පොරොන්දු වුවද එම පොරොන්දුව ඉටු නොකළ බවත් වර්තමාන ආණ්ඩුව එය යථාර්ථයක් බවට පත් කළ බවත් ඒ මහතා පෙන්වා දෙයි.එපමණක් නොව මේ මගින් සිදුවන්නේ අධිකරණමය කරුණු සෙවීමක් හෝ වාර්තා කිරීමක් නොවන බවත් අතුරුදන්වූවන් පිළිබඳව තොරතුරු සෙවීමක් පමණක් බවත් ඒ මහතා පෙන්වා දී තිබේ.එමෙන්ම අධිකරණමය බලයක් මෙම ආයතනයට නොමැති බවත්, එය පාර්ලිමේන්තුවට වගකීමට බැදී සිටින ආයතනයක් බවත් ඔහු වැඩිදුරටත් පවසයි.", "URL": "https://sinhala.adaderana.lk/news.php?nid=63200", "Category": null, "Parent URL": null}