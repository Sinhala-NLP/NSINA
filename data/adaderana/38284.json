{"Source": "Adaderana", "Timestamp": "October 21, 2013 03:17 pm", "Headline": "කොස්ගම පොලිස් ස්ථානාධිපති ගෙදර යවයි", "News Content": "කොස්ගම පොලිස් ස්ථානාධිපති තිළිණ හෙට්ටිආරච්චි මහතාගේ සේවය වහාම ක්‍රියාත්මක වන පරිදි අත්හිටුවා තිබේ. පෙරේදා(18) කොස්ගම ඇස්වත්ත ප්‍රදේශයේ කළ මෙහෙයුමකදී නීති විරෝධී ලෙස මැණික් ගැරීමේ යෙදුණු සැකකරුවන් 09 දෙනෙකු අත්අඩංගුවට ගෙන කොස්ගම පොලිස් ස්ථානය වෙත ඉදිරිපත් කර ඇත. මෙම සැකකරුවන් 9 දෙනාට ඇප ලබාදීමේදී නියමිත ක්‍රමවේදය අනුගමනය නොකිරීම හේතුවෙන් කොස්ගම පොලිස් ස්ථානාධිපතිවරයාගේ සේවය අත්හිටුවීමට සබරගමුව පළාත භාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ මහතා පියවර ගෙන ඇත. සැකකරුවන් අධිකරණයට ඉදිරිපත් නොකර ඇප ලබාදීම නිසා රාජකාරීය පැහැර හැරීමක් සිදුවී ඇති බවට වූ නිගමනය මත ඔහුගේ සේවය අත්හිටුවා ඇති අතර එහිදී දූෂිත ක්‍රියාවක් වූ බවට කරුණු අනාවරණය වී නැතැයි පොලිස් මාධ්‍ය ප්‍රකාශක කාර්යාලය කියයි.", "URL": "https://sinhala.adaderana.lk/news.php?nid=38284", "Category": null, "Parent URL": null}