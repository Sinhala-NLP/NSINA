{"Source": "Adaderana", "Timestamp": "November 1, 2010 12:14 pm", "Headline": "ත්‍රිපුද්ගල විනිසුරු මඬුල්ල නම් කිරීම හෙටට කල්යයි ", "News Content": "සරත් ‍ෆොන්සේකා මහතාට පාර්ලිමේන්තු රැස්වීම් වලට සහභාගි වීම සඳහා අවසර දෙන ලෙස කර ඇති ඉල්ලීම සලකා බැලීම සඳහා ත්‍රිපුද්ගල විනිසුරු මඬුල්ලක් නම්කිරීම අභියාචනාධිකරණය විසින් හෙට(02) දිනට කල්දමා තිබේ. යුද අධිකරණයේ නීත්‍යානුකූලභාවය පිළිබඳව ශ්‍රේෂ්ඨාධිකරණය හමුවේ ඉදිරියේදී විභාගයක් පැවැත්වීමට නියමිත නිසා එම ඉල්ලීම මෙම අවස්ථාවේ සලකාබැලීම නුසුදුසු බව අදාළ ඉල්ලීම අද කැඳවූ අවස්ථාවේ නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිස්ටර් ජෙනරල් ෆරුසානා ජමීල් මහත්මිය ප්‍රකාශ කර සිටියාය. මෙම ඉල්ලීම ත්‍රිපුද්ගල විනිසුරු මඬුල්ලක් හමුවෙහි සලකා බලන ලෙස ඉකුත්දා අභියාචනාධිකරණ විනිසුරුවරු නියෝග කළ බව එවිට සරත් ෆොන්සේකා මහතා වෙනුවෙන් පෙනීසිටි ජනාධිපති නීතීඥ රොමේෂ් ද සිල්වා මහතා කරුණු දක්වමින් කියා සිටියේය. කෙසේවෙතත් පසුගිය දිනයේ නඩුව විභාග කළ උපාලි අබේරත්න විනිසුරුවරයා ලබාදුන් තීන්දුවෙන් මෙම ඉල්ලීම ත්‍රිපුද්ගල විනිසුරු මඩුල්ලක් හමුවෙහි සලකාබලන මෙන් දක්වා නොමැති බව අභියාචනාධිකරණ සභාපති සත්‍ය හෙට්ටිගේ මහතා විවෘත අධිකරණයේ ප්‍රකාශ කර සිටියේය. ඔහු සඳහන් කර ඇත්තේ මෙම ඉල්ලීම ශ්‍රේෂ්ඨාධිකරණය වෙත යොමුකිරීම බව සභාපතිවරයා සඳහන් කරනු ලැබීය. කෙසේවෙතත් යුද අධිකරණය පිළිබඳව ශ්‍රේෂ්ඨාධිකරණය හමුවෙහි විභාගයක් පැවැත්වීමට නියමිත අවස්ථාවක මෙවැනි ඉල්ලීමක් අභියාචනාධිකරණය හමුවෙහි සලකාබැලීම කෙතරම් යෝග්‍ය යැයිද අභියාචනාධිකරණ සභාපතිවරයා වැඩිදුරටත් ප්‍රශ්න කර සිටියේය. මෙම ඉල්ලීම වැඩිදුර සලකාබැලීම සඳහා හෙට දින කැඳවන බව ද අභියාචනාධිකරණය සඳහන් කරනු ලැබීය.", "URL": "https://sinhala.adaderana.lk/news.php?nid=11869", "Category": null, "Parent URL": null}