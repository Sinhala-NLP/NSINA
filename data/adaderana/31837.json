{"Source": "Adaderana", "Timestamp": "February 22, 2013 10:59 am", "Headline": "දුම්කොළ සමාගමේ ඉල්ලීම ප්‍රතික්ෂේප කරයි", "News Content": "දුම්වැටි ඇසුරුම්වල සෞඛ්‍යමය උපදෙස් ඇතුළත් කිරීමට අදාළ ගැසට් නිවේදනයට එරෙහිව අතුරු තහනම් නියෝගයක් නිකුත් කරන ලෙස ලංකා දුම්කොළ සමාගම කළ ඉල්ලීමක් අභියාචනාධිකරණය විසින් ප්‍රතික්ෂේප කර තිබේ. දුම්වැටි ඇසුරුමක 80% ක ඉඩ ප්‍රමාණයක් තුළ අදාළ සමාගම විසින් දුම්වැටි භාවිතයේ ඇති ආදීනව පිළිබඳ තොරතුරු ඇතුළත් කළ යුතු බවට ගැසට් නිවේදනයක් නිකුත් කර තිබිණි. එවැනි අවවාදයක් සූදානම් කිරීම සඳහා කල්ගත වන බව ලංකා දුම්කොළ සමාගම අධිකරණය හමුවේ කියා සිටියේය. එමෙන්ම ඇසුරුමේ ඉඩ ප්‍රමාණයෙන් 80% ක් ඒ සඳහා වෙන් කළ නොහැකි බව ද එම සමාගම පෙන්වා දී තිබේ. කෙසේ වුව ද දුම්කොළ සමාගමේ ඉල්ලීමට අවසර ලබා නොදෙන බව අභියාචනාධිකරණය ප්‍රකාශ කළේය.", "URL": "https://sinhala.adaderana.lk/news.php?nid=31837", "Category": null, "Parent URL": null}