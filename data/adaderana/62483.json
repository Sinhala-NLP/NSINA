{"Source": "Adaderana", "Timestamp": "July 27, 2016 12:22 pm", "Headline": " මුසම්මිල් යළිත් රිමාන්ඩ්", "News Content": "ජනාධිපති ලේකම් කාර්යාලයේ වාහනයක් සාවද්‍ය ලෙස පරිහරණය කිරීමේ චෝදනාව මත අත්අඩංගුවට ගෙන රිමාන්ඩ් කර සිටින ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා තවදුරටත් ලබන මස 10 දක්වා යළි රක්ෂිත බන්ධනාගාර ගත කර තිබේ.පොලිස් මූල්‍ය අපරාධ විමර්ශන කොට්ඨාසය විසින් පසුගිය ජූනී මස (20) වන දින අත්අඩංගුවට ගත් සැකකරු කොටුව මහේස්ත්‍රාත් අධිකරණය වෙත ඉදිරිපත් කිරීමෙන් පසු අද දින දක්වා සිව්වතාවක් රිමාන්ඩ් කරන ලදී.කොළඹ කොටුව මහේස්ත්‍රාත් ලංකා ජයරත්න මෙනවිය විසින් අද මෙම නියෝගය දී ඇත.අදාළ නඩුව අද කැඳවු අවස්ථාවේ දී පොලිස් මූල්‍ය අපරාධ විමර්ශන කොට්ඨාසය අධිකරණයට දන්වා සිටියේ මේ සම්බන්ධයෙන් තවදුරටත් පරීක්ෂණ පැවැත්වීමට අවශ්‍ය බවයි.ඒ අනුව මුසම්මිල් මහතා වෙනුවෙන් ඉදිරිපත් කළ ඇප අයදුම්පත ලබන 10 වැනිදා සලකා බලන බව මහේස්ත්‍රාත්වරිය දැනුම්දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=62483", "Category": null, "Parent URL": null}