{"Source": "Adaderana", "Timestamp": "June 22, 2011 12:04 pm", "Headline": "ශ්‍රී ලංකා ප්‍රීමියර් ලීග් හොරුන්ට හොරු එකතුවීමක්", "News Content": "මුදල් වංචා පිළිබඳ චෝදනා එල්ලවෙමින් තිබියදීත් ක්‍රිකට් ආයතන පාඩු ලබමින් තිබියදීත් ශ්‍රී ලංකා ප්‍රීමියර් ලීග් පවත්වන්නට කටයුතු යෙදීම හොරුන්ට හොරුම සහසම්බන්ධවීමක් බව එක්සත් ජාතික පක්ෂය පවසයි. මුල් කාලයේ ඉන්දියානු ප්‍රීමියර් ලීග් තරගාවලියේ කටයුතු කරනු ලැබූ ලලිත් මෝඩි එයින් ඉවත් කරනු ලැබුවේ දූෂණ වංචා හා අක්‍රමිකතා චෝදනා නිසා බවත්,එසේ වුවද ශ්‍රී ලංකා ප්‍රීමියර් ලීග් සඳහා ඔහු කැඳවා තිබීමෙන් මේ බව තහවුරුවන බවත් එ.ජා.ප පාර්ලිමේන්තු මන්ත්‍රී හරීන් ප්‍රනාන්දු මහතා සඳහන් කරයි. එසේම ශ්‍රී ලංකා ප්‍රීමියර් ලීග් තරගාවලිය සංවිධානය කරනු ලබන සිංගප්පූරුවේසෝමසෙට් එන්ටර්ට්‍රේයින්ට්මන්ට් වෙන්චර්ස් නැමති සමාගම \"සමාගමක්\" ලෙස ලියාපදිංචි වී ඇත්තේද ශ්‍රී ලංකා ප්‍රීමියර් ලීග් තරගාවලියේ සංවිධාන අයිතිය ලබාගැනීමෙන් පසුව බවද මන්ත්‍රීවරයා පෙන්වාදුන්නේ අද(22)කොළඹ විපක්ෂ නායක කාර්යාලයේ පැවති මාධ්‍ය හමුවට සහභාගී වෙමිනි. ශ්‍රී ලංකා ප්‍රීමියර් ලීග් තරගාවලියේ විකාශන අයිතිය ලබාදී ඇත්තේද ශ්‍රී ලංකාවේ ඉහළම තනතුරක් දරන දේශපාලනඥයෙකුගේ පුතෙකුගේ නාලිකාවකට වීමෙන් මෙම අක්‍රමික‍තාවන්ගේ තරම මැනවින් පිළිඹිබු කෙරෙන බව ප්‍රනාන්දු මහතා අවධාරණය කළේය. පසුගිය ලෝක කුසලාන තරගාවලියේ ලැබූ අදායම් හා වියදම් පෙන්වන ලෙස තමන් රජයට අභියෝග කරන බවත්,එකී ආදායම් වියදම් වලට සිදුවූ දෙයක් නොමැති බවත් මන්ත්‍රීවරයා සඳහන් කළේය. ඉපයූ අදායම බිලියන 4.5 ක් බව සඳහන් කළද තමන්ට දැනගන්නට ලැබී ඇති කරුණු අනුව හම්බන්තොට ක්‍රීඩාංගණය ස්ථාපිත කිරීමට පමණක් බිලියන 3.5 ක් වියදම් වී ඇති බවත්,ඒ අනුව ඉතිරිව ඇත්තේ බිලියන 1 ක් පමණක් බවත්,එකී බිලියනයෙන් සූරියවැව ක්‍රීඩාංගණය ස්ථාපිත කිරීමත්,ඛෙත්තාරාම ක්‍රීඩාංගණය නවීකරණය කිරීමත් සිදු කළේ කෙසේද යන්න ගැටලු මතුවන බවත් එ.ජා.ප මන්ත්‍රීවරයා පෙන්වාදුන්නේය. දුරදිග නොබලා හා නිසි කළමනාකාරිත්වයක් නොමැතිව කටයුතු කිරීම නිසා මේ ආකාරයෙන් ක්‍රිකට් ආයතනය බංකොලොත්වී ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16933", "Category": null, "Parent URL": null}