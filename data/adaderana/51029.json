{"Source": "Adaderana", "Timestamp": "May 1, 2015 07:57 am", "Headline": "අද මැයි රැළි පැවැත්වෙන්නේ මෙහෙමයි", "News Content": "ජාත්‍යන්තර මැයි දිනය නිමිත්තෙන් ප්‍රධාන දේශපාලන පක්ෂ, වෘත්තිය සමිති සහ සිවිල් සංවිධාන දිවයිනේ විවිධ ප්‍රදේශ වල අද මැයි දින රැළි සහ මැයි දින පෙළපාලී සංවිධානය කර තිබේ.කොළඹ කේන්ද්‍ර කර ගනිමින් ප්‍රධාන මැයි දින රැළි සහ පෙළපාළි 17ක් සංවිධානය කර ඇති බව වාර්තා වේ. “වැඩ බිමට ජවයක්, සිරිලකට සවියක්“ යන තේමාව යටතේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ශ්‍රි ලංකා නිදහස් පක්ෂය ප්‍රමුඛ වෘත්තිය සමිති සංවිධානය කරන මැයි දින රැළිය කොළඹ හයිඩ් පිටියේදී පැවැත්වෙයි. පෙළපාලිය නෙළුම් පොකුණ, ලිප්ටන් වටරවුම සහ ඩාලි පාර යන ප්‍රදේශ වලින් ආරම්භ විමට නියමිතයි.මෙම රැළියට හිටපු ජනාධිපති මහින්ද රාජපක්ෂ මහතාට ආරාධනා කර ඇති බව විපක්ෂ නායක නිමල් සිරිපාලද සිල්වා මහතා ප්‍රකාශ කළේය. වැඩකරන ජනතාවගේ ඒකාබද්ධ මැයි රැළිය යන්නෙන් වාමාංශික දේශපාලන පක්ෂ සහ වෘත්තීය සමිති කිහිපයක් මෙවර මැයි දින රැළි සංවිධානය කර තිබේ.මහජන එක්සත් පෙරමුණ , ජාතික නිදහස් පෙරමුණ, ලංකා සමසමාජ පක්ෂය, ශ්‍රී ලංකා මහජන පක්ෂය , දේශ විමුක්ති පක්ෂය සහ ශ්‍රී ලංකාවේ කොමියුනිස්ට් පක්ෂය මිට ඇතුළත්ය.කිරුළපන ලලිත් ඇතුළත් මුදලි ක්‍රීඩාගණයේදී පැවැත්වෙන රැළියටද හිටපු ජනාධිපතිවරයාට ආරාධනාකර ඇති බව ජාතික නිදහස් පෙරමුණේ දේශපාලන මණ්ඩල සභික පියසිරි විජේනායක මහතා ප්‍රකාශ කළේය. එක්සත් ජාතික පක්ෂ මැයි දින රැළිය අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් බොරැල්ල කැම්බල් පිටියේදී පැවැත්වෙයි.එක්සත් මිනිසුන්ගෙන් පිරුණු රටක් යන්න එම පක්ෂයේ මැයි දින රැළියේ තේමාවයි.මාළිගාවත්ත ප්‍රදීපා මාර්ගයේ සිට මැයි දින පෙළපාලිය ආරම්භ විමට නියමිතය. ජනතා විමුක්ති පෙරමුණේ මැයි දින පෙළපාලිය දෙහිවල එස්.ද. එස්. ජයසිංහ ක්‍රීඩාගණයේදී ආරම්භ වන අතර මැයි දින පෙළපාළිය බී.ආර්.සී. පිටියේදී පැවැත්වෙයි.පෙළපාලිය සහ රැළිය පැවැත්වෙන්නේ පක්ෂ නායක අනුර කුමාර දිසානායක මහතාගේ ප්‍රධානත්වයෙනි.පෙරටුගාමි සමාජවාදී පක්ෂයේ මැයි දින රැළිය රාජගිරිය බණ්ඩාරනායකපුර ක්‍රීඩාංගණයේදීත්, ප්‍රජාතන්තුවාදී පක්ෂයේ මැයි දින රැළිය කොළඹ ශාලිකා ක්‍රීඩාංගණයේදීත් පැවැත්වෙයි. ඊට අමතරව තවත් දේශපාලන පක්ෂ සහ වෘත්තිය සමිති කිහිපයක් මැයි දින රැළි සංවිධානය කර තිබේ.", "URL": "https://sinhala.adaderana.lk/news.php?nid=51029", "Category": null, "Parent URL": null}