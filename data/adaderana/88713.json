{"Source": "Adaderana", "Timestamp": "May 8, 2018 07:46 am", "Headline": "උතුරු නැගෙනහිර පන්සල් තැනීම තහනම් කළ යුතුයි කිව්වේ නෑ-මාධ්‍ය සත්‍ය තොරතුරු විකෘති කරලා", "News Content": "උතුරු නැගෙනහිර පන්සල් තැනීම තහනම් කළ යුතු බවට තමන් සිදුකළ බව කියන ප්‍රකාශය අසත්‍ය බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ.සුමන්තිරන්ම මහතා පවසයි. නිවේදනයක් නිකුත් කරමින් ඔහු පෙන්වා දෙන්නේ පසුගිය සති අන්තයේ පුවත්පතක පල වූ අදාළ පුවත සම්පුර්ණයෙන් අසත්‍ය බවයි. මාධ්‍ය සාකච්ඡාවකදී තමන් විසින් සිදුකළ කරුණු විකෘති කොට දකවමින් බෞද්ධ ජනතාව කෝපයට පත් කිරිමට මෙමගින් උත්සාහ දරා ඇති බව සුමන්තිරන් මන්ත්‍රීවරයා පෙන්වා දෙයි. මාධ්‍ය සාකච්ඡාවේ දී අසන ලද ප්‍රශ්නයකට පිළිතුරු ලබාදෙමින් බෞද්ධ ජනතාව ජීවත් නොවන ප්‍රදේශයන්හි බුදු පිළිම ඉදිකිරීම තේරුමක් නොමැති බවට තමන් ප්‍රකාශ කළ බව ඔහු පෙන්වා දෙයි. මෙවැනි ප්‍රදේශවල ඉදිකොට තිබුණු බුදුපිළිම ඉවත් කොට ඇති බවත් ඊට අමතරව පාර්ලිමේන්තුවේ දී මේ සම්බන්ධව වාර්තාවන් ඉදිරිපත් කොට ඇති බවත් තමා එම මාධ්‍ය හමුවේ දී ප්‍රකාශ කළ බව සුමන්තිරන් මන්ත්‍රීවරයා පවසයි. අසත්‍ය කරුණු පල කරමින් ජනතාව අතර ගැටුම් ඇති කිරීමට තැත් කිරීම හේතුවෙන් අදාළ පුවත්පතට එරෙහිව නීතිමය ක්‍රියාමාර්ග ගන්නා බව සුමන්තිරන් මන්ත්‍රීවරයා නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=88713", "Category": null, "Parent URL": null}