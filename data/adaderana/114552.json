{"Source": "Adaderana", "Timestamp": "July 20, 2019 09:39 am", "Headline": "ඇතෑන්ස් අගනුවරට ප්‍රබල භූකම්පනයක්", "News Content": "ග්‍රීසියේ ඇතෑන්ස් අගනගරයට ප්‍රබල භූකම්පනයක් බලපා තිබේ. ඉන් අගනුවර විදුලි හා දුරකතන සම්බන්ධතා සියල්ලම පාහේ අවරහිර වී ඇති බව විදෙස් වාර්තා වැඩිදුරටත් සඳහන් කරයි. රිච්ටර් මාපකයේ ඒකක 5.1ක් ලෙසින් දැක්වුණු ප්‍රබල භූකම්පනයකින් ග්‍රීසියේ ඇතෑන්ස් නුවරට දැඩි බලපෑම් එල්ල වුණි. කම්පනයේ අපකේන්ද්‍රය අගනුවර සිට කිලෝ මීටර් 22ක් දුරින් පිහිටා තිබුණු අතර ඉන් ඇති වූ කම්පනය තත්ත්පර 15ක පමණ කාලයක් පුරාවට දැනුනු බවද සඳහන්ය. කම්පනයෙන් පසු අගනුවර ගොඩනැගිලි කිහිපයකට හානි සිදුව ඇති අතර ඉන් පුද්ගලයින් කිහිපදෙනෙක් ද තුවාල ලබා තිබුණි. කෙසේ වෙතත් භූකම්පනයෙන් කිසිදු ජීවිත හානියක් සිදුව නොමැති බව විදෙස් මාධ්‍ය වාර්තා කරයි. එහෙත් නගරයේ විදුලි හා සන්නිවේදන පද්ධතිවලට ඉන් දැඩි හානි සිදුව තිබුණි. ප්‍රධාන කම්පනයෙන් අනතුරුව පසු කම්පන කිහිපයක බලපෑම ඇතෑන්ස් අගනුවර වෙත දැනී ඇති බවද සඳහන්ය. ඉන් ප්‍රබලතම කම්පනයේ විශාලත්වය රිච්ටර් මාපකයේ ඒකක 4.3ක් ලෙසින් සටහන් වුණි. ග්‍රීක බලධාරීන් අනතුරු අගවා ඇත්තේ ඉදිරියේදී තවත් පසු කම්පන සිදුවනු ඇති බවයි. මේ අතර භූකම්පනයේ බලපෑමෙන් වසර 170ක් පැරැණි පාර්ලිමේන්තු ගොඩනැගිල්ලටද හානි සිදුව ඇති බවට වාර්තා වෙයි. හදිසි විදුලි විසන්ධිවීමෙන් පසුව විදුලි සෝපාන වල සිරව සිටි පුද්ගලයින් රැසක් මුදාගැනීමට සිදුවූ බව විදෙස් වාර්තා සදහන් කර තිබුණි.", "URL": "https://sinhala.adaderana.lk/news.php?nid=114552", "Category": null, "Parent URL": null}