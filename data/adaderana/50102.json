{"Source": "Adaderana", "Timestamp": "March 20, 2015 10:32 am", "Headline": "පිය පුතු දෙපළ ඇතුළු 14 දෙනෙකුට නොතීසි", "News Content": "අමාත්‍ය රාජිත සේනාරත්න මහතාගේ පුත්‍රයෙකු වන එක්සත් සේනාරත්න විසින් බාලවයස්කාර දැරියක පැහැරගෙන ගොස් රඳවා තබා ගැනීමට අදාළව අමාත්‍යවරයාටත් එකී පුත්‍රයාටත් කොළඹ මහාධිකරණය හමුවේ පෙනී සිටින ලෙසට නොතීසි නිකුත් කර තිබේ.අමාත්‍යවරයාගේ එකී පුත්‍රයා විසින් සිය දියණියක පැහැරගෙන ගොස් රඳවාගෙන සිටින බවට අදාළ දැරියගේ මව්පියන් පසුගියදා මාධ්‍ය හමුවක්ද පවත්වමින් චෝදනා කරන ලදී.අදාළ දැරියගේ වයස අවුරුදු 16යි මාස 11ක් බවත්, ඇය ගොස් ඇත්තේ සිය කැමැත්තෙන් නිසා ඊට එරෙහිව පොලීසියට ක්‍රියා කළ නොහැකි බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා ද මාධ්‍ය හමුවක් පවත්වමින් කියා සිටියේය.පොල්හේන්ගොඩ, ලයනල් එදිරිසිංහ මාවතේ පදිංචිව සිටි දිනිති අලෝකා රණසිංහ නැමැති සිය දැරිය පසුගිය 2014 වසරේ පෙබරවාරී මස 24 වැනිදා පැහැර ගැනීමට ලක්වූ බව දැරියගේ මව්පියන් එම මාධ්‍ය හමුවේදී පැවසීය.කෙසේ වුවද මේ සම්බන්ධයෙන් දැරියගේ මව්පියන් විසින් පවරන ලද පෙත්සමක් සලකා බැලීමෙන් අනතුරුව අමාත්‍යවරයාටත්, ඔහුගේ එම පුත්‍රයා ඇතුළු වගඋත්තරකරුවන් 14 දෙනෙකුට කොළඹ මහාධිකරණය විසින් මෙලෙස නොතීසි නිකුත් කර ඇති බව අද දෙරණ වාර්තාකරු පැවසීය.පෙත්සම්කරුවන් පවසන්නේ 2014 වසරේ පෙබරවාරි මස 24 වැනිදා රාජිත සේනාරත්න අමාත්‍යවරයාගේ පුත් එක්සත් සේනාරත්න විසින් තම දියණිය පැහැරගෙන ගිය බවයි. ඉන් පසුව ඇය රඳවාගෙන සිටි බව ඔවුන් පවසයි. ඒ අනුව පැහැරගෙන ගිය තම දියණිය අධිකරණයට ඉදිරිපත් කිරීමේ නියෝගයක් නිකුත් කරන ලෙස ඉල්ලා දැරියගේ මව්පියන් මෙම පෙත්සම ඉදිරිපත් කර ඇත.ඉදිරිපත් වු කරුණු සලකා බැලූ කොළඹ මහාධිකරණය පෙත්සමේ වගඋත්තරකරුවන්ට නොතීසි නිකුත් කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=50102", "Category": null, "Parent URL": null}