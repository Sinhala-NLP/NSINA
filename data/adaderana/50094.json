{"Source": "Adaderana", "Timestamp": "March 19, 2015 10:41 pm", "Headline": "මැතිවරණය ගැන මාර්තු 25 න් පසු තීරණයක් ගන්නවා", "News Content": "මාර්තු මස 31 වන දිනයෙන් අවසන් වන පළාත්පාලන ආයතන 234 ක් සම්බන්ධයෙන් මාර්තු මස 25 වන දිනට පසු අවසන් සතිය තුළ තීරණයක් ගන්නා බව බුද්ධශාසන,රාජ්‍ය පරිපාලන හා ප්‍රජාතන්ත්‍රීය කටයුතු අමාත්‍ය කරූ ජයසූරිය මහතා පවසයි.මේවන විට විවිධ මත පළවන නමුදු නුදුරු කාලය තුළ මහමැතිවරණයක් පවත්වන්නට සැලසුම් කරනු ලැබුවහොත් පළාත් පාලන මැතිවරණයක් පැවැත්විය නොහැකි තත්ත්වයක් උදාවන බව ඔහු අද දෙරණට කියා සිටියේය.ඒ අනුව පළාත් පාලන මැතිවරණය පවත්වන්නේද නැතහොත් මහමැතිවරණය පවත්වන්නේද යන්න පිළිබඳ මාර්තු මස 25 න් පසුව තීරණයක් ගන්නා බව ජයසූරිය මහතා සඳහන් කළේය.කෙසේ වුවද පළාත්පාලන ආයතන 234ක නිල කාලය මාර්තු මස 31 දිනයෙන් අවසන් වන අතර තවත් පළාත් පාලන ආයතන 65 ක නිල කාලය අගෝස්තු මස 31 වන දිනයෙන් අවසන්වීමට නියමිතය.", "URL": "https://sinhala.adaderana.lk/news.php?nid=50094", "Category": null, "Parent URL": null}