{"Source": "Adaderana", "Timestamp": "January 13, 2019 09:22 pm", "Headline": "දෙමළ ඊළාම් සිහිනයක් වෙනුවෙන් කටයුතු කිරීම අනුමත කළ නොහැකි", "News Content": "ඒකීය රටක් තුළ ජීවත් වීමට සූදානම් බව ‍සිංහල ජනතාවට පවසමින් දෙමළ ඊළාම් සිහිනයක් වෙනුවෙන් කටයුතු කිරීම අනුමත කළ නොහැකි බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ.සුමන්තිරන් මහතා පවසයි. වත්මන් දේශපාලන තත්වය පිලිබඳ ජනතාව දැනුවත් කිරීමේ කතිකාවතක් යාපනය වීරසිංහම් ශාලාවේදී ප්‍රදේශයේ මහජන නියෝජිතයින්, ආගමික නායකයින් සහ සිවිල් සංවිධාන නියෝජිතයින්ගේ සහභාගීත්වයෙන් ඊයේ (12) පැවැත් විය. එහිදි වැඩිදුරටත් අදහස් දැක්වු පාර්ලිමේන්තු මන්ත්‍රී දෙමළ ජාතික සන්ධානයේ එම්.ඒ. සුමන්තිරන් මහතා, ( 2015 සැප් 14 වෙනිදා ආණ්ඩුවේ අමාත්‍යවරු කිව්වේ දෙමළ ජනතාවගේ අභ්‍යන්තර ප්‍රශ්නවලට විසඳුමක් ගෙන එන නැවත යුධ අපරාධ සිදුනොවන අකාරයේ අලුත් ව්‍යවස්ථාවක් ගේනවා කියලා. පසුගියදා පාර්ලිමේන්තුවේදී සම්බන්ධන් මහත්මයා මේ ගැන මතක් කරමින් මේ ප්‍රශ්නේ ඇහුවා . හිටපු ජනාධිපති මහින්ද රාජපක්ෂ මහතා ඒ දිනවල යුද්ධය අවසන් කිරීම සඳහා උදව් ඉල්ලමින් ලෝකයට සහ ඉන්දියාවට දීපු පොරොන්දු මොනවද ?. අපිට මතකයි යුද්ධය අවසන් කිරීමට උදව් කළොත් බලය බෙදීම අර්ථවත් ලෙස කරනවා කියලත්, 13 වන සංශෝධනය බලාත්මක කරමින් ඊට එහා ගිය විසඳුමක් ලබා දෙනවා කියලත් මහින්ද මහත්මයා ඒ කාලේ 03 වතාවක් ඉන්දියාවට පොරොන්දු වුණා. එල්.ටී.ටී.ඊ.ය මේ ප්‍රදේශ පාලනය කරපු කාලයේ ඒකීය රටක් ඇතුලේ තීරණයක් ගමු කියලා මේ කවුරු හරි මේ වගේ වේදිකාවක කිව්වා නම් එයාට පණපිටින් ගෙදර යන්න පුළුවන්ද ? ඒත් අපේ දේශපාලන අවශ්‍යතා පසුව වෙනස් වුණා. දැන් කවුරුවත් වෙනම රටක් ඉල්ලන්නේ නෑ නේද ? කාලයා‍ගේ ඇවෑමෙන් ජනතාවගේ අවශ්‍යතා වෙනස් ‍වෙන්න පුළුවන්. ඒ වෙනස්වීම් වලට අපි විරුද්ධවීමෙන් ඵලක් නැහැ. අපි ඒකීය රටක් ඇතුලේ ජීවත් වෙන්න සූදානම් කියලා ‍සිංහල ජනතාවට කියන අතරේ දෙමළ ඊළාම් සිහිනයත් එක්ක අපි ජීවත් වීම නිවැරැදි නැහැ. අපි කියන දේවලුත්, අපි හිතන දේවලුත් එකම අරමුණක් වෙනුවෙන් සිද්ධ වෙන්න ඕ‍නේ. )", "URL": "https://sinhala.adaderana.lk/news.php?nid=102282", "Category": null, "Parent URL": null}