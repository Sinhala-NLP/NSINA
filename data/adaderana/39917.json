{"Source": "Adaderana", "Timestamp": "December 28, 2013 05:12 pm", "Headline": "තනතුරු වෙනස්වීම් හදිසි ක්‍රියාවලියක් නොවෙයි ", "News Content": "යුද හමුදාවේ වාර්ෂික තනතුරු වෙනස්වීම හදිසි ක්‍රියාවලියන් නොවන බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසුරිය මහතා පවසයි. තනතුරු මාරුවී සමස්ථ යුද හමුදාවේ ප්‍රගමණයට දායක වන අතර එය නිවැරදි සැළසුමකට අනුව අර්ධ වාර්ෂිකව සිදුකරන්නක් බව යුද හමුදා මාධ්‍ය ප්‍රකාශක සඳහන් කරයි යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසුරිය මහතාගේ අත්සනින් යුතුව නිකුත් කළ නිවේදනයක මේ බව සඳහන් වෙයි. යුද හමුදාවේ වාර්ෂික තනතුරු වෙනස්වීම ජනවාරි සහ ජුනි යන මාස වලදී සිදුවන බව යුද හමුදා මාධ්‍ය ප්‍රකාශකවරයා සඳහන් කරයි. ශ්‍රී ලංකා යුද හමුදා සේවයේ වෘත්තිමය සමබරතාව තහවුරු කිරීම සහ නිලධාරීන්ගේ උසස්වීම් , පුහුණුව සඳහා පිටත්වීම් , පුහුණුව අවසන්වී නැවත සේවයට එක්වීම් ආදී අවශ්‍යතාවය යන කරුණු පදනම් කර ගනිමින් තනතුරු මාරුවීම් සිදුවන බව ද ඔහු පෙන්වා දුන්නේය. ඒ අනුව යුද හමුදාවේ ජ්‍යේෂ්ඨ සහ කණිෂ්ඨ නිලධාරීන් විශාල ප්‍රමාණයක් ජනවාරි මස සිට නව තනතුරු වල රාජකාරී භාරගැණීමට නියමිතව තිබේ. ආරක්ෂකසේනා ආඥාපතිවරුන්, සේනාංකාධිපතිවරුන්, බලසේනාධිපතිවරුන්, ඒකක අනදෙන නිලධාරීන් මෙන්ම යුද හමුදා මුලස්ථානයේ සහ අනෙකුත් ස්ථානවල ජ්‍යෙෂ්ඨ මාණ්ඩලික නිලධාරීන් , උපදේශක නිලධාරින් ආදී විශාල පිරිසක් නව තනතුරුවල රාජකාරී භාර ගැනීමට නියමිත බව අදාළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=39917", "Category": null, "Parent URL": null}