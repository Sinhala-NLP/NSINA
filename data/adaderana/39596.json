{"Source": "Adaderana", "Timestamp": "December 14, 2013 10:06 pm", "Headline": "ශී‍්‍ර ලංකාව සහ කෙන්යාව ගිවිසුම් 08ට අත්සන් තබයි", "News Content": "සිව්දින නිල සංචාරයක් සඳහා කෙන්යාවට ගොස් සිටින ජනාධිපති මහින්ද රාජපක්‍ෂ මහතා සහ එරට ජනාධිපති උහුරු කෙන්යාටා අතර අද (14) සවස නයිරෝබි නුවර රාජ්‍ය මන්දිරයේ දී අවබෝධතා සම්මුති සහ ගිවිසුම් 08ට අත්සන් තැබූ බව ජනපති මාධ්‍ය අංශය පවසයි. ද්විපාර්ශ්වික ආර්ථික හා වෙළෙඳ සහයෝගීතාව වර්ධනය කිරීමේ අරමුණින් අත්සන් තැබුණු සම්මුති සහ ගිවිසුම්වලින් පහත සඳහන් ක්ෂේත්‍ර ආවරණය කෙරෙන බව ජනාධිපති මාධ්‍ය අංශය කියයි. සංචාරක ව්‍යාපාරය, සංස්කෘතික සහයෝගීතාව, ක‍්‍රීඩා ක්ෂේත්‍රයේ සහයෝගීතාව, රාජ්‍යතාන්ත‍්‍රික සහ නිල විදේශ බලපත් හිමියන් වීසා ලබා ගැනීමෙන් නිදහස් කිරීම, ද්විපාර්ශ්වික වෙළෙඳාම, ආර්ථික, වාණිජ සහ තාක්‍ෂණික සහයෝගීතාව, ද්විපාර්ශ්වික උපදෙස් විමසීම සහ ඒකාබද්ධ කොමිසමක් ස්ථාපනය කිරීම ඒවා වේ. කෙන්යා ජනාධිපතිවරයා විසින් රාජපක්‍ෂ මහතා සහ ආර්යාව වෙනුවෙන් ඊයේ (13) රාත‍්‍රී රාජ්‍ය මන්දිරයේ දී භෝජන සංග‍්‍රහයක් පැවැත්වීය. එහිදී කථා කළ ජනාධිපතිවරයා, කෙන්යාවේ චාරිකාවක නිරත වන ප‍්‍රථම ශ‍්‍රී ලාංකීය රාජ්‍ය නායකයා තමා බව පැවසී යැයි ද ජනපති මාධ්‍ය අංශය පැවසීය. දෙරට අතර සබඳතා සියවස් ගණනක් පැරණි බවත්, දෙරටම ශ්‍රේෂ්ඨ ශිෂ්ටාචාරවල උරුමකරුවන් බවත් ජනපති එහිදී සඳහන් කළේය. මහින්ද රාජපක්‍ෂ මහතා හා ආර්යා ශිරන්ති වික‍්‍රමසිංහ රාජපක්‍ෂ මහත්මිය පසුගිය බ‍්‍රහස්පතින්දා (12) නයිරෝබි ආසන්නයේ කසරානි නගරයේ මොයි අන්තර්ජාතික ක‍්‍රීඩා සංකීර්ණයේ පැවැති කෙන්යාවේ නිදහස් දින ස්වර්ණජයන්ති උළෙලට ආරාධිතයන් ලෙස ද සහභාගී වූහ. විදේශ අමාත්‍ය මහාචාර්ය ජී.එල්. පීරිස්, සිවිල් ගුවන්සේවා අමාත්‍ය ගීතාංජන ගුණවර්ධන, ඌව පළාත් ප‍්‍රධාන අමාත්‍ය ෂෂීන්ද්‍ර රාජපක්‍ෂ, විදේශ අමාත්‍යාංශයේ අධීක්‍ෂණ මන්ත‍්‍රී සජින් ද වාස් ගුණවර්ධන සහ ජනාධිපති ලේකම් ලලිත් වීරතුංග යන මහත්වරු ද ජනාධිපතිවරයා සමග කෙන්යානු චාරිකාවට එක්ව සිටිති.", "URL": "https://sinhala.adaderana.lk/news.php?nid=39596", "Category": null, "Parent URL": null}