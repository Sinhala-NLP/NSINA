{"Source": "Adaderana", "Timestamp": "April 8, 2017 04:02 pm", "Headline": " අපි කළේ කිසිම රජයක් නොකරපු වැඩ කොටසක්", "News Content": "රටේ කෘෂිකර්මාන්තය නඟා සිටුවීමට සහ ගොවි ජනතාවගේ ආර්ථිකය ශක්තිමත් කිරීමට වත්මන් රජය ඉටු කර ඇත්තේ වෙනත් කිසිඳු රජයක් ඉටු නොකළ වැඩ කොටසක් බව ජනාධිපති මෛත්‍රීපාල සිරිසේන මහතා පවසයි. ගොවියෙක් ජනාධිපති ධූරයට පත් කරමින් මේ රටේ ජනතාව තැබූ අපේක්ෂා ඉටු කිරීමට උපරිමයෙන් කැපවී සිටින බවත් එහි ප්‍රතිඵල ඉදිරියේදී මේ රටේ ගොවි ජනතාවට හිමිවනු ඇති බව ජනාධිපතිවරයා පවසයි. අද (08) පෙරවරුවේ අනුරාධපුර ජය ශ්‍රී මහා බෝ සමිඳුන් අභියස පැවති ජාතික අලුත් සහල් මංගල්‍යයට එක්වෙමින් ජනාධිපතිවරයා එම අදහස් පළ කළ බව ජනාධිපති මාධ්‍ය අංශය සඳහන් කළේය. නියඟයෙන් පීඩාවට පත් ජනතාවට සහන සැලසීම උදෙසා වත්මන් රජය ක්‍රියාවට නංවන ලද්දේ මීට පෙර ක්‍රියාත්මක නොවූ වැඩපිළිවෙළක් බව ජනාධිපති මෛත්‍රීපාල සිරිසේන මහතා පවසයි. එම ජනතාවට සහන සැලසීම සඳහා සිංහල අලුත් අවුරුද්දට පෙර ඔවුන්ගේ බැංකු ගිණුම් වෙත මුදල් යොමු කිරීම වෙනුවෙන් මේ වන විට රජය රුපියල් මිලියන 7000ක මුදලක් වෙන් කර තිබෙන බවද ජනාධිපති එහිදී ප්‍රකාශ කර තිබේ. රජරට ජනතාවගේ කඳුළු කථාව නිම කරමින් මොරගහකන්ද ජලාශ ව්‍යාපෘතියේ වැඩකටයුතුද රජය කඩිනමින් ආරම්භ කළ බව සිහිපත් කළ ජනාධිපතිවරයා එම ගොවි ජනතාවගේ කෘෂිකර්මාන්ත කටයුතු වෙනුවෙන් අවශ්‍ය ජලය ලබා දීම සඳහා තවත් වැව් දහසක ප්‍රතිසංස්කරණ කටයුතුද මේ වන විට රජය ආරම්භ කර ඇති බව ජනාධිපතිවරයා කියා සිටියේය.", "URL": "https://sinhala.adaderana.lk/news.php?nid=71879", "Category": null, "Parent URL": null}