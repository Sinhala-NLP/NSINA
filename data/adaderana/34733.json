{"Source": "Adaderana", "Timestamp": "June 8, 2013 09:33 am", "Headline": "තියුණු සටනකින් පසු කොදෙව්වන් දිනයි", "News Content": "අයි. සී. සී. චැම්පියන්ස් කුසලාන ක්‍රිකට් තරගාවලියේ පකිස්ථානය සමග පැවති තරගයෙන් කඩුළු 02ක ජයක් හිමිකර ගැනීමට බටහිර ඉන්දීය කොදෙව් කණ්ඩායම සමත් විය. ප්‍රථමයෙන් පන්දුවට පහරදුන් පකිස්ථානු කණ්ඩායම පන්දු වාර 48ක් අවසනායේ දී සියලුදෙනා දැවි ලකුණු 170ක් රැස් කළේය. මිස්බා උල් හක් නොදැවී ලකුණු 96ක් ලබා ගැනීමට සමත් විය. පිළිතුරු ඉනිමට බටහිර ඉන්දීය කොදෙව් කණ්ඩායම පන්දුවාර 40 යි පන්දු 04ක දී කඩුලු 08ක් දැවී ලකුණු 172ක් ලබා ගනිමින් තරගයේ ජයග්‍රහණය ලබා ගත්තේය. කොදෙව් පිලේ වැඩිම ලකුණු ලාභියා වූයේ ප්‍රහාරාත්මක පිතිකරු ක්‍රිස් ගේල් වන අතර ඔහු ලබාගත් ලකුණු සංඛ්‍යාව 39කි. කෙසේ වෙතත් මෙම තරගයේදී පකිස්ථානු කණ්ඩායම කොදෙව්වන්ගේ ජයග්‍රහණය උදුරා ගැනීම සඳහා දැක්වූ ක්‍රීඩා විලාශය විචාරකයින්ගේ පැසසුමට ලක්විය. අඩු ලකුණු සංඛ්‍යාවක් ආරක්ෂා කර ගනිමින් ජයග්‍රහණය කොදෙව්වන්ට ලෙහෙසියෙන් ලබා ගැනීමට ඉඩ නොදෙමින් පකිස්ථානු ක්‍රීඩකයින් විශිෂ්ට දක්ෂතාවයක නිරත වූ බව විචාරකයින් පෙන්වාදෙන ලදී. මේ අතර මෙම තරගාවලි‍ෙය් ඔස්ට්‍රේලියාව හා එංගලන්තය අතර තරගයක් අද පැවැත්වීමට නියමිතය.", "URL": "https://sinhala.adaderana.lk/news.php?nid=34733", "Category": null, "Parent URL": null}