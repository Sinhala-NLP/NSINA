{"Source": "Adaderana", "Timestamp": "October 9, 2010 08:29 am", "Headline": "ඩෙංගු ගැන රතු එළියක් ", "News Content": "ශ්‍රී ලංකාව ඇතුළු ආසියාතික රටවල් කිහිපයක ඩෙංගු පැතිර යාමේ අවදානමක් ඇති බවට ලෝක සෞඛ්‍ය සංවිධානය විසින් ප්‍රකාශයට පත්කර තිබේ. ආසියානු කලාපයේ අදාළ රටවල බිලියන 2 .5කට අධික ජනගහණයක් ඩෙංගු අවදානමට ලක්ව ඇති බව එම සංවිධානය පෙන්වාදෙයි. මේ වසරේ දත්තයන්ට අනුව දකුණු ආසියාවේ ශ්‍රී ලංකාව, තායිලන්තය හා ඉන්දුනීසියාව වැඩිම ඩෙංගු රෝගීන් පිරිසක් වාර්තාවන රටවල් බවට හඳුනා‍ගෙන තිබේ. ජපානය සහ කොරියාවේ ද ඩෙංගු රෝගය සුළු වශයෙන් පවතින අතර ඊට හේතුව එම රටවල වැසියන් ‍ඩෙංගු පවතින රටවල සංචාරය කිරීම බව ද ලෝක සෞඛ්‍ය සංවිධානය පෙන්වාදෙයි. මේ වසරේ ගතවූ කාලය තුළ ශ්‍රී ලංකාවෙන් ඩෙංගු රෝගීන් 31,380 දෙනෙකු වාර්තා වී ඇති බව සඳහන්ය. මියගිය සංඛ්‍යාව 227 ක් වේ. අගෝස්තු මාසය සමග සංසන්දනය කිරීමේ දී සැප්තැම්බර් මාසයේ ඩෙංගු රෝගීන් වාර්තා වීමෙහි කැපී පෙනෙන අඩුවීමක් දක්නට ලැබෙන බව සෞඛ්‍ය අංශ පෙන්වාදෙයි. අගෝස්තු මාසයේ දී ඩෙංගු මරණ 26 ක් වාර්තා වූ අතර සැප්තැම්බර් මාසයේ දී වාර්තා වූ ඩෙංගු මරණ සංඛ්‍යාව 8 ක් බව සඳහන්ය. කෙසේවෙතත් පවතින වැසි සහිත කාලගුණයත් සමග ඩෙංගු රෝගීන්ගේ සංඛ්‍යාව ඉහළ යා හැකි බවට සෞඛ්‍ය අංශ අනතුරු අඟවයි.", "URL": "https://sinhala.adaderana.lk/news.php?nid=11373", "Category": null, "Parent URL": null}