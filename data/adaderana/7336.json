{"Source": "Adaderana", "Timestamp": "March 18, 2010 07:50 am", "Headline": "ප්‍රධාන ලේකම්ට කොමසාරිස්ගෙන් නියෝගයක්", "News Content": "රාජ්‍ය දේපළ සහ නිල බලය අනිසි ලෙස යොදාගෙන මැතිවරණ කාලය තුළ දේශපාලන රැස්වීම් පැවැත්වීමෙන් වළකින ලෙස බස්නාහිර පළාත් ප්‍රධාන ලේකම්වරයාට මැතිවරණ කොමසාරිස්වරයා නියෝග කර තිබේ. ලබන 22 වැනිදා නයිවල සණස ශාලාවේ දී දේශපාලඥයින්ගේ සහභාගීත්වයෙන් පැවැත්වෙන රැස්වීමකට පළාතේ ගුරුවරුන්ට ආරාධනා කර ඇති බවට තමාට පැමිණිලි ලැබී ඇති බව මැතිවරණ කොමසාරිස් දයානන්ද දිශානායක මහතා නිකුත් කළ නිවේදනයේ සඳහන් වේ. 22 වැනි දිනට පැවැත්වීමට නියමිත රැස්වීම මැතිවරණ කාලසීමාවෙන් පසුව පවත්වන ලෙස බස්නාහිර පළාත් ප්‍රධාන ලේකම්වරයාට මැතිවරණ කොමසාරිස්වරයා නියෝග ක‍ර ඇත. එසේම දිනය පැහැදිලි නොමැති ලිපියක් මගින් වෘත්තීය ගැටලු සාකච්ඡා කිරීම සඳහා බස්නාහිර පළාතේ අධ්‍යාපන කාර්ය මණ්ඩල කැඳවීමට පළාත් අධ්‍යාපන නියෝජ්‍ය ලේකම්වරයා කටයුතු කර ඇති බව ද මැතිවරණ කොමසාරිස්වරයා නිකුත් ක‍ළ නිවේදනයේ සඳහන්ව තිබේ.", "URL": "https://sinhala.adaderana.lk/news.php?nid=7336", "Category": null, "Parent URL": null}