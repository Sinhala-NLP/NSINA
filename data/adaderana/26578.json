{"Source": "Adaderana", "Timestamp": "August 14, 2012 12:55 pm", "Headline": "හොරෙන් රට පනින්න හැදූ තවත් 41 ක් කොටුවෙයි", "News Content": "මුහුදු මාර්ගයෙන් ඔස්ට්‍රේලියාව බලා යාමට සිටි පුද්ගලයින් 41 දෙනෙකු අද (14) අලුයම නාවික හමුදාව විසින් අත්අඩංගුවට ගෙන ඇත. මීගමුවට නාවික සැතපුම් විස්සක් බටහිර ප්‍රදේශයේ දී මෙම පිරිස අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. අත්අඩංගුවට ගත් පිරිස අතර දෙමළ ජාතිකයින් 36 දෙනෙකු සහ සිංහල ජාතිකයින් 5 දෙනෙකු සිටින බව සඳහන්ය. මෙම පිරිස මේ වන විට මෝදර ධීවර වරාය වෙත රැගෙන එමින් සිටින බව ද නාවික හමුදා මාධ්‍ය ප්‍රකාශකවරයා සඳහන් කළේය. මේ අතර මුහුදු මාර්ගයෙන් ඔස්ට්‍රේලියාව බලා යාමට සිටි තවත් පුද්ගලයින් අට දෙනෙකු ඊයේ (13) මීගමුව, කරදූව ප්‍රදේශයේ වෙරළ තීරයේ දී අත්අඩංගුවට ගෙන ඇත. මීගමුව, දූව නාවික හමුදා කඳවුරේ නිලධාරීන් පිරිසක් විසින් මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරුවන් වැඩිදුර පරීක්ෂණ කටයුතු සඳහා මීගමුව පොලීසියට භාර දී ඇත. සැකකරුවන් අද දින මීගමුව මහේස්ත්‍රාත් අධිකරණයට ඉදිරිපත් කිරීමට නියමිත බව මීගමුව පොලිසිය සඳහන් කළේය. මේ අතර මේ වසරේ ගත වු කාලසීමාව තුළ ඔස්ට්‍රේලියාව බලා යාමට සූදානමින් සිටි පුද්ගලයින් 871 දෙනෙකු නාවික හමුදා විසින් අත්අඩංගුවට ගෙන ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=26578", "Category": null, "Parent URL": null}