{"Source": "Adaderana", "Timestamp": "February 14, 2011 09:54 am", "Headline": "රාජ්‍ය බලපෑම නැති කරගන්න තිස්ස මැ.කෝ හමුවෙයි", "News Content": "නිදහස් හා සාධාරණ මැතිවරණයක් පැවැත්වීම වෙනුවෙන් ගත හැකි ක්‍රියා මාර්ග සම්බන්ධයෙන් කරුණු සාකච්ඡා කිරීමට තමන් මැතිවරණ කොමසාරිස්වරයා හමුවන බව එ.ජා.ප මහ ලේකම් තිස්ස අත්තනායක මහතා පවසයි. පළාත් පාලන මැතිවරණයේදී මේ වන විට රාජ්‍ය දේපළ භාවිතය වැඩිවී ඇති බවත්,පොදු දේපළ භාවිතය මෙන්ම ප්‍රචණ්ඩ ක්‍රියා ආරම්භ වීම දකින්නට ඇති බවත් හෙතෙම සඳහන් කරයි. විශේෂයෙන්ම පොලීසිය හා රාජ්‍ය නිලධාරීන්ගේ අපක්ෂපාතිත්වය තහවුරු කරගන්නාට හා රාජ්‍ය මැදිත්වීම වළක්වා ගැනීමට ක්‍රියා කළ යුතු බව ඔහු පෙන්වාදුන්නේය. තැපැල් ඡන්ද ප්‍රකාශ කරන ස්ථාන වලට දේශපාලන පක්ෂ නියෝජිතයින්ට සහභාගී වන්නට අවස්ථාව ලබා දී නොමැති බවද,සමහර තැපැල් ඡන්ද ලකුණු කරන ස්ථාන වල රාජ්‍ය නිලධාරින්ගේ බලපෑම් තිබුණු බවට මීට පෙර අවස්ථාවන් වලදී පැමිණිලි ලැබී තිබුණු බැවින් විනිවිද භාවය ආරක්ෂා කර ගැනීමට දේශපාලන පක්ෂ නියෝජිතයින්ට එම ස්ථාන වලට සහභාගී වන්නට අවසර ලබාදිය යුතු බවද මහලේකම් වරයා කියා සිටියි. එම නිසා තැපැල් ඡන්ද ප්‍රකාශ කරන ස්ථාන වලට දේශපාලන පක්ෂ නියෝජිතයින්ට සහභාගීවීම සඳහා මැතිවරණ කොමසාරිස්වරයා හරහා විශේෂ අවසරයක් ඉල්ලා සිටීමත් මෙම සාකච්ඡාවේ තවත් අරමුණක් බව අත්තනායක මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=14201", "Category": null, "Parent URL": null}