{"Source": "Adaderana", "Timestamp": "March 24, 2019 11:18 am", "Headline": "හෙරොයින් කිලෝ 100ක් රැගත් නෞකාවක් සමඟ ඉරාන ජාතිකයින් 9ක් අත්අඩංගුවට", "News Content": "හෙරොයින් කිලෝග්‍රෑම් 100කට අධික තොගයක් රැගත් ඉරාන නෞකාවක් සමඟ ඉරාන ජාතිකයින් නව දෙනෙකු මෙරට දකුණු මුහුදු ප්‍රදේශයේ දී අත්අඩංගුවට ගෙන ඇත. නාවික හමුදාව පොලිස් මත්ද්‍රව්‍ය කාර්යාංශය සහ පොලිස් විශේෂ කාර්යය බලකාය ඒකාබද්ධව සිදුකළ මෙහෙයුමකදී මොවුන් අත්අඩංගුවට ගෙන ඇති බව වාර්තා වේ. එහිදී අදාළ නෞකාවේ තිබී හෙරොයින් කිලෝග්‍රෑම් 100කට අධික තොගයක් සොයාගෙන ඇති අතර එහි වටිනාකම රුපියල් බිලියනයක් පමණ වනු ඇති බව සඳහන්. එමෙන්ම වැටලීම් අතර තුර නෞකාවේ තිබූ තවත් හෙරොයින් කිලෝග්‍රැම් 500ක පමණ තොගයක් සැකකරුවන් විසින් මුහුදට දමා ඇති බවට ද සැක කෙරෙන බව පොලිස් විශේෂ කාර්යය බලකාය පැවසුවේය. අත්අඩංගුවට ගත් ඉරාන ජාතිකයින් නව දෙනා සහ නෞකාව මේ වන විට ඉදිරි විමර්ශන කටයුතු සඳහා කොළඹ වරාය වෙත රැගෙන එමින් සිටියි. මේ අතර රුපියල් එක් කෝටි විසි එක් ලක්ෂයකට අධික වටිනාකමින් යුත් හෙරොයින් කිලෝග්‍රෑම් එකයි ග්‍රැම් 08ක තොගයක් සමඟ පුද්ගලයින් දෙදෙනෙකු මීගමුව කටුවපිටිය ප්‍රදේශයේදී අත්අඩංගුවට ගෙන තිබේ. මීගමුව කොට්ඨාශ අපරාධ විමර්ශන ඒකකය විසින් සිදුකළ වැටලීමකදී ඔවුන් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. සැකකරුවන් හලාවත ප්‍රදේශයේ පදිංචිකරුවන් වන අතර ඔවුන් මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=106660", "Category": null, "Parent URL": null}