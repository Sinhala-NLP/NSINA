{"Source": "Adaderana", "Timestamp": "March 11, 2014 12:35 pm", "Headline": "පොදු සමා කාලය නිමාවීමෙන් පසු පැන යන සේවකයින් අඩුවෙලා", "News Content": "සෞදි අරාබියේ නීති විරෝධී ලෙස රැඳී සිටින ශ්‍රී ලාංකිකයින්ට පිටවීයාමට ලබාදී තිබුණු පොදු සමා කාලය නිමාවීමෙන් පසු නිවෙස්වලින් පලායන ගෘහ සේවක සේවිකාවන්ගේ සංඛ්‍යාව අඩුවී ඇති බව සෞදියේ ජෙදාහ් සහ රියාද්වල පිහිටි ශ්‍රී ලංකා කොන්සල් ජනරාල් කාර්යාල ආරංචි මාර්ග පවසයි. ජෙදාහ්හි ශ්‍රී ලංකා කොන්සල් ජනරාල් ආචාර්ය අත්මා භවා උතුම් ලෙබ්බෙ මහතා පවසා ඇත්තේ ඉකුත් වසරවලට සාපේක්ෂව කොන්සල් ජනරල් කාර්යාලයට පැමිණෙන උදවිය අඩුවී ඇති බවයි. නීති විරෝධීව සිට නිවෙස්වලින් පලායාමේදී අනාරක්ෂිත තත්ත්වයට පත්වන බැවින් ඊට දක්වන බිය නිසා මෙලෙස පලායන්නන් අවමවී ඇති බව හෙතෙම සඳහන් කරයි. ජෙදාහ්හි කොන්සල් ජනරල් කාර්යාලයට මීට පෙරාතුව මාසිකය ශ්‍රී ලාංකික ගෘහ සේවකයින් 100 ක් පමණ පැමිණියද මේවන විට පැමිණෙන්නේ මසකට 10 දෙනෙකුගේ පමණ සංඛ්‍යාවක් බව කොන්සල් ජනරාල්වරයා පවසන බව Arab News උපුටා දක්වයි. මෑතකදී ජෙදාහ්හි කම්කරු අධිකරණය විසින් ශ්‍රී ලාංකිකයින් දෙදෙනෙකුට එරටින් පිටවීම සඳහා සෞදි රියාල් 25,000 ක මුදලක් ගෙවන ලෙස නියෝග කර තිබිණි.", "URL": "https://sinhala.adaderana.lk/news.php?nid=41708", "Category": null, "Parent URL": null}