{"Source": "Adaderana", "Timestamp": "April 22, 2012 08:34 am", "Headline": "වනාතමුල්ලේ අත්අඩංගුවට ගැනීම් දේශපාලනික නෑ", "News Content": "බොරැල්ල, වනාතමුල්ල ප්‍රදේශයේ දී අත්අඩංගුවට ගත් සැකකරුවන් දේශපාලන අවශ්‍යතාවක් මත අත්අඩංගුවට ගත් පුද්ගලයන් නොවන බව පොලිසිය පවසයි. පොලීසියට එල්ලකරනු ලබන චෝදනාවල යම් සත්‍යතාවක් පවතීනම් එය විමර්ශනය කිරීමට සූදානම් බවත්,මෙහෙයුම සිදුකරනු ලැබූ අවස්ථාවේ පොලිස් නිලධාරීන්ට පහරදුන් සැකකරුවන් එම ස්ථානයේ සිටි බවත් පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා සඳහන් කරයි. ඒ අනුව පොලිස් නිලධාරීන්ට පහරදුන් සැකකරුවන් අත්අඩංගුවට ගත් බවත්,ඔවුන් හඳුනාගැනීම සඳහා විවිධ උපක්‍රම ක්‍රියාවට නැංවූ බවත්,ඉදිරියේදීත් මෙවැනි මෙහෙයුම් කොළඹ නගරයේ ක්‍රියාත්මක කෙරෙන බවත් පොලිස් මාධ්‍ය ප්‍රකාශකවරයා කියා සිටියි. අත්අඩංගුවට ගැනීම් වලට එරෙහිව උද්ඝෝෂණ කිරීම පිළිගත නොහැකි බවත්,ඒවා එක්තරා පිරිසකගේ උසිගැන්වීම් මත සිදුවූ බවට වාර්තා වන බවත් පොලිස් අධිකාරී අජිත් රෝහණ මහතා ප්‍රකාශ කළේය. මෙවැනි අත්අඩංගුවට ගැනීම්වලට එරෙහිව උද්ඝෝෂණ ව්‍යාපාර සිදුවන්නේ නම් එමගින් අදහස් වන්නේ අපරාධකරුවන්ට නිදැල්ලේ හැසිරීමට ඉඩ ප්‍රස්ථාව ඉල්ලා සිටීමක් බවත්,එවැනි අකටයුතුකම්වලට පොලීසිය කිසිසේත්ම ඉඩ නොතබන බවත් ඔහු අවධාරණය කළේය.", "URL": "https://sinhala.adaderana.lk/news.php?nid=23708", "Category": null, "Parent URL": null}