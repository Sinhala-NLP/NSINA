{"Source": "Adaderana", "Timestamp": "May 31, 2016 10:35 am", "Headline": "අනවසර ඉදිකිරීම් ඉවත් නොකොළොත් ධීවරයින් සමග උපවාස කරනවා", "News Content": "අනවසර ඉදිකිරීම් ඉවත්කර තංගල්ල මැදකැටිය මාදැල් තොටුපළේ ධීවර ජනතාවට තම කර්මාන්තය කරගෙන යාමට අවශ්‍ය පරිසරය සකස්කර නොදුනහොත් ධීවරයින් සමග තමා උපවාසයක් අරඹන බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කරයි.අමාත්‍යවරයා කියා සිටියේ පවතින තත්ත්වය පිළිබදව අතිගරු ජනාධිපතිතුමා ,ගරු අග්‍රාමාත්‍යතුමා මෙන්ම ධීවර අමාත්‍යතුමා දැනුවත් කර කඩිනමින් අනවසර ඉදිකිරීම් ඉවත් කර ධීවර ජනතාවට සිය මාදැල් කර්මාන්තයේ නිරතවීමට අවස්ථාව උදාකර දෙන බවය.ධීවර ජනතාවගේ ඉල්ලීම මත තංගල්ල මැදකැටිය මාදැල් තොටුපලේ නිරීක්ෂණ චාරිකාවක ඊයේ (30) නිරත වූ ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මැතිතුමා මේ බව කියා සිටියේ එහිදී ධීවරයින් හා මාධ්‍යවේදීන් ඇසු ප්‍රශ්නවලට පිළිතුරු ලබා දෙමිනි .මෙම මැදකැටිය මාදැල් තොටුපල වසර 150 ක් පමණ පැරණිය. එම තොටුපල ආශ්‍රිතව ධීවරයින් 150 දෙනෙකු පමණ ධීවර කර්මාන්තයේ නිරතව සිටියහ. එහෙත් පසුගිය රජය සමයේ මෙම මැදකැටිය තොටුපල ආක්‍රමණය වන පරිදි අනවසර අදිකිරීම් සිදුකිරීම හේතුවෙන් ධීවර ජනතාවට සිය කර්මාන්තය කරගෙන යාමට නොහැකි වී තිබේ. එම අනවසර ඉදිකිරීම් සිදුකරද්දී කොතෙක් විරෝධතා එල්ල වුවත් පැවති රජය ඒ කිසිවකට සවන් නොදී අදාළ ඉදිකිරීම් සදහා සහය ලබාදුන් බවට ධිවරයින් චෝදනා කළහ. මාදැල් තොටුපලේ නිරීක්ෂණයෙන් අනතුරුව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා මෙසේද පැවසීය. “ මේ අනවසර අදිකිරීම් සිදු කරද්දී ඊට මම දැඩි ලෙස විරුද්ධ වුණා. එතකොට විපක්ෂයේ මන්ත්‍රීවරයෙකු ලෙස පාර්ලි‌‌මේන්තුව තුළත් ඉන් පිටතදීත් මම මගෙත් ධීවර ජනතාවගේත් විරෝධය පළකළා. නමුත් හිටපු පාලකයින් කිසිවකුගේ විරෝධයක් ගණන් ගත්තේ නැහැ. ඒ අය කටයුතු කළේ ඔවුන්ගේ තනි කැමැත්තට. එහෙම කටයුතු කල නිසා තමයි ධිවරයින්ට තම මාදැල් ඇදගන්න වෙරළක් නැතිවෙලා තියෙන්නේ.” “ධිවරයින් මුහුණදී සිටින මෙම තත්ත්වය මම අවස්ථා ගණනාවකදීම පෙන්වාදුන්නා. එහෙත් සාධාරණක් ඉටු වුනේ නැහැ. මේ පිලිබදව අතිගරු ජනාධිපතිතුමා, ගරු අග්‍රාමාත්‍යතුමා හා ධීවර අමාත්‍යවරයා දැනුවත් කර අනවසර ඉදිකිරීම් ඉවත්කර ධීවර ජනතාවට නැවතත් පෙර පරිදි තම මාදැල් කර්මාන්තයේ නිරතවීමට අවස්ථාව උදාකරදීමට උත්සාහ ගන්නවා. ” ඒ කිසිදු උත්සාහයකින් මෙම අනවසර ඉදිකිරීම් ඉවත්කර ධීවර ජනතාවට නැවත තම මාදැල් කර්මාන්තයේ නිරත වීමට අවස්ථාව උදාකරදීමට නොහැකි වුවහොත් එදාට ධීවර ජනතාව හා ඔවුන්ගේ පවුල්වල සමාජිකයින් සමග තංගල්ල නගරයේ උපවාසයකට තමන් එක් වන බව ද ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කළේය .", "URL": "https://sinhala.adaderana.lk/news.php?nid=60641", "Category": null, "Parent URL": null}