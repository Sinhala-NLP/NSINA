{"Source": "Adaderana", "Timestamp": "September 19, 2017 04:17 pm", "Headline": "2014 දී දීපු සමෘධි ආධාරේ 2017දී ණයක් වෙලා - ඇස්වහලා 2500ක් කපයි", "News Content": "තමන්ගේ පාස් පොතේ සම්පුර්ණ මුදලම ලබාගත් බවට සටහන් තබා රුපියල් 2500ක මුදලක් කපා ගන්නා බවත් ඒ පිළිබඳ විමසීමේදී පමණක් 2014 වසරේ ලබාදුන් ආධාර මුදලක් කපාගත් බව මාතලේ නාවුල දිවිනැගුම සංවර්ධන බැංකු නිලධාරීන් කියන බව සමෘධි ලාභීන් පවසයි.2014 වසරේ එවකට පැවති ආණ්ඩුව සමෘධි ලාබින්ට වැසිකිළි සදා ගැනීම සහ නිවාස අලුත්වැඩියා කර ගැනීමට නැවත නොගෙවීම සදහා ලබාදුන් රු.2500ක මුදල් ආධාරය මෙලෙස නැවත රජයට අයකරගැනීමට කටයුතු කර ඇත. දිවිනැගුම සංවර්ධන දෙපාර්තමේන්තුවේ අධ්‍යක්ෂ ‍ජෙනරාල් නීල් හපුහින්න මහතාගේ අත්සනින් යුතුව දිවයිනේ සියලුම දිවිනැගුම සංවර්ධන බැංකු කළමනාකරුවන්ට ලිඛිතව දැනුම්දී ඇත්තේ මේ ආධාර මුදල මහා බැන්කුවෙන් ලබානොදීම නිසා සුදුසු ක්‍රමවේදයක් බාවිතා කර ප්‍රතිලාභීන්ගෙන් මෙම මුදල නැවත අයකර ගන්නා ලෙසය. .ඒ අනුව බොහෝ දිවිනැගුම සංවර්ධන බැංකු මගින් සහනාධාර ලාභීන්ට මාසිකව ලබාදෙන මුදල් ආධාරය මාස තුනක කාලයක් නොගෙවා රදවාගෙන රු. 2500 ක මුදල අඩු කරගෙන ඉතිරි මුදල් ගෙවීම සිදුකරගෙන යන බවත් මේ නිසා ආධාර ලාභීන් දැඩි අසරණ තත්ත්වයකට පත්ව ඇති බවත් වාර්ථාවේ.මේ පිළිබඳ කළ විමසීමකදී මාතලේ නාවුල දිවිනැගුම සංවර්ධන බැංකුවේ කළමනාකරු ඊ .එම් .එම් .බී .ඒකනායක පැවැසුවේ ප්‍රතිලාභීන් දැනුවත් කර අධ්‍යක්ෂ ‍ජෙනරාල් වරයාගේ නියෝගය අනුව අදාල මුදල බැංකුවට අයකර ගැනීම සිදුකරන බවය.", "URL": "https://sinhala.adaderana.lk/news.php?nid=77756", "Category": null, "Parent URL": null}