{"Source": "Adaderana", "Timestamp": "April 9, 2014 02:55 pm", "Headline": " බුද්ධිමතුන් දේශපාලනයට එන්නේ නෑ - ඇති තතු කියන්න ලැජ්ජයි", "News Content": "මේ යුගයේ බුද්ධිමතුන් හෝ අත්දැකීම් සහිත පුද්ගලයින් දේශපාලනයට නොඑන බව මානව සම්පත් කළමනාකරණ ජ්‍යෙෂ්ඨ අමාත්‍ය ඩිව් ගුණසේකර මහතා පවසයි. මුදල් රජකරන වකවානුවක දේශපාලනය කිරීම ඉතා අමාරු කාර්යයක් බව අමාත්‍යවරයා කියා සිටියේ අද(09) ගාල්ල දක්ෂිණ පායේ පැවති රැස්වීමක් ආමන්ත්‍රණය කරමිනි. අද දවසේ ප්‍රශ්න ඉතාම සංකීර්ණ හා ව්‍යාකූල බවත්, ඒ නිසාම දේශපාලනය කරන අයට නිසි දැනුමක් අවබෝධයක් තිබිය යුතු බවත් හෙතෙම පෙන්වා දුන්නේය. 1947 පළමු පාර්ලිමේන්තුවේදී ගුරුවරුන්, විදුහල්පතිවරුන්,වෘත්තීය සමිති නායකයින්,වෛද්‍යවරුන්, නීතිඥයන් ආදී වශයෙන් සමාජයේ විවිධ තල නියෝජනය කළ උගතුන් බුද්ධිමතුන් රැසක් නියෝජනය කළ බව අමාත්‍යවරයා සිහිපත් කළේය. එසේ වුවද අද එවැනි වෘත්තිකයින් පාර්ලිමේන්තුව නියෝජනය කරන්නේනම් ඒ ඉතාම අතළොස්සක් බවත්, පවත්නා තත්ත්වය ඉතාම ලජ්ජා සහගත බවත් ගුණසේකර මහතා අවධාරණය කළේය. ඊයේ දිනයේ සරත් අමුණුගම අමාත්‍යවරයා මුදල් පනත් පිළිබඳ පාර්ලිමේන්තුවේ කතා කරද්දී ආණ්ඩු පක්ෂය හා විපක්ෂය ලෙස දෙපාර්ශවයම නියෝජනය කරමින් විසි දෙනෙකුවත් නොසිටි බවත්, මොන දීමනා දෙන බව කීවත් මේ කාලයේ ජනතා නියෝජිතයින් සැබෑ ලෙස ජනතාව නියෝජනය කරමින් ප්‍රාදේශීය සභාවට පළාත් සභාවට හෝ පාර්ලිමේන්තුවට නොඑන බව ඔහු කියා සිටියේය. දේශපාලනය තමන්ගේම ව්‍යාපාරයක් බවට පත්වීගෙන යන බවත්, එය ලෝකයේම දක්නට ඇති ප්‍රවණතාව බවත් ගුණසේකර මහතා සඳහන් කළේය. දේශපාලනයේ සංවාද, ගැටුම් නැතිවීම භයානක තත්ත්වයක් බවත්, ලෝකය ඉදිරියට ගමන් කරනු ලැබුවේ එවන් හරවත් සංවාද හා ගැටුම් තුළින් බවත්, අද රටට එවැනි හරවත් සංවාදයක් අවශ්‍යයව ඇති බවත් අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42415", "Category": null, "Parent URL": null}