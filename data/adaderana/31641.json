{"Source": "Adaderana", "Timestamp": "February 15, 2013 09:14 am", "Headline": "වෘත්තීය සමිති 11 ක් ගොනුකල පෙත්සම අද සලකා බැලෙයි", "News Content": "සේවක අර්ථසාධක අරමුදල අනිසි ලෙස භාවිත කිරීමෙන් මූලික අයිතිවාසිකම් උල්ලංඝණය වී ඇති බවට වෘත්තීය සමිති 11 ක් ඉදිරිපත් කළ මූලික අයිතිවාසිකම් පෙත්සම ශ්‍රේෂ්ඨාධිකරණය හමුවේ අද (15) යළි සලකා බැලෙයි. අගවිනිසුරු මොහාන් පීරිස්, කේ.ශ්‍රී පවන් සහ පී.ඒ.රත්නායක යන විනිසුරුමඩුල්ල හමුවේ මේ පිළිබඳ විභාගය ඊයේ ආරම්භ විණි. මහ බැංකුවේ මූල්‍ය මණ්ඩලය, එහි සභාපති අජිත් නිවාඩ් කබ්රාල්, මුදල් අමාත්‍යාංශ ලේකම් ආචාර්ය පි.බි.ජයසුන්දර, කම්කරු කොමසාරිස් සහ නීතිපතිවරයා පෙත්සමෙන් වගඋත්තරකරුවන් කර තිබේ. වැඩකරන ජනතාවට අයත් සේවක අර්ථසාධක අරමුදලේ මුදල් ආයෝජනය කිරීමට නීතියෙන් අවසර ඇත්තේ ලාභ ලබන ආයතනවල පමණක් බව පෙත්සම්කරුවන් වෙනුවෙන් පෙනී සිටි ජ්‍යේෂ්ඨ නීතීඥ ජේ.සී.වැලිඅමුණ මහතා ප්‍රකාශ කළේය. අදාළ අරමුදල පාලනය සම්බන්ධ නීති වෙනස් කර ඇති බව පෙන්වාදුන් වැලිඅමුණ මහතා එය වැරදි පාලනයකට නතුව ඇති බව විගනකාධිපති වාර්තාවෙන් පෙන්වා දී ඇති බව ද පැවසීය.", "URL": "https://sinhala.adaderana.lk/news.php?nid=31641", "Category": null, "Parent URL": null}