{"Source": "Adaderana", "Timestamp": "July 9, 2014 12:58 pm", "Headline": "ගිනිගත්හේනේ විදුහල්පතිගෙන් මව්පියන්ටත් පාඩමක්", "News Content": "හැටන් අධ්‍යාපන කලාප කාර්යාලය යටතේ පාලනය වන ගිනිගත්හේන මධ්‍යම මහා විද්‍යාලයේ 10 වසරේ ඉගෙනුම ලබන පාසල් සිසුන් 25 දෙනෙකුට අද (09) පංති තහනම් කර ඇති බවට එම සිසුන්ගේ දෙමව්පියන් චෝදනා කරයි. එම පාසලේ 10 වසර ඉගෙනුම ලබන සිසු සිසුවියන්ගේ මව්පියන් සඳහා ඊයේ විශේෂ රුස්වීමක් කැඳවා තිබුණත් තමන්ට තිබූ කාර්ය බහුලතාවය මත එම රුස්වීමට සහභාගීවීමට නොහැකිවූ බවත් එම සිද්ධිය පදනම් කරගෙන අද තම දරුවන්ට විදුහල්පතිවරයා විසින් පංති තහනමක් පනවා ඇති බව මව්පියන් පවසයි. මේ සමිබන්ධයෙන් ගිනිගත්හේන මධ්‍යම මහා විද්‍යාලයේ විදුහල්පති තිලක් පත්මසිරි මහතාගෙන් කළ විමසුමකදී ඔහු පවසා සිටියේ 10 වසරේ අධ්‍යාපනය ලබන සිසු සිසුවියන්ගේ ප‍්‍රගතිය පිළිබඳව මව්පියන්ට දැනුම්දීම සඳහා මෙම රුස්වීම කැඳවූ බවයි. එම රැස්වීමට මීට වඩා කාර්යබහුලව සිටින මව්පියන් විශාල පිරිසක් පැම්ණ සිටි බවත් එසේම නොපැමිණි මව්පියන්ගේ දරුවන්ට පමණක් අද දින පංති තහනමක් සිදු කළ බව විදුහල්පතිවරයා පවසයි. මෙම පංති තහනමට ලක් කළ සිසුන් අතර තම සහෝදරයාගේද පුතා හා ප‍්‍රාදේශීය සභා මන්තී‍්‍රවරයෙකුගේ පුතෙකුද සිටින බවත් බොහෝ මව්පියන් තමන්ට දුරකථනයෙන් කථාකර රුස්වීමට නොපැමිණීමට හේතු දැක්වූ බවත් විදුහල්පතිවරයා සඳහන් කරයි. මෙම රැස්වීම නැවතත් මෙම මස 11 (සිකුරාදා) පැවැත්වෙන බවත් මෙදින නොපැමිණි සිසු සිසුවියන්ගේ මව්පියන්ට එදින රුස්වීමට පැමිණෙන ලෙස තමන් දැන්වූ බවද විදුහල්පතිවරයා පවසයි. මෙම එක් දින පංති තහනම සිදුකළේ ළමුන්ගේ අධ්‍යාපන තත්ත්වය ඉහළ දැමීමේ පරමාර්ථයෙන් බවත් හෙට දිනයේ එම සිසු සිසුවියන්ට සාමාන්‍ය පරිදි ඉගෙනුම් කටයුතු සිදුවන බවත් විදුහල්පතිවරයා වැඩිදුරටත් කියයි.", "URL": "https://sinhala.adaderana.lk/news.php?nid=44538", "Category": null, "Parent URL": null}