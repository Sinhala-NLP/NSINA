{"Source": "Adaderana", "Timestamp": "April 26, 2010 12:47 pm", "Headline": "ඇමතිවරුන් දූෂිත බව ජනපති පිළිඅරන්", "News Content": "ආණ්ඩුවේ සිටි කැබිනට් අමාත්‍යවරුන් දූෂිත බව ජනාධිපතිවරයා පිළිගෙන ඇතැයි එ.ජා.ප මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා පවසයි. සෞඛ්‍ය ,වෙළෙඳ ,විදෙස් කටයුතු,අධ්‍යපන ආදී ක්ෂේත්‍ර වෙනුවෙන් සිටි අමාත්‍යවරුන් දූෂිත හා අකාර්යක්ෂම බවට එදා එක්සත් ජාතික පක්ෂය විසින් පෙන්වාදෙනු ලැබූවද එය පිළි නොගත් බවත්,පමා වී හෝ ජනාධිපතිවරයාට එය පිළිගන්නට සිදුවීම වැදගත් බවත් හෙතෙම කියා සිටියේය. අභිනව ආණ්ඩුවේ කැබිනට් අමාත්‍ය මණ්ඩලය පත් කිරීමේදී පැවති අමාත්‍ය තනතුරු ගණනාවක් වෙනස් කරන්නට ජනාධිපතිවරයාට සිදුවූයේ තම පක්ෂයේ පෙන්වාදීම් නිසා බව අද පැවති මාධ්‍ය හමුවකට සහභාගී වෙමින් මන්ත්‍රීවරයා පැවසීය. මෙවර පත් කළ කැබිනට් මණ්ඩලයද ජනතා අභිලාෂයන් වෙනුවෙන් පත් කෙරුණු බව කියා සිටියද එයින් නිරූපනය වන්නේ ද ආණ්ඩුවේ අදාළ පුද්ගලයින්ගේ අභිලාෂයන් පමණක් බවත් හෙතෙම සඳහන් කළේය. මැතිවරණයට පෙරාතුව කැබිනට් මණ්ඩලය 35 ක් දක්වා අඩු කරන බවට පොරොන්දු දුන්නද මේ වන විටත් ඇමතිවරුන් 37 ක් පත් කර ඇති බවත් ඉදිරියේදී තවත් අමාත්‍යවරුන් ඊට ඇතුළත් වීමට නියමිත බවත් ඔහු සිහිපත් කළේය.", "URL": "https://sinhala.adaderana.lk/news.php?nid=8014", "Category": null, "Parent URL": null}