{"Source": "Adaderana", "Timestamp": "June 5, 2014 08:47 am", "Headline": "රතු පස්වල ජල ගැටලුව - පෙත්සම්කරුවන් නඩුව අතහැරීමට අකමැතිවෙයි", "News Content": "වැලිවේරිය, රතුපස්වල ප්‍රදේශයේ කර්මාන්ත ශාලාවකින් මුදාහරින ලද රසායනික ද්‍රව්‍ය මිශ්‍ර ජලය හේතුවෙන් එම ප්‍රදේශයේ භූගත ජලය දුෂණයවීම පිළිබඳ ගොණු කළ පෙත්සම ඊයේ අභියාචනාධිකරණය හමුවේ විභාගයට ගෙන තිබේ. එම අවස්ථාවේදී වගඋත්තරකරුවන් වෙනුවෙන් පෙනී සිටි නීතීඥයින් ප්‍රකාශ කර සිටියේ අදාළ කර්මාන්ත ශාලාව ඉවත් කිරීමට කටයුතු කර ඇති හෙයින් පෙත්සම ඉල්ලා අස්කර ගන්නා ලෙසයි. පෙත්සම වෙනුවෙන් පෙනී සිටි නීතිඥ රවින්ද්‍රනාත් දාබරේ මහතා කියා සිටියේ පෙත්සම ඉල්ලා අස්කර ගැනීමට පෙත්සම්කරුවන් අකමැත්ත පළ කරන බවයි. ඒ අනුව පෙත්සම යලිත් ජුනි 23 වන දින යළි කැඳවීමට අධිකරණය තීරණය කළේය. මෙම පෙත්සමෙන් පැවසෙන්නේ අදාළ කර්මාන්ත ශාලාව අත්වැසුම් නිෂ්පාදනය කරන සමාගමක් බවත්, එම සමාගමෙන් නිකුත් කරන රසායනික ද්‍රව්‍ය මුසු ජලය හේතුවෙන් ප්‍රදේශයේ ජනතාවට පානීය ජලය අහිමි වු බවයි. ඒ සඳහා වගකිවයුත්තේ මධ්‍යම පරිසර අධිකාරියත්, ආයෝජන මණ්ඩලයත්, කර්මාන්ත ශාලාව හිමි වෙනිග්‍රෝස් සමාගමත් බව පෙත්සමේ සඳහන් කර ඇත. මෙවැනි කර්මාන්ත ශාලා පිහිටුවීමේ දී ප්‍රදේශයේ පාරිසරික තත්ත්වයන් දුෂණය නොවන ආකාරයෙන් කටයුතු කිරීමට අදාළ බලධාරීන් අසමත් වු බව පෙත්සමේ වැඩිදුරටත් සඳහන් වන්නේය.", "URL": "https://sinhala.adaderana.lk/news.php?nid=43747", "Category": null, "Parent URL": null}