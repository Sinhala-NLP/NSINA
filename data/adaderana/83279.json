{"Source": "Adaderana", "Timestamp": "January 20, 2018 08:53 pm", "Headline": "තේරීම් කමිටුවේ තේරීම් නිවැරදි ද?", "News Content": "බංල්ගාදේශයේ පැවැත්වෙන තුන්කොන් එක්දින ක්‍රිකට් තරඟාවලියේ දෙවන පරාජයත් භුක්ති විඳීමට ශ්‍රී ලංකා පිල ඊයේ (19) සමත් වූයේ, බංග්ලාදේශ ක්‍රිකට් ඉතිහාසයේ වැඩිම ලකුණු පරතරයක් සහිතව වාර්තා කළ එක්දින ජයග්‍රහණය බංග්ලාදේශයට පිරිනමමිනි. සංචාරය ආරම්භයේ දී මෙය බංග්ලාදේශය හා සිම්බාබ්වේ කණ්ඩායම් සමඟ පැවැත්වෙන තරඟාවලියක් නිසාත්, නව පුහුණුකරු චන්දික හතුරුසිංහ ගේ ආශිර්වාදය නිසාත්, බොහෝ දෙනා සිතුවේ මෙය පහසුවෙන් ජයගත හැකි තරඟාවලියක් ලෙසිනි. කෙසේවෙතත් ආරම්භක තරඟයේ දී සිම්බාබ්වේ වෙතින් ලකුණු 12 කින්ද, දෙවන තරඟයේ දී බංග්ලාදේශය වෙතින් ලකුණු 163 කින් ද පරාජයට පත්වීමට ශ්‍රී ලංකා පිලට සිදුවිය. තරඟ දෙකේදීම දෙවන වර පන්දුවට පහර දුන් ශ්‍රී ලංකා පිලේ ක්‍රීඩකයින් සියලු දෙනාම නියමිත පන්දු ඕවර 50 අවසන් වීමට පළමුව දැවී යාම මෙහිදී විශේෂ අවධානය යොමුකළ යුතු කරුණකි. මෙය ශ්‍රී ලංකා පිලේ පිතිකරුවන්ගේ දුර්වලතාවය මැනැවින් පිළිබිඹු කරන තත්ත්වයකි. අනෙක් අතට ප්‍රතිවාදීන් ශ්‍රී ලංකා පිලේ පිතිකරුවන්ට එරෙහිව ක්‍රියාත්මක කරනු ලැබූ සැලසුම් මනාව ක්‍රියාත්මක වීමකි. සිම්බාබ්වේ සමඟ පැවති මුල් තරඟයේ දී ශ්‍රී ලංකා පි‍ලට එරෙහිව පළමු පන්දුවාරය යවන ලද්දේ සිකන්දර් රාසා විසිනි. බංග්ලාදේශය සමඟ පැවති දෙවන තරඟයේ දී ශ්‍රී ලංකා පිලට එරෙහිව පළමු පන්දු වාරය යැවීමට පන්දුව අතට ගත්තේ නසාර් හුසේන් ය. මොවුන් දෙදෙනාම මුල් පෙළේ පිතිකරුවන් ය. එහෙත් අවශ්‍යතාවය පරිදි දඟ පන්දු යවන්නන් ලෙස යොදාගත හැකි අයයි. මොවුන් දෙදෙනාම අලුත් පන්දුව මනා ලෙස පාලනය කොට, ශ්‍රී ලංකා පිල ග්‍රහණය කර ගැනීමට සමත් විය. එහෙත් එවැනි විකල්පයක් ශ්‍රී ලංකා පිලට නැත. අවසන් වරට එවැනි දස්කමක් කළ හැකි ක්‍රීඩකයෙකු ශ්‍රී ලංකාව සතු වූයේ නම් ඔහු ටී.එම්. ඩිල්ෂාන් පමණි. ධනුෂ්ක ගුණතිලකට එවැනි විභවතාවයක් තිබුණ ද, ඔහු සිය පන්දු යැවීමේ දක්ෂතාවය වර්ධනය කරගැනීමට වැයකරනවාට වඩා වැඩි කාලයක් රාත්‍රී සාදවලට වැය කරන බැවින් ඩිල්ෂාන් ගේ අනුප්‍රාප්තිකයා වීමට තිබූ වටිනාම අවස්ථාව ඔහු ස්වෙච්ඡාවෙන්ම බැහැර කර තිබේ. ධනංජය සිල්වා ද මෙලෙසින් සංවර්ධනය කර ගෙනා හැකි ක්‍රීඩකයෙකි. එහෙත් තේරීම් කමිටුවේ ඇහැට, ධනංජය ව හසුවන්නේ ඉඳහිටය. ශ්‍රී ලංකා පිලේ ප්‍රධාන දඟ පන්දු යවන්නා වන අකිල ධනංජය බංග්ලාදේශය සමඟ තරඟයේ දී සිය පන්දුවාර 10 තුළ දී ලකුණු 40 ක් ලබා දෙමින් හොඳ පන්දු යැවීමක නිරත වුවද, සිම්බාබ්වේ තරඟයේ දී ඔහුගේ පන්දුවාර 10 තුළ දී ලකුණු 67 ක් උදුරා ගැනීමට ප්‍රතිවාදීන් සමත්විය. අනෙක් අතට ශ්‍රී ලංකා පිලේ දෙවන දඟ පන්දු යවන්නා ලෙසින් කණ්ඩායමට එක් වූ වනිදු හසරංග, ඇත්තටම කණ්ඩායම තුළ කරන රාජකාරිය කුමක්දැයි යන ප්‍රශ්නාර්ථය මේ වන විට පැන නැඟී ඇත. සිම්බාබ්වේ සමඟ පැවති පළමු තරඟයේ දී පන්දු වාර 3 ක් පමණක් යැවූ එහිදී ලකුණු 18 ක් සහ බංග්ලාදේශය සමඟ පැවති දෙවන තරඟයේ දී පන්දු වාර 7 ක් යවා ලකුණු 51 ක් ප්‍රතිවාදීන්ට පූජා කෙරුවේය. එනම් එක් පන්දු ඕවරයකට ලකුණු 6.9 ක සාමාන්‍යයක් දෙමිනි. එකදු කඩුල්ලක් හෝ දවා ගැනීමට හේ සමත් නොවීය. පන්දුවට පහර දීමේ දී සිම්බාබ්වේ තරඟයේ දී ලකුණු 11 ක් ලැබූ ඔහු හයේ පහරක් ගසා ඊළඟ පන්දුවට ද එවැනිම දැවැන්ත පහරකට යාමේ ආදීනව කියා පාමින් දැවී ගියේය. අවශ්‍ය සංයමය ඔහුට තිබුණේ නම් තිසර පෙරේරා ට සහාය දෙමින් ජයග්‍රහණයක් කරා යාමේ අවස්ථාව ඕනෑ තරම් එම තරඟයේ දී තිබිණි. ‍බංග්ලාදේශ දෙවන තරඟයේ දී මුහුණ දුන් පළමු පන්දුවටම එල්ල කළ පහර අනුව පිතිකරණයේ දී ඔහු කෙතරම් අඳබාලයෙකු දැයි පෙනෙනු ඇත. මෙවන් තත්ත්වයක් හමුවේ මීළඟ තරඟයට ද ඔහුව යොදවන්නේ නම් කණ්ඩායමට ඔහුව නම් කළ තේරීම් කමිටුව පමණක් නොව අවසාන 11 දෙනා තෝරන නායකයා, පුහුණුකරු හා කළමනාකරු ගැන ද කියන්නට වෙන්නේ දෙයියන්ගේම පිහිටයි කියා පමණි. අකිල හා වනිදු හැරුණු විට බංග්ලාදේශයට ගිය ශ්‍රී ලංකා ක්‍රීඩකයින් 16 දෙනා අතර සිටින අනෙක් එකම දඟ පන්දු යවන්නා වන්නේ ලක්ෂාන් සඳකැන්ය. වමතින් චයිනාමන් පන්දු යවන්නෙකු වුවද, ඔහු බොහෝ විට පන්දුව පතිත කරන්නේ දකුණත් පිතිකරුවාගේ පා ඉන්න ඉලක්ක කර ගනිමිනි. එම නිසා පිතිකරුවාගේ දුර්වල පහරකින් නොවන්නට සඳකැන්ගේ දක්ෂතාවය මත ඔහුට කඩුල්ලක් හිමිවන්නේ කලාතුරකිනි. 2016 වසරේ ඕස්ට්‍රේලියානු පිලේ ශ්‍රී ලංකා සංචාරයේ පළමු ටෙස්ට් තරඟයේ සිව්වන ඉනිමේ දී ඕස්ට්‍රේලියා ආරම්භක පිතිකරු ජෝ බර්න්ස් ට යැවූ පන්දුව හැරෙන්නට, හරිහමන් චයිනමන් පන්දුවක් මෙතෙක් සඳකැන්ගෙන් දකින්නට ලැබී නැත. එබැවින් ඔහු විශ්වාසවන්ත පන්දු යවන්නෙකු බව මෙතෙක් තහවුරු වී නැත. පසුගිය වසරේ දී පකිස්ථානය සමඟ ඩුබායි නුවර පැවති පළමු තරඟ ටෙස්ට් තරඟය ජයගත්ත ද සිව්වන ඉනිමේ දී එක් පන්දු ඔවරයක් පමණක් දෙන්නට තරම් නායක දිනේෂ් චන්දිමාල් ප්‍රවේශම් වූයේ මේ හේතුව නිසාය. මන්ද යත් තවමත් ඔහු ශ්‍රී ලංකා පිලේ විශ්වාසදායක පන්දු යන්නෙකු වී නොමැති බැවිනි. අකිල ධනංජය ශ්‍රී ලංකා එක්දින පිලේ ප්‍රධාන දඟ පන්දු යවන්නා ලෙස මේ වන විට ක්‍රමයෙන් ස්ථාවර වී ඇති අතර ගැටළුව වී ඇත්තේ ඔහුගේ සහායක දඟ පන්දු යවන්නා කවුරුන් විය යුතුද යන්න පිළිබඳවයි. ඉහත කරුණුවලට අනුව වනිදු හසරංග හෝ ලක්ෂාන් සඳකැන් තවදුරටත් එම ස්ථානයට සුදුස්සන් නොවේ. මේ අනුව පවතින විකල්පයන් මොනවාදැයි යන්න විමසිය යුතුය. වයස ප්‍රශ්නයක් නොවේ නම් මේ සඳහා සිටින ප්‍රධානතම සුදුස්සා වන්නේ දිල්රුවන් පෙරේරා යි. ඔහු අලුත් පන්දුව දඟ කැවිය හැක්කෙකි. එසේම වේගයෙන් පන්දුවට පහරදිය හැකි මෙන්ම විකට්ටුවේ එක් අන්තයක් අල්ලා ගෙන සිටීමට තරම් හැකියාවක් ඇත්තෙකි. ඔහු මුල් වරට එක්දින තරඟයකට එක්වූයේ 2007 වසරේ එංගලන්තය සමඟ සනත් ජයසූරියගේ සහායක ආරම්භක පිතිකරුවා වශයෙනි. පසුගිය දෙසැම්බරයේ ඉන්දියාව සමඟ පැවති තෙවන ටෙස්ට් තරඟයේ දී හදිස්සියේම ඔහුට ආරම්භක පිතිකරුවාගේ භූමිකාවට පණ පොවන්නට සිදුවූ අතර එහිදී ලකුණු 42 ක් ලබා ගැනීමට ඔහු සමත්විය. මේ දක්වා එක්දින තරඟ 12 කට ක්‍රීඩා කර ඇති ඔහු කඩුළු 13 ක් ඒවායේ දී දවා ගැනීමට සමත් වී ඇත්තේ පන්දු ඕවරයකට ලකුණු 5.26 ක සාමාන්‍යයක් ලබා දෙමිනි. එය දැනට කණ්ඩායමේ සිටින වනිදු හසරංග (6.85) හෝ ලක්ෂාන් සඳකැන් (6.59) ට වඩා ඉතා හොඳ මට්ටමකි. එහෙත් වයස අවුරුදු 35 ඉක්මවා තිබීම මෙම ක්‍රීඩකයා සුදු පන්දුවට නොසුදුස්සෙකු වීමට ප්‍රධාන සුදුසුකම වී තිබේ. මේ හැරුණු කොට අකිල ධනංජය සමඟ අනෙක් අන්තයෙන් පන්දු යැවීමට සුදුස්සෙකු වේ ඔහු අනිවාර්යයෙන්ම වමත් දඟ පන්දු යවන ක්‍රීඩක අමිල අපෝන්සු හෝ දකුණතින් පා දඟ පන්දු යවන ජෙෆ්රි වැන්ඩසේ විය යුතුය. අමිල අපෝන්සු මුල් වරට ශ්‍රී ලංකා පිලට පැමිණියේ 2016 වසරේ ඕස්ට්‍රේලියානු පිලේ මෙරට සංචාරයේ තරඟ 5 කින් සමන්විත වූ එක්දින තරඟාවලියටයි. එහි මුල් තරඟ දෙකේ දී අමිල ට එරෙහිව එකදු පහරක් හෝ හතරේ සීමාවෙන් එපිටට යවන්නනට කිසිදු ඕස්ට්‍රේලියානු පිතිකරුවකු සමත් වූයේ නැත. පළමු තරඟ දෙකේ දී ඕවර 19.2 කදී ඔහු ලබා දී තිබුණේ ලකුණේ 45 ක් පමණි. මේ දක්වා එක්දින තරඟ 6 කදී අමිල ගේ පන්දු යැවීමේ සාමාන්‍ය පන්දු ඕවරයකට ලකුණු 4.96 ක් වන අතර ඇන්ජලෝ මැතිව්ස් හැරුණු කොට වත්මන් ශ්‍රී ලංකා පිලේ ලකුණු 5 කට අඩුවෙන් පන්දු ඕවරයක ලකුණු සාමාන්‍යයක් රඳවා ගෙන සිටින එකම පන්දු යවන්නා වන්නේ ද ඔහුය. තරඟ 11 කදී කඩුළු 10 ක් දවාගෙන ඇති දකුණත් පා දඟ පන්දු යවන ක්‍රීඩක ජෙෆ්රි වැන්ඩසේ ගේ පන්දු ඕවරයක දී ලබා ලබා දී ඇති සාමාන්‍ය 5.74 කි. වනිදු හසරංග හෝ ලක්ෂාන් සඳකැන්ට වඩා ඉදිරිය ගැන හිතනවා නම් වැඩි අවස්ථාවක් අමිල අපෝන්සුට හා වැන්ඩසේ ට දිය යුතුය. එහෙත් සිදුවන්නේ අනෙකකි. කුසල් මෙන්ඩිස් මේ වන විට පිතිකරුවකු ලෙසින් සිය අසාර්ථකභාවය නැවතත් ප්‍රදර්ශනය කරමින් සිටී. දිගු ඉනිම් ක්‍රීඩා කිරීමේ සංයමය ඔහුගෙන් මේ වන විට ගිළිහී තිබේ. 2016 ජයග්‍රාහී ඕස්ට්‍රේලියානු ටෙස්ට් තරඟාවලියට අඩිතාලම දැම්මේ කුසල්ය. පළමු තරඟයේ පළමු ඉනිමේ ලකුණු 117 කට ශ්‍රී ලංකා පිල දැවී ගොස් තිබිය දීත්, දෙවැනි ඉනිමේ ඔහු රැස්කළ ලකුණු 176 විශිෂ්ට ඉනිමක් ලෙස විචාරක ප්‍රසාදයට පාත්‍රවිය. මුල් කාලයේ දී තනිදින තරඟවල දීද සාර්ථක දස්කම් පෑ ඔහු ක්‍රීඩාකළ අවසාන එක්දින තරඟ 12 ටම රැස් කර ඇත්තේ ලකුණු 117 ක් පමණි. එහි දී එක් තරඟයක සාමාන්‍ය ලකුණු 9.75 කි. ඩුබායි හි පැවති පාකිස්ථානය සමඟ එක්දින තරඟ දෙකක දී ඔහු දැවී ගියේ එකම ආකාරයටය. හසන් අලී හමුවේ තරඟ දෙකේ දීම පුල් පහරට ගොස් ෆයින් ලෙග් හෝ ස්කෙයාර් ලෙග් පන්දු රකින්නා අතටම ඔහු උඩපන්දු ලබා දුන්නේය. බංග්ලාදේශ තුන්කොන් තරඟාවලියේ මුල් තරඟයේ දී ද ඔහු දැවී ගියේ මෙකී පුල් පහර ගසන්න ගොසිනි. පිතිකරුවන්ගේ දුර්වල තැන නිවැරදිව හඳුනාගෙන ඒවාට පිළියම් යෙදීම පුහුණුකරුවන්ගේ කාර්යයක් වන අතර මෙහිදී කළ යුතු වන්නේ මෙම ක්‍රීඩකයා දිගින් දිගටම මෙලෙස තරඟවලට නොයොදවා දීර්ඝ විවේකයක් ලබා දී ඔහුගේ වරද නිවැරදි කර ගැනීමට උදව් කිරීමයි. මීළඟට ඉරිදා (21) පැවැත්වෙන සිම්බාබ්වේ තරඟයෙන් කුසල් ඉවත් කරන්නේ නම් කණ්ඩායම ඇතුළට එන්නට සිටින්නේ ධනුෂ්ක ගුණතිලක පමණි. ඒ වෙනත් ආදේශක පිතිකරුවකු නොමැති නිසාය. ධනුෂ්ක ආරම්භක පිතිකරුවකු බැවින්, ඔහු අංක 03 ස්ථානයේ පන්දුවට පහර දීම කෙසේ වේවිදැයි බලන්න වන්නේ තරඟ දිනයේදීය. එහෙත් මෙම කණ්ඩායමට සදීර සමරවික්‍රම නම් කර තිබුණා නම්, කුසල් මෙන්ඩිස් වෙනුවට ක්‍රීඩා කළ යුතු හොඳම ක්‍රීඩකයා වන්නේ ඔහුය. තමන් සහභාගී වූ පළමු තරඟ දෙකේදීම ලකුණු ලබා ගැනීමට අපොහොසත් වුවද තෙවන තරඟයේ දී ඉන්දියාට එරෙහිව ඔහු රැස් කළ ලකුණු 42 හොඳ ඉනිමකි. එහිදී දෙවන කඩුල්ල සඳහා උපුල් තරංග සමඟ පැවැත් වූ ලකුණු 121 ක සබඳතාව, මෑත කාලයේ දී ශ්‍රී ලංකා පිතිකරුවන් දෙ‍දෙනෙකු වෙතින් දක්නට ලැබුණු හොඳම තනි දින සබඳතාවයකි. එහෙත් බංග්ලාදේශයට ගිය 16 දෙනා අතරට පැමිණීමට තරම් සදීර නුසුදුස්සෙකු වී තිබේ. අනෙක් පිතිකරුවා ධනංජය ද සිල්වා යි. 2017 දකුණු අප්‍රිකානු තරඟාවලියේ දී අසාර්ථක වූ පමණින් ඔහු ට කණ්ඩායමේ තැන අහිමි විය. පසුව ශූරයින්ගේ කුසලානයේ දී කුසල් ජනිත් ආබාධයකට ලක් වීම නිසා හදිස්සියෙන්ම ඔහුව ශ්‍රී ලංකාවෙන් ආනයනය කර පාකිස්ථානය සමඟ තරඟය ක්‍රීඩා කරන්නට යෙදුවේය. ඔහු එහිදී ද අසාර්ථක වූ අතර ශ්‍රී ලංකා පිල වෙනුවෙන් එක්දින පිලේ ස්ථානයක් ලබා ගැනීමට ඉනික්බිති ඔහුට අවස්ථාව නොලැබුණේය. ධනංජය මේ දක්වා සහභාගී වී ඇති එක්දින තරඟ 17 න් 10 ක්ම ක්‍රීඩා කර ඇත්තේ 5 බැගින් ඕස්ට්‍රේලියාවට හා දකුණු අප්‍රිකාවට එරෙහිවය. 2016 ඕස්ට්‍රේලියා තරඟාවලියේ දී ඔහු සාර්ථක වුවත් දකුණු අප්‍රිකානු සංචාරයේ දී ඔහු අසාර්ථක විය. ඔහු අසාර්ථක වූයේ ලොව අංක එකේ එක්දින ක්‍රිකට් පිල හමුවේ බව තේරීම් කමිටුවට වගක් නැත. බංග්ලාදේශ තරඟ සංචාරයට පෙර පැවති මාධ්‍ය හමුවක දී ක්‍රිකට් සභාපතිවරයා කියා සිටියේ, සංචාරයක් සඳහා වන සංචිතයට ක්‍රීඩකයින් තේරීම, තේරීම් කමිටුව විසින් සිදුකරනු ලබන බවත්, එලෙස තෝරන ක්‍රීඩකයින් 15 දෙනා හෝ 16 දෙනාගෙන් අවසාන 11 දෙනා තේරීම සඳහා පුහුණුකරු චන්දික හතුරුසිංහ මැදිහත් වන බවත්ය. එහෙත් අවසාන 11 දෙනා තෝරා ගැනීමට තරම් සුදුසු ක්‍රීඩකයින් සංචිතය තුළ නොසිටී නම්, හතුරුසිංහට ද ආශ්චර්යයන් කළ නොහැකි බව අදාළ බලධාරීන් සිහිතබා ගත යුතුය. -අද දෙරණ ක්‍රිකට් විශ්ලේෂක විසිනි", "URL": "https://sinhala.adaderana.lk/news.php?nid=83279", "Category": null, "Parent URL": null}