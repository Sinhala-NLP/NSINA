{"Source": "Adaderana", "Timestamp": "August 9, 2011 01:34 pm", "Headline": "ඉරානයට සම්බාධක පැනවූ නිසා ගමට විදුලිය පරක්කුයි", "News Content": "බටහිර රටවලින් ඉරානයට එරෙහිව ආර්ථික සම්බාධක පැනවීම හේතුවෙන් ගමට විදුලිය ලබාදීමේ වැඩපිළිවෙළ පමාවෙමින් පවතින බල විදුලිබල හා බලශක්ති අමාත්‍ය පාඨලී චම්පික රණවක මහතා කියා සිටියි. 100%ක් විදුලිය ලබාදීම තම අමාත්‍යංශයේ ඉලක්කය බවත් ඒ සඳහා දැනටමත් කටයුතු සූදානම් බවද අමාත්‍යවරයා කියා සිටියේ අද(09)කොළඹ පැවති මාධ්‍ය හමුවකට සහභාගී වෙමිනි. තවමත් විදුලිය ඉල්ලුම ඉටුකරන්නට නොහැකි වූ ප්‍රදේශවලට විදුලිය ලබාදීම සඳහා ට්‍රාන්ස්ෆෝමර් 4500 ක අවශ්‍යතාවක් පවතින බවත්,එයින් ට්‍රාන්ස්ෆෝමර් 1000 ක් ගෙන්වනු ලබන්නේ ඉරානයෙන් බවත් රණවක මහතා සඳහන් කළේය. ‍එසේ වුවද බටහිර රටවල් විසින් මේවන විට ඉරානයට එරෙහිව ආර්ථික සම්බාධක පනවා ඇති බැවින් එකී ට්‍රාන්ස්ෆෝමර් 1000 ගෙන්වීමට ප්‍රමාදවන බව ඔහු පෙන්වාදුන්නේය. විදුල්කා-2011 ජාතික බලශක්ති සතියට සමගාමීව අගෝස්තු මස 11-14 දින දක්වා කොළඹ බණ්ඩාරණායක අනුස්මරණ ජාත්‍යන්තර සම්මන්ත්‍රණ ශාලාවේ පවත්වනු ලබන අධ්‍යාපන ප්‍රදර්ශනය පිළිබඳ තොරතුරු ඉදිරිපත් කිරීම සඳහා මෙම මාධ්‍ය හමුව කැඳවා තිබිණි.", "URL": "https://sinhala.adaderana.lk/news.php?nid=17952", "Category": null, "Parent URL": null}