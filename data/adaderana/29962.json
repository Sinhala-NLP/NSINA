{"Source": "Adaderana", "Timestamp": "December 14, 2012 06:28 pm", "Headline": "ස්වාධීන කමිටු පත්කරන්නේ විදෙස් බලපෑම් නිසයි", "News Content": "අගවිනිසුරුවරියට එරෙහි දෝෂාභියෝගය විමර්ශනය කළ තේරීම්කාරක සභාවේ තීන්දුව අභියෝගයට ලක්කර ජනාධිපතිවරයා විසින් ස්වාධීන කමිටුවක් පත් කිරීමට සුදානම් වන්නේ විදෙස් බලපෑම් හමුවේ බව හිටපු හමුදාපති සරත් ෆොන්සේකා මහතා පවසයි. ‍එසේම එම ස්වාධීන කමිටුවෙන් ඇතැම් විට අගවිනිසුරුවරියට සාධාරණයක් ඉටුවීමට ඉඩ ප්‍රස්ථාවක් ඇතැයිද ඔහු සඳහන් කරයි. කොළඹදී අද (14) පස්වරුවේ පැවැති මාධ්‍ය හමුවක් අමතමින් සරත් ෆොන්සේකා මහතා මේ බව පවසන ලදී. දේශපාලන බලපෑම් නිසා අධිකරණයේ ස්වාධීනත්වයට බලපෑම් එල්ල වී ඇතැයි ද හිටපු හමුදාපති සරත් ෆොන්සේකා මහතා පෙන්වාදුන්නේය. රටේ ප්‍රජාතන්ත්‍රවාදය රැක ගැනීම සඳහා විධායකය, ව්‍යවස්ථාදායකය හා අධිකරණය එක හා සමානව තිබිය යුතු බව ඔහු සඳහන් කළේය. ස්වාධීන කමිටු දැමීම සඳහා නීතියේ කොතැනකවත් ඉඩ ප්‍රස්ථා නැතැයි පැවසු සරත් ෆොන්සේකා මහතා පාර්ලිමේන්තුවට අභියෝගයක් ලෙස මෙම ස්වාධීන කමිටුව පත් කිරීමට යන බව වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29962", "Category": null, "Parent URL": null}