{"Source": "Adaderana", "Timestamp": "October 7, 2018 10:02 pm", "Headline": "ලංකාව ජාත්‍යන්තරයේ දැඩි අපකීර්තියට ලක්වෙලා", "News Content": "රටේ ණය බර පිළිබඳ අග්‍රාමාත්‍යවරයා ප්‍රමුඛ එක්සත් ජාතික පක්ෂය සිදු කරන අසත්‍ය ප්‍රචාර නිසා ශ්‍රී ලංකාව ජාත්‍යන්තරයේ දැඩි අපකීර්තියකට ලක්ව ඇති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. පසුගියදා ඇමෙරිකානු උප ජනාධිපතිවරයා ශ්‍රී ලංකාව සම්බන්ධයෙන් සිදු කළ ප්‍රකාශයකට ප්‍රතිචාර දක්වමින් මන්ත්‍රීවරයා අද(07) මේ බව සඳහන් කළේය. ණය වාරික ගෙවීමට අපොහොසත් වීමෙන් හම්බන්තොට වරාය අනාගතයේදී චීන නාවික හමුදා කඳවුරක් බවට පත් වන බවත්, චීනයේ ණය උගුල්වලට හසුවී සිටින ශ්‍රී ලංකාව වැනි රටවලට ඇමෙරිකාව පැහැදිලි විසඳුම් ලබා දීමට සූදානම් බවත් පවසමින් ඇමරිකානු උප ජනාධිපතිවරයා පසුගියදා අමෙරිකාවේ හඩ්සන් ආයතනයේ පැවති දේශනයක් අමතමින් ප්‍රකාශයක් සිදු කළේය. ඊට ප්‍රතිචාර දක්වමින් පාර්ලිමේන්තු මන්ත්‍රී බන්දුල ගුණවර්ධන මහතා අද පෙරවරුවේ ඒකාබද්ධ විපක්ෂයේ ආර්ථික පර්යේෂණ ඒකකයේදී මාධ්‍ය හමුවක් කැඳවා තිබුණි.", "URL": "https://sinhala.adaderana.lk/news.php?nid=97325", "Category": null, "Parent URL": null}