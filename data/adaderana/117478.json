{"Source": "Adaderana", "Timestamp": "August 26, 2019 08:38 am", "Headline": "බොලිවුඩයට එක් වු අලුත්ම ගීත කෝකිලාවිය", "News Content": "රනූ මොන්ඩාල් බොලිවුඩයට අලුතින්ම එකතුවූ ගීත කෝකිලාවියයි. දෛවය සැණින් වෙනස් වූ ගැහැණියක් ලෙස ඉන්දීය මාධ්‍යයද ඇය පිළිබඳව පුවත් වාර්තා කර තිබුණා. දුක්ගැහැට පිරුණු ජීවිතය අවුරුදු ගණනක් ගෙවා දැමූ පසු හිටි හැටියේම ඇගේ ජීවිතය වෙනස් වන්නේ සමාජ මාධ්‍ය තුළ ඇගේ නම වැඩි වැඩියෙන් කථා බහට ලක් වීමට පටන් ගත් පසුවයි. ඉන්දියාවේ බෙන්ගාල්හි රනාගට් දුම්රිය වේදිකාවේ ඇය ඉන්දියාවේ ගීත කෝකිලාවිය ලතා මංගේෂ්කාර්ගේ ගීයක් ගායනා කර තිබේ. ඊට සති දෙකකට පසු ඇගේ ජීවිතය සම්පූර්ණයෙන්ම වෙනස් විය. ඇය සුපිරි ඉන්දීය චිත්‍රපට ගායක හිමේෂ් රෙෂමියා සමඟ හිත් අදහා ගත නොහැකි තරමේ මියුරු චිත්‍රපට ගීයක් ගැයුවා. හිමේෂ් ඇයව හඳුන්වා තිබුණේ දිව්‍යමය හඩක් ඇත්තියක් ලෙසයි. එදා සිටි රනූ මොන්ඩාල් අද හාත්පසින්ම වෙනස් වී තිබේ. එදා ඇය ඇඳ සිටි දිළිඳු ඇදුම් වෙනුවට අද ඇය ඉතා අලංකාරව හැඩ වැඩ වී සිටින ආකාරය දැකගත හැකියි. වයස අවුරුදු 19 දී විවාහ ජීවිතයට ඇතුල් වන ඇයට කුඩා කාලයේම සිය පියා සහ මව අහිමි වෙයි. එතැන් සිට ඉන්දියාවේ ක්‍රිෂ්ණා නගර්හි සිය නැන්දණිය සමග විවාහ වන තුරු ඇය සිය ජීවිතය ගත කළේය. ඇය පවසන්නේ එය අතිෂය දුක්බර ජීවිතයක් වූ බවයි. විවාහ වී සිය සැමියාද සමග මුම්බායි නගරයට යන්නේ යහපත් ජීවිතයක් ගතකිරීමේ අදහසින් වුවත් ඇයට බොහෝ විට උරුම වී ඇත්තේ මහ මඟ දුක්බර ජීවිතයක්. මීට විසි වසරකට පෙර ඇයට යළි තමන් උපන්ගමට පැමිණෙන්නට සිදු වන්නේ සිය සැමියාද නොමැතිවයි. ජීවිතයේ විදින්නට වූ දුක් ගැහැට නිසාම විශාදය රෝගයෙන් පෙළුන ඇය මෙතෙක් ගෙවා ඇත්තේ අතිෂය කර්කෂ ජීවිතයක්. කුසට අහරක් නොමැතිව ජීවිතයේ බොහෝ දවස් ගත කර ඇති බව ඈ පවසයි. දුක් කම්කටොළු මැද වුවත් තමන් කැමතී ගීත රසවින්දනයට ඈ බොහෝ ඇලුම් කළාය. ගීත ඇසීමත් නැවත ඒවා ගායනා කිරීමත් කුඩා කල සිට ඇගේ විනෝදාංශයයි. මොහොමඩ් රාෆි, ලතා මංගෙෂ්කාර් ඇගේ ලෝකයේ වීරයන්ව වූ අතර මහ මග ඇවිදිද්දීත් ඇගේ මුවේ ඔවුන්ගේ ගීයක් රැදුනා. අතීන්ද්‍රා චක්‍රබෝර්ති නම් 26 හැවිරිදි තරුණයා ඇගේ ජීවිතය වෙනස් කළ පුද්ගලයායි. ඔහුට රනාගට් දුම්රිය මැදිරියේ අවහන් හලක රේඩියෝවක මොහොමඩ් රාෆි ගායකයාගේ ගීයක් වාදනය වන අතරේ තවත් කාන්තාවක් එහි බිම හිදගෙන එම ගීය සිහින් හඩින් මුමුණනු ඇසී තිබේ. ඇගේ හඩ කෙතරම් මිහිරි වූවාදැයි කියතොත් රනූ මොන්ඩාල් ගේ ගීයක් ඔහු විසින් දුරකථනයෙන් පටිගත කළාය. ඊට දින දෙකකට පසු ඔහු එම ගීය සමාජමාධ්‍ය වෙත මුදා හරිනු ලැබුවා. මොහොතක් ගත වත්ම ඈ ඉන්දීය සමාජ මාධ්‍ය පරිශීලකයන් අතර සුප්‍රසිද්ධම චරිතය බවට පත් වී තිබේ. වාර ලක්ෂ ගණනක් ඇගේ ගීතය සහිත වීඩියෝව සමාජ මාධ්‍ය තුළ හුවමාරු වී තිබුණි. මේ වනවිට ඇයට විවිධ පුද්ගලයන්ගේ ගරුත්වය හිමි වන්නට පටන් ගෙන ඇති අතර රනු මොන්ඩාල් මේ වන විට ඉන්දියාවේ බොහෝ රූපවාහානි සහ ගුවන් විදුලි නාලිකාවල ගීත ගායනයට සහභාගී වීමේ අවස්ථා උදාකර ගෙන තිබේ.", "URL": "https://sinhala.adaderana.lk/news.php?nid=117478", "Category": null, "Parent URL": null}