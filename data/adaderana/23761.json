{"Source": "Adaderana", "Timestamp": "April 24, 2012 10:43 am", "Headline": " හිරුණිකාට එල්ලවන මරණ තර්ජන ගැන සොයන්නැයි පොලිස්පතිට නියෝගයක්", "News Content": "ඝාතනයට ලක්වූ හිටපු ජනාධිපති උපදේශක භාරත ලක්ෂ්මන් ප්‍රේමචන්ද්‍ර මහතාගේ දියණිය වන හිරුණිකා ප්‍රේමචන්ද්‍ර මෙනවියට එල්ලවී ඇතැයි කියනු ලබන මරණ තර්ජන සම්බන්ධයෙන් සොයා බලා වාර්තාවක් ඉදිරිපත් කරන ලෙස අධිකරණය විසින් පොලිස්පතිවරයාට නියෝග කර තිබේ. අදාළ නඩුව අද(24)කැඳවූ අවස්ථාවේ කොළඹ මහේස්ත්‍රාත් අධිකරණය හමුවේ කැඳවූ අවස්ථාවේදී භාරත ලක්ෂ්මන් පාර්ශ්වය වෙනුවෙන් පෙනී සිටින නීතිඥවරයා අධිකරණය හමුවේ කරුණු දක්වමින් කියා සිටියේ මෙම නඩුවේ සාක්ෂිකාරියක වන හිරුණිකා ප්‍රේමචන්ද්‍ර මෙනවියට මරණීය තර්ජන එල්ලවී ඇති බවයි. ඒ සම්බන්ධයෙන් පුවත්පත්වල හා අන්තර්ජාලයේ තොරතුරු පළව ඇති බවද නීතිඥවරයා පෙන්වා දුන්නේය. එවිට දුමින්ද සිල්වා පාර්ශවය නියෝජනය කළ නීතිඥවරයා ඊට එරෙහි වෙමින් කියා සිටියේ මෙම සිදුවීම මෙම නඩුවට අදාළ කාරණයක් නොවන බැවින් ඊට අදාළව නියෝගයක් නිකුත් කිරීමට අධිකරණයට බලයක් නොමැති බවයි. එහෙත් පැමිණිල්ලේ නීතිඥවරයා යළි අවධාරණය කරනු ලැබුවේ හිරුණිකා ප්‍රේමචන්ද්‍ර මෙනවිය මෙම නඩුවේ සාක්ෂිකාරියක බැවින් ඇයට මරණීය තර්ජන එල්ලවීම යන කාරණය සොයාබැලීමට අධිකරණයට හැකියාවක් ඇති බවයි. ඉදිරිපත් වූ කරුණු සලකා බැලූ කොළඹ අතිරේක මහේස්ත්‍රාත් ප්‍රශාන්ත ද අල්විස් මහතා පොලිස්පතිවරයාට නියෝග කර සිටියේ මේ සම්බන්ධයෙන් සොයාබලා වාර්තාවක් ඉදිරිපත් කරන ලෙසයි.", "URL": "https://sinhala.adaderana.lk/news.php?nid=23761", "Category": null, "Parent URL": null}