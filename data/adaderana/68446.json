{"Source": "Adaderana", "Timestamp": "January 23, 2017 10:54 am", "Headline": "  ව්‍යාජ මුදල් නෝට්ටු සමග 2ක් මාට්ටු ", "News Content": "ගොකරැල්ල, මැල්සිරිපුර ප්‍රදේශයේදී ව්‍යාජ මුදල් නෝට්ටු සමග පුද්ගලයින් දෙදෙනෙකු අත්අඩංගුවට ගෙන තිබේ.පොලීසිය පැවසුවේ ව්‍යාජ රුපියල් 1000 සේ නෝට්ටුවක් සමග පුද්ගලයෙකු මැල්සිරිපුර ප්‍රදේශයේදී අත්අඩංගුවට ගෙන පරීක්ෂා කිරීමේදී ඔහු සතුව තිබී තවත් රුපියල් 5000 සේ ව්‍යාජ නෝට්ටු 02ක් සහ ව්‍යාජ රුපියල් 1000සේ නෝට්ටුවක් සොයා ගැනීමට හැකි වූ බවයි.සැකකරුගෙන් සිදු කළ ප්‍රශ්න කිරිම්වලදී දඹදෙණිය ප්‍රදේශයේ අදාළ ව්‍යාජ මුදල් නෝට්ටු මුද්‍රණය කරන ස්ථානය ද සොයා ගැනීමට හැකිව තිබේ.එහිදී තවත් රුපියල් 5000 සේ ව්‍යාජ මුදල් නෝට්ටු 16ක් සහ ව්‍යාජ මුදල් නෝට්ටු මුද්‍රණය කිරීම සඳහා භාවිත කරන උපකරණ සහ තවත් සැකකරුවෙකු අත්අඩංගුවට ගෙන තිබේ.අත්අඩංගුවට ගත් සැකකරුවන් දඹදෙණිය ප්‍රදේශයේ පදිංචි 17 හැවිරිදි සහ 43 හැවිරිදි පුද්ගලයින් බව පොලීසිය සඳහන් කළේය.ඔවුන් අද(23) කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිත අතර ගොකරැල්ල පොලීසිය මේ පිළිබඳ වැඩිදුර විමර්ශන සිදු කරයි. මේ අතර වැලිසර, තොටුපොළ පාර ප්‍රදේශයේදී නීති විරෝධී මත්පැන් සමග පුද්ගලයින් දෙදෙනෙකු අත්අඩංගුවට ගෙන තිබේ.එහිදී ඔවුන් සතුව තිබී නීති විරෝධී මත්පැන් බෝතල් 135ක් පොලීසිය විසින් සොයා ගත් බව පොලීසිය පැවසුවේය.සැකකරුවන් රාගම ප්‍රදේශයේ පදිංචි 44 හැවිරිදි සහ 47 හැවිරිදි පුද්ගලයින් දෙදෙනෙකි.ඔවුන් අද වත්තල මහේස්ත්‍රාත් අධිකරණයට ඉදිරිපත් කිරීමට නියමිත අතර මහබාගේ පොලීසිය මේ පිළිබද වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=68446", "Category": null, "Parent URL": null}