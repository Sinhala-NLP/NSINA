{"Source": "Adaderana", "Timestamp": "June 1, 2019 09:49 am", "Headline": "කොදෙව්-පාකිස්තාන තරග ජය කොදෙව්වන්ට", "News Content": "එක්දින ලෝක කුසලාන ක්‍රිකට් තරගාවලියේ පාකිස්තානය සහ බටහිර ඉන්දීය කොදෙව් කණ්ඩායම් අතර ඊයේ (31) නොටිහැම්හිදී පැවැති තරගය කඩුලු 7කින් ජය ගැනීමට බටහිර ඉන්දීය කොදෙව් කණ්ඩායම සමත් වුණි. ලෝක කුසලාන එක්දින ක්‍රිකට් තරගාවලියේ දෙවන තරගය පාකිස්තානය සහ බටහිර ඉන්දීය කොදෙව් කණ්ඩායම් අතර ඊයේ පැවැත් වුණි. එම තරගයේ කාසිය වාසිය දිනූ බටහිර ඉන්දීය කොදෙව් නායකයා තීරණය කළේ නොටින්හැම් තණතීරුවේ පළමුව පන්දුව යැවීමටයි. ඒ අනුව පිටියට පිවිසි පාකිස්තාන කණ්ඩායම පන්දුවාර 21යි පන්දු 4කදී සියලු දෙනා දැවි රැස් කළ ලකුණු සංඛ්‍යාව 105කි. කොදෙව් වේග පන්දු යවන්නන් හමුවේ පාකිස්තාන ආරම්භක පිතිකරුවන් අඩු ලකුණු සංඛ්‍යාවට දැවී යද්දී මැද පෙල පිතිකරුවන්ටද කොදෙව් වේගපන්දු යවන්නන් හමුවේ සාර්ථක වීමට නොහැකි වුණි. කෙසේ වෙතත් අවසන් කඩුලු සඳහා වහබ් රියාස් සහ මොහොමඩ් අමීර් එක්ව ලකුණූ 22ක සබඳතාවයක් ගොඩනැගුවේ පාකිස්තාන ලකුණු පුවරුව ලකුණු 105ක් දක්වා ඉහළ දමමිනි. පන්දු යැවීමේදි ඔෂේන් තෝමස් කඩුලු 4ක් සහ ජේසන් හෝල්ඩර් කඩුලු 3ක් දවා ගැනීමට සමත් වුණි. ලකුණූ 106ක ජයග්‍රාහී ඉලක්කය හඹාගිය බටහිර ඉන්දීය කොදෙව් කණ්ඩායම පන්දුවාර 13යි පන්දු 4කදී කඩුලු 3ක් දැවි එම ඉලක්කය පසුකර ගියේය. බටහිර ඉන්දීය කොදෙව්වන් වෙනුවෙන් පන්දු 34කදී හයේ පහර 3ක් සහ හතරේ පහර 6ක් සමඟින් වේගවත් අර්ධ ශතකයක් වාර්තා කිරීමට ක්‍රිස් ගේල් සමත් වුණි. නිකොලස් පූරන් නොදැවි ලකුණු 34කි.", "URL": "https://sinhala.adaderana.lk/news.php?nid=111115", "Category": null, "Parent URL": null}