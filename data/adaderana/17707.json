{"Source": "Adaderana", "Timestamp": "July 29, 2011 08:08 am", "Headline": "හොඳම ක්‍රීඩකයාට සංගක්කාරගේ නමත් යෝජනා වෙයි", "News Content": "අන්තර්ජාතික ක්‍රිකට් කවුන්සිලය සංවිධානය කරන ජනතා කැමැත්ත අනුව වසරේ හොඳම ක්‍රිකට් ක්‍රීඩකයාට හිමි සම්මානයට කුමාර් සංගක්කාරගේ නම යෝජනා වී තිබේ. ඒ සඳහා සංගක්කාරට අමතරව ඉන්දීය කණ්ඩායමේ මහේන්ද්‍ර සිං දෝනි , දකුණු අප්‍රිකාවේ හෂීම් අම්ලා, බටහිර ඉන්දීය කොදෙව් කණ්ඩායමේ ක්‍රිස් ගේල්, එංගලන්තයේ ජොනතන් ට්‍රොට් යන අයගේ නම් නිර්දේශ වී ඇති බව සඳහන්ය. හිටපු ටෙස්ට් ක්‍රීඩකයින් වන ක්ලයිව් ලොයිඩ්, සහීර් අබ්බාස් ඇතුළු 8 දෙනෙකුගෙන් සමන්විත කමිටුවක් විසින් මෙම ‍ක්‍රීඩකයින් තෝරාගෙන ඇත. ඒ අනුව මෙම ක්‍රීඩකයින් පස්දෙනා සඳහා අගෝස්තු මස 25 ‍වැනි දින දක්වා අන්තර්ජාලය ඔස්සේ ක්‍රීඩා ලෝලීන්ට සිය ඡන්දය භාවිතා කළ හැකිය. ලබන සැප්තැම්බර් මස 12 වැනි දින ලන්ඩන්හි පැවැත්වෙන අන්තර්ජාතික ක්‍රිකට් කවුන්සිල සම්මාන උළෙලේ දී ජයග්‍රාහකයා නම් කරනු ඇත. www.lgpeopleschoice.com වෙබ් අඩවිය හරහා ජනතාවට මෙම ක්‍රීඩකයින් වෙත සිය මනාපය ඉදිරිපත් කළ හැකිය.", "URL": "https://sinhala.adaderana.lk/news.php?nid=17707", "Category": null, "Parent URL": null}