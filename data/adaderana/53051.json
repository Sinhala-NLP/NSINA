{"Source": "Adaderana", "Timestamp": "August 5, 2015 11:32 am", "Headline": "අධි බලැති පුපුරණ ද්‍රව්‍ය තොගයක් හමුවෙයි - 4ක් අත්අඩංගුවේ ", "News Content": "රාවණා ඇල්ල ප්‍රදේශයේදී අධි බලැති පුපුරණ ද්‍රව්‍ය තොගයක් සමඟ අත්අඩංගුවට ගත් පුද්ගලයාගෙන් අනාවරණයකරගත් තොරතුරු මත තවත් සැකකරුවන් තිදෙනෙකු අත්අඩංගුවට ගෙන තිබේ.අදාළ පුපුරණ ද්‍රව්‍ය තොගය ප්‍රවාහනය සඳහා සැකකරුවන් සහය වී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.උමාඔය සංවර්ධන ව්‍යාපෘතියේ කරඳගොල්ල ප්‍රදේශයේ වැඩබිමකින් එම පුපුරණ ද්‍රව්‍ය තොගය සොරකම් කර වීරකැටිය ප්‍රදේශය බලා රැගෙනයමින් සිට තිබූ බව පොලීසිය සිදුකරන ලද මූලික විමර්ශන වලදී අනාවරණය වී තිබේ.අත්අඩංගුවටගත් සැකකරුවන් තිදෙනා රන්දෙණිය සහ බදුල්ල ප්‍රදේශවල පදිංචිකරුවන් බව පොලිස් මාධ්‍ය ප්‍රකාශක කාර්යාලය සඳහන් කළේය.රාවණා ඇල්ල අසළදී ඊයේ ලංගම බස් රථයක් පරීක්ෂා කළ ඇල්ල පොලීසිය එහිදී අධි බලැති පුපුරණ ද්‍රව්‍ය කිලෝ 50ක් සමග සැකකරුවෙකු අත්අඩංගුවට ගනු ලැබුණි.සැකකරුවන් සිව් දෙනා අද බණ්ඩාරවෙල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර ඇල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=53051", "Category": null, "Parent URL": null}