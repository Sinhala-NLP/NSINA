{"Source": "Adaderana", "Timestamp": "September 2, 2011 02:49 pm", "Headline": "වසරේ ඉදිරිය සඳහා ඖෂධ වියදම කෝටි 2100 ඉක්මවනවා", "News Content": "මෙරට රෝහල්වලට අවශ්‍ය ඖෂධ මිලදී ගැනීම සඳහා වසරේ ඉදිරි කාලය සඳහා පමණක් රුපියල් කෝටි දෙදහස් එකසියය ඉක්මවන මුදලක් වැය වනු ඇතැයි සෞඛ්‍ය අමාත්‍ය මෛත්‍රීපාල සිරිසේන මහතා පවසයි. පසුගිය මාස අට සඳහා පමණක් ඖෂධ මිලදී ගැනීමට රජය රුපියල් කෝටි එක් දහස් නවසියයක් වැය කර ඇති බව අමාත්‍යවරයා පෙන්වා දෙයි. රාජ්‍ය ඖෂධ නීතිගත සංස්ථාවේ නිරීක්ෂණයකට ඊයේ(01) එක්වූ අමාත්‍ය මෛත්‍රීපාල සිරිසේන මහතා එම සංස්ථාවේ සේවක මණ්ඩලය අමතමින් මේ අදහස් පළ කළේය. රජයේ රෝහල්වල බාහිර රෝගී අංශ රාත්‍රී අට දක්වා විවෘතව තැබීමට පියවර ගැනීමත් සමඟ ඖෂධ අවශ්‍යතාව 34%න් ඉහළ ගොස් ඇති බව අමාත්‍යවරයා එහිදි වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=18474", "Category": null, "Parent URL": null}