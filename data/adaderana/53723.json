{"Source": "Adaderana", "Timestamp": "September 8, 2015 08:41 am", "Headline": "වන අලි ප්‍රහාරයකින් දෙරණ වාර්තාකරුවෙක් මරුට", "News Content": "වන අලි ප්‍රහාරයකින් මැදිරිගිරිය අද දෙරණ ප්‍රාදේශීය මාධ්‍යවේදී ප්‍රියන්ත රත්නායක මහතා මියගොස් තිබේ.අද අළුයම මින්නේරිය, පාසියාවැව ප්‍රදේශයේ වන අලි ගම්වැදීමක් ආවරණය කිරීමට ගිය අවස්ථාවේ මෙම වන අලි ප්‍රහාරය එල්ල වී ඇති බව පොලිස් මාධ්‍ය ප්‍රකාශක සහකාර පොලිස් අධිකාරී පොලිස් රුවන් ගුණසේකර මහතා ප්‍රකාශ කළේය. වන අලි ප්‍රහාරයෙන් තුවාල ලැබු ප්‍රියන්ත රත්නායක මහතා හිඟුරක්ගොඩ රෝහලට ඇතුළත් කිරීමෙන් අනතුරුව මියගොස් ඇත.1969 වසරේ උපත ලද ප්‍රියන්ත රත්නායක මහතා මිය යන විට 46 වැනි වියේ පසුවුණි.මීට වසර කිහිපයකට ඉහත දී දෙරණ මාධ්‍ය ජාලය සමග එක්වු ඔහු පොළොන්නරුව, මැදිරිගිරිය, මින්නේරිය, හිඟුරක්ගොඩ වැනි ප්‍රදේශවල ප්‍රවෘත්ති වාර්තාකරණයේ නිරත වී සිටියේය.දක්ෂ කාර්යශූර ප්‍රාදේශීය පුවත් වාර්තාකරුවෙකු වු ඒ මහතා ප්‍රදේශයේ ජන ජීවිතයට බලපාන ගැටලු සම්බන්ධයෙන් බලධාරීන්ගේ අවධානය යොමුකිරීමට සමත් වුණි.අද උදෑසන ඔහු අවාසනාවන්ත අයුරින් මියගියේ ද තම දිවි නොතකමින් සිය රාජකාරීය ඉටුකරමින් සිටියදී ය.", "URL": "https://sinhala.adaderana.lk/news.php?nid=53723", "Category": null, "Parent URL": null}