{"Source": "Adaderana", "Timestamp": "July 11, 2017 09:58 pm", "Headline": " වත්තල වෙඩි තැබීමක් - 1කට තුවාලයි", "News Content": "වත්තල මහබාගේ ප‍්‍රදේශයේ මගුල් පොකුණ පල්ලිය ආසන්නයේ දී අද(11) රාත‍්‍රී 9ට පමණ වෙඩි තැබීමක් සිදුව ඇති බව පොලිස් මාධ්‍ය ප‍්‍රකාශක කාර්යාලය පවසයි. පාරේ ගමන් කරමින් තිබු ජීප් රථයකට යතුරු පැදියකින් පැමිණි පුද්ගලයින් දෙදෙනෙකු විසින් මෙම වෙඩි තැබීම සිදු කර ඇති බව වාර්තා වෙයි. කෙසේ වෙතත් මෙම වෙඩි ප‍්‍රහාරයෙන් තුවාල ලැබු පුද්ගලයෙකු රාගම රෝහලට ඇතුළත් කර තිබේ. පෞද්ගලික ආරවුලක් මත මෙම වෙඩි තැබීම සිදුව ඇති බව පොලීසිය සැක කරන අතර සිද්ධිය සම්බන්ධයෙන් වැඩිදුර පරීක්ෂණ මහබාගේ පොලීසිය විසින් සිදු කරනු ලබයි. මේ අතර අද සවස 4 පමණ තවත් වෙඩි තැබීමක් ඉංගිරිය ප‍්‍රදේශයෙන් වාර්තා වන බව පොලීසිය සදහන් කරයි. ඉංගිරිය, වෙන්දේසි වත්ත, වෙලඉහළ, හදපාන්ගොඩ යන නිවසෙහි ගෙයි හිමියාට පුද්ගලයින් සිව් දෙනෙකු විසින් වෙඩි තබා ඇති අතර එයින් ගෙයිහිමියාට කිසිදු හානියක් සිදුව නොමැති බව පොලීසිය පවසයි. මේ සම්බන්ධයෙන් පොලීසියට කරන ලද පැමිණිල්ලකට අනුව පසුව නිවෙස අසළ කැලෑ ප‍්‍රදේශයේ තිබී පතොරම් තුවක්කුවක් සොයා ගත් බවත් සිද්ධිය සම්බන්ධයෙන් 1 පුද්ගලයෙකු අත්අඩංගුවට ගෙන ඇති බවත් වාර්තා වෙයි.", "URL": "https://sinhala.adaderana.lk/news.php?nid=75142", "Category": null, "Parent URL": null}