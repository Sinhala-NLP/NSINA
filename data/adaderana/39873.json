{"Source": "Adaderana", "Timestamp": "December 26, 2013 03:28 pm", "Headline": "දඹදිව පෙන්නා ලක්ෂ 50 ට විද්ද හිටපු හිමිනම දැලේ", "News Content": "දඹදිව වන්දනාවේ රැගෙන යන බව පවසා රුපියල් ලක්ෂ 50 ට ආසන්න මුදලක් වංචා කිරීම සම්බන්ධයෙන් අත්අඩංගුවට ගත් හිටපු භික්ෂුන් වහන්සේ කෙනෙකු රක්ෂිත බන්ධනාගාර ගත කිරීමට අනුරාධපුර මහේස්ත්‍රාත් අධිකරණය නියෝග කර තිබේ. අනුරාධපුර සහ ඒ අවට පදිංචිකරුවන්ගෙන් මොහු මෙලෙස මුදල් වංචා කර ඇති අතර සැකකරුට එරෙහිව අනුරාධපුර පොලිසියට පැමිණිලි 172ක් ලැබී තිබුණු බව සඳහන් වේ. අනුරාධපුර පොලිසිය සිදුකළ දීර්ඝ විමර්ශනයකින් අනතුරුව හම්බන්තොට සුරියවැව ප්‍රදේශයේ දී සැකකරු සහ ඔහුගේ රියදුරු අත්අඩංගුවට ගැනීමට හැකිව තිබේ. අත්අඩංගුවට ගන්නා අවස්ථාව වන විට ඔහු සිවුරු හැර ගොස් සිටි බව කියැවෙයි. ඔහු මීට පෙර යුධ හමුදා සෙබලෙකු ලෙස මෙන්ම ඇමති ආරක්ෂක නිලධාරි‍යෙකු වශයෙන් ද කටයුතු කර තිබේ. සැකකරුවන් දෙදෙනා අනුරාධපුර මහේස්ත්‍රාත් අධිකරණයට ඉදිරිපත් කළ අවස්ථාවේ ලබන මස 06 වන දින දක්වා රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=39873", "Category": null, "Parent URL": null}