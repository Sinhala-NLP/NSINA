{"Source": "Adaderana", "Timestamp": "November 5, 2013 01:25 pm", "Headline": "ලංකාසෝයි SLIM සම්මාන කිරුළු පළඳියි  ", "News Content": "මෙරට සෝයා නිෂ්පාදනයේ නව්‍යකරණයේ පෙරමුණ ගත් ලංකා සෝයි 12 වැනි SLIT වෙළෙඳ නාම විශිෂ්ටතා සම්මාන උළෙලෙහිදී වසරේ විශිෂ්ටතම වෙළෙඳ නාමය බවට පත් වෙමින් රන් සම්මාන 4කින් පිදුම් ලබයි. පසුගියදා පැවති 2013 SLITවෙළෙදනාම විශිෂ්ටතා සම්මාන උළෙලෙහිදී වසරේ විශිෂ්ටතම දේශිය සන්නාමය, වසරේ විශිෂ්ටතම නිෂ්පාදන සන්නාමය හා වසරේ නව්‍යකරණ නිෂ්පාදනයට හිමි රන් සම්මාන දිනා ගනිමින් සම්මාන උළෙලදී පිදෙන ඉහළම සම්මානය වන වසරේ විශිෂ්ටතම වෙළෙඳනාමයට හිමි සම්මානයද හිමිකර ගැනීමට ලංකාසෝයි සන්නාමයට හැකි විය. ප්‍රමිතියෙන් තොර ප්‍රාථමික මට්ටමේ සෝයා නිෂ්පාදන පැවති යුගයක එම තත්ත්වය මුළුමනින්ම වෙනතකට යොමු කරමින් සෝයා නිෂ්පාදන ප්‍රමිතිකරණයකට ලක් කරනු ලැබුවේ ද ලංකාසෝයි විසිනි. ලාභදායි ආහාරයක් ලෙසින් පැවති සෝයා මීට් එකල මෙරට නිෂ්පාදනයක් සිදු නොවූ අතර ආනයනය කර ඇසුරුම් රහිතව අලෙවි කරන ලදී. නමුත් ලංකාසෝයා පළමු වරට මෙරටට සෝයා නිෂ්පාදනය වෙනුවෙන් යන්ත්‍රසූත්‍ර ආනයනය කරමින් ශ්‍රී ලංකාවේ ප්‍රමිතියෙන් යුත් සෞඛ්‍යාරක්ෂිත සෝයා නිෂ්පාදන හඳුන්වාදෙන ලදී. මේ වන විට සෝයා නිෂ්පාදන කාණ්ඩයේ වෙළෙදපොළ නායකත්වය හිමිකර ගැනීමටත් ලංකාසෝයි සමත්ව ඇත. නිෂ්පාදන ක්‍රියාවලියේ පවතින සුරක්ෂිතතාවය හා ඉහළ ප්‍රමිතිය වෙනුවෙන් ලංකාසෝයි නිෂ්පාදන වෙත SLS, ISO, GMP හා HACCP යන තත්ත්ව සහතික ද හිමිව තිබේ. ශ්‍රී ලංකාවේ පළමු වරට සෝයා නිෂ්පාදන වෙනුවෙන් SLS සහතිකය හිමිකරගත් පළමු සන්නාමය ලෙසින් ද ලංකාසෝයි සැලකේ. නිරතුරු සිදුකරන සමීක්ෂණ අනුව හඳුනාගනු ලබන පාරිභෝගික අවශ්‍යතාවයන් ගැලපන පරිදි සෝයා නිෂ්පාදන හඳුන්වාදීමටද ලංකාසෝයි වෙත හැකියාව ලැබිණි. නිර්මාංශික ආහාර රටාවන්ට හුරු වූ පුද්ගලයින් අතර පරදු චලිතව තිබූ සෝයා අනෙකුත් සියලූදෙනාගේ රුචිකත්වයට ගැලපෙන පරිදි වෙජිසෝයි, මාළුසෝයි, චිකෝසෝයි ලෙසින් රස තුන් වර්ගයෙන්ම පළමු වරට පාරිභෝගිකයින් වෙත හඳුන්වාදීමේ ගෞරවය හිමිකර ගැනීමට ද ලංකාසෝයි සමත්ව තිබේ. එමගින් සෝයා නිෂ්පාදනවල පැවති ඒකාකාරී බව තුරන් කරමින් නව රසයන් හා නව විශේෂ වලින් පාරිභෝගිකයාගේ ආකර්ශනය දිනා ගැනීමට ලංකාසෝයි වෙත හැකියාව ලැබිණ. රසයට ගැලපෙන හැඩයෙන් යුත් සෝයා නිෂ්පාදන පාරිභෝගිකයින් අතරට රැගෙන ගිය ලංකාසෝයි අපට ආවේණික හාල්මැස්සන්, ඇඹුල්තියල්, පොළොස් හා ජැෆ්නා කරි වැනි රසයන්ගෙන් ද වෙළෙඳපොළට හඳුන්වා දී තිබේ. ලොව ඕනෑම ස්ථානයක ජීවත් වන ශ්‍රී ලාංකිකයින්ට ආවේණික රසයෙන් සුපුරුදු ආහාරවේලක රසය පහසුවෙන් විඳගැනීමට එමඟින් අවස්ථාව සලසා දීමට ලංකාසෝයි වෙත හැකියාව ලැබී ඇත. සෝයා ආහාරයට පිළියෙල කිරීමේ දී පැවති අසීරුතාවයන් මගහරවමින් ගෘහණියන්ගේ පහසුව හා කාර්යබහුල ජීවිතයට අත්වැලක් සැපයීමට ද ලංකාසෝයි වෙත හැකියාව ලැබිණ. Pack To Pan නමින් නව්‍ය සෝයා නිෂ්පාදන පෙළක් ද ලංකාසෝයි නාමය යටතේ වෙළෙඳපලට හඳුන්වාදෙනු ලබන්නේ එහි ප්‍රතිඵලයක් ලෙසිනි. BBQ, තායි චිලිචිකන් හා බ්ලැක් පෙපර් නමින් චිකන් රසයෙන් යුත් Pack To Pan රස පෙළ අතරට එක් වූ නවතම රසය ලෙස දැල්ලො රසයෙන් යුත් කලමාරි වෙළෙදපොළ තුළට යොමු වෙමින් පවතී. ලංකාසෝයි සන්නාමය මේ සියලූ ගුණාංග මුල් කර ගනිමින් මෙවර වසරේ විශිෂ්ටතම වෙළඳ නාමය ලෙසින් ලැබූ ජයග්‍රහණය පිළිබඳ අදහස් දැක්වූ CBL අනුබද්ධිත කන්වීනියන්ස් ෆුඞ්ස් ලංකා පී.එල්.සී. සමාගමේ සාමාන්‍යාධිකාරී-අලෙවි වසන්ත චන්ද්‍රපාල මහතා කියා සිටියේ මෙම ජයග්‍රහණය ලංකාසෝයි නිෂ්පාදන ඉතා ලෙංගතුව වැළඳගත් ජනතාව වෙනුවෙන් හිමි වූ සම්මානයක් වන බවයි.", "URL": "https://sinhala.adaderana.lk/news.php?nid=38627", "Category": null, "Parent URL": null}