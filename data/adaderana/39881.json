{"Source": "Adaderana", "Timestamp": "December 27, 2013 06:54 am", "Headline": "අනතුරු කිහිපයකින් 4 ක් මරුට-11 ට තුවාලයි", "News Content": "ප්‍රදේශ කිහිපයක සිදුවු අනතුරු වලින් පුද්ගලයන් සිව් දෙනෙකු මියගොස් තවත් 11 දෙනෙකු තුවාල ලබා තිබේ. රත්නපුර - අවිස්සාවේල්ල මාර්ගයේ, මින්නාන ප්‍රදේශයේ දී ජීප් රථයක් සහ ත්‍රී රෝද රථයක් ගැටීමෙන් තුවාල පුද්ගල‍යින් 05 දෙනෙකු අවිස්සාවේල්ල රෝහලට ඇතුළත් කර තිබේ. ඊයේ පස්වරුවේ සිදුවු මෙම අනතුරෙන් කුඩා ළමුන් තිදෙනෙකු තුවාල ලබා ඇති අතර බරපතළ තත්ත්වයේ පසුවු එක් අයෙකු ජාතික රෝහලට ඇතුළත් කර ඇති බව ඇහැළියගොඩ පොලිසිය පවසයි. මේ අතර සීදුව, ලියනගේමුල්ල දුම්රියපළ හරස් මාර්ගයේ දී දුම්රියක පාපැදියක් ගැටීමෙන් සිදුවු අනතුරකින් 51 හැවිරිදි අයෙකු ඊයේ දහවල් මියගොස් තිබේ. මේ අතර කඩවත ගනේමුල්ල මාර්ගයේ ජයකොඩි වලව්ව ආසනනයේ දී වෑන් රථයක් යතුරුපැදියක ගැටීමෙන් කොස්හින්න ප්‍රදේශයේ පදිංචිව සිටි 57 හැවිරිදි අයෙකු මියගොස් ඇති බව රාගම පොලිසිය කියා සිටියි. එසේම ජාඇල - මිනුවන්ගොඩ මාර්ගයේ, ඒකල ප්‍රදේශයේ දී මාර්ගය හරහා ගමන් කරමින් සිටි පුද්ගලයෙකු වාහනයක ගැටීමෙන් මියගොස් තිබේ. රත්නපුර, ගුරුළුවාන, ගලබිදපුවංගුව ප්‍රදේශයේ දී ත්‍රී රෝද රථයක් ප්‍රපාතයකට පෙරලීමෙන් එක් අයෙකු මියගොස් තවත් 06 දෙනෙකු තුවාල ලබා තිබේ. තුවාල ලැබුවන් අතර කුඩා දරුවන් තිදෙනෙකු ද වන බව වාර්තා වේ.", "URL": "https://sinhala.adaderana.lk/news.php?nid=39881", "Category": null, "Parent URL": null}