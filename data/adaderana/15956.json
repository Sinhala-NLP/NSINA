{"Source": "Adaderana", "Timestamp": "May 7, 2011 08:57 pm", "Headline": "සියනෑවේ ගුරු සිසුන් ගැටෙයි -23 දෙනෙකුට තුවාලයි", "News Content": "වේයන්ගොඩ, සියනෑ ජාතික අධ්‍යාපන විද්‍යා පීඨයේ සිසු පිරිසක් අතර ඇතිවූ ගැටුමකින් තුවාල ලැබූ සිසුන් 23 දෙනෙකු වතුපිටිවල රෝහලට ඇතුළු කර ඇති බව වේයන්ගොඩ පොලිසිය පවසයි. ‍ අද(07) පෙරවරුවෙහි පළමු වසර හා දෙවන වසර සිසුන් පිරිසක් අතර නවක වදය ලබාදීමේදී ඇතිවූ ආරවුලක් දුරදිගයාම නිසා මෙම ගැටුම ඇතිවී තිබේ. ‍ තුවාල ලබා රෝහල් ගතකළ සිසු පිරිසෙන් සිසුන් 21 දෙනෙකු ප්‍රතිකාර ලබා පිටව ගොස් ඇති අතර තවත් සිසුන් දෙදෙනෙකු තවදුරටත් නේවාසිකව ප්‍රතිකාර ලබන බව සඳහන්ය. ‍ මෙම ගැටුමට සම්බන්ධ බවට සැකකෙරෙන සිසුන් 26 දෙනෙකු අත්අඩංගුවට ගත් බව වේයන්ගොඩ පොලිසිය සඳහන් කරනු ලැබීය. ‍ දෙවන වසර සිසුන් පිරිසක් මෙසේ අත්අඩංගුවට ගත් බවත්, ඔවුන් තවදුරටත් පොලිස් රැඳවුම් භාරයේ පසුවන බවත් පොලිසිය පැවසීය.", "URL": "https://sinhala.adaderana.lk/news.php?nid=15956", "Category": null, "Parent URL": null}