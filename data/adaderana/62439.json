{"Source": "Adaderana", "Timestamp": "July 26, 2016 08:56 am", "Headline": "රිය අනතුරකින් පොලිස් නිලධාරීන් 5ට තුවාලයි", "News Content": "බදුල්ල, පිංඅරාව ප්‍රදේශයේ දී සිදුවු රිය අනතුරකින් පොලිස් නිලධාරීන් පස් දෙනෙකු තුවාල ලබා තිබේ.අද අලුයම අදාළ නිලධාරීන් ගමන්ගත් මෝටර් රථයක් මාර්ගයෙන් ඉවතට පැන ගසක ගැටීමෙන් අනතුර සිදුව ඇති බව බදුල්ල පොලීසිය සඳහන් කරයි.අනතුරෙන් තුවාල ලැබු පුද්ගලයින් බදුල්ල මහ රෝහලට ඇතුළත් කර තිබේ.තුවාල ලැබුවන් අතර පොලිස් පරීක්ෂකවරයෙකු,උප පොලිස් පරීක්ෂකවරුන් තිදෙනෙකු හා කොස්තාපල්වරයෙකු වන බව සඳහන්ය.මෙලෙස තුවාල ලබා ඇත්තේ බදුල්ල පොලීසියට අනුයුක්තව සේවයේ නිරත නිලධාරීන් පස් දෙනෙකි.ඔවුන් වැල්ලවාය ප්‍රදේශයේ අවමගුල් උත්සවයකට සහභාගී වී යළි පැමිණෙමින් සිටියදී මෙම අනතුර සිදුව ඇති බව පොලීසිය සඳහන් කරයි. තුවාලකරුවන්ගෙන් දෙදෙනෙකුගේ තත්ත්වය බරපතළ බව ද රෝහල් ආරංචි මාර්ග පවසයි. අනතුර සම්බන්ධයෙන් බදුල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=62439", "Category": null, "Parent URL": null}