{"Source": "Adaderana", "Timestamp": "December 9, 2010 10:43 am", "Headline": "උදුල්ට ඇප ලැබෙයි -ශිෂ්‍ය දේශපාලනය තහනම් ", "News Content": "රිමාන්ඩ් භාරයේ පසුවන අන්තර් විශ්ව විද්‍යාලයීය ශිෂ්‍ය බල මණ්ඩල කැඳවුම්කරු උදුල් ප්‍රේමරත්න දැඩි කොන්දේසි සහිත ඇප මත මුදාහැරීමට කොළඹ මහාධිකරණය නියෝග කර තිබේ. සැකකාර උදුල් ප්‍රේමරත්න රුපියල් 50, 000 ක මුදල් ඇප සහ රුපියල් ලක්ෂ 5ක් බැගින් වූ පුද්ගලික ඇප මත මුදාහැරීමට කොළඹ මහාධිකරණ විනිසුරු දීපාලි විජේසුන්දර මහත්මිය නියෝග කළාය. එමෙන්ම අනාගතයේ පෝස්ටර් ඇලවීම, රැස්වීම් වැනි ශිෂ්‍ය කටයුතු වලට සහභාගිවීම මුළුමනින්ම අධිකරණය මගින් තහනම් කළ අතර, එවැනි කටයුතු වලට සහභාගි වූ බවට පැමිණිලි ඉදිරිපත් වුවහොත් ඇප අවලංගු කොට සැකකරු රිමාන්ඩ් භාරයට පත්කරන බව ද අවවාද කර තිබේ. ලබන 13 වනදා ඇප දකුණු අප්‍රිකාවේ පැවැත්වෙන ලෝක තරුණ ශිෂ්‍ය සංවිධානයේ රැස්වීමකට සහභාගිවීම සඳහා උදුල් ප්‍රේමරත්නට ඇරයුම් ලැබී ඇති බව ඇප ඉල්ලීම ඉදිරිපත් කරමින් සැකකාර උදුල් ප්‍රේමරත්න වෙනුවෙන් පෙනීසිටි නීතිඥවරයා සඳහන් කළේය. එබැවින් එය සුවිශේෂී කරුණක් වශයෙන් සැලකිල්ලට ගෙන ඔහු ඇප මත මුදාහරින ලෙස නීතිඥවරයා ඉල්ලා ඇත. මෙම සැකකරු පසුගියදා උසස් අධ්‍යාපන අමාත්‍යාංශයට අයුතු ලෙස ඇතුළු වී රජයේ දේපළ වලට හානි කිරීමේ ක්‍රියාවලිය බාරව කටයුතු කර ඇති නිසා ඔහුට ඇප දීම සම්බන්ධව විරෝධය පළකරන බව රජයේ නීතිඥවරයා සඳහන් කර ඇත. එමෙන්ම මෙම සැකකරු විදේශගත වුවහොත් නැවත අධිකරණයට පැමිණීමේ අවධානමක්ද පවතින නිසා ඔහු ඇප මත මුදාහැරීමට විරුද්ධ වන බව ද රජයේ නීතිඥවරයා පෙන්වා දී තිබේ. කෙසේවෙතත් ඉදිරිපත් වූ කරුණු සලකාබැලූ කොළඹ මහාධිකරණ විනිසුරු දීපාලි විජේසුන්දර මහත්මිය සැකකරු ඇප මත මුදාහැරීමට නියෝග කරනු ලැබීය. ශිෂ්‍ය ව්‍යාපාරය ක්‍රියාත්මක විය යුත්තේ ශිෂ්‍යයින්ගේ සුබ සාධනය සඳහා පමණක් බව කියා සිටි කොළඹ මහාධිකරණ විනිසුරුවරිය එය විනාශකාරී ක්‍රියා සඳහා යෙදවීමෙන් වළකින ලෙස ද සැකකාර උදුල් ප්‍රේමරත්නට අවවාද කර තිබේ.", "URL": "https://sinhala.adaderana.lk/news.php?nid=12721", "Category": null, "Parent URL": null}