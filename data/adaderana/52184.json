{"Source": "Adaderana", "Timestamp": "June 23, 2015 09:48 am", "Headline": "අණ නොතකා ගිය ලොරියට වෙඩි - අයෙක්  මරුට", "News Content": "අණ නොතකා ධාවනය කළ ලොරියකට මහඔය, අරන්තලාව පොලිස් මුරපොළේ නිලධාරීන් විසින් සිදුකළ වෙඩි තැබීමකින් එහි සිටි පුද්ගලයෙකු මියගොස් තිබේ.අද අළුයම 2.30ට පමණ මෙම වෙඩි තැබීම සිදුව ඇත.කිසියම් පිරිසක් විසින් ගවයින් සොරකම් කර ලොරියකින් රැගෙන යන බවට අරන්තලාව, මංගලගම පොලිස් මාර්ග බාධකයේ නිලධාරීන්ට තොරතුරක් ලැබිණ.ඒ අනූව පොලීසිය ලොරිය නතර කිරීමට සංඥා කළද එය වේගයෙන් ඉදිරියට ධාවනය වී ඇත.එම අවස්ථාවේ මංගලගම පොලිස් මුරපොළේ නිලධාරීන් ඉදිරියෙන් පිහිටි අරන්තලාව පොලිස් මුරපොළට එය දැනුම්දී තිබේ.එවර ද ලොරිය අණ නොතකා ධාවනය වී ඇති අතර මේ නිසා පොලිස් නිලධාරීන් ලොරියට වෙඩි තබා ඇත.එහිදී ‍ලොරියේ පිටුපස සිටි පුද්ගලයෙකු ‍වෙඩි වැදී තුවාල ලබා මහඔය රෝහලට ඇතුළත් කර ඇති අතර අනතුරුව ඔහු මියගොස් තිබේ.පළාගිය ලොරිය බොරපන ප්‍රදේශයේ අතුරු මාර්ගයක දමාගොස් තිබියදී සොයාගෙන ඇති අතර සෙසු සැකකරුවන් ද පළාගොස් ඇත.ඒ වන විට ලොරියේ එකදු ගවයෙකු සිට නැති නමුත් ගවයින් රැගෙන ගිය බවට එහි සලකුණු තිබී ඇති බව පොලිස් මාධ්‍ය ඒකකය පැවසීය.", "URL": "https://sinhala.adaderana.lk/news.php?nid=52184", "Category": null, "Parent URL": null}