{"Source": "Adaderana", "Timestamp": "March 8, 2012 09:15 am", "Headline": "තාවකාලිකව හැඳුනුම්පත් නිකුත් කිරීම මාර්තු 17 දක්වා දීර්ඝ කරයි", "News Content": "පුදුකුඩිඉරිප්පු සහ මුහුදුබඩපත්තු ප්‍රාදේශීය සභාවල ඡන්ද විමසීමට අදාළව තාවකාලිකව හැඳුනුම්පත් නිකුත් කිරීම සඳහා ලබාදී තිබූ කාලය දීර්ඝ කර තිබේ. හැඳුනුම්පත් නොමැති ඡන්ද දායකයින් වෙත තාවකාලික හැඳුනුම්පත් ලබාගැනීම සඳහා මැතිවරණ මහලේකම් කාර්යාලය මේ මස 10 වන දින දක්වා කල් ලබා දී තිබුණි. එහෙත් එම කාලය මාර්තු මස 17 වන දින දක්වා දීර්ඝ කිරීමට මැතිවරණ මහලේකම් කාර්යාලය තීරණය කර ඇති බව පැෆ්රල් සංවිධානය ප්‍රකාශ කරයි. මැතිවරණයේ දී පිළිගනු ලබන ලේඛනයක් නොමැති නම් ප්‍රදේශයේ ග්‍රාම නිලධාරීවරයා හමුවී තාවකාලික හැඳුනුම්පත ලබාගැනීමට කටයුතු කරන ලෙස පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ඡන්ද දායකයින්ගෙන් ඉල්ලා සිටියි. එමෙන්ම ඡන්ද දායකයින් දැනුවත් කිරීමට කටයුතු කරන ලෙස ද රෝහණ හෙට්ටිආරච්චි මහතා දේශපාලන පක්ෂ හා අපේක්ෂකයින්ගෙන් ද ඉල්ලීමක් කරයි.", "URL": "https://sinhala.adaderana.lk/news.php?nid=22662", "Category": null, "Parent URL": null}