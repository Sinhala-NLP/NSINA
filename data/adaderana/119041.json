{"Source": "Adaderana", "Timestamp": "September 13, 2019 07:21 pm", "Headline": "වැසි මැද ආබාධිත රණවිරුවන් තවදුරටත් විරෝධතාවයේ", "News Content": "වැටුප් ගැටලුව සහ තවත් ඉල්ලීම් කිහිපයක් මුල් කරගනිමින් ආබාධිත රණවිරුවන් හා මියගිය රණවිරු වන්ගේ පවුල්වල ඥාතීන් සංවිධාන කර ඇති විරෝධතාව මේ වනවිටත් කොටුව දුම්රිය ස්ථානය ඉදිරිපිටදී පැවැත්වෙයි. විරෝධතාකරුවන් හමුවීමට අද(13) පැමිණි ශ්‍රී ලංකා නිදහස් පක්ෂ මහ ලේකම් පාර්ලිමේන්තු මන්ත්‍රි දයාසිරි ජයසේකර මහතා කියා සිටියේ ගැටලුවට විසඳුම් ලබාදීම සඳහා ජනාධිපතිවරයා සමඟ සාකච්ඡා කරන බවයි. වැටුප් ගැටලුවලට විසඳුම් ඉල්ලා ආබාධිත රණවිරුවන් හා දිවිපිදූ රණවිරුවන්ගේ ඥාතීන් පිරිසක් ආරම්භ කළ විරෝධතාව තවමත් දින කිහිපයක් තිස්සේ පැවැත්වෙන බව අද දෙරණ වාර්තාකරු පවසයි. විරෝධතාකරුවන් කොටුව දුම්රියපළ ඉදිරිපිට සවිකර තිබූ ආවරණය ඊයේ කොටුව පොලිසිය විසින් ඉවත් කෙරුණු අතර අද ඇදහැලුණු වර්ෂාව මධ්‍යයේත් ඔවුන් එම ස්ථානයේ සිය විරෝධතාව සිදුකළේය. විරෝධතාකරුවන්ගේ සුව දුක් විමසීමට නාරාහේන්පිට අභයාරාමාධිපති පූජ්‍ය මුරුත්තෙට්ටුවේ ආනන්ද හිමියන්ද අද එම ස්ථානයට වැඩම කළේය. ශ්‍රී ලංකා නිදහස් පක්ෂ මහ ලේකම් පාර්ලිමේන්තු මන්ත්‍රි දයාසිරි ජයසේකර මහතාද එම ස්ථානයට අද පැමිණියේය. මේ අතර මෙම උද්ඝෝෂණයට ඊයේ සිය විරෝධය පළ කළ සමස්ත ලංකා දිවිපිදු හා ආබාධිත රණවිරු එකමුතුව රජයේ ප්‍රවෘත්ති දෙපාර්තමේන්තුවේදී අද මාධ්‍ය හමුවක් පවත්වමින් මෙම විරෝධතාව පිළිබඳ අදහස් පළ කළේය.", "URL": "https://sinhala.adaderana.lk/news.php?nid=119041", "Category": null, "Parent URL": null}