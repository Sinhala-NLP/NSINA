{"Source": "Adaderana", "Timestamp": "September 1, 2013 01:44 pm", "Headline": "රජය සෑම ආගමකට සමානව සලකනවා", "News Content": "එකම රටක් තුළ ජීවත්වීමේ දී ජාතිය ආගම කුමක් වුව ද වැදගත් වන්නේ සාමය සහ සහජීවනය බව ජනාධිපති මහින්ද රාජපක්ෂ මහතා පවසයි. නිදහස් සාමකාමී රටක් ගොඩනැගිය හැක්කේ සියලු දෙනා සහයෝගයෙන් ජීවත් වීම තුළින් බව ජනාධිපතිවරයා අවධාරණය කරයි. වෛරය, ක්‍රෝධය අත්හැර සාමයෙන්, සමගියෙන් සහ සහජීවනයෙන් ජීවත් විය යුතු බවට සියලු ආගමික නායකයින් අතීතයේ සිදුකළ දේශන එදාට වඩා වර්තමානයට බෙහෙවින් වැදගත් වන බව ජනාධිපතිවරයා පෙන්වාදෙයි. සුනාමි ව්‍යවසනයට පත් වු වාකරේ රෝමානු කතෝලික දේවස්ථානය නැවත පිළිසකර කර ජනතාවට පවරාදීම වෙනුවෙන් අද පෙරවරුවේ පැවති උත්සවයට සහභාගි වෙමින් ජනාධිපති මහින්ද රාජපක්ෂ මහතා මේ බව පැවසිය. දශක 3ක ත්‍රස්තවාදයෙන් බැට කෑ ප්‍රදේශ වර්තමානය වන විට සීඝ්‍ර දියුණුවක් කරා ගමන් කරමින් සිටින බව සඳහන් කළ ජනාධිපතිවරයා පැවසුවේ සංවර්ධනය වන රට තුළ අනාගත පරපුර යහමගට ගැනීමේ වගකීම සියලු ආගමික නායකයින්ට පැවරෙන බවය. වත්මන් රජය සෑම ආගමකට සමානව සලකන රජයක් බවත් සෑම ආගමිකයෙකුගේම අයිතිවාසිකම් සුරැකීමට රජය කටයුතු කරන බවත් ජනාධිපති මහින්ද රාජපක්ෂ මහතා එහිදී තවදුරටත් සඳහන් කළේය.", "URL": "https://sinhala.adaderana.lk/news.php?nid=37068", "Category": null, "Parent URL": null}