{"Source": "Adaderana", "Timestamp": "October 18, 2011 02:47 pm", "Headline": "කොළඹ -හම්බන්තොට මහ නගර සභා පළමුවැනිදා සිට වැඩ අරඹයි", "News Content": "කොළඹ මහ නගර සභාවේ සහ හම්බන්තොට මහ නගර සභාවේ ධුර කාලය ලබන නොවැම්බර් මස පළමුවැනිදා සිට ආරම්භ කළ හැකි බව පළාත් සභා හා පළාත් පාලන අමාත්‍යාංශය පවසයි. කොළඹ මහ නගර සභාව විසිරුවනු ලැබුවේ විශේෂ කොමසාරිස් පාලනය යටතේ පැවතීමෙන් බවත්, මැතිවරණයට පෙර එම මහ නගර සභාව නැවත සංස්ථාපනය කිරීමේ අවශ්‍යතාවයක් පැවති බවත් මේ සම්බන්ධයෙන් පැහැදිලි කළ එම අමාත්‍යාංශයේ ලේකම් වෛද්‍ය නිහාල් ජයතිලක මහතා සඳහන් කළේය. එම සංස්ථාපන දිනය නොවැම්බර් මස පළමුවැනි දිනට යෙදී ඇති බව ද ඒ මහතා පෙන්වාදුන්නේය. එමෙන්ම හම්බන්තොට නගර සභාව, මහ නගර සභාවක් ලෙස උසස් කිරීමෙන් අනතුරුව සංස්ථාපන නියමය ද නොවැම්බර් මස පළමුවැනි දිනට යෙදී ඇති බව හෙතෙම ප්‍රකාශ කළේය. නමුත් එම පළාත් පාලන ආයතන 02 හි ප්‍රධානීන්ට ඒ තුළින් දිවුරුම් දීම සම්බන්ධ ගැටළු පැන නොනගින බව ද ජයතිලක මහතා වැඩිදුරටත් අවධාරණය කළේය. කෙසේ වුවත් ඡන්ද විමසීම පැවති සෙසු පළාත් පාලන ආයතනවල ධුර කාලය ඊයේ(17) දින සිට ඉදිරියට ආරම්භ කළ හැකි බව නිහාල් ජයතිලක මහතා වැඩිදුරටත් කියා සිටියේය. එමනිසා ඊයේ දිනයේ සිට ඕනෑම දිනයක එම පළාත් පාලන ආයතන 21 හි රාජකාරි කටයුතු ආරම්භ කිරීමේ හැකියාව පවතින බව අමාත්‍යාංශ ලේකම්වරයා සඳහන් කළේය.", "URL": "https://sinhala.adaderana.lk/news.php?nid=19432", "Category": null, "Parent URL": null}