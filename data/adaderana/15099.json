{"Source": "Adaderana", "Timestamp": "March 27, 2011 10:12 am", "Headline": " පොලීසිය පන්නන්නේ පැමිණිල්ල දැමූ මා පසුපසයි", "News Content": "නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතා විසින් තමන්ට මරණීය තර්ජන කරනු ලැබීමේ සිදුවීම සම්බන්ධයෙන් පොලීසිය සිය වගකීම නිසි ලෙස ඉටු නොකරන බව පාර්ලිමේන්තු මන්ත්‍රී සී.යෝගේෂ්වරන් මහතා පවසයි. ප්‍රධාන අමාත්‍යවරයා විසින් මරණීය තර්ජන සිදුකිරීමේ සිදුවීමට අදාළව කාත්තන්කුඩි පොලීසියේ පැමිණිලි කොට ඊයේ දිනයට දවස් 6 ක් ගත වී ඇති නමුත් විත්තිකාර පාර්ශවයෙන් කටඋත්තරයක් හෝ සටහන් කර ගැනීමට පොලීසිය අසමත්ව ඇති බව හෙතෙම කියා සිටියි. එසේ වුවද ඊයේ දිනයේ කළුවංචිකුඩි සහකාර පොලිස් අධිකාරීවරයා තමාගේ කාර්යාලයට පැමිණ චන්ද්‍රකාන්තන් අමාත්‍යවරයා හා තමන් අතර පවත්නා අර්බුදය කුමක්දැයි ප්‍රශ්න කළ බවත්,තමන් දුන් පිළිතුරු පොලීසිය විසින් ඒ මොහොතේම යතුරුලියනය කළ බවත් යෝගේෂ්වරන් මන්ත්‍රීවරයා අද දෙරණට කියා සිටියේය. ඉකුත් 20 වන දින කළුවංචිකුඩි ප්‍රදේශයේ උත්සවයකට සහභාගී වී මඩකළපුව බලා එමින් සිටියදී කිරාන්කුලම් ප්‍රදේශයේදී තමාගේ මෝටර් රථයට ඉස්සර කළ ප්‍රධාන අමාත්‍යවරයාගේ රථය එකවරම නැවැත්වූ බවත්,අනතුරුව එහි වීදුරුව පහත් කරමින් තමන්ට වෙඩි තබා ඝාතනය කරන බවට අතින් සංඥා කොට පිටව ගිය බවත් මන්ත්‍රීවරයා මීට පෙරාතුව සඳහන් කර තිබිණි. මීට පෙරාතුවද මොහු විසින් තමන්ට මරණ තර්ජන එල්ල කළ බවත්, ඉකුත් මැතිවරණ සමයේ මාමංගම් ප්‍රදේශයේ පැවති තමන්ගේ මැතිවරණ ප්‍රචාරක කාර්යාලයකට සිය අධාරකරුවන් පිරිසක් සමග පැමිණි චන්ද්‍රකාන්තන් මහතා අධාරකරුවන් ලවා කාර්යාලයට ප්‍රහාර එල්ල කරවූ බවත් සී.යෝගේෂ්වරන් මහතා පෙන්වාදෙයි. නැගෙනහිර පළාත් මැතිවරණය සඳහා ද්‍රවිඩ ජාතික සන්ධානය තරග නොකරද්දී එහි බලය තහවුරු කර ගැනීමට තමන් චන්ද්‍රකාන්තන් මහතාට සහය දුන් බවත්,තමන්ට සබඳතාවයක් ඇති බොහෝ සංවිධාන වල උත්සව අවස්ථාවන් සඳහා ප්‍රධාන ආරාධිතයා ලෙස තමන් විසින් ඔහුව කැඳවා ඇති බවත් යෝගේෂ්වරන් මහතා සිහිපත් කළේය. තමන් ඔහුට කොතෙක් උදව් කර ඇතිවා වුවද ඔහු ක්‍රියා කරන්නේ ඉතා අවස්ථාවාදී හා නරුමවාදී ආකාරයට බව හෙතෙම අවධාරණය කරයි. චන්ද්‍රකාන්තන් මහතා බොහෝ කලක් එල්.ටී.ටී.ඊ සංවිධානය සමග සබඳතා පැවත්වූවෙකු බවත්,වෙඩිතැබීම් හා පැහැරගැනීම් ආදියට ප්‍රසිද්ධියක් උසුලන්නකු බවත්,එසේ වුවද තමන් කිසි කලෙකත් සන්නද්ධ සංවිධාන සමග සබඳතා පැවැත්වූවෙකු නොවන බවත් මන්ත්‍රීවරයා කියා සිටියි. තමන් දේශපාලනයට පිවිසීමට ප්‍රථම කෝවිලක ආගමික නායකයෙකු ලෙස දෙවියන්ට සේවය කළ පුද්ගලයෙකු බවත්,දෙවියන්ට මිස ගිනි අවි වලට සේවය නොකළ තමන්ට එහෙව් පුද්ගලයින්ගෙන් තර්ජන එල්ලවීම කිසිසේත්ම අනුමත කළ නොහැකි බව යෝගේෂ්වරන් මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15099", "Category": null, "Parent URL": null}