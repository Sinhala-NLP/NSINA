{"Source": "Adaderana", "Timestamp": "February 14, 2011 09:39 pm", "Headline": "අන්තරේ දෙන්නාට ඇප ලැබෙයි", "News Content": "අත්අඩංගුවට ගෙන රැඳවුම් නියෝග මත රඳවා තබා සිටි අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාර සහ රුහුණ කෘෂී පීඨයේ සභාපති අමිල ප‍්‍රසාද් යන සිසුන් ඇප පිට නිදහස් වී තිබේ. අද(14) දින මාතර මහේස්ත‍්‍රාත් උසාවිය විසින් 75000 ක ශරීර ඇප 3 ට යටත්ව මොවුන් නිදහස් කළ බව අන්තර් විශ්ව විද්‍යාල ශිෂ්‍ය බල මණ්ඩලයේ මාධ්‍ය ඒකකය සඳහන් කරයි. අන්තර් විශ්වවිද්‍යාලයීය ශිෂ්‍යබල මණ්ඩලයේ කැඳවුම්කරු සංජීව බණ්ඩාර, මාතර තිහගොඩ පොලීසිය විසින් අත්අඩංගුවට ගනු ලැබුවේ ඉකුත් 02 වන දින රාත්‍රීයේදීය. මොහු රුහුණු සරසවියේ කෘෂි විද්‍යාපීඨයේ පැවති උත්සවයකට සහභාගී වී පැමිණෙමින් සිටිය දී තිහගොඩ ප‍්‍රදේශයේ දී පොලීසිය විසින් යොදන ලද මාර්ග බාධකයක් අසල දී සංජීව බණ්ඩාර පැමිණි පාපැදිය නවතා ප‍්‍රශ්නකොට ඇති බවත්, ඉන් අනතුරුව කිසිදු සාධාරණ හේතු දැක්වීමකින් තොරව සංජීව බණ්ඩාර සහ ඔහු සමග යතුරුපැදියේ පැමිණි කෘෂි පීඨයේ සභාපති ලෙස කටයුතු කරන අමිල ප්‍රසාද් යන සිසුවාද තිහගොඩ පොලීසියට රැගෙන ගොස් තිබුණි. කෙසේ වුවද අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාර සිසුවා අත්අඩංගුවට ගනු ලැබුවේ රුහුණු විශ්ව විද්‍යාල සිසුන් දෙදෙනෙකුට කරන ලද පහරදීමක් සම්බන්ධයෙන් වන චෝදනාවකට බව පොලිස් මාධ්‍ය ප්‍රකාශක,පොලිස් අධිකාරී ප්‍රිශාන්ත ජයකොඩි මහතා පසු දින අද දෙරණට කියා සිටියේය..", "URL": "https://sinhala.adaderana.lk/news.php?nid=14215", "Category": null, "Parent URL": null}