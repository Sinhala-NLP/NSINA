{"Source": "Adaderana", "Timestamp": "January 23, 2013 12:14 pm", "Headline": "අගවිනිසුරුලා දෙන්නයි ", "News Content": "කවුරුන් මොනවා කීවත් මේවන විට අගවිනිසුරුවරුන් දෙදෙනකු සිටින බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. ලෝකය පිළිගන්නා අගවිනිසුරු ආචාර්ය ශිරාණි බණ්ඩාරනායක මහත්මිය බවත්, ආණ්ඩුව පිළිගන්නා අගවිනිසුරු මොහාන් පීරිස් මහතා බවත් මන්ත්‍රීවරයා කියා සිටියේ අද (23) කොළඹ පැවති මාධ්‍ය හමුවකදීය. ගිය වාරයේ එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාවට එරෙහි චෝදනා නැඟෙන විට මෙරට ස්වාධීන අධිකරණයක් පවත්නා බවත්, නැගෙන මානව හිමිකම් චෝදනා එකී අධිකරණය මගින් විශ්ලේෂණය කරගත හැකිවෙනු ඇති බවත් ආණ්ඩුව විසින් තරයේ කියා සිටි වග හෙතෙම සිහිපත් කළේය. එසේ වුවද මෙවර එවැනි ස්වාධීන අධිකරණයක් තවදුරටත් පවත්නා බව ලෝකයට කිවහැකිදැයි කිරිඇල්ල මහතා එහිදී ප්‍රශ්න කළේය.", "URL": "https://sinhala.adaderana.lk/news.php?nid=30996", "Category": null, "Parent URL": null}