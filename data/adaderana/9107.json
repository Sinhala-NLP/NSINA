{"Source": "Adaderana", "Timestamp": "June 20, 2010 08:16 am", "Headline": "මිල වැඩිවුවත් පැකට්ටුවේ මිල අයකළ යුතුයි -ජොන්ස්ටන්", "News Content": "කිරිපිටි මිල වැඩි වුවද කිරිපිටි පැකැට්ටුවෙහි මුද්‍රිත මිල පමණක් අයකළ යුතු බව සමුපකාර හා අභ්‍යන්තර වෙළඳ කටයුතු අමාත්‍ය ජෝන්ස්ටන් ‍ප්‍රනාන්දු මහතා පවසයි. ඊයේ මධ්‍යම රාත්‍රියේ සිට ක්‍රියාත්මක වන පරිදි කිරිපිටි මිල ඉහළ නැංවීමට පාරිභෝගික අධිකාරිය අවසර ලබා දෙනු ලැබීය. ඒ අනුව ග්‍රෑම් 400 ක් වන කිරිපිටි පැකට්ටුවක් රුපියල් 19 කින් සහ කිලෝග්‍රෑම් 1 ක කිරිපිටි පැකට්ටුවක් රුපියල් 48 කින් ඉහළ යනු ඇත. එහෙත් නව මිල ගණන්, කිරිපිටි පැකැට්ටුවක මුද්‍රණ වන තෙක් මුද්‍රණය කර ඇති මිලට එය පාරිභෝගිකයාට ලබාදීමට වෙළඳසැල් හිමියන් කටයුතු කළ යුතු බව අමාත්‍යවරයා අවධාරණය කරයි. එසේ නොමැතිව මුද්‍රිත මිල වෙනස් කර වෙනත් මිලක් සටහන් කර කිරිපිටි අලෙවිකරන වෙළඳසැල් හිමියන් වැටලීමට කටයුතු කරන බව අමාත්‍යවරයා සඳහන් කරයි. මේ අතර මේ මාසය තුළ පමණක් මිල දර්ශන ප්‍රදර්ශනය නොකළ වෙළඳසැල් තුන්සිය පනහක් වැටලීම් කර ඇති බව ජොන්ස්ටන් ප්‍රනාන්දු අමාත්‍යවරයා ප්‍රකාශ කළේය. මීට අමතරව ලබන සතියේ සිට හෝටල්වල මුළුතැන්ගෙයි පිරිසිදුකම් සම්බන්ධයෙන් සොයා බැලීමට දිවයිනපුරා වැටලීම් සිදුකරන බව පාරිභෝගික අධිකාරියේ සභාපති රූමී මර්සුක් මහතා පවසයි.", "URL": "https://sinhala.adaderana.lk/news.php?nid=9107", "Category": null, "Parent URL": null}