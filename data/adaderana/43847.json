{"Source": "Adaderana", "Timestamp": "June 9, 2014 05:15 pm", "Headline": "ඒ ගුටි කෑව පොලිස් නිලධාරියා කළුද සුදුදවත් කියලා මට මතක නෑ", "News Content": "අධිවේගයේ රාජකාරියේ යෙදී සිටි බව කියන පොලිස් නිලධාරියා කළුද සුදුද කියා හෝ තමාට මතකයක් නොමැති බව සමූපකාර හා අභ්‍යන්තර වෙළඳ නියෝජ්‍ය අමාත්‍ය හේමාල් ගුණසේකර මහතා පවසයි. ආණ්ඩුවට එරෙහිව විශ්වාස භංග යෝජනාව ගෙන ආ දිනයේදී තමන් වැලිගම නිවසේ සිට පැයට කි.මී 140 ක වේගයෙන් පැමිණි බවත්, එහිදී අදාළ පොලිස් නිලධාරියා කොට්ටාව පිවිසුමේදී තමාට දඩ කොලයක් නිකුත් කළ බවත් ගුණසේකර මහතා කියා සිටියේ අද(09) කොළඹ පැවති මාධ්‍ය හමුවකදීය. එකී පොලිස් නිලධාරියා තමාට “උඹ කවුරු වුණත් කමක් නෑ. පුළුවන් දෙයක් තියේනම් කරපන්“යයි කියූ බවත්, ඒ අවස්ථාවේදී තමන් ඔහුට කීවේ මීට වඩා විනයානුකූලව හැසිරිය යුතු බව පමණක් බවත් නියෝජ්‍ය අමාත්‍යවරයා කියා සිටියේය. පොලිස් නිලධාරියාගේ රථය ගිනි තැබූ බවට තමාට ආරංචිය ලැබෙන්නේ කිසියම් මාධ්‍ය ආයතනයන් විසින් ඒ පිළිබඳ තමන්ගෙන් යමක් ප්‍රකාශ කරන ලෙස කරනු ලැබූ විමසීමකදී බැව් ඔහු සඳහන් කළේය. ඒ නිසාම පොලිස් නිලධාරියාට පහරදුන් බවට හා රථය ගිනි තැබූ බවට තමාට එල්ලවන චෝදනා ප්‍රතික්ෂේප කරන බවත්, සිද්ධියට අදාළව මේ පිළිබඳ විශේෂ පොලිස් කණ්ඩායම් 4ක් විසින් පරීක්ෂණ පවත්වන බවත් ගුණසේකර මහතා පැවසුවේය. පොලීසිය විසින් පාර්ලිමේන්තු මන්ත්‍රීවරයෙකුගෙන් ප්‍රකාශයක් සටහන් කරගන්නේනම් කථානායකවරයාගේ අනුමැතිය අවශ්‍ය බවත්, එසේ නොතිබියදී වුව පොලිස් පරීක්ෂණ සිදුකරගෙනයාමට සහයක් ලෙස තමන් පසුබට නොවී පොලීසියට කටඋත්තර ලබාදුන් බවත් හෙතෙම අවධාරණය කළේය. සිදුකරගෙන යන පරීක්ෂණ මගින් තමාගේ නිර්දොෂීභාවය තහවුරු කරනු ලැබුවහොත් තමා පොලිස් නිලධාරියාගෙන් වන්දියක් ඉල්ලා සිටින බවත්, එකී වන්දියෙන් අහිංසක පවුලකට ගෙයක් සාදාදෙන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43847", "Category": null, "Parent URL": null}