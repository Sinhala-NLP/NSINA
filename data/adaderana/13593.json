{"Source": "Adaderana", "Timestamp": "January 19, 2011 09:44 am", "Headline": "එල්.ටී.ටී.ඊ යෙන් ආයුධ අරන් දකුණට විකුණලා", "News Content": "යුද්ධය පැවති සමයේ එල්.ටී.ටී.ඊ සංවිධානය වෙතින් අවි ආයුධ ලබාගෙන ඒවා දකුණේ පුද්ගලයින් වෙත අලෙවි කිරීමේ ජාවාරමක් මෙහෙයවූ පාතාල කල්ලි සාමාජිකයින් තිදෙනෙකු තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. සැකකරු අත්අඩංගුවට ගෙන අධිකරණය හමුවට ඉදිරිපත් කළ රහස් පොලිසිය අධිකරණයට දැනුම් දී තිබුණේ දකුණු පළාතේ සිදුවූ අපරාධ ක්‍රියා සම්බන්ධයෙන් ප්‍රශ්න කිරීම සඳහා මෙම සැකකරුවන් අත්අඩංගුවට ගත් බවයි. ඔවුන්ගෙන් සිදුකළ ප්‍රශ්න කිරීම්වල දී යුද්ධය පැවති සම‍යේ එල්.ටී.ටී.ඊ. සංවිධානය වෙතින් අවි ආයුධ ලබාගෙන දකුණේ පාතාල කල්ලිවලට අලෙවි කර ඇති බවට තොරතුරු අනාවරණය වී ඇති බව රහස් පොලිසිය අධිකරණය හමුවේ කියා සිටින ලදී. මොවුන් පිළිබඳ තවදුරටත් පරීක්ෂණ පවත්වන බවට රහස් පොලිසිය කළ දැනුම් දීම පිළිගත් අධිකරණය සැකකරුවන් තවදුරටත් රිමාන්ඩ් භාරයේ තැබීමට නියෝග කළ බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=13593", "Category": null, "Parent URL": null}