{"Source": "Adaderana", "Timestamp": "December 12, 2017 08:09 am", "Headline": " පැනලා ගිය රැඳවියන් දෙදෙනාගෙන් 1ක් අල්ලයි", "News Content": "සියඹලාණ්ඩුව අධිකරණ භුමියේ දී පළාගිය රැඳවියන් දෙදෙනාගෙන් එක් අයෙකු අත්අඩංගුවට ගෙන තිබේ. පසුගිය 07 වන දින සියඹලාණ්ඩුව අධිකරණයේ නඩු කටයුත්තකට සහභාගී වී නැවත බන්ධනාගාර බස් රථය වෙත යමින් සිටි රැඳවියන් දෙදෙනෙකු බන්ධනාගාර නිලධාරීන්ගෙන් මිදී පළාගොස් තිබුණි. ඒ අනුව සිදුකළ විමර්ශනවලදී හොරණ පොලීසියට ලද තොරතුරක් මත හොරණ නගරයේ දී එක් අයෙකු අත්අඩංගුවට ගත් බව පොලිස් මුලස්ථානය සඳහන් කළේය. ඔහුගෙන් සිදුකළ වැඩිදුර ප්‍රශ්න කිරීම්වලදී මොණරාගල, ඉඟිනියාගල, සියඹලාණ්ඩුව, ඇතිමලේ, දඹගල්ල, බුත්තල, වැල්ලවාය, බිබිල, මැදගම සහ මහකළුගොල්ල යන ප්‍රදේශවල සිදුකළ අපරාධයන් සම්බන්ධයෙන් තොරතුරු අනාවරණය වී තිබේ. එමෙන්ම සැකකරු පළා යන අවස්ථාවේ මාර්ගය අසළ නවතා තිබු යතුරුපැදියක් ද සොරකම් කර ඇති බවට අනාවරණය වී ඇති බව පොලීසිය සඳහන් කළේය. සැකකරු සියඹලාණ්ඩුව ප්‍රදේශයේ පදිංචිකරුවෙකු වන අතර ඔහු අද (12) බණ්ඩාරගම මහේස්ත්‍රාත් අධිකරණය වෙත ඉදිරිපත් කිරීමට නියමිතය. අනෙක් සැකකරු අත්අඩංගුවට ගැනීම සඳහා හොරණ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=81376", "Category": null, "Parent URL": null}