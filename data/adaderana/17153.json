{"Source": "Adaderana", "Timestamp": "July 3, 2011 08:31 am", "Headline": "පුංචි ඡන්දය ගැන පැමිණිලි 7 ක්", "News Content": "පළාත් පාලන ආයතන 65 ක් සඳහා පැවැත්වීමට නියමිත ඡන්දයට අදාළව පැමිණිලි 7ක් මේ වන විට ලැබී ඇති බව පොලිස් මැතිවරණ මහ ලේකම් කාර්යාලය පවසයි. එම පැමිණිලි අතරින් එක් පැමිණිල්ලක් බරපතල ඝණයේ සිදුවීමක් බව පොලිස් මැතිවරණ මහලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා ප්‍රකාශ කළේය. අනෙක් සියලු පැමිණිලි සුළු සිද්ධීන්ට අදාළ පැමිණිලි බව නවරත්න මහතා සඳහන් කළේය. පොලිස් කොට්ඨාශ 28ක් ආවරණය වන පරිදි පොලිස් ස්ථාන 105ක් තුළ මහ නගර සභා 1ක් , නගර සභා 9ක් සහ ප්‍රාදේශීය සභා 55කට අදාළව මෙවර මැතිවරණය පැවැත්වේ. එම මැතිවරණය සඳහා අවශ්‍ය සියලුම ආරක්ෂක ක්‍රියාමාර්ග මේ වන විට වැඩබලන පොලිස්පති එන්.කේ ඉලංගකෝන් මහතාගේ උපදෙස් පරිදි පොලිස් මැතිවරණ මහලේකම් කාර්යාලය ක්‍රියාත්මක කර ඇති බව ගාමිණි නවරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17153", "Category": null, "Parent URL": null}