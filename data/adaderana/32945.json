{"Source": "Adaderana", "Timestamp": "April 2, 2013 01:21 pm", "Headline": "සහන එපා ගාණ අඩු කරන්න", "News Content": "ඉන්ධන සහනාධාරයක් ලබානොදී ඉන්ධන මිල පහත හෙළන ලෙස ගාල්ලේ ධීවර ජනතාව ඉල්ලීමක් කරයි. ධීවරයින් සඳහා ඉන්ධන සහනාධාරයක් ලබාදීමට පියවර ගත්ත ද මේ වන විට ඉන්ධන සහනාධාරය නතර කර ඇති බව ඔවුන් පවසයි. සහනාධාර කූපන්පත් හරහා සිදුවෙන විවිධ අක්‍රමිකතා මෙයට බලපා ඇති බව ද ඔවුන් පෙන්වාදෙයි. මේ හේතුව නිසා මාර්තු මාසය සඳහා නිකුත් කරන සහනාධාර කූපන් පත් මේ දක්වාත් ලබාදී නොමැති බව සඳහන්ය. පසුගිය වසරේ මාර්තු මාසයේ සිට මේ දක්වා රුපියල් 31,200 ක ඩීසල් සහනාධාරයක් ද රුපියල් 9,300 ක භූමිතෙල් සහනාධාරයක් ද එක් යාත්‍රාවක් සඳහා මාස් පතා ලබාදීමට රජය පියවර ගෙන තිබිණි. එහෙත් ඉන්ධන සහනාධාරය තුළින් තමන්ට කිසිදු ප්‍රතිලාභයක් නොලැබෙන බව එම ධීවරයින් සඳහන් කළේය. එම නිසා ඉන්ධන මිල පහත හෙළන ලෙස ධීවරයින් අදාළ බලධාරීන්ගෙන් ඉල්ලීමක් කරයි. මෙම ඉන්ධන සහනාධාරය ප්‍රෝඩාවක් බව ද සමස්ත ලංකා පොදු ධීවර සම්මේලනයේ ජාතික සංවිධායක රත්නගමගේ මහතා ප්‍රකාශ කළේය.", "URL": "https://sinhala.adaderana.lk/news.php?nid=32945", "Category": null, "Parent URL": null}