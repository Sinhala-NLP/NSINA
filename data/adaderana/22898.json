{"Source": "Adaderana", "Timestamp": "March 19, 2012 01:29 pm", "Headline": "අමෙරිකානු යෝජනාවට ඉන්දියාව පක්ෂයි ", "News Content": "අමෙරිකාව ප්‍රමුඛ රටවල් කිහිපයක් විසින් ශ්‍රී ලංකාව සම්බන්ධයෙන් ජගත් මානව හිමිකම් සමුළුව ඉදිරිපත් කිරීමට නියමිත යෝජනාවට පක්ෂව ඡන්දය ප්‍රකාශ කිරීමට ඉන්දියාව තීරණය කර තිබේ. අද ඉන්දීය පාර්ලිමේන්තුව ආමන්ත්‍රණය කරමින් අග්‍රාමත්‍ය මන් මෝහන් සිං මහතා මේ බව සඳහන් කළ බව ඉන්දීය මාධ්‍ය උපුටා දක්වයි. ඉන්දීය ජනාධිපතිනී ප්‍රතිභා පටෙල් මහත්මිය අද පාර්ලිමේන්තුව අමතා කරන ප්‍රකාශයකට ප්‍රතිචාර දක්වමින් අග්‍රාමාත්‍ය මන් මෝහන් සිං ඉන්දීය ස්ථාවරය පළමු වරට පාර්ලිමේන්තුවේ ප්‍රකාශයට පත්කොට තිබේ. උගත් පාඩම් හා ප්‍රතිසන්ධානය සඳහා වන ජනාධිපති කොමිසන් සභාව විසින් ප්‍රකාශයට පත්කරන ලද වාර්තාවේ නිර්දේශ ක්‍රියාත්මක කරන ලෙස ඉල්ලා අමෙරිකා එක්සත් ජනපදය විසින් ජිනීවා හි මානව හිමිකම් සමුළුවට ලබන 23 වන දින යෝජනාවක් ගෙන ඒමට නියමිත බව විදෙස් ආරංචි මාර්ග සඳහන් කරයි. ජගත් මානව හිමිකම් සමුළුවේ 19 වන සැසිවාරය අමතමින් අමාත්‍ය මහින්ද සමරසිංහ මහතා කියා සිටියේ උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශ දැනටමත් ක්‍රියාත්මක කරමින් සිටින නිසා ඒ සම්බන්ධයෙන් යෝජනාවක් ගෙන ඒම අසාධාරණ බවයි.", "URL": "https://sinhala.adaderana.lk/news.php?nid=22898", "Category": null, "Parent URL": null}