{"Source": "Adaderana", "Timestamp": "January 6, 2016 10:24 am", "Headline": "සබඳතා අලුත් කරන්න නොර්වේ විදේශ ඇමති එයි ", "News Content": "තම ශ්‍රී ලංකා සංචාරයේ අරමුණ දෙරට අතර දේශපාලන සබඳතා යළි තහවුරු කරගැනීම බව නෝර්වේ විදේශ අමාත්‍ය බොර්ගෙ බ්‍රෙන්දෙ පවසයි.ශ්‍රී ලංකාවේ පසුගිය දේශපාලන වාතාවරණය හා සසඳා බලන විට මෑත කාලයේ ලබා ඇති සංවර්ධනයන් ඊට රුකුල් දෙනු ඇති බව හෙතෙම පෙන්වාදෙයි.නෝර්වේ විදේශ අමාත්‍යවරයා එළඹෙන බ්‍රහස්ප්‍රතින්දා දිනයේ ශ්‍රී ලංකාවේ සංචාරයකට පැමිණීමට නියමිත බව එරට විදේශ කටයුතු අමාත්‍යංශයේ අමාත්‍ය කාර්යාලය නිවේදනය කර ඇති අතර අසමත්වූ දස වසරක සාම දූත මෙහෙවරට පසු මෙම සංචාරය යොදාගෙන තිබීම විශේෂත්වයකි.2000 වසරේ මූලාරම්භයේදී නෝර්වේ රාජ්‍ය, ශ්‍රී ලංකා රජය හා එල්.ටී.ටී.ඊ සංවිධානය අතර දේශපාලන විසඳුමක් සඳහා එකඟතාවක් වෙනුවෙන් සාම දූතයෙකු ලෙස මැදිහත්වීමෙන් පසු තාවකාලික සටන් විරාම ගිවිසුමක් ක්‍රියාත්මක වුවද එය 2002 වන විට බිඳ වැටුණි.මහින්ද රාජපක්ෂ මහතා 2005 වසරේදී ජනාධිපති ලෙස පත්වීමෙන් පසු නෝර්වේ සමග පැවති රාජ්‍ය තාන්ත්‍රික සබඳතා දුර්වල වු අතර 2009 වසරේ මැයි මස වන විට එල්.ටී.ටී.ඊ සංවිධානය යුදමය වශයෙන් තුරන් කරන ලදී.කෙසේ වෙතත් දෙරට අතර යළි රාජ්‍ය තාන්ත්‍රික සබඳතා තහවුරු කර ගැනීමේ අභිප්‍රායෙන් යුතුව ශ්‍රී ලංකාවේ සංචාරය කරන බොර්ගෙ බ්‍රෙන්දෙ ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ, විදේශ අමාත්‍ය මංගල සමරවීර හා විපක්ෂ නායක ආර්.සම්බන්ධන් යන මහත්වරුන් හමුවී සාකච්ඡා පැවැත්වීමට නියමිත බව AFP වාර්තා කරයි.", "URL": "https://sinhala.adaderana.lk/news.php?nid=56176", "Category": null, "Parent URL": null}