{"Source": "Adaderana", "Timestamp": "December 6, 2017 06:36 am", "Headline": "දක්ෂිණ අධිවේගී මාර්ගයේ වාහන තදබදයක්", "News Content": "දක්ෂිණ අධිවේගී මාර්ගයේ සිදු වූ අනතුරකින් මාතර සිට කොළඹ දක්වා දිවෙන මංතීරුව කොක්මාදූව සහ ඉමදූව අතර ප්‍රදේශයෙන් සම්පූර්ණයෙන් අවහිර වී තිබේ. කොළඹ දෙස සිට ගමන් කරමින් තිබූ කන්ටේනර් රථයක් මාතර දෙස සිට දිවෙන මංතීරුවේ 113 වැනි කිලෝමීටර් කණුව ආසන්නයේදී මාර්ගයේ ආරක්ෂිත වැටේ ගැටීමෙන් අද අළුයම 03.50ට පමණ මෙම අනතුර සිදුව ඇති බව වාර්තා වෙයි. මේ හේතුවෙන් මාතර දෙස සිට කොළඹට දිවෙන අධිවේගී මාර්ග කොක්මාදූව සහ ඉමදූව අතර ප්‍රදේශයෙන් සම්පූර්ණයෙන් අවහිර වී ඇති බව සඳහන්ය. මෙම නිසා මාතර දෙස සිට ගමන් ගන්නා වාහන කොක්මාදූව හුවමාරුවෙන් අධිවේගී මාර්ගයෙන් ඉවතට ධාවනය කොට ඉමදූව මාර්ගයෙන් යළි ඇතුළුවිය යුතු බව අධිවේගී මාර්ග බලධාරීන් පවසයි. කොළඹ දෙස සිට මාතර දෙසට අධිවේගී මාර්ගයේ ගමනා ගමනය සඳහා බාධාවක් නොමැති බව අදාළ බලධාරීන් පවසයි.", "URL": "https://sinhala.adaderana.lk/news.php?nid=81096", "Category": null, "Parent URL": null}