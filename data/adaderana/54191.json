{"Source": "Adaderana", "Timestamp": "October 1, 2015 11:22 am", "Headline": "ඩී.එන්.ඒ සාම්පල් සැසඳෙන් නෑ- සිසුවා හා එක් දරු පියා නිදහස්", "News Content": "කොටදෙණියාව සේයා සඳෙව්මිණී ඝාතන සිද්ධියට සැකපිට අත්අඩංගුවට ‍ගෙන සිටි 17 හැවිරිදි පාසල් සිසුවා සහ එක්දරු පියාගේ ඩී.එන්.ඒ පරීක්ෂණ වාර්තා දැරියගේ ඩී.එන්.ඒ සාම්පල් සමග සැසඳෙන්නේ නැති බව තහවුරු වී තිබේ.අද(01) මිනුවන්ගොඩ ප්‍රධාන මහේස්ත්‍රාත් අධිකරණයේදී අදාළ ඩී.එන්.ඒ වාර්තා පිළිබඳ අපරාධ පරීක්ෂණ දෙපාර්තමේන්තු නිලධාරීන් විසින් කළ කරුණු දක්වා ඇති බව අප වාර්තාකරු කියා සිටියි.ඊයේ දිනයේ අදාළ ඩී.එන්.ඒ වාර්තා අධිකරණයට ඉදිරිපත් කළ බවත්, වැඩබලන මහේස්ත්‍රාත්වරයෙකු මිස ප්‍රධාන මහේස්ත්‍රාත්වරයා ඊයේ දිනයේ නිවාඩු ගෙන සිටි බැවින් ඒ පිළිබඳ අද දිනයට කරුණු දැක්වීමට සිදුවූ බවත් අප වාර්තාකරු සඳහන් කරයි.කෙසේ වෙතත් අද දින‍යේ අධිකරණය හමුවේ කරුණු දක්වමින් අපරාධ පරීක්ෂණ දෙපාර්තමේන්තු නිලධාරීන් මෙම ඩී.එන්.ඒ සාම්පල් සැසඳෙන්නේ නැති බැවින් අදාළ සැකකරුවන් දෙදෙනා නිදහස් කරන ලෙස ප්‍රධාන මහේස්ත්‍රාත්වරයාගෙන් ඉල්ලීමක් කර තිබේ.ඒ අනුව සැකකරුවන් දෙදෙනා අධිකරණයට ඉදිරිපත් කරන ලෙස මහේස්ත්‍රාත්වරයා විසින් බන්ධනාගාර නිලධාරීන්ට නියෝග කළ බව සඳහන්ය.ඉන්පසු බන්ධනාගාර නිලධාරීන් විසින් ඒ මොහොතේම මීගමුව බන්ධනාගාරයට බස් රථය යවා සැකකාර පාසල් සිසුවා හා එක් දරු පියා කැටුව විත් අධිකරණයට ඉදිරිපත් කිරීමට කටයුතු කර තිබේ.අනතුරුව මිනුවන්ගොඩ ප්‍රධාන මහේස්ත්‍රාත් ඩී.ඒ. රුවන් පතිරණ මහතා විසින් සැකකරුවන් නිදහස් කිරීමට නියෝග කළ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=54191", "Category": null, "Parent URL": null}