{"Source": "Adaderana", "Timestamp": "June 11, 2019 03:26 pm", "Headline": "ෂරියා විශ්වවිද්‍යාලය බලන්න රතන හිමි මඩකලපුවට", "News Content": "පාර්ලිමේන්තු මන්ත්‍රි පූජ්‍ය අතුරලියේ රතන හිමියන් ඇතුළු පිරිසක් අද(11) මඩකලපුවේ ඉදිකෙරෙන ආන්දෝලනයට තුඩුදුන් විශ්ව විද්‍යාලයේ නිරීක්ෂණයක නිරත විය. කෙසේවෙතත් උන්වහන්සේ ඇතුළු පිරිසට එක්වරම එම පරිශ්‍රයට ඇතුලුවීමට ඉඩ නොලැබීම නිසා එහි නොසන්සුන් තත්වයක්ද හටගත්තේය. පාර්ලිමේන්තු මන්ත්‍රි පූජ්‍ය අතුරලියේ රතන හිමියන් ඇතුළු භික්ෂූන් වහන්සේ මඩකලපුව විශ්වවිද්‍යාලය නිරීක්ෂණය කිරීමට පැමිණියේ අද පස්වරුවේදීයී. මෙම සංචාරය සඳහා එක්සත් ජනතා නිදහස් සන්ධාන නැගෙනහිර හිටපු පළාත් සභා මන්ත්‍රී ප්‍රියන්ත පතිරණ මහතා ද එක්ව සිටියේය. යුද හමුදාවට අමතරව පොලිස් සහ පොලිස් විශේෂ කාර්යය බලකායේ දැඩි ආරක්ෂාවක්ද විශ්වවිද්‍යාල පරිශ්‍රයට ඒ වන විට යොදවා තිබුණි. කෙසේවෙතත් රතන හිමි ඇතුළු පිරිසට විශ්ව විද්‍යාලය තුළට එම අවස්ථාවේ පිවිසීමට අවසර හිමිවූයේ නැහැ. මෙහිදී නැගෙනහිර පළාත් සන්ධාන හිටපු පළාත් සභා මන්ත්‍රී ප්‍රියන්ත පතිරණ මහතා විශ්වවිද්‍යාලයට ඇතුළු වීමට උත්සහ දැරීමේදී ඇතිවූයේ නොසන්සුන් තත්ත්වයක්. ඒ අනුව මිනිත්තු 45 කට පමණ පසු රතන හිමි ඇතුළු පිරිසට විශ්වවිද්‍යාලය තුළට පිවිසීමට අවසර ලැබුණද මාධ්‍යවේදීන්ට ඒ සඳහා අවස්ථාව හිමි වූයේ නැහැ. විශ්වවිද්‍යාලය නිරික්ෂණයෙන් පසු රතන හිමියන් මාධ්‍යයට අදහස් පළ කළේය. මෙහිදී අදහස් දක්වමින් රතන හිමි කියා සිටියේ, තමාගේ පණ තිබෙන කල් ශ්‍රී ලංකාවේ අනන්‍යතාවය නැති කරන වැඩක් සිදු කිරීමට ඉඩ නොදෙන බවත් එවැනි වැඩක් සිදු වන්නේ නම් එය නිරීක්ෂණය කිරීමට අයිතියක් ඇති බවත්ය. කෙසේ නමුත් හිස්බුල්ලාගේ පෞද්ගලික ආයතනයක් වන මෙය ආරක්ෂක අංශ යොදවා ආරක්ෂා කළ යුතු නොවන බව ද උන් වහන්සේ මෙහිදී කියා සිටියේය.", "URL": "https://sinhala.adaderana.lk/news.php?nid=111743", "Category": null, "Parent URL": null}