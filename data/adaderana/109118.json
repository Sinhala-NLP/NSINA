{"Source": "Adaderana", "Timestamp": "May 2, 2019 04:25 pm", "Headline": "ලංකාව ආදර්ශයට ගනිමින් ඉන්දියාවෙත් බුර්කාව තහනම් වෙයි?", "News Content": "පාස්කු ඉරිදා ත්‍රස්ත ප්‍රහාරයෙන් පසු ශ්‍රී ලංකාව තහනම් කරන ලද මුහුණු ආවරණ සහ බුර්කාව ඉන්දියාවේද බුර්කාව තහනම් කරන්නැයි එරට අග‍්‍රාමාත්‍ය නරේන්ද්‍ර මෝදිට මේ වනවිට විවිධ ඉල්ලීම් ඉදිරිපත් වෙමින් තිබෙන බව විදෙස් මාධ්‍ය වාර්තා කරයි. ඉන්දියාවේ ශිවසේනා පක්ෂය ඉන්දියාව තුළ බුර්කාව තහනම් කරන ලෙස අග‍්‍රාමාත්‍ය නරේන්ද්‍ර මෝදිගෙන් ඉල්ලා ඇති බව වාර්තා වෙයි. එම පක්ෂය විසින් ඊට ආසන්නතම හේතුව ලෙස දක්වා ඇත්තේ බුර්කාව ඇතුළු සියලූ ආකාරයේ මුහුණු ආවරණ තහනම් කිරීමට ශ‍්‍රී ලංකාව ගත් පියවරයි. ඉන්දියාවේ ශිවසේනා පක්ෂය පෙන්වා දෙන්නේ රටේ ජාතික ආරක්ෂාව තහවුරු කිරීම වෙනුවෙන් බුර්කාව තහනම් කළ යුතු බවයි. බුර්කාව හෝ මුහුණ ආවරණය වන ලෙස පළඳින ඕනෑම දෙයක් ජාතික ආරක්ෂාවට තර්ජනයක් බව ශිවසේනා පක්ෂය පෙන්වා දී ඇති බව වාර්තා වෙයි. මේ අතර ආරක්ෂාව තහවුරු කිරීමේදී කිසියම් හෝ පුද්ගලයෙකුගේ අනන්‍යතාව හෙළිකර ගැනීමට ආරක්ෂක අංශවලට ඇති අවහිරතා කඩිනමින් ඉවත් කළ යුතු බව එම පක්ෂය විසින් වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=109118", "Category": null, "Parent URL": null}