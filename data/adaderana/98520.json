{"Source": "Adaderana", "Timestamp": "October 31, 2018 10:37 pm", "Headline": "දුම්වැටි තොගයක් රේගුවේ හිරවෙයි", "News Content": "සිංගප්පූරුවේ සිට නීතිවිරෝධී ලෙස දුම්වැටි තොගයක් මෙරටට ගෙන ආ ශ්‍රී ලාංකික ගුවන් මගීන් දෙදෙනෙකු කටුනායක ගුවන්තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. අත්අඩංගුවට ගත් පුද්ගලයන් 33 හැවිරිදි සහ 30 හැවිරිදි වියේ පසුවන පිරිමි පුද්ගලයන් දෙදෙනෙකි. ඔවුන් දෙදෙනා අද(31) උදෑසන 11.00 ට පමණ සිංගප්පූරුවේ සිට පැමිණි, එම්.අයි.- 428 දරණ ගුවන් යානයෙන් කටුනායක ගුවන් තොටුපොළ වෙත පැමිණ ඇති බව වාර්තා වෙයි. ඔවුන් විසින් රැගෙන ආ ගමන් මලු වල විදේශීය නිෂ්පාදිත දුම්වැටි 14500 ක් අඩංගු දුම්වැටි කාටූන් 10 ක් සගවා ගෙන සිටියදී රේගු නිලධාරීන් විසින් අත්අඩංගුවට ගෙන ඇති අතර, ඒවායේ වටිනාකම රුපියල් 725000 ක් බව රේගුව පවසයි . අදාළ පුද්ගලයින් දෙදෙනා සහ දුම්වැටි තොගය අත්අඩංගුවේ ගෙන ඇති අතර සිද්ධිය පිළිබඳව වැඩිදුර විමර්ශන කටයුතු ගුවන්තොටුපොළ රේගුව විසින් සිදු කරයි.", "URL": "https://sinhala.adaderana.lk/news.php?nid=98520", "Category": null, "Parent URL": null}