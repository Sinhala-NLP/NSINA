{"Source": "Adaderana", "Timestamp": "September 20, 2017 10:28 pm", "Headline": "ඉපැරණි වෙළඳ මාර්ගයක  නෂ්ටාවශේෂ මතුවේ ", "News Content": "මඩකලපුව, කායන්කේනි වගුරු ප්‍රදේශයෙන් සොයා ගැනුණු ඉපැරණි වෙළඳ මාර්ගයකට අයත් බවට අනුමාන කරන ගල් පාලමක නෂ්ටාවශේෂ පිළිබඳ මධ්‍යම සංස්කෘතික අරමුදල මඟින් නැවත ගවේෂණ කටයුතු ආරම්භ කර තිබේ. පොළොන්නරුව දෙසට වැටී ඇති මෙම ගල් පාලම දිගින් මීටර් 240 ක් වන බවත් එය ශ්‍රී ලංකාවේ මෙතෙක් සොයාගත් දිගම ගල් පාලම බවත් අනාවරණය වී ඇති බව අධ්‍යාපන අමාත්‍යංශය සඳහන් කළේය. මෙම ගල් පාලම කායන්කේනි වෙරළ අසලින් මුහුදට වැටෙන මාඳුරුඔය,කායන්කේනි වඟුරු බිම සහ තේන්නදී බොක්ක ආශ්‍රිත නිශ්චල මුහුදු කලාපය කරා යොමු වී තිබූ බවට අනාවරණය වී ඇති අතර දැනට ලැබී ඇති සාධක අනුව කායන්කේනි යනු පැරණි වරායක් බවට විශ්වාස කළ හැකි බව සඳහන්ය. එමෙන්ම අදාල ගල් පාලම ඔස්සේ කායන්කේනි වෙරළාශ්‍රිත ප්‍රදේශය ගවේෂණයේ දී මෙතෙක් වාර්තාගතව නොතිබූ බෞද්ධ ආරාම සංකීර්ණයක් පිළිබඳ නෂ්ටාවශේෂ ද හඳුනාගැනීමට හැකි වී ඇත. කුඩා ස්ථූප කිහිපයක් සහිත මෙම නටබුන් ප්‍රදේශයේ ව්‍යාප්ත වීමේ රටාව පිළිබඳව ද මේ වන විට අධ්‍යයනය කරමින් පවතින බව අධ්‍යාපන අමාත්‍යාංශය සඳහන් කළේය. යුද්ධය අවසන් වී ගත වූ වසර කිහිපය තුළ උතුරු නැගෙනහිර පුරාවිද්‍යා ස්ථාන ආරක්ෂා කිරීම සහ පුරාවිද්‍යා රක්ෂිතයන්හි අනවසර පදිංචිකරුවන් ඉවත් කිරීම සම්බන්ධයෙන් ගැටලු මතු වී තිබූණ ද මේ වන විට එම කටයුතු විධිමත්ව සිදු කෙරෙන බව එම අමාත්‍යංශය පැවසීය.", "URL": "https://sinhala.adaderana.lk/news.php?nid=77819", "Category": null, "Parent URL": null}