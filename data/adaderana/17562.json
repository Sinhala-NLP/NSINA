{"Source": "Adaderana", "Timestamp": "July 22, 2011 11:23 am", "Headline": "රජයේ ප්‍රතිචාර නැත්නම් ආධාර අත්හිටුවිය යුතුයි", "News Content": "මානුෂීය මෙහෙයුමේ අවසන් අදියරේ සිදුවූ බව කියන සිද්ධීන් සම්බන්ධයෙන් ශ්‍රී ලංකා රජය වගකීමෙන් යුතු ප්‍රතිචාර නොදක්වන්නේ නම් ශ්‍රී ලංකාවට ලබාදෙන ආධාර අත්හිටුවිය යුතු බව අමෙරිකාව පවසයි. ශ්‍රී ලංකාවට සැපයෙන මානුෂීය ආධාර, බිම්බෝම්බ ඉවත් කිරීමේ කටයුතු සහ යහපාලනය සඳහා ලබාදෙන ආධාර හැර සෙසු ආධාර කපා හැරිය යුතු බව එරට විදේශ කටයුතු පිළිබඳ කොංග්‍රස් කමිටුව ප්‍රකාශ කර ඇත. මානුෂීය මෙහෙයුමේ අවසන් අදියරේ දී සිදුව ඇතැයි කියන මානව හිමිකම් උල්ලංඝණය වීම් සහ යුද අපරාධ සම්බන්ධයෙන් වගකිව යුතු පිරිසට එරෙහිව කටයුතු කිරීමට ශ්‍රී ලංකා රජය කටයුතු කළ යුතු බව එම කමිටුව අවධාරණය කර තිබේ. එසේම මාධ්‍ය නිදහස ස්ථාපනය කිරීම සහ හදිසි නීතිය ඉවත් කිරීම සඳහා ද අවධානය යොමු විය යුතු බව එම කමිටුව ප්‍රකාශ කර ඇත. කෙසේවෙතත් 2010 වසර සඳහා ශ්‍රී ලංකාව වෙනුවෙන් අමෙරිකානු ‍ඩොලර් මිලියන 13 කට ආසන්න මුදලක් අන්තර්ජාතික සංවර්ධනය සඳහා වන අමෙරිකානු ඒජන්සිය වෙන් කර තිබුණි.", "URL": "https://sinhala.adaderana.lk/news.php?nid=17562", "Category": null, "Parent URL": null}