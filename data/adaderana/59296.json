{"Source": "Adaderana", "Timestamp": "April 19, 2016 08:09 am", "Headline": "විදුලිය ඇණහිටීම වළක්වන්න එකඟතාවක්", "News Content": "විදුලිය ඇණහිටීම වළක්වා ගැනීම සඳහා ශ්‍රී ලංකා මහජන උපයෝගීතා කොමිෂන් සභාවේ නිර්දේශවලට ලංකා විදුලිබල මණ්ඩලය එකඟත්වය පල කර තිබේ. දිවයිනපුරා පසුගිය කාලයේ සිදුවු විදුලිය බිඳවැටීම් සම්බන්ධයෙන් මහජන උපයෝගීතා කොමිසම විශේෂ පරීක්ෂණයක් පවත්වා ඊට අදාළ වාර්තාවක් නිකුත් කරනු ලැබිණි. එම වාර්තාවට අනුව විදුලිය ඇණ හිටීම වළක්වා ගැනීම සඳහා ක්‍රියාත්මක කළ යුතු නිර්දේශ කිහිපයක් ලංකා විදුලිබල මණ්ඩලයට මහජන උපයෝගිතා කොමිසම විසින් දැනුම් දී තිබුණි. අදාළ නිර්දේශ ක්‍රියාත්මක කිරීම සම්බන්ධයෙන් එකඟත්වය පල කර ඇති ලංකා විදුලිබල මණ්ඩලය එම නිර්දේශ ක්‍රියාත්මක කරන ආකාරය පිළිබඳව ද මහජන උපයෝගීතා කොමිසම දැනුම්වත් කර තිබේ. ලංකා විදුලිබල මණ්ඩලයේ ප්‍රධාන කළමනාකාර එම්.සි.වික්‍රමසේකර මහතා විසින් ඒ පිළිබඳව ලිඛිතව ශ්‍රී ලංකා මහජන උපයෝගීතා කොමිෂන් සභාවට දැනුම් දී ඇති බව වාර්තා වේ.", "URL": "https://sinhala.adaderana.lk/news.php?nid=59296", "Category": null, "Parent URL": null}