{"Source": "Adaderana", "Timestamp": "July 19, 2010 12:44 pm", "Headline": "කාන්තාවන් ඇඟළුම් කර්මාන්තයෙන් ඈත් වෙලා ", "News Content": "ශ්‍රී ලංකාවේ තරුණ කාන්තා ප්‍රජාව ඇඟලුම් ක්ෂේත්‍රයෙන් ඈත්වෙමින් සිටින බව කම්කරු නායකයින් පවසයි. ඊ‍ට හේතුව ඇඟලුම් සේවාවේ පවතින අයහපත් තත්ත්වය බව ද ඔවුන් පෙන්වා දෙයි. 2006 වර්ෂයේදී 280, 000 ක් පමණ වූ ශ්‍රී ලංකාවේ ඇඟලුම් සේවක පිරිස මේ වනවිට 170, 000 පමණ දක්වා අඩු වී ඇත. ඒ අනුව ජාත්‍යන්තර වෙළඳපොළ තුළින් ඩොලර් බිලියන 3 .7 පමණ ආදයමක් ලබන ඇඟලුම් කර්මාන්තය වෙත සේවක පිරිස් අද්දවා ගැනීම සඳහා යම් උපායශීලී ක්‍රියා මාර්ග අනුගමනය කිරීමට සිදුවේ. නමුත් ඇඟලුම් සේවයට යොමුවීමට වඩා නිවසේ රැඳී සිටීම හෝ මැද පෙරදිග රැකියාවක් සඳහා යොමුවීම යහපත් යැයි ජනතාව අතර මතයක් ගොඩ නැගී තිබීම නිසා නව සේවක බඳවාගැනීම් ද අසාර්ථක වන බව නිදහස් වෙළඳ කලාප හා ප්‍රධාන සේවා සේවකයින්ගේ එකමුතුවේ සම ලේකම් ඇන්ටන් මාකස් මහතා විදෙස් මාධ්‍යයක් වෙත අදහස් දක්වමින් සඳහන් කර ඇත. ශ්‍රී ලංකාවේ ඇඟලුම් සේවකයින්ගේ තත්ත්වය ඉන්දියාවේ ඇඟලුම් සේවකයින්ගේ තත්ත්වයට ද වඩා අයහපත් බව ඔහු පෙන්වා දෙයි. මෙම තත්ත්වය ශ්‍රී ලංකාවට යුරෝපා සංගමය මගින් ලබාදුන් ජී. එස්. පී ප්ලස් සහනය අහිමි වීමට මෙන්ම අමෙරිකාවේ ජී. එස්. පී සහනය අහිමිවීමේ අවදානමක් පැවතීමට ද හේතු වී ඇති බව ඇන්ටන් මාකස් අවධාරණය කරයි.", "URL": "https://sinhala.adaderana.lk/news.php?nid=9703", "Category": null, "Parent URL": null}