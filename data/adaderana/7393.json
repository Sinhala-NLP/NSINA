{"Source": "Adaderana", "Timestamp": "March 20, 2010 08:18 am", "Headline": "නව මහාධිකරණ 3ක්", "News Content": "කිලිනොච්චි, හම්බන්තොට සහ මන්නාරම යන ප්‍රදේශවල නව මහාධිකරණ 3 ක් ඉදිකිරීමට අධිකරණ හා නීති ප්‍රතිසංස්කරණ අමාත්‍යාංශය පියවර ගෙන තිබේ. ඊට අමතරව දිස්ත්‍රික් අධිකරණ 16 ක්, මහේස්ත්‍රාත් අධිකරණ 19 ක් හා සංචාරක අධිකරණ 12 ක් මේ වසර තුළ ඉදිකිරීමට නියමිතව ඇති බව අධිකරණ අමාත්‍යාංශය පවසයි. මුස්ලිම් ජනතාවගේ විශේෂ වූ පවුල් ගැටලු විසඳීම සඳහා කාති අධිකරණ 58 ක් ද ‍ෙම් වසර තුළ ඉදිකිරීමට නියමිතය. මේ සඳහා රුපියල් මිලියන 450 ක මුදලක් ඇස්තමේන්තු කර ඇත. මීට අමතරව අධිකරණ ක්ෂේත්‍රයේ යටිතල පහසුකම් නැංවීමට ද විශේෂ වැඩසටහනක් ක්‍රියාත්මක කර ඇති බව අධිකරණ හා නීති ප්‍රතිසංස්කරණ අමාත්‍යාංශය ප්‍රකාශ කළේය.", "URL": "https://sinhala.adaderana.lk/news.php?nid=7393", "Category": null, "Parent URL": null}