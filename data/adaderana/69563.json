{"Source": "Adaderana", "Timestamp": "February 13, 2017 02:28 pm", "Headline": "යහපාලන අරක්කු වෙළඳාමෙන් සියයට 28ක වර්ධනයක්", "News Content": "යහපාලන ආණ්ඩුව යටතේ අරක්කු වෙළඳාම 28 %කින් වර්ධනය වී ඇතැයි පිවිතුරු හෙළ උරුමයේ ප‍්‍රධාන ලේකම් පාර්ලිමේන්තු මන්ත‍්‍රී උදය ගම්මන්පිල මහතා පවසයි. 2014 දී මාසික අරක්කු වෙළඳාම ලීටර් මිලියන 74 ක් වු බවත් අද වන විට එය ලීටර 94 දක්වා ඉහළ ගොස් ඇති බවත් ඒ අනුව මේ වන විට 300 % ක වර්ධනයක් පෙන්නුම් කරන බවත් අද පැවති මාධ්‍ය හමුවකට සහභාගි වෙමින් මන්ත‍්‍රීවරයා කියා සිටියේ ය. යහපාලන ආණඩුවේ අරක්කු හිතවාදී බදු ප‍්‍රතිපත්ති හේතුවෙන් මෙම තත්ත්වය ඇතිව තිබෙන අතර එමඟින් ඍජුවම පාසල් දරුවන් ඉලක්ක කර ඇතැයි ද ගම්මන්පිල මහතා චෝදනා කර සිටියේ ය. රජය විසින් අරක්කු කාලේ කුප්පියෙහි මිල ගණන් දිනෙන් දින පහත දමමින් සිටින බැවින් එමඟින් ජනතාවට විස මත් වතුර ලබා දී 2020 මැතිවරණයේ දී එක්සත් ජාතික පක්ෂ අරමුදලට එම මුදල් බැර කර මැතිවරණ සඳහා යොදා ගැනීමේ අදහස් ඇති බවට ද මන්ත‍්‍රීවරයා මෙහිදි චෝදනා කර සිටියේ ය. මේ අතර සයිටම් ආයතනය පිළිබඳ තම ස්ථාවරය පැහැදිලි කරමින් ගම්මන්පිල මහතා කියා සිටියේ ගාස්තු අය කර උපාධි පාඨමාලා පැවැත්වීමට තම පක්‍ෂය විරුද්ධ නොවු බවත් ලාභ පරමාර්ථයෙන් උපාධි කඩ පැවැත්වීමට පමණක් තම පක්‍ෂය විරුද්ධ බවත් එනිසා කොතලාවල වෛද්‍ය පීඨයට විරුද්ධ වෙන්න අවශ්‍යතාවයක් නොමැති බවත් පැවසීය. රජය විසින් මහින්ද රාජපක්‍ෂ සයිටම් සඳහා අනුමැතිය දුන් බව පැවසීම සම්පූර්ණයෙන් අසත්‍යයක් බවත් සයිටම් ආරම්භ කර ඇත්තේ කිසිදු අනුමැතියකින් තොරව බවත් 2011 දී අනුමැතිය ඉල්ලු විට ආණ්ඩුව දෙන්නේ නිසි ප‍්‍රමිතිය ඇති කිරිමේ කොන්දේසියට යටත් ව අනුමැතියක් බවත් එම කොන්දේසි ඉටු නොකළ නිසා එය අවලංගු බවත් උදය ගම්මන්පිල මහතා කියා සිටියේ ය.", "URL": "https://sinhala.adaderana.lk/news.php?nid=69563", "Category": null, "Parent URL": null}