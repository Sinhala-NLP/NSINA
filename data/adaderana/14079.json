{"Source": "Adaderana", "Timestamp": "February 8, 2011 12:45 pm", "Headline": "ඉල්ලුමට සපයන්න රු. මිලියන 2122 ක් වෙන්කරයි", "News Content": "දෛනිකව වැඩිවන විදුලි ඉල්ලූම සපුරාලීම සහ මහින්ද චින්තන ඉදිරි දැක්ම ප‍්‍රකාරව වසර 2012 වනවිට 100% විදුලියනය දක්වා රට ගෙනයාම මූලික අරමුණු කරගනිමින් මේ වසරේදී තවත් විදුලි යෝජනාක‍්‍රම 513ක සහ විදුලි දිගු 1070ක වැඩ නිම කිරීමට විදුලිබල හා බලශක්ති අමාත්‍යාංශය සැලසුම් කර ඇති බව විදුලිබල හා බල ශක්ති අමාත්‍යංශය සඳහන් කරයි. මේ වසරේදී කළුතර දිස්ත‍්‍රික්කයේ විදුලි යෝජනාක‍්‍රම 58 සහ විදුලි දිගු 543, ගාල්ල දිස්ත‍්‍රික්කයේ විදුලි යෝජනාක‍්‍රම 20 සහ විදුලි දිගු 281, මාතර දිස්ත‍්‍රික්කයේ විදුලි යෝජනාක‍්‍රම 14 සහ විදුලි දිගු 247, රත්නපුර දිස්ත‍්‍රික්කයේ විදුලි යෝජනාක‍්‍රම 67, කෑගල්ල දිස්ත‍්‍රික්කයේ විදුලි යේජනාක‍්‍රම 348, අනුරාධපුර පොළොන්නරුව දිස්ත‍්‍රික්ක වල විදුලි යෝජනාක‍්‍රම 6 ද වශයෙන් ඉදිකිරීම් නිම කිරීමට මේ වනවිට ක‍්‍රියාත්මක වී ඇති විදුලිබල අමාත්‍යාංශය ඒ සඳහා රු. මිලියන 2122.72ක් වැයවෙතැයි අපේක්ෂා කරන බව අමාත්‍යංශය විසින්ත නිකුත් කළ නිවේදනයක දැක්වේ. එකී නිවේදනයේ ඉතිරිය පහත පරිදි වේ. මේ වනවිට දිවයිනේ දිස්ත‍්‍රික්ක 25 තුළම විදුලියනය යම් මට්ටමක ප‍්‍රගතියක් ලබා තිබේ. විෂයභාර අමාත්‍ය පාඨලී චම්පික රණවක මහතාගේ දූරදර්ශී නායකත්වය යටතේ මේ වවිට කොළඹ, ගම්පහ සහ හම්බන්තොට යන දිස්ත‍්‍රික්ක තුළ විදුලියනය 100% දක්වා සංවර්ධනය කර තිබේ. ඉතිරි දිස්ත‍්‍රික්කයන්හි එනම් කළුතර - 90%, මාතර-96%, ගාල්ල-98%, රත්නපුර- 88%, කෑගල්ල- 79%,මොණරාගල-89, අනුරාධපුරය - 73%, පොළොන්නරුව - 84%, වව්නියාව - 68%, කිලිනොච්චිය -10%,යාපනය - 72%, මුලතිව් - 16%, බදුල්ල - 82%, නුවරඑළිය - 86%, කුරුණෑගල - 86%,ත‍්‍රීකුණාමලය - 57%, පුත්තලම - 90%, මන්නාරම - 44%, මඩකලපුව- 55%, මහනුවර - 91%, අම්පාර - 68% සහ මාතලේ - 84%ක් වශයෙන් 2010 වසර අවසන් වනවිට විදුලියන මට්ටම් පවත්වාගන යාමට විදුලිබල හා බලශක්ති අමාත්‍යාංශයට හැකිවී තිබේ. මේ අනුව කිලිනොච්චිය සහ මුලතිව් දිස්ත‍්‍රික්ක හැරුණු විට දිවයිනේ සෙසු සියලු දිස්ත‍්‍රික්කයන්හි විදුලියනය 50%කට වඩා වැඩි ප‍්‍රතිශතයකින් වර්ධනය වී තිබෙන බව විදුලිබල හා බලශක්ති අමාත්‍යාංශය පවසයි. මේ අනුව සැමට සැමවිට විදුලිය යන්න අපේක්ෂිත කාලසීමාවට හෝ ඊට පෙර යථාර්තයක් බවට පත්වන සළකුණු පහළවී ඇතැයි විදුලිබල හා බලශක්ති අමාත්‍යාංශය වැඩිදුරටත් අවධාරණය කර සිටියි.", "URL": "https://sinhala.adaderana.lk/news.php?nid=14079", "Category": null, "Parent URL": null}