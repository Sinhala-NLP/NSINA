{"Source": "Adaderana", "Timestamp": "October 29, 2012 01:48 pm", "Headline": " මහ වැසි තවදුරටත් - කුඩා හා මහ වැව් පිරෙයි ප්‍රදේශ රැසක ජල ගැලීම්", "News Content": "දිවයිනට බලපා ඇති වැසි සහිත කාලගුණය හේතුවෙන් ප්‍රදේශ කිහිපයක් ජලයෙන් යටවී තිබේ. අධික වැසි හේතුවෙන් ත්‍රිකුණාමලය දිස්ත්‍රික්කයේ කුඩා වැව් සහ මහ වැව් කිහිපයක ජල මට්ටම ඉහළ ගොස් ඇත. කන්තලේ ජලාශයේ ජල මට්ටම ඉහළ යමින් පවතින බව කන්තලේ වාරිමාර්ග ඉංජිනේරු ඩබ්ලිව්.එල්.එම්. බුද්ධික මහතා පැවසුවේය. මේ අතර ගාල්ල දිස්ත්‍රික්කයට ඇද හැලෙන අධික වැසි හේතුවෙන් ගිංගඟ ආශ්‍රිත පහත් බිම් රැසක් ජලයෙන් යට වී තිබේ. වක්වැල්ල, මාපලගම, නාගොඩ, බද්දේගම සහ ගිංතොට‍ ආශ්‍රිත ප්‍රදේශ ජලයෙන් යටවී ඇති බව අද දෙරණ වාර්තාකරුවෝ පවසති. මේ අතර වලහන්දූවවත්ත, ගොඩදෙණිකන්ද ප්‍රදේශය තවදුරටත් නාය යාමේ අවධානමකට ලක්විය හැකි බව අද පෙරවරුවේ එම ප්‍රදේශය විමර්ශනයට ලක් කළ නායයාම් අධ්‍යයන අංශයේ නිලධාරීන් ප්‍රකාශ කර තිබේ. මේ අතර හැටන්, ඩන්බාර ක්‍රීඩාංගණය අසළ පස්කන්දක් කඩා වැටීමෙන් නිවාස 3 කට හානි සිදුව ඇත. මීට අමතරව හැටන් ප්‍රදේශයේ මාර්ග රැසක ගමනාගමනයට මීදුමෙන් දැඩි බාධා එල්ලවී ඇති බව වාර්තා වේ. මේ අතර අද දිනයේ ප්‍රබල නොවන සුළි කුණාටු තත්ත්වයක් ඇති විය හැකි බවද කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=28716", "Category": null, "Parent URL": null}