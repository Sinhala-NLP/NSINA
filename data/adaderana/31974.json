{"Source": "Adaderana", "Timestamp": "February 27, 2013 05:31 pm", "Headline": "ශ්‍රී ලංකාවට එරෙහි යෝජනාවට සම්පූර්ණයෙන් විරුද්ධයි", "News Content": "වැරදි වාර්තාවලට ජාත්‍යන්තරයේ ඇතැම් පිරිස් රැවටී ඇති බවත් ඒ අනුව ශ්‍රී ලංකාවට එරෙහිව මානව හිමිකම් සමුළුවට ගෙනඑන යෝජනාවට සම්පූර්ණයෙන් විරුද්ධ බවත් වැවිලි කර්මාන්ත අමාත්‍ය මහින්ද සමරසිංහ මහතා පවසයි. ඒ අනුව ශ්‍රී ලංකාවට එරෙහිව කිසිදු රටක් හෝ සංවිධානයකට යෝජනාවක් ගෙනඒමට ඉඩනොදෙන ලෙස ඔහු එක්සත් ජාතීන්ගේ සංවිධානයෙන් ඉල්ලා සිටියේය. එක්සත් ජාතීන්ගේ මානව හිමිකම් සමුළුවේ 22 වැනි සැසිවාරයට සහභාගි වන අමාත්‍යවරයා එම සමුළුව අමතමින් මේ බව පැවසීය. එසේ යෝජනාවක් ගෙනආවොත් එය එක්සත් ජාතීන්ගේ සංවිධානයේ ප්‍රඥ්ප්ති උල්ලංඝණය කිරීමක් බව ඔහු එහිදී සඳහන් කළේය. ශ්‍රී ලංකාව තුළ දැනට ක්‍රියාත්මක වන සාමය හා සංහිඳියාව පිළිබඳ කටයුතු ඉදිරියට ගෙනයාමට එය බලපෑමක් වන බව ඔහු පෙන්වාදුන්නේය. මේ හේතුවෙන් ශ්‍රී ලංකාවට එරෙහිව ජගත් මානව හිමිකම් සමුළුවට කිසිදු යෝජනාවක් ගෙනඒමෙන් වළකින ලෙස සමුළුව අමතමින් අමාත්‍යවරයා ඉල්ලා සිටියේය. ශ්‍රී ලංකා රජය මේවන විටත් උගත් පාඩම් හා ප්‍රතිසංධාන කොමිසම සැකසු වාර්තාවට අනූව එහි නිර්දේශ ක්‍රියාත්මක කරමින් සිටින බව අමාත්‍ය මහින්ද සමරසිංහ මහතා සඳහන් කළේය. එසේම මේ වසරේදී උතු‍රු පළාතේ මැතිවරණය පැවැත්වීමට කටයුතු කරන බවද ඔහු පැවසුවේය. තවද පාර්ලිමේන්තු තේරීම් කාරක සභාවක් පත්කර ගැටලුවලට විසඳුම් ලබාදීමට රජය උත්සහ ගෙන ඇති නමුත් විපක්ෂය විසින් ඊට නියෝජිතයින් නම් කිරීම ප්‍රමාද වීම නිසා එම කටයුතු අඩපණ වී ඇතැයිද ඔහු කියා සිටියේය. එලෙස මැතිවරණය පවත්වා උතුරේ පරිපාලන කටයුතු ශක්තිමත් කිරීම රජයේ අපේක්ෂාව යැයි ඔහු සඳහන් කළේය. යුද්ධයෙන් පසු උතුරේ සාමාන්‍ය ජන ජීවිතය යථා තත්ත්වයට පත් කිරීමට පියවර ගෙන ඇති බවත් බිම් බෝම්බ ඉවත් කිරීමේ කටයුතු ද සියයට 99ක් පමණ අවසන් කර ඇති බවත් අමාත්‍යවරයා පෙන්වාදුන්නේය. තවත් වර්ග කිලෝමීටර් 98ක පමණ බිම් බෝම්බ ඉවත් කිරීමට ඇති බවද එම කටයුතු සඳහා යුද හමුද‍ාව මෙන්ම ස්වේච්ඡා සංවිධානද කැපවී සිටින බව කියා සිටියේය. ත්‍රස්තවාදය පරාජය කිරීමෙන් පසු අවුරුදු තුන හමාරක් වැනි කෙටි කාලයක් තුළ අවතැන් වූ ජනතාව නැවත පදිංචි කර රට වේගවත් සංවර්ධන මාවතකට ගෙනයාමට ශ්‍රී ලංකාව සමත්ව ඇතැයි වැවිලි කර්මාන්ත අමාත්‍ය මහින්ද සමරසිංහ මහතා පෙන්වාදුන්නේය. පුනරුත්ථාපනය කළ හිටපු එල්.ටි.ටී.ඊ. සාමාජිකයින් සමාජගත කර ඔවුන්ටද ජීවන වෘත්තිය ගෙනයා හැකි පරිසරයක් නිර්මාණය කර ඇතැයිද ඔහු පැවසීය. තවද චැනල් ෆෝ වීඩියෝ පටය අසත්‍ය එකක් බවත් එහි අඩංගු දෑ ප්‍රතික්ෂේප කරන බවත් මහින්ද සමරසිංහ අමාත්‍යවරයා ජගත් මානව හිමිකම් සමුළුව අමතමින් වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=31974", "Category": null, "Parent URL": null}