{"Source": "Adaderana", "Timestamp": "September 2, 2019 10:42 pm", "Headline": "ගින්නකින් වතු නිවාස 8කට හානි", "News Content": "හැටන් දිඹුල පොලිස් වසමට අයත් රොසිටා වතුයායේ වතු නිවාස පේළියක අද (02) පස්වරුවේ හටගත් ගින්නකින් වතු නිවාස 8 ගිනිගෙන විනාශ වි ඇත. අද (02) පස්වරු 5 පමණ එම වතු නිවාස පේලියේ එක් නිවසකින් හටගත් ගින්න සෙසු නිවාස වලට පැතිර ගොස් ඇත. ගින්නෙන් කිසිවෙකුටත් අනතුරක් සිදු වි නොමැති අතර ගින්නට හේතුවද මෙතෙක් අනාවරණය වි නොමැත. පැතිර යමින් තිබු ගින්න වතු කම්කරුවන් සහ දිඹුල පොලීසියේ නිලධාරින් සහ හැටන් දික්ඔය නගර සභාවේ ගිනි නිවන ඒකකයේ නිලධාරින් එක්ව පාලනය කර ඇත. ගින්න පැතිර යාමත් සමඟ එම වතු නිවාස පේළියට ලබා දි තිබු විදුලි බලයද තාවකාලිකව විසන්ධි කර ඇත. ගින්නෙන් වතු නිවසක තිබු යතුරුපැදියක්ද ගිනිගෙන විනාශ වි ඇති අතර ගින්නෙන් වතු කම්කරුවන්ගේ පෞද්ගලික බඩු බාහිරාදියද විනාශ වි ඇත. ගින්නෙන් වතු නිවාස 8 කට අයත් සමාජිකයන් 20 දෙනෙකු පමණ අවතැන් වි ඇති අතර ඔහුන් තාවකාලිකව වතුයායේ වෙනත් ආරක්ෂිත ස්ථානයක තාවකාලිකව නතර කිරිමට කටයුතු කර ඇත. දිඹුල පොලීසිය වැඩිදුර පරික්ෂණ පවත්වයි.", "URL": "https://sinhala.adaderana.lk/news.php?nid=118115", "Category": null, "Parent URL": null}