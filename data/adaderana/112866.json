{"Source": "Adaderana", "Timestamp": "June 27, 2019 12:20 pm", "Headline": "ඔස්මන් ගුණසේකර සහ බිරිඳ කටුනායක ගුවන්තොටුපලේ දී අත්අඩංගුවට", "News Content": "අධිකරණයෙන් වරෙන්තු නිකුත් කර සිටි අඹුසැමි යුවලක් කටුනායක ජාත්‍යන්තර ගුවන්තොටුපලේ දී අත්අඩංගුවට ගෙන තිබේ. ඔස්ට්‍රේලියාවේ සිට මෙරටට පැමිණීමේ දී ආගමන විගමන කාර්යාංශය විසින් මොවුන් දෙදෙනා අත්අඩංගුවට ගෙන ගම්පහ පොලිස් ස්ථානය වෙත භාරදී ඇති බව පොලිස් මාධ්‍ය ප්‍රකාශක කාර්යාලය පැවසුවේය. 63 හැවිරිදි ඔස්මන් ගුණසේකර නමැත්තා සහ ඔහුගේ 53 හැවිරිදි බිරිද මෙලෙස අත්අඩංගුවට ගෙන ඇති අතර ජීව උණ්ඩ 46ක් ළග තබා ගැනීම සම්බන්ධයෙන් ඔවුන් දෙදෙනාට ගම්පහ මහේස්ත්‍රාත් අධිකරණය විසින් වරෙන්තු නිකුත් කර ඇති බව සදහන්. අත්අඩංගුවට ගත් ඔස්මන් ගුණසේකර නමැති සැකකරු පසුගිය වසරේ පෙබරවාරි මාසයේ නැදගමුව කොටුගොඩ ප්‍රදේශයේදී පස් චමී නමැති අය වෙඩි තබා ඝාතනය කිරීමේ සිද්ධියට අවශ්‍ය කරන සැකකරුවෙකු බවට පොලීසිය සදහන් කළේය. සැකකරු සහ සැකකාරිය ගම්පහ මහේස්ත්‍රාත් අධිකරණයට ඉදිරිපත් කිරීමට නියමිත අතර ගම්පහ පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=112866", "Category": null, "Parent URL": null}