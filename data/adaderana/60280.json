{"Source": "Adaderana", "Timestamp": "May 19, 2016 12:11 pm", "Headline": " ශ්‍රී ලංකන් සිද්ධියේ සාක්ෂි විමසීම අද", "News Content": "ශ්‍රී ලංකන් ගුවන් සමාගම සම්බන්ධයෙන් සිදු කෙරෙන විමර්ශනයට අදාළව අද(19) දිනයේ සාක්ෂි විමසීම සිදු කරන බව බරපතළ වංචා ජනාධිපති විමර්ශන කොමිසම පවසයි.සාක්ෂි විමසීම සඳහා හිටපු සිවිල් ගුවන් සේවා අමාත්‍ය ප්‍රියංකර ජයරත්න මහතා ඇතුලු පුද්ගලයින් 06 දෙනෙකුට අද පස්වරුවේ කොමිසම වෙත පැමිණෙන ලෙස දැනුම් දී ඇති බව එම කොමිසමේ ප්‍රකාශකයෙකු සඳහන් කළේය.හිටපු සිවිල් ගුවන් සේවා අමාත්‍ය ප්‍රියංකර ජයරත්න මහතාට අමතරව ශ්‍රී ලංකන් ගුවන් සමාගමේ හිටපු සභාපති නිශාන්ත වික්‍රමසිංහ, හිටපු ගුවන් සේවා ප්‍රධාන විධායක මනෝජ් ද වාස් ගුණවර්ධන, හිටපු ගුවන් සේවා ප්‍රධාන විධායක කපිල චන්ද්‍රසේන යන මහත්වරුන්ට අද දිනයේ කොමිසම වෙත පැමිණෙන ලෙස දැනුම්දී තිබේ.ඊට අමතරව ශ්‍රී ලංකන් කේටරින් ආයතනයේ හිටපු විධායක නිලධාරී සරත් ප්‍රනාන්දු මහතාට සහ ශ්‍රී ලංකන් ගුවන් සමාගමේ ගුවන් සේවිකා නිත්‍යා සේනානි සමරනායක මහත්මියට ද සාක්ෂි විමසීම සඳහා පැමිණෙන ලෙස දැනුම්දුන් බව එම කොමිසමේ ප්‍රකාශකයෙකු සඳහන් කළේය.ශ්‍රී ලංකන් ගුවන් සමාගමේ 2010 වසරේ ජනවාරි 10 වනදා සිට 2015 වසරේ ජනවාරි 10 වනදා දක්වා කාලය තුළ සිදු වූ ඇතැම් කටයුතු හේතුවෙන් රජයට රුපියල් තුන් කෝටි අනු ලක්ෂ තිස් අටදහස් නවසිය හැට පහක් අහිමි වීම සම්බන්ධයෙන් අදාළ විමර්ශනය සිදු කරන බව සඳහන්ය.", "URL": "https://sinhala.adaderana.lk/news.php?nid=60280", "Category": null, "Parent URL": null}