{"Source": "Adaderana", "Timestamp": "October 9, 2018 05:18 pm", "Headline": "තවත් සද්ධන්තයෙක් මහ පොළොවේ මිහිදන් වෙයි", "News Content": "හම්බන්තොට, හොඩවැල්පොකුණ වැව ආසන්නයේ රක්ෂිතයක් තුළ රෝගාතුරව වෛද්‍ය ප්‍රතිකාර ලබමින් සිටි වන අලියා අද(09) පෙරවරුවේ මියගොස් තිබේ. හොඩවැල්පොකුණ වැව ආසන්නයේ රක්ෂිතයක් තුළ රෝගාතුරව වන අලියෙකු සිටින බවට පසුගිය 05 දා හම්බන්තොට වනජීවී කාර්යාලයේ නිලධාරින් හට ප්‍රදේශ වාසීන්ගෙන් ලැබුණු තොරතුරකට අනුව වනලියා හට ප්‍රතිකාර කිරීම සඳහා හම්බන්තොට වනජීවි කාර්යාලයේ නිලධාරින් ගේ දැනුම්දීම මත උඩවල ඇත් අතුරු සෙවනේ පශු වෛද්‍යවරියක් හා වෛද්‍යවරයෙකු ප්‍රතිකාර කිරීම ආරම්භ කරන ලදී. වෛද්‍ය ප්‍රතිකාර ලබාදෙන අතරතුර තුවාල වී සිටි වයස අවුරුදු 30ක පමණ වන වන අලියා ඇවිද විත් කටුවැව, නගරවැව රක්ෂිත ප්‍රදේශයේ සිට ඇති අතර එහි අසාධ්‍ය තත්ත්වයේ සිටි මෙම වන අලියා හට වනජීවී පශු වෛද්‍යවරුන් ප්‍රථිකාර කටයුතු කර බව වාර්තා වෙයි. ප්‍රතිකාර ලබාදුන්නද වන අලියාගේ තත්ත්වය අසාධ්‍ය තත්වයක තිබු හෙයින් අද පෙරවරුවේ වන අලියා මියගොස් ඇති අතර වන අලියාගේ මරණය සම්බන්ධයෙන් පශ්චාත් මරණ පරීක්ෂණ කටයුතු උඩවල ඇත් අතුරු සෙවනේ පශු වෛද්‍ය මාලක පෙරේරා මහතාගේ ප්‍රධානත්වයෙන් සිදුකෙරුණි. එහිදී අනාවරණය වුයේ පිටුපස දකුණු පාදයේ අස්ති බිදීයාමක් හේතුවෙන් ඇතිවූ රෝගි තත්ත්වයක් නිසා මෙම මරණය සිදුව ඇති බවයි. (ඡායාරූප-රාහුල් සමන්ත)", "URL": "https://sinhala.adaderana.lk/news.php?nid=97428", "Category": null, "Parent URL": null}