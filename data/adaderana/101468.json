{"Source": "Adaderana", "Timestamp": "December 29, 2018 08:07 am", "Headline": "නවම් මාවතේ විදුලි සෝපානයක් කඩා වැටෙයි-තරුණයෙක් මරුට", "News Content": "අද(29) අළුයම 1.50ට පමණ රාත්‍රී සමාජ ශාලාවක විදුලි සෝපානයක් බිම් මහලේදී අනතුරට ලක්ව යටි බිම් මහලට පතිත වී තිබේ. කොම්පඤ්ඤවීදිය පොලිස් වසමේ අංක 46/46, නවම් මාවත, කොළඹ 02 ස්ථානයේ පිහිටි පුද්ගලික ආයතනයක 09 මහලේ පිහිටි රාත්‍රී සමාජ ශාලාව වෙත යටි බිම් මහලේ සිට 09වන මහල දක්වා ගමන් ගත් විදුලි සෝපානය බිම් මහලේදී අනතුරට ලක්ව යටි බිම් මහලට මෙසේ පතිත වී තිබේ. එම විදුලි සෝපානයේ ගමන් ගත් පුද්ගලයින් තිදෙනෙකු අනතුරට ලක්ව කොළඹ ජාතික රෝහලට ඇතුලත් කිරීමෙන් පසු එක් පුද්ගලයෙකු මිය ගොස් තිබේ. මරණයට පත් අය 24 හැවිරිදි කෝකිල සමන්ද පෙරුම නැමැති 157/1, තලංගම උතුර, බත්තරමුල්ල ප්‍රදේශයේ පදිංචි අයෙක් වෙයි. මෘත ශරීරය කොළඹ ජාතික රෝහලේ මෘත ශරීරාගාරයේ තබා ඇත. අනතුරට පත් අනෙක් පුද්ගලයින් දෙදෙනාගෙන් එක් පුද්ගලයෙකු ජාතික රෝහලෙන් ප්‍රතිකාර ලබාගෙන පිටවගොස් ඇති අතර, අනෙක් පුද්ගලයා මේ වන විට ජාතික රෝහලේ ප්‍රතිකාර ලබයි. කොම්පඤ්ඤවීදිය පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=101468", "Category": null, "Parent URL": null}