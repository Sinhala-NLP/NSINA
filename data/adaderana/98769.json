{"Source": "Adaderana", "Timestamp": "November 6, 2018 02:27 pm", "Headline": "පාසලකට ඇතුළු වු තුවක්කුකරු සිසුන් 79 පැහැර ගනී", "News Content": "කැමරූන් රාජ්‍යයේ බමෙන්ඩා නගරයේ පිහිටි පාසැලකට ඇතුළුවූ තුවක්කුකරුවෙක් එම පාසලේ සිසුන් 79 දෙනෙකු සහ ගුරුවරුන් තිදෙනෙකු පැහැරගෙන ගොස් තිබේ. එම පිරිස නගරයෙන් පිටත පිහිටි වන ලැහැබකට රැගෙන ගොස් ඇති බව තොරතුරු වාර්තාවී ඇත. සිදුවීමත් සමඟ ප්‍රදේශයට ඇඳිරි නීතිය පනවා ඇති අතර පාසැල් සියල්ල වසා දමා ඇති බවත් සඳහන් වෙයි. මේ අතර අතුරුදන් පිරිස සොයාදෙන මෙන් ඉල්ලමින් ඔවුන්ගේ ඥාතීන් විරෝධතාවක් ආරම්භ කර තිබේ. බෙදුම්වාදී කණ්ඩායමක් මෙම සිදුවීම පිටුපස සිටින බවට ඇතැම් පිරිස් චෝදනා කරයි. කෙසේ නමුත් අදාළ බෙදුම්වාදී කණ්ඩායම එම චෝදනාව ප්‍රතික්ෂේප කරයි.", "URL": "https://sinhala.adaderana.lk/news.php?nid=98769", "Category": null, "Parent URL": null}