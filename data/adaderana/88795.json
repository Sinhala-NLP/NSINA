{"Source": "Adaderana", "Timestamp": "May 9, 2018 03:48 pm", "Headline": "2017 වසරේ රැකියා වියුක්ති අනුපාතය සියයට 4.2 යි ", "News Content": "2017 වර්ෂයේදී ඇස්තමේන්තුගත රැකියා වියුක්ති අනුපාතය 4.2% ක් වන බව ජනලේඛන හා සංඛ්‍යාලේඛන දෙපාර්තමේන්තුවේ අධ්‍යක්ෂ ජනරාල් ආචාර්ය ඒ. ජේ. සතරසිංහ මහතා පැවසීය. 2017 වර්ෂයේදී ශ්‍රී ලංකාවේ ඇස්තමේන්තුගත ආර්ථික වශයෙන් ක්‍රියාශීලි ජනගහනය මිලියන 8.6 ක් පමණ වේ. ඉන් 63.4 ක ප්‍රතිශතයක් පිරිමි ජනගහනය වන අතර 36.6 ක ප්‍රතිශතය ස්ත්‍රී ජනගහනය වේ. 2017 වර්ෂයට අදාළ සමික්ෂණ ප්‍රතිඵල වලට අනුව සමස්ථ ශ්‍රම බල සහභාගිත්වතා අනුපාතය සියයට 54.1 ක් වන අතර පුරුෂයින් හා ස්ත්‍රීන් සදහා ශ්‍රම බල සහභාගිත්වතා අනුපාත පිළිවෙළින් 74.5 % හා 36.6 % වේ. 2017 වර්ෂය සදහා ඇස්තමේන්තුගත රැකියා නියුක්තිකයින් ප්‍රමාණය මිලියන 8.2 ක් වේ. ඒ අතුරින් 45.5% ක් සේවා අංශයේ ද 28.4 % කර්මාන්ත අංශයේ ද 26.1% කෘෂිකර්මික අංශයේ ද නිරත වී ඇත. ඒ අනුව ඉහලම සේවා නියුක්තියක් සේවා අංශයේ දක්නට ලැබෙන අතර කෘෂිකර්මික අංශයේ නියෝජනය අවම අගයක් ගන්නා බවත් තවද රැකියා නියුක්තියෙන් 67.5% ක ප්‍රතිශතයක් සතියකට පැය 40 කට වඩා වැඩ කර ඇති බව වාර්තා වී ඇති බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=88795", "Category": null, "Parent URL": null}