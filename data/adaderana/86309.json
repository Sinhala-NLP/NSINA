{"Source": "Adaderana", "Timestamp": "March 25, 2018 03:06 pm", "Headline": " X කිරණ පරීක්ෂණ සිදු කරන ස්ථානයේම මළ මිනී පරීක්ෂා කරනවා", "News Content": "හම්බන්තොට මහ රෝහලේ රෝගීන් එක්ස් කිරණ පරීක්ෂණ සඳහා යොදාගන්නා ස්ථානයේ මෘත ශරීර ද පරීක්ෂා කිරීම ගැටළු සහගත තත්ත්වයක් බව රජයේ විකිරණ විද්‍යා තාක්ෂණවේදීන්ගේ සංගමය පවසයි. එහි ප්‍රධාන ලේකම් ධර්මකීර්ති ඈපා මහතා සඳහන් කළේ මෙම තත්ත්වය නිවැරදි කිරීමට රෝහල් බලධාරීන් පියවර නොගතහොත් ඉදිරියේ දි එක්ස් කිරණ පරීක්ෂා කිරීමේ කටයුතු වලින් තම නිලධාරීන් ඉවත් වන බවයි. අද දෙරණ මේ සම්බන්ධයෙන් හම්බන්තොට මහ රෝහලේ අධ්‍යක්ෂ වෛද්‍ය ධනුෂ්ක පෙරේරා මහතාගෙන් විමසීමක් කළේය. එහිදී ඔහු සඳහන් කළේ දිවයිනේ ඕනෑම රෝහලක හදිසි තත්ත්වයක් යටතේ මෘත ශරීර එවැනි ස්ථානවල පරීක්ෂා කිරීම සිදුකෙරෙන බවයි. කෙසේවෙතත් මේ වන විට හම්බන්තොට රෝහලේ අධිකරණ වෛද්‍ය නිලධාරී ගොඩනැගිල්ලක් ඉදිකෙරෙමින් පවතින අතර එය ඉදිකිරීමෙන් අනතුරුව මෙම ගැටළු නිරාකරණය වන බව රෝහල් අධ්‍යක්ෂ වෛද්‍ය ධනුෂ්ක පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=86309", "Category": null, "Parent URL": null}