{"Source": "Adaderana", "Timestamp": "August 12, 2012 04:23 pm", "Headline": "ඔබත් මොහුට හසුවීද?", "News Content": "මැදපෙරදිග රැකියා සඳහා ගොස් මෙරටට පැමිණෙන තරුණියන් රවටා මුදල් සහ රන් භාණ්ඩ කොල්ලකන පුද්ගලයෙකු සෙවනගල ප්‍රදේශයේදී අත්අඩංගුවට ගෙන තිබේ. සෙවනගල ප්‍රදේශයේ පදිංචි තරුණියක් රවටා රුපියල් අනූ දහසක් පමණ වටිනා රන් මාලයක් කොල්ලකෑමේ සිද්ධියක් සම්බන්ධයෙන් මෙම පුද්ගලයා අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. මැදපෙරදිග රැකියාවල නිරතව සිට පැමිණෙන තරුණියන් අදාළ පුද්ගලයා විසින් රවටා මෙලෙස මුදල් හා දේපළ වංචා සිදුකර ඇති බවට පොලිසිය සිදුකළ පරීක්ෂණවලින් අනාවරණය වී ඇත. මැදපෙරදිග රටවල සිට පැමිණෙන තරුණියන්ගේ දුරකථන අංක සොයාගෙන ඒ මාර්ගයෙන් සබඳතා ගොඩනගා ගනිමින් තවත් කාන්තාවන් දෙදෙකුගේද සහය ඇතිව උපක්‍රමශීලීව මොහු මෙම ජාවාරම සිදුකර ඇති බව පොලිසිය සඳහන් කළේය. මේ ආකාරයෙන් තරුණියන් රැවටී ඇත්නම් වහා ඒ පිළිබඳව ළඟම ඇති පොලිස් ස්ථානයට දැනුම් දෙන ලෙස පොලිස් මාධ්‍ය ප්‍රකාශක කාර්යාලය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=26525", "Category": null, "Parent URL": null}