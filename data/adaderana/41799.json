{"Source": "Adaderana", "Timestamp": "March 14, 2014 01:45 pm", "Headline": "රනිල්ගේ චක්‍රලේඛනයෙන් රැකියා  අවස්ථා 4280ක් අහිමි වුණා", "News Content": "රනිල් වික්‍රමසිංහ මහතා අග්‍රාමාත්‍යවරයා ලෙස 2003 නිකුත් කළ 16/1 චක්‍රලේඛනය හේතුවෙන් සබරගමුව පළාත් රාජ්‍ය සේවයේ විවිධ තනතුරු 4280ක් අහෝසි වී ඇතැයි පළාත් ප්‍රධාන අමාත්‍ය මහීපාල හේරත් මහතා පවසයි. ප්‍රධාන අමාත්‍යවරයා මේ බව සඳහන් කළේ ඊයේ රත්නපුර පුස්සැල්ල ශ්‍රවණාගාරයේ පැවති රාජ්‍ය නිලධාරින් දැනුවත් කිරීමේ අවස්ථාවට එක් වෙමිනි. මෙහිදී අදහස් දක්වමින් ප්‍රධාන අමාත්‍ය මහීපාල හේරත් මහතා වැඩිදුරටත් මෙසේ ද පැවසීය. රනිල් වික්‍රමසිංහ මහතා එසේ නිකුත් කළ චක්‍ර ලේඛනය හරහා පළාත් රාජ්‍ය සේවයේ කම්කරු වෘත්තියේ සිට විධායක ශ්‍රේණිය දක්වා වූ තනතුරු 4280ක පුරප්පාඩු පිරවීමට සබරගමුව පළාත් සභාවට නොහැකි වී තිබෙනවා.ඒ නිසා අධ්‍යාපන සේවය, සමාජ සේවා ආදී ක්ෂේත්‍ර රැසක කටයුතු කිරීමේ දී පළාත් සභාවට විවිධ ගැටළු වලට මුහුණ දීමට සිදුව තිබෙනවා. කෙසේ නමුත් අතිගරු ජනාධිපති මහින්ද රාජපක්ෂ මැතිතුමාගේ රජය යටතේ රත්නපුර හා කෑගල්ල දිස්ත්‍රික්ක දෙකේ තරුණ තරුණියන් විශාල පිරිසක් පළාත් රාජ්‍ය සේවයට මෙන්ම රේඛීය අමාත්‍යංශවල සේවයට ද බඳවාගැනීම ට හැකි වී ඇතැයි ද මහ ඇමතිවරයා මෙහිදී පැවසීය. වර්තමාන රජය යටතේ සබරගමුව පළාතේ අධ්‍යාපන ක්ෂේත්‍රයට අදාළව බඳවාගනු ලැබූ අධ්‍යාපන අනධ්‍යයන කාර්ය මණ්ඩලය දස දහසත් ඉක්මවන බව කී ප්‍රධාන අමාත්‍යවරයා,එහි ප්‍රතිඵලයක් ලෙස සබරගමුව පළාත ශිෂ්‍යත්ව ,සාමාන්‍ය පෙළ හා උසස් පෙළ ප්‍රතිඵල වලින් ඉහළට පැමිණීමට හැකි වී ඇතැයි ද කීය.", "URL": "https://sinhala.adaderana.lk/news.php?nid=41799", "Category": null, "Parent URL": null}