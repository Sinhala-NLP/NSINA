{"Source": "Adaderana", "Timestamp": "March 1, 2016 08:26 am", "Headline": "කුලියාපිටිය ප්‍රදේශයේ පාසල අද දිනයේත් වැසෙයි ", "News Content": "එච්.අයි.වී. ආසාධිත වී ඇති බවට සැකකෙරෙන දරුවෙකු ඇතුළත් කිරීමට උත්සාහගත් බව කියන කුලියාපිටිය ප්‍රදේශයේ පාසල අද(01) දිනයේ ද වසා තැබීමට පියවර ගෙන තිබේ.ඊයේ දිනයේ එම පාසලට ළමුන් නොපැමිණි බව අද දෙරණ වාර්තාකරු සදහන් කළේය.සය හැවිරිදි දරුවෙකු අදාළ පාසල වෙත ඇතුළත් කිරීමට යාමේ දී එම දරුවා එච්.අයි.වී.ආසාධිතයෙකු බවට පැතිර ගිය රාවයක් හේතුවෙන් සෙසු දරුවන්ගේ මව්පියන් අදාළ දරුවා පාසලට ඇතුළත් කරගැනීමට විරෝධය පළ කර තිබේ.මේ හේතුව මත විදුහල්පතිවරයා ද එම දරුවා පාසලට ඇතුළත් කරගැනීම ප්‍රතික්ෂේප කර ඇත.එම දරුවා ඇතුළත් කිරීම සඳහා වෙනත් පාසල් කිහිපයක් යෝජනා කර තිබුණ ද මව විසින් එය ප්‍රතික්ෂේප කර ඇති බව වාර්තා වෙයි.දරුවාගේ පියා මීට පෙර මියගොස් ඇති අතර ඔහු එච්.අයි.වී.ආසාධිතයෙකු බවට රාවයක් පැතිර ගොස් තිබේ.කෙසේවුවද දරුවාගේ රුධිර පරීක්ෂණ වාර්තාවලට අනුව ඔහු එච්.අයි.වී.ආසාධිතයෙකු නොවන බවට වෛද්‍යවරුන් විසින් තහවුරු කර ඇති බව දරුවාගේ මව පවසයි.එච්.අයි.වී.වෛරසය වාතය හෝ ස්පර්ශය හරහා ව්‍යාප්ත නොවන අතර රුධිර හුවමාරුවක් මඟින් පමණක් එම වෛරසය ආසාදනය විය හැකි බව වෛදය මතය වෙයි.", "URL": "https://sinhala.adaderana.lk/news.php?nid=57740", "Category": null, "Parent URL": null}