{"Source": "Adaderana", "Timestamp": "January 8, 2016 11:05 am", "Headline": "ජනපති මෛත්‍රීට බෑං කි මූන්ගෙන් සුබපැතුම්!", "News Content": "මෙරට දේශපාලන වෙනසක් ආරම්භ කරමින් පළමු වසර සැමරීම වෙනුවෙන් ජනාධිපති මෛත්‍රීපාල සිරිසේන මහතා වෙත එක්සත් ජාතින්ගේ සංවිධානයේ මහලේකම් බෑං කී මූන් මහතා සුභ පැතුම් එක් කර තිබේ.මහලේකම්වරයාගේ ප්‍රකාශකවරයා විසින් නිවේදනයක් නිකුත් කරමින් පෙන්වාදෙන්නේ මෙරට ජනතාවට කල්පවත්නා සාමයක්, ස්ථාවරත්වයක් සහ සමෘද්ධියක් ඇති කර ගැනීම අරමුණු කරගත් පුළුල් ප්‍රතිසංස්කරණ වැඩපිළිවෙළ සඳහා වන රජයේ කැපවීම මහලේකම්වරයා විසින් අගය කරන බවයි.යහපාලනය ඇති කිරීම සහ ශක්තිමත් සහජීවනය සඳහා පසුගිය වසරේ මානව හිමිකම් කවුන්සිලය ඉදිරිපත් කළ යෝජනාවේ මූලික පියවර ක්‍රියාත්මක කිරීම පිළිගන්නා අතර එය තවදුරටත් වර්ධනය කර ගත යුතු බව මහ ලේකම්වරයා පෙන්වා දී ඇත.දිගු කාලීන දේශපාලන විසඳුමක් සඳහා රට පුරා සංවාදයක් ගොඩනැඟීමට රජය දරන උත්සහයට සහය දක්වන බව ද එක්සත් ජාතීන්ගේ සංවීධානයේ මහ ලෙක්ම් බෑං කී මූන් මහතා ප්‍රකාශ කර ඇත.එමෙන්ම නව ආණ්ඩුක්‍රම ව්‍යවස්ථාවක් හඳුන්වා දීමට ගෙන ඇති යෝජනා අගය කරන බෑං කී මූන් මහතා ඒ සඳහා සහයෝගයෙන් කටයුතු කිරීමේ අවශ්‍යතාව පෙන්වා දී තිබේ.2030 තිරසාර සංවර්ධන න්‍යායපත්‍රය සහ තිරසාර සංවර්ධන ඉලක්ක සපුරා ගැනීම සඳහා සහය දක්වන බව ද මහලේකම්වරයා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=56232", "Category": null, "Parent URL": null}