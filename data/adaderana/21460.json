{"Source": "Adaderana", "Timestamp": "January 18, 2012 08:43 am", "Headline": "25% ට විදුලි සේවකයන් එකඟ නෑ", "News Content": "25%න් වැටුප් ඉහළ දැමීමට එකඟ නොවන බව විදුලි බල මණ්ඩල වෘත්තීය සමිති සන්ධානය පවසයි. තමන්ට අවශ්‍ය පරිදි වැටුප් ඉහළ දමා ගැනීමේ සටන අඛණ්ඩව ඉදිරියට ගෙන යන බව එම සංගමයේ කැඳවුම්කරු රංජන් ජයලාල් මහතා පෙන්වා දෙයි. විදුලි බල මණ්ඩල , ජල සම්පාදන හා ‍ඛනිජ තෙල් සංස්ථා සේවක වැටුප 25%න් ඉහළ නැංවීමට රජය ඊයේ තීරණය කළේය. එහෙත් මීට පෙරාතුව තීරණය කර තිබුණේ සේවක මුලික වැටුප 18%න් ද කාර්යය සාධක මට්ටම මත තවත් 5%න් ද වැටුප් ඉහළ නැංවීමටයි. විදුලි බල හා බලශක්ති අමාත්‍ය පාඨලී චම්පික රණවක මහතා පැවසුවේ ඊයේ පැවති සාකච්ඡාවකින් අනතුරුව මෙලෙස සෑම සේවකයෙකුගේම මූලික වැටුප 25%න් ඉහළ නැංවීමට තීරණය කළ බවයි. මෙම සාකච්ඡාව සඳහා සහභාගී වූ වෘත්තීය සමිති නියෝජිතයින් ද මීට එකඟතාව පළ කළ බව අමාත්‍යවරයා කියා සිටියේය. මෙම වැටුප් ඉහළ නැංවීමට තම මූලික වශයෙන් එකඟත්වය පළකරන බව ඛනිජ තෙල් සංස්ථා වෘත්තීය සමිතියේ ආනන්ද පාලිත මහතා සඳහන් කළේය.", "URL": "https://sinhala.adaderana.lk/news.php?nid=21460", "Category": null, "Parent URL": null}