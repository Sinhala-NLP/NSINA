{"Source": "Adaderana", "Timestamp": "October 25, 2012 09:22 am", "Headline": "තීන්දුව ජනපතිට හා කථානායකට අද දැනුම්දෙයි ", "News Content": "පාර්ලිමේන්තුවට ඉදිරිපත් කර ඇති අපරාධ නඩු විධාන විශේෂ විධි විධාන පනත් කෙටුම්පතට එරෙහිව ගොනුකර තිබූ මූලික අයිතිවාසිකම් ‍පෙත්සම්වල තීන්දුව ජනාධිපතිවරයාට සහ කථානායකවරයාට දැනුම්දීමට ශ්‍රේෂ්ඨාධිකරණය තීරණය කර තිබේ. පොලිස් අත්අඩංගුවට ගනු ලබන පුද්ගලයින් පැය 48 ක් රඳවා තබා ගැනීමට බලය පවරමින් සම්මත කර ගැනීමට යන මෙම පනත් කෙටුම්පතට අභියෝග කරමින් පාර්ලිමේන්තු මන්ත්‍රී අජිත් කුමාර සහ තරුණ නිතීඥ සංගමය විසින් මෙම පෙත්සම් ගොනුකර තිබිණි. ඊට අදාළ නඩු විභාගය ත්‍රි පුද්ගල විනිසුරු මඩුල්ලක් හමුවේ ඊයේ (24) සිදුකෙරිණි. පැමිණිලි පාර්ශවය වෙනුවෙන් පෙනී සිටි නීතීඥවරුන් අධිකරණයට දැනුම් දී සිටියේ පොලිස් අත්අඩංගුවේ තබා ගැනීමට ඇති කාලය පැය 24 සිට පැය 48 දක්වා දීර්ඝ කිරීම ප්‍රජාතන්ත්‍ර විරෝධී බවය. එය මෙතෙක් මහජනතාව භුක්ති විධි අයිතියක් අහිමි කිරීමක් වන අතර මෙය අතීතයට බලපාන පරිදි ක්‍රියාත්මක කිරීම තුළින් මානව අයිතීන් කප්පාදුවීමක් සිදු වන බව ද නීතීඥවරුන් පෙන්වා දුන්හ. අතීතයට බලපාන පරිදි නීති සම්මත කර ගැනීමට ආණ්ඩුක්‍රම ව්‍යවස්ථාවේ 75 වැනි ව්‍යවස්ථාවෙන් පාර්ලිමේන්තුවට බලය හිමිවන බව නීතිපතිවරයා වෙනුවෙන් පෙනී සිටි අතිරේක සොලිස්ටර් ‍ජෙනරාල් අධිකරණයට සඳහන් කළේය. රටේ සිදුවන අපරාධ මැඩලීමට ඊට සම්බන්ධ අයට‍ නඩු පැවරීම සඳහා මහේස්ත්‍රාත්වරයෙකුගේ අධීක්ෂණය යටතේ පැය 48 ක් තබා ගැනීම ව්‍යවස්ථා විරෝධී නොවන බව හෙතෙම පැවසීය.", "URL": "https://sinhala.adaderana.lk/news.php?nid=28598", "Category": null, "Parent URL": null}