{"Source": "Adaderana", "Timestamp": "March 6, 2015 05:18 pm", "Headline": "කොළඹ වරාය නගර ව්‍යාපෘතියට එරෙහිව රීට් ආඥාවක් ඉල්ලයි", "News Content": "කොළඹ වරාය නගර ව්‍යාපෘතිය ක්‍රියාත්මක කිරීම අත්හිටුවීමේ රිට් ආඥාවක් නිකුත් කරන ලෙස ඉල්ලා අභියාචනාධිකරණයට පෙත්සමක් ගොනුකර තිබේ.පාරිසරික යුක්ති කේන්ද්‍රය නමැති සංවිධානයක් විසින් අදාළ පෙත්සම ගොනුකර ඇති බව අද දෙරණ වාර්තාකරු සඳහන් කළේය.එහි වගඋත්තරකරුවන් ලෙස වරාය අධිකාරිය, ආයෝජන මණ්ඩලය, මධ්‍යම පරිසර අධිකාරිය ඇතුළු පාර්ශව කිහිපයක් නම් කර ඇති බව සඳහන්ය.මෙරට මුහුදෙන් කොටසක් ගොඩකර වෙනත් පාර්ශවයකට පැවරීමට ඉඩම් ආඥා පනත යටතේ ජනාධිපතිවරයාට බලයක් නොමැති බව පෙත්සමෙන් සඳහන් කර ඇත.එමෙන්ම අදාළ ව්‍යාපෘතිය ක්‍රියාත්මක කිරීම සඳහා නිසි පාරිසරික වාර්තාවක් ලබාගෙන නොමැති බව ද පාරිසරික යුක්ති කේන්ද්‍රය සිය පෙත්සමෙන් පෙන්වාදෙයි.මේ හේතුවෙන් වරාය නගර ව්‍යාපෘතිය පාරිසරික වශයෙන් මෙන්ම නීතිමය වශයෙන් ද ගැටලු සහගත බැවින් එය ක්‍රියාත්මක කිරීම අත්හිටුවීමේ රිට් ආඥාවක් නිකුත් කරන ලෙස ඔවුන් සිය පෙත්සමෙන් ඉල්ලා ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=49787", "Category": null, "Parent URL": null}