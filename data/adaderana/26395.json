{"Source": "Adaderana", "Timestamp": "August 7, 2012 04:07 pm", "Headline": "වගකීමක් නැති වැඩ නිසා ආයෙත් බාල තෙල් ගැටලුව මතුවෙලා-අනුර", "News Content": "දේශපාලන බලධාරීන්ගේ හා සංස්ථා නිලධාරීන්ගේ වගකීම් විරහිත ක්‍රියාකලාපය නිසාවෙන් නැවත වරක් බාල ඉන්ධන අර්බුදයක් මතුකර ඇතැයි ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා පවසයි. ස්ථාවර නියෝග 23 දෙක යටතේ විශේෂ ප්‍රකාශයක් කරමින් අනුර කුමාර දිසානායක මහතා අද (07) පාර්ලිමේන්තුවේ දී මෙම අදහස් පළ කළේය. ගෙන්වා ඇති ඩීසල්වල පිරිවිතරයන්ගේ කිසිදු අඩුපාඩුවක් නොමැති බව තෙල් සංස්ථාව සහ ආණ්ඩුව පවසන බව එහිදී මන්ත්‍රීවරයා පැවසීය. අර්බුදයට ලක්වූ තෙල් නිකුත් කළ පිරවුම්හල්වලින් ලබා ගත් සාම්පලවල ද සිදු කරන ලද පරීක්ෂණවලින් කිසිඳු දෝෂයක් සොයා ගැනීමට නොහැකි වූ බව තෙල් සංස්ථාව පවසයි. එහෙත් සංස්ථාවේ ඉන්ධන භාවිතා කරන වාහන මහ මඟ නව‍‍තිමින් තිබෙන බව අනුර කුමාර දිසානායක මන්ත්‍රීවරයා අද පාර්ලිමේන්තුවේ දී සඳහන් කළේය. ගැටලුවට තුඩු දී ඇති අදාළ ඩීසල් නියැඳි මේ වනවිට පරීක්ෂණ සඳහා විදෙස් රටවල පරීක්ෂණාගාර වෙත යොමු කොට ඇති බව ඊට පිළිතුරු සැපයූ ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත් මහතා ප්‍රකාශ කළේය. මෙම පරීක්ෂණ වාර්තාවලට අනුව ඉදිරි ක්‍රියාමාර්ග ගනු ලබන බව ද සුසිල් ප්‍රේමජයන්ත් මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=26395", "Category": null, "Parent URL": null}