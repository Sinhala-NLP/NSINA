{"Source": "Adaderana", "Timestamp": "February 27, 2014 02:03 pm", "Headline": "හොර ලියවිලි එක්ක විකිණුව මෝටර් රථය අයිතිකරු ආයෙම උස්සලා", "News Content": "ව්‍යාජ ලිපි ලේඛන සකස් කර රුපියල් ලක්ෂ 35 කට අලෙවි කර තිබූ මෝටර් රථයක් විකුණුම්කරු විසින්ම බලහත්කාරයෙන් රැගෙන යාමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව මාරවිල පොලීසිය පවසයි. තමන් විසින් රුපියල් ලක්ෂ 35 කට මිලදී ගෙන තිබූ මෝටර් රථය ගරාජයක ගාල් කර තිබියදී එය අලෙවි කළ විකුණුම්කරු විසින්ම පැහැර ගෙන ගොස් ඇති බව කටුනේරිය ලංසිගම පදිංචි නිලන්ත ප්‍රදීප් ප්‍රියදර්ශන යන අය මාරවිල පොලීසියට පැමිණිලි කර තිබේ. මෙම මෝටර් රථය තමන්ට අලෙවි කර ඇත්තේ ව්‍යාජ ලිපි ලේඛන සකස් කර බව දැන ගැනීමෙන් පසුව එය පාවිච්චියට නොගත් බවත්,මෝටර් රථය යළි බාර ගෙන තමා ගේ මුදල් ආපසු දෙන ලෙස නිතර තමන් විකුණුම්කරුට කියා සිටියේ යැයිද පැමිණිලිකරු පවසා ඇත. තමා විසින් ලබා දුන් මුදල් ආපසු දී මෝටර් රථය විකුණුම්කරු විසින් රැගෙන යන තුරු එය වයඹ පළාත් සභාවේ මන්ත්‍රීවරයෙකුගේ නිවස පිටුපස ඇති ගරාජයක ගාල් කර තිබියදී විකුණුම්කරු විසින්ම මෝටර් රථය බලහත්කාරයෙන් රැගෙන ගොස් ඇති බවද පැමිණිලිකරු තම පැමිණිල්ලේ වැඩිදුරටත් දක්වා තිබේ. සැකකරු මෙතෙක් අත්අඩංගුවට ගෙන නැත. මාරවිල පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41417", "Category": null, "Parent URL": null}