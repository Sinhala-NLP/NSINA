{"Source": "Adaderana", "Timestamp": "June 20, 2015 12:59 pm", "Headline": "එල්.ටී.ටී.ඊ. ජාත්‍යන්තර ජාලය ක්‍රියාත්මකයි - අමෙරිකානු වාර්තාව පිටවෙයි ", "News Content": "2009 වසරේදී ශ්‍රී ලංකා රජය විසින් එල්.ටී.ටී.ඊ.ය පරාජයට පත් කළද ඔවුන්ගේ ජාත්‍යන්තර ජාලය තවදුරටත් ක්‍රියාත්මක වන බව අමෙරිකාව පවසයි.මුල්‍ය සහයෝගය සහ අනුකම්පාව ලබමින් එල්.ටී.ටී.ඊ. සංවිධානය තවදුරටත් ජාත්‍යන්තර තුළ කියාත්මක වන බව ඔවුන් සඳහන් කරයි. අමෙරිකානු රාජ්‍ය දෙපාර්තමේන්තුව 2014 වර්ෂය සඳහා විවිධ රටවල් සම්බන්ධයෙන් නිකුත් කළ වාර්තාවක මේ බව සඳහන් වෙයි.අදාළ වාර්තාව මඟින් වැඩිදුරටත් පෙන්වා දී ඇත්තේ පසුගිය වර්ෂය පුරාම එල්.ටී.ටී.ඊ. සංවිධානයේ මූල්‍ය ජාලය ක්‍රියාත්මක වූ බවයි.කෙසේවෙතත් 2009 වර්ෂයෙන් පසුව ශ්‍රී ලංකාව තුළ එල්.ටී.ටී.ඊ. ක්‍රියාකාරකම් සිදුවී නොමැති බවද එම වාර්තාවේ සඳහන් වෙයි. එහෙත් එල්.ටී.ටී.ඊ. සංවාධානය සමඟ සබඳකම් පැවැත්වූ බව කියන 13 දෙනෙකු මලයාසියාවේදී අත්අඩංගුවට ගත් බව ඔවුන් පවසයි.ඔවුන්ගෙන් කිහිපදෙනෙකු සෘජුවම එල්.ටී.ටී.ඊ. සංවිධානය සමඟ සබඳකම් පවත්වා ඇති බවට තොරතුරු අනාවරණය වී ඇති බවට අදාළ වාර්තාව මඟින් පෙන්වා දෙයි.අත්අඩංගුවට ගත් පුද්ගලයින්ගෙන් කිහිපදෙනෙකු ඉන්දියාවේ අමෙරිකානු එක්සත් ජනපද සහ ඊශ්‍රායල තනාපති කාර්යාල වලට ප්‍රහාර සැළසුම් කළ පුද්ගලයින් බවද ඔවුන් පෙන්වා දී තිබේ.එමෙන්ම ශ්‍රී ලංකා පොලිසිය විසින් මාලදිවයින් ජාතිකයින් කිහිපදෙනෙකු ත්‍රස්ත පුහුණුවීම් සඳහා සිරියාවට යෑමට උත්සහ කිරිමේදී අත්අඩංගුවට ගෙන ඇති බවද අමෙරිකානු රාජ්‍ය දෙපාර්තමේන්තුව විසින් නිකුත් කළ අදාළ වාර්තාව මඟින් වැඩිදුරටත් සඳහන් කර ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=52129", "Category": null, "Parent URL": null}