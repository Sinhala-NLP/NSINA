{"Source": "Adaderana", "Timestamp": "April 11, 2012 06:31 pm", "Headline": "සුනාමි අවදානම ඉවත්කරයි-කිරින්ද මුහුදේ ජල මට්ටම අඩුවී නෑ", "News Content": "ශ්‍රී ලංකාවට අදාළව සුනාමි අවදානම පහව ගොස් ඇති බව කාලගුණ විද්‍යා දෙපාර්තමේන්තුව පවසයි. ඒ අනුව ජනතාව කිසිදු බියක් ඇතිකරගත යුතු නැති බවත්,යළි සාමාන්‍ය පරිදි කටයුතු කළ හැකි බවත් කාලගුණ විද්‍යා දෙපාර්තමේන්තුව නිවේදනය කරයි. අද උදෑසන සුමත්‍රා දූපත් ආසන්න මුහුදේ ඇතිවූ භූ කම්පන තත්ත්වය හේතුවෙන් රටවල් 28 ට සුනාමි තත්ත්වයක් ඇතිවිය හැකි බව‍ට පැසිෆික් සුනාමි අනතුරු ඇඟවීමේ මධ්‍යස්ථානය විසින් නිවේදනය කරන ලද අතර එහි ශ්‍රී ලංකාවද ඇතුළත් විය. කෙසේ නමුත් සුනාමි තත්ත්වයක් කිසිදු රටකට ඇති නොවූ බවත්,ඉන්දියාවේ සුනාමි අවදානමද මීට ස්වල්ප මොහොතකට පෙර ඉවත් කළ බවත් ඉන්දීය මාධ්‍ය උපුටා දක්වයි. එසේම කිරින්ද මුහුදේ ජල මට්ටම අඩුවී ඇති බවට පැතිරගිය කටකතාවල කිසිදු සත්‍යතාවක් නොමැති බව ජාතික වෙරළාරක්ෂක දෙපාර්තමේන්තුව පවසයි. දකුණු පළාතේ කිරින්ද ප්‍රදේශයට අයත් මුහුදේ ජලමට්ටම අඩුවී ඇති බවට වාර්තා වූ වග ධීවර හා ජලජ සම්පත් අමාත්‍ය රාජිත සේනාරත්න මහතා ද අද දෙරණට කියා සිටියේය. එසේ වුවද ජාතික වෙරළාරක්ෂක දෙපාර්තමේන්තුවේ අධ්‍යක්ෂ අනිල් ප්‍රේමරත්න මහතා කියා සිටියේ එවැනි සිදුවීමක් සිදුනොවූ බවයි.", "URL": "https://sinhala.adaderana.lk/news.php?nid=23450", "Category": null, "Parent URL": null}