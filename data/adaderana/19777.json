{"Source": "Adaderana", "Timestamp": "November 4, 2011 09:00 am", "Headline": "ආරක්ෂක වෙසින් පැමිණ කොල්ලකෑමේ යෙදෙන බවට තොරතුරු ලැබෙයි", "News Content": "ආරක්ෂක අංශ නිලධාරීන් බව පවසමින් දිවයිනේ ප්‍රදේශ කිහිපයක කොල්ලකෑම් සහ සොරකම් සිදුකරන බවට තොරතුරු ලැබී ඇති බව‍ පොලිසිය පවසයි. එවැනි පුද්ගලයින් සම්බන්ධයෙන් ජනතාව දැඩි අවධානයෙන් සිටිය යුතු බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය. අපරාධ පරීක්ෂණ දෙපාර්තමේන්තුවේ ‍හෝ පොලිසියේ වෙනත් සිවිල් විමර්ශන අංශ නිලධාරීන් බව පවසමින් ඇතැම් ජාවාරම්කරුවන් කොල්ලකෑම් සහ සොරකම් සිදුකරන බවට තොරතුරු ලැබී ඇති බව පොලිස් මාධ්‍ය ප්‍රකාශකවරයා සඳහන් කළේය. එවන් පුද්ගලයින් පැමිණියහොත් රාජකාරී හැඳුනුම්පත ඉල්ලා සිටින ලෙස අජිත් රෝහණ මහතා ජනතාවට දැනුම් දෙයි. ඒ තුළින් ද සෑහීමට පත්විය නොහැකි නම් ඒ සම්බන්ධව 119 දුරකථන අංකයට අමතා දැනුම් දෙන ලෙසත් ඒ මහතා සඳහන් කරයි. එමෙන්ම එවැනි අවස්ථාවක ජනතාව හැඳුනුම්පත ඉල්ලා සිටියහොත් එය ලබාදෙන ලෙස පොලිස් දෙපාර්තමේන්තුවේ සියලුම නිලධාරීන්ටත්, සිවිල් අංශවලටත් දැනුම් දී ඇති බව ද හෙ‍තෙම ප්‍රකාශ කළේය.", "URL": "https://sinhala.adaderana.lk/news.php?nid=19777", "Category": null, "Parent URL": null}