{"Source": "Adaderana", "Timestamp": "March 4, 2010 02:52 pm", "Headline": "මොණරාගල නායකයා ගැන එ.ජා.පයෙන් තීන්දුවක්", "News Content": "එක්සත් ජාතික පක්ෂ මොණරාගල දිස්ත්‍රික් කණ්ඩායම් නායක, රංජිත් මද්දුම බණ්ඩාර මහතා සම්බන්ධයෙන් යම් විනයානුකූල පියවරක් ගන්නා බව මහ ලේකම් තිස්ස අත්තනායක මහතා පවසයි. මොණරාගල දිස්ත්‍රික් එක්සත් ජාතික පෙරමුණු නාම යෝජනා ලැයිස්තුවෙන් තිස්ස කුට්ට්ආරච්චි මහතාගේ නම ඉවත් කර වෙනත් නමක් ඇතුළත් කිරීමේ සිද්ධිය සම්බන්ධයෙන් මේ වනවිට පක්ෂ අභ්‍යන්තරයේ පරීක්ෂණයක් ආරම්භ කර ඇති බවත්, ඒ පිළිබඳ අවසන් තීන්දුව මෙම 09 දා පැවැත්වෙන පක්ෂයේ කෘත්‍යාධිකාරී මණ්ඩල රැස්වීමේදී ගන්නා බවත් හෙතෙම අද දෙරණට කියා සිටියේය. තමාගේ නම\"නාම යෝජනා ලැයිස්තුවෙන්\"ඉවත් කිරීම සම්බන්ධයෙන් තිස්ස කුටිටිආරච්චි මහතා විසින් දැනුම් දී ඇතත් මැතිවරණ කොමසාරිස්වරයා නාම යෝජනා ලැයිස්තුවේ සඳහන් නම් මොනවාදැයි ගැසට් නිවේදනයක් මගින් ප්‍රකාශයට පත් කර නැති බැවින් ඒ සම්බන්ධයෙන් අවසන් නිගමනයකට එළඹීමට නොහැකි බවද ඔහු පැවසීය. ඒ නිසාම පක්ෂයක් වශයෙන් මේ සිද්ධිය මේ වන විට මැතිවරණ කොමසාරිස්වරයාට ලිඛිතව දන්වා ඇති බවත්, නාම යෝජනා පත්‍රය අවසන් සැකසීමේදී අවසන් වරට දැක්කත් එය බාර දුන්නේ මද්දුම බණ්ඩාර මහතා බැවින් පසුව ඇතිවූ තත්ත්වය පිළිබඳ නිසියාකාරව තමන් නොදන්නා බවත් මහ ලේකම්වරයා කියා සිටියේය. කෘත්‍යාධිකාර මණ්ඩල රැස්වීමේදී රංජිත් මද්දුම බණ්ඩාර මහතා ට එරෙහි චෝදනා වලට ඔහු වැරදි කරු වුවහොත් ඔහුට විරුද්ධව යම් විනයානුකූල පියවරක් ගන්නා බවත්,ඒ සම්බන්ධයෙන් මේ මොහොතේ යමක් ප්‍රකාශ කළ නොහැකි බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=7071", "Category": null, "Parent URL": null}