{"Source": "Adaderana", "Timestamp": "December 21, 2016 02:53 pm", "Headline": "  මොරගහකන්ද අවතැන් ජනතාවට සහන දෙන්න කැබිනට් අනුමැතිය!", "News Content": "මොරගහකන්ද, කළුගඟ සංවර්ධන ව්‍යාපෘතිය හේතුවෙන් අවතැන්වන ජනතාවගෙන් කොටසක් මැදිරිගිරිය ප්‍රාදේශීය ලේකම් කොට්ඨාසයේ නැවත පදිංචි කිරීමට තීරණය කර තිබේ.නැවත පදිංචි කිරීම සඳහා මහවැලි “ඩී“ කලාපයට අයත් මැදිරිගිරිය ප්‍රදේශයේ සංවර්ධනය කළ හැකි ඉඩම් හෙක්ටයාර 9000ක් පමණ මේ වන විට හඳුනාගෙන ඇති බව සඳහන්ය.ඌණ සංවර්ධිත තත්ත්වයේ පවතින මැදිරිගිරිය ප්‍රාදේශීය ලේකම් කොට්ඨාසයේ ග්‍රාමනිලධාරී වසම් 9ක වාරිමාර්ග හා සංවර්ධන කාර්යයන් පුළුල් කිරීමටත් ඒ සඳහා ශක්‍යතා අධ්‍යයනයක් සිදුකිරීමටත් රජය තීරණය කර තිබේ.ඒ සඳහා මහවැලි සංවර්ධන හා පරිසර අමාත්‍යවරයා වශයෙන් ජනාධිපති මෛත්‍රීපාල සිරිසේන මහතා අමාත්‍ය මණ්ඩලයට ඉදිරිපත් කළ යෝජනාවට අමාත්‍ය මණ්ඩලයේ අනුමැතිය හිමිව ඇති බව කැබිනට් සම ප්‍රකාශක රාජිත සේනාරත්න මහතා සඳහන් කළේය.මේ අතර ලබන වසරේ සිට ජාතික ඒකාබද්ධතා හා ප්‍රතිසන්ධාන සතියක් ප්‍රකාශයට පත් කිරීමට අමාත්‍ය මණ්ඩල අනුමැතිය හිමිව ඇත.ජනාධිපති මෛත්‍රීපාල සිරිසේන මහතා ජාතික ඒකාබද්ධතා හා ප්‍රතිසන්ධාන අමාත්‍යවරයා වශයෙන් ඉදිරිපත් කරන ලද යෝජනාවකට අදාළව මෙම සතිය ප්‍රකාශයට පත් කිරීම සඳහා අනුමැතිය හිමිව ඇති බව සඳහන්ය.ජනවාරි මස 08 වැනිදා සිට 14 වැනිදා දක්වා වන සතිය ජාතික ඒකාබද්ධතා හා ප්‍රතිසන්ධාන සතිය ලෙස මෙලෙස නම් කිරීමට නියමිතය.2017 වසරේ සිට ජාතික ඒකාබද්ධතා හා ප්‍රතිසන්ධාන සතියට සමගාමීව දිවයිනේ සියලුම පාසල්, ජනමාධ්‍ය, රාජ්‍ය හා පෞද්ගලික ආයතන, කේන්ද්‍ර කරගනිමින් ජාතික ඒකාබද්ධතාවයේ වැදගත්කම පෙන්නුම් කරන විවිධ වැඩසටහන් ක්‍රියාත්මක කිරීමට නියමිත බව වාර්තා වේ.", "URL": "https://sinhala.adaderana.lk/news.php?nid=67228", "Category": null, "Parent URL": null}