{"Source": "Adaderana", "Timestamp": "July 21, 2011 02:23 pm", "Headline": "පුහුණු පරිපාලන නිලධාරීන් එපා-මේ වන තුරු දුන්නු පැමිණිලිවලට වෙච්ච දෙයක් නෑ", "News Content": "එළඹෙන පළාත් පාලන මැතිවරණයේ මැතිවරණ රාජකාරී සඳහා පුහුණු වෙමින් සිටින පරිපාලන නිලධාරීන් 30 ක් යෙදවීමට ගෙන ඇති තීරණය අත්හිටුවන්නැයි ද්‍රවිඩ ජාතික සන්ධානයේ මාධ්‍ය ප්‍රකාශක,පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා ඉල්ලා සිටියි. යාපනය සහ කිලිනොච්චි දිස්ත්‍රික්කවල පළාත් පාලන ආයතනවලට අදාළ ඡන්ද විමසීම පිළිබඳ මේ වන විට පැවැත්වෙමින් ඇති විශේෂ සාකච්ඡාවේදී හෙතෙම මෙම ඉල්ලීම කර තිබේ. පළාත්පාලන මැතිවරණයේදී යාපනය දිස්ත්‍රික්කයේ මැතිවරණ කටයුතු 100% ක් නිදහස් හා සාමකාමීව පැවැත්විය හැකි බවට කිසිදු විශ්වාසයක් නොමැති බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී ඊ.සර්වනභවන් මහතා සඳහන් කරයි. මේවන විටත් පැවැත්වෙන විශේෂ සාකච්ඡාවේදී හෙතෙම වැඩිදුරටත් පවසා ඇත්තේ ද්‍රවිඩ ජාතික සන්ධානය විසින් මැතිවරණ නීති උල්ලංඝණයවීම් හා අක්‍රමිකතාවන් පිළිබඳ මෙතෙක් ‍ඉදිරිපත් කරන ලද කිසිදු පැමිණිල්ලක් විමර්ශනය කර නොමැති බවයි. එසේම මැතිවරණ නීති උල්ලංඝණය කරමින් අද පුවත්පතකද දැන්වීමක් පළ කර ඇති බවට ද්‍රවිඩ ජාතික සන්ධානය විසින් මෙහිදී යාපනය සහකාර මැතිවරණ කොමසාරිස්වරයාට දැනුම්දී ඇත. එහිදී සහකාර කොමසාරිස්වරයා පවසා ඇත්තේ අදාළ පැමිණිල්ල පිළිබඳ මැතිවරණ කොමසාරිස්වරයා දැනුවත් කර ඊට අදාළ නීතිමය පියවර ගැනීමට කටයුතු කරන බවයි. යාපනය දිස්ත්‍රික් ලේකම් ඉමෙල්ඩා සුකුමාර් මහත්මියගේ ප්‍රධානත්වයෙන් මෙම රැස්වීම පැවැත්වෙන බව යාපනයේ රැඳී සිටින අද දෙරණ මාණ්ඩලික වාර්තාකරුවන් කියා සිටියි. සාකච්ඡාව සඳහා එම දිස්ත්‍රික්ක දෙකේ පළාත් පාලන ආයතන වෙනුවෙන් තරග වදින දේශපාලන පක්ෂවල නියෝජිතයින් ද සහභාගී වී සිටියි. ඡන්ද විමසීමට පෙර පක්ෂ නියෝජිතයින් සමග දිස්ත්‍රික් ලේකම්වරිය පවත්වන අවසන් සාකච්ඡාව මෙයයි.", "URL": "https://sinhala.adaderana.lk/news.php?nid=17543", "Category": null, "Parent URL": null}