{"Source": "Adaderana", "Timestamp": "February 15, 2018 03:59 pm", "Headline": "හවුල් ආණ්ඩුවකට ජවිපෙ සහයත් නෑ", "News Content": "හවුල් ආණ්ඩුවක් සෑදීමට තම සහය කිසි විටෙකත් ලබා නොදෙන බව ජනතා විමුක්ති පෙරමුණ පවසයි. අද(15) කොළඹ පැවති මාධ්‍ය හමුවකට එක්වෙමින් එහි නායක පාර්ලිමේන්තු මන්ත්‍රී අනුර කුමාර දිසානායක මහතා මෙම අදහස් පළ කළේය. එහිදී වැඩිදුරටත් අදහස් දැක්වු අනුර කුමාර දිසානායක මහතා මෙසේ පැවසීය. “මෙම ප‍්‍රතිඵලවලට අනුව කිසිදු දේශපාලන ව්‍යාපාරයක් 45% ඉක්මවා ඡන්දය ලබාගෙන නැහැ. ඒවගේම පළාත් පාලන ආයතන 167ක් කිසිවෙකුට තනිව බලය පිහිටුවීමට අවස්ථාව ලැබී නැහැ. එම පළාත් පාලන ආයතනවල බලය පිහිටුවීමට තවත් කවර හෝ පාර්ශ්වයක් හවුල්කර ගත යුතුව තිබෙනවා. එනිසා මේ වන විටත් ජනතා විමුක්ති පෙරමුණේ සහාය, දෙපාර්ශ්වයෙන්ම ඉල්ලා තිබෙනවා. එම සභාවල සභාපතිකම් දෙන්න යෝජනා කරනවා. නමුත් අපිට ඡුන්දය ලබාදුන් හත්ලක්ෂ පහළොස්දහසක ජනතාව අප වෙත පැවරූ කාර්ය භාරය වන්නේ කවරෙකු හා එක්ව ආණ්ඩු පිහිටුවීම නොවේ. හවුල් ආණ්ඩු හැදීම නොවේ. පළාත් පාලන ආයතන තුළත් ඉන් පිටතත් අපේ මන්තී‍්‍රවරුන්ගේ කාර්යභාරය වන්නේ අවංක මහජන නියෝජිතයින් ලෙස ජනතාවට සේවය කිරීමයි. එය නොපිරිහෙලා ඉටුකරන බවට අපි සහතික වෙනවා. මේ වන විට රට තුළ අස්ථාවර තත්වයක් ඇතිවී තිබෙනවා. එයට සම්පූර්ණයෙන්ම රනිල් වික‍්‍රමසිංහ සහ මෛතී‍්‍රපාල සිරිසේන ජනාධිපතිවරයා වගකිව යුතුයි. 2015 ජනවාරි 8වැනිදා පැවති පාලනය බිඳ දමද්දී රටේ ජනතාවට දේශපාලන වුවමනාවක් තිබුණා. ජනවාරි 8 දා පැවති පාලනය බිඳ වැට්ටුවේ ජනතාවගේ පෞද්ගලික වුවමනාවක් නොව, රටේ පොදු දේශපාලන වුවමනාවක් වෙනුවෙනුයි. ඒ වුවමනාව කැටිකර දැක්වුවේ යහපාලනය කියන වචනයයි. රට තුළ ප‍්‍රජාතන්ත‍්‍රවාදය ස්ථාපිත කිරීම, වංචා දුෂණ නතර කිරීම, දුෂිතයින්ට දඬුවම් ලබාදීම, ආර්ථිකය යහපත් දිසාවකට හැරවීම, යහපත් දේශපාලන සංස්කෘතියක් ස්ථාපිත කිරීම එම අවශ්‍යතාවය වුණා. නමුත් ආණ්ඩුව පාලන බලය ලබාගත් මොහොතේ සිට ජනතා වුවමනාවට පටහැණිව කටයුතු කළා. මෛතී‍්‍රපාල සිරිසේන මහත්තයා ඊළඟ ජනාධිපතිවරණයේදී තමන්ගේ පුටුව ආරක්ෂා කරගන්නේ කෙසේදැයි සුරංගනා සිහිනයක සිටියා. රනිල් වික‍්‍රමසිංහ එළැඹෙන ජනාධිපතිවරණයේදී අගමැති පුටුව වෙනුවට ජනාධිපති පුටුවේ ඉඳගන්නේ කෙසේදැයි සිහින දැක්කා. මේ දෙදෙනාගේම පෞද්ගලික වුවමනාවන් උඩට ආවා. එහි ප‍්‍රතිඵල තමයි අද ඔවුන්ට භුක්ති විඳින්න සිදුවෙලා තිබෙන්නේ. වංචනිකයින්ට ද`ඩුවම් දෙනවා වෙනුවට ඔවුන් ආරක්ෂා කළා. රනිල්-මෛතී‍්‍ර දෙදෙනාම දුෂිතයන්ට ද`ඩුවම් නොදී ඊළඟ ජනාධිපතිවරණයේදී ඔවුන්ගෙන් සහාය ලබාගන්න කටයුතු කරමින් සිටියා. ඒවගේම ජනතාවගේ පොදු වුවමනාවට අනුව රටේ ආර්ථිකය මෙහෙයවනවා වෙනුවට පැරණි මජර ආර්ථිකයම ඔවුන් පවත්වාගෙන ගියා. පෙබරවාරි 10 ජනවරම කියන්නේ ඔවුන්ගේ මුග්ධ කි‍්‍රයාවේ ප‍්‍රතිඵලවලට ජනතාවගෙන් ලැබුණු ප‍්‍රතිචාරයයි. එනිසා තවදුරටත් ජනාධිපතිවරයාට හෝ අගමැතිවරයාට ජනතාවගේ බලාපොරොත්තු ඉටුකරන්න ඉඩක් නැහැ. ජනවාරි 8 දා ජනතාවගේ බලාපොරොත්තු ඉටුකිරීම වෙනුවෙන් හැකියාව තිබෙන්නේ ජනතා විමුක්ති පෙරමුණ ප‍්‍රමුඛ කරගත් ජනතා ව්‍යාපාරයකට පමණයි. අපි සහතිකයක් දෙනවා, ජනතා විමුක්ති පෙරමුණ ප‍්‍රමුඛ කරගත් දේශපාලන මධ්‍යස්ථානයක් ගොඩනඟන්න අපි කටයුතු කරන බවට. “", "URL": "https://sinhala.adaderana.lk/news.php?nid=84375", "Category": null, "Parent URL": null}