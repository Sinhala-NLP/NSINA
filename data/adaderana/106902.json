{"Source": "Adaderana", "Timestamp": "March 28, 2019 02:55 pm", "Headline": "කාසල්රි ජලාශයට ඉස්සන් පැටවුන් ලක්ෂයක් මුදා හැරේ", "News Content": "ජාතික ජලජ ජිවී වගා සංවර්ධන අධිකාරිය මඟින් කාසල්රි ජලාශයට ඉස්සන් පැටවුන් (පසු කීටයන්) ලක්ෂයක් (මිරිදිය) අද (28) මුදා හැර ඇත. ජාතික ජලජ ජීවි වගා සංවර්ධන අධිකාරියේ නුවරඑළිය කාර්යයාලයේ නිලධාරීන් විසින් හම්බන්තොට කහදමෝදර මිරිදිය මත්ස්‍යය අභිජනනය මධ්‍යස්ථානයේ අභිජනනය කරන ලද ඉස්සන් පසු කීටයන් මෙසේ ජලාශයට මුදා හැර ඇති බව අද දෙරණ වාර්තාකරු සඳහන් කර සිටියි. ජලාශයට මුදා හරින ලද ඉස්සන් පැටවුන් වර්ෂයක් වැනි කෙටි කාලයක් තුළ ග්රෑම් 700 පමණ බරකට වැඩෙන බව ජාතික ජලජ ජිවි වගා සංවර්ධන අධිකාරියේ නිලධාරීන් ප්‍රකාශ කර ඇත. කාසල්රි ජලාශයේ ධීවරයන්ගේ ආදායම් තත්ත්වය ඉහළ දැමීමටත්, වතු කම්කරුවනගේ පෝෂණ තත්ත්වය ඉහළ දැමීමටත්, වතු කම්කරුවන්ට අඩු මිලට ඉස්සන් ලබාදීමේ අරමුණින් මෙසේ කාසල්රි ජලාශයට ඉස්සන් පැටවුන් මුදා හැරි බව ජාතික ජලජ ජිවි වගා සංවර්ධන අධිකාරියේ නිලධාරීන් පවසා ඇත. කාසල්රි ජලාශයේ ධීවරයන් විසින් නෙලා ගන්නා ඉස්සන් සඳහා කාසල්රි ජලාශය අවට සංචාරක නිකේතන වලින් හොඳ ඉල්ලුමක් තිබෙන බව කාසල්රි ජලාශයේ ධීවරයන් ප්‍රකාශ කර ඇත.", "URL": "https://sinhala.adaderana.lk/news.php?nid=106902", "Category": null, "Parent URL": null}