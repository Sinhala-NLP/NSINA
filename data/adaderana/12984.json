{"Source": "Adaderana", "Timestamp": "December 20, 2010 04:15 pm", "Headline": "අධිකරණ කටයුතු ගැන ෆීජි රජය මෙරට සහය පතයි  ", "News Content": "අධිකරණ ක්ෂේත්‍රයේ වර්ධනය වෙනුවෙන් ශ්‍රී ලංකාවෙන් සහය ලබා ගැනීමට ෆීජි රජයේ අවධානය යොමුව තිබේ. මෙරට නීතී ක්ෂේත්‍රයේ පළපුරුදු සහ අත්දැකීම් සහිත නිලධාරීන්ගේ සහය ලබා ගැනීමට වැඩ පිළිවෙලක් සකස් කරනබව ෆීජි රාජ්‍යයේ අග්‍රවිනිශ්චකාර ඇන්තනි හැරල්ඩ් මහතා පවසයි. මෙරට සංචාරයක නිරත ‍ෆීජි අගවිනිසුරුවරයා අරලියගහ මන්දරයේ දී අද(20) පෙරවරුවේ ජනාධිපති මහින්ද රාජපක්ෂ මහතා හමුවිය. ශ්‍රී ලාංකික විනිසුරුවරුන් සහ නීතීඥයින් පිරිසක් ෆීජි රාජ්‍යයේ නීතී ක්ෂේත්‍රයේ කටයුතු කරන බව මෙම හමුවේ දී ෆීජි අගවිනිසුරුවරයා සඳහන් කර තිබේ. එරට අපරාධ නඩු විභාග වන අධිකරණ වල ද ඉහළ තනතුරු හොබවන්නේ ශ්‍රී ලාංකික කාන්තාවන් බව හෙතෙම වැඩිදුරටත් සදහන් ක‍ර ඇත. නීතී ක්ෂේත්‍රය සම්බන්ධයෙන් තවදුරටත් සහයෝගයෙන් කටයුතු කිරීම පිළිබඳ මෙම හමුවේ දී දීර්ඝ වශයෙන් සාකච්ඡා වූ බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=12984", "Category": null, "Parent URL": null}