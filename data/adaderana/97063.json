{"Source": "Adaderana", "Timestamp": "October 2, 2018 04:59 pm", "Headline": "මඤ්ඤොක්කා අලෙත් බහී", "News Content": "දේශීය මඤ්ඤොක්කා අස්වැන්න දඹුල්ල ආර්ථික මධ්‍යස්ථානයේ දී විකුණා ගැනීමට නොහැකිව ඉවත් කිරීමට සිදුව ඇතැයි ගොවීහු පවසති. මේ දිනවල දඹුල්ල ආර්ථික මධ්‍යස්ථානයට මඤ්ඤොක්කා තොග විශාල වශයෙන් ලැබීමත් සමඟ මඤ්ඤොක්කා කිලෝවක් රුපියල් දහයකට හෝ අලෙවි නොවන බවත් ඉතා සීමිත කොටසක් කිලෝවක් රුපියල් 8 ත් 10 අතර මිලකට අලෙවි වන බවත් බොහෝ මඤ්ඤොක්කා තොග ආර්ථික මධ්‍යස්ථානයෙන් අලෙවි නොවී ගොඩ ගසා තිබෙන බව ගොවීන් පවසති. පසුගිය කාලයේ පැවැති වියළි කාලගුණික තත්ත්වය යටතේ බොහෝ ගොවීන් මඤ්ඤොක්කා වගාවට හුරු වූ බවත් ඇතැම් ගොවීන් වී වගාව 50% ක ප්‍රමාණයක් සිදු කිරීම නිසා ඉතිරි ඉඩම්වල බොහෝ දෙනෙකු මඤ්ඤොක්කා වගා කිරීමත් පෙළඹී තිබේ. යාපනය අර්ධ ද්විපයෙන් විශාල වශයෙන් මඤ්ඤොක්කා තොග ලැබීමත් එමෙන්ම එකවරම වර්ෂාව ලැබීමත් සමඟ මඤ්ඤොක්කා අස්වැන්න වෙළඳපොළට ලැබීම හේතුවෙන් මේවා අලෙවි කර ගැනීමට නොහැකි තත්වයෙන් පසුවන බව දඹුල්ල ආර්ථික මධ්‍යස්ථාන ව්‍යාපාරිකයෝ පවසති. මඤ්ඤොක්කා වගා කරන ගොවීන් කියා සිටින්නේ අඩුම තරමේ කිලෝවක් සඳහා රුපියල් 25 ක හෝ මිලක් තිබේනම් නිෂ්පාදන වියදම හෝ අවම කර ගැනීමට හැකියාව පවතින බවයි. එහෙත් මඤ්ඤොක්කා අස්වැන්න නෙලීම සඳහා යන වියදම වත් සොයා ගැනීමට නොහැකිව අස්වැන්න විනාශ කිරීමට සිදුවීම බරපතළ තත්ත්වයක් පවතින බවද ඔවුන් පවසති.", "URL": "https://sinhala.adaderana.lk/news.php?nid=97063", "Category": null, "Parent URL": null}