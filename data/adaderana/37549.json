{"Source": "Adaderana", "Timestamp": "September 20, 2013 01:37 pm", "Headline": "මාධ්‍ය සාකච්ඡා පුළුවන් -  මැතිවරණ ප්‍රචාරණය බෑ", "News Content": "මාධ්‍ය සාකච්ඡා පවත්වන උදවිය එකී සාකච්ඡා අතරතුරදී මැතිවරණ ප්‍රචාරණයේ යෙදුනහොත් ඊට එරෙහිව නීතිමය ක්‍රියාමාර්ග ගන්නා බව මැතිවරණ කොමසාරිස් මහින්ද දේශප්‍රිය මහතා පවසයි. දේශපාලන පක්ෂවලට මාධ්‍ය හමු පැවැත්වීමට හැකියාව ඇතත් අද දවසේ මැතිවරණ ප්‍රචාරණ කටයුතු සිදුකළ නොහැකි බව හෙතෙම කියා සිටියේ අද (20) කොළඹ පැවති මාධ්‍ය හමුවකදීය. දෙමළ ජාතික සන්ධානයෙන් උතුරු පළාත් සභාවට තරගවදින ආනන්දි ශෂිධරන් මහත්මියගේ නිවසට එල්ලවූ ප්‍රහාරය පිළිබඳ කනගාටුවෙනවා හැරෙන්නට තමන්ට කළ හැකි දෙයක් නොමැති බව මැතිවරණ කොමසාරිස්වරයා එහිදී සඳහන් කළේය. ඒ පිළිබඳ ක්‍රියා කිරීම පොලීසියේ වගකීම බව ඔහු පෙන්වා දුන්නේය. මැතිවරණ ක්‍රියාවලියේ ආරක්ෂාවට තමන් විසින් යුද හමුදාවේ සහය ඉල්ලා නොමැති බවත්, විශේෂ ආරක්ෂාවක් පැවතිය යුතු යයි උපකල්පනය කරන ලද ස්ථාන සම්බන්ධයෙන් ඒවාට විශේෂ ආරක්ෂාවක් යොදන ලෙස පොලිස්පතිවරයාගෙන් ඉල්ලා ඇති බවත් දේශප්‍රිය මහතා අවධාරණය කළේය. නීති විරෝධී ලෙස මැතිවරණ ප්‍රචාරණ කටයුතු සිදුවන බව තමන් පිළිගන්නා බවත්, තමන් යාපනයේ කළ සංචාරයේදී ඒ බව සියැසින්ම දැක බලා ගැනීමට හැකිවූ බවත් ඔහු කියා සිටියේය. විශේෂයෙන්ම යාපනය නගර මධ්‍යයේ පුළුල් තිර යොදා චිත්‍රපට පෙන්වන අතරවාරයේ ඡන්ද අපේක්ෂකයන්ගේ දැන්වීම්ද ප්‍රචාරණය කළ බව ඔහු සිහිපත් කළේය. නීති විරෝධී වුවද කෝටි ගණන් වැය කරමින් කටවුට් බැනර් සෑදීමට කරන වියදම් එක්තරා ආකාරයකට ‍පොදු ජනයාට මුදල් ගලා යන ආර්ථික වැඩපිළිවෙළක් බවද දේශප්‍රිය මහතා පැවසීය. මන්ද යත් මෙවැනි අවස්ථාවක ඒ අයුරින් වියදම් කෙරෙනුයේ සඟවාගෙන සිටින කළු සල්ලි බවද ඔහු සඳහන් කළේය. කෙසේ වෙතත් මැතිවරණ ක්‍රියාදාමය තුළ නීති විරෝධී කටයුතු කරන පුද්ගලයින් සම්බන්ධයෙන් දැනුවත් කරන ලෙස ඒ ඒ දේශපාලන පක්ෂ විසින් ඉල්ලීම් කර ඇති බවත්, ඒ අනුව තමන්ද එවැනි පුද්ගලයින්ට එරෙහිව නීතිය ක්‍රියාත්මක කරන බවත් මැතිවරණ කොමසාරිස්වරයා කියා සිටියේය. මැතිවරණ ප්‍රචණ්ඩ ක්‍රියා සම්බන්ධයෙන් ‍බොහෝ අය තමන් වෙත තොරතුරු ලබා නොදෙන බවත්, මාධ්‍යයට ලැබෙන තොරතුරු තමන්ට නොලැබෙන බවත් කියා සිටි කොමසාරිස්වරයා තමන්ට තොරතුරු ලැබෙන්නේනම් ඒ අනුව ඉදිරි නීතිමය ක්‍රියාමාර්ග ගැනීමට පසුබට නොවන බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37549", "Category": null, "Parent URL": null}