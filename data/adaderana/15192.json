{"Source": "Adaderana", "Timestamp": "March 31, 2011 02:35 pm", "Headline": "සුහදශීලී සාකච්ඡාවලට ඉන්දියාව හා පකිස්ථානය එකඟවෙයි", "News Content": "ද්වීපාර්ශ්වික සාකච්ඡා තවදුරටත් සුහදශීලීව පවත්වාගෙන යාමට ඉන්දීය හා පකිස්ථානු නායකයින් එකඟතාව පළ කර තිබේ. දෙරට අතර පවතින ගැටලු පිළිබඳව අවධානය යොමු කරමින් සාකච්ඡා ආරම්භ කිරීමට දෙරටේ නායකයින් එකඟත්වය පළ කර ඇත. ඉන්දියාවේ මොහාලි හිදී පැවති ලෝක කුසලාන ක්‍රිකට් තරගාවලියේ ඉන්දියාව හා පකිස්ථානය අතර පැවති අවසන් පූර්ව තරග‍යෙන් අනතුරුව දෙරටේ නායකයින් අතර මේ පිළිබඳ සාකච්ඡා වී ඇති බව සඳහන්ය. ඉන්දීය අගමැති ආචාර්ය මන්මෝහන් සිංගේ ආරාධනයකට අනුව පකිස්ථාන අගමැති යූසුෆ් රාසා ගිලානි ඉන්දියාවේ මොහාලි හි පැවති අර්ධ අවසන් පූර්ව තරගය නැරඹීමට පැමිණියේය. 2008 වසරේ මුම්බායි නගරයට එල්ල වූ ත්‍රස්ත ප්‍රහාරයෙන් අනතුරුව දෙරට අතර සබඳතා පළුදු විය. එම ප්‍රහාරය පකිස්ථානයේ ක්‍රියාත්මක වන ත්‍රස්ත කණ්ඩායමක් විසින් සිදුකළ බවට ඉන්දියාව අවස්ථා කිහිපයක දීම චෝදනා කරනු ලැබීය.", "URL": "https://sinhala.adaderana.lk/news.php?nid=15192", "Category": null, "Parent URL": null}