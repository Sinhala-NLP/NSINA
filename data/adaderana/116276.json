{"Source": "Adaderana", "Timestamp": "August 11, 2019 10:58 am", "Headline": "අලුත්ම නාටකය ජනාධිපති අපේක්ෂකයා-නාමල් කරුණාරත්න", "News Content": "රටේ ජනතාවගේ පවතින ප්‍රශ්න ගැටලුවලට විසඳුම් සොයා ගැනීමට නොහැකි වූ ආණ්ඩුවත් විපක්ෂයත් කාලෙන් කාලෙට විවිධ නාටක රැගෙනවිත් ජනතාව මුලාවේ දමන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. ඒ පිලිඳව අදහස් දක්වමින් ඔහු පැවසුවේ ඒ සඳහා ජනතාව නොරැවටිය යුතු බවයි. දඹුල්ල අතුපාරයාය ප්‍රදේශයේ පැවති මාධ්‍ය හමුවකදී රටේ වත්මන් තත්ත්වය පිළිබඳව පැහැදිලි කරමින් ඒ මහතා කියා සිටියේ ගොවි ජනතාවගේ ප්‍රශ්න ගැටලු හමුවේ තමන් දිවයින පුරා සංචාරය කරන බවත් එහිදී ජනතාවගේ ප්‍රශ්න ගැටලු වලට රජය කිසිදු අවධානයක් යොමු නොකොට දවසින් දවස විවිධ නාටක රැගෙනවිත් ජනතාව මුලා දමා තිබෙන බවය. රජයත් විපක්ෂයත් ඒකාබද්ධ වී මෙම රංගනයන් අවස්ථාවෙන් අවස්ථාව ඉදිරිපත් කිරීම සිදුකරන බවත් මුලින්ම මහ බැංකු කොල්ලය නැමති රංගනයනය , ඉන්පසු මාකඳුරේ මධුෂ් රංගනය, සේනා දළඹු රංගනය ,සහරාන් රංගනය ,බෝම්බ ප්‍රහාර රංගනය, පසුව ජනාධිපති වරයාගේ කඩු වැනිමේ සංදර්ශනය, කාන්තාවන් වඳ කරන ෂාපි ගේ රංගනය, ජනාධිපතිවරයා සිදුකළ අගමැති හුවමාරු නාටකය, විශ්වාසභංග නාටකය ,ආදී විවිධ නාට්‍ය සංදර්ශන අවස්ථාවෙන් අවස්ථාව පෙන්වූ බව හෙතෙම සඳහන් කළේය. වර්තමානයේ අලුත්ම නාටකය බවට පත්ව ඇත්තේ ජනාධිපති අපේක්ෂක තෝරන රංගනය බවත් වර්තමානයේ ශ්‍රී ලංකාව තුළ ජනාධිපති අපේක්ෂකයෙකු තෝරා ගැනීම ඇමරිකාවේ ජනාධිපති අපේක්ෂකයා තෝරන හා සමාන තරගකාරී තත්ත්වයක් ඇති වී තිබෙන බවට මාධ්‍ය මගින් විශාල පුළුල් ප්‍රචාරයක් ලබාදී ජනතාව නොමඟ යැවීම සිදු කරන බවද නාමල් කරුණාරත්න මහතා මෙහිදී සඳහන් කළේය. වර්තමානයේ එක්සත් ජාතික පාක්ෂිකයන් තමන්ගේ ජනාධිපති අපේක්ෂකයාගේ සිහිනය මවාගෙන සිටින බවත් අනෙකුත් පක්ෂවලට ද එකම සිහිනය ලබා දී රටේ ජාතික ප්‍රශ්නය බවට මේ දිනවල පත්කරගෙන සිටින බවද හෙතෙම සඳහන් කළේය . ජනමාධ්‍යද ඒ ආකාරයට හැසිරෙමින් රටේ බරපතලම ප්‍රශ්නය ජනාධිපති අපේක්ෂකයා කවුරුන්ද යන්න බවට පත්කර අහිංසක ජනතාවගේ ප්‍රශ්න ගැටලු සියල්ල අමතක කර දමා තිබෙන බව හෙතෙම සඳහන් කළේය.", "URL": "https://sinhala.adaderana.lk/news.php?nid=116276", "Category": null, "Parent URL": null}