{"Source": "Adaderana", "Timestamp": "August 2, 2016 07:18 pm", "Headline": "නීතිපතිට‍ නොතීසි!", "News Content": "2008 වසරේ කොළඹ හා තදාසන්න ප්‍රදේශවල තරුණයින් 11 දෙනෙකු පැහැරගෙන ගොස් අතුරුදන් කිරිමේ සිද්ධිය සම්බන්ධ නඩුවට අදාළව කොළඹ කොටුව මහේස්ත්‍රාත් අධිකරණය විසින් නිතිපතිවරයාට නොතිසි නිකුත් කර තිබේ.අදාළ නඩුව අද කැඳවූ අවස්ථාවේ කොටුව මහේස්ත්‍රාත් ලංකා ජයරත්න මෙනවිය සඳහන් කළේ මෙම සිද්ධියට අදාළ විමර්ශන කටයුතු පොලිසිය විසින් නිසියාකාරව සිදුකර ඇති බවයි.එම කටයුතු සාර්ථක කරගැනිම සඳහා නිතිපතිවරයාගේ සහය අවශ්‍ය බව ප්‍රකාශ කළ මහේස්ත්‍රාත්වරිය ඒ අනුව නීතිපතිවරයාගේ නියෝජිතවරයෙකුට අද දින අධිකරණයේ පෙනි සිටින ලෙස දන්වා පසුගිය වතාවේ ලියාපදිංචි තැපැලෙන් දැනුම් දීම් සිදුකළ බව කියා සිටියාය. කෙසේවෙතත් අද දිනයේ නීතිපතිවරයා නියෝජනය කරමින් කිසිදු රජයේ නිතිඥවරයෙකු අධිකරණය හමුවේ පෙනි නොසිටි බව අද දෙරණ අධිකරණ වාර්තාකරු පැවසුවේය.පරීක්ෂණ කටයුතු සාර්ථක කරගැනීම සඳහා නීතිපතිවරයාගේ සහය ඉතා වැදගත් බැවින් මීළඟ දිනයේ අධිකරණයේ පෙනී සිටින ලෙස දන්වා නීතිපතිවරයා වෙත පිස්කල්වරයා මාර්ගයෙන් නොතීසි නිකුත් කිරිමට මහේස්ත්‍රාත්වරිය පියවර ගෙන ඇත.වැඩිදුර නඩු විභාගය ලබන 30 වැනිදා සිදුකිරීමට නියමිතය.", "URL": "https://sinhala.adaderana.lk/news.php?nid=62703", "Category": null, "Parent URL": null}