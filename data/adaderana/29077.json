{"Source": "Adaderana", "Timestamp": "November 10, 2012 02:41 pm", "Headline": "වැලිකඩ වෙඩි තැබීම පෙරටුගාමීන් හෙළාදකියි", "News Content": "වැලිකඩ බන්ධනාගාරයේ ඇති වු නොසන්සුන්කාරී තත්ත්වය හමුවේ ආරක්ෂක අංශ විසින් වෙඩි තබා ඇත්තේ ආත්මාරක්ෂාවට වඩා ප්‍රහාරයක ස්වරූපයෙන් යැයි පෙරටුගාමී සමාජවාදී පක්ෂය පවසයි. ආණ්ඩුව විසින් සෑම ක්ෂේත්‍රයකම කටයුතු පාලනය කිරීම සඳහා මිලිටරිවාදී ක්‍රියාකාරකම් යොදා ගන්නා බව එම පක්ෂයේ දේශපාලන මණ්ඩලය නිවේදනයක් නිකුත් කරමින් පෙන්වාදෙයි. එකී නිවේද‍නයේ වැඩිදුරටත් මෙසේ ද සඳහන්ය. නොවැම්බර් මස 9 වැනිදා වැලිකඩ බන්ධනාගාරයේ ඇති වූ සිදුවීමකදී ආරක්ෂක අංශ විසින් වෙඩි තැබීමෙන් රැඳවියන් 25ක පමණ පිරිසක් මිය ගොස් ඇති බවද තවත් 50කට ආසන්න පිරිසක් වෙඩි වැදී තුවාල ලබා ඇති බවද වාර්තා වේ. මෙම සිදුවීම ආරම්භ වී ඇත්තේ විශේෂ කාර්ය බලකාය විසින් රැඳවියන් පරීක්ෂා කිරීමට ගනු ලැබූ උත්සාහයකට ඔවුන් විරෝධය පෑමත් සමගය. ඇති වූ නොසන්සුන්තාවය භාවිත කරමින් ආරක්ෂක අංශ විසින් ඔවුන්ට වෙඩි තබා ඇති අතර මෙතරම් විශාල පිරිසක් මිය යාමෙන් පෙනී යන්නේ එම වෙඩි තැබීම් ආත්මාරක්ෂාව සඳහා කළ වෙඩි තැබීමකට වඩා ප‍්‍රහාරයක ස්වරූපය ගන්නා බවය. මෙම සිදුවීම පිළිකුළෙන් යුතුව හෙළා දකින අපි මෙම සිදුවීමට මූලික හේතුව ආණ්ඩුව විසින් සියලුම ක්ෂේත‍්‍රයන්ට අදාළව දියත් කර තිබෙන මිලිටරිවාදී ප‍්‍රවණතාවය බවද ප‍්‍රකාශ කර සිටිමු. සාමාන්‍යයෙන් රැඳවියන් බන්ධනාගාරයට ඇතුළු කර ගනු ලබන්නේ බන්ධනාගාර නිලධාරීන් හා වෙනත් ආරක්ෂක අංශ සාමාජිකයින් විසින්ද සිදුකරනු ලබන ක‍්‍රමවත් පරීක්ෂා කිරීමකින් පසුවය. එබැවින් බන්ධනාගාරය තුළට මත්ද්‍රව්‍ය හෝ සන්නිවේදන උපකරණ හෝ අවි ආයුධ හෝ වෙනත් එවැනි දේ රැඳවියන් අත පවතින්නේ නම් එය පසුව බන්ධනාගාරයට ලැබුණු ඒවා බව පැහැදිලිය. බන්ධනාගාර පරීක්ෂා කිරීම් සිදු කළ යුතුව තිබෙන්නේ බන්ධනාගාර නිලධාරීන් විසිනි. ආණ්ඩුව සියලුම ක්ෂේත‍්‍ර මිලිටරිකරණය කිරීමේ ව්‍යාපෘතියක නිරත වී සිටින අතර කටුනායක කම්කරු අරගලයේදී, ජයවර්ධනපුර විශ්වවිද්‍යාලයේ ශිෂ්‍ය අරගලවලට ආදී බොහෝ ස්ථානවලට ඍජු මිලිටරිමය මැදිහත්වීම් කළ ආකාරයෙන්ම බන්ධනාගාරවල පරීක්ෂා කිරීම් සඳහාද හමුදා යොදවා තිබේ. පැන නැගුණු නොසන්සුන්තාවයට ප‍්‍රධාන හේතුවක් වන්නේ මෙය වන අතර ඒ නොසන්සුන්තාවය ඇතිවීමේ වගකීම රජයේ අත්තනෝමතික මිලිටරි මැදිහත්වීම්වලට පැවරිය යුතුව තිබේ. එමෙන්ම නොසන්සුන්තාවය ඇතිවීමෙන් අනතුරුව තත්ත්වය පාලනය කිරීමට වඩා පලි ගැනීමේ චේතනාවෙන් යුතුව ප‍්‍රහාරයක් එල්ල කර තිබෙන බව පැහැදිලිව පෙනේ. මෙය මීට ඉහතදී වව්නියාව බන්ධනාගාරයේදී සිදු වූ සිදුවීමේදීද දක්නට ලැබුණු තත්ත්වයකි. රජය විසින් බන්ධනාගාරවල රඳවාගෙන සිටින සියලු දෙනාගේ ජීවිතවල ආරක්ෂාව සම්බන්ධයෙන් රජය වගකිව යුතු අතර දිගින් දිගටම එම වගකීම පැහැර හැරෙමින් තිබේ. මෙය රටේ මූලික අයිතීන්ට එල්ල කරනු ලබන බරපතළ ප‍්‍රහාරයක් බව අප විශ්වාස කරමු. ‘‘සිරකරුවෝද මනුෂ්‍යයෝය’’ යනුවෙන් තාප්පවල ලිවීම පමණක් ප‍්‍රමාණවත් නොවන අතර ඔවුන්ට මානව අයිතීන් හිමිකර දීම සම්බන්ධයෙන් සමස්ත සමාජයම වගකීමක් භාරගත යුතුව තිබේ. වර්ධනය වෙමින් පවත්නා ප‍්‍රජාතන්ත‍්‍ර විරෝධී තත්ත්වය පරාජය කරන ලෙසද අද දින බන්ධනාගාරවලට එල්ල වන මෙම ප‍්‍රහාරය හෙට දින වෙනත් ක්ෂේත‍්‍රවලටද එල්ල විය හැකි බව වටහා ගෙන මෙවැනි සිදුවීම් ප‍්‍රතිනිර්මාණයවීම වැළැක්වීමට පෙළ ගැසෙන ලෙසද අපි ප‍්‍රජාතන්ත‍්‍රවාදය අගයන සියල්ලන්ගෙන් ඉල්ලා සිටිමු.", "URL": "https://sinhala.adaderana.lk/news.php?nid=29077", "Category": null, "Parent URL": null}