{"Source": "Adaderana", "Timestamp": "April 20, 2016 10:36 am", "Headline": "  දේපළ සමග ළමයෙකුත් පැහැරගෙන ගිහින්!", "News Content": "මහවැව - වීරහේන ප්‍රදේශයේ ව්‍යාපාරිකයෙකුගේ නිවසකට ආයුධ සන්නද්ධව කඩාවැදී ගෙහිමියන් බිය කර මුදල් ඇතුළු දේපළ කොල්ලකා පළාගිය කණ්ඩායමක් අත්අඩංගුවට ගැනීම සඳහා පරීක්ෂණ ආරම්භ කර ඇති බව මාරවිල පොලීසිය කියයි.පසුගිය 19 වැනිදා රාත්‍රී 7.30 ට පමණ මෙම කොල්ලය සිදුවී ඇත.තමන් ඇතුළු පවුලේ අය නිවසේ සිටින විට පැමිණි පිරිසක් කොල්ලය සිදු කර පළාගිය බව ගෙහිමියා වන කහටගමගේ සිරිල් මර්වින් නිහාල් පෙරේරා යන අය පොලීසියට කර ඇති පැමිණිල්ලේ සඳහන් වේ.කොල්ලකරුවන් විසින් රැගෙන ගිය මුදල් ප්‍රමාණය සහ දේපළ වල වටිනාකම මෙතෙක් තක්සේරු කර නැත.කොල්ලකරුවන් පළායන අවස්ථාවේදී එම ස්ථානයේ සිටි වයස අවුරුදු 17ක් වන තරුණයෙකු ඔවුන් පැමිණි වෑන් රථයේම දමා ගෙන පැහැර ගෙන ගොස් මීගමුව - කොච්චිකඩේ ප්‍රදේශයේ අතහැර දමා ගොස් ඇත.කොල්ලකරුවන් කවුරුන්ද යන්න හඳුනාගෙන නොමැති බව පොලීසිය කියයි.මාරවිල පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=59341", "Category": null, "Parent URL": null}