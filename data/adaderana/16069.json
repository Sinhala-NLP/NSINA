{"Source": "Adaderana", "Timestamp": "May 13, 2011 09:04 am", "Headline": "පිරමීඩ ක්‍රමයෙන් මුදල් වංචා කළ යුවලක් කොටුවෙයි", "News Content": "පිරමීඩ ක්‍රමයට සාමාජිකයින් බඳවාගෙන මුදල් වංචාවේ නිරත වූ බව කියන අඹු සැමි යුවලක් පුත්තලම පොලිස් කොට්ඨාශයේ වංචා විමර්ශන ඒකකයේ නිලධාරීන් විසින් අත්අඩංගුවට ගෙන තිබේ. සමාගමක් ලෙස රජයේ ලියාපදිංචි කර ඇති මෙම ආයතනයට අධ්‍යක්ෂ මණ්ඩලයක් ද සිටින බව මූලික විමර්ශනවලදී අනාවරණ වී ඇති බව පොලිසිය පවසයි. ගම් මට්ටමින් ක්‍රියාත්මක වී ඇති මෙම ජාවාරම සඳහා සාමාජිකයෙකු බඳවා ගැනීමට රුපියල් 54,500 ක මුදලක් අය කර ඇත. ඒ සඳහා විදුලි පහනක් සහිත ත්‍යාගයක් ද සාමාජිකයාට ලබා දී ඇති අතර එම සාමාජිකයා විසින් මෙම සංවිධානයට බඳවන සෑම සාමාජිකයෙකු වෙනුවෙන්ම රුපියල් 2,500 ක මුදලක් ගෙවන බවට පොරොන්දු වී ඇති බව සඳහන්ය. මෙම ජාවාරමට පුද්ගලයින් 400 දෙනෙකු පමණ සම්බන්ධ බවට තොරතුරු ලැබී ඇති බව පොලිසිය ප්‍රකාශ කරනු ඇත. අත්අඩංගුවට ගත් මෙම යුවල පුත්තලම, අට්ටවිල්ලුව ප්‍රදේශයේ පදිංචිකරුවන් වන අතර ඔවුන් සම්බන්ධයෙන් ශ්‍රී ලංකා මහ බැංකුව හා අපරාධ පරීක්ෂණ දෙපාර්තමේන්තුව ඒකාබද්ධව වැඩිදුර පරීක්ෂණ ක්‍රියාත්මකය.", "URL": "https://sinhala.adaderana.lk/news.php?nid=16069", "Category": null, "Parent URL": null}