{"Source": "Adaderana", "Timestamp": "August 7, 2014 07:30 am", "Headline": " දණගැස්වූ ගුරුවරියට තර්ජනාත්මක ලිපි යැවීමට සම්බන්ධයක් නෑ - හිටපු මන්ත්‍රී කියයි", "News Content": "පාසල් ගුරුවරියක් දණ ගැස්වීමේ නඩුවේ සාක්ෂිකරුවූ පුන්‍යසේන බණ්ඩාරගේ මරණයට හෝ පාසල් ගුරුවරියට මරණීය තර්ජනය කරමින් ලිපියක් යැවීමේ සිද්ධියට තමන්ගේ කිසිදු සම්බන්ධතාවයක් නොමැති බව වයඹ පළාත් සභාවේ හිටපු මන්ත්‍රීවරයෙකු වන ආනන්ද සරත් කුමාර මහතා නවගත්තේගම පොලීසියට ප්‍රකාශයක් ලබා දෙමින් පවසා ඇත. ඊයේ සවස 7.00 ට පමණ නවගත්තේගම පොලීසියට ගොස් ඇති හිටපු මන්ත්‍රීවරයා මෙම ප්‍රකාශය කර ඇති අතර මන්ත්‍රීවරයා පොලීසියට පැමිණ ඇත්තේ වයස අවුරුදු 13 ක් වන තම දරුවා සමගය. නවගත්තේගම නවෝද්‍ය මහා විද්‍යාලයේ විනය බාර ගුරුවරිය ලෙස සේවය කළ සුසිලා ප්‍රියානි හේරත් මහත්මිය, ඇය සේවය කළ පාසල තුළදී දණ ගස්වා අඬම්තෙට්ටම් කළේ යැයි වයඹ පළත් සභාවේ හිටපු මන්ත්‍රීවරයෙකු වූ ආනන්ද සරත් කුමර යන අයට චෝදනා එල්ල විය. ඒ සම්බන්ධයෙන් වූ නඩු විභාගය පුත්තලම මහාධිකරණය හමුවේ කැඳවන ලද අතර එහිදී මහාධිරණ විනිසුරු ප්‍රියන්ත ප්‍රනාන්දු මහතා හිටපු පළාත් සභා මන්ත්‍රීවරයා වරදකරු කරමින් ඔහුට දඬුවම් නියම කළේය. මෙම නඩුවේ සිව් (04) වෙනි සාක්ෂිකරු වූ පාසල ඉදිරිපිට පදිංචිව සිටි රාජකරුණා හේරත් මුදියන්සේලාගේ පුන්‍යසේන බණ්ඩාර (අවු:55) ගේ ඉතා වැදගත් සාක්ෂියක් බව මහාධිකරණයේදී ප්‍රකාශ විය. මෙම සාක්ෂිකරු වූ පුන්‍යසේන බණ්ඩාරගේ නිරුවත් මළ සිරුර පසුගිය 01 වැනිදා ඔහු පදිංචි නිවස පිටුපස පාළු ළිදක තිබී හමු විය. 02 වැනිදා මේ සම්බන්ධයෙන් වූ පශ්චාත් මරණ පරීක්ෂණය හලාවත මහා රෝහලේදී පැවැත්වුණු අතර මෙම මරණය කෙසේ සිදුවී ඇත්ද යන්න නිගමනය කළ නොහැකි බැවින් ඒ සම්බන්ධයෙන් තව දුරටත් පරීක්ෂණ සිදු කළ යුතු බැවින් ශරීරයේ කොටස් රඳවා ගත් බව හලාවත මහා රෝහලේ අධිකරණ වෛද්‍ය නිලධාරී ඩී.කේ. විජේවර්ධන මහතා එහිදී ප්‍රකාශ කළේය. මේ අතර පසුගිය 05 වැනිදා දහවල් දණ ගැස්සවීමට ලක්වූ පාසල් ගුරුවරිය වන සුසිලා ප්‍රියානි හේරත් මහත්මියට තර්ජනාත්මක ලිපියක් ලැබී ඇත. පුන්‍යසෝමගේ ඝාතනය සිදු කළේ තමන් බවත්,පාසල් ගුරුවරියට වෙන්නේත් ඒ දෙයම බවත්,හිටපු පළාත් සභා මන්ත්‍රී ආනන්ද සරත් කුමාර යන අය නමින් එම ලිපිය ලියා ඇත. මේ සම්බන්ධයෙන් පාසල් ගුරුවරිය විසින් මතු ආරක්ෂාව සදහා නවගත්තේගම පොලීසියට පැමිණිල්ලක්ද ඉදිරිපත් කරන ලදී. පුන්‍යසේන බණ්ඩාරගේ මරණයට හෝ පාසල් ගුරුවරියට තර්ජනාත්මක ලිපියක් යැවීමේ සිද්ධියට තමන්ගේ කිසිදු සම්බන්ධතාවයක් නොමැති බවත්,තමන් සමග අමනාපයෙන් පසුවන කිසියම් අයෙකු තමාගෙන් පලිගැනීමේ චේතනාවෙන් මෙම සිද්ධීන් සිදුකරන්නට ඇති බවට විශ්වාස කරන්නේ යැයිද පොලීසිය හමුවේ ප්‍රකාශයක් කර ඇති හිටපු පළාත් සභා මන්ත්‍රීවරයා පවසා ඇත. පුන්‍යසේන බණ්ඩාරගේ මරණය සම්බන්ධයෙන් පොලිස් කණ්ඩායම් 03 ක් සහ බුද්ධි අංශ විසින් පරීක්ෂ ආරම්භ කර ඇති අතර,පාසල් ගුරුවරියට ලැබුණු බව කියන තර්ජනාත්මක ලිපිය සම්බන්ධයෙන් නවගත්තේගම පොලීසිය විසින් පරීක්ෂණ කරගෙන යයි.", "URL": "https://sinhala.adaderana.lk/news.php?nid=45177", "Category": null, "Parent URL": null}