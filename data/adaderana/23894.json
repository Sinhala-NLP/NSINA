{"Source": "Adaderana", "Timestamp": "April 29, 2012 04:21 pm", "Headline": "නීතිය අතට ගත්තැයි 17 දෙනකු අත්අඩංගුවේ", "News Content": "ගල්නෑව ප්‍රදේශයේ සිදුවූ මිනිස් ඝාතනයකට අදාළව නීතිය අතට ගෙන ක්‍රියා කළ 17 දෙනකු අද දින අත්අඩංගුවට ගත් බව පොලීසිය පවසයි. වාර්තා වන අන්දමට සිදුවීම මෙසේය. පසුගිය අප්‍රේල් මස 17 වන දින ගල්නෑව පොලිස්බල ප්‍රදේශයේ මකුලෑව ප‍්‍රදේශයේ පැවති අවුරුදු උත්සවයකදි පුද්ගලයෙකුට තිදෙනෙකු විසින් පහරදීම හේතුවෙන් පහරකෑමට ලක්වූ පුද්ගලයා 21 වන දින කොළඹ ජාතික රෝහලේදි මිය ගොස් තිබිණි. මෙම සිද්ධියට සම්බන්ධ සැකකරුවන් තිදෙනා අප්‍රේල් මස 21 සහ 22 වන දින අත්අඩංගුවට ගෙන මේ වන විට කැකිරාව අධිකරණයට මගින් රක්ෂිත බන්ධනාගාර ගත කර තිබුණද , මිය ගිය පුද්ගලයාගේ අවසන් කටයුතු සිදු වු ඉකුත් 24 වන දින මිය ගිය පුද්ගලයාගේ ඥාතීන් සහ තවත් පිරිසක් දේහයද රැගෙන සැකකරුවන්ගේ නිවෙස් වලට පහරදී ත‍්‍රිවිල් රථයකටද ගිනි තබා අලාභානි සිදුකර තිබුණු බව පොලීසිය පවසයි. මෙම සිද්ධිය වැළැක්වීමට පොලිස් නිලධාරීන් යොදවා තිබු අතර ඔවුන් පස්දෙනෙකුටද කලහකාරි පිරිස් විසින් පහරදී තුවාල සිදුකර ඇති බවත්, මෙවැනි ප‍්‍රචණ්ඩක‍්‍රියා සිදුකිරිමට උත්සාහ කරන බවට පොලිසියට තොරතුරු ලැබී තිබුණු බැවින් පොලිස් ස්ථානාධිපති( ගල්නෑව) විසින් අධිකරණ නියෝගයක්ද ලබාගෙන එය ඥාතීන් වෙත භාරදී තිබුණු බවත් පොලීසිය කියා සිටියි. කෙසේ වෙතත් ඔවුන් අධිකරණ නියෝගයද තැකීමක් නොකොට ක්‍රියා කළ බැවින් අද දින(29) දහවල් 11.00 -2.00 දක්වා ගල්නෑව මකුලෑන ප‍්‍රදේශයේදි අනුරාධපුර නියෝජ්‍ය පොලිස්පති, කොට්ඨාස පොලිස් අධිකාරි,සහකාර පොලිස් අධිකාරිවරුන් 04ක්, ස්ථානාධිපතිවරුන් 10 දෙනෙක් සහ සෙසු නිලධාරීන් 150 ක් සහභාගිවෙමින් විශේෂ මෙහෙයුමක් සිදුකළ බවත්, එම මෙහෙයුමේදි ප‍්‍රචණ්ඩක‍්‍රියා සිදුකළ සැකකාරියක සහ සැකකරුවන් 16 දෙනෙකු අත්අඩංගුවට ගෙන ඇත. ඔවුන් ගෙවුණු අප්‍රේල් මස 24 වන දින ප‍්‍රචණ්ඩක‍්‍රියා වල නිරතවන ආකාරය විඩියෝ පට මගින් හඳුනා ගැනීමට හැකි වූ බවත් ,අද දින මෙසේ අත්අඩංගුවට ගත් 17 දෙනා කැකිරාව අධිකරණයට වෙත ඉදිරිපත් කිරිමට නියමිත බවත් පොලීසිය පෙන්වාදෙයි. කිසිම අවස්ථාවක නීතිය ජනතාව විසින් අතට නොගත යුතු බවත්,අධිකරණයට හැර යමෙකුට දඬුවම් කිරිමට වෙනත් කිසිවෙකුට හැකියාවක් නැති බවත්, මෙම සිද්ධියේදි පොලිසිය සැකකරුවන් අත්අඩංගුවට ගෙන තිබියදීත් මෙසේ ප‍්‍රචණ්ඩකාරි ලෙස හැසිරුණු අතර කහවත්තේදිද, කරන්දෙණියේදීද මෙවැනි සිදුවීම් වාර්තා වූ බවත් පොලීසිය සඳහන් කරයි. ඉදිරියේදි මේ ආකාරයට ප‍්‍රචණ්ඩත්වයෙන් කටයුතු කරන පිරිස් වලට විරුද්ධව දැඩි ක‍්‍රියාමාර්ග ගන්නා අතර මෙවැනි සිදුවීම් නිරන්තරයෙන් විඩියෝ ගත කර හෝ කොළඹ නගරයේනම් සී.සී.ටී.වී. දත්ත ඔස්සේ පුද්ගලයින් හඳුනාගැනීමට කටයුතු කෙරෙණු ඇති බවත් පොලීසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=23894", "Category": null, "Parent URL": null}