{"Source": "Adaderana", "Timestamp": "January 21, 2013 10:19 am", "Headline": "ලංකාවට අතදෙනවා-ජපානය කියයි", "News Content": "ශ්‍රී ලංකාවේ ආර්ථික සංවර්ධනයට ජපානයේ සහය තවදුරටත් ලබා දෙන බව ජපාන විදේශ අමාත්‍යංශයේ රාජ්‍ය සහයික සැලසුම් අංශයේ අධ්‍යක්ෂ සුචී ටොකුඩා මහතා පවසයි. ශ්‍රී ලංකා රජය මගින් සිදු කරන සංවර්ධන ව්‍යාපෘති සඳහා අවශ්‍ය සහය ඉදිරියටත් නොකඩවා ලබාදීමට ජපාන රජය කටයුතු කරන බව ඒ මහතා සඳහන් කළේය. ආර්ථික සංවර්ධන අමාත්‍ය බැසිල් රාජපක්ෂ මහතා හමුවූ අවස්ථාවේ දී සුචී ටොකුඩා මහතා මෙම අදහස් පළ කළේය. ශ්‍රී ලංකාවේ ජාතික වශයෙන් ක්‍රියාත්මක වන දිවිනැගුම ජාතික වැඩසටහන මේ වන විට සාර්ථක ලෙස ක්‍රියාත්මක වන බව මෙහිදී අදහස් දැක්වූ ආර්ථික සංවර්ධන අමාත්‍යවරයා පැවසීය. එම වැඩසටහනේ ප්‍රතිඵල මහජනතාවට මේ වන විට ලබා ගනිමින් සිටින බව ද බැසිල් රාජපක්ෂ අමාත්‍යවරයා සඳහන් කළේය. ජපාන රජයේ ආධාර ඇතිව මුහුදු කූඩැල්ලන් වගා කිරීමේ ව්‍යාපෘතිය මේ වන විට ඉතා සාර්ථකව සිදු කෙරෙන බව මෙහිදී වැඩිදුරටත් අදහස් දැක්වූ ආර්ථික සංවර්ධන අමාත්‍යවරයා පැවසීය. එමෙන්ම ටූනා මත්ස්‍ය කර්මාන්තය දියුණු කිරීම සඳහා ජපන් ආයෝජකයන්ගේ සහය ලැබී ඇති බව ද ආර්ථික සංවර්ධන අමාත්‍ය බැසිල් රාජපක්ෂ මහතා මෙහිදී පවසා තිබේ.", "URL": "https://sinhala.adaderana.lk/news.php?nid=30933", "Category": null, "Parent URL": null}