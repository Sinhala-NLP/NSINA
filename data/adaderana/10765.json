{"Source": "Adaderana", "Timestamp": "September 10, 2010 11:27 am", "Headline": "මෙරට ආර්ථිකය ගැන ලෝක ආර්ථික සමුළුවෙන් සහතිකයක්", "News Content": "ආර්ථික කේෂ්ත්‍රයේ දියුණුව අතින් ශ්‍රී ලංකාව කැපී‍පෙනෙන වර්ධනයක් පෙන්නුම් කර ඇතැයි ලෝක ආර්ථික සමුළුව පවසයි. එම සමුළුවේ නවතම ශ්‍රේණිගත කිරීම් අනුව පසුගිය වසරේ 79 වන ස්ථානයේ සිටි ශ්‍රී ලංකාව 62 වන ස්ථානයට පැමිණ තිබේ. රටවල් 139 ක් අතරින් ස්ථාන 17 න් ඉදිරියට පැමිණ මෙවැනි ධනාත්මක වර්ධනයක් පෙන්නුම් කළ රටක් ලෙස ශ්‍රී ලංකාව කැපී පෙනෙන බව එම සමුළුව පෙන්වා දෙයි. වර්ධන වේගය අතින් ශ්‍රී ලංකාව දෙවැනි වී ඇත්තේ ස්ථාන 18න් මෙවර ඉදිරියට පැමිණි මොන්ගෝලියාවට පමණි. එහෙත් නවතම ශ්‍රේණිගත කිරීම් අනුව මොන්ගෝලියාව පසුවන්නේ 99 වන ස්ථානයේය. ශ්‍රී ලංකාව වසර කිහිපයක් තුළ අඛණ්ඩව දළ දේශීය නිෂ්පාදිතයේ වර්ධනයක් පවත්වා ගැනීම හේතුවෙන් රටේ ආර්ථකය යහපත් තත්ත්වයක පවතින බව ලෝක ආර්ථික සමුළුව පවසයි.", "URL": "https://sinhala.adaderana.lk/news.php?nid=10765", "Category": null, "Parent URL": null}