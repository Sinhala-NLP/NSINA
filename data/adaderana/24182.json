{"Source": "Adaderana", "Timestamp": "May 11, 2012 09:01 pm", "Headline": "අද දෙරණ විශිෂ්ටතම පුවත් වාර්තාකරණය සඳහා රයිගම් සම්මාන ලබයි", "News Content": "2011 ව‍සරේ විශිෂ්ටතම පුවත් වාර්තාකරණයට හිමි රයිගම් ටෙලි සම්මානය දිනාගැනීමට අද දෙරණ සමත්විය. රයිගම් ටෙලි සම්මාන උළෙල අති උත්කර්ශවත් අන්දමින් අද(11) රාත්‍රීයේ බත්තරමුල්ල වෝටර්ස් එජ්හිදී පැවැත්විණි. 8 වන වරට පැවති මෙම සම්මාන උළෙලේ දී රූපවාහිනී මාධ්‍යයේ සියලු අංශ ආවරණය වන පරිදි සම්මාන 53 ක් පිරිනැමීම සිදුවිය. ටෙලිනාට්‍ය කලා‍වේ පෝෂණය, උන්නතිය උදෙසා උරදෙන කලාකරුවන් අගයමින් සම්මාන 22 ක් ප්‍රවෘත්ති, අධ්‍යාපනික, ළමා, කාලීන, සංගීත, රියැලිටි, ක්‍රීඩා වැඩසටහන් හා විවිධ විශේෂාංග වැඩසටහන් අගයමින් සම්මාන 17 ක් ජනප්‍රිය සම්මාන 3 ක් ද පිරිනැමීම එහිදී සිදුකෙරුණි. ඇගයීමේ දී ජූරිය විසින් හඳුනා ගත් විශේෂාංග හා කුසලතා වෙනුවෙන් පිරිනැමෙන ජූරියේ කුසලතා සහතික සහ සම්මාන 10 ක් රූපවාහිනී ක්ෂේත්‍රයේ උන්නතිය වෙනුවෙන් උතුම් දායකත්වයක් ලබාදුන් කලාශිල්පීන් හා පුරෝගාමීන් සඳහා මෙවර ද ප්‍රණාම සම්මන දෙකක් හා කලාකරුවෙකු වෙනුවෙන් ජීවිතේ එක්වරක් පමණක් පිදෙන රයිගම් ප්‍රතිභා ප්‍රභා ගෞරව සම්මානය පිරිනැමීම ද සිදුවිය. මෙවර රයිගම් සම්මාන උළෙල සඳහා විවිධ ක්ෂේත්‍ර යටතේ ටී.වී. දෙරණ ගෙන එන වැඩසටහන් රැසක නම් නිර්දේශ වී තිබුණි. රූපවාහිනී පුවත් වාර්තාකරණයට හිමි රයිගම් ‍ටෙලි සම්මානයට අමතරව 360 කාලීන වැඩසටහන සඳහා ද ජූරියේ විශේෂ කුසලතා සම්මානයක් හිමිවිය. හොඳම වාර්තා වැඩසටහන් යටතේ \"පටීභා\" වැඩසටහන සඳහා ද මෙහිදී සම්මානයක් හිමිවිය. මීට අමතරව වසරේ විශිෂ්ටතම ප්‍රවෘත්ති නිවේදික - සිංහල සම්මානය සඳහා අද දෙරණ ප්‍රවෘත්ති නිවේදිකා උත්පලා රත්නායකගේ නම ද නිර්දේශ වී තිබුණි. ටීවී දෙරණ ඔස්සේ ගෙන එන වාදපිටිය සංවාදාත්මක වැඩසටහන ද මෙවර ‍රයිගම් ටෙලි සම්මාන උළෙලේ සම්මාන සඳහා නිර්දේශ වී තිබේ.", "URL": "https://sinhala.adaderana.lk/news.php?nid=24182", "Category": null, "Parent URL": null}