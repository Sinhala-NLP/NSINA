{"Source": "Adaderana", "Timestamp": "January 29, 2011 10:01 am", "Headline": "චූටිපුතාට තැබූ වෙඩිල්ල වැදුණු තරුණයා මියයයි", "News Content": "ගල්කිස්ස මහේස්ත්‍රාත් අධිකරණය අසලදී පලා යමින් සිටි සැකකරුවෙකුට පොලිසිය සිදුකළ වෙඩි ප්‍රහාරයක දී තුවාල ලබා කළුබෝවිල රෝහලේ ප්‍රතිකාර ලබමින් සිටි තරුණයා ජීවිතක්ෂයට පත්ව තිබේ. දැඩි සත්කාර ඒකකයේ ප්‍රතිකාර ලබමින් සිටි අදාළ තරුණයා ඊයේ(28) රාත්‍රී ජීවිතක්ෂයට පත්වූ බව එම රෝහලේ ප්‍රකාශකයෙකු සඳහන් කළේය. අපරාධ රැසකට සම්බන්ධ \"චූටිපුතා\" නම් සැකකරුවෙකු පසුගිය බදාදා ගල්කිස්ස මහේස්ත්‍රාත් අධිකරණයේ නඩුවකට ඉදිරිපත් කළ අවස්ථාවේ ආරක්ෂක නිලධාරීන්ගෙන් මිදී පලාගොස් තිබුණි. එහිදී පොලිසිය සිදුකළ වෙඩි ප්‍රහාරයෙන් අසල සිටි අදාළ තරුණයා තුවාල ලැබූ අතර පසුව ඔහු ප්‍රතිකාර සඳහා කළුබෝවිල රෝහලට ඇතුළත් කරනු ලැබීය. 32 හැවිරිදි මොණරාගල ප්‍රදේශයේ පදිංචිකරු‍වෙකු වන මියගිය තරුණයා රත්මලාන ප්‍රදේශයේ රැකියාවක නිරත වූවෙකි.", "URL": "https://sinhala.adaderana.lk/news.php?nid=13827", "Category": null, "Parent URL": null}