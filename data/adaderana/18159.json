{"Source": "Adaderana", "Timestamp": "August 19, 2011 08:48 am", "Headline": "චෝදනා එල්ලකරන්නේ ඔවුන්ට අවශ්‍ය රජයක් ලබාගැනීමටයි", "News Content": "මෙරටට එරෙහිව චෝදනා එල්ල කිරීම සඳහා ඇතැම් ශ්‍රී ලාංකිකයින්‍‍ විසින් බටහිර රටවලට තොරතුරු ලබාදෙන බවට හෙළි වී ඇතැයි ආරක්ෂක ලේකම් ගෝඨාභය රාජපක්ෂ මහතා පවසයි. සුළු පුද්ගලික ලාබ ප්‍රයෝජනයක් උදෙසා මොවුන් මෙසේ බටහිර රටවලට තොරතුරු ලබාදෙන බව ආරක්ෂක ලේකම්වරයා පෙන්වාදෙයි. කොළඹ දී ඊයේ(18) පැවති සම්මන්ත්‍රණයකට එක්වෙමින් ආරක්ෂක ලේකම් ගෝඨාභය රාජපක්ෂ මහතා මෙම අදහස් පළ කළේය. ලබාගත් ජයග්‍රහණය ආරක්ෂා කරගෙන තවදුරටත් රට සාමකාමී කර ඉදිරියට ගෙනයාම ජනතාවක් වශයෙන් පවතින ප්‍රධානතම අභියෝගය බව එහිදී ඒ මහතා අවධාරණය කර සිටියේය. ජනාධිපතිවරයාගෙන් හෝ පවතින රජයෙන් ඔවුන්ගේ අවශ්‍යතා ඉටුනොවන නිසා එය ඉටුකරගත හැකි පුද්ගලයෙකු හෝ රජයක් ඔවුන්ට අවශ්‍යව තිබෙන නිසා මෙම සියලු යුද අපරාධ චෝදනා එල්ල කරන බව හෙතෙම සඳහන් කරයි. එක් චෝදනාවක් සඳහා පිළිතුරු ලබාදෙන විට තවත් චෝදනාවක් එල්ල කරන බවත්, එම චෝදනාවල අවසානයක් නොවන බවත් ගෝඨාභය රාජපක්ෂ මහතා පෙන්වාදෙයි. විශේෂයෙන් සිවිල් වැසියන් ඝාතනය සම්බන්ධ චෝදනා පිළිබඳව කිසිදු අයුරකින් මෙම සංඛ්‍යා සාධාරණය කළ නොහැකි බව පැහැදිලිව පෙන්වා දී ඇති බවත් ඒ මහතා වැඩිදුරටත් අවධාරණ කර සිටියේය. බටහිරින් එල්ල වන සෑම චෝදනාවකටම නිවැරදිව තොරතුරු ලබාදීමට ශ්‍රී ලංකාව මේ දක්වා කටයුතු කර ඇති බව ගෝඨාභය රාජපක්ෂ මහතා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=18159", "Category": null, "Parent URL": null}