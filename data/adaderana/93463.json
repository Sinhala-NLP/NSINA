{"Source": "Adaderana", "Timestamp": "July 30, 2018 12:56 pm", "Headline": "මූලික අයිතීන් කඩ කලාට මංගලට එරෙහිව ඒකාබද්ධයෙන් ශ්‍රේෂ්ඨාධිකරණයට පෙත්සමක්", "News Content": "වර්තමානයේ ඛනිජ තෙල් මිල ගණන් අඩු වී ඇති බවට ව්‍යාජ සහ නොමඟ යවන සුළු තොරතුරු ඇතුළත් කර කොට පුවත්පත්වල දැන්වීම් පළ කිරීම තුළින් මුදල් අමාත්‍ය මංගල සමරවීර ඇතුළු එම අමාත්‍යාංශ ලේකම්වරයා මූලික අයිතීන් කඩ කර ඇතැයි චෝදනා කරමින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබේ. ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා විසින් මෙම පෙත්සම ඉදිරිපත් කළේය. එහි වගඋත්තරකරුවන් ලෙස මුදල් අමාත්‍ය මංගල සමරවීර ,එම අමාත්‍යාංශයේ ලේකම්වරයා , එම අමාත්‍යාංශයේ අතිරේක ලේකම්වරයා සහ නීතිපතිවරයා නම් කර තිබේ. බන්දුල ගුණවර්ධන මහතා කියා සිටින්නේ පසුගිය 2014 වසරේ තෙල් මිලට සාපේක්ෂව වර්තමානයේ පෙට්‍රල් සහ භූමිතෙල් මිල අඩුවී ඇති බව සඳහන් කරමින් මුදල් අමාත්‍යාංශය මඟින් පුවත්පත්වල දැන්වීම් පළ කරන බවයි. එම පුවත්පත් දැන්වීම්වල අන්තර්ගත සංඛ්‍යාලේඛන සහ තොරතුරු මුළුමනින්ම සාවද්‍ය සහ මහජනතාව නොමඟ යවන සුළු බව සඳහන් කරන පෙත්සම්කරු මහජන මුදල් අවභාවිතා කරමින් මේ ආකාරයෙන් දැන්වීම් පළ කිරීම නීතිවිරෝධී කටයුත්තක් බව ද කියා සිටියේය. මුදල් අමාත්‍ය මංගල සමරවීර ඇතුළු වගඋත්තරකරුවන් ගේ ක්‍රියාකලාපය තුළින් සිය මූලික අයිතීන් කඩ වී ඇති බවට තීන්දුවක් ලබාදෙන මෙන් ඉල්ලා සිටින පෙත්සම්කරු තවදුරටත් මේ ආකාරයේ සාවද්‍ය තොරතුරු අඩංගු දැන්වීම් පළ කිරීම වැළැක්වීමේ අතුරු නියෝගයක් නිකුත් කරන මෙන් ඉල්ලා තිබේ. ඊට අමතරව මෙම දැන්වීම පළ කිරීම සඳහා වැයකරන අද අරමුදල් අමාත්‍ය මංගල සමරවීර ඇතුළු වගඋත්තරකරුවන් ගෙන් පෞද්ගලිකවම අයකර ගැනීම සඳහා නියෝගයක් නිකුත් කරන මෙන් ද පෙත්සම්කරු ශ්‍රේෂ්ඨාධිකරණයෙන් වැඩිදුරටත් ඉල්ලා තිබේ.", "URL": "https://sinhala.adaderana.lk/news.php?nid=93463", "Category": null, "Parent URL": null}