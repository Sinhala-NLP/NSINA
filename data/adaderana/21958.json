{"Source": "Adaderana", "Timestamp": "February 8, 2012 01:11 pm", "Headline": "ෆොන්සේකා උපවාසය අත්හිටුවයි", "News Content": "සරත් ෆොන්සේකා මහතා විසින් වැලිකඩ බන්ධනාගාරයේ ආරම්භ කර තිබූ උපවාසය අත්හිටුවා ඇති බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අර්ජුන රණතුංග මහතා පවසයි. සරත් ෆොන්සේකා මහතා වෛද්‍ය පරීක්ෂණය සඳහා බන්ධනාගාර නිලධාරීන් විසින් රෝහලක් වෙත රැගෙනයාමට කටයුතු කිරීම හේතුවෙන් මෙසේ අදාළ උපවාසය අත්හිටුවීමට තීරණය කර ඇති බව ඒ මහතා සඳහන් කළේය. ශ්‍රේෂ්ඨාධිකරණ නඩු විභාගය නිමවීමෙන් පසු බන්ධනාගාර නිලධාරීන් විසින් සරත් ෆොන්සේකා මහතා නියමිත දොරටුවෙන් තොරව වෙනත් දොරටුවකින් වැලිකඩ බන්ධනාගාරය වෙත රැගෙන ගිය බව අනෝමා‍ ෆොන්සේකා මහත්මිය පැවසුවාය. තව ද සරත් ෆොන්සේකා මහතාට අද ලබාදීමට නියමිතව තිබූ වෛද්‍ය ප්‍රතිකාර ද ලබා නොදී වැලිකඩ බන්ධනාගාරය වෙත රැගෙන යාමට බන්ධනාගාර නිලධාරීන් කටයුතු කර තිබූ බව ඇය වැඩිදුරටත් පෙන්වා‍දුන්නාය. මීට විරෝධය පළ කරමින් සරත් ෆොන්සේකා මහතා වැලිකඩ බන්ධනාගාරය තුළ උපවාසයක් ආරම්භ කිරීමට තීරණය කළ බව අනෝමා ෆොන්සේකා මහත්මිය සඳහන් කර තිබිණි.", "URL": "https://sinhala.adaderana.lk/news.php?nid=21958", "Category": null, "Parent URL": null}