{"Source": "Adaderana", "Timestamp": "October 14, 2010 08:39 am", "Headline": "නිපුණආරච්චි, ෆොන්සේකාගේ අසුන ප්‍රතික්ෂේප කරයි", "News Content": "සරත් ෆොන්සේකා මහතාගෙන් පුරප්පාඩු වු පාර්ලිමේන්තු මන්ත්‍රී ධුරයේ තමන් දිවුරුම් නොදෙන බව ලක්ෂ්මන් නිපුණආරච්චි මහතා පවසයි. සරත් ෆොන්සේකා මහතාගේ මන්ත්‍රී ධුරය තමා සතු කර ගැනීමට කිසිදු අදහසක් නොමැති බව ඔහු පවසයි. දෙවන යුද අධිකරණ තීන්දුවට අනුව සරත් ෆොන්සේකා මහතාට මාස 30ක සිරදඩුවමක් නියම විය. ඒ අනුව සරත් ෆොන්සේකා මහතාගේ මන්ත්‍රී ධුරය ද අහෝසි වු බව කතානායකවරයා විසින් පාර්ලිමේන්තු මහලේකම්වරයා හරහා මැතිවරණ කොමසාරිස්වරයා වෙත දැනුම් දීමට කටයුතු කළේය. පුරප්පාඩු වු මන්ත්‍රී ධුරය සඳහා ප්‍රජාතන්ත්‍රවාදී ජාතික සන්ධානය නියෝජනය කරමින් කොළඹ දිස්ත්‍රික්කය සඳහා පසුගිය මහ මැතිවරණයට ඉදිරිපත් වු මනාප ලැයිස්තුවේ ඊළඟ පුද්ගලයා අදාළ මන්ත්‍රී ධුරය සඳහා නම් කෙරුණි. පසුගිය මහ මැතිවරණයෙන් තරග වැදුනු ලක්ෂ්මන් නිපුණආරච්චි මහතා, ඒ සඳහා නම් කෙරුණු අතර, ඒ බව ගැසට් නිවේදනයක් මගින් ප්‍රකාශයට පත් කර ඇති බව සඳහන්ය.", "URL": "https://sinhala.adaderana.lk/news.php?nid=11481", "Category": null, "Parent URL": null}