{"Source": "Adaderana", "Timestamp": "January 13, 2012 01:02 pm", "Headline": "කොට්ඨාස හරහා අපරාධ විමර්ශන වඩා ඉහළ යා යුතුයි", "News Content": "පොලිස් කොට්ඨාස හරහා සිදුකෙරෙන අපරාධ විමර්ශන කටයුතු වඩාත් ඉහළ යා යුතු බව පොලිස්පති එන්.කේ.ඉලංගකෝන් මහතා පවසයි. අපරාධකරුවන් අත්අඩංගුවට ගැනීම සඳහා සහ සාමය පවත්වා ගැනීම සඳහා පොලිස් කොට්ඨාසවලින් වැඩි දායකත්වයක් ලැබිය යුතු බව පොලිස්පතිවරයා පෙන්වා දෙයි. 2012 පොලිස්පති ත්‍යාග හා ප්‍රශංසා පිරිනැමීම වෙනුවෙන් කොළඹ පොලිස් අපරාධ කොට්ඨාශ ශ්‍රවණාගාරයේ අද(13) පෙරවරුවේ පැවැති උත්සවයේ දී පොලිස්පතිවරයා මෙම අදහස් පළ කළේය. මෙම උත්සවයේ දී රුපියල් එක් කෝටි තිස් පන් ලක්ෂයක පමණ මුදලක් පොලිස් නිලධාරීන් 367 දෙනෙකු සහ පෞද්ගලික ඔත්තුකරුවන් 20 දෙනෙකු අතර බෙදාදෙනු ලැබුවේ පොලිස්පති එන්.කේ. ඉලංගකෝන් මහතාගේ ප්‍රධානත්වයෙනි.", "URL": "https://sinhala.adaderana.lk/news.php?nid=21354", "Category": null, "Parent URL": null}