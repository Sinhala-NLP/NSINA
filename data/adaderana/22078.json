{"Source": "Adaderana", "Timestamp": "February 13, 2012 02:20 pm", "Headline": " කහවත්තේ ඝාතකයින් ගැන තොරතුරක් දුන්නොත් ලක්ෂ 10ක තෑග්ගක් ", "News Content": "මෑත කාලයේ කහවත්ත ප්‍රදේශයේදී ඝාතනයට ලක්වූ මවගේ සහ දියණියගේ ඝාතන සිදුවීමට අදාළව සාර්ථක තොරතුරක් සපයන තැනැත්තෙකු රුපියල් දස ලක්ෂයක ත්‍යාගයක් පිරිනමන බව පොලීසිය නිවේදනය කරයි. පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතාගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. පසුගිය 2012-01-31 ත් 2012-02-02 ත් අතර කාලයේදි කහවත්ත පොලිස් වසමේ පන්සල පාර, කොටකෙතන ලිපිනයේ පදිංචි 19 හැවිරිදි කාවින්දා චතුරංගනි සහ ඇගේ මව වන 52 හැවිරිදි නයනා නිල්මිණි කෲර හා අමානුෂික ලෙස ඝාතනය කර තිබුණි. මෙම සිද්ධියට අදාළ සැකකරුවන් අත්අඩංගුවට ගැනීමට විශේෂ පොලිස් කණ්ඩායම් සහ අපරාධ පරික්ෂණ දෙපාර්තමේන්තුව නිරන්තර උත්සාහයක යෙදි සිටියි. එමෙන්ම මෙම ම්ලේච්ඡ ද්විත්ව ඝාතන සිද්ධියේ සැකකරුවන් අත්අඩංගුවට ගැනීම සදහා පොලිසිය මහජන සහය ගෞරවයෙන් අපේක්ෂා කරනු ලබයි. ඉහත ඝාතන සිද්ධියේ සැකකරුවන් හෝ ඊට සම්බන්ධ යම් පුද්ගලයෙකු වෙතොත් ඒ පිළිබඳව සාර්ථක තොරතුරක් සපයන තැනැත්තෙකුට රුපියල් දස ලක්ෂයක (රු. 1,000,000) ත්‍යාගයක් පිරිනැමීමට පොලිස්පතිතුමා විසින් තීරණය කර ඇත. එවැනි තොරතුරු ඇතොත් පහත දුරකථන අංක වෙත දැනුම් දෙන මෙන් කාරුණිකව ඉල්ලා සිටිමි. 0777 887744 හෝ 0773 350556. තවද තොරතුරු ලබාදෙන අයගේ රහසිගත භාවය ආරක්ෂා කරනු ලබන අතර අනන්‍යතාවය තහවුරු කර ගැනීමෙන් පසු අදාළ ත්‍යාග මුදල පිරිනමනු ලැබේ.", "URL": "https://sinhala.adaderana.lk/news.php?nid=22078", "Category": null, "Parent URL": null}