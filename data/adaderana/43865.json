{"Source": "Adaderana", "Timestamp": "June 10, 2014 12:21 pm", "Headline": "කරච්චි ගුවන් ගමන් යළි ඇරඹෙයි-යළි අත්හිටුවෙයි", "News Content": "පකිස්ථානයේ කරච්චි නුවරට එල්ල වු ප්‍රහාරයෙන් අනතුරුව තාවකාලිකව නවතා දමා තිබු ගුවන් ගමන් සේවා යළි ආරම්භ වූ බව කියා සිටියද එය නැවත අත්හිටුවා තිබේ. මීට සුළු මොහොතකට පෙර කරච්චි ගුවන්තොටුපළ ආරක්ෂක නිලධාරීන් සිටින කඳවුරකට ප්‍රහාරයක් එල්ලවීමත් සමග ආරක්ෂාව පිළිබඳ සලකා බලා එම තීරණය ගෙන ඇතැයි සඳහන්ය. එම ප්‍රහාරයෙන් ගුවන් තොටුපළ ආරක්ෂක නිලධාරීන් 5 දෙනෙකු මියගිය බව විදෙස් වාර්තා පැවසුවද කිසිදු ජීවිත හානියක් සිදුව නැති බව පකිස්ථානු රජයේ ආරංචි මාර්ග අනාවරණය කළේය. කෙසේ වෙතත් අද උදෑසන ශ්‍රී ලංකන් ගුවන් සමාගම සඳහන් කළේ මේ වන විට කරච්චි ගුවන්තොටුපළේ කටයුතු සාමාන්‍ය පරිදි සිදුකෙරෙන බවට පකිස්ථාන බලධාරීන් විසින් තමන්ට දැනුම් දුන් බවයි. මේ අතර පකිස්ථානයේ කරච්චි ගුවන්තොටුපලට එල්ල වු බෝම්බ ප්‍රහාරයෙන් පුද්ගලයින් 28 දෙනෙකු ජීවිතක්ෂයට පත් වුණි. ප්‍රහාරයේ වගකීම මේ වන විට තලෙයිබාන් සංවිධානය විසින් බාරගෙන තිබේ.", "URL": "https://sinhala.adaderana.lk/news.php?nid=43865", "Category": null, "Parent URL": null}