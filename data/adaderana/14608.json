{"Source": "Adaderana", "Timestamp": "March 4, 2011 12:20 pm", "Headline": "ආණ්ඩුවේ ඇමතිවරුන්ට බටහිර රටවලට වීසා නෑ", "News Content": "ආණ්ඩුවේ ප්‍රබල ඇමතිවරුන්ට මේ වන විට බටහිර රටවලට වීසා නොදෙන තත්ත්වයක් උදාවී ඇතැයි එක්සත් ජාතික පක්ෂය පවසයි. එක්සත් ජාතීන්ගේ වාර්තාව ප්‍රකාශයට පත්කිරීමෙන් අනතුරුව මෙම තත්ත්වය වඩා බරපතල විය හැකි බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. ජාත්‍යන්තර ප්‍රජාවෙන් ශ්‍රී ලංකාවේ යුදමය අපරාධ සිදුවූ බවට හා මානව හිමිකම් උල්ලංඝණය වූ බවට නැ‍ඟෙන චෝදනා වලට පිළිතුරු ලෙස පිළිගත හැකි සංවාදයක් ආරම්භ කළ යුතු බව මන්ත්‍රීවරයා කියා සිටියේ අද(04)කොළඹ පැවති මාධ්‍ය හමුවකට සහභාගී වෙමිනි. \"උගත් පාඩම් හා ප්‍රතිසන්ධානය සඳහා වූ ජනාධිපති කොමිසම\"ඇස්බැන්දුමක් පමණක් බව ජාත්‍යන්තර ප්‍රජාව පවසා සිටිද්දී එකදු සිවිල් වැසියෙකු හෝ ඝාතනය නොවූ බවටත්,මානව හිමිකම් උල්ලංඝණය නොවූ බවටත් ආණ්ඩුව අතේ පත්තුවෙන බොරු කියමින් සිටින බවට හෙතෙම පෙන්වාදුන්නේය. එක්සත් ජාතීන්ට බොරුවක් කියන්නේනම් පිළිගත හැකි බොරුවක් කිව යුතු වුවත් මේ ආකාරයේ අතේ පත්තුවෙන බොරු කීම මගින් රටේ කීර්තිය අනතුරේ හෙළා ඇති බව මන්ත්‍රීවරයා සඳහන් කළේය. රටේ අපනයන ද්‍රව්‍ය වලින් 75% ක් පමණ අපනයනය කරනු ලබන්නේ යූරෝපීය රටවලට බැවින් යුරෝපීය රටවල් සමග ගැටුමකට යාමෙන් මෙම ප්‍රශ්නයට විසඳුම් නොලැබෙන බවත්,කළ යුත්තේ යම් යම් ගැටලු සහගත තත්ත්වයන් නිර්මාණය වූයේ මේ මේ හේතු සාධක නිසා බව කරුණු සහිතව ඔප්පු කිරීම බව මන්ත්‍රීවරයා කියා සිටියි. බටහිර රටවලින් එල්ල වන චෝදනා වලින් ගැලවෙන්නට හැකි එක් මගක් නම් ජාතික ප්‍රශ්නයට විසඳුම් ලබාදීම බවත්,ඒ වෙනුවෙන් එක්සත් ජාතික පක්ෂය ආණ්ඩුවට සහය දෙන්නට සූදානම් බවත් ලක්ෂ්මන් කිරිඇල්ල මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=14608", "Category": null, "Parent URL": null}