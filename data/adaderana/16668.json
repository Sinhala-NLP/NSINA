{"Source": "Adaderana", "Timestamp": "June 10, 2011 10:54 am", "Headline": "පොසොන් වෙනුවෙන් වි‍ශේෂ ආරක්ෂක වැඩපිළිවෙළක්", "News Content": "පොසොන් උත්සවය නිමිත්තෙන් අනුරාධපුරය සහ මිහින්තලය පූජා නගර ආශ්‍රිතව වි‍ශේෂ ආරක්ෂක වැඩපිළිවෙළක් ක්‍රියාත්මක කරන බව පොලිසිය පවසයි. මේ සඳහා පොලිස් නිලධාරීන් හාර දහසක් පමණ යෙදවීමට නියමිතය. අවශ්‍ය වුවහොත් ආරක්ෂක හමුදා සහය ලබාගැනීමට ද අපේක්ෂා කරන බව පොලිසිය සඳහන් කරනු ලැබීය. මේ අතර වන්දනාවේ පැමිණෙන සැහැදැවතුන් දියනෑමට යාමේ දී වඩාත් සැලකිලිමත් වන ලෙස ද පොලිසිය ඉල්ලීමක් කරයි. දියනෑමට යෝග්‍ය බවට දැනුවත් කර ඇති ස්ථානවලින් පමණක් එම කාර්යය ඉටු කළ යුතු බව පොලිසිය වැඩිදුරටත් සඳහන් කරයි. මේ අතර පොසොන් උත්සවය නිමිත්තෙන් අනුරාධපුරය බලා ගමන් ගන්නා සැදැහැවතුන්ගේ පහසුව සඳහා විශේෂ දුම්රිය සේවාවක් ක්‍රියාත්මක කිරීමට පියවර ගෙන තිබේ. මේ මස 13 වැනි දින සිට 17 වැනි දින දක්වා මෙම සේවාව ක්‍රියාත්මක කිරීමට දුම්රිය දෙපාර්තමේන්තුව පියවර ගෙන ඇත. ගාල්ල, මාතර සහ කොටුව ඇතුළු ප්‍රධාන දුම්රිය ස්ථාන වෙතින් අනුරාධපුරය බලා දුම්රිය ධාවනයට පියවර ගන්නා අතර ඇතැම් දුම්රිය සඳහා අතිරේක මැදිරි එක් කිරීමට ද තීරණය කර ඇති බව දුම්රිය දෙපාර්තමේන්තුව සඳහන් කරනු ලැබීය.", "URL": "https://sinhala.adaderana.lk/news.php?nid=16668", "Category": null, "Parent URL": null}