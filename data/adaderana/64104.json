{"Source": "Adaderana", "Timestamp": "September 15, 2016 10:54 am", "Headline": " වහා ඉවත්වනු! - වෛද්‍යවරුන්ට උසාවි නියෝගයක්", "News Content": "අධ්‍යාපන අමාත්‍යංශයට බලහත්කාරයෙන් ඇතුළු වී සිටින වෛද්‍යවරුන් සියලුදෙනා එම පරිශ්‍රයෙන් ඉවත් විය යුතු බවට කඩුවෙල මහේස්ත්‍රාත් අධිකරණය නි‍යෝගයක් නිකුත් කර තිබේ.සිය ළමුන් ප්‍රධාන පෙළේ පාසල්වලට ඇතුළත් කර ගැනීමේදී දුෂ්කරතාවලට මුහුණ පා ඇතැයි කියමින් වෛද්‍යවරුන් පිරිසක් ඊයේ පස්වරුවේ අධ්‍යාපන අමාත්‍යංශයට බලහත්කාරයෙන් ඇතුළුවිය.ඒ අනූව රජයේ වෛද්‍ය නිළධාරීන්ගේ සංගමයේ සභාපති වෛද්‍ය අනුරුද්ධ පාදෙණිය, එහි ලේකම් වෛද්‍ය නවීන්ද සොයිසා ඇතුළු එම සංගමයේ වෛද්‍යවරුන් සියයකට අධික පිරිසක් අමාත්‍යංශය ශ්‍රවණාගාරය තුළ රැදී සිටිමින් විරෝධතාවයක නිරත වන බවට අධිකරණය හමුවේ කරුණු ඉදිරිපත් කර තිබේ.අද දිනයේ එම ශ්‍රවණාගාරයේ පාසල් ළමුන්ගේ ඇගයීම් වැඩසටහනක් පැවැත්වෙන අතර ඊට සහභාගීවීම සඳහා විශාල පිරිසක් පැමිණීමට ද නියමිතව ඇති බව අදාළ පැමිණිල්ල මගින් අධිකරණය හමුවේ ප්‍රකාශ වී ඇත.තම දරුවන් අදාළ ප්‍රදේශවල ජනප්‍රියතම පාසල්වලට ඇතුළත් කර ගත යුතු බවට බල කරමින් මෙම වෛද්‍යවරුන් ඊයේ දිනයේ සිට අධ්‍යාපන අමාත්‍යංශය තුළ මෙම විරෝධතාවය ආරම්භ කර තිබිණ.මේ සම්බන්ධයෙන් අමාත්‍යංශය විසින් පොලිසියට පැමිණිලි කර ඇති අතර පොලීසිය ඒ පිළිබඳ අධිකරණයට කරුණු වාර්තා කිරීමෙන් අනතුරුව අධිකරණය වෛද්‍යවරුන්ට ඉන් ඉවත් වන ලෙස නියෝග කර ඇත.අද දෙරණ කළ විමසීමකදී රජයේ වෛද්‍ය නිළධාරීන්ගේ සංගමයේ සංස්කාරක වෛද්‍ය නලින්ද හේරත් මහතා පැවසුවේ අධිකරණ නියෝගයට ගරු කරමින් අධ්‍යාපන අමාත්‍යංශ පරීශ්‍රයෙන් තම සංගමයේ නියෝජිතයින් ඉවත් වූ බවයි.මේ අතර තම දරුවන් දිවයිනේ ජනප්‍රියතම පාසල්වලට ඇතුළත් කරගන්නා ලෙස බලකරමින් අධ්‍යාපන අමාත්‍යංශයේ සිදුකරන විරෝධතාවයට සමගාමීව දිවයිනේ දිස්ත්‍රික්ක තුනක රෝහල්වල වෛද්‍යවරු වර්ජනයක නිරත වුණි.මාතර, කුරුණෑගල සහ මහනුවර යන දිස්ත්‍රික්කයන්හි රෝහල් වල අද උදෑසන 8.00 සිට දහවල් 12.00 දක්වා මෙම වර්ජනය ක්‍රියාත්මක වී තිබේ.කෙසේ වුවද තම පෞද්ගලික අවශ්‍යතා ඉටු කරගැනීම සඳහා අහිංසක, අසරණ රෝගීන් බිල්ලට ගැනීම දැඩි අසාධාරණයක් බව රෝගීහූ පවසති.", "URL": "https://sinhala.adaderana.lk/news.php?nid=64104", "Category": null, "Parent URL": null}