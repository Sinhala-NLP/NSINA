{"Source": "Adaderana", "Timestamp": "December 18, 2015 07:48 am", "Headline": "කලා ක්ෂේත්‍රය අත දෙන්න ජනපති සූදානම් - හිමාෂ මනුප්‍රියටත් සම්මානයක්", "News Content": "කලා ක්ෂේත්‍රයේ සියලු පාර්ශවයන් ශක්තිමත් කිරිම රජයක වගකීමක් මෙන්ම ජාතික යුතුකමක් බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ තාක්ෂණය සහ වාණිජත්වය සමග නැතිවී යන සමාජ වටිනාකම් සුරක්ෂිත කිරිමට කලාකරුවන් සිය නිර්මාණශීලිත්වය මගින් කටයුතු කරන බවයි.ඊයේ පස්වරුවේ කොළඹ බණ්ඩාරනායක සම්මන්ත්‍රණ ශාලා පරිශ්‍රයේ පැවැති රාජ්‍ය සංගීත සම්මාන උළෙල අමතමින් ජනාධිපති මෛත්‍රීපාල සිරිසේන මහතා මේ අදහස් පළ කළේය.එහිදී වැඩිදුටත් අදහස් දැක්වූ ජනාධිපතිවරයා කියා සිටියේ කලා ක්ෂේත්‍රයේ මෙතෙක් ඉටු නොවූ අවශ්‍යතාවන් ඉටු කිරිමට ලබන වසරේ සිට විශේෂ වැඩපිළිවෙළක් ක්‍රියාත්මක කරන බවයි.රාජ්‍ය සංගීත සම්මාන උළළේ දී නවක, ප්‍රවීණ සහ ළමා කලාකරුවන් සඳහා ක්ෂේත්‍ර රැසක් යටතේ සම්මාන හිමිවිය.වරෙක දෙරණ ලිට්ල්ස්ටාර් කිරුළ හිමිකරගත් ඩී.එම් හිමාෂ මනුප්‍රිය දිසානායක ප්‍රශස්ථම ළමා ගායන එකල අංශයට හිමි සම්මානය දිනා ගැනීමට සමත්විම එහිදී කැපී පෙනුණි.සංගීත ක්ෂේත්‍රය වෙනුවෙන් කරන ලද සේවය අගය කිරිම සදහා පිරිනමනු ලබන අනුස්මරණ සම්මාන ලාභීන් ලෙස මහාචාර්ය අමරා රණතුංග, මහාචාර්ය සුනිල් ආරියරත්න, ලතා වල්පොල, ප්‍රේමදාස මුදුන්කොටුව, ස්ටැන්ලි එම් ප්‍රනාන්දු, වික්ටර් රත්නායක, පද්මසිරි මෙන්ඩිස්, නන්දා පෙරේරා, ඒ රඝුනාදන් සහ බ්‍රිජට් හල්පේ යන මහත්ම මහත්මින් ඇගයීමට ලක්විය.මිට අමතරව බයිලා කලාව වෙනුවෙන් සුමතිපාල පෙරේරා සහ නිර්මාණාත්මක සංගීතය හා වාදනය වෙනුවෙන් තිස්සසිරි පෙරේරා යන මහත්වරුන් ද සම්මාන ලැබුහ.", "URL": "https://sinhala.adaderana.lk/news.php?nid=55791", "Category": null, "Parent URL": null}