{"Source": "Adaderana", "Timestamp": "December 28, 2015 04:14 pm", "Headline": " රජයේ වෙදුන් යළිත් වැඩවර්ජනයකට සැරසෙයි!", "News Content": "ඉල්ලීම් කිහිපයක් මුල්කර ගනිමින් ජනවාරි මුල් සතියේ දීප ව්‍යාප්ත වැඩවර්ජනයක් දියත් කිරීමට සැලසුම් කර ඇති බව රජයේ ‍වෛද්‍ය නිලධාරීන්ගේ සංගමය පවසයි.මේ පිළිබඳ අවසන් තීරණය ජනවාරි මස 04 වන දින රැස්වන මධ්‍යම කාරක සභාවේදී තීරණය කරන බව වෛද්‍ය නිලධාරීන්ගේ සංගමයේ මාධ්‍ය ප්‍රකාශක, වෛද්‍ය නවීන් ද සොයිසා කියා සිටියේ අද (28) කොළඹ පැවති මාධ්‍ය හමුවකදීය.තම ගැටළු සම්බන්ධයෙන් සෞඛ්‍ය අමාත්‍යවරයා සහ ජනාධිපතිවරයා සමග සාකච්ඡා වට දෙකක් පැවැත්වූ බවත්, එයින් ඇතැම් ගැටළු සම්බන්ධයෙන් රජයේ අවධානය යොමුවී ඇති බවත්, ඒ පිළිබඳ ජනාධිපතිවරයාට ස්තූතිවන්ත වන බවත් ඔහු සඳහන් කළේය.එසේ වුවද තම ප්‍රධාන ඉල්ලීම් සඳහා මෙතෙක් නිශ්චිත විසඳුම් ලැබී නොමැති බවත්, ඒ නිසා වැඩවර්ජනයක් දියත් කිරීමට සිදුවනු ඇති බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=55996", "Category": null, "Parent URL": null}