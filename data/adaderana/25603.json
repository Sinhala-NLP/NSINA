{"Source": "Adaderana", "Timestamp": "July 8, 2012 02:24 pm", "Headline": "ශ්‍රී ලාංකිකයින් යයි සැකකෙරෙන තවත් 28 දෙනකු රැගත් යාත්‍රාවක් ඕස්ට්‍රේලියානු මුහුදේ", "News Content": "ශ්‍රී ලාංකිකයින් යයි සැකකෙරෙන පුද්ගලයින් 28 දෙනකු රැගත් බෝට්ටුවක් ඕස්ට්‍රේලියාවට අයත් කොකොස් දූපතට අද අලුයම පැමිණ ඇති බව විදෙස් මාධ්‍ය උපුටා දක්වයි. ඉකුත් මැයි මස සිට සරණාගතයින් රැගත් ඉන්දියන් සාගරයෙන් ඕස්ට්‍රේලියානු දේශසීමාවේ කොකොස් දූපතට ඇතුළු වූ පස්වන යාත්‍රාව මෙය වන බව Sydney Morning Herald පෙන්වාදෙයි. ඕස්ට්‍රේලියාව සරණාගතයින්ට රැකවරණ සලසන බවට ප්‍රකාශවීමත් සමග මීට පෙරාතුව මෙම දිවයිනේ පැවති නිරෝධායන මධ්‍යස්ථානයක් මේවන විට ශීතකරණ,රෙදි සෝදන යන්ත්‍ර,ආදී අත්‍යවශ්‍ය උපකරණ සහිතව යළි ගොඩනඟා තිබේ. පෙරේදා දිනයේද මේ අයුරින් නීති විරෝධීව සංක්‍රමණය වූ පුද්ගලයින් 31 දෙනෙකු හා එක් තරුණියකගෙන් සමන්විත සරණාගතයින් පිරිසක් ඕස්ට්‍රේලියානු බලධාරීන් භාරයට පත්වී එම පිරිස ඊයේ දිනයේ ක්‍රිස්මස් දූපත වෙත කැටුව ආ බව වාර්තාවිය. එසේ ළඟා වූ යාත්‍රාවත් සමග පසුගිය ජූනි 08 වන දින සිට සරණාගතයින් රැගත් යාත්‍රා 25 ක් ඕස්ට්‍රේලියාව වෙත පැමිණි ඇති බව ද එම මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=25603", "Category": null, "Parent URL": null}