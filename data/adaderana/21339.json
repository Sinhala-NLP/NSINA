{"Source": "Adaderana", "Timestamp": "January 12, 2012 03:16 pm", "Headline": " ග්‍රේරුගේ සාමාජිකත්වය අහෝසි කිරීමට එරෙහි වාරණය දීර්ඝ කරයි", "News Content": "පසුගියදා රජයට එක්වූ එ.ජා.ප පාර්ලිමේන්තු මන්ත්‍රී මොහාන් ලාල් ග්‍රේරු මන්ත්‍රීවරයාගේ පක්ෂ සාමාජිකත්වය අහෝසි කිරීම වළක්වාලමින් පනවා ඇති වාරණ නියෝගය තව දුරටත් දීර්ඝ කිරීමට අධිකරණය නියෝගකර තිබේ. අදාළ පැමිණිල්ල අද කොළඹ දිසා අධිකරණය හමුවේ කැඳවූ අවස්ථාවේදී මෙම නියෝගය ලබාදුන් බව අද දෙරණ අධිකරණ වාර්තාකරු පවසයි. අදාළ පැමිණිල්ලේ වගඋත්තරකරුවන් ලෙස එ.ජා.ප නායක රනිල් වික්‍රමසිංහ මහ ලේකම් තිස්ස අත්තනායක යන ඇතුළු නිලධාරීන් නම් කර ඇති බව සඳහන් වේ. තමන්ට එරෙහිව කිසිදු විනය ක්‍රියාමාර්ගයක් නොපවත්වා තම පක්ෂ සාමාජිකත්වය අහෝසි කිරීමට එක්සත් ජාතික පක්ෂය තීරණය කර ඇති බවත් එම තීරණය නීති විරෝධී බව ප්‍රකා‍ශ කරන ලෙසත් ඉල්ලා මෙහාන් ලාල් ග්‍රේරු මන්ත්‍රීවරයා විසින් මෙම පෙත්සම ගොනුකර තිබේ. මෙම පෙත්සමට අදාළ නඩු විභාගය ලබන 26 වන දින යළි කැඳවීමට අධිකරණය විසින් නියෝග කර ඇත.", "URL": "https://sinhala.adaderana.lk/news.php?nid=21339", "Category": null, "Parent URL": null}