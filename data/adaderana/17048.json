{"Source": "Adaderana", "Timestamp": "June 28, 2011 08:53 am", "Headline": "ගොඩගැසී ඇති ලිපි බෙදීමට විශේෂ නිලධාරීන් පිරිසක්", "News Content": "තැපැල් දෙපාර්තමේන්තු මූලස්ථානය තුළ ගොඩගැසී ඇති ලියාපදිංචි ලිපි සියල්ල කඩිනමින් බෙදා හැරීම සඳහා අවශ්‍ය කටයුතු මේ වන විට ක්‍රියාත්මක කර ඇති බව තැපැල් සේවා අමාත්‍යාංශය පවසයි. ඉදිරි ‍දින දෙක ඇතුළත ගොඩ ගැසී ඇති සියලු ලිපි බෙදා හැරීමට පියවර ගන්නා බව අමාත්‍යාංශ ලේකම් හේමසිරි ප්‍රනාන්දු මහතා ප්‍රකාශ කළේය. ඒ සඳහා පැය 24 පුරා විශේෂ නිලධාරීන් පිරිසක් යොදවා ඇති බව ලේකම්වරයා සඳහන් කළේය. පසුගිය දා තැපැල් සේවා නිලධාරීන් විසින් ක්‍රියාත්මක කරනු ලැබූ වැඩවර්ජනය හේතුවෙන් තැපැල් දෙපාර්තමේන්තුවේ ප්‍රධාන මූලස්ථානය තුළ පමණක් ලියාපදිංචි ලිපි අසූදහසකට අධික ප්‍රමාණයක් ගොඩ ගැසී තිබූ බවට වාර්තා විය. කෙසේ වෙතත් තැපැල් දෙපාර්තමේන්තුවේ උද්ගත වී ඇති ගැටලුවට තවමත් නිසි විසඳුම් ලබා දීමට බලධාරීන් පියවර ගෙන නොමැති බව ලංකා තැපැල් සේවා සංගමය පවසයි. ප්‍රධාන ‍ගැටලුවලට විසඳුම් ලබා දීමට තිබිය දී අනවශ්‍ය වියදම් දරමින් තැපැල් දෙපාර්තමේන්තුව අගාධය වෙත ගෙන යාම බලධාරීන්ගේ අරමුණ වී ඇති බව ලංකා තැපැල් සේවා සංගමයේ සභාපති ජයන්ත විජේසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=17048", "Category": null, "Parent URL": null}