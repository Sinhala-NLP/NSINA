{"Source": "Adaderana", "Timestamp": "June 11, 2011 08:39 pm", "Headline": "දේශපාලන විසඳුමක් ගැන ඉන්දියාව දැනුම් දෙයි", "News Content": "ශ්‍රී ලංකාවේ වාර්ගික අර්බුදය සඳහා ඉක්මන් විසඳුමක් ලෙස ඉන්දියාව විසින් ද්‍රවිඩ ජනතාව සමග දේශපාලන විසඳුමකට පැමිණීම පිළිබඳව මෙරට රජයේ අවධානය යොමුකර තිබේ. ‍ ද්‍රවිඩ ප්‍රජාව සමග දේශපාලන විසඳුමක් වෙත යොමුවීම වඩා යහපත් බව අද(11) ජනාධිපති මහින්ද රාජපක්ෂ මහතා සමග පැවති සාකච්ඡාවෙන් පසුව ඉන්දීය ජාතික ආරක්ෂක උපදේශක ශිව ශන්කර් මෙනන් මහතා පෙන්වා දී ඇත. ‍ දිවයිනට පැමිණ සිටින ඉන්දීය විදේශ ලේකම් නිරූපමා රාඕ, එරට ජාතික ආරක්ෂක උපදේශක ශිව ශන්කර් මෙනන් සහ ආරක්ෂක ලේකම් ප්‍රදීප් කුමාර් යන මහත්ම මහත්මීන් අද පස්වරුවෙහි ජනාධිපතිවරයා හමුවිය. ‍ මේ වනවිටත් ශ්‍රී ලංකාව දේශපාලන විසඳුමක් ලෙස 13 වන සංශෝධනය වැඩි දියුණු කිරීම පිළිබඳව කරුණු ඉදිරිපත් කර ඇති බව ද කොළඹ, ඉන්දීය වාර්තාකරුවන් අමතමින් මෙනන් මහතා සඳහන් කර ඇත. ‍ අදාළ කරුණ ශ්‍රී ලංකාව විසින් ක්‍රියාවට නංවනු ඇති බව බලාපොරොත්තු වන බව ද වැඩිදුරටත් කරුණු දක්වමින් ඉන්දීය ජාතික ආරක්ෂක උපදේශකවරයා වැඩිදුරටත් ප්‍රකාශ කර තිබේ. ‍ දෙදින නිල සංචාරයක් සඳහා ඊයේ(10) මෙම ඉන්දීය නියෝජිත පිරිස ශ්‍රී ලංකාවට පැමිණි අතර ඔවුන් අද පස්වරුවෙහි නැවත ඉන්දියාව බලා පිටත්ව ගොස් ඇත.", "URL": "https://sinhala.adaderana.lk/news.php?nid=16698", "Category": null, "Parent URL": null}