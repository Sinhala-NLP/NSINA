{"Source": "Adaderana", "Timestamp": "February 5, 2013 01:44 pm", "Headline": "බුදු පිළිමයක් සමග තිදෙනෙක් අත්අඩංගුවට", "News Content": "පුරා විද්‍යා වටිනාකමකින් යුත් බුදු පිළිමයක් සහ තවත් උපකරණ කිහිපයක් සමග පුද්ගලයින් තිදෙනෙකු කුරුවිට ප්‍රදේශයේ දී අත්අඩංගුවට ගෙන තිබේ. කුරුවිට පොලීසියේ ජංගම මුර සංචාරවල යෙදී සිටි නිලධාරීන් කණ්ඩායමක් විසින් අදාළ සැකකරුවන් අත්අඩංගුවට ගෙන ඇති බව සඳහන්ය. මෙම බුදුපිළිමයට අමතරව යුද හමුදා නිලධාරීන්ගේ ඇඳුමට සමාන ඇඳුම් කට්ටලයක් සහ මාලිමා යන්ත්‍ර දෙකක් සොයාගෙන තිබේ. කෙසේ වෙතත් මේ සම්බන්ධයෙන් සිදුකළ වැඩිදුර විමර්ශනවල දී මෙම බුදුපිළිමය පසුගිය 4 වන දින රාත්‍රියේ ගොඩකවෙල, වැල්කෙනියාය සුමනාරාම විහාරස්ථානයෙන් සොරාගත් එකක් බවට අනාවරණය වී ඇති බව පොලීසිය සඳහන් කළේය. සැකකරුවන් දෙහිවල, සියඹලාණ්ඩුව සහ කොටදෙනියාව ප්‍රදේශවල පදිංචිකරුවන් බව සඳහන්ය. අත්අඩංගුවට ගත් සැකකරුවන් අධිකරණයට ඉදිරිපත් කිරීමට නියමිත අතර ගොඩකවෙල පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=31367", "Category": null, "Parent URL": null}