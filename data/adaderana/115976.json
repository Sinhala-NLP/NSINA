{"Source": "Adaderana", "Timestamp": "August 7, 2019 02:21 pm", "Headline": "පුතුන් හය දෙනෙක් ජීවත් කරන්න වෙර දරන දිරිය පියෙක්", "News Content": "දිළිඳුබව තුරන් කිරීම, සාක්ෂරතාව වර්ධනය කිරීම ඇතුලු විවිධ ව්‍යාපෘති කොතෙක් රට තුළ ක්‍රියාත්මක වුවද ඇඳිවතවත් නොමැති දරුවන් ජීවත්වන පවුල් මෙරට නැතිවාම නොවෙයි. එවැනි පුවතක් අද දෙරණට වාර්තාවන්නේ තිස්සමහාරාමයෙන්. තිස්සමහාරාම දිවුල්පල්ලම කොඩිගහ වැව් ඉස්මත්තේ පිහිටි මේ පැල්පත පුතුන් හය දෙනෙකුගෙන් යුත් පවුලක් ජීවත්වන ස්ථානයයි. වසර 15ක් පුරා මාපියන් ඇතුලු මේ දරුවන් මෙම ස්ථානයේ දිවි ගෙවනවා. කොඩිගහවැවේ මසුන් අල්ලා ලැබෙන මුදලින් සිය දරුවන් පෝෂණය කිරීමට මේ පියා දරණ වෑයම අපමණයි. ‍ තමන්ට කුසට අහරක් නැතත් ලැබෙන සුලු මුදලකින් වේලක් හැර වේලක් හෝ දරුවන් 6 ගේ කුසගිනි නිවන්න මේ දරුවන්ගේ පියා කටයුතු කරන්නෙ නිරෝගී පුතුන් හයදෙනෙකු රටට දායාද කිරීමේ අරමුණින්. එහෙත් කිසිදිනක පාසලක් දැක නැති මේ දරුවන්ට උරුම වී ඇත්තේ සම වයසේ මිතුරන් පාසල් යන හැටි වැව්ඉස්මතේ සිට බලා සිටීමට පමණයි. වැසිදාට පොල්අතු වහළ අතරින් මේ පැල්පතට වැටෙන වැහිබිංදු වලින් සිය දරුවන් රැකගන්නට මේ මව දරන්නේ අපිරිමිත වෙහෙසක්. මේ පවුලේ බාල පුතුට අවුරුදු 4යි. මාපියන්ට ඇති අගහිඟකම් නිසා උපන්දා සිට ඇදිවතක් හෝ නොමැතිව වුවත් ඔහු කෙළිදෙලින් ගතකරන අයුරු ඉතා සංවේදී දසුනක්. සමෘර්ධි ව්‍යාපාතීය නිවාස ව්‍යාපෘති මෙන්ම මහාපරිමාණ සංවර්ධන ව්‍යාපෘති සිදුකෙරෙන මෙවන් යුගයකත් බලධාරීන්ගේ ඇස මෙවැනි පවුල් දෙස නොගැටීම සත්‍ය වශයෙන්ම පුදුමයට කරුණක්. ඔබටත් හැකිනම් ඔවුන්ට පුංචි හෝ උපකාරයක් කරන්න ඔවුන්ගේ දුක බෙදා ගන්න අවස්ථාව හිමියි. දුරකථන අංකය - අමිල සම්පත් - 0716948247 / 0713188326", "URL": "https://sinhala.adaderana.lk/news.php?nid=115976", "Category": null, "Parent URL": null}