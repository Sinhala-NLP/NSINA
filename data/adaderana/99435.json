{"Source": "Adaderana", "Timestamp": "November 19, 2018 12:04 pm", "Headline": "47ට දිවි අහිමි කළ අනතුරක සුලමුල හෙළි වෙයි", "News Content": "චීන ජාතිකයින් 47 දෙනෙකුට දිවි අහිමි කළ නෞකා අනතුරක සුලමුල සොයාගැනීමට රුකුල් වන ප්‍රබලතම සාක්ෂිය සොයා ගැනීමට තායිලන්ත බලධාරීන් සමත් වී තිබේ. එම අනතුරින් පසුව තායිලන්තයේ ආරක්ෂාව සම්බන්ධව සංචාරකයින්ගේ විශ්වසනීයත්වය යළි තහවුරු කිරීම බලධාරීන්ගේ අපේක්ෂාවයි. මීට මාස කිහිපයකට ඉහතදී තායිලන්ත මුහුදේ අනතුරට ලක් වූ නෞකාවක සුන්බුන් ගොඩගෙන තිබේ. එම අනතුරින් චීන ජාතිකයින් 47 දෙනෙකුට දිවි අහිමි විය. තායිලන්තයේ පුකෙට් ප්‍රදේශයට ඔබ්බෙන් වූ මුහුදේ ෆීනික්ස් නෞකාව මුහුදුබත් වුණේ ජූලි මස 5 වැනිදායි. එහි සුන්බුන් යළි මෙලෙස ගොඩගැනීමට තායිලන්ත බලධාරීන් ඉමහත් පරිශ්‍රමයක් දරා ඇති බවද වාර්තා වේ. නෞකාව අනතුරට ලක්වීමට හේතුව සොයා තායිලන්ත සහ චීන බලධාරීන් සිදුකෙරෙන විමර්ශන කටයුතු සඳහා මෙමඟින් රුකුලක් සැපයෙනු ඇති බව පැවසෙයි. කෙසේ වෙතත් අවසන් නිගමනයකට එළඹෙන තුරු විමර්ශන කටයුතු පිළිබඳව කිසිවක් අනාවරණය නොකරන බව තායිලන්ත රජය පවසයි. තායිලන්තයේ ආරක්ෂාව සම්බන්ධව සංචාරකයින්ගේ විශ්වසනීයත්වය යළි තහවුරු කිරීම බලධාරීන්ගේ අපේක්ෂාවයි. පුද්ගලයින් රැසකට දිවි අහිමි කළ එම බිහිසුණු ඛේදවාචකයෙන් අමිහිරි මතකය තවමත් සම්පූර්ණයෙන්ම පහව ගොස් නැතත් තවමත් සංචාරකයින් විශාල පිරිසක් පුකෙට් දිවයිනට පැමිණෙමින් සිටින බව වාර්තා වේ. එමෙන්ම පසුගිය වසරේ තායිලන්තයට පැමිණි සංචාරකයින්ගෙන් තුනෙන් එකක් චීන ජාතිකයින් වන අතර එය මිලියන 35.38ක වාර්තාගත අගයක් බව දැක්වේ. එමඟින් රටේ ආර්ථිකයට ද ඉතා ඉහළ ප්‍රතිලාභ අත්කර දෙන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=99435", "Category": null, "Parent URL": null}