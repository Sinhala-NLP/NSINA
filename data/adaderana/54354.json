{"Source": "Adaderana", "Timestamp": "October 9, 2015 04:05 pm", "Headline": "උසාවි නියෝගයෙන් මළ සිරුරක් ගොඩගනියි", "News Content": "සිය ළමුන් දෙදෙනො සමග නිල්වලා ගඟට පැන මියගිය තිදරු පියාගේ මළ සිරුර අධිකරණ නියෝගයක් මත ගොඩගෙන තිබේ.පසුගිය වසරේ අප්‍රේල් මාසයේ දී සිදුවූ අදාළ සිදුවීමේ දී ළමුන් දෙදෙනා බේරාගැනීමට යුද හමුදාව සමත් වුණි.මියගිය පියාගේ මළ සිරුර පසුව සොයැගැනුණු අතර ගාල්ල, බූස්ස පොදු සුසාන භූමියේ දී අවසන් කටයුතු සිදුකෙරුණි.කෙසේවෙතත් සිය ස්වාමි පුරුෂයාගේ මරණය සැක සහිත බවට ඔහුගේ බිරිඳ විසින් පසුගිය දා සිදුකරන ලද පැමිණිල්ලකට අනුව මළ සිරුර ගොඩගැනීම සඳහා මාතර මහේස්ත්‍රාත් අධිකරණය නියෝග කර ඇති බව සඳහන්ය.ඒ අනුව අද පෙරවරුවේ ගාල්ල ප්‍රධාන මහේස්ත්‍රාත් නිලුපුලී ලංකාපුර මෙනවිය ඉදිරියේ මළ සිරුර ගොඩගත් බව අද දෙරණ වාර්තාකරු පැවසුවේය.ඉන්පසු මළ සිරුර කරාපිටිය රෝහලට රැගෙන ගොස් ඇති අතර අධිකරණ වෛද්‍ය පරීක්ෂණ කටයුතුවලින් අනතුරුව එහි වාර්තාවක් මාතර මහේස්ත්‍රාත් අධිකරණයට ඉදිරිපත් කිරීමට නියමිත බව සඳහන්ය.", "URL": "https://sinhala.adaderana.lk/news.php?nid=54354", "Category": null, "Parent URL": null}