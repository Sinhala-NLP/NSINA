{"Source": "Adaderana", "Timestamp": "September 10, 2018 10:04 am", "Headline": " බෝම්බත් එක්ක ළිං පතුලෙන් අමුත්තෙක් මතු වෙයි", "News Content": "මන්නාරම, මුරුන්කන් ප්‍රදේශයේ ගෙවත්තක ළිඳක් තුල තිබී බෝම්බ , උණ්ඩ සහ තවත් පුපුරණ ද්‍රව්‍ය සොයා ගෙන ඇත. පොලීසියට ලද තොරතුරක් මත සිදු කළ සොදෙසි කිරිමකදි මෙම පුපුරණ ද්‍රව්‍ය තොගයක් ඊයේ(09) ගොඩගත් බව මුරුන්කන් පොලිසිය පවසයි. පොලිසිය පැවසූවේ ළිඳ පිරිසිදු කරන අවස්ථාවේ ගේ හිමියා අදාළ පුපුරණ ද්‍රව්‍යය දැක පොලිසිය දැනුවත් කළ බවයි. ඒ අනුව ‍මහේස්ත්‍රාත් අධිකරණ නියෝග යටතේ පොලිස් විශේෂ කාර්ය බළකා බෝම්බ නිශ්ක්‍රිය අංශය ‍යොදාගෙන පුපුරණ ද්‍රව්‍ය ගොඩෙගන ඇත. ළිඳ තුළ තිබි ආර්.පී.ජී බෝම්බ 01 , එස්.එෆ්.ජී. 81 බෝම්බ 02ක්, කේ 400 බෝම්බ 05ක්, ටී.වයි.ටී.ඊ. බෝම්බ03 ක් , මි.මි. 81 මෝටාර් බෝම්බ 15ක්, මි.මි.60 බෝම්බ 27ක්, මි.මි. 40 එම්.ජී.එල්. උණ්ඩ උණ්ඩ 10ක් හා මි.මි. 81පියුස් 08ක් ක්ද සොයාගත් බව පොලිසිය පැවසීය. මෙම බොම්බ සහ උණ්ඩ තොගය මන්නාරම මහේස්ත්‍රාත් අධිකරණ නියෝග යටතේ නිශ්ක්‍රිය කිරීමට නියමිතව ඇත. ළිඳ පිරිසිදු කරන අවස්ථාවේ ළිඳ තුළ සිටි කුඩා කිඹුල් පැටියෙකුද පොලිස් විශේෂ කාර්ය බළකා නිළධාරීන් හා පොලිස් නිළධාරීන් ගොඩගෙන වනජිවි නිළධාරීන් වෙත භාරදුන් බවද පොලිසිය පැවසීය. පොලිසිය වැඩිදුරටත් පැවසූවේ ළිදෙන් ගොඩගත් කිඹුලා රක්ෂිතයක් වෙත මුදා හැරීමට වනජිවි නිළධාරීන් කටයුතු කොට ඇති බවයි. අවසන් යුධ සමයේ පළාගිය එල්.ටී.ටී.ඊ සංවිධානය අදාළ බෝම්බ ළිඳට දමා යන්නට ඇති බව පොලිසිය සැක පළ කරයි. සිද්ධිය සම්බන්ධයෙන් මුරුන්කන් පොලීසිය වැඩිදුර පරීක්ෂණ මෙහෙයවයි. (ඡායා රූප-මාධව කුළසුරිය)", "URL": "https://sinhala.adaderana.lk/news.php?nid=95848", "Category": null, "Parent URL": null}