{"Source": "Adaderana", "Timestamp": "October 20, 2013 05:36 pm", "Headline": "මාතර ගැටුමට සම්බන්ධ තවත් 4ක් රිමාන්ඩ්", "News Content": "එක්සත් ජාතික පක්ෂයේ දෙපිරිසක් අතර මාතර දී ඇති වූ ගැටුම සම්බන්ධයෙන් සැකපිට තවත් පුද්ගලයින් සිව්දෙනෙකු අත්අඩංගුවට ගෙන තිබේ. අද පස්වරුවේ මොවුන් සිව්දෙනා මාතර පොලීසිය විසින් අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. අත්අඩංගුවට ගත් සැකකරුවන් අතර වැලිගම ප්‍රදේශීය සභාවේ විපක්ෂ නායකවරයා ද සිටින බව අජිත් රෝහණ මහතා පැවසීය. ඔවුන් සිව්දෙනා මාතර මහේස්ත්‍රාත්වරයා වෙත ඉදිරිපත් කිරීමෙන් අනතුරුව හෙට දින දක්වා බන්ධනාගාර ගත කර තිබේ. ඔක්තෝබර් මස 5වන දින මාතරදී එක්සත් ජාතික පක්ෂයේ දෙපිරිසක් අතර ඇතිවූ මෙම සිද්ධිය සම්බන්ධයෙන් මේ වන විට පුදගලයින් පනස් දෙනෙකු පමණ අත්අඩංගුවට ගෙන ඇති බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=38261", "Category": null, "Parent URL": null}