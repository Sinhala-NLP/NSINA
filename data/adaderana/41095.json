{"Source": "Adaderana", "Timestamp": "February 13, 2014 11:14 am", "Headline": "අධිකරණ නියෝග කඩකළ රජරට සරසවි සිසුන් 8ක් අත්අඩංගුවේ", "News Content": "අධිකරණ නියෝග නොතකා උපවාසයේ නිරත වූ රජරට විශ්වවිද්‍යාලයේ සිසුන් 8 දෙනෙකු අත්අඩංගුවට ගෙන තිබේ. අදාළ උපවාසය විසුරුවා හැරීමෙන් පසු අදාළ සිසුන් පිරිස අත්අඩංගුවට ගත් බව මිහින්තලය පොලීසිය පැවසුවේය. සිසුන් පිරිසකගේ පන්ති තහනමට විරෝධය පළ කරමින් රජරට විශ්ව විද්‍යාල සිසුන් පිරිසක් විශ්ව විද්‍යාල භූමිය ඉදිරිපිට දින 60කට වැඩි කාලයක් උපවාසයේ නිරත වූ අතර එම උපවාසය නතර කරන ලෙසට අනුරාධපුර ප්‍රධාන මහේස්ත්‍රාත් අධිකරණය නියෝග කර තිබුණි. අවස්ථා දෙකකදී අධිකරණය නියෝග කිරීමෙන් අනතුරුව පසුගිය සඳුදා උපවාසයෙන් ඉවත් වීමට රජරට විශ්ව විද්‍යාල සිසුන් පිරිස පියවර ගත් බව අද දෙරණ වාර්තාකරු සඳහන් කළේය. කෙසේ වෙතත් ඊයේ(12) දිනයේ සිට ඔවුන් යළිත් වරක් විශ්වවිද්‍යාලය ආසන්නයේ වෙනත් ස්ථානයක උපවාසය ආරම්භ කර තිබුණි. මේ පිළිබඳ මිහින්තලය පොලීසිය විසින් අනුරාධපුර ප්‍රධාන මහේස්ත්‍රාත් අධිකරණය දැනුවත් කළ අතර අනුරාධපුර අධිකරණ බල ප්‍රදේශය තුළ උපවාසයේ නිරත වුවහොත් ඔවුන් අත්අඩංගුවට ගන්නා ලෙස අධිකරණය විසින් නියෝග කළේය. එම නියෝගයට අනුව අධිකරණ නියෝග නොතකමින් උපවාසයේ නිරත වූ සිසුන් 8 දෙනෙකු මෙලෙස අත්අඩංගුවට ගෙන ඇති අතර ඔවුන් අනුරාධපුර ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිත බව පොලීසිය පැවසුවේය. කෙසේ වෙතත් අදාළ සිද්ධියට විරෝධය පළ කරමින් රජරට විශ්වවිද්‍යාල සිසුන් විශාල පිරිසක් විශ්වවිද්‍යාල භූමියේ රැඳී සිටින බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=41095", "Category": null, "Parent URL": null}