{"Source": "Adaderana", "Timestamp": "February 3, 2011 06:03 pm", "Headline": "2011 දී ශ්‍රී ලංකාවට 7%ක ආර්ථික වර්ධන වේගයක්..?", "News Content": "2011 වර්ෂයේ දී ශ්‍රී ලංකාව 7% ක ආර්ථික වර්ධන වේගයක් අත්කරගනු ඇති බව ජාත්‍යන්තර මූල්‍ය අරමුදල පවසයි. මෙරට සාර්ව ආර්ථික ප්‍රතිපත්තින් මූල්‍ය අරමුදල අපේක්ෂා කළ ඉලක්ක සපුරාගැනීමට සමත්ව ඇති බව එම අරමුදලේ ශ්‍රී ලංකා නියෝජිත ආචාර්ය කුෂී මාති මහතා පැවසුවේය. අද(03)පැවති මාධ්‍ය හමුවක දී ඔහු ‍මේ බව කියා සිටියේය. ජාත්‍යන්තර මූල්‍ය අරමුදල මගින් ලබාදීමට නියමිත අමෙරිකානු ඩොලර් බිලියන දෙකයි දශම 6 ක් වන මුළු ණය මුදලේ ඉතිරිය 2012 වසරේ අවසානයට පෙර ලබාදෙන බව එහිදී තවදුරටත් අදහස් දැක්වූ ආචාර්ය කුෂී මාති මහතා පැවසුවේය. මේ වන විට අදාළ ණය මුදලෙන් ඩොලර් බිලියන 1 . 5 ක මුදලක් නිකුත් කර ඇති අතර තවත් ඩොලර් බිලියන 1 . 1 ක මුදලක් ලබාදීමට නියමිතය. ණය වාරික 5 ක් යටතේ මෙම ඉදිරි මුදල නිකුත් කෙරෙන අතර අමෙරිකානු ඩොලර් මිලියන 216 . 6 ක ණය වාරිකය සඳහා ජාත්‍යන්තර මූල්‍ය අරමුදල අනුමැතිය පළ කර තිබේ. ආචාර්ය කුෂී මාති මහතා පැවසුවේ මෙම වාරිකය හෙට දිනය තුළ ශ්‍රි ලංකාවට ලබාදෙන බවයි.", "URL": "https://sinhala.adaderana.lk/news.php?nid=13966", "Category": null, "Parent URL": null}