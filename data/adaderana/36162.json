{"Source": "Adaderana", "Timestamp": "July 28, 2013 11:59 am", "Headline": "දයා මාස්ටර්ගේ සිහිනය බොඳවෙයි - සිරාස්ගේ ආධාරකරුවන් විරෝධතාවයක", "News Content": "එල්.ටී.ටී.ඊ. සංවිධානයේ මාධ්‍ය ප‍්‍රකාශකවරයා ලෙස සිටි වේලායුදම් දයානිධි හෙවත් දයා මාස්ටර්ට උතුරු පළාත් සභා මැතිවරණයේදී එක්සත් ජනතා නිදහස් සන්ධානයෙන් තරග කිරීමට නාමයෝජනා ලැබී නැති බව වාර්තා වේ. ඒ අනූව උතුරු පළාත් සභාවට තරග වදින නියෝජිතයින්ගේ නාමයෝජනා ලැයිස්තුවට ඔහුගේ නම ඇතුළත් වී නැති බව ශ්‍රීලනීප අභ්‍යන්තර මාර්ග අනාවරණය කරයි. දයා මාස්ටර්ට අමතරව එම්.එම්. සිරාස් නැමැති අයෙකුට ද නාම යෝජනා ලැබී නැති අතර මේ නිසා ඊට විරෝධය පළකර ඔහුගේ ආධාරකරුවන් පිරිසක් අද පෙරවරුවේ යාපනය කච්චේරිය ඉදිරිපිට විරෝධතාවයක ද නිරත වූ බව අප වාර්තාකරු පැවසීය. කෙසේ හෝ උතුරු පළාත් සභා මැතිවරණයට දයා මාස්ටර් තරග කරන බව පසුගිය කාලයේදී මාධ්‍ය මගින් අනාවරණය කර තිබුණි. දයා මාස්ටර් ශ්‍රී ලංකා නිදහස් පක්ෂයේ සාමාජිකත්වය ලබා ගැනීම සඳහා පසුගිය ජූනි මස 22දා ඉල්ලුම් පත්‍රයක් ද යොමුකර තිබුණි. උතුරු පළාත් සභා මැතිවරණය සඳහා එක්සත් ජනතා නිදහස් සන්ධානයේ නාම යෝජනා මණ්ඩලය කොළඹදී එදින රැස්වූ අවස්ථාවේ යාපනය දිස්ත්‍රික්කය නියෝජනය කරමින් දයා මාස්ටර් ඇතුළු පුද්ගලයින් 23 දෙනෙකු එයට පැමිණි සිටි බව ද වාර්තා විය. ඒ අනූව තමාට ශ්‍රීලනීප සමාජිකත්වය ලැබුණු බවත් උතුරු පළාත් සභා මැතිවරණයට තරග කිරීමට අවසර ලැබුණු බවත් දයාමාස්ටර් පසුගියදා මාධ්‍ය හමුවක්ද පවත්වමින් ප්‍රකාශ කරන ලදී. කෙසේ නමුත් දයා මාස්ටර්ට නාම යෝජනා ලැබී නැති බවත් ඒ ගැන ශ්‍රීලනීප ඉහළ පෙළේ සාමාජිකයින්ට ඔහු දැනුම්දී ඇති බවත් ඒ සම්බන්ධයෙන් ශ්‍රීලනීපය දැනට සාකච්ඡා කරන බවත් වාර්තාවේ. ඉංග‍්‍රීසි ගුරුවරයෙකු ලෙස වෘත්තීය ජීවිතය ආරම්භ කළ දයා මාස්ටර් 1990 දශකයේ මුල් භාගයේදී එල්.ටී.ටී.ඊ. සංවිධානයට බැඳී යුද ගැටුම් පැවති අවසන් සමයේදී (2009) වසරේදී හමුදාවට භාරවිය. අනතුරුව රක්ෂිත බන්ධනාගාරගතව සිට ඇප මත නිදහස් වූ ඔහු යාපනය සහ යුරෝපා රටවල සැටලයිට් තාක්ෂණයෙන් විකාශය කෙරෙන පෞද්ගලික මාධ්‍ය ආයතනයක ප්‍රධානියා ලෙස මේ වන විට කටයුතු කරමින් සිටියි.", "URL": "https://sinhala.adaderana.lk/news.php?nid=36162", "Category": null, "Parent URL": null}