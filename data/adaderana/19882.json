{"Source": "Adaderana", "Timestamp": "November 9, 2011 12:22 pm", "Headline": "මේ පනතට අත උස්සන්නේ ජීවිතයට ඇති ආදරය නිසයි", "News Content": "ඌණ කාර්යය සාධන සහ ඌණ උපයෝජන වත්කම් යළි යථා තත්ත්වයට පත්කිරීමේ පනත් කෙටුම්පත නමින් ගෙන එන පනත නම් කළ යුතුව තිබුණේ\"රාජපක්ෂ පවුලේ පුද්ගලික වුවමනාවන් සඳහා ඉඩම් කොල්ලකෑමේ පනත\"යනුවෙන් බව එක්සත් ජාතික පක්ෂය පවසයි. අවසාන මොහොතේ කැබ්නට් මණ්ඩලය විසින් පනත් කෙටුම්පතේ නම වෙනස් කරනු ලැබුවද එහි අන්තර්ගතයෙහි කිසිදු වෙනසක් නොවන බව එ.ජා.ප පාර්ලිමේන්තු මන්ත්‍රී මංගල සමරවීර මහතා සඳහන් කරයි. කෙතරම් අහිතකර පනතක් වුවද පාර්ලිමේන්තුවේ තුනෙන් දෙකක බහුතරයක් ආණ්ඩුවට ඇති නිසාත්,ඒ සියල්ලන් සිග්නල් කණු මිසක පුද්ගලයන් නොවන නිසාත් කුමන පනතක් ගෙන ආවද ජීවිතය‍ට ඇති ආදරය නිසා අත උස්සන බව සමරවීර මහතා පෙන්වා දුන්නේය. 2007-2009 කෝප් වාර්තාව පාර්ලිමේන්තුවේදී කියවමින් විඩ් ගුණසේකර අමාත්‍යවරයා රජයේ පාඩු ලබන ආයතන 249 ක් පවත්නා බවත්,පාඩුව බිලියන 09 ක් පෙන්වා දුන් බව සමරවීර මහතා සිහිපත් කළේය. එහෙව් තත්ත්වයක් තුළ තවදුරටත් පාඩු ලබන ආයතන රජයට පවරාගැනීම තුළින් සිද්ධවෙන්නේ පාඩුව වැඩිවීම මිස නඟා සිටුවීම නොවන බව මන්ත්‍රීවරයා අවධාරණය කළේය. පනත සම්මත කරගැනීම අනිවාර්යයෙන්ම සිදුවනු ඇති බැවින් කළ හැක්කේ එක්සත් ජාතික පක්ෂ ආණ්ඩුවක් පැමිණි දවසක එකී පනත අහෝසි කිරීම පමණක් බවද සමරවීර මහතා කියා සිටියේ අද කොළඹ පැවති මාධ්‍ය හමුවකට එක්වෙමිනි. මේවන විට රටේ හැමතැනම මාෆියා ක්‍රියාත්මක වන බවත්,මත්කුඩු මාෆියාව,ඉඩම් කොල්ලකෑමේ මාෆියාව,කොටස් වෙළඳපොලේ කළු සල්ලි සහ කුඩු සල්ලි සුදු කිරීමේ මාෆියාවද ඒ අතර ප්‍රධානවන බව හෙතෙම අවධාරණය කළේය. අලුත්ම මාෆියාව වන්නේ රටේ මාධ්‍යයට එල්ලවී ඇති මාෆියාව බව පෙන්වා දුන් මන්ත්‍රීවරයා මේවන විට පුවත් වෙබ් අඩවි තහනම් කිරීම හරහා එය ක්‍රියාත්මක වන බවත්,ලබන 27 වන දින එක්සත් ජාතික පක්ෂයේ නිල පුවත් වෙබ් අඩවිය ලෙස ප්‍රකා‍ශයට පත්කිරී‍මේ අභිප්‍රායෙන් අත්හදාබැලීම් කරමින් සිටි වෙබ් අඩවියද මේවන විට තහනම් වෙබ් අඩවි ලැයිස්තුවට දමා තහනම් කර ඇති බව සඳහන් කළේය.", "URL": "https://sinhala.adaderana.lk/news.php?nid=19882", "Category": null, "Parent URL": null}