{"Source": "Adaderana", "Timestamp": "February 11, 2011 04:45 pm", "Headline": "ෆොන්සේකාගේ පෙත්සම තවදුරටත් විභාගයට ඉඩ ඇද්ද? -තීන්දුව 25 වනදා", "News Content": "සිය පාර්ලිමේන්තු මන්ත්‍රීධුරය අහිමි කිරීමට එරෙහිව හිටපු යුද හමුදාපති සරත් ෆොන්සේකා මහතා විසින් ඉදිරිපත් කළ පෙත්සම තවදුරටත් විභාග කිරීමට අවසර දෙන්නේද නැද්ද යන තීන්දුව ලබන 25 වන දින ප්‍රකාශ කරන බව අභියාචනාධිකරණය අද(11) නිවේදනය කරනු ලැබීය. යුදාධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් බවට ශ්‍රේෂ්ඨාධිකරණය තීන්දුවක් ලබාදී ඇති නිසා මෙම පෙත්සම විභාගයට නොගෙන ප්‍රතික්ෂේප කළ යුතු බව අදාළ පෙත්සම අද කැඳවූ අවස්ථාවේදී නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිස්ටර් ජෙනරාල් ෆර්සානා ජබීල් මහත්මිය පෙන්වාදුන්නාය. එහෙත් යුදාධිකරණය පිළිගත් අධිකරණයක් බවට ශ්‍රේෂ්ඨාධිකරණය තීන්දු කළ ද මෙම පෙත්සමේ මන්ත්‍රීධූරය අහෝසි කිරීමට අදාළ තවත් පරිබාහිර කරුණු ගණනාවක් විභාග කිරීමට ඇති නිසා මෙම පෙත්සම තවදුරටත් විභාග කළ යුතු බව සරත් ෆොන්සේකා මහතා වෙනුවෙන් පෙනීසිටි ජනාධිපති නීතිඥ රොමේෂ් ද සිල්වා මහතා ප්‍රකාශ කළේය. දෙපාර්ශවයේ කරුණු සලකා බැලූ අභියාචනාධිකරණය පෙත්සම තවදුරටත් විභාග කරන්නේද නැද්ද යන තීන්දුව ලබන 25 වන දින ප්‍රකාශ කරන බව නිවේදනය කර ඇත.", "URL": "https://sinhala.adaderana.lk/news.php?nid=14152", "Category": null, "Parent URL": null}