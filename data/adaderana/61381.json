{"Source": "Adaderana", "Timestamp": "June 23, 2016 11:15 am", "Headline": "  මහර වෙඩි තැබීමක්-1ක් මරුට", "News Content": "මහර මහේස්ත්‍රාත් අධිකරණය ඉදිරිපිට සිදුවූ වෙඩි තැබීමකින් පුද්ගලයෙකු මියගොස් තිබේ.අද(23) පෙරවරුවේ මෝටර් රථයකින් පැමිණ අදාළ වෙඩි තැබීම සිදුකර පළා ගොස් ඇති බව පොලීසිය සඳහන් කළේය.වෙඩි තැබීමෙන් මියගොස් ඇත්තේ මත්කුඩු සම්බන්ධ නඩුවකට පෙනී සිටීමට පැමිණෙමින් සිටි අයෙකු බව වාර්තා වේ.ඔහු රත්මලාන ප්‍රදේශයේ පදිංචිව සිටි 35 හැවිරිදි සුරේෂ් අසංග සිල්වා නැමැත්තෙකු බවට හඳුනාගෙන ඇති බව රාගම රෝහල් පොලීසිය සඳහන් කළේය. මෘත ශරීරය මේ වන විට රාගම රෝහලේ තබා ඇති අතර පශ්චාත් මරණ පරීක්ෂණය සිදුකිරිමට නියමිතය. පොලිස් මාධ්‍ය කොට්ඨාශයේ අධ්‍යක්ෂ ප්‍රියන්ත ජයකොඩි මහතා සඳහන් කළේ වෙඩි තැබීම සිදුකර පළා ගිය මෝටර් රථය සොයා පුළුල් විමර්ශන ක්‍රියාත්මක බවයි. එමෙන්ම වෙඩි තැබීම සිදුවූ ස්ථානයේ තිබී ටී 56 පතුරමක් මිලිමීටර් 09 වර්ගයේ පතුරමක් ද කඩවත පොලීසිය විසින් සොයාගෙන ඇති බව ප්‍රියන්ත ජයකොඩි මහතා අද දෙරණට සඳහන් කළේය. මේ අතර අද දිනයේ නඩු කටයුතු සඳහා මහර මහේස්ත්‍රාත් අධිකරණය වෙත රැගෙන ආ බන්ධනාගාර රැදවියන් කිසිවෙකුට වෙඩි තැබීමෙන් කිසිදු අනතුරක් නොවූ බව බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කරයි.", "URL": "https://sinhala.adaderana.lk/news.php?nid=61381", "Category": null, "Parent URL": null}