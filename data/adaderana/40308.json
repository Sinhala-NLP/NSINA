{"Source": "Adaderana", "Timestamp": "January 13, 2014 06:17 am", "Headline": "බාල වයස්කාර අඹුව දෙමස් ගැබිණියක් - 20 හැවිරිදි තරුණයා අත්අඩංගුවේ", "News Content": "වයස අවුරුදු 15 යි මාස 08 ක දැරියක සමග අඹු - සැමි ජීවිතයක් ගත කර ඇයව ගැබිණියක් බවට පත් කළ බව කියන අවුරුදු 20 ක තරුණයෙකුව අත්අඩංගුවට ගෙන ඇති බව වෙන්නප්පුව පොලීසිය කියයි. අත්අඩංගුවට ගෙන ඇත්තේ වෙන්නප්පුව - ලුණුවිල,ශාන්ත ආනා පුර පදිංචිකරුවෙකි. සැකකරු එම ප්‍රදේශයේම පදිංචිව සිටි වයස අවුරුදු 15 ක්වු දැරියක සමග ප්‍රේම සම්බන්ධතාවයක් පවත්වා ගෙන ගොස් ඇති බවත්,එම සම්බන්ධතාවයේ ප්‍රතිඵලයක් ලෙස සැකකරු විසින් පසුගිය වසරේ අගෝස්තු මස 10 වැනිදා දැරියගේ මව්පියන්ට හොර රහසේ ඇයව තම නිවසට කැඳවාගෙන විත් ඇති බවත් කියැවෙයි. පසුව දෙදෙනාගේ කැමැත්ත මත අඹු - සැමියන් ලෙස එම නිවසේ ජීවත් වී ඇති බව පොලීසිය පවසයි. එහෙත් බාලවයස්කාර දැරියක විවාහ නොවී තරුණයෙකු සමග අඹු - සැමියන් ලෙස ජීවත් වන බවට පොලිස් හදිසි ඇමතුම් අංශයට (119) තොරතුරක් ලැබී ඇත. ඒ අනුව මේ සම්බන්ධයෙන් වෙන්නප්පුව පොලීසිය විසින් පරීක්ෂණ ආරම්භ කර සැකකරු සහ දැරිය පොලීසියට ගෙන්වා ප්‍රකාශ ලබාගත් බව පොලීසිය කියා සිටියි. එහිදී දැරිවිය පවසා ඇත්තේ තමන් මේ වන විට මාස 02 ක ගැබිණියක බවය. දැරියගේ එම ප්‍රකාශය අනුව බාලවයස්කාර දැරියක දුෂණය කිරීමේ චෝදනාව යටතේ සැකකරු අත්අඩංගුවට ගත් බව පොලීසිය කියයි. සැකකරු මාරවිල දිසා අධිකරණය වෙත ඉදිරිපත් කිරීමට නියමිතය. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40308", "Category": null, "Parent URL": null}