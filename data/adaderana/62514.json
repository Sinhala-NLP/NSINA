{"Source": "Adaderana", "Timestamp": "July 28, 2016 01:00 pm", "Headline": "නාමල් ඇතුළු 6ක් සැකකරුවන් කරයි", "News Content": "මුදල් විශුද්ධිකරණ පනත යටතේ සිදුකරන පරීක්ෂණයකට අදාළව පාර්ලිමේන්තු මන්ත්‍රි නාමල් රාජපක්ෂ මහතා ඇතුළු පුද්ගලයන් 06 දෙනෙකු සැකකරුවන් ලෙස නම් කිරීමට කොළඹ මහේස්ත්‍රාත් අධිකරණය අවසර ලබාදී තිබේ.පොලිස් මූල්‍ය අපරාධ විමර්ශන කොට්ඨාසය සිදුකළ කරුණු දැක්වීමක් සැලකිල්ලට ගත් කොළඹ අතිරේක මහේස්ත්‍රාත් නිශාන්ත පීරිස් මහතා මෙම අවසරය ලබාදුන් බව අද දෙරණ අධිකරණ වාර්තාකරු සඳහන් කළේය.පාර්ලිමේන්තු මන්ත්‍රිවරයෙකු ලෙස කටයුතු කරමින් හෙලෝ කෝප් නැමැති සමාගමකින් රුපියල් මිලියන 45ක් වටිනා කොටස් ලබාගැනීම සම්බන්ධයෙන් නාමල් රාජපක්ෂ මහතා ඇතුළු පුද්ගලයන් 06 දෙනා සැකකරුවන් ලෙස ඒ අනූව නම් කර ඇත. මෙම පරීක්ෂණයට අදාළව නීතිපතිවරයාගෙන් උපදෙස් ලබාගත් බව පොලීසිය අධිකරණයට දැනුම්දී තිබේ. සිද්ධිය සම්බන්ධයෙන් මේ වන විට විදේශගතව සිටින ඉන්දික ප්‍රභාත් කරුණාජීව නැමැති පුද්ගලයා අත්අඩංගුවට ගන්නා ලෙසද අතිරේක මහේස්ත්‍රාත්වරයා වරෙන්තු නිකුත් කර ඇත.මේ අතර යුධ අපරාධ විමර්ශනය සඳහා විදෙස් විනිසුරුවරුන් ගෙන්වන්නේද නැද්ද යන්න පිළිබඳ පැහැදිළි කරන ලෙස රජයට නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණයට ඉදිරිපත් කළ පෙත්සමක් සළකා බැලීමට දින නියම කර තිබේ.ඒ අනුව එම පෙත්සම අගෝස්තු මස 10 වනදා සළකා බැලීමට ශ්‍රේෂ්ඨාධිකරණය තීරණය කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=62514", "Category": null, "Parent URL": null}