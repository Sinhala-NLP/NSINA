{"Source": "Adaderana", "Timestamp": "May 14, 2019 12:24 pm", "Headline": "වසර 200ක් පරණ ඉතිහාසයක් ", "News Content": "ඉන්දියාවේ කේරළ ප්‍රාන්තයේ පැවති විචිත්‍රවත් ආගමික උත්සවයක් පිළිබඳව විදෙස් මාධ්‍ය තොරතුරු වාර්තා කළේය. මෙම උත්සවය හැඳින්වෙන්නේ ත්‍රිශූර් පූරම් ලෙසයි. කේරළයේ ත්‍රිශූර් නගරයේ පිහිටි ඉපැරණි වඩක්කුනාදන් සිද්ධස්ථානයේ වාර්ෂික ත්‍රිශූර් පූරම් උත්සවය මෙවරත් පැවැත්විය. මලයාලම් දින දසුනට අනුව මේදම් ලෙසින් හඳුන්වන මාසයේ පූරම් තාරකාව සමඟ චන්ද්‍රයා දිස්වන දිනයේදීයි මෙම උත්සවය පවත්වයි. එනම් සාමාන්‍යයෙන් අප්‍රේල් සහ මැයි මාස අතර දිනයකදීයි. එහිදී සාම්ප්‍රදායික විචිත්‍රවත් ඇඳුම් පැළඳුම්වලින් සරසන ලද අලි ඇතුන්ගෙන් සමන්විත වීථි පෙරහැරක් පවත්වනු ලබයි. එමෙන්ම පූජකවරුන් විසින් ආගමික වතාවත් ඉටු කිරීමත් මෙහිදී දැකගත හැකියි. ත්‍රිශූර් පූරම් උත්සවය සඳහා බැතිමතුන් විශාල පිරිසක් සහභාගිවී සිටි බවද ඉන්දීය වාර්තා සඳහන් කළේය. කේරළයේ සාම්ප්‍රදායික උත්සව අතර ප්‍රමුඛ ස්ථානයක් හිමිවන මෙම උත්සවය වසර 200ක් පමණ පැරණි ඉතිහාසයකටත් හිමිකම් කියයි.", "URL": "https://sinhala.adaderana.lk/news.php?nid=109904", "Category": null, "Parent URL": null}