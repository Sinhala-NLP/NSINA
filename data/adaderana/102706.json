{"Source": "Adaderana", "Timestamp": "January 20, 2019 01:37 pm", "Headline": "ඉන්ධනවලට ලෝබ වී ජීවිතය අහිමි කර ගත් පිරිස 70ක් දක්වා ඉහළට", "News Content": "මෙක්සිකෝවේ අගනුවර ලෙස සැලකෙන මෙක්සිකෝ සිටි හි ඉන්ධන නලයක් පුපුරා යාමෙන් සහ අනතුරුව හටගත් ගින්නකින් මියගිය සංඛ්‍යාව 71 දක්වා දක්වා ඉහළ ගොස් තිබේ. සිද්ධියෙන් තුවාල ලැබූ පිරිස අතරට කාන්තාවන් තිදෙනෙක් සහ වයස අවුරුදු 12ක පිරිමි ළමයෙක්ද සිටියි. මෙක්සිකෝවේ අගනුවර ලෙස සැලකෙන මෙක්සිකෝ සිටි හි පසුගියදා ඉන්ධන නලයක් පුපුරා යාමේ සිද්ධිය මේ වනවිට එරට තුළ දැවැන්ත ඛේදවාචකයක් බවට පත්ව තිබේ. ඉන්ධන නලයේ ඇති වූ කාන්දුවක් හේතුවෙන් එම පිපිරිම සිදුව ඇති අතර එම කාන්දු වීමට හේතුව, ඉන්ධන සොරකම් කරන්නන් විසින් නළයට හානි සිදුකර තිබීම බවට සැක පළ වී ඇත්තේය. ඉන්ධන බැහැරට ඒම ආරම්භ වූ මුල් පැය කිහිපයේදී ප්‍රදේශවාසීන් ඉන්ධන එක්රැස් කර ගැනීම සඳහා ඉන්ධන භාජන රැගෙන පෝලිමේ පැමිණෙන ආකාරය දැකගත හැකි විය. පැය කිහිපයකට පසු එකවරම තෙල් නළය පුපුරා ගියේ, ඒ අවට සිටි පුද්ගලයන් ගිනි ජාලාවලින් වසා දමමින්. එම ස්ථානයේ මළ සිරුරු විසිරී තිබූ බව ද වාර්තා වේ. මුලින් මරණ ගණන 21 ක් බව වාර්තා වුවත්, පසුව සඳහන් වූයේ මළ සිරුරු 70කට අධික සංඛ්‍යාවක් සොයාගත් බව යි. කාන්තාවන් තිදෙනෙක් සහ වයස අවුරුදු 12 ළමයෙක්ද සමඟ සිද්ධියෙන් තවත් 70කට අධික පිරිසක් තුවාල ලැබුවා. අනතුර සිදුවූ හිඩාල්ගෝ ජනපදයේ වැසියන් පවසන්නේ තෙල් නළ පළුදු කර මෙසේ ඉන්ධන ලබාගැනීම වරින් වර සිදුකරන්නේ රජය විසින් තමන්ට සරිලන ඉන්ධන සලාකයක් ලබානොදෙන නිසා බවයි. මේ ආකාරයෙන් ඉන්ධන සොරකම් කිරීම මෙක්සිකානු වැසියන් අතර ප්‍රචලිත බවත් විදෙස් වාර්තා සඳහන් කළේය. මෙක්සිකානු රජය පවසන්නේ පසුගිය වසරේ පමණක් ඇමරිකානු ඩොලර් බිලියන 3 ක පාඩුවක් මෙම ඉන්ධන සොරකම නිසා තමන්ට සිදුවූ බවයි. මීට පෙර 2013 වසරේ සිදුවූ මෙයට සමාන අනතුරකින් පුද්ගලයන් 37 දෙනෙක් මරණයට පත් වූ අතර, 2012 වසරේදී ද මරණ 26 ක් වාර්තා වී ඇති විදෙස් වාර්තා වල වැඩිදුරටත් සඳහන් වේ.", "URL": "https://sinhala.adaderana.lk/news.php?nid=102706", "Category": null, "Parent URL": null}