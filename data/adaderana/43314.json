{"Source": "Adaderana", "Timestamp": "May 20, 2014 07:48 am", "Headline": "ආණ්ඩුවට එරෙහි විශ්වාසභංගය අද විවාදයට", "News Content": "ආණ්ඩුවට එරෙහිව එක්සත් ජාතික පක්ෂය පාර්ලිමේන්තුවට ඉදිරිපත් කර ඇති විශ්වාසභංග යෝජනාව අද(20) විවාද කිරීමට නියමිතව තිබේ. අද සහ හෙට මෙම විශ්වාසභංග යෝජනාව විවාදයට ගැණෙන අතර හෙට පස්වරුවේ ඊට අදාළ ඡන්ද විමසීම සිදුකරනු ඇත. රට තුළට මත්ද්‍රව්‍ය ඇතුළු අන්තරායකාරී ඖෂධ ගලා ඒම වැළැක්වීමට රජය අපොහොසත් වී ඇති බව පවසමින් එක්සත් ජාතික පක්ෂය මෙම විශ්වාසභංග යෝජනාව පාර්ලිමේන්තුවට ඉදිරිපත් කළේය. විශ්වාසභංග යෝජනාවට ආණ්ඩු පක්ෂය ඉතා සාර්ථකව මුහුණදෙන බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා සඳහන් කළේය. මේ අතර ජනතා විමුක්ති පෙරමුණ මෙම විශ්වාසභංග යෝජනාවේ දී කටයුතු කරන ආකාරය පිළිබඳව මෙතෙක් තීරණය කර නොමැති බව එම පක්ෂයේ ප්‍රධාන ලේකම් ටිල්වින් සිල්වා මහතා පැවසුවේය. ආණ්ඩු පක්ෂයේ සිටින දේශපාලන පක්ෂවන ජාතික හෙළ උරුමය සහ ජාතික නිදහස් පෙරමුණ ද මෙම විශ්වාසභංග යෝජනාව සම්බන්ධයෙන් කටයුතු කරන ආකාරය පිළිබඳව මෙතෙක් තීරණය කර නොමැත. ජාතික හෙළ උරුමයේ මාධ්‍ය ප්‍රකාශක නිශාන්ත ශ්‍රී වර්ණසිංහ මහතා ප්‍රකාශ කළේ විශ්වාසභංග යෝජනාව පිළිබඳ අද දිනයේ සිය පක්ෂයේ ස්ථාවරය පැහැදිලි කරන බවයි. ජාතික නිදහස් පෙරමුණ ද අද පෙරවරුවේ රැස්වී විශ්වාසභංග යෝජනාව පිලිබඳව තීරණය කරන බව එම පක්ෂයේ මාධ්‍ය ප්‍රකාශක මොහොමඩ් මුසම්මිල් මහතා ප්‍රකාශ කළේය.", "URL": "https://sinhala.adaderana.lk/news.php?nid=43314", "Category": null, "Parent URL": null}