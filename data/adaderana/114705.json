{"Source": "Adaderana", "Timestamp": "July 22, 2019 11:07 am", "Headline": " චීනෙට තවමත් වැස්සෙන් කරදර", "News Content": "වැසි සහිත අයහපත් කාලගුණයෙන් චීනයට තවදුරටත් බලපෑම් එල්ල වන බව විදෙස් මාධ්‍ය වාර්තා කරයි. මේ හේතුවෙන් ගයිජෝ පළාතට දරුණු ගංවතුර තත්ත්වයක් බලපා ඇති බව සඳහන් වෙයි. චීනයේ ගයිජෝ පළාතට දින කිහිපයක් පුරා ඇදහැලුණු වර්ෂාව හේතුවෙන් ගංවතුරක් හටගෙන තිබුණි. මේ හේතුවෙන් පවුල් රැසක් පීඩාවට පත්ව සිටින බවයි එරට වාර්තා සඳහන් කළේය. ගංවතුරට හසුවීමෙන් ගයිජෝ පළාතේ රථ වාහන ඇතුළු දේපළ රැසක් විනාශවී තිබේ. ජල පහරට හසුවීමෙන් මෝටර් රථයක් ගසාගෙන යන අයුරු විදෙස් මාධ්‍ය වාර්තා කර තිබුණි. මේ අතර අවදානම් ප්‍රදේශයක පිහිටි වාහන නැවතුම්පලක නවතා තිබූ වාහන රැසක් ආරක්ෂිතව වෙනත් ස්ථානයකට ගෙන යෑමට බලධාරීන් සමත්ව තිබුණි. කෙසේ නමුත් අයහපත් කාලගුණය හේතුවෙන් කිසිදු පුද්ගල හානියක් වාර්තාවී නැහැ. ජලය බැස යාමත් සමඟ ප්‍රදේශයේ ජනතාව සිය නිවාස පිරිසිදු කිරීම මේ වන විට ආරම්භ කර තිබේ. ඒ සඳහා සහාය වීමට සහන සේවකයන් 200ක් පමණ යොදවා සිටින බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=114705", "Category": null, "Parent URL": null}