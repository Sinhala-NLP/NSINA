{"Source": "Adaderana", "Timestamp": "January 17, 2016 09:48 am", "Headline": "දුම්රිය කාල සටහනේ වෙනසක්!", "News Content": "උතුරු සහ තලෙයිමන්නාරම් මාර්ගවල දුම්රිය කාල සටහනේ සංශෝධනයක් සිදුකිරීමට දුම්රිය දෙපාර්තමේන්තුව තීරණය කර තිබේ. ලබන මස 5 වන දින සිට මෙම සංශෝධනයන් ක්‍රියාත්මක බව දුම්රිය දෙපාර්තමේන්තුව සඳහන් කළේය.කොළඹ කොටුවෙන් පෙරවරු 6.35ට ගමන් ආරම්භ කළ යාල්දේවී දුම්රිය නව කාලසටහනට අනුව පෙරවරු 5.50ට ගල්කිස්ස දුම්රිය ස්ථානයෙන් ගමන් ආරම්භ කිරීමට නියමිතයි.කන්කසන්තුරෙන් පෙරවරු 6.25ට ගමන් ආරම්භ කළ යාල්දේවී දුම්රිය පෙබරවාරි මස 5 වන දින සිට පෙරවරු 8.25ට කන්කසන්තුරෙන් ගමන් ආරම්භ කරන බව දුම්රිය දෙපාර්තමේන්තුව සඳහන් කළේය.යාපනයේ සිට කොළඹ බලා ඉරිදා දිනයේ පමණක් ධාවනය වන දුම්රිය නව කාලසටහනට අනුව යාපනයෙන් පෙරවරු 8.20ට ගමන් ආරම්භ කිරීමට නියමිතයි.ඊට අමතරව තලෙයිමන්නාරම දුම්රිය මාර්ගයේ තලෙයිමන්නාරමේ සිට කොළඹ බලා ධාවනය වන දුම්රිය කාලසටහනේ ද සුළු සංශෝධනයක් සිදුව තිබෙනවා.ඒ අනුව තලෙයිමන්නාරමෙන් පෙරවරු 10.15ට පිටත්වන දුම්රිය පෙබරවාරි මස 05 වන දින සිට පෙරවරු 7.30ට පිටත් වන බව දුම්රිය දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=56408", "Category": null, "Parent URL": null}