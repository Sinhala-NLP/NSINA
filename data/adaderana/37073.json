{"Source": "Adaderana", "Timestamp": "September 1, 2013 03:12 pm", "Headline": "උතුරින් මධ්‍යමින් හා වයඹින් පැමිණිලි ගලයි", "News Content": "උතුරු, වයඹ සහ මධ්‍යම පළාත් සභා මැතිවරණයට අදාළව පැමිණිලි 266ක් ලැබී ඇති බව මැතිවරණ මහලේකම් කාර්යාලය පවසයි. එහි ප්‍රකාශකයෙකු සඳහන් කළේ ඒ අතර මැතිවරණ නීති උල්ලංඝණය කිරීම සම්බන්ධ පැමිණිලි 224ක්, ප්‍රචණ්ඩ ක්‍රියා සම්බන්ධ පැමිණිලි 27ක් සහ වෙනත් පැමිණිලි 15ක් වන බවය. මධ්‍යම පළාතෙන් පැමිණිලි 119ක්, වයඹ පළාතෙන් පැමිණිලි 103ක්, සහ උතුරු පළාතෙන් පැමිණිලි 44ක් ලැබී තිබේ. මේ අතර රාජ්‍ය නිලධාරීන් දේශපාලන කටයුතු සඳහා සහය දැක්වීම සම්බන්ධ පැමිණිලි 44ක්, රජය සතු වාහන දේශපාලන කටයුතු සඳහා යොදා ගැනීම සම්බන්ධ පැමිණිලි 39ක් සහ රජයේ කාර්යාල දේශපාලන කටයුතු සඳහා යොදා ගැනීම සම්බන්ධ පැමිණිලි 9ක් වන බව මැතිවරණ මහලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=37073", "Category": null, "Parent URL": null}