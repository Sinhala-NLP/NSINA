{"Source": "Adaderana", "Timestamp": "January 31, 2019 09:20 pm", "Headline": "සමාජ ප්‍රගමනය උ‍දෙසා විද්‍යුත් මාධ්‍ය", "News Content": "මාධ්‍ය ප්‍රතිසංස්කරණ සඳහා වූ ජාතික ලේකම් කාර්යාලය සහ අන්තර්ජාතික මාධ්‍ය සහයෝගීතාවයේ එකතුවෙන් ශ්‍රී ලංකා විද්‍යුත් විකාශයන්ගේ සංසඳය පළමු වරට සංවිධාන කළ 2019 ශ්‍රී ලංකා විද්‍යුත් විකාශකයින්ගේ සම්මන්ත්‍රණය අද(31) පෙරවරුවේ කොළඹදී ආරම්භ විය. \"සමාජ ප්‍රගමනය උදෙසා විද්‍යුත් මාධ්‍ය\" තේමාව යටතේ පැවති සම්මන්ත්‍රණයේ ප්‍රධාන දේශනය පවත්වනු ලැබුවේ තායි මහජන විකාශන සේවයේ නියෝජ්‍ය අධ්‍යක්ෂ ජනරාල් පිපොප් පනිට්ච්පක්ඩි මහතා විසින්. මෙහිදී වැඩිදුරටත් අදහස් දැක්වු තායි මහජන විකාශන සේවයේ නියෝජ්‍ය අධ්‍යක්ෂ ජෙනරාල්, පිපොප් පනිට්ච්පක්ඩි මහතා මෙසේ පැවසීය. \"අපි ඔක්කොම මහා මාධ්‍ය නායයෑමකට ලක්වෙලා ඉන්නේ මේ අන්තර්ජාලය සහ සමාජ මාධ්‍ය නිසා. අද තායිලන්තයේ නාගරික, අර්ධ නාගරික ප්‍රදේශවල පළමු තැන හිමිවෙලා තියෙන්නේ ජංගම දුරකතනයට දෙවැනි තැන ටැබ් යන්ත්‍රයට හෝ ලැප්ටොප් යන්ත්‍රයට. තුන්වෙනි තැන තමයි රූපවාහිනියට හිමිවෙන්නේ. ඉතින් අපි කොහොමද මේ නායයෑම හමුවේ ඔරොත්තු දෙන්නේ? එහෙමත් නැත්නම් රැඳී සිටින්නේ? අපේ අධ්‍යයනය තමයි මහජනතාවට වැදගත් තොරතුරු රසවත්ව ,හරවත්ව දෙනවානම් අපිට රැඳී සිටින්න පුළුවන්.\" සම්මන්ත්‍රණය යටතේ අද දවස පුරා දේශන, විද්වත් සාකච්ඡා ඇතුළු වැඩසටහන් කිහිපයක්ම පැවැත් විය. රජයේ ප්‍රවෘත්ති දෙපාර්තමේන්තුවේ හිටපු අධ්‍යක්ෂ ජනරාල් ආචාර්ය රංග කලංසූරිය මහතා සහ ශ්‍රී ලංකා විද්‍යුත් විකාශකයන්ගේ සංසඳයේ ලේකම් ලක්සිරි වික්‍රමගේ මහතා ද මෙහිදී අදහස් දක්වමින් කථාබහට එක් විය.", "URL": "https://sinhala.adaderana.lk/news.php?nid=103467", "Category": null, "Parent URL": null}