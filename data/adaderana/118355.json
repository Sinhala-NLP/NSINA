{"Source": "Adaderana", "Timestamp": "September 5, 2019 01:22 pm", "Headline": "කඹුරුපිටිය බස් නැවතුමේ ඇති වු ගැටුමින් තිදරු පියා මරුට-පොලිස් නිලධාරියෙකුට තුවාල", "News Content": "කඹුරුපිටිය බස් නැවතුම් පොළේ තරුණයින් දෙපිරිසක් අතර ඇති වු ගැටුමක් අතර තුර සිදු කල පිහි ඇණුමකදි තරුණයෙකු මිය ගොස් පොලිස් නිලධාරීයෙක් තුවාල ලබා තිබේ. ඊයේ(04) රාත්‍රී 8 පමණ මෙම ගැටුම ඇතිවී තිබෙන අතර, මිය ගොස් ඇත්තේ වයස අවුරුදු 32 ක් වු කඹුරුපිටිය බැරගම්මුල්ල ප්‍රදේශයේ පදිංචි තිදරු පියෙකි. පිහි ඇනුමෙන් බරපතළ තුවාල ලැබු මෙම තරුණය කඹුරුපිටිය මුලික රෝහලට ඇතුළත් කර ඇති අතර බරපතළ තත්වයේ පසු විම හේතුවෙන් ගාල්ල කාරපිටිය මුලික රෝහලට මාරු කර යවා තිබේ. එහි ප්‍රතිකාර ලබමින් සිටියදී මෙම පුද්ගලයා ජීවිතක්ෂයට පත්ව ඇත. පෞද්ගලික ආරාවුලක් මත මෙම ගැටුම සිදුව ඇති බවත් පිහි ඇණුම සිදු කල පුද්ගලයා මේ වන විට හඳුනාගෙන ඇති බවත් පොලීසිය පවසයි. සැකකරු මේ වන විට ප්‍රදේශයෙන් පලා ගොස් ඇති බව ද කඹුරුපිටිය පොලීසිය කියා සිටියේය. මෙම ගැටුම සිදු වන අවස්ථාවේ දී බස් නැවතුම් පොලේහි පිහිටි පොලිස් මුර පොලේ සේවය කරමින් සිටි පොලිස් නිලධාරියෙකු ගැටුම සමතයකට පත් කිරීමට යෑමේදී පිහි පහරක් වැදි තුවාල ලබා කඹුරුපිටිය මුලික රෝහලට ඇතුලත් කර ඇත. මෙම ගැටුමෙන් තවත් පුද්ගලයින් දෙදෙනෙකු තුවාල ලබා ඇති අතර ඒම පිරිසද කඹුරුපිටිය මුලික රෝහලට ඇතුලත් කර තිබේ. සිද්ධිය සම්බන්ධයෙන් කඹුරුපිටිය පොලීසිය වැඩිදුර පරික්ෂණ පවත්වයි.", "URL": "https://sinhala.adaderana.lk/news.php?nid=118355", "Category": null, "Parent URL": null}