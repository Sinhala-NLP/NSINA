{"Source": "Adaderana", "Timestamp": "June 9, 2010 09:25 am", "Headline": "රනිල්ට තිස්සට පැනවූ වාරණය දීර්ඝයි  ", "News Content": "අකුරණ ප්‍රාදේශීය සභාවේ සභාපති ධුරය සඳහා පුද්ගලයෙකු නම් කිරීම වළක්වාලමින් කොළඹ දිසා අධිකරණය විසින් එක්සත් ජාතික පක්ෂයේ නායක රනිල් වික්‍රමසිංහ හා මහලේකම් තිස්ස අත්තනායක වෙත පැනවු වාරණ නියෝගය දීර්ඝ කර තිබේ. ඒ අනුව අදාළ වාරණ නියෝගය ලබන 22 වැනිදා දක්වා දීර්ඝ කිරීමට කොළඹ දිසා අධිකරණය නියෝග කරන ලදී. අකුරණ ප්‍රාදේශීය සභාවේ මන්ත්‍රීවරයෙකු වු ඒ.එම්.එම්.සිම්සාන් විසින් ඉදිරිපත් කළ පෙත්සමක් යළි කැඳවු අවස්ථාවේදී මෙම නියෝගය කර තිබේ. පෙත්සම්කරු කියා සිටියේ පසුගිය පළාත් සභා මැතිවරණයෙන් එක්සත් ජාතික පක්ෂයෙන් තරග කර තමා වැඩිම මනාප ලබා ගනිමින් දෙවෙනි ස්ථානයට පත් වූ බවයි. අදාළ ප්‍රාදේශීය සභාවේ සභාපතිවරයා මිය යාමෙන් පසුව වැඩිම මනාප ලබාගත් තමාව එම තනතුරටත් පත් නොකොට වෙනත් පුද්ගලයෙකුව පත් කිරීමට වගඋත්තරකරුවන් සුදානම් වන බව පෙත්සම්කරු පෙන්වා දෙයි. එහිදී ඔහු වැඩිදුරටත් සඳහන් කර ඇත්තේ ‍එම තීරණය අසාධාරණ මෙන්ම අයුක්ති සහගත ක්‍රියාවක් බැවින් පෙත්සමේ අවසන් තීන්දුවක් ප්‍රකාශයට පත් කරන තෙක් අදාළ සභාපති ධූරය සඳහා පුද්ගලයෙකු පත් කිරීම වැළැක්වීමේ නියෝගයක් පනවන ලෙසයි.", "URL": "https://sinhala.adaderana.lk/news.php?nid=8902", "Category": null, "Parent URL": null}