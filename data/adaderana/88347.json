{"Source": "Adaderana", "Timestamp": "May 1, 2018 03:28 pm", "Headline": "සිනෙපති ලෙස්ටර් ජේම්ස් පීරිස් නමින් උදා ගම්මානයකට  මුල්ගල තබයි", "News Content": "ලාංකේය සිනමාව පුරෝගාමි මෙහෙවරක් සිදු කළ ආචාර්ය ලෙස්ටර් ජේම්ස් පීරිස් මහතාට උපහාර පිණිස ''සිනෙපති ලෙස්ටර් ජේම්ස් පීරිස් ගම''නමින් උදා ගම්මානයක් සඳහා තිස්සමහාරාම ජූල්පල්ලම ග්‍රාමයේ දී මුල්ගල තැබිණි. නිවාස හා ඉදිකිරීම් අමාත්‍ය සජිත් ප්‍රේමදස මහතා අතින් උදාගම්මානයට මුල්ගල තැබීම පසුගියදා සිදු විය. මෙම ගම්මානය හම්බන්තොට දිස්ත්‍රික්කයේ ඉදිකෙරෙන 139වන උදා ගම්මානය මෙන් ම තිස්සමහාරාම මැතිවරණ කොට්ඨාශය තුළ ඉදිකෙරෙන 65වන උදා ගම්මානය ද වෙයි. ආර්ථික අපහසුතාවයෙන් පසුවන පවුල් සඳහා නැවත අය කරගැනීමකින් තොරව ලබාදෙන නිවාස ආධාර යටතේ මෙම ගම්මානයේ ප්‍රතිලාභී පවුල් වෙත සිය නිවස ඉදිකර ගැනීම සඳහා රුපියල් ලක්ෂ 500,000ක ආධ්යාරයක් ලබාදෙයි. නිවාස හා ඉදිකිරීම් අමාත්‍ය සජිත් ප්‍රේමදාස මහතා ඉන්දීය රජයෙන් කළ ඉල්ලීමක් පරිදි දිළිදු පවුල් වෙත දිවයින පුරා උදා ගම්මාන 50ක් ඉදිකිරීම සඳහා පිරිනැමුණු රුපියල් ලක්ෂ 6000 ආධාර වැඩසටහන යටතේ මෙම උදා ගම්මානය ඉදි කෙරෙනු ඇත.", "URL": "https://sinhala.adaderana.lk/news.php?nid=88347", "Category": null, "Parent URL": null}