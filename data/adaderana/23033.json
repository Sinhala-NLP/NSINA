{"Source": "Adaderana", "Timestamp": "March 24, 2012 08:06 pm", "Headline": "20/20 ලෝක කුසලාන ප්‍රවේශපත නිල වශයෙන් නිකුත් කෙරෙයි", "News Content": "මීට සුළු මොහොතකට පෙර ක්‍රීඩා අමාත්‍ය මහින්දානන්ද අලුත්ගමගේ මහතා විසින් කොළඹ දී 20/20 ලෝක කුසලාන ක්‍රිකට් තරගාවලියේ ප්‍රවේශපත්‍රය නිල වශයෙන් නිකුත් කරනු ලැබීය. ‍ 20/20 ලෝක කුසලාන ක්‍රිකට් තරගාවලියේ ප්‍රවේශපත් අලෙවිය මාර්තු මස 26 වන දින සිට ශ්‍රී ලංකාවේ දී ආරම්භ වන බව ද ශ්‍රී ලංකා ක්‍රිකට් ආයතනය පවසයි. ‍ වලංගු හැඳුනුම්පතක් ඉදිරිපත් කිරීම තුළින් එක් අයෙකුට ප්‍රවේශපත් 04 ක් මිලදීගැනීමේ හැකියාව පවතින බව ද ක්‍රිකට් ආයතන සභාපතිවරයා සඳහන් කරයි. ‍ 20/20 ලෝක කුසලාන ක්‍රිකට් තරගාවලිය මෙම වසරේ සැප්තැම්බර් 18 වන දින සිට ඔක්තොම්බර් 07 වන දින දක්වා ශ්‍රී ලංකාවේ කොළඹ, හම්බන්තොට හා පල්ලේකැලේ දී පැවැත්වේ. ‍ 20/20 ලෝක කුසලාන ක්‍රිකට් තරගාවලියක් ආසියාවේ පැවැත්වෙන ප්‍රථම අවස්ථාව මෙය වීම ද විශේෂත්වයකි. ‍ ප්‍රවේශපත් අලෙවිය 26 වන සඳුදා පෙරවරු 9 ට ආරම්භ වන බව ද සඳහන්ය. ‍ www.icc-cricket.com වෙබ් අඩවිය ඔස්සේ මෙම ප්‍රවේශපත් මිලදීගැනීමේ හැකියාව පවතින අතර සංචාරයේ කොටසක් ලෙස කිසිවකු හෝ ශ්‍රී ලංකාවට පැමිණීමට බලාපොරොත්තු වේ නම් අනුමත සංචාරයන්ට අදාළ තොරතුරු www.icctravel.net වෙබ් අඩවිය ඔස්සේ ද ලබාගත හැකිය.", "URL": "https://sinhala.adaderana.lk/news.php?nid=23033", "Category": null, "Parent URL": null}