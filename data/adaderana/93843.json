{"Source": "Adaderana", "Timestamp": "August 5, 2018 07:02 am", "Headline": "නව ආණ්ඩුක්‍රම ව්‍යවස්ථා සම්පාදන ක්‍රියාවලියට අඛන්ඩව සහය දෙනවා", "News Content": "නව ආණ්ඩුක්‍රම ව්‍යවස්ථා සම්පාදන ක්‍රියාවලියට අඛන්ඩව සහය ලබාදෙන බව පොදුරාජ්‍ය මණ්ඩලයීය මහලේකම් පැට්‍රීෂියා ස්කොට්ලන්ඩ් මහත්මිය ප්‍රකාශ කර තිබේ. පසුගිය පළමු වැනිදා සිට මෙරට සිව්දින සංචාරයක නිරත වුණු ඇය විපක්ෂ නායක ආර්.සම්බන්ධන් මහතා සමඟ පැවති සාකච්ඡාවකදී මේ බව ප්‍රකාශ කර ඇති බව වාර්තා වේ. එහිදී ආර්.සම්බන්ධන් මහතා ප්‍රකාශ කර ඇත්තේ යුද්ධය අවසන් වූව ද සම්පූර්ණ සාමය සහ සෞභාග්‍යය උදා වී නොමැති බවයි. මේ අතර පැට්‍රීෂියා ස්කොට්ලන්ඩ් මහත්මිය ශ්‍රී ලංකා මානව හිමිකම් කොමිසමේ සභාපති ආචාර්ය දීපිකා උඩගම මහත්මිය සමග ද සාකච්ඡාවක නිරත විය. මෙරට මානව හිමිකම් ප්‍රර්ධනයට පොදුරාජ්‍ය මණ්ඩලයීය මණ්ඩලයේ සහයෝගය ලබාදෙන බව මහලේකම්වරිය ප්‍රකාශ කර තිබේ.", "URL": "https://sinhala.adaderana.lk/news.php?nid=93843", "Category": null, "Parent URL": null}