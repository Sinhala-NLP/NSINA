{"Source": "Adaderana", "Timestamp": "December 31, 2017 09:31 am", "Headline": "වව්නියාවේ දරුවන්ට අධ්‍යාපනික උපකරණ බෙදාදීමේ වැඩසටහනක්", "News Content": "වව්නියාව දිස්ත්‍රික්කයේ යුද්ධයෙන් පීඩාවට පත් ප්‍රදේශවල සිංහල,දෙමළ හා මුස්ලිම් සිසු දරුවන්ට පොත්පත් ඇතුළු අධ්‍යාපනික උපකරණ බෙදා දීමේ උත්සවයක් පසුගියදා වවුනියාව ඊරට්ටපෙරියකුලම ප්‍රදේශීය සභා ශ්‍රවණාගාරයේදී පැවැත්වුණි. වවුනියාව හා මන්නාරම දිසාවන් බාර නියෝජ්යය පොලිස්පති දේශබන්ධු තෙන්නකෝන් මහතාගේ අදහසකට අනුව කුරුණෑගල පඩුවස්නුවර ''යොහාන් බණ්ඩාර අධ්‍යාපනික හා ක්‍රීඩා සංවර්ධන අරමුදල'' මගින් මෙම පොත් පත් ඇතුළු අධ්‍යාපනික උපකරණ බෙදා දීම සිදු විණි. මෙහිදී අදහස් දැක්වූ එම පදනමේ නිර්මාතෘ යොහාන් බණ්ඩාර මහතා ප්‍රකාශ කළේ ජාතීන් අතර සංහිදියාව වර්ධනය කරවීම අරමුණ කරගෙන සිංහල,දෙමළ හා මුස්ලිම් ජාතිකයින් සහෝදරයින් වශයෙන් එකට ජීවත් වන වවුනියාව ප්‍රදේශය මේ ප්‍රධානයන් සදහා තෝරගත් බවයි. ඉගෙනීමේ කටයුතු වල නිරත වන්නන්ට උදව් උපකාර කිරීම තුළින් ඔවුන් ඉතා හොද අධ්‍යාපනයක් ලබන බවත් ඒ අධ්‍යාපනය තුළින් ඔවුන් අනාගතයේ කුමන අන්දමක පුද්ගලයෙකු බවට පත්වේදැයි නිශ්චය කළ නොහැකි නිසා ඉගෙනීමට අතදීම සෑම පුරවැසියෙකු විසින්ම ඉටු කල යුතු යුතුකමක් බවද යොහාන් බණ්ඩාර මහතා මෙහිදී පැවසීය.", "URL": "https://sinhala.adaderana.lk/news.php?nid=82284", "Category": null, "Parent URL": null}