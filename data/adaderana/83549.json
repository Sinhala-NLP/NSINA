{"Source": "Adaderana", "Timestamp": "January 26, 2018 10:04 am", "Headline": "ලග්ගල කම්පා කළ අවුරුදු 19 පියා හුස්ම හිරකර මැරූ පුංචි බිළිඳියගේ සිරුර ගොඩ ගනියි (ඡායාරූප සහිතයි)", "News Content": "මාස එකහමාරක් පමණ වයසැති කුඩා බිළිඳියක් මරා කැලෑවක වළදැමූ සිද්ධියක් පිළිබඳව බාලවයස්කාර මවක් ( 24) රාත්‍රියේ පොලිසියට හෙළිකොට තිබිණි. ඒ අනුව ලග්ගල මාඔය ප්‍රදේශයේ \"අතරමං ආරුව\" කැලේ වලකින් . බිළිදියගේ මළ සිරුර ඊයේ (25) පස්වරුවේ ගොඩගනු ලැබිය . ලග්ගල පොලිසිය අධිකරණයට කරුණු වාර්තා කිරීමත් සමඟ නාවුල මහේස්ත්‍රාත් සුරංග මුණසිංහ මහතාගේ නියෝගයක් අනුව අධිකරණ වෛද්‍ය නිලධාරි ඩී .එල් .වෛද්‍යරත්න මහතා ඉදිරියේ මෙම මළසිරුර ගොඩගනු ලැබුහ . ලග්ගල පොලිස් බල ප්‍රදේශයට අයත් මාඔය ප්‍රදේශයේ 19 හැවිරිදි පියෙකු විසින් තම සිඟිති දියණිය මෙසේ ඝාතනය කොට කැලෑවේ වල දමා ඇති බව මියගිය දියණියගේ 17 හැවිරිදි බාලවයස්කාර මව විසින් මේ සිද්ධිය අනාවරණය කර තිබිණි . බාල වයස්කාර මවක් (24) දින රාත්‍රීයේ දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා හමුවී මේ බව මුලින් හෙළි කිරීමෙන් පසුව දඹුල්ල මුලස්ථාන පොලිස් පරික්ෂකවරයා අදාළ බාලවයස්කාර මව ලග්ගල පොලීසියට භාරදීමෙන් පසුව මෙහි තොරතුරු අනාවරණය වී තිබේ. මීට වසර කිහිපයකට ඉහත දී බාල වයස්කාර මෙම මව ප්‍රේම සම්බන්ධතාවයක් මත තරුණයෙකු සමඟ විවාහ නොවී එක නිවසක ගතකිරීමත් සමඟ බාල වයස්කාර සිද්ධියකට නීතිමය කටයුතු සිදු කිරීමෙන් පසු මෙම දැරිය පරිවාස භාරයේ සිට ඇත. රිමාන්ඩ් භාරයේ සිට ඇප මත නිදහස් වූ තරුණයා නැවත වරක් මෙම තරුණිය රැගෙන ගොස් ලග්ගල මාඔය ප්‍රදේශයේ පදිංචිව සිට ඇත. ඒ අතරතුරදී බාලවයස්කාර මෙම තරුණිය ගැබ්ගෙන පුංචි දියණියක් මෙම පවුලට එකතු වී තිබේ. පසුව දියණියට මාස එකහමාරක් පමණ ගතවෙද්දී පසුගිය ජනවාරි මාසයේ 16 දින මේ ඝාතනය සිදුකර ඇති බව පොලිසිය කියයි . ගෙවල් බිද සොරකම් කිරීමේ චෝදනාවකට අධිකරණයේ වරද පිළිගෙන දඩුවම් නියම කිරීමට සිටි සැමියා අධිකරණය මඟහරිමින් සැගවී සිටි බවත් වනගත ප්‍රදේශයට වන්නට කුඩා නිවසක සැඟවී සිටින විට දරුවා හඩන ශබ්දයට පොලිසියෙන් එවියයි ඇති බිය නිසා තම උකුලේ නිදාගෙන සිටි දියණිය ට පහර දී හුස්ම හිර කොට ඝාතනය කර කැලෑවට රැගෙන ගොස් වළ දැමූ බව ඇය පොලිසියට ප්‍රකාශ කළාය. මෙම ඝාතනය පිළිබඳව පොලිසියට ප්‍රකාශ කළහොත් තමන් තමන්ව මරා දමන බවත් ප්‍රකාශ කරමින් සැමියා සහ සැමියාගේ මව තමන්ව රැගෙන දුම්මල සූරිය ප්‍රදේශයේ ස්ථානයක මාස එකහමාරක කාලයක් රඳවාගෙන සිටි බව ඇය පොලීසියට පැවසුවාය. තමන් සැමියාට සහ නැන්දම්මාට හොරෙන් 24 දින රාත්‍රියේ දුම්මලසූරිය රඳවාගෙන සඟවා සිටි ස්ථානයෙන් පැන දඹුල්ල පොලිසියට පැමිණ මේ සිද්ධිය හෙළි කළ බවද ඇය ලග්ගල පොලිසියේ ස්ථානාධිපති පොලිස් පරීක්ෂක එම්. කේ. අමරසිංහ මහතා වෙත ප්‍රකාශ කොට සිටියාය. ඒ අනුව 24 දින රාත්‍රීයේම වහා ක්‍රියාත්මක වූ ලග්ගල පොලිසියේ ස්ථානාධිපතිවරයා දුම්මලසූරිය පොලීසියට මේ බව දැනුම් දී බාල වයස්කාර මව සිරකරගෙන සිටි ස්ථානය වැටලීමක් කොට සැකකාර පියා සහ ඔහුගේ මව පොලිස් බාරයට ගෙන තිබේ . ඒ අනුව සැකකාර පියා ලග්ගල පොලිසියට භාර දී ඇති අතර ඔහු 26 දින නාවුල අධිකරණයට ඉදිරිපත් කිරීමට නියමිත බව පොලිසිය කියයි . මේ බිළිඳියගේ මළ සිරුර නිවසේ සිට කිලෝමීටරයක් පමණ දුර වනගත් ප්‍රදේශයක එරමිනියා වැල් ගාලක් අස්සේ වලක් කපා වලදමා තිබිණ. මළසිරුර ගොඩ ගැනීමෙන් පසු නාවුල මහේස්ත්‍රාත් සුරංග මුණසිංහ මහතා නියෝග කලේ පශ්චාත් මරණ පරීක්ෂණයක් සිදුකොට වාර්තාව ලබාදෙන ලෙසය . ඒ අනුව බිලිඳු මළසිරුර දඹුල්ල රෝහලට රැගෙන ගොස් තිබේ.", "URL": "https://sinhala.adaderana.lk/news.php?nid=83549", "Category": null, "Parent URL": null}