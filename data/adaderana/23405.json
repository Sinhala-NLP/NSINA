{"Source": "Adaderana", "Timestamp": "April 10, 2012 08:50 am", "Headline": "සති 2 න් විසඳුම් නැත්නම් යළි වෘත්තීය ක්‍රියාමාර්ගයකට යනවා", "News Content": "සිය ගැටලු සඳහා විසදුම් නොලැබේ නම් අප්‍රේල් 19 වන දිනෙන් පසු යළිත් වෘත්තීය සමිති ක්‍රියාමාර්ගයක නිරත වන බව පරිපුරක වෛද්‍ය සේවා ඒකාබද්ධ බල මණ්ඩලය පවසයි. වැටුප් වැඩිකිරීම ඇතුළු ප්‍රධාන ඉල්ලීම් තුනක් සඳහා පිළිගත හැකි සාකච්ඡාමය විසඳුමක් ඉදිරි දෙසතිය තුළ අපේක්ෂා කරන බව පරිපූරක වෛද්‍ය සේවා ඒකාබද්ධ බල මණ්ඩලයේ ප්‍රධාන ලේකම් සමන් ජයසේකර මහතා ප්‍රකාශ කළේය. එම කාලය තුළ ස්ථීර විසඳුමක් නොලැබුණහොත් දිවයින පුරා රෝහල් 560 ක සේවය කරන පරිපූරක වෛද්‍ය සේවයට අයත් සේවකයින් යළිත් සටන් මගට යොමුවන බව ඔහු සඳහන් කරයි. අදාළ ඉල්ලීම් සම්බන්ධව පසුගිය කාලය මුළුල්ලේම සෞඛ්‍ය අමාත්‍යාංශය, මුදල් අමාත්‍යාංශය සහ අනෙකුත් ආයතන සමග සාකච්ඡා වට කිහිපයක්ම පැවැත්වූ බව ඒ මහතා ප්‍රකාශ කරයි. නමුත් මේ දක්වා පසුගිය වෘත්තීය ක්‍රියා මාර්ගවලින් පසුව වුව ද පිළිගත හැකි විසඳුමකට පැමිණීමට අපොහොසත් වූ බව අද දෙරණ වෙත අදහස් දක්වමින් සමන් ජයසේකර මහතා පෙන්වාදුන්නේය. ඒ අනුව මෙම කරුණු සාකච්ඡා මාර්ගයෙන් විසඳාගැනීම සඳහා අප්‍රේල් මස 19 වන දින දක්වා සති 02 ක කාලයක් සෞඛ්‍ය හා මුදල් අමාත්‍යාංශ බලධාරීන්ට ලබාදීමට පසුගියදා රැස්වූ පරිපුරක වෛද්‍ය සේවා ඒකාබද්ධ බල මණ්ඩලයේ විධායක සභාව තීරණය කළ බව හෙතෙම කියා සිටියේය.", "URL": "https://sinhala.adaderana.lk/news.php?nid=23405", "Category": null, "Parent URL": null}