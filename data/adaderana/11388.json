{"Source": "Adaderana", "Timestamp": "October 9, 2010 08:04 pm", "Headline": "ද්‍රවිඩ ජන ගැටලු ගැන කරුණානිධි, සෝනියා සාකච්ඡාවක්", "News Content": "තමිල්නාඩු ප්‍රධාන අමාත්‍ය එම්. කරුණානිධි මහතා අද(09) ඉන්දීය කොංග්‍රස් පක්ෂ නායිකා සෝනියා ගාන්ධි හමුවී තිබේ. ශ්‍රී ලංකාවේ ද්‍රවිඩ ජනතාව පිළිබඳ ගැටලු එහිදී සාකච්ඡාවට ලක්ව ඇත. සරණාගත කඳවුරු වල රැදී සිටින ද්‍රවිඩ ජනතාව මුහුණදෙන ගැටලු පිළිබඳව කරුණානිධි මහතා විසින් සෝනියා ගාන්ධි මහත්මිය දැනුවත් කර ඇති බව ඉන්දීය මාධ්‍ය වාර්තා කරයි. එමෙන්ම එම ජනතාව නැවත පදිංචි කිරීමේ කටයුතු කඩිනම් කරන ලෙස ශ්‍රී ලංකා රජයට බල කරන ලෙස ද ඔහු විසින් ඇයගෙන් ඉල්ලීමක් කර ඇති බව ද වාර්තා වේ. සෝනියා ගාන්ධි මහත්මිය අද(09) තමිල්නාඩුවේ සංචාරයක නිරතව ඇති අතර එහිදී මෙම හමුව සිදුව ඇති බව සඳහන්ය. චෙන්නායි සිට විශේෂ ගුවන් යානයකින් ඇය තමිල්නාඩුව වෙත පැමිණ ඇති බවත්, කරුණානිධි මහතා ඇයව උණුසුම් අන්දමින් පිළිගෙන ඇති බවත් ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=11388", "Category": null, "Parent URL": null}