{"Source": "Adaderana", "Timestamp": "January 31, 2017 12:00 pm", "Headline": " ගිරව් අල්ලන්න මාසයකට අවසර", "News Content": "පැරට් ෆිෂ් හෙවත් ගිරව් යනුවෙන් හඳුන්වන මත්ස්‍ය විශේෂය ඇල්ලීම සඳහා කොන්දේසි සහිතව මාසයක කාලයක් අවසර ලබාදීමට ධීවර අමාත්‍යංශය තීරණය කර තිබේ. ශ්‍රී ලංකාව වැනි ඝර්මකලාපීය රටවල නොගැඹුරු මුහුද ආශ්‍රිතව සිටින මෙම අලංකාර මත්ස්‍ය විශේෂය නැරඹීම සඳහා සංචාරකයින් විශාල වශයෙන් ශ්‍රී ලංකාවට පැමිණීම හේතුවෙන් සංචාරක කර්මාන්තයටද මෙම මසුන්ගෙන් විශාල ආකර්ශනයක් ලැබෙන බව සඳහන්ය.කෙසේවෙතත් ඇතැම් කිමිදුම් කටයුතුවල නිරත වු ධීවරයින් විසින් එම මත්ස්‍යයින් අල්ලා ගන්නා බැවින් එය තහනම් කරන ලෙස පාර්ශව කිහිපයක් විසින් ඉල්ලීම් කර තිබු අතර තවත් පිරිසක් එම මසුන් ඇල්ලීමට අවසර ඉල්ලා තිබු බව ධීවර අමාත්‍යංශය සඳහන් කළේය.ඒ අනුව මේ සම්බන්ධයෙන් විශේෂ සාකච්ඡාවක් පසුගියදා මහින්ද අමරවීර අමාත්‍යවරයාගේ ප්‍රධානත්වයෙන් පවත්වා තිබේ. එහිදී අමාත්‍යවරයා ප්‍රකාශ කර ඇත්තේ මාසයක කාලයක් එම මසුන් ඇල්ලීම සඳහා අවසර ලබාදෙන අතර ඒ සඳහා කොන්දේසී මාලාවක් ද සකස් කරන බවයි.එම කොන්දේසී අනුව ධීවරයින් කටයුතු කරන්නේ ද යන්න පිළිබද සොයා බැලීමේ වගකීම නාවික හමුදාවට බාරදීමට ද අමාත්‍යවරයා පියවර ගෙන ඇති අතර කොන්දේසි කඩකරමින් කටයුතු කරන ධීවරයින්ට ගිරව් මසුන් ඇල්ලීම තහනම් කිරීමට පියවර ගන්නා බව ද අමාත්‍යවරයා දැනුම් දී තිබේ.", "URL": "https://sinhala.adaderana.lk/news.php?nid=68881", "Category": null, "Parent URL": null}