{"Source": "Adaderana", "Timestamp": "June 20, 2016 01:17 pm", "Headline": "තැපෑලේ අවුලෙන් කොරියා සිහිනය බොඳ වෙයිද?", "News Content": "තැපැල් වෘත්තීය සමිති ක්‍රියාමර්ගය හේතුවෙන් විදේශීය ගමන් බලපත්‍ර නොලැබුණු පිරිසකට කොරියානු භාෂා ප්‍රවීණතා විභාගය සඳහා අයදුම් පත් ලබා ගැනීමට නොහැකි වී ඇති බව වාර්තා වෙයි.අදාළ අයදුම්පත් ලබා ගැනීම සඳහා විදේශ ගමන් බලපත්‍රය අනිවාර්ය කර ඇති බැවින් අයදුම්පත් ලබා ගත නොහැකි බව එම පිරිස් පෙන්වා දෙයි.කොරියානු භාෂා ප්‍රවීණතා විභාගය සඳහා අයදුම්පත් නිකුත් කිරීම දිවයින පුරා මධ්‍යස්ථාන 15කදී අද(20) ආරම්භ කෙරුණි.ලබන 23 වන දින දක්වා අයදුම්පත් නිකුත් කරන බව ශ්‍රී ලංකා විදේශ සේවා නියුක්ති කාර්යාංශය සඳහන් කළේය.මේ සම්බන්ධයෙන් කළ විමසීමකදී එහි ක්‍රියාකාරී අධ්‍යක්ෂ නීතිඥ උපුල් දේශප්‍රිය මහතා සඳහන් කළේ විදේශ ගමන් බලපත්‍රය නොමැති පුද්ගලයින්ට අයදුම්පත් නිකුත් නොකරන බවයි.ඒ සම්බන්ධයෙන් සහනදායි පිළිවෙතක් අනුගමනය කළ හැක්කේ කොරියානු රජයේ උපදෙස් මත පමණක් බව ඔහු ප්‍රකාශ කළේය.මේ අතර වෘත්තීය ක්‍රියාමාර්ග හේතුවෙන් ගොඩගැසී ඇති ලිපි හෙට දිනය වන විට බෙදා හැරීම අවසන් කළ හැකි බව තැපැල්පති රෝහණ අබේරත්න මහතා අද දෙරණ වෙත ප්‍රකාශ ක‍ළේය.", "URL": "https://sinhala.adaderana.lk/news.php?nid=61267", "Category": null, "Parent URL": null}