{"Source": "Adaderana", "Timestamp": "April 10, 2016 12:40 pm", "Headline": "නව පොලිස්පති තෝරන්න ව්‍යවස්ථාදායකය 18 රැස්වෙයි", "News Content": "නව පොලිස්පති පත්කිරීම සම්බන්ධයෙන් අවසන් තීරණයක් ගැනීම සඳහා ව්‍යවස්ථාදායක සභාව ලබන 18 වන දින රැස්වීමට නියමිතව තිබේ.මෙරට 33 වන පොලිස්පතිවරයා වන එන්.කේ ඉලංගකෝන් මහතා හෙට(11) දිනයේ සිට විශ්‍රාම යාමට නියමිතය.පොලිස්පති එන්. කේ ඉලංගකෝන් මහතා විශ්‍රාම යාමත් සමඟ පුරප්පාඩු වන පොලිස්පති තනතුර සඳහා මේ වන විට නම් තුනක් ව්‍යවස්ථාදායක සභාවට ලැබී ඇති බව පාර්ලිමේන්තු මන්ත්‍රී විජිත හේරත් මහතා සඳහන් කළේය.ජ්‍යේෂ්ඨ නියෝජ්‍ය පොලිස්පතිවරුන් වන පූජිත ජයසුන්දර, එස්. එම් වික්‍රමසිංහ සහ චන්දන වික්‍රමරත්න යන මහත්වරුන්ගේ නම්, නව පොලිස්පතිවරයා පත් කිරීම සඳහා යෝජනා වී ඇති බව සඳහන්ය.අදාළ නම් ජනාධිපතිවරයා විසින් ව්‍යවස්ථාදායක සභාව වෙත නිර්දේශ කර තිබේ. පොලිස්පතිවරයා පත් කිරීම සඳහා යෝජනා වී ඇති නම් සම්බන්ධයෙන් ලබන 18 වන දින ව්‍යවස්ථාදායක සභාව රැස්වී අවසන් තීරණයක් ගන්නා බව විජිත හේරත් මන්ත්‍රීවරයා සඳහන් කළේය.", "URL": "https://sinhala.adaderana.lk/news.php?nid=59058", "Category": null, "Parent URL": null}