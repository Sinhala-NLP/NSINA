{"Source": "Adaderana", "Timestamp": "May 30, 2018 06:58 pm", "Headline": "දුම්රිය වර්ජනය හෙටත්-කඩපු දුම්රිය හදන්න වුණ හැටි", "News Content": "ඉල්ලීම් කිහිපයක් මුල් කර ගනිමින් දුම්රිය තාක්ෂණික සේවා වෘත්තිය සමිති කමිටුව ආරම්භ කළ වැඩවර්ජනය හෙට(31) දිනයේත් ක්‍රියාත්මක කරන බව එම වෘත්තිය සංගමය පවසයි. කෙසේවෙතත් ඊයේ(29) රාත්‍රියේ දුම්රිය ඇංජින් සහ මැදිරි කිහිපයකට කිසියම් පිරිසක් හානිකර තිබීම සම්බන්ධයෙන් දුම්රිය දෙපාර්තමේන්තුව අද පොලිස් අපරාධ විමර්ෂණ ඒකකය වෙත පැමිණිල්ලක් කර තිබේ. දුම්රිය පාලකවරුන්ගේ සංගමය චෝදනා කරන්නේ වර්ජනයේ නිරත වෘත්තිය සමිති සාමාජිකයන් එම කඩාකප්පල්කාරී ක්‍රියා සිදුකළ බවටයි. දුම්රිය තාක්ෂණික සේවා වෘත්තිය සමිති කමිටුව ඊයේ සවස 4 සිට පැය 48 ක වැඩ වර්ජනයක් ආරම්භ කළේය. ඒ ඔවුන්ගේ වැටුප් වැඩිකිරීම ඇතුළු ඉල්ලීම් කිහිපයක් මුල් කරගනිමින්. ඒ අනුව දුම්රිය සේවයේ ධාවනාගාර නඩත්තු කටයුතු සිදුකරන සේවකයන් මේ වර්ජන ක්‍රියාමාර්ගයට එක්ව සිටියේය. එසේවුවද අද(30) උදෑසනත් සාමාන්‍ය පරිදි දුම්රිය ධාවන කටයුතු සිදුවන අයුරු දිවයිනේ ප්‍රදේශ කිහිපයකින් අපට දැකගත හැකි විය. මේ අතර දුම්රිය තාක්ෂණික සේවා වෘත්තිය සමිති කමිටුව ආරම්භ කළ මෙම වර්ජනයට සෙසු දුම්රිය සේවා වෘත්තිය සංගම් විරෝධය පල කරයි. නමුත් මෙම එල්ල වන චෝදනාවන් දුම්රිය තාක්ෂණික සේවා වෘත්තිය සමිති කමිටුව ප්‍රතික්ෂේප කරයි. කෙසේ වෙතත් අද දෙරණ කැමරා කණ්ඩායමක් ඊයේ රාත්‍රියේ මරදාන දුම්රිය ස්ථානය වෙත ගිය අවස්ථාවේ, යම්කිසි පිරිසක් දුම්රිය එන්ජින් කිහිපයකට සිදුකර තිබූ හානි දුම්රිය සේවකයින් පිරිසක් විසින් නැවත කඩිනමින් පිළිසකර කරන අයුරු මෙලෙස දැකගත හැකි විය. මේ අතර ලුනුවිල දුම්රිය ස්ථානයේද කිසියම් පිරිසක් විසින් සංඥා රැහැන් කපා දැමීම හේතුවෙන් දුම්රිය ගමනාගමනයට සුළු වශයෙන් බාධා එල්ල වී තිබුණි. මෙලෙස දුම්රිය කිහිපයකට සිදුකර ඇති හානිය සම්බන්ධයෙන් දුම්රිය දෙපාර්තමේන්තුව අද පොලිස් අපරාධ විමර්ෂණ ඒකකය වෙත පැමිණිල්ලක් සිදු කල බව දුම්රිය අතිරේක සාමාන්‍යාධිකාරී විජය සමරසිංහ මහතා අද දෙරණට සඳහන් කළේය.", "URL": "https://sinhala.adaderana.lk/news.php?nid=90090", "Category": null, "Parent URL": null}