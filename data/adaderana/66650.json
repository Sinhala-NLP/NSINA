{"Source": "Adaderana", "Timestamp": "December 2, 2016 02:27 pm", "Headline": "  ඔසු සැල් ජාලය වැඩි කිරීමට යයි", "News Content": "රාජ්‍ය ඖෂධ නීතිගත සංස්ථාවේ ඔසු සැල් ජාලය වැඩි කිරීමට සෞඛ්‍ය අමාත්‍යංශය තීරණය කර තිබේ. ඒ සඳහා අවශ්‍ය පියවර ගන්නා ලෙස සෞඛ්‍ය අමාත්‍ය රාජිත සේනාරත්න මහතා නිලධාරීන්ට උපදෙස් ලබාදී ඇති බව සෞඛ්‍ය අමාත්‍යංශය සඳහන් කළේය.රාජ්‍ය ඖෂධ නීතිගත සංස්ථාවේ ප්‍රධාන කාර්යාලයේ පැවැති රැස්වීමකදී අමාත්‍යවරයා විසින් මෙම උපදෙස් ලබා දී ඇති බව සඳහන්ය.ඒ අනුව ගම්පහ නගරයේ ඉදිකළ ඔසුසල හෙට(03) දිනයේ අමාත්‍යවරයාගේ ප්‍රධානත්වයෙන් විවෘත කිරීමට නියමිත අතර ලබන 09 වනදා කළුතර නාගොඩ ප්‍රදේශයේ තවත් ඔසු සලක් විවෘත කිරීමට කටයුතු යොදා ඇති බව සෞඛ්‍ය අමාත්‍යංශය සඳහන් කළේය.ඖෂධ වර්ග 48ක මිල අඩු කිරීමේ වාසිය ජනතාවට ලබාදීමේ අරමුණින් රාජ්‍ය ඖෂධ නීතිගත සංස්ථාවේ ඔසුසැල් ප්‍රධාන නගර ආශ්‍රිතව මෙන්ම මහ රෝහල් හා ශික්ෂණ රෝහල් ආශ්‍රිතව ස්ථාපිත කිරීමට සෞඛ්‍ය අමාත්‍යංශය සැලසුම් කර තිබේ.", "URL": "https://sinhala.adaderana.lk/news.php?nid=66650", "Category": null, "Parent URL": null}