{"Source": "Adaderana", "Timestamp": "September 1, 2017 03:29 pm", "Headline": "සංහිඳියාව වෙනුවෙන් ගුවන් ගැබ සරසයි", "News Content": "ගුවන් හමුදාවේ 66 වන සංවත්සරය නිමිත්තෙන් වවුනියාව ගුවන් හමුදා මූලස්ථානයේ සංවිධානය කළ ගුවන් හමුදා ප‍්‍රදර්ශනය හා සැණකෙළිය අද(01) ගුවන් හමුදාපති එයාර් මාර්ෂල් කපිල ජයම්පති මහතාගේ ප‍්‍රධානත්වයෙන් විවෘත කළේය. සංහිඳියාවෙන් සපිරි රටක් ගොඩනැගීමේ ගුවන් හමුදා මෙහෙවර යන තේමාව යටතේ, උතුරු පළාත් සිංහල, දෙමළ, මුස්ලිම් ජනතාවට ගුවන් හමුදාවේ හැකියාවන් හා වෘතිය නිපුණතාවන් ප‍්‍රදර්ශනය කිරීමට මෙම ප‍්‍රදර්ශනය සංවිධානය කොට තිබිණි. උතුරු පළාතේ ප‍්‍රථම වතාවට මෙම ගුවන් හමුදා ප‍්‍රදර්ශනය හා සැණකෙළිය වවුනියාව ගුවන් හමුදා මූලස්ථානයේ සංවිධානය කොට තිබේ. ගුවන් හමුදා ප‍්‍රදර්ශනය ආරම්භ කරමින් ගුවන් හමුදාපති එයාර් මාර්ෂල් කපිල ජයම්පති මහතා ගුවන් හමුදාවට එක්වන්න බලාපොරොත්තුවෙන් සිටින උතුරු පළාතේ තරුණ තරුණියන් වෙත එක්වීම සඳහා ජාතික හමුදාවක් ලෙස සිදුකළ හැකි කර්යයන් හඳුන්වාදීම මෙහි ප‍්‍රධාන අරමුණ කර ගනිමින් මෙම ප‍්‍රදේශයේ මෙවර සංවිධානය කළ බවයි. උතුරු පළාතේ ජනතාවට ගුවන් හමුදාවේ ආරම්භය සිට මේ දක්වා විකාශය පිළිබඳ දැණුවත් කිරීමද මෙහි අරමුණක් බව ප‍්‍රකාශ කළේය. ගුවන් හමුදා ප‍්‍රදර්ශනය හා සැණකෙළිය දින තුනක කාලයක් පැවැත්වීමට නියමිත අතර එහි ප‍්‍රථම දිනයේ විශාල ජනතාවක් ප‍්‍රදර්ශනය නැරඹීම සඳහා පැමිණ සිටියේය. වවුනියාව ගුවන් හමුදා මූලික කඳවුරු අණදෙන නිලධාරී එයාර් කොමදෝරු ඩි.ජේ.සි.වීරකෝන් මහතා ඇතුළු ගුවන් හමුදා ආරක්ෂක මණ්ඩලයේ ප‍්‍රධානීන් හා ගුවන් හමුදා නිලධාරීන් ඇතුළු ප‍්‍රදේශවාසීන් විශාල පිරිසක් වැඩසටහන සඳහා සහභාගී විය.", "URL": "https://sinhala.adaderana.lk/news.php?nid=76995", "Category": null, "Parent URL": null}