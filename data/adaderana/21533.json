{"Source": "Adaderana", "Timestamp": "January 21, 2012 08:22 am", "Headline": "ශ්‍රී ලංකාවට විශිෂ්ට ජයක්", "News Content": "දකුණු අප්‍රිකානු කණ්ඩායම සමග පැවති සිව්වන එක්දින ක්‍රිකට් තරගයෙන් කඩුලු 5 ක විශිෂ්ට ජයක් හිමිකරගැනීමට ශ්‍රී ලංකා කණ්ඩායම සමත්විය. කිම්බර්ලි හි ඩයමන්ඩ් ඕවල් ක්‍රීඩාංගණයේදී පැවති තරගයේ කාසියේ වාසිය දිනාගත් දකුණු අප්‍රිකානු කණ්ඩායම ප්‍රථමයෙන් පන්දුවට පහරදීමට තීරණය කරනු ලැබීය. ඒ අනුව නියමිත පන්දුවාර 50 අවසානයේ කඩුලු 7 ක් පමණක් දැවී ඔවුන් ලබාගත් ලකුණු සංඛ්‍යාව 299 කි. එම ඉනිම වෙනුවෙන් ඒ.බී.ඩිවිලියස් ලකුණු 98 ක් සහ ග්‍රෑම් ස්මිත් ලකුණු 68 ක් ලබාගත්තේය. පන්දු යැවීමේ දී තිසර පෙරේරා සහ රංගන හේරත් කඩුලු 2 බැගින් දවාගත්තේය. පිළිතුරු ඉනිම ක්‍රීඩා කිරීම සඳහා පිටියට පිවිසි ශ්‍රී ලංකා ක්‍රීඩකයින් පන්දුවාර 48 පන්දු 4 ක දී කඩුලු 5 ක් පමණක් දැවී ජයග්‍රාහී ඉලක්කය පසුකර යෑමට සමත්විය. එහිදී තිලකරත්න ඩිල්ෂාන් ලකුණු 87 ක් සහ දිනේෂ් චන්දිමාල් ලකුණු 59ක් ලබාගත්තේය. වේගවත් ඉනිමක් ක්‍රීඩා කළ තිසර පෙරේරා පන්දු 44 ක දී නොදැවී ලබාගත් ලකුණු සංඛ්‍යාව 69 කි. ඊට හයේ පහර 5 ක් සහ හතරේ පහර 3 ක් ඇතුළත්ය. පන්දුයැවීමේ දී ලකුණු 34 ට කඩුලු 2ක් ද දවාගත් තිසර පෙරේරා තරගයේ වීරයා සම්මානය හිමිකරගත්තේය. කෙසේවෙතත් තරග 5 න් සමන්විත තරගාවලිය 3 ට 1 ක් ලෙස මේ වන විටත් දකුණු අප්‍රිකානු කණ්ඩායම ජය හිමිකරගෙන සිටියි.", "URL": "https://sinhala.adaderana.lk/news.php?nid=21533", "Category": null, "Parent URL": null}