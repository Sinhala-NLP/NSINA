{"Source": "Adaderana", "Timestamp": "October 20, 2017 08:09 pm", "Headline": "ග‍්‍රාමිය ජනතාව මූල්‍ය ආයතනවල ගොඳුරු බවට පත්වෙලා ", "News Content": "වර්තමානයේ ග‍්‍රාමිය ජනතාව මූල්‍ය ආයතනවල ගොඳුරු බවට පත්ව ඇති බව ජනාධිපති මෛත‍්‍රිපාල සිරිසේන මහතා පවසයි. ඔහු පවසන්නේ ණය පහසුකම් ලබාදිමෙන් අනතුරුව ගෙවිම් පැහැර හරින ගණුදෙනුකරුවන් පීඩාවට පත් කරමින් ණය ආපසු ලබාගැනිමේ ක‍්‍රියාවලියකට මූල්‍ය ආයතන යොමු වී සිටින බවයි. මෙම වතාවරණය වෙනස් කිරිම සඳහා කාලය එළඹ ඇති බව ජනාධිපතිවරයා පෙන්වා දෙයි. සුගතදාස ගෘහස්ථ ක‍්‍රිඩාංගණයේ පැවැති දිළිදුකම පිටු දැකිමේ ග‍්‍රාම ශක්ති ජනතා ව්‍යාපාරය ජනගත කිරිමේ ජාතික උත්සවයට සහභාගිවෙමින් ජනාධිපති මෛත‍්‍රිපාල සිරිසේන මහතා මේ බව කියා සිටියේය. මේ අතර තවමත් කෙටුම්පත් කර නොමැති නව ව්‍යවස්ථාවක් සම්බන්ධයෙන් සමාජය නොමඟ යැවිමට ඇතැමුන් දරණ උත්සහයන් පිළිබඳව රටේ සියලු ජනතාව අවබෝධයෙන් කටයුතු කළ යුතු බව ජනාධිපතිවරයා පවසයි. ජනාධිපතිවරයා පෙන්වා දෙන්නේ රට තුළ ඇති ප‍්‍රශ්නවලට අවස්ථානුකූලව හා වඩාත් සුදුසු ආකාරයට විසඳුම් ලබා නොදීමේ ප‍්‍රතිඵලයක් ලෙස දශක තුනකට ආසන්න බිහිසුණු යුද්ධයකට මුහුණදීමට සිදු වූ බවයි. රටට ආදාරය කරන සැබැ මිනිසුන් ලෙස සියලු ජාතීන් අතර සාමය සහ සංහිඳියාව ගොඩනැගීමට එක්වන ලෙස තමා සියලු ශ‍්‍රී ලාංකිකයින්ට ආරාධනා කරන බව ජනාධිපතිවරයා පවසයි. කොටුව ජනාධිපති මන්දිරයේ පැවැති විශේෂ දීපාවලි උත්සවයකට සහභාගී වෙමින් ජනාධිපති මෛත‍්‍රීපාල සිරිසේන මහතා මේ බව සඳහන් කළේය. එහිදී වැඩිදුරටත් අදහස් දැක්වූ ජනාධිපතිවරයා කියා සිටියේ නව ආණ්ඩුක‍්‍රම ව්‍යවස්ථාවක් පිළිබඳ වන කෙටුම්පතක් හෝ මේ වන විට සකස් කර නොමැති අතර පාර්ලිමේන්තුවට ඉදිරිපත් කර ඇත්තේ ආණ්ඩුක‍්‍රම ව්‍යවස්ථාවක් සකස් කිරිමට පදනම් කර ගත් වාර්තාවක් පමණක් බවයි. සියලු දෙනාගේ අදහස් සහ යෝජනා ලබා ගනිමින් ඒ සම්බන්ධයෙන් සුදුසු ක‍්‍රියාමාර්ග පමණක් ගැනිමට අපේක්ෂා කරන බව ජනාධිපති මෛත‍්‍රිපාල සිරිසේන මහතා එහිදී සඳහන් කළේය.", "URL": "https://sinhala.adaderana.lk/news.php?nid=78949", "Category": null, "Parent URL": null}