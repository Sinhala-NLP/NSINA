{"Source": "Adaderana", "Timestamp": "January 21, 2014 11:23 am", "Headline": "දැරිය අපයෝජනය කළ පුද්ගලයා අල්ලයි", "News Content": "වයස අවුරුදු 15 ක බාලවයස්කාර දැරියක් දුෂණය කළ බව කියන උළු මෝලක කළමනාකාරවරයෙකු ලෙස සේවය කළ පුද්ගලයෙකු අත්අඩංගුවට ගෙන ඇති බව වෙන්නප්පුව පොලීසිය පවසයි. සැකකරු වෙන්නප්පුව - වයික්කාල ප්‍රදේශයේ පදිංචි 56 හැවිරිදි පුද්ගලයෙකු බව අද දෙරණ වාර්තාකරු පවසයි. වෙන්නප්පුව ,වයික්කාල, තඹරවිල ප්‍රදේශයේ පිහිටි උළු කර්මාන්ත ශාලාවක කම්කරු නිවසක දූෂණයට ලක්වූ දැරිය පදිංචිව සිට ඇති බව වාර්තාවෙයි. ඉකුත් 14 වැනි දින වෙන්නප්පුව පොලීසිය වෙත පැමිණ ඇති මෙම දැරිය පැමිණිල්ලක් කර තිබේ. ඒ අනුව ඉකුත් 12වැනි දින රාත්‍රී 7.25 ට පමණ තම සුළු පියා තමන්ව දුෂණය කළ බව එහිදී ඇය පවසා තිබුණි. ඒ අනුව පොලීසිය විසින් සිද්ධියට සම්බන්ධ බවට සැකපිට දැරියගේ සුළු පියා බව කියන පුද්ගලයා අත්අඩංගුවට ගෙන ඇත. සැකකරු මාරවිල දිසා අධිකරණයට ඉදිරිපත් කිරීමෙන් පසුව මේ වන විට ඔහු රක්ෂිත බන්ධනාගාර ගත කර තිබේ. අතවරයට පත්වු බව කියන දැරිවිය වෛද්‍ය පරීක්ෂණයක් සඳහා හලාවත මහා රෝහලට ඇතුළත් කර ඇත. දැරිවිය පරීක්ෂා කර ඇති හලාවත මහා රෝහලේ අධිකරණ වෛද්‍ය නිලධාරීවරයා විසින් නිකුත් කර ඇති වාර්තාවේ සඳහන් වන්නේ ඇය දුෂණයට ලක්වී ඇති බවයි. ඒ අනුව ඉකුත් 20 වැනිදා නැවත වතාවක් වෙන්නප්පුව පොලීසිය විසින් කැඳවා ඇති දැරිවියගෙන් ප්‍රකාශයක් ලබා ගෙන ඇත. එහිදී ඇය පවසා ඇත්තේ තමන් දුෂණයට ලක්වුයේ තම මව සහ සුළු පියා සේවය කරන උළු කර්මාන්ත ශාලාවේ කළමනාකාරවරයා අතින් බවයි. ඔහු සමඟ තමන්ගේ ප්‍රේම සම්බන්ධතාවයක් පැවති බවත්, එහි ප්‍රතිඵලයක් ලෙස කළමනාකරුගේ නිවසේදී මෙම අපරාධය සිදුවු බව දැරිය විසින් පොලීසිය හමුවේ නැවත පවසා ඇත. ඒ අනුව එම සැකකරුවද පොලීසිය විසින් අත්අඩංගුනවට ගෙන ඇත. සත්‍යය ලෙසම දැරිය දුෂණය කර ඇත්තේ කවුරුන් විසින්ද යන්න අනාවරණය කර ගැනීම සඳහා විශේෂ පරීක්ෂණ ආරම්භ කර ඇති බව වෙන්නප්පුව පොලීසිය පවසයි.", "URL": "https://sinhala.adaderana.lk/news.php?nid=40522", "Category": null, "Parent URL": null}