{"Source": "Adaderana", "Timestamp": "October 6, 2016 05:22 pm", "Headline": " ෂෙයික් ඝාතනය-අභියාචනා විභාග කිරීම කල් දමයි", "News Content": "බ්‍රිතාන්‍යය ජාතික කුරාම් ෂෙයික් ඝාතනය සහ ඔහුගේ පෙම්වතිය දූෂණය කිරීම සම්බන්ධයෙන් සිර දඩුවම් නියමවී සිටින තංගල්ල ප්‍රදේශීය සභාවේ හිටපු සභාපති ඇතුළු විත්තිකරුවන් ඉදිරිපත් කර ඇති අභියාචනා විභාග කිරීම කල් දමා තිබේ. අදාළ අභියාචනා අද(06) අභියාචනාධිකරණ විනිසුරු රෝහිණී වල්ගම මහත්මිය හමුවේ කැඳවූ අවස්ථාවේ එම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. මෙම නඩුවට අදාළ සිර දඩුවම් තමන් විසින් මීට පෙර කොළඹ මහාධිකරණයේදී ප්‍රකාශයට පත් කළ බව අභියාචනාධිකරණ විනිසුරුවරිය එහිදී පවසා තිබේ. ඒ හේතුවෙන් අදාළ අභියාචනා විභාග කිරීම වෙනත් විනිසුරු මඩුල්ලක් වෙත යොමු කරන බව සඳහන් කළ අභියාචනාධිකරණ විනිසුරුවරිය එම අභියාචනා ඔක්තෝබර් මස 13 වනදා කැඳවීමට නියම කළ බව අද දෙරණ අධිකරණ වාර්තාකරු සඳහන් කළේය.පෙත්සම්කාර තංගල්ල ප්‍රදේශයේ සභාවේ හිටපු සභාපති සම්පත් විදානපතිරණ ඇතුළු විත්තිකරුවන් සිව් දෙනා කියා සිටින්නේ කොළඹ මහාධිකරණය මගින් අදාළ චෝදනා වලට තමන්ට වසර 20ක සිර දඩුවම් නියම කළ බවයි. එම දඩුවම් පනවා ඇති ආකාරය නීති විරෝධී බව පවසන පෙත්සම්කරුවන් තමන් නිදහස් කිරීමේ නියෝගයක් නිකුත් කරන ලෙස අභියාචනාධිකරණයෙන් ඉල්ලීමක් කර තිබේ. මේ අතර විත්තිකරුවන්ට පනවා ඇති දඩුවම් ප්‍රමාණවත් නොවන බව පවසමින් නීතිපතිවරයා විසින් ඉදිරිපත් කර ඇති අභියාචනය ද ඔක්තෝබර් මස 13 වනදා කැඳවීමට අභියාචනාධිකරණය නියම කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=64773", "Category": null, "Parent URL": null}