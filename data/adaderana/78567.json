{"Source": "Adaderana", "Timestamp": "October 10, 2017 04:59 pm", "Headline": "ලිට්‍රෝ  සභාපති ශලිල මුණසිංහ රිමාන්ඩ්", "News Content": "තායිවානයේ බැංකුවකින් මුදල් වංචා කිරීමේ චෝදනාවකට අත්අඩංගුවට ගත් මෙරට රජයට අයත් ගෑස් සමාගමක සභාපතිවරයෙකු වන ශලිල මුණසිංහ මහතා හෙට දිනය දක්වා රක්ෂිත බන්ධනාගාර ගත කර තිබේ.ඔහු ඊයේ පස්වරුවේ නීතීඥවරුන් මාර්ගයෙන් අපරාධ පරීක්ෂණ දෙපාර්තමේන්තුව වෙත භාරවීමෙන් අනතුරුව අත්අඩංගුවට ගෙන තිබු අතර සැකකරු අද කොළඹ කොටුව මහේස්ත්‍රාත් ලංකා ජයරත්න මෙනවිය හමුවට ඉදිරිපත් කිරීමෙන් අනතුරුව රක්ෂිත බන්ධනාගාර ගත කෙරුණු බව අද දෙරණ අධිකරණ වාර්තාකරු පැවසුවේය.තායිවානයේ ෆාර් ඊස්ටන් ජාත්‍යන්තර බැංකුවේ පරිගණක පද්ධතියට අනවසරයෙන් ඇතුළු වී අමෙරිකානු ඩොලර් මිලියන 1.1ක පමණ මුදලක් සිය පෞද්ගලික ගිණුමකට බැර කර ගත් බවට ශලිල මුණසිංහ මහතාට චෝදනා එල්ල වී තිබුණි. සිද්ධියට අදාළව පසුගිය සිකුරාදා දිනයේ විශ්‍රාමික ජ්‍යේෂ්ඨ හමුදා නිලධාරීවරයෙකුගේ පුත්‍රයෙකුද අත්අඩංගුවට ගනු ලැබීය.මේ අතර මෙම සිද්ධියේ ප්‍රධාන සැකකරු ඉන්දීය ජාතිකයෙකු බවට අනාවරණය වී ඇති අතර ඔහු මොවුන් දෙදෙනා සමඟ මෙරට සිට මෙම මුදල් වංචාව සිදු කර ඇති බවට අපරාධ පරීක්ෂණ දෙපාර්තමේන්තුව අධිකරණය හමුවේ අනාවරණය කර තිබේ.කෙසේවෙතත් එම ඉන්දීය ජාතිකයා පෙරේදා දිනයේ ඩුබායි රාජ්‍ය වෙත පලාගොස් ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.මේ අතර ගෑස් සමාගමේ සභාපති ශලිල මුණසිංහ මහතා විසින් සිදු කරන ලදැයි චෝදනා එල්ල වී ඇති ගණුදෙණු පිළිබඳව සමාගමේ කිසිඳු සම්බන්ධයක් නොමැති බව ලිට්‍රෝ ගෑස් ලංකා සමාගම පවසයි.රජයේ අයිතිය යටතේ පවතින සමාගමක් ලෙස ලිට්‍රෝ ගෑස් සමාගම දැඩි නියාමන රාමුවකට යටත්ව ව්‍යාපාර කටයුතු සිදු කරන බව එම සමාගම පෙන්වා දෙයි.අධ්‍යක්ෂ මණ්ඩලයක පාලනය යටතේ ක්‍රියාත්මක වන විධිමත් ව්‍යාපාරික හා ගිණුම්කරණ පටිපාටීන් තම සමාගම අනුගමනය කරන බවද ඔවුන් සඳහන් කරයි.නිවේදනයක් නිකුත් කරමින් ලිට්‍රෝ ගෑස් සමාගම මේ බව සඳහන් කර තිබේ.තම සමාගමේ මූලික ඉලක්කය වන්නේ ශ්‍රී ලාංකික පාරිභෝගිකන්ට සහනදායී සහ සෞඛ්‍යයට හිතකර ඉන්ධන මූලාශ්‍රයක් සැපයීම සහ සියලුම පාර්ශවකරුවන් වෙනුවෙන් විශිෂ්ට මට්ටමේ වටිනාකමක් ලබා දීම බවද එම නිවේදනයේ සඳහන්ය.පසුගිය වසර දෙකක කාලය තුළ ලාභාංශ ගෙවීම මඟින් මෙරට ආර්ථීකයට විශාලතම දායකත්වයක් දැක්වූ රාජ්‍ය සමාගමක් බවට පත් වීමට ලිට්‍රෝ සමාගම සමත්ව ඇති අතර පසුගිය වසරේ පමණක් තම සමාගමෙන් මහා භාණ්ඩාගාරයට ලැබුණු දායකත්වය රුපියල් බිලියන 8.43 ක් බව ඔවුන් පෙන්වා දෙයි.", "URL": "https://sinhala.adaderana.lk/news.php?nid=78567", "Category": null, "Parent URL": null}