{"Source": "Adaderana", "Timestamp": "February 21, 2012 09:20 am", "Headline": "මදුරුවන්ට නවාතැන් දුන් 193 දෙනෙකුට නඩු", "News Content": "මදුරුවන් බෝවන ස්ථාන පවත්වාගෙන යන සෑම පුද්ගලයෙකුටම එරෙහිව නඩු පැවරීමට කටයුතු කරන බව ශ්‍රී ලංකා මහජන සෞඛ්‍ය පරික්ෂකවරුන්ගේ සංගමය පවසයි. මේ වසරේ සිට නඩු පැවරීම ප්‍රමුඛ රාජකාරියක් ලෙස සලකා කටයුතු කරමින් සිටින බව එම සංගමයේ සභාපති උපුල් රෝහණ මහතා ප්‍රකාශ කළේය. ඒ අනුව මේ වසරේ ගත වු කාලය තුළ මදුරුවන් බෝවන ස්ථාන පවත්වාගෙන ගිය පුද්ගලයින් 193 දෙනෙකුට එරෙහිව නඩු පැවරා ඇති බව උපුල් රෝහණ මහතා සඳහන් කළේය. මෙම වසරේ ආරම්භයේ සිට පෙබරවාරි මස 19 වන දින දක්වා කාලයට අදාළව මෙම නඩු පැවරීම් සිදුකළ බව ද ඒ මහතා කියා සිටියේය. එහිදී දඩ මුදල් වශයෙන් රුපියල් 771, 200 මුදලක් ද අයකරගෙන ඇති බව උපුල් රෝහණ මහතා පැවසීය. ඩෙංගු රෝගය වැඩි වශයෙන් පැතිරයන ගම්පහ සහ කොළඹ ආශ්‍රිතව ශිඝ්‍රයෙන් නීතිමය ක්‍රියාමාර්ග ගැනීමේ කටයුතු ක්‍රියාත්මක කර ඇති බව ද සභාපතිවරයා පෙන්වාදුන්නේය.", "URL": "https://sinhala.adaderana.lk/news.php?nid=22267", "Category": null, "Parent URL": null}