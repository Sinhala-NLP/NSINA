{"Source": "Adaderana", "Timestamp": "August 24, 2010 09:06 am", "Headline": "මුහුදු සීමාවේ ආරක්ෂාවට අමෙරිකාවෙන් අතහිත", "News Content": "අමෙරිකා එක්සත් ජනපදය මෙරට මුහුදු සීමාවේ ආරක්ෂාව සඳහා රුපියල් මිලියන 674 ක් වටිනා උපකරණ තොගයක් ආධාර වශයෙන් ලබා දී තිබේ. රත්මලාන ගුවන් තොටුපළ පරිශ්‍රයේ ඊයේ පැවති උත්සවයක දී අමෙරිකානු නියෝජිතයින් පිරිසක් විසින් ශ්‍රී ලංකා ගුවන් හමුදාවට මෙම උපකරණ තොගය ලබා දී ඇති බව සඳහන්ය. ආරක්ෂක මාණ්ඩලික ප්‍රධානී ගුවන් හමුදාපති ‍එයාර් චීෆ් මාෂල් රොෂාන් ගුණතිලක මහතාට ශ්‍රී ලංකා අමෙරිකානු තානාපති කාර්යාලයේ නියෝජ්‍ය ප්‍රධානි වැලරි ෆවුලර් සහ අමෙරිකාවේ හවායි ජාතික ගුවන් සේවා බලකායේ අණ දෙන නිලධාරී මේජර් ජනරාල් ඩැරිල් වොන්ග් මහතා විසින්‍ මෙම උපකරණ තොගය පිරිනමා ඇත. පිරිනමා ඇති උපකරණ අතරට ශ්‍රී ලංකා ගුවන් හමුදාවේ බීච් ක්‍රාෆ්ට් ගුවන් යානා දෙකක් සඳහා දත්ත සන්නවේදන සම්බන්ධතා ඇතුළු උපකරණ තොගයක් වන බව වාර්තා වේ. මෙම උපකරණ යොදා ගනිමින් ශ්‍රී ලංකා ගුවන් හමුදාවට මුහුදු සීමාවේ මෙහෙයුම් සිදු කිරීමේ හැකියාව පවතින බව අමෙරිකානු තානාපති කාර්යාලය පවසයි. මිනිස් ජාවාරම්, මුහුදු කොල්ලකෑම්, මත්ද්‍රව්‍ය ප්‍රවාහනය ඇතුළු දේශ සීමා හරහා සිදු වන අපරාධ වළක්වා ගැනීම සඳහා මෙහෙයුම් සිදු කිරීමට මෙම පරිත්‍යාග සිදු කළ බව අමෙරිකාව පෙන්වා දෙයි.", "URL": "https://sinhala.adaderana.lk/news.php?nid=10412", "Category": null, "Parent URL": null}