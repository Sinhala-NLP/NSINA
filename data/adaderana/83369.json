{"Source": "Adaderana", "Timestamp": "January 23, 2018 08:44 am", "Headline": "  අපේ උද්ධමනය අඩු වෙලා", "News Content": "මෙරට උද්ධමනය සියයට හතයි දශම තුන දක්වා අඩු වී තිබේ. පසුගිය නොවැම්බර් මාසයේ උද්ධමනය සියයට අටයි දශම හතරක් ලෙස වාර්තා වී තිබූ අතර එය දෙසැම්බර් මාසයේ හතයි දශම තුන දක්වා අඩු වී ඇති බව ජනලේඛන හා සංඛ්‍යා ලේඛන දෙපාර්තමේන්තුව සඳහන් කළේය. පසුගිය වසරේ සැප්තැම්බර් මාසයේ සිට උද්ධමනය සියයට අටකට වැඩි අගයක් වාර්තා කළ අතර දෙසැම්බර් මාසය තුළ උද්ධමනය අඩු වී තිබේ. දෙසැම්බර් මාසයේ උද්ධමනය සඳහා ආහාර කාණ්ඩයේ පහයි දශම හතක සහ ආහාර නොවන කාණ්ඩයේ එකයි දශම හයක දායකත්වයක් ලබා දී ඇති බව ජනලේඛන හා සංඛ්‍යා ලේඛන දෙපාර්තමේන්තුව සඳහන් කළේය. ආහාර කාණ්ඩයේ වියදම්වල වටිනාකම වැඩි වීමට එළවළු, මාළු, රතු ළූණු, පොල්, පැපොල්, බිත්තර ,පොල්තෙල් සහ තේ කොළ යන ආහාර ද්‍රව්‍යවල මිල වැඩිවීම බලපා තිබේ. කෙසේවෙතත් 2016 වසරේ දෙසැම්බර් මාසයේ උද්ධමනය හතරයි දශම දෙකක අවම අගයක පැවති බව වාර්තා වෙයි.", "URL": "https://sinhala.adaderana.lk/news.php?nid=83369", "Category": null, "Parent URL": null}