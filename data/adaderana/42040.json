{"Source": "Adaderana", "Timestamp": "March 25, 2014 05:39 am", "Headline": " හමුවූ මළ සිරුරේ මරණයට හේතුව අනාවරණය වෙලා", "News Content": "මාරවිල - කුරුස පල්ලිය අසළ ඉඩමක මෝටර් රථයක් තුළ තිබූ හමුවූ අයගේ මරණයට හේතුව වස ශරීර ගත වීමක් බව මාරවිල මූලික රෝහලේදී පැවති පශ්චාත් මරණ පරීක්ෂනයේදී අනාවරණය වී තිබේ. මිය ගොස් ඇත්තේ දංකොටුව - මාවතගම පදිංචිව සිටි මුතුකුඩ ආරච්චිගේ සමන්ත කුමාර (40) නම් අයෙකි. නවීනතම මෝටර් රථයක් තුළ මිය ගොස් ඇති අයෙකුගේ මළ සිරුරක් තිබෙන බවට ඉකුත් 24 වැනිදා පොලිස් හදිසි ඇමතුම් අංශයට තොරතුරක් ලැබී ඇත. ඒ අනුව ක්‍රියාත්මක වී ඇති මාරවිල පොලීසියේ නිලධාරීන් මෝටර් රථය තුළ තිබූ මළ සිරුර සොයා ගෙන ඇති බව අද දෙරණ වාර්තාකරු පවසයි. සිදු කරන ලද මූලික විමර්ශන වලින් අනතුරුව මළ සිරුර පශ්චාත් මරණ පරීක්ෂණය සදහා මාරවිල මූලික රෝහල වෙත රැගෙන යන ලදී. එහිදී අනාවරණය වී ඇත්තේ කුරේටර් නම්වූ විෂ වර්ගයක් ආහාරයට ගැනීමෙන් මෙම මරණය සිදුවී ඇති බවය. මිය ගොස් ඇති අය නිතර විදේශ ගත වන අයෙකු බවත්,මෑතකදී නැවත විදේශ ගත වීමට සූදානම් වුවත් විදේශ ගත වීමට නොහැකි වීම හේතුවෙන් ඔහු දැඩි මානසික පීඩනයකින් සිටි බවත් සඳහන්ය. ඒ අනුව මෙම මරණයට හේතුව සිය දිවි නසා ගැනීමක් බවට විශ්වාස කරන්නේ යැයි මාරවිල පොලීසිය කියයි.", "URL": "https://sinhala.adaderana.lk/news.php?nid=42040", "Category": null, "Parent URL": null}