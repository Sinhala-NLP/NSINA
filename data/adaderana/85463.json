{"Source": "Adaderana", "Timestamp": "March 10, 2018 04:28 pm", "Headline": "  අගමැති විනාශයට පත් වූ දේපල බලන්න යයි", "News Content": "‍මහනුවර ප්‍රදේශයේ හටගත් ගැටුම් හේතුවෙන් විනාශයට පත් වූ දේපල සම්බන්ධයෙන් සොයා බැලීම සඳහා අග්‍රමාත්‍ය රනිල් වික්‍රමසිංහ මහතා අද උදෑසන එම ප්‍රදේශයේ සංචාරයක නිරත වුණි. අද උදෑසන 07.00ට පමණ අග්‍රමාත්‍යවරයා දිගන ප්‍රදේශයට පැමිණි බව අද දෙරණ වාර්තාකරුවන් සඳහන් කළේය. අග්‍රමාත්‍යවරයා සමඟ මෙම සංචාරයට අමාත්‍යවරුන් වන රංජිත් මද්දුමබණ්ඩාර, ලක්ෂ්මන් කිරිඇල්ල, රවුෆ් හකීම්, ඒ.එච්.එම් හලීම්, මධ්‍යම පළාත් ප්‍රධාන අමාත්‍ය සරත් ඒකනායක, පොලිස්පති පූජිත් ජයසුන්දර, යුධ හමුදාපති ලුතිතන් ජෙනරාල් මහේෂ් සේනානායක, පොලිස් විශේෂ කාර්යය බලකාය භාර අණදෙන නිලධාරි ජ්‍යේෂ්ඨ නියෝජ්‍ය පොලිස්පති එම්.ආර් ලතීප් මහතා ඇතුළු පිරිසක් මීට එක්ව සිටියේය. මෙහිදී අග්‍රමාත්‍යවරයා ඇතුළු පිරිස කෙන්ගල්ල සහ අකුරණ ප්‍රදේශවෙල හානි වූ දේපල නිරික්ෂණය කර තිබේ. ඉන් අනතුරුව අග්‍රමාත්‍යවරයා මහනුවර දිස්ත්‍රික් ලේකම් කාර්යාලයේ පැවැත්වෙන මහනුවර ආරක්ෂක කමිටු විශේෂ සාකච්ඡාවට එක් වූ බව අද දෙරණ වාර්තාකරුවන් සඳහන් කළේය. මේ අතර ‍මහනුවර ප්‍රදේශයේ ඇති වූ ගැටුම්කාරි තත්ත්වය සම්බන්ධයෙන් සාකච්ඡා කිරීම සඳහා කථානායක කරූ ජයසූරිය මහතාගේ ප්‍රධානත්වයෙන් සර්ව පාක්ෂික කමිටු නියෝජිතයින් පිරිසක් මේ වන විට එම ප්‍රදේශයේ සංචාරයක නිරත වෙයි පසුගියදා පැවැති පක්ෂනායක රැස්වීමකදී ගත් තීරණයකට අනුව මෙම සංචාරයේ නිරත වන බව කථානායක මාධ්‍ය අංශය සඳහන් කළේය. මෙම සංචාරය සඳහා පාර්ලිමේන්තුවේ සියලු පක්ෂවල නියෝජිතයින්, මහනුවර දිස්ත්‍රික්කයේ ආගමික නායකයින් සහ ජනතා නියෝජිතයින් එක්ව සිටියි. මොවුන් අද උදෑසන මල්වතු සහ අස්ගිරි නාහිමිවරුන් බැහැදැක සාකච්ඡා කර ඇති අතර ඉන් අනතුරුව මුස්ලිම් නායකයින් සහ පූජා නායකයින් සමග ද සාකච්ඡා පවත්වා තිබේ. මීට අමතරව අද දහවල් ද්‍රවිඩ ආගමික නායකයින් සහ ආරක්ෂක අංශ ප්‍රධානීන් සමග සර්ව පාර්ෂික නියෝජිතයින් සමග සාකච්ඡා කළ ඇති අතර පස්වරුවේ රාමඤ්ඤ මහා නිකයේ මහ නාහිමියන් බැහැදැකීමට ද නියමිතය. මේ අතර සර්ව පාක්ෂික නියෝජිතයින් අද පස්වරුවේ ගැටුමට මැදී වූ ප්‍රදේශවල ජනතාව සමග ද සාකච්ඡා කිරීමට නියමිත බව කථානායක මාධ්‍ය අංශය සඳහන් කළේය. මේ අතර පසුගියදා පැවැති කලහකාරී තත්වයෙන් පසුව මහනුවර පොලිස් බල ප්‍රදේශයට පැනවූ ආරක්ෂක විධිවිධාන තවදුරටත් ක්‍රියාත්මක කෙරෙන බව ආරක්ෂක අංශ පවසයි. පොලීසියට අමතරව පොලිස් විශේෂ කාර්යය බලකාය , යුධ හමුදාව සහ නාවික හමුදාව එම ප්‍රදේශයට යොදවා ඇති බව ආරක්ෂක අංශ සඳහන් කළේය.", "URL": "https://sinhala.adaderana.lk/news.php?nid=85463", "Category": null, "Parent URL": null}