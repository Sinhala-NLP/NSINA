{"Source": "Adaderana", "Timestamp": "May 27, 2017 08:42 am", "Headline": "මුදා ගැනීමේ මෙහෙයුම් අදත් ක්‍රියාත්මකයි-අනතුරට ලක්වූ ‍සෙබලා අවසන් ගමන් යයි", "News Content": "ආපදා තත්ත්වයෙන් පීඩාවට පත්වූවන් මුදා ගැනීමේ මෙහෙයුම් අද(27) දිනයේත් ක්‍රියාත්මක කරන බව ශ්‍රී ලංකා ගුවන් හමුදාව පවසයි.එහි මාධ්‍ය ප්‍රකාශක වින් කමාන්ඩර් ගිහාන් සෙනෙවිරත්න මහතා පැවසුවේ කොග්ගල ගුවන් හමුදා කඳවුරේ සිට හෙලිකොප්ටර් යානා තුනක් අද දිනය තුළද විපතට පත්වූවන් මුදාගැනීමේ මෙහෙයුම් සඳහා දායක වන බවයි.ඊට අමතරව රත්මලාන ගුවන් හමුදා කඳවුරෙන් ද එම්. අයි 17 හෙලිකොප්ටර් යානයක් විපතට පත්වූවන් මුදාගැනීමට මේ වන විටත් පිටත්ව ගොස් ඇති බව ගිහාන් සෙනෙවිරත්න මහතා පැවසුවේය.මේ අතර ඊයේ දිනයේ මුදාගැනීම් මෙහෙයුම් වලට සහභාගී වෙමින් සිටියදී අනතුරට ලක්වීමෙන් තුවාල ලැබූ ගුවන් භටයෙකු මියගොස් ඇති බව ගිහාන් සෙනෙවිරත්න මහතා කියා සිටියේය.ගාල්ල නෙළුව ප්‍රදේහයේදී මෙම ගුවන් භටයා අනතුරට ලක් වුණි.අනතුරුව ඔහු ගාල්ල කරාපිටිය රෝහලට ඇතුළත් කෙරුණු අතර ඊයේ රාත්‍රී 9.45 ට පමණ ඔහු මියගිය බව ගුවන් හමුදා මාධ්‍ය ප්‍රකාශකවරයා පැවසුවේය.පොලීසිය පැවසුවේ ආපදාවට ලක් වූ පුද්ගලයින් මුදා ගැනීම සඳහා කේබලයක් ආධාරයෙන් බිදට බැසීමට යාමේදී ඔහු අනතුරට පත්ව ඇති බවයි.අනතුරින් බරපතළ තුවාල ලැබූ අදාළ ගුවන් හමුදා නිලධාරියා කරාපිටිය රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ කොග්ගල ගුවන් හමුදා කඳවුරේ සේවය කළ 37 හැවිරිදි ගුවන් හමුදා නිලධාරියෙකි.", "URL": "https://sinhala.adaderana.lk/news.php?nid=73617", "Category": null, "Parent URL": null}