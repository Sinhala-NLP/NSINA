{"Source": "Adaderana", "Timestamp": "October 21, 2015 11:05 am", "Headline": "පොලිස් හා රාජ්‍යසේවා කොමිෂන් සඳහා සාමාජිකයින් පත්කරයි", "News Content": "පොලිස් සහ රාජ්‍ය සේවා කොමිෂන් සභා සඳහා නව සාමාජිකයින් පත්කර තිබේ.ව්‍යවස්ථාදායක සභාව විසින් නම් කර යැවුණු නිර්දේශවලට ජනාධිපතිවරයාගේ අනුමැතිය ලැබීමෙන් අනතුරුව මෙම පත්කිරීම් සිදුකර ඇත.ස්වාධීන පොලිස් කොමිසම සඳහා සාමාජිකයින් 7 දෙනෙකු පත් කළ යුතු අතර මේ වන විට සභාපතිවරයා ඇතුළු 5 දෙනෙකු පත්කර තිබේ.ජ්‍යෙෂ්ඨ මහාචාර්ය සිරී හෙට්ටිගේ මහතා එම කොමිසමේ සභාපතිවරයා ලෙස පත්කර ඇති බව සඳහන්ය.කොමිසමේ සෙසු සාමාජිකයින් ලෙස හිටපු නියෝජ්‍ය පොලිස්පතිවරයෙකු වන ඇන්ටන් ජෙයනාදන්, එම්.පී.එච්. මනතුංග, වයි.එල්.එම්.සවාහීර් සහ සාවිත්‍රි විජේසේකර යන මහත්ම මහත්මීන් පත් කර ඇති බව එහි මාධ්‍ය අංශය සඳහන් කළේය.මේ අතර රාජ්‍ය සේවා කොමිෂන් සභාව සඳහා ද සාමාජිකයින් පත්කර තිබේ.සභාපතිවරයා ලෙස ධර්මසේන දිසානායක මහතා පත්කර ඇති බව සඳහන්ය.රාජ්‍ය සේවා කොමිෂන් සභාවේ සෙසු සාමාජිකයින් ලෙස අබ්දුල් සලාම්, ආචාර්ය ප්‍රතාප් රාමමුජම්, වී.ජෙගරාජසිංහම්, නිහාල් සෙනවිරත්න, එස්.රනුග්ගේ, ඩි.එල්.මෙන්ඩිස්, සරත් ජයතිලක, ධාරා විජේතිලක යන මහත්ම මහත්මීන් පත් කර ඇත.මේ අතර ඊයේ දිනයේ අල්ලස් හෝ දූෂණ විමර්ශන කොමිෂන් සභාව සඳහා ද නව සාමාජිකයින් පත් කරනු ලැබුවේය.", "URL": "https://sinhala.adaderana.lk/news.php?nid=54581", "Category": null, "Parent URL": null}