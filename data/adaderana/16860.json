{"Source": "Adaderana", "Timestamp": "June 19, 2011 12:45 pm", "Headline": "ශ්‍රී ලංකාව හා කසකස්ථානය අතර මිතු දම් දැඩිවෙයි", "News Content": "ශ්‍රී ලංකාව සහ කසකස්ථානය අතර ද්විපාර්ශ්වික සාකච්ඡා පවත්වා තිබේ. රුසියාවේ පීටර්ස්බර්ග් නුවර පිහිටි ජාත්‍යන්තර ආර්ථික සමුළුවට සහභාගී වූ ජනාධිපති මහින්ද රාජපක්ෂ මහතා සහ කසකස්ථාන ජනාධිපති නූර්සුල්තාන් නසාර්බාෆ් අතර මෙම සාකච්ඡා ඊයේ පස්වරුවේ පැවති බව ජනාධිපති මාධ්‍ය අංශය සඳහන් කරයි. ශ්‍රී ලංකාවෙන් අපනයනය කරනු ලබන තේ වැඩිම ප්‍රමාණයක් මිල දී ගනු ලබන්නේ කසකස්ථානය වන බැවින් දෙරට අතර තවත් කේෂ්ත්‍රයන් ඔස්සේ වෙළඳ සබඳතා තර කර ගැනීමට මෙහි දී අවධානය යොමු වී තිබේ. කසකස්ථාන ජනතා‍ව ශ්‍රී ලංකාවේ සංචාරය කිරීමට කැමැත්තක් දක්වන බව පැවසූ කසකස්ථාන ජනාධිපතිවරයා ශ්‍රී ලංකාව සමඟ සෘජු ගුවන් සේවාවක් ආරම්භ කිරීම පිළිබඳව සාකච්ඡා කොට ඇති බවද සඳහන්වේ. ශ්‍රී ලංකාව ලබා ඇති ආර්ථික ප්‍රගතිය පිළිබඳව මෙහි දී කසකස්ථාන ජනාධිපතිවරයා ප්‍රසාදය පළ කර ඇති අතර කසකස්ථානයේ සංචාරයක නිරත වන ලෙස ජනාධිපති මහින්ද රාජපක්ෂ මහතාට ආරාධනා කර තිබේ. රුසියානු නිල සංචාරය නිම කරමින් ජනාධිපති මහින්ද රාජපක්ෂ මහතා ඇතුළු දූත පිරිස අද උදෑසන දිවයිනට ළඟා වූහ.", "URL": "https://sinhala.adaderana.lk/news.php?nid=16860", "Category": null, "Parent URL": null}