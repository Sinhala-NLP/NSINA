{"Source": "Adaderana", "Timestamp": "August 9, 2017 11:03 am", "Headline": "හැමදාම එකට ඉන්න බෑ-ඉන්න ඕනෙත් නෑ", "News Content": "ප්‍රධාන පක්ෂ දෙකට සැමදා එක්ව සිටිය නොහැකි බවත් එසේ සිටීමට අවශ්‍යතාවයක් නොමැති අතර ඡන්දයක දී වෙන්ව තරඟ කළ හැකි බවත් අමාත්‍ය එස්.බී.දිසානායක මහතා පවසයි. හඟුරක්කෙත ප්‍රදේශයේ පැවති උත්සවයකට සහභාගී වීමෙන් අනතුරුව මාධ්‍ය විසින් අසන ලද පැනයකට පිළිතුරු ලබා දෙමින් අමාත්‍යවරයා මෙම අදහස් පළ කළේය. කෙසේ වෙතත් මහින්ද රාජපක්ෂ මහතා මෛත්‍රීපාල සිරිසේන මහතා වෙත සිය කැමැත්තෙන් පක්ෂය බාර දී මේ වන විට පැත්තකින් සිට හතුරුකම් කිරීම සුදුසු නොවන බව ද අමාත්‍යවරයා මෙහිදී කියා සිටියේය. තනි රජයක් සෑදීමට ජනාධිපතිවරයා ශක්තිය ඉල්ලා සිටිය දීත් මෙවැනි ක්‍රියා සිදු කිරීම යෝග්‍ය නොවන බවත් කළ යුතුව ඇත්තේ පක්ෂයේ සමඟිය හා ශක්තිය වර්ධනය වන සේ ක්‍රියා කිරීම බවත් දිසානායක මහතා මෙහිදී වැඩිදුරටත් පැවසීය. නාමල් රාජපක්ෂ මහතාගේ වයස පූර්ණය වන තෙක් පක්ෂයෙන් පිටත සිටින අයෙක්ට බලය ලබා දීම මහින්ද රාජපක්ෂ මහතාගේ අවශ්‍යතාවය බව ද දිසානායක මහතා මෙහිදී සඳහන් කළේය.", "URL": "https://sinhala.adaderana.lk/news.php?nid=76120", "Category": null, "Parent URL": null}