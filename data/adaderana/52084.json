{"Source": "Adaderana", "Timestamp": "June 18, 2015 12:31 pm", "Headline": "ගෝල්ඩන් කී තැන්පතුකරුවන්ට 41%ක් ගෙවන්න පොරොන්දුවෙයි ", "News Content": "‘ගොල්ඩන් කී‘ තැන්පත්කරුවන්ට ඔවුන්ගේ තැන්පතු මුදලින් 41% ක මුදලක් ලබා දීමට රජය එකඟතාව පළ කර තිබේ.ගෝල්ඩන් කී සමාගමේ මුදල් තැන්පත් කර එම මුදල් අහිමි වූ පුද්ගලයින් විසින් ඉදිරිපත් කළ මුලික අයිතිවාසිකම් පෙත්සම් අද (18) ශ්‍රේෂ්ඨාධිකරණය හමුවේ කැඳවු අවස්ථාවේදී නීතිපතිවරයා වෙනුවෙන් පෙනී සිටි රජයේ නීතිඥවරයා විසින් අදාළ දැනුම්දීම සිදුකළ බව අද දෙරණ අධිකරණ වාර්තාකරු සඳහන් කළේය. ඒ අනුව ගෝල්ඩන් කී සමාගමේ සියලුම තැන්පත් කරුවන්ට තැන්පතු මුදලින් 41% ක මුදලක් ලබාදෙන බවත්, අදාළ මුදල වසරක පමණ වු උපරිම කාලසීමාවක් තුළ ගෙවා නිම කිරීමට තීරණය කර ඇති බවත් රජයේ නීතීඥවරයා විසින් එහිදී ප්‍රකාශකර තිබේ. මෙම වැඩපිළිවෙළ සඳහා ඊයේ දිනයේදී කැබිනට් අනුමැතිය ලබාගත් බවද රජයේ නීතිඥවරයා අධිකරණය හමුවේ පවසා ඇති බව සඳහන්ය. කරුණු සලකා බැලූ ශ්‍රේෂ්ඨාධිකරණය එළඹෙන 25 වන දින යළි කැඳවීමටද නියෝග කර ඇති බව අද දෙරණ අධිකරණ වාර්තාකරු කියා සිටියේය.", "URL": "https://sinhala.adaderana.lk/news.php?nid=52084", "Category": null, "Parent URL": null}