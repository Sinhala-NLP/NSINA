{"Source": "Adaderana", "Timestamp": "July 6, 2019 12:02 pm", "Headline": "ත්‍රෛනිකායික මහා සංඝ රත්නය හා විද්වතුන්ගේ එකතුවෙන් රට වෙනුවෙන් නව වැඩපිළිවෙලක්", "News Content": "පාස්කු ඉරිදා එල්ල වූ ත්‍රස්ත ප්‍රහාරය වැනි සිදුවීම් යළි සිදු නොවන්නට සමාජයේ සියලු පාර්ශව එක්කරගත් නව වැඩපිළිවෙලක් සකස් කරන බව අස්ගිරි පාර්ශවයේ අනුනායක අතිපුජ්‍ය වේඬරුවේ උපාලි හිමියන් පවසයි. ඒ සඳහා රටක් ලෙස ඉදිරියේදී ගත යුතු ක්‍රියාමාර්ග පිළිබඳව ත්‍රෛනිකායික මහා සංඝ රත්නය හා රටේ විද්වතුන් එක් වී යෝජනාවලියක් සකස් කරන බව ද උන්වහන්සේ පැවසීය. ඊයේ (05) මහනුවර අස්ගිරි මහ විහාරයේදී මාධ්‍ය අමතමින් උන්වහන්සේ මේ බව සඳහන් කළේය. මෙම නව වැඩපිළිවෙල භික්ෂූන් වහන්සේලාට පමණක් තනිව සිදු කළ නොහැකි දෙයක් බවත් එ සඳහා විශ්ව විද්‍යාල ආචාර්යවරු, වෛද්‍යවරුන් ඇතුළු විද්වත් උපදෙස් අවශ්‍ය බවත් උන්වහන්සේ ප්‍රකාශ කළේය.", "URL": "https://sinhala.adaderana.lk/news.php?nid=113492", "Category": null, "Parent URL": null}