{"Source": "Adaderana", "Timestamp": "May 9, 2016 01:29 pm", "Headline": "ජී.එස්.පී අවශ්‍යම නෑ-ජනපති ව්‍යවස්ථාව උල්ලංඝණය කරනවා", "News Content": "ජී.එස්.පී ප්ලස් සහනය හැමදාමත් නොතිබුණු බවත්,එය රටට අවශ්‍යම නොවන බවත් පිවිතුරු හෙළඋරුමයේ නායක,පාර්ලිමේන්තු මන්ත්‍රී උදය ගම්මන්පිල මහතා පවසයි.එම සහනය රටට ලැබුණේ 2004-2010 කාලය දක්වා පමණක් බවත්,ඊට ප්‍රථම එවන් සහනයක් නොතිබුණු බවත් මන්ත්‍රීවරයා කියා සිටියි.එසේම ජී.එස්.පී ප්ලස් සහනය නොමැති රටක් යනු සෞභාග්‍යමත් රටක් බවත්,එම සහනයේ නාමයෙන් මව්බිම උකස් නොකළ යුතු බවත් හෙතෙම කියා සිටියේ අද(09) කොළඹ පැවති මාධ්‍ය හමුවකදීය.ජී.එස්.පී සහනය ලබාදීමට නම් ඉටු කළ යුතු කොන්දේසි 58ක් පිළිබඳව යුරෝපා සංගමය විසින් දැනුම්දී ඇති බවත්,ආණ්ඩුව නිල වශයෙන් මෙතෙක් එම සහනය ඉල්ලා නොමැති බවත් මන්ත්‍රීවරයා මෙහිදී සිහිපත් කළේය.ව්‍යවස්ථාදායක සභාව විසින් තුන්වෙනි වරටත් ආණ්ඩුක්‍රම ව්‍යවස්ථාව උල්ලංඝණය කරමින් සිටින බවත්,ව්‍යවස්ථාව උල්ලංඝණය කරමින් අධිකරණ සේවා කොමිසමට පත්කිරීම් කිරීම සඳහා උත්සාහ කරමින් සිටින බවත් ඔහු සඳහන් කළේය.පසුගියදා රැස්වුණු ව්‍යවස්ථාදායක සභාව ආණ්ඩුක්‍රම ව්‍යවස්ථාවේ 111(ඇ)2 වගන්තිය උල්ලංඝණය කරමින් පත්කිරීම් සිදුකිරීමට තීරණය කර ඇති බවත්,එම පත්කිරීම් සිදුනොකරන ලෙස තමන් ජනාධිපතිවරයාගෙන් ඉල්ලා සිටින බවත් ගම්මන්පිල මහතා පෙන්වා දුන්නේය.ජනාධිපතිවරයා විසින්ම ආයාසයෙන් සම්මත කරගනු ලැබූ 19 වන ව්‍යවස්ථාව ජනාධිපතිවරයා විසින්ම උල්ලංඝණය කරමින් සිටින බවත්,අග්‍රාමාත්‍යවරයාට විශ්වාසභංග යෝජනාවක් ගෙන ඒමට ප්‍රමාණවත් බොහෝ චෝදනා පවත්නා බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59971", "Category": null, "Parent URL": null}