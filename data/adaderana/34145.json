{"Source": "Adaderana", "Timestamp": "May 16, 2013 04:11 pm", "Headline": " \"මහසෙන්\" පෞඪත්වය කෙ‍ළසන්නේ නෑ ", "News Content": "බෙංගාල බොක්ක ප්‍රදේශයේ වර්ධනය වූ සුළි කුණාටුව \"මහසෙන්\" යනුවෙන් නම් කිරීම ජාතික ඉතිහාසය හා ප්‍රෞඪත්වය කෙළෙසීම අරමුණු කර සිදුවූවක් නොවන බවට කාලගුණ විද්‍යා දෙපාර්තමේන්තුව අවධාරණය කරයි. මෙම නාමය යෙදීම හේතුවෙන් කිසියම් සංවිධානයකට හෝ පුද්ගලයෙකුට චිත්ත පීඩාවක් සිදුවූයේ නම් ඒ පිළිබඳ කණගාටුව පළ කරන බව කාලගුණ විද්‍යා දෙපාර්තමේන්තුවේ අධ්‍යක්ෂ ජෙනරාල් එස්.එච් කාරියවසම් මහතා පවසයි. සුළි කුණාටු පිළිබඳ තොරතුරු නිවැරදිව හා කාර්යක්ෂමව හුවමාරු කර ගැනීම සඳහා ඒ සඳහා නම් යෙදීම ලෝක කාලගුණ විද්‍යා සංවිධානයේ සම්බන්ධීකරණයෙන් සිදුවන බව අධ්‍යක්ෂ ජෙනරාල්වරයා සඳහන් කළේය. බෙංගාල බොක්ක සහ අරාබි මුහුද වටා ඇති රටවල ජාතික කාලගුණ සේවා වලින් සුළි කුණාටුවල නම් සඳහා යෝජනා ලබා ගැනීමෙන් අනතුරුව එම නම් ඉංග්‍රීසි අක්ෂර අනුපිළිවෙළට සකස් කිරීම සිදුවන බව හෙතෙම පෙන්වාදෙයි. එම අනුපිළිවෙලට අනුව මෙම සුළි කුණාටුව මහසෙන් යනුවෙන් නම්කිරීමට කළාපීය විශේෂ කාලගුණ මධ්‍යස්ථානය පියවර ගත් බව එස්.එච් කාරයවසම් මහතා පවසයි. කෙසේ වෙතත් මෙම නාමය පිළිබඳ ඇතිවූ විරෝධතා හේතුවෙන් එය ඉවත් කිරීමට තීරණය කළ බව හෙතෙම කියා සිටියි. එමෙන්ම ජාතික කාලගුණ ආයතනවල ප්‍රධානතම කාර්යය භාර්යය වන්නේ කාලගුණයේ සිදුවන වෙනස්වීම් ජනතාවට කඩිනමින් ලබා දී විය හැකි වි පත් අවම කර ගැනීම බව කාලගුණ විද්‍යා දෙපාර්තමේන්තුවේ අධ්‍යක්ෂ ජෙනරාල් එස්.එච් කාරියවසම් මහතා අවධාරණය කරයි.", "URL": "https://sinhala.adaderana.lk/news.php?nid=34145", "Category": null, "Parent URL": null}