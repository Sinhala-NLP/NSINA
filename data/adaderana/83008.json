{"Source": "Adaderana", "Timestamp": "January 15, 2018 03:06 pm", "Headline": "රුපියල් 5000 ක අල්ලස් ගත්ත ප්‍රදේශීය සභාවේ නිලධාරියාට වැඩ වරදියි", "News Content": "කිළිනොච්චියේ රූපලාවන්‍ය මධ්‍යස්ථානයක හිමිකාරියකගෙන් රුපියල් 5000 ක අල්ලසක් ලබාගත් කරච්චි ප්‍රදේශීය සභාවේ නිලධාරියෙකු අධිකරණය හමුවේ වරදකරු වීමෙන් පසුව කිළිනොච්චිය දිසා විනිසුරු ඒ.ඒ.ආනන්ද රාජා මහතා 15 දා ඔහුට රුපියල් 30,000 ක දඩයක් නියම කොට තිබේ. එම නිලධාරියා විසින් රුපියල් 5000 ක අල්ලසක් ලබාගෙන තිබුණේ රූපලාවන්‍ය මධ්‍යස්ථානය පවත්වාගෙන යාම වෙනුවෙන් ගෙවිය යුතු වසරක බදු මුදල සඳහා සහනයක් ලබාදීම පිණිසය. රූපලාවන්‍ය මධ්‍යස්ථානයේ හිමිකාරිය මේ පිළිබදව අල්ලස් නිලධාරීන්ට කළ පැමිණිල්ලක් මත ඔහු අදාළ අල්ලස් මුදල රූපලාවන්‍ය මධ්‍යස්ථානයේදීම ලබා ගනිද්දී පසුගිය සතියේදී අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=83008", "Category": null, "Parent URL": null}