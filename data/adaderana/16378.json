{"Source": "Adaderana", "Timestamp": "May 28, 2011 10:22 am", "Headline": "ඉන්දීය ප්‍රිමියර් ලිග් අවසන් තරගය අදයි", "News Content": "ඉන්දීය ප්‍රිමියර් ලිග් තරගාවලියේ අවසන් තරගය අද(28) පැවැත්වෙයි. මහේන්ද්‍ර සිං දෝනිගේ චෙන්නායි සුපර් කිංග්ස් සහ ඩැ‍නියෙල් විටෝරිගේ නායකත්වයෙන් යුත් රෝයල් චැලෙන්ජර්ස් බැං‍ගලෝර් කණ්ඩායම් අතර මෙම තරගය චෙන්නයිහි චිදම්බරම් ක්‍රීඩාංගණයේදී පැවැත්වීමට නියමිතය. ඊ‍යේ(27) පැවති දෙවැනි අවසන් පූර්ව වටයේ තරගයෙන් සචින් තෙන්ඩුල්කාර්ගේ නායකත්වයෙන් යුත් මුම්බායි ඉන්දියන්ස් කණ්ඩායම පරදවමින් බැංගලෝර් කණ්ඩායම අවසන් තරගය සඳහා සුදුසුකම් ලබාගනු ලැබීය. එම තරගයේ ප්‍රථමයෙන් පන්දුවට පහරදුන් බැංගලෝර් කණ්ඩායම පන්දුවාර 20 අවසානයේ කඩුලු 4 ක් දැවී ලබාගත් ලකුණු සංඛ්‍යාව 185 කි. අයි.පී.එල් තරගාවලියේ වැඩිම ලකුණු ලාභියා බවට පත්ව සිටින ක්‍රිස් ගේල් ඊයේ පැවති තරගයේ දී ද විශිෂ්ට පිතිහරඹයක නිරත වෙමින් ලකුණු 89ක් ලබාගැනීමට සමත්විය. පිළිතුරු ඉනිම ක්‍රීඩා කළ මුම්බායි කණ්ඩායමට නියමිත පන්දුවාර 20 අවසානයේ කඩුලු 8 ක් දැවී ලබාගත හැකිවූයේ ලකුණු 142 ක් පමණි. සචින් තෙන්ඩුල්කාර් ලකුණු 40 ක් රැස්කළේය. ඩැනියෙල් විටෝරි කඩුලු 3 ක් දවාගත්තේය. තරගයේ වීරයා සම්මානය දිනාගත්තේ ක්‍රිස් ගේල් විසිනි. ඔහු මෙවර අයි.පී.එල්. තරගාවලිය තුළ තරගයේ වීරයා සම්මානය දිනාගත්තේ 6 වැනි වරටය.", "URL": "https://sinhala.adaderana.lk/news.php?nid=16378", "Category": null, "Parent URL": null}