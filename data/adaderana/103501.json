{"Source": "Adaderana", "Timestamp": "February 1, 2019 11:32 am", "Headline": "කළුතර මහ රෝහලේ සුළු සේවකයින්ටත් නිල නිවාස", "News Content": "කළුතර නාගොඩ මහ රෝහලේ ගිලන් රථ ගරාජය රියදුරු සහ සුළු සේවකයින් සඳහා නිල නිවාස ඉදිකිරිම සඳහා මුල්ගල් තැබීම සිදු කිරීමට කටයුතු යොදා තිබේ. සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් හෙට(02) පස්වරු 1ට මෙසේ නිල නිවාස ඉදිකිරීම සඳහා මුල්ගල් තැබීම සිදු කිරීමට කටයුතු යොදා තිබෙන බව එම අමාත්‍යංශය නිවේදනයක් නිකුත් කරමින් පවසයි. මේ සදහා වැය කරන මුදල රුපියල් මිලියන 72 ක් වෙයි. කළුතර නාගොඩ මහ රෝහල රුපියල් මිලියන 12,000 කට අධික මුදලකින් සංවර්ධනය කිරීම මේ වන විට ආරම්භ කර තිබේ. රුපියල් මිලියන 3000 ක් වැය කරමින් නව වෛද්‍ය වාට්ටු සංකීර්ණයක් ඉදිකෙරෙන අතර, රුපියල් මිලියන 1000 ක් වැය කරමින් ඉදිකළ හදිසි අනතුරු හා හදිසි ප්‍රතිකාර ඒකකය සෞඛ්‍ය අමාත්‍යවරයා විසින් පසුගියදා විවෘත කරන ලදි. එසේම රුපියල් මිලියන 500කට ආසන්න මුදලක් වැය කරමින් බාහිර රෝගී අංශය සඳහා නව ගොඩනැගිල්ලක් ඉදි කෙරෙන බවද පවසයි. කළුතර මහ රෝහලට සමගාමීව නෙදර්ලන්තයේ ආධාර යටතේ විශේෂිත මාතෘ හා ළමා රෝහලක් කළුතර ගල්අස්ස ප්‍රදේශයේ ඉදිකරන අතර ඒ සඳහා රුපියල් මිලියන 4600ක් වැය කරයි. ඩෙංගු රෝගීන් සඳහා විශේෂිත අධිසත්කාර ඒකකයක්, සීමාවාසික වෛද්‍ය නිලධාරී නිල නිවාස ඉදිකිරීම, නව පරිපාලන ගොඩනැගිල්ලක්, ජල ටැංකියක්, අක්ෂි වාට්ටු සංකීර්ණයක්, ඖෂධ ගබඩා ගොඩනැගිල්ලක් ද කළුතර මහ රෝහලේ මේ වන විට ඉදිකෙරෙමින් පවතී.", "URL": "https://sinhala.adaderana.lk/news.php?nid=103501", "Category": null, "Parent URL": null}