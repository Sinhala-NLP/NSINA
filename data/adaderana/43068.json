{"Source": "Adaderana", "Timestamp": "May 8, 2014 11:31 am", "Headline": "නාවික නිලධාරියාට පහරදී පැන්න අය තවමත් සොයනවා", "News Content": "ටී - 56 ගිනි අවියක් සහ එම උණ්ඩ සහිත බෑගයක් ලංකා පටුන වෙරළ තීරයේ දමාගිය සැකකරුවන් අත්අඩංගුවට ගැනීම සඳහා තවදුරටත් මෙහෙයුම් ක්‍රියාත්මක කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. මේ සඳහා යුද හමුදාවේ මෙන්ම නාවික හමුදාවේද සහය ලබා ගැනීමට පියවරගෙන තිබේ. පසුගිය (05) පස්වරුවේ ලංකා පටුන වෙරළ තීරයේ සැකකටයුතු ලෙස සැරිසරමින් සිටි පුද්ගලයින් දෙදෙනෙකු පරීක්ෂා කිරීමට එහි රැඳී සිටි නාවික හමුදා නිලධාරීයෙකු සුදානම් වී ඇත. එම අවස්ථාවේදී ඔවුන් නාවික හමුදා නිලධාරීයාට පහරදී ළඟ තිබු බෑගයක් ද අතහැර පළාගොස් ඇති බව වාර්තා විය. කෙසේ හෝ අදාළ බෑගය පරීක්ෂා කිරීමේ දී එහි තිබී ටී - 56 ගිනි අවියක් සහ එම උණ්ඩ කිහිපයක් සොයාගෙන තිබේ. මෙම හෙළිදරව්වත් සමග අදාළ පුද්ගලයින් එල්.ටී.ටී.ඊ. සංවිධානයට සහය ලබාදෙන පුද්ගලයින්දැයි ආරක්ෂක අංශවලට ඇති වූ සැකය මත පරීක්ෂණ දැඩි කර ඇත. සැකකරුවන් අත්අඩංගුවට ගැනීම සඳහා ඉච්චිලම්පට්ටායි ප්‍රදේශයේ සොදිසි මෙහෙයුම් දියත් කර ඇති බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසුරිය මහතාද පවසා තිබුණි.", "URL": "https://sinhala.adaderana.lk/news.php?nid=43068", "Category": null, "Parent URL": null}