{"Source": "Adaderana", "Timestamp": "February 7, 2010 08:48 am", "Headline": "රසායනාගාර පරීක්ෂණ පුද්ගලික අංශයෙන්", "News Content": "රසායනාගාර පහසුකම් නොමැති රෝහල් වල රසායනාගාර පරීක්ෂණ පුද්ගලික අංශය මඟින් සිදු කිරීමට සෞඛ්‍ය අමාත්‍යංශය පියවර ගෙන තිබේ. රසායනාගාරයක් නොමැති රෝහල් වල එම පරීක්ෂණ කටයුතු සිදු කරනු ලබනුයේ එවැනි පහසුකම් ඇති රෝහලකට රසායනාගාර සාම්පල යැවීම මගිනි. මෙම වැඩපිළිවෙල හේතුවෙන් බොහෝ රසායනාගාර පරීක්ෂණ ප්‍රමාද වීම හේතුවෙන් රෝගීන්ට බොහෝ දුෂ්කරතාවලට මුහුණදීමට සිදුවේ. එම නිසා මෙම තීරණය ගෙන ඇති අතර පසුගිය දා සිදු කළ නියාමන ව්‍යාපෘතියක් මඟින් එහි සාර්ථක බව වටහා ගෙන ති‍බේ. පෞද්ගලික අංශය මඟින් සිදු කරන මෙම රසායනාගාර පරීක්ෂණ සඳහා සියලු මූල්‍ය පහසුකම් සෞඛ්‍ය අමාත්‍යංශයෙන් ලබා දීමට නියමිතය. දිවයින පුරා රසායනාගාර පහසුකම් නොමැති රෝහල් වල මෙම නව වැඩපිළිවෙල ක්‍රියාත්මක කරන බව සෞඛ්‍ය අමාත්‍යංශය ප්‍රකාශ කළේය.", "URL": "https://sinhala.adaderana.lk/news.php?nid=6526", "Category": null, "Parent URL": null}