{"Source": "Adaderana", "Timestamp": "June 23, 2011 03:58 pm", "Headline": "මහජන සෞඛ්‍ය පරීක්ෂකවරු ඩෙංගු මර්දනය යළි අරඹති", "News Content": "කොළඹ දිස්ත්‍රික්කය තුළ ඩෙංගු මර්දන කටයුතු යළි සාමාන්‍ය පරිදි සිදුකිරීමට මහජන සෞඛ්‍ය පරීක්ෂකවරුන්ගේ සංගමය තීරණය කර තිබේ. ඩෙංගු මර්දන කටයුතුවල නියලෙමින් සිටි මහජන සෞඛ්‍ය පරීක්ෂකවරයෙකුට පසුගියදා මහරගම ප්‍රදේශයේ දී කිසියම් අයෙකු විසින් පහරදීමට තැත් කිරීමේ සිද්ධියට විරෝධය පළ කරමින් අද(23) දිනයේ සිට කොළඹ දිස්ත්‍රික්කයේ ඩෙංගු මර්දන කටයුතුවලින් ඉවත් වීමට එම සංගමය මීට පෙර තීරණය කර තිබුණි. කෙසේවෙතත් අදාළ පුද්ගලයාට ‍එරෙහිව නීතිය ක්‍රියාත්මක කිරීම හේතුවෙන් සිය වෘත්තීය සමිති ක්‍රියාමාර්ගය අත්හරින බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=16961", "Category": null, "Parent URL": null}