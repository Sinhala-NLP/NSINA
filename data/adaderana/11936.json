{"Source": "Adaderana", "Timestamp": "November 4, 2010 03:18 pm", "Headline": "මෙරට සංවර්ධනය ගැන ආසියානු සංවර්ධන බැංකු තෘප්තිමත්", "News Content": "මෙරට සංවර්ධන ක්‍රියාදාමය පිළිබඳ ආසියානු සංවර්ධන බැංකුව සෑහීමකට පත්ව සිටින බව මුදල් හා ක්‍රමසම්පාදන අමාත්‍යාංශය පවසයි. දිවයිනට පැමිණ සිටින ආසියානු සංවර්ධන බැංකුවේ විධායක අධ්‍යක්ෂවරයා සහ මුදල් හා ක්‍රමසම්පාදන නියෝජ්‍ය අමාත්‍ය ආචාර්ය සරත් අමුණුගම මහතා අතර පැවති සාකච්ඡාවේදී මේ බව සඳහන් වු බව අමාත්‍යාංශය කියා සිටියි. මෙරට සංවර්ධන ව්‍යාපෘති රැසකට ආසියානු සංවර්ධන බැංකුව ලබාදී ඇති දායකත්වය බෙහෙවින් අගය කරන බව ද අමුණුගම මහතා මෙහිදි ප්‍රකාශ කර තිබේ. එසේම වෙනත් සංවර්ධන ව්‍යාපෘතීන් සඳහා ද ආසියානු සංවර්ධන බැංකුවේ සහයෝගය තව දුරටත් අපේක්ෂා කරන බව ද නියෝජ්‍ය මුදල් අමාත්‍යවරයා මෙහිදී පෙන්වා දී තිබේ. මෙහිදි ආසියානු සංවර්ධන බැංකුවේ විධායක අධ්‍යක්ෂවරයා ප්‍රකාශ කර ඇත්තේ මෙරට වරාය සංවර්ධන කටයුතු සහ තවත් ව්‍යාපෘති කිහිපයක් තමන් නීරීක්ෂණය කළ අතර ඒවායේ ප්‍රගතිය පිළිබඳ සතුටට පත්වන බවයි.", "URL": "https://sinhala.adaderana.lk/news.php?nid=11936", "Category": null, "Parent URL": null}