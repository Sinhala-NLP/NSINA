{"Source": "Adaderana", "Timestamp": "November 10, 2018 07:04 am", "Headline": "පැමිණිලි 2700ක්", "News Content": "මෙම වසරේ ගතවූ කාල සීමාව තුළ අල්ලස් හෝ දූෂණ විමර්ශන කොමිශන් සභාව වෙත පැමිණිලි 2700 ක් ලැබී ඇති බව එම කොමිසම පවසයි. එම පැමිණිලිවලින් 1689 ක් විමර්ශන සඳහා තෝරාගෙන ඇති අතර සෙසු පැමිණිලි අල්ලස් පනතට අදාල නොවන පැමිණිලි වන බව එම කොමිසම පැවසයි. දූෂණ වංචා සම්බන්ධයෙන් පැමිණිලි 1169 ක්, අල්ලස් චෝදනා 388ක් , අයුතු වත්කම් ඉපයීම්වලට අදාලව පැමිණිලි 83 ක් සහ වැටලීම් සම්බන්ධයෙන් පැමිණිලි 59 ක් ලැබී ඇති බව සඳහන්. විදුලිබල හා පුනර්ජනනීය බලශක්ති අමාත්‍යාංශයේ හිටපු ලේකම්වරයෙකු, හිටපු නීතිපතිවරයෙකු, අභියචානාධිකරණ විනිසුරුවරයෙකු, හිටපු නගරාධිපතිවරයෙකු, හිටපු ප්‍රාදේශීය සභා මන්ත්‍රීවරුන් දෙදෙනෙකු සම්බන්ධයෙන් වන පැමිණිලි ඒ අතර වේ. එමෙන්ම පොලිස් නිලධාරීවරුන්, ග්‍රාම නිලධාරි සහ කාර්යාල කාර්ය සහයක ඇතුළු රාජ්‍ය නිලධාරීන් සම්බන්ධයෙන් ද පැමිණිලි ලැබී ඇති බව අල්ලස් කොමිසම සදහන් කළේය. එම පැමිණිලිවලට අදාලව පුද්ගලයින් 36 දෙනෙකු අත්අඩංගුවට ගෙන ඇති අතර ඉන් 33 දෙනෙකුම රාජ්‍ය නිලධාරීන් වේ.", "URL": "https://sinhala.adaderana.lk/news.php?nid=98985", "Category": null, "Parent URL": null}