{"Source": "Adaderana", "Timestamp": "August 1, 2011 11:17 am", "Headline": "යටත් වූ කිසිදු එල්. ටී. ටී. ඊ සාමාජිකයෙක් ඝාතනය කළේ නෑ", "News Content": "යුද ගැටුම් පැවති කාල සීමාව තුළ රජයේ හමුදාවන් වෙත යටත් වූ එල්. ටී. ටී. ඊ සාමාජිකයින් ඝාතනය නොකළ බව ආරක්ෂක ලේකම් ගෝඨාභය රාජපක්ෂ මහතා පවසයි. එල්. ටී. ටී. ඊ නායකයින්ගේ පවුල්වල සාමාජිකයින් රැකබලාගත් රජයට එසේ යටත් වූ එල්. ටී. ටී. ඊ සාමාජිකයින් ඝාතනය කිරීමේ අවශ්‍යතාවයක් නොවන බව ඒ මහතා පෙන්වාදෙයි. \"මානුෂීය මෙහෙයුමේ සැබෑ විශ්ලේෂණය\" යන තේමාවෙන් සකස් කළ එල්.ටී.ටී.ඊ සංවිධානය පරාජය කිරීමේ යුද මෙහෙයුම පිළිබඳ සවිස්තර වාර්තාව එළිදැක්වීමේ අවස්ථාවේදී ඒ මහතා මේ බව සඳහන් කළේය. එමෙන්ම පුනරුත්ථාපනය කරන ලද හිටපු එල්. ටී. ටී. ඊ සාමාජිකයින් 11, 000 දෙනෙකු සමාජගත කර ඇති බව ද ආරක්ෂක ලේකම්වරයා කියා සිටියේය. යුද්ධය අවසන් වූ 2009 මැයි 18 වන දින දක්වා උතුරු පළාතට අවශ්‍ය සෞඛ්‍ය පහසුකම් සැපයූ බව ද හෙතෙම සඳහන් කළේය. ශ්‍රී ලංකාවට එරෙහිව එල්ල වී ඇති චෝදනා ශ්‍රී ලංකාවේ කීර්ති නාමයට හානිදායක වන බවත්, ශ්‍රී ලංකාවේ පැතිරපවත්නා සාමයට බලපෑම් එල්ල කරන බවත් රාජපක්ෂ මහතා වැඩිදුරටත් අවධාරණය කර සිටියේය. ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙන් එළිදැක්වූ \"මානුෂීය මෙහෙයුමේ සැබෑ විශ්ලේෂණය\" වාර්තාව තුළීන් මානුෂීය මෙහෙයුමේ දී යුද, ගුවන් සහ නාවික හමුදා ඇතුළු සියලු ක්ෂේත්‍රවල අත්දැකීම් ඉදිරිපත් කර තිබේ. අදාළ වාර්තාවේ මුල් පිටපත් පසුගියදා ආරක්ෂක ලේකම් ගෝඨාභය රාජපක්ෂ මහතා විසින් ජනාධිපති මහින්ද රාජපක්ෂ මහතා වෙත බාර දී ඇත. එම වාර්තාවේ පිටපත් කොළඹ පිහිටි විදෙස් තානාපති කාර්යාල වලට සහ එක්සත් ජාතීන්ගේ සංවිධානයේ නියෝජිතයින්ට ද ලබාදීමට නියමිතය. මානුෂීය මෙහෙයුම පැවති කාලය තුළ මෙරට තුළ සිදුවු බව කියන විවිධ ක්‍රියාකාරකම් සම්බන්ධයෙන් නිවැරදි ප්‍රතිචාර දැක්වීමේ අරමුණින් අදාළ වාර්තාව ආරක්ෂක අමාත්‍යාංශය විසින් සකස් කර තිබේ.", "URL": "https://sinhala.adaderana.lk/news.php?nid=17776", "Category": null, "Parent URL": null}