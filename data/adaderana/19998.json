{"Source": "Adaderana", "Timestamp": "November 14, 2011 12:32 pm", "Headline": "සාක්ෂි දුන් 15 දෙනෙකුගේ පැමිණිලි විභාගයට නීතීපතිට බාරදෙයි", "News Content": "උගත් පාඩම් කොමිසම හමුවේ සාක්ෂි ලබාදුන් 15 දෙනෙකුට ආසන්න පුද්ගලයින් ඉදිරිපත් කළ පැමිණිලි විභාග කිරීම සඳහා නීතීපතිවරයා වෙත යොමු කර තිබේ. එම ජනතාවට සිදුව ඇති අසාධාරණය සම්බන්ධයෙන් සාධාරණයක් ඉටු කර ගැනීම සදහා එම තොරතුරු නීතීපතිවරයා වෙත යොමු කිරීමට කටයුතු කළ බව උගත් පාඩම් කොමිසමේ මාධ්‍ය ප්‍රධානී ලක්ෂ්මන් වික්‍රමසිංහ මහතා සඳහන් කළේය. එම ජනතාවගේ ඉල්ලීම පරිදි මෙය සිදුකිරීමට කටයුතු කළ බව ඔහු කියා සිටියේය. උගත් පාඩම් කොමිසම හමුවේ සාක්ෂි දුන් එම පුද්ගලයින් අතර වැඩි දෙනෙක් පැහැර ගැනීම් සම්බන්ධයෙන් තොරතුරු ඉදිරිපත් කළ අය බව ලක්ෂ්මන් වික්‍රමසිංහ මහතා ප්‍රකාශ කළේය. කිසිවිටෙකත් නීතීපතිවරයා වෙත අදාළ තොරතුරු ලබා දෙනවා විනා එම ජනතාවගේ තොරතුරු ප්‍රසිද්ධ කිරීමක් මෙමඟින් සිදු නොවන බව ඔහු වැඩිදුරටත් කියා සිටියේය. උගත් පාඩම් කොමිසමේ වාර්තාව ලබන 20 වැනිදා ජනාධිපති මහින්ද රාජපක්ෂ මහතා වෙත බාරදීමට නියමිතය.", "URL": "https://sinhala.adaderana.lk/news.php?nid=19998", "Category": null, "Parent URL": null}