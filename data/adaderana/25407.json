{"Source": "Adaderana", "Timestamp": "June 29, 2012 12:47 pm", "Headline": "සරණාගතයින් රැගත් යාත්‍රා 3 ක් - එක් යාත්‍රාවක් ශ්‍රී ලංකාවෙන්? ", "News Content": "ඕස්ට්‍රේලියාවේ ක්‍රිස්මස් දූපත් ආශ්‍රිත ප්‍රදේශයට සරණාගතයින් රැගත් තවත් යාත්‍රාවන් තුනක් පැමිණ ඇති බව විදෙස් මාධ්‍ය පවසයි. සරණාගතයින් 44 දෙනෙකු රැගත් එම එක් යාත්‍රාවක් ශ්‍රී ලංකාවෙන් පැමිණ ඇති බවට සැකකරන අතර එම යාත්‍රාව ක්‍රිස්මස් දූපත අසල දී ඕස්ට්‍රේලියානු නාවික හමුදාව විසින් අත්අඩංගුවට ගෙන ඇත. මෙසේ ඕස්ට්‍රේලියානු නාවික හමුදාව විසින් ඊයේ (28) රාත්‍රියේ මෙම පිරිස අත්අඩංගුවට ගෙන රැදවුම් භාරයේ තබාගෙන ඇති බව විදෙස් මාධ්‍ය වාර්තා කරයි. මෙම යාත්‍රාවට අත්අඩංගුවටගෙන පැය කිහිපයකට පසු එම මුහුදු ප්‍රදේශයට පැමිණි තවත් යාත්‍රාවක් අත්අඩංගුවට ගැනීමට එරට නාවික හමුදාව සමත් වී ඇති බව ද එම මාධ්‍ය ප්‍රකාශ කරයි. කෙසේවෙතත් එම යාත්‍රාවේ සිටින පිරිස පිළිබඳව තොරතුරු තවමත් අනාවරණය කර ගැනීමට නොහැකි වී තිබේ. එමෙන්ම තවත් සරණාගතයින් රැගත් යාත්‍රාවක් ක්‍රිස්මස් දූපතට නාවික සැතපුම් 30 දුරින් ඇති බවත්, එම යාත්‍රාවද අත්අඩංගුවට ගැනීමට කටයුතු කරන බවත්, ඕස්ට්‍රේලියානු නාවික හමුදාව ප්‍රකාශ කර ඇති බව විදෙස් මාධ්‍ය වාර්තා පවසයි. එසේම මේ වන විට ක්‍රිස්මස් දූපතේ මෙලෙස පැමිණි සරණාගතයින් 1300 දෙනෙකු රඳවාගෙන සිටින බව ද විදෙස් මාධ්‍ය වාර්තා වැඩිදුරටත් සඳහන් කරයි. පසුගියදා මෙලෙස ඕස්ට්‍රේලියාව බලා පැමිණි සරණාගතයින් රැගත් යාත්‍රාවක් ක්‍රිස්මස් දූපත අසල මුහුදේදී පෙරළී අනතුරට ලක්වීමෙන් සරණාගතයින් 90 දෙනෙකු පමණ මරණයට පත්විය.", "URL": "https://sinhala.adaderana.lk/news.php?nid=25407", "Category": null, "Parent URL": null}