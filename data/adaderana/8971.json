{"Source": "Adaderana", "Timestamp": "June 13, 2010 08:33 am", "Headline": "ධීවරයින් 5දෙනෙක් ඉන්දියාවේදී බේරාගැනේ", "News Content": "සන්නිවේදන සම්බන්ධතා ගිලිහී තිබූ ශ්‍රී ලාංකික ධීවරයින් 05 දෙනෙකු රැගත් ධීවර යාත්‍රාවක් ඉන්දීය වෙරළාරක්ෂක නිලධාරීන් විසින් බේරාගෙන තිබේ. චෙන්නායිහි ශ්‍රී ලාංකික නියෝජ්‍ය මහ කොමසාරිස්වරයාගේ ඉල්ලීමකට අනුව ඉන්දීය වෙරළාරක්ෂක නිලධාරීන් සිදුකළ මෙහෙයුමකදී මෙම ධීවර යාත්‍රාව බේරාගෙන ඇති බව වාර්තා වේ. පර්ල් ඉෂාරා ලෙස හැඳින්වෙන මෙම යාත්‍රාව මාතර දෙවුන්දර ධීවර වරායෙන් පසුගිය මැයි 06 වනදා ධීවර කටයුතු සඳහා පිටතුව ගොස් ඇත. මැයි 23 වනදා සිට එම යාත්‍රාව සමග තිබූ සියලුම සන්නිවේදන සබඳතා ගිලිහී ගොස් තිබූ බව වාර්තා වේ. ඒ අනුව මෙම යාත්‍රාව සොයාදෙන ලෙස ශ්‍රී ලංකා නියෝජ්‍ය මහ කොමසාරිස්වරයා ඉන්දීය වෙරළාරක්ෂක නිලධාරීන්ගෙන් ඉල්ලීමක් කරනු ලැබ ඇත. පසුව නැව් සහ ගුවන් යානා උපයෝගී කර ගනිමින් ඉන්දීය වෙරළ ආරක්ෂක නිලධාරීන් මෙහෙයුමක් සිදුකළ අතර සාගර නම් නෞකාවට මෙම යාත්‍රාව සොයා ගැනීමට හැකිවී තිබේ. එසේ බේරාගනු ලැබූ ශ්‍රී ලාංකික ධීවරයින් රැගත් යාත්‍රාව විශාඛාපට්නමන්ඩ් වරායෙන් ඉන්දියාවට ගෙන ගොස් ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=8971", "Category": null, "Parent URL": null}