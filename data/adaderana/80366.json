{"Source": "Adaderana", "Timestamp": "November 22, 2017 01:06 pm", "Headline": "මම ගුරුවරු මාරු කරනවා - දේශපාලඥයෝ ඒවා අවලංගු කරනවා - හලාවත කලාප අධ්‍යාපන අධ්‍යක්ෂ කියයි", "News Content": "හලාවත ශාන්ත මරියා පිරිමි විදුහලේ දෙමාපියන් හා ආදී සිසුන් පාසලේ අඩුපාඩු වලට විසදුම් ඉල්ලමින් අද ( 22 ) පෙරවරුවේ හලාවත කලාප අධ්‍යාපන කාර්යාලය වට කර උද්ගෝෂණයක නිරත වී තිබේ. හලාවත ශාන්ත මරියා පිරිමි විදුහල අසලට එක්රැස්වූ උද්ගෝෂකයෝ පෙළපාලියකින් හලාවත කළාප අධ්‍යාපන කාර්යාලය දක්වා ගොස් කළාප අධ්‍යාපන කාර්යාලය වට කර ඇති අතර මෙහිදී කලාප කාර්යාලයේ ප්‍රධාන ගේට්ටුව මුරකරු විසින් වසා දැමුවත් උද්ගෝෂකයන් එය බලහත්කාරයෙන් විවෘත කරගනිමින් කාර්යාල පරිශ්‍රයට ඇතුළුවී ප්‍රධාන ගොඩනැගිල්ල වට කරන ලද බව අද දෙරණ වාර්තාකරු පැවසීය. මේ වන විට ශාන්ත මරියා පිරිමි විදුහලේ ගුරුවරුන් දාහත්දෙනේක්ගේ අඩුවක් පවතින අතර උග්‍ර ගොඩනැගිලි හිගයක් පවතින බවද මෙහිදී උද්ගොෂකයන් පෙන්වා දී තිබේ. මිට අමතරව අලුතෙන් ඉදිකළ ගොඩනැගිල්ලක් විවෘත කිරීමටත් පෙර පුපුරා කැඩී යාම , වසර විසි දෙකකට පෙර ඉදිකළ ගොඩනැගිල්ලක් මුළුමනින් අබලන් වී ඉවත් නොකිරීම හේතුවෙන් සිසුනට අවදානමක් පැවතීම ,පාසලේ පරිඝනක ඒකකයේ එකදු පරිඝනකයක් හෝ නොමැති වීම ,කැසිකිලි, වැසිකිලි පහසුකම් අවම වීම ,අලුතෙන් සකස් කරන ලද ක්‍රීඩා පිටිය විනාශ වී යාම ඇතුළු ගැටළු රැසක්ද පෙන්වා දී තිබේ. මෙහිදී උද්ගොෂකයන් මේ සියලු කරුණු සදහා කඩිනම් විසදුම් ඉල්ලා සිටි අතර තමනට විසදුම් ලබා දිය නොහැකි බව හලාවත කලාප අධ්‍යාපන අධ්‍යක්ෂක සද්දා මංගල සුභසිංහ මහතා පැවසිය . එහිදී ඔහු මෙසේ පැවසීය. \"මම ගුරුවරු මැරු කරනවා .දේශපාලකයන් ළඟට ගිහින් ඔවුන් එම මැරූ අවලංගු කරගන්නවා . ගොඩනැගිලි ඉල්ලනවා ප්‍රමුඛත්වය දෙනවා .දේශපාලකයන් ඒ ප්‍රමුඛතා ගණන් ගන්නේ නැහැ ඔවුනට අවශ්‍ය දේ කරනවා .මේ සියලු ප්‍රශ්න ඒ නිසයි . මට පරිඝණක දෙන්න සල්ලි නැහැ .\" කලාප අධාපන අධ්‍යක්ෂක වරයා පැවසිය . මෙහිදී කලාප අධ්‍යාපන අධ්‍යක්ෂකවරයා හා උද්ගොෂකයන් අතර උණුසුම් වචන හුවමාරුවක් පවා සිදු වූ අතර සත්‍ය හෙළි කරන අවස්ථාවේ කලාප අධ්‍යාපන කාර්යාලයේ නිලධාරිනියක් මැදිහත්ව කලාප අධ්‍යාපන අධ්‍යක්ෂකවරයා කාර්යාලය තුලට ඇද ගෙන යන ලදී . පසුව උද්ගොෂකයන් කලාප අධ්‍යාපන අධ්යකෂකවරයාගේ නිල කාමරයට යාමට උත්සාහ කලත් එය පොලිසිය මැදිහත්ව නතර කරන ලදී .", "URL": "https://sinhala.adaderana.lk/news.php?nid=80366", "Category": null, "Parent URL": null}