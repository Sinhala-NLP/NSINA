{"Source": "Adaderana", "Timestamp": "November 22, 2011 10:00 am", "Headline": "අයවැයෙන් පොරොන්දු වූ වැටුප් වැඩිවීම් ලබා දී නෑ", "News Content": "රජය පොරොන්දු වූ ආකාරයට අයවැය තුළින් සිය වැටුප් වැඩිවීම් සිදුවී නොමැති බව විශ්ව විද්‍යාල ආචාර්යවරුන් පවසයි. එළඹෙන බ්‍රහස්පතින්දා දිනයේ මේ පිළිබඳව සිය විධායක කමි‍ටුව රැස්වී සාකච්ඡා කරන බව විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා ප්‍රකාශ කළේය. එහිදි ගත යුතු ඉදිරි ක්‍රියාමාර්ග සම්බන්ධයෙන් අවසන් එකඟතාවකට පැමිණෙන බව නිර්මාල් රංජිත්‍ දේවසිරි මහතා සඳහන් කළේය. පසුගිය වෘත්තීය සමිති ක්‍රියා මාර්ගය නතර කරනු ලැබුවේ ද වැටුප් යෝජනාවල ඉදිරි අදියර අයවැයෙන් සලකාබලන බවට ජනාධිපතිවරයා විසින්ම ලබාදුන් පොරොන්දුව මත බව ඔහු පෙන්වාදුන්නේය. ඒ අනුව තමන් පැහැදිලි රැවටීමකට භාජනය කර ඇති බවට දේවසිරි මහතා චෝදනා කරයි. මේ අතර මෙවර අයවැයෙන් පෞද්ගලික අංශයේ සේවකයින්ගේ වැටුප් වැඩි නොවීමට එරෙහිව ඉදිරියේ දී දැඩි ක්‍රියාමාර්ගවලට යොමුවන බව අන්තර් සමාගම් සේවක සංගමය පවසයි. සියලු වෘත්තීය සමිති ඒකාබද්ධව මෙම අරගලය දියත් කිරීමට බලාපොරොත්තු වන බව එම සංගමයේ සභාපති වසන්ත සමරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=20172", "Category": null, "Parent URL": null}