{"Source": "Adaderana", "Timestamp": "February 7, 2011 10:24 am", "Headline": "නාවික හමුදාව පහරදුන් බවට ඉන්දීය ධීවරයින්ගෙන් තවත් චෝදනාවක් ", "News Content": "ශ්‍රී ලංකා නාවික හමුදා නිලධාරීන් විසින් බලහත්කාරයෙන් සිය යාත්‍රා පරීක්ෂා කිරීමේදී තමන් හට තුවාල සිදුවූ බවට ඉන්දීය ධීවරයින් තිදෙනෙකු විසින් ශ්‍රී ලංකා නාවික හමුදාවට චෝදනා එල්ල කර තිබේ. මුහුදු සීමා උල්ලංඝණය කළ බවට චෝදනා කරමින් නාවික නිලධාරීන් විසින් තමන් මුහුදට තල්ලුකරමින් සිය යාත්‍රා පරීක්ෂා කළ බව ද, තමන්ට පහරදුන් බව ද ඔවුන් සඳහන් කර ඇති බව ඉන්දීය මාධ්‍ය වාර්තා කරයි. පසුගිය දිනෙක තමිල්නාඩු ධීවරයින් දෙදෙනෙකු ශ්‍රී ලංකා නාවික හමුදාව විසින් ඝාතනය කර ඇති බවට චෝදනා එල්ල වූ අතර ඒ සම්බන්ධ ශ්‍රී ලංකා රජය සමග සාකච්ඡා කරන ලෙසට ද ඉන්දීය රජයට තමිල්නාඩු රජයෙන් දැඩි බලපෑම් එල්ලවිය. ඊයේ(06) මධ්‍යම රාත්‍රියෙහි පහරදීමට ලක්වූ බව කියන ධීවරයින් මුහුදෙහි නැංගුරම් ලා මසුන් ඇල්ලීමේ කටයුතු වල යෙදී සිටියදී මෙසේ පහරකෑමට ලක්ව ඇති බව ආරංචි මාර්ග සඳහන් කරයි. මෙම ධීවරයින් විසින් ඔවුන්ට යාත්‍රා කිරීමට නියම කර ඇති සීමාවට පිටින් ජාත්‍යන්තර මුහුදු සීමාව තරණය කර නොමැති බව ද ඉන්දීය නිලධාරීන් සඳහන් කර ඇති බව එරට මාධ්‍ය වාර්තා කරයි. ඉන්දීය ධීවරයන් පිරිසක් ශ්‍රී ලංකාවට අයත් මුහුදු ප්‍රදේශයේදී නාවික හමුදා වෙඩි ප්‍රහාරයකට ලක්ව මියගිය බව කියන සිද්ධිය සම්බන්ධයෙන් සාකච්ඡා කිරීම සඳහා ඉන්දීය විදේශ ලේකම් නිරුපමා රාඕ මහත්මිය පසුගියදා දිවයිනට පැමිණියාය.", "URL": "https://sinhala.adaderana.lk/news.php?nid=14047", "Category": null, "Parent URL": null}