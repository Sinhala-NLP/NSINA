{"Source": "Adaderana", "Timestamp": "October 12, 2016 05:21 pm", "Headline": "  හෙටින් පසු කාලගුණයේ වෙනසක්", "News Content": "දිවයිනේ පවතින වියළි කාලගුණික තත්ත්වයේ වෙනස් වීමක් හෙටින්(13) පසුව බලාපොරොත්තු විය හැකි බව කාලගුණවිද්‍යා දෙපාර්තමේන්තුව නිවේදනය කරයි. හෙට දිනයෙන් පසුව දිවයි‍නේ උතුර, නැගෙනහිර සහ උතුරු මැද පළාත්වල සවස් කාලයේ ගිගුරුම් සහිත වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව පෙන්වා දී තිබේ.එහි අධ්‍යක්ෂ ජනරාල් ලලිත් චන්ද්‍රපාල මහතා සඳහන් කළේ ලැබෙන වර්ෂාපතනය සාපේක්ෂව අඩු අගයක් ගනු ඇති බවයි.දිවයිනට බලපා ඇති වියළි කාලගුණික තත්ත්වය හේතුවෙන් දිවයින පුරා පුද්ගලයින් 654, 259 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි.ඒ අතරින් වැඩිම බලපෑමක් සිදුව ඇත්තේ උතුරු මැද පළාතට වන අතර එම පළාතේ පුද්ගලයින් 151,050 මේ හේතුවෙන් පීඩාවට පත්ව සිටියි.වාරිමාර්ග දෙපාර්තමේන්තුව සඳහන් කළේ සිය පාලනය යටතේ පවතින ජලාශ 73 හිම ජලධාරිතාව මේ වන විට සියයට 33 ක් දක්වා පහත බැස ඇති බවයි.මේ අතර වියළි කාලගුණය හේතුවෙන් දෛනික විදුලි ඉල්ලුම සැලකිය යුතු මට්ටමකින් ඉහළ ගොස් ඇති අතර ඊයේ (11) දිනයේ පමණක් විදුලි ඉල්ලුම ඒකක මිලියන 42 ක් දක්වා ඉහළ ගොස් තිබූ බව විදුලි බල මණ්ඩලය පවසයි.කෙසේවෙතත් කාලගුණ විද්‍යා දෙපාර්තමේන්තුව පවසන්නේ අන්තර් මෝසම් කාලගුණික තත්ත්වය සක්‍රීය වීමත් සමග ඉදිරි දින දෙක තුන තුළ දිවයිනේ ප්‍රදේශ කිහිපයක ගිගුරුම් සහිත වැසි අපේක්ෂා කරන බවයි.රට පුරා සුළු වැසි ඇති වූවත් සමස්තයක් ලෙස රටේ ඔක්තෝම්බර් – නොවැම්බර් කාලයේ වැසි තත්ත්වය සාමාන්‍ය අගයට වඩා අඩුවීමක් පෙන්නුම් කළ හැකි බව කාලගුණ විද්‍යා දෙපාර්තමේන්තුව පෙන්වා දී තිබේ.කෙසේවෙතත් ලබන 15 වැනිදායින් පසු රට පුරා සුළු වශයෙන් හෝ වැසි අපේක්ෂා කරන බව කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් ලලිත් චන්ද්‍රපාල වැඩි දුරටත් සඳහන් කළේය.මේ අතර ආපදා කළමනාකරණ මධ්‍යස්ථානය පවසන්නේ වියළි කාලගුණය හේතුවෙන් දිස්ත‍්‍රික්ක 16 ක් මේ වනවිට බලපෑමට ලක්ව තිබෙන බවයි. එහි මාධ්‍ය ප‍්‍රකාශක ප‍්‍රදීප් කොඩිප්පිලි සඳහන් කළේ ලක්ෂ 05 ක පමණ පිරිසක් ඉන් පීඩාවට පත්ව ඇති බවයි.ප්‍රධාන වශයෙන් බලපා ඇත්තේ පානීය ජල ගැටළුව බවත් ඒ අනුව හැකි සෑම අයුරකින්ම ඒ තත්ත්වය පාලනය කිරීමට පියවර ගෙන ඇති බවත් ඔහු පෙන්වා දී ඇත.ජාතික ජල සම්පාදන හා ජලාපවහන මණ්ඩලයේ නල ජල සැපයුමට ද ඇතැම් ප‍්‍රදේශවල දී බාධා පැමිණ තිබේ.ඒ සම්බන්ධයෙන් කළ විමසීමකදී ජාතික ජල සම්පාදන හා ජලාපවහන මණ්ඩලයේ සභාපති කේ. ඒ. අන්සාර් මහතා සඳහන් කළේ මේ දිනවල ජලය වැඩි වශයෙන් භාවිතා කරන බැවින් පීඩනය අඩු රටේ විවිධ ප්‍රදේශවල ජලය නල මාර්ග ඔස්සේ ගමන් කිරීමේදී එවැනි තත්ත්වයක් ඇති විය හැකි බවයි. රාත්‍රී කාලයේදී එම ප්‍රදේශවලට ජලය ලැබෙන බැවින් ජලය කළමනාකරණය කරගත යුතු බවත් ඒ මහතා පෙන්වා දී තිබේ.නල ජල සැපයුම සඳහා ජලය ලබා ගන්නා මූලාශ‍්‍රවලට ගැටළුවක් නැතැයි ද මෙහි දී ප‍්‍රකාශ කෙරුණි. දැනට තිබෙන සංචිතවලින් අවම වශයෙන් සති දෙකක් කප්පාදුවකින් තොරව ජලය ලබාදිය හැකි බව සභාපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=64991", "Category": null, "Parent URL": null}