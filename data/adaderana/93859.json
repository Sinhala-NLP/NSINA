{"Source": "Adaderana", "Timestamp": "August 5, 2018 11:50 am", "Headline": "පුත්තලම උසස් පෙළ සිසුන් ඩෙංගු අවදානමක", "News Content": "උසස් පෙළ විභාගය පැවැත්වෙන පුත්තලම දිස්ත්‍රික්කයේ විභාග මධ්‍යස්ථාන අවට ඩෙංගු මදුරුවන් මර්ධනය කිරීම සඳහා දූමායන කටයුතු සිදු නොකිරීම නිසා කිසියම් සිසුවෙකු රෝගි වුවහොත් එහි වගකීම වයඹ පළාතේ සෞඛ්‍ය බලධාරීන් විසින් භාර ගත යුතු බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පැවසයි. පුත්තලම දිස්ත්‍රික්කයේ සේවය කරන මහජන සෞඛ්‍ය පරීක්ෂකවරුන් විසින් ආරම්භ කර ඇති වෘත්තීය ක්‍රිමාර්ගයක් හේතුවෙන් අදාල දුමායන කටයුතු සිදු නොවන බව අද දෙරණ වාර්තාකරු සඳහන් කළේය. මේ සම්බන්ධයෙන් ප්‍රදේශයේ මාධ්‍යවෙදින් ඒ මහතාගෙන් සිදු කළ විමසීමකදි ඔහු පවසා ඇත්තේ තලවිල දේවස්ථානයේ පසු ගිය මාර්තු මස පැවති මංගල්‍යයේ විශේෂ රාජකාරි සිදු කළ මහජන සෞඛ්‍ය පරීක්ෂකවරුන්ට අතිකාල දීමනා මෙතෙක් ගෙවා නොමැති බවය. මේ හේතුවෙන් එම ප්‍රදේශයේ මහජන සෞඛ්‍ය පරීක්ෂකවරුන් වෘතීය ක්‍රියාමාර්ගයටක එළඹ ඇති බව ඒ මහතා පවසා ඇත. අතිකාල දීමනා ලබා දීම බලධාරීන්ගේ යුතුකමක් සහ වගකීමක් වුවත් ඔවුන් ඒ වගකීම පැහැර හරිමින් සිටින බවද උපුල් රෝහණ මහතා ප්‍රකාශ කළේය. මේ සම්බන්ධයෙන් අදාල බලධාරින් සමඟ සාකච්ඡා වට කීපයක් පැවැත්වුවත් කිසිඳු ප්‍රතිඵලයක් නොලැබි ඇත. මේ හේතුවෙන් යම් ගැලුවක් ඇති වුවහොත් එහි වගකීම පුත්තලම දිස්ත්‍රික් සෞඛ්‍ය සේවා අධ්‍යක්ෂකවරිය, වයඹ පළාත් සෞඛ්‍ය සේවා අධ්‍යක්ෂකවරයා සහ වයඹ ප්‍රධාන ලේකම්වරයා විසින් බාර ගත යුතු බවද ඒ මහතා ප්‍රකාශ කළේය. මෙම ගැටළුව විසදීමට බලධාරීන් තවත් ප්‍රමාද කළහොත් වයඹ පළාතේ සේවය කරන සියළුම මහජන සෞඛ්‍ය පරීක්ෂකවරුන් ලබන සතියේ වෘත්තීය ක්‍රියාමාර්ගයකට යොමු විමට සුදානමින් සිටින බවද ඔහු පැවසීය. එයට ප්‍රතිචාර නොලැබුනහොත් දිවයින පුරා සිටින 2500 ක් වන සියළුම මහජන සෞඛ්‍ය පරීක්ෂකවරුන් වෘතිය ක්‍රියාමාර්ගයකට යොමු වීම වැළැක්වීය නොහැකි බවද ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=93859", "Category": null, "Parent URL": null}