{"Source": "Adaderana", "Timestamp": "May 10, 2012 06:43 pm", "Headline": "ඉසෙඩ් ස්කොර් අවුල ගැන නඩු විභාගය ඉවරයි-තීන්දුව ජූනි 30 ට කලින්", "News Content": "පසුගිය උසස් පෙළ විභාගයෙන් පසුව ඉසෙඩ් ස්කොර් ලකුණු සැකසීමේ දී අක්‍රමිකතාවක් සිදු වී ඇති බවට ඉදිරිපත් වූ පෙත්සමක විභාගය අවසන් කළ ශ්‍රේෂ්ඨාධිකරණය එහි තීන්දුව ප්‍රකාශයට පත් කිරීම දින නියමයක් නොමැතිව කල් දමා තිබේ. ලංකා ගුරු සංගමය සහ එම විභාගයට පෙනී සිටි සිසුන් පිරිසක් විසින් අදාළ පෙත්සම ඉදිරිපත් කර තිබුණි. මෙම පෙත්සම අගවිනිසුරු ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ලක් හමුවේ විභාගවිය. පෙත්සම්කරුවන් සිය පෙත්සම මඟින් ප්‍රකාශ කර තිබුණේ ඉසෙඩ් ස්කොර් ලකුණු සැකසීමේ දී අක්‍රමිකතා සිදුවීම නිසා දීප ව්‍යාප්ත මට්ටමින් සිසුන්ට දැඩි අසාධාරණයක් සිදුව ඇති බවයි. එබැවින් එය නිවැරදි කොට සාධාරණ ක්‍රමවේදයක් සකස් කරන්නැයි නියෝගයක් නිකුත් කරන ලෙස පෙත්සම්කරු‍වන් අධිකරණයෙන් ඉල්ලා තිබුණි. මෙම පෙත්මස සම්බන්ධයෙන් අද දින විශ්ව විද්‍යාල ප්‍රතිපාදන කොමිෂන් සභාව මෙන්ම විභාග කොමසාරිස් ජනරාල් වරයා වෙනුවෙන් නීතිඥයින් අධිකරණය හමුවේ කරුණු දැක්වූ බව අද දෙරණ අධිකරණ වාර්තාකරු සඳහන් කරයි. ඉදිරිපත් වූ කරුණු සලකා බැලූ අගවිනිසුරුවරිය ප්‍රමුඛ විනිසුරු මඩුල්ල මෙම සිද්ධියට අදාළ ලිඛිත දේශන ඇත්නම් එය මේ මස 28 වන දිනට ප්‍රථම ඉදිරිපත් කළ යුතු බව නියෝග කර තිබේ. එසේම එහිදී අගවිනිසුරු ආචාර්ය ශිරාණි බණ්ඩාරනායක මහත්මිය ,මෙම පෙත්සමට අදාළ තීන්දුව ජූනි මස 30 ට පෙර ලබාදීමට තමන් අපේක්ෂා කරන බව ද එහිදී වැඩිදුරටත් කියා සිටියාය.", "URL": "https://sinhala.adaderana.lk/news.php?nid=24159", "Category": null, "Parent URL": null}