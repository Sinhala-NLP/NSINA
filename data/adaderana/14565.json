{"Source": "Adaderana", "Timestamp": "March 2, 2011 12:59 pm", "Headline": "කැසිනෝ මාවත සූදානම්-කැබිනට් පත්‍රිකාවට ජනාධිපතිවරයාත් අත්සන් කරලා", "News Content": "කොළඹ ඩී.ආර් විජේවර්ධන මාවතේ පවත්නා රජයේ හෝ පෞද්ගලික ගොඩනැගිලි හා ඉඩම් සියල්ල රජයට පවරාගෙන ඒවායේ කැසිනෝ හල් ඉදිකරන්නට ආණ්ඩව විසින් මේ වන විටත් පියවර ගනිමින් සිටින බව ජනතා විමුක්ති පෙරමුණේ ප්‍රචාරක ලේකම්,ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී විජිත හේරත් මහතා පවසයි. ඩී.ආර් විජේවර්ධන මාවත\"කැසිනෝ මාවත\"ලෙස නම් කොට රාජ්‍ය ආරක්ෂක අමාත්‍යංශය යටතට පවරා ගනිමින් මේ කටයුත්ත සිදුකිරීමට අදාළ කැබිනට් පත්‍රිකාව මේ වන විටත් සකස් කොට ඇති බව මන්ත්‍රීවරයා කියා සිටියි. අද කොළඹ පැවති මාධ්‍ය හමුවකට එක්වෙමින් මන්ත්‍රීවරයා කියා සිටියේ අදාළ කැබිනට් පත්‍රිකාව මේ වන විට කැබිනට් මණ්ඩල අනුමැතිය සඳහා ඉදිරිපත් කර ඇති බවයි. අදාළ කැබිනට් මණ්ඩල පත්‍රිකාවට රාජ්‍ය ආරක්ෂක අමාත්‍යවරයා වශයෙන් ජනාධිපතිවරයාද අත්සන් තබා ඇති බවට හෙතෙම චෝදනා කළේය. කොළඹ ඩී.ආර් විජේවර්ධන මාවතේ තැපැල් දෙපාර්තමේන්තුවට අයත්,වරාය අධිකාරියට අයත්,දුම්රිය දෙපාර්තමේන්තුවට අයත් වටිනා ගොඩනැගිලි බොහොමයක් පවත්නා බවත්,ඒවායේ වැදගත් කම නොසලකා මෙවැනි කටයුත්තක් සිදුකිරීම ඉතා කනගාටුදායක බවද හේරත් මහතා සඳහන් කළේය. සදාචාරය පෙන්වමින් දුරාචාරය ස්ථාපිත කරන වත්මන් ආණ්ඩුව එදා කැසිනෝ පනත රැගෙන ආවේ මේ අයුරින් රටේ අග නගරය සුද්දන්ට,කැසිනෝකාරයින්ට රිසි සේ කටයුතු කරන්නට අවස්ථාව සලසා දීමට බවද ඔහු පෙන්වාදුන්නේය.", "URL": "https://sinhala.adaderana.lk/news.php?nid=14565", "Category": null, "Parent URL": null}