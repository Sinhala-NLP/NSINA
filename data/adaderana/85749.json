{"Source": "Adaderana", "Timestamp": "March 15, 2018 03:32 pm", "Headline": "සුරතල් සිඟිතිය සීයාගේ ත්‍රී රෝද රථයෙන්ම අවසන් ගමන් ගිය හැටි", "News Content": "තම සීයාගේ ත්‍රීරෝද රථයට යට වී අවුරුදු 2 හමාරක් වයසැති මිණිබිරිය මියගොස් ඇති බව අරලගන්විල පොලීසිය පවසයි. ඊයේ(14) රාත්‍රී 8.45 පමණ මෙම අවාසනාවන්ත අනතුරෙන් මිය ගොස් ඇත්තේ මනම්පිටිය ප්‍රදේශයේ ජීවත් වු ඔලිනා ප්‍රභානි විජේබණ්ඩාර නැමති කුඩා දැරියක් බව පොලීසිය සඳහන් කරයි. අනතුරට හේතුව නොසැලකිලිමත්ව රිය පැදවීම බවත් සිද්ධියට සම්බන්ධ සැකකරු 63 වියැති මිය ගිය ගිය දැරියගේ සීයා මේ වන විට පොලීසිය මඟින් අත්අඩංගුවට ගෙන තිබේ. අද පොළොන්නරුව දිසා අධිකරණය වෙත ඉදිරිපත් කිරීමට නියමිත බව අරලගන්විල පොලිස් ස්ථානාධිපති පොලිස් පරීක්ෂක ලසන්ත බණ්ඩාර මහතා පැවසීය. සැකකරු ත්‍රීරෝද රථය පන ගන්වා නිවසින් පිටත්වන විට දියණිය ත්‍රීරෝද රථයට නැඟ ඇති බවට සීයා නොදැන සිට ඇති අතර දියණිය ත්‍රීරෝද රථයෙන් විසි වී මෙම අනතුර සිදු වී ඇත. කුඩා දැරිය ත්‍රීරෝද රථයෙන් වැටී නිවසේ සිට මීටර 20ක පමණ දුරින් සිටිය දී යතුරු පැදිකරුවෙකු විසින් දැක තිබේ.", "URL": "https://sinhala.adaderana.lk/news.php?nid=85749", "Category": null, "Parent URL": null}