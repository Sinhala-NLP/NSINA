{"Source": "Adaderana", "Timestamp": "April 6, 2018 09:29 pm", "Headline": "ශ්‍රීල.නි.ප ඇමතිලාට විශ්වාසභංගයක් ගෙන ඒම එජාප තීරණයක් නොවේ-ඉල්ලා අස්කර ගන්නැයි අගමැති මන්ත්‍රීන්ට කියයි", "News Content": "ශ්‍රී ලංකා නිදහස් පක්ෂයේ ඇමතිවරු පිරිසකට එරෙහිව බාර දුන් විශ්වාසභංග යෝජනාව ඉවත් කර ගන්නා ලෙස අග්‍රාමාත්‍ය රනිල් වික්‍රමසිංහ මහතා විසින් එක්සත් ජාතික පක්ෂ මන්ත්‍රීවරුන්ට දැනුම් දී තිබේ. මේ බව රජයේ ප්‍රවෘත්ති දෙපාර්තමේන්තු, අධ්‍යක්ෂ ජෙනරාල් සුදර්ශන ගුණවර්ධන මහතා නිවේදනයක් නිකුත් කරමින් පවසා ඇත. මෙම විශ්වාසභංග යෝජනාව එක්සත් ජාතික පක්ෂයේ පසුපෙළ මන්ත්‍රීවරුන් කිහිප දෙනෙකුගේ මතයක් බවත් පක්ෂය විසින් එවැනි තීරණයක් මෙතෙක් ගෙන නොමැති බව අගමැතිවරයා පැවසු බව ද එහි සඳහන් වෙයි. එක්සත් ජාතික පක්ෂයේ නායකයා වශයෙන් මෙම ‍වි‍ශ්වාසභංග යෝජනාව වහාම ඉල්ලා අස්කර ගන්නා ලෙස අදාළ මන්ත්‍රීන්ට දැනුම් දී ඇති බව ද එම නිවේදනයේ සඳහන් වෙයි. කෙසේ වෙතත් මෙවැනි තීරණයක් ගත යුත්තේ එක්සත් ජාතික පක්ෂ පාර්ලිමේන්තු කණ්ඩායම වන බව ද ‍අගමැතිවරයා පැවසු බව එම නිවේදනයේ දැක්වෙයි. ‍තවද මේ සම්බන්ධයෙන් වැඩිදුර තීරණයක් ඉදිරියේ දී පාර්ලිමේන්තු කණ්ඩායම් රැස්වීමේ දී ගන්නා බව ද සුදර්ශන ගුණවර්ධන මහතා විසින් නිකුත් කරන ලද නි‍වේදනයේ සඳහන් වෙයි.", "URL": "https://sinhala.adaderana.lk/news.php?nid=87053", "Category": null, "Parent URL": null}