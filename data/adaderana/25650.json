{"Source": "Adaderana", "Timestamp": "July 10, 2012 10:44 am", "Headline": "තොරතුරු හා සන්නිවේදන තාක්ෂණය බලගැන්වීමට දෙ‍දින සමුළුවක්", "News Content": "2012 පියුචර්ගව් සාක් සමුළුව මෙම මස 18 සහ 19 දිනවලදි ශ්‍රී ලංකාවේ දී පැවැත්වීමට කටයුතු යොදා තිබේ. සාක් කලාපීය රටවල් කේන්ද්‍ර කර ගනිමින් මෙම සමුළුව පැවැත්වෙන පළමු අවස්ථාව මෙය වේ. ‍ රටක රාජ්‍ය සේවාවන් තොරතුරු හා සන්නිවේදන තාක්ෂැණයෙන් සවි බල ගන්වමින් එම සේවාවන් වඩාත් කාර්යක්ෂම සහ ඵලදායී ලෙස ජනතාවට ලබා දෙන්නේ කෙසේද යන්න පිලිබදව පුළුල් වශයෙන් අවධානයට ලක් කිරීම මෙම සමුළුවේ අරමුණයි. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) විසින් මෙම සමුළුව සංවිධානය කරනු ලබයි. ශ්‍රී ලංකාව ඇතුළු සාක් කලාපීය රටවල් සහ තවත් රටවල් ගණනාවක තොරතුරු තාක්ෂණ විශේෂඥයින් ‍මෙන්ම වෘත්තීයවේදීන් මෙම සමුළුව සදහා සහභාගිවේ. ඩිජිටල් අන්තර්ගතයන්, ඉ- සෞඛ්‍ය හා එම් සෞඛ්‍ය, ජංගම රාජ්‍ය සහ තොරතුරු ආරක්ෂාව යන විෂයන් යටතේ මෙම සමුළුව පැවැත්වීමට කටයුතු යොදා තිබේ. ජනාධිපති ලේකම් ලලිත් වීරතුංග තොරතුරු සන්නිවේදන තාක්ෂිණ ඇමැති රංජිත් සියඹලාපිටිය මහත්වරුන්ගේ ප්‍රධානත්වයෙන් කොළඹ සිනමන් ග්‍රෑන්ඩ් හෝටලයේදී සමුළුව ආරම්භ වේ. \"ඉ- රාජ්‍ය\" සංකල්පය පිළිබඳව රජයේ හා විපක්ෂ‍ දේශපාලන පක්ෂ නියෝජිතයින් අතර විවෘත සංවාදයක් පැවැත්වීම මෙවර සමුළුවේ විශේෂත්වයක් බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පි.ඩබ්ලිව්. ඈපාසිංහ මහතා පවසයි. රජය නියෝජනය කරමින් රාජ්‍ය කළමනාකරණ හා ප්‍රතිසංස්කරණ අමාත්‍ය නවීන් දිසානායක සහ විපක්ෂය නියෝජනය කරමින් පාර්ලිමේන්තු මන්ත්‍රී හර්ෂද ද සිල්වා යන මහත්වරු මෙම සංවාදයට සහභාගිවේ. ශ්‍රී ලංකා ටෙලිකොම් ශ්‍රී ලංකා මයික්‍රොසොෆ්ට් සහ ඉන්ටෙල් යන සමාගම් මෙම සමුළුව පැවැත්වීම සදහා සිය අනුග්‍රහකත්වය දක්වයි.", "URL": "https://sinhala.adaderana.lk/news.php?nid=25650", "Category": null, "Parent URL": null}