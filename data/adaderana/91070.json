{"Source": "Adaderana", "Timestamp": "June 18, 2018 05:17 pm", "Headline": "ජනාධිපතිවරණයේ ජය අයිවන් ඩුක් දිනා ගනියි", "News Content": "කොලොම්බියාවේ ජනාධිපතිවරණයෙන් කොන්සර්වේටිව් පක්ෂයේ අපේක්ෂක අයිවන් ඩූක් ජයග්‍රහණය කර තිබේ. කොලොම්බියා ජනාධිපතිවරණයේදී අයිවන් ඩූක් සිය ජයග්‍රහණය තහවුරු කළේ 54%ක ඡන්ද ප්‍රතිශතයක් ලබා ගනිමින්. ජයග්‍රහණය සම්බන්ධව අදහස් දක්වමින් කොලොම්බියාවේ බොගෝටා අගනුවර පැවති රැළියකදී රට එක්සේසත් කරන බව අයිවන් ඩූක් ප්‍රකාශ කර තිබේ. කෙසේ වෙතත් 2016 වර්ෂයේදී ෆාක් කැරලිකරුවන් සමඟ කොලොම්බියා රජය එළඹී ඓතිහාසික ගිවිසුම වෙනස් කිරීමට අවශ්‍ය බව ඔහු පවසයි. කැරලිකරුවන්ට කොංග්‍රස් මණ්ඩලයේ අසුන් ගැනීමට සහ මැතිවරණ සඳහා ඉදිරිපත් වීමට ඉඩ සලසන මතභේදාත්මක ගිවිසුම ප්‍රතිසංස්කරණය කරන බව අයිවන් ඩූක් වැඩිදුරටත් සඳහන් කළේය. මේ අතර රට තුළ කැරලිකරුවන් හා රජය අතර දශක පහක පමණ කාලයක් පැවති ගැටුම්වලදී කැරලිකරුවන් විසින් සිදුකළ අපරාධවලට දැඩි දඬුවම් පමුණුවන බවට කොලොම්බියාවේ නව ජනාධිපතිවරයා ප්‍රතිඥා දී තිබේ. එමෙන්ම රටේ බදු කප්පාදු කරමින් ආයෝජන වැඩි කරමින් රාජ්‍ය අරමුදල් ඉහළ නැංවීම ඔහුගේ අපේක්ෂාවයි. අයිවන් ඩූක්ගේ මෙම පත්වීමත් සමඟ කොලොම්බියාවේ පළමු උප ජනාධිපතිවරිය ලෙස මර්තා ලුසියා තේරී පත්වීමට නියමිතයි.", "URL": "https://sinhala.adaderana.lk/news.php?nid=91070", "Category": null, "Parent URL": null}