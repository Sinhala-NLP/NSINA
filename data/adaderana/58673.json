{"Source": "Adaderana", "Timestamp": "March 28, 2016 11:08 am", "Headline": "රට රැකියාවට ගිය 72ක් යළි දිවයිනට", "News Content": "මැදපෙරදිග ගෘහ සේවය සඳහා ගිය පුද්ගලයින් 72 දෙනෙකු විදේශ සේවා නියුක්ති කාර්යාංශය මඟින් දිවයිනට ගෙන්වා තිබේ.ගෘහ සේවය සඳහා ගොස් විවිධ හිරිහැරවලට මුහුණ පෑ පුද්ගලයින් පිරිසක් මෙලෙස අද(28) පෙරවරුවේ විදේශ සේවා නියුක්ති කාර්යාංශයේ මැදිහත්වීමෙන් මෙරටට ගෙන්වූ බව වාර්තා වෙයි.කාන්තාවන් 50 දෙනෙකු ඇතුළුව පුද්ගලයින් 72 දෙනෙකු යළි ගෙන්වාගෙන ඇති බව සඳහන්ය.කුවේට් රාජ්‍යයේ සිට පුද්ගලයින් 48 දෙනෙක්, සෞදි අරාබියේ සිට පුද්ගලයින් 12 දෙනෙක් සහ කටාර්හි සිට පුද්ගලයින් 12 දෙනෙක් මෙරටට ගෙන්වාගෙන තිබේ.ඔවුන් ගාල්ල, පොලොන්නරුව, කුරුණෑගල, මඩකලපුව සහ එරාවුර් යන ප්‍රදේශවල පදිංචිකරුවන් බව වාර්තා වෙයි.දිවයිනට පැමිණීමෙන් අනතුරුව ඔවුන් නිවෙස් වෙත පිටත් කර යැවීමට විදේශ සේවා නියුක්ති කාර්යාංශය කටයුතු කර තිබේ.", "URL": "https://sinhala.adaderana.lk/news.php?nid=58673", "Category": null, "Parent URL": null}