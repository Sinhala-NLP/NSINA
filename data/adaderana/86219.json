{"Source": "Adaderana", "Timestamp": "March 23, 2018 05:34 pm", "Headline": "පකිස්ථානය-ශ්‍රී ලංකාව නිදහස් වෙළඳ ගිවිසුමකට අත්සන් කිරීමට සැලසුම්", "News Content": "ශ‍්‍රී ලංකාව සහ පකිස්ථානය අතර ආර්ථික සහ වෙළෙඳ සහයෝගීතාවය ශක්තිමත් ලෙස ඉදිරියට ගෙන යාමට පකිස්ථාන අග‍්‍රාමාත්‍ය ෂහීද් කඛාන් අබ්බාසි මහතා සහතික වෙයි. පකිස්ථානයේ නිල සංචාරයක නිරත ජනාධිපති මෛතී‍්‍රපාල සිරිසේන මහතා සහ පකිස්ථාන අග‍්‍රාමාත්‍යවරයා අතර නිල හමුව අද (23) පස්වරුවේ ඉස්ලාම්බාද් නුවර අග‍්‍රාමාත්‍ය නිල නිවසේදී සිදුවිය. අග‍්‍රාමාත්‍ය නිල නිවස වෙත පැමිණි ජනාධිපතිවරයා පාකිස්ථාන අග‍්‍රාමාත්‍යවරයා විසින් මහත් හරසරින් යුතුව පිළිගනු ලැබීය. නායකයින් අතර සුහද කතා බහෙන් අනතුරුව ද්විපාර්ශ්වික සාකච්ඡ ආරම්භ කෙරිණි. පකිස්ථාන ජන රජ දින සැමරුම් උත්සවයේ ප‍්‍රධාන ආරාධිත අමුත්තා ලෙස සහභාගීවන ලෙස කරන ලද නිල ඇරයුම පිළිගෙන එම අවස්ථාවට එක්වීම පිළිබඳ මෙහිදී ජනාධිපතිවරයා හෘදයාංගම ස්තූතිය පුද කළ පකිස්ථාන අග‍්‍රාමාත්‍යවරයා ජනාධිපතිවරයාගේ මෙම සහභාගිත්වය තම රටට මහත් ගෞරවයක් බව ද කියා සිටියේය. මෑත ඉතිහාසයේ ශ‍්‍රී ලංකා රාජ්‍ය නායකයෙකු වෙත කරන ලද පළමු නිල ඇරයුම සනිටුහන් කරමින් තමා වෙත මෙම ආරාධනාව සිදුකිරීම පිළිබඳ ජනාධිපතවරයා මෙහිදී පකිස්ථාන රජය වෙත සිය විශේෂ ස්තුතිය පිරිනැමීය. දෙරට අතර ආර්ථික, වෙළෙඳ මෙන්ම ආරක්ෂක පුහුණු වැඩසටහන් ශක්තිමත් කර ගැනීම පිළිබඳ මෙහිදී නායකයෝ දීර්ඝ වශයෙන් සාකච්ඡුා කළහ. දෙරට අතර ආර්ථික සහයෝගීතාවයේදී ඩොලර් බිලියන 01 වෙළෙඳ ඉලක්කයක් සපුරා ගැනීම පිළිබඳ සාකච්ඡාවට ලක් කෙරිණි. එමෙන්ම තෙල් සහ ස්වභාවික වායු ක්ෂේත‍්‍රයේ සිය අත්දැකීම් ශ‍්‍රී ලංකාවට ලබාදීමට ඕනෑම මොහොතක සූදානම් බව මෙහිදී පාකිස්ථාන අග‍්‍රාමාත්‍යවරයා සඳහන් කළ අතර එහිදී ජනාධිපතිවරයා කියා සිටියේ ඉදිරි බලශක්ති අර්බුදයත් සමග ශ‍්‍රී ලංකාව ඒ පිළිබඳ විශේෂ අවධානයකින් කටයුතු කරන බවයි. එමෙන්ම දෙරට අතර පවතින දීර්ඝකාලීන මිත‍්‍රත්වය තුළ පසුගිය වසර 50 කට වැඩි කාලයක සිට පකිස්ථානය ශ‍්‍රී ලංකාවට ලබාදෙන සහය මෙහිදී ජනාධිපතිවරයාගේ ඇගයීමට ලක්විය. පසුගියදා පැණ නැගුණු පොහොර ගැටළුවේදී තමා ලබාදුන් දුරකථන ඇමතුම අනුව පකිස්ථාන අග‍්‍රාමාත්‍යවරයා දැක්වූ ක්ෂණික ප‍්‍රතිචාරය පිළිබඳ සිය ස්තූතිය පිරිනැමීමට ද ජනාධිපතිවරයා මෙය අවස්ථාවක් කර ගත්තේය. එමෙන්ම ආපදා අවස්ථාවලදී පකිස්ථානය ශ‍්‍රී ලංකාවට ලබාදෙන නිරන්තර සහය අගය කළ ජනාධිපතිතුමා පසුගිය යුද සමයේදී ද ආරක්ෂක අංශ පුහුණුව තුළින් ලබාදුන් සහය අගය කළේය.", "URL": "https://sinhala.adaderana.lk/news.php?nid=86219", "Category": null, "Parent URL": null}