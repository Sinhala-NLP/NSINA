{"Source": "Adaderana", "Timestamp": "August 17, 2010 07:51 am", "Headline": "බෝට්ටුව පෙරළී අතුරුදන් වූ තිදෙනා තවමත් හමුවී නෑ", "News Content": "කිරින්ද මුහුදේ දී බෝට්ටුවක් පෙරළීමෙන් අතුරුදන් වූ පුද්ගලයින් තිදෙනාගේ සිරුරු සොයා ගැනීමට මේ වන විටත් නොහැකි වී ඇති බව නාවික හමුදාව පවසයි. ඊයේ පස්වරුවේ සිදු වූ මෙම අනතුරින් මිය ගිය පුද්ගලයින් දෙදෙනෙකුගේ සිරුරු සොයා ගෙන ඇති බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා සඳහන් කළේය. තවත් තුවාල ලැබූ පුද්ගලයින් තිදෙනෙකු ද රෝහල් ගත කර ප්‍රතිකාර ලබන බව අතුල සෙනරත් මහතා ප්‍රකාශ කළේය. එකම පවුලේ සාමාජිකයින් පිරිසක් ඊයේ පස්වරුවේ කිරින්ද මුහුදේ තල්මසුන් නැරඹීම සඳහා නාවික හමුදාවට අයත් බෝට්ටුවක ගමන් කරමින් සිටිය දී මෙම අනතුර සිදු වී තිබේ. අනතුරින් නාවික සෙබළෙකු සහ දරුවෙකු ජීවිතක්ෂයට පත්ව ඇති බව වාර්තා වේ. තවත් දරුවන් දෙදෙනෙකු සහ ඔවුන්ගේ පියා අතුරුදන් ව ඇති බව සඳහන්ය. ඔවුන්ගේ සිරුරු සොයා තවදුරටත් මෙහෙයුම් ක්‍රියාත්මක කර ඇති බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=10270", "Category": null, "Parent URL": null}