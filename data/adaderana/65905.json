{"Source": "Adaderana", "Timestamp": "November 10, 2016 02:09 pm", "Headline": " අද කැපිලි කෙටිලි නැති අයවැයක්", "News Content": "කැපිලි කෙටිලි නැති අයවැයක් පාර්ලිමේන්තුවට අද (10) ඉදිරිපත් වනු ඇතැයි ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි.රජයේ ප්‍රවෘත්ති දෙපාර්තමේන්තුවේ පැවැති මාධ්‍ය හමුවේදී අමාත්‍යවරයා සඳහන් කළේ, අද පෙරවරු කාලයේදී කැබිනට් මණ්ඩලය රැස්වී අයවැය පිළිබඳව අවසන් සාකච්ඡාව පැවැත්වූ බවයි.අධ්‍යාපන, සෞඛ්‍ය, ධීවර ආදී සෑම ක්‍ෂේත්‍රයකටම සාධාරණව මුදල් වෙන්කර ඇතැයි එහිදී පැහැදිලි වූ බවද අමරවීර මහතා ප්‍රකාශ කළේය. මේ අතර පසුගිය දා ඉන්දු - ශ්‍රී ලංකා ධීවර ගැටළු පිළිබඳ අමාත්‍ය මණ්ඩල සාකච්ඡා ඉන්දියාවේ, නවදිල්ලි අගනුවර දී පැවැත්වූ බවත්, එහිදී නිඟමනයන් රැසකට එළඹුණු බවත් ඒ මහතා පෙන්වා දුන්නේය.එහිදී ඉන්දීය විදේශ කටයුතු අමාත්‍යවරිය සහ එරට ධීවර හා කෘෂිකර්ම අමාත්‍යවරයා සමග දෙරටේ ධීවර ගැටළුව සම්බන්ධයෙන් දීර්ඝ වශයෙන් සාකච්ඡා කළ බවද ඒ මහතා පැවසීය.ඒ අනුව ඉන්දු - ලංකා ධීවර ගැටළුව සම්බන්ධයෙන් මීළඟ වටයේ සාකච්ඡා මෙරට දී පැවැත්වීමට තීරණය කර ඇති බවද ඒ මහතා පෙන්වා දී තිබේ. ලබන වසරේ ජනවාරි මාසයේ එම සාකච්ඡා පැවැත්වීමට නියමිත බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා සඳහන් කළේය.ඉන්දීය ධීවරයින් මෙරට මුහුදු සීමාවට ඇතුළු වී නීති විරෝධීව සිදුකරන ධීවර කටයුතු නතර කිරීම පිළිබඳව මෙහිදී ඉන්දීය බලධාරීන් එකඟ වූ බවත් ඔහු පෙන්වා දුන්නේය. මෙම ගැටළුවට ස්ථීර විසඳුමක් ලබාදීම සඳහා ඉන්දීය විදේශ කටයුතු අමාත්‍යවරිය ඇතුළු නියෝජිත පිරිසක් මෙරටට පැමිණ යළි සාකච්ඡා පැවැත්වීමට එහිදී යෝජනා වූ බව ධීවර හා ජලජ සම්පත් සංවර්ධන අමාත්‍යා මහින්ද අමරවීර මහතා වැඩිදුරටත් සඳහන් කළේය.එමෙන්ම ඉන්දියාව හා ශ්‍රී ලංකාව අත්සන් කිරීමට නියමිත එට්කා ගිවිසුම සම්බන්ධයෙන් අදහස් දැක්වූ අමාත්‍යවරයා කියා සිටියේ ඒ පිළිබඳව පුළුල් සාකච්ජා මේ වන විට ආරම්භ කර ඇති බවයි.වැඩිදුරටත් අදහස් දැක්වූ ඒ මහතා පෙන්වා දුන්නේ තනි රටක් ලෙස රටකට තනිවම ඉදිරියට ගමන් කළ නොහැකි බවත් සංවර්ධනයන් ඉලක්කයන්වලට යාමට නම් එට්කා වැනි ගිවිසුම් යහපත් ලෙස යොදා ගත යුතු බවයි.", "URL": "https://sinhala.adaderana.lk/news.php?nid=65905", "Category": null, "Parent URL": null}