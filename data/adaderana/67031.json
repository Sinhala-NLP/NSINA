{"Source": "Adaderana", "Timestamp": "December 14, 2016 03:27 pm", "Headline": "මාධ්‍ය සංදර්ශනවලින් පිළිතුරු ලැබෙන්නේ නෑ", "News Content": "රටේ ප්‍රශ්නයක් ඇතිවූ විට තරුණයින් පාරට ඇද දමා මාධ්‍ය සංදර්ශන කිරීමෙන් පිළිතුරක් නොලැබෙන බව ශ්‍රීලනිප තරුණ පෙරමුණේ සභාපති ශාන්ත බණ්ඩාර මහතා පවසයි.හම්බන්තොට වරායේදී ඇතිවූයේ එවැනි සිදුවීමක් බවත්,එම සේවකයින් වරාය අධිකාරියට බඳවා ගත් අය නොව කොන්ත්‍රාත්තුවක් මත පුද්ගලික සමාගමක් හරහා බඳවාගත් පිරිසක් බැවින් ඕනෑම වෙලාවක ඔවුන් ඉවත්කිරීමට හැකියාවක් ඇති බවත් බණ්ඩාර මහතා කියා සිටියේ අද(14)කොළඹ පැවති මාධ්‍ය හමුවකදීය.වරායේ ඇතිවූ සිදුවීමේදී මාධ්‍යවේදියෙකුට පහරදීමක් සිදුවීම සම්බන්ධයෙන් තමන් කනගාටුවන බවත්,පැවති කලබලකාරී තත්ත්වය හේතුවෙන් එවන් කනගාටුදායක සිදුවීමක් උද්ගතවූ බවත් ඔහු සඳහන් කළේය.මාර්ග සංවර්ධන අධිකාරියේත්,විදුලිබල මණ්ඩලයේ මෑන් පවර් ප්‍රශ්නයට අදාළවත් මෙවැනිම ගැටළුවක් ඇතිවූ බවත්,ජනාධිපතිවරයාද මැදිහත්ව එකී ගැටළු සාකච්ඡා මාර්ගයෙන් විසඳා ගැනීමට හැකිවු බවත් හෙතෙම සිහිපත් කළේය.මේ අතර සෞඛ්‍ය අමාත්‍යංශයේ පුරප්පාඩු පන්සිය ගණනක් පවත්නා නමුත් සේවකයින් බඳවා ගැනීමට නිශ්චිත ක්‍රියාපටිපාටියක් නොමැති බව ද ශාන්ත බණ්ඩාර මහතා අවධාරණය කළේය.රාජ්‍ය සේවා කළමනාකරණ දෙපාර්තමේන්තුවයි,මහා භාණ්ඩාගාරයයි එක්ව මෙම ගැටළු නිරාකරණය කර ගැනීමට කටයුතු කළ යුතුව ඇති බවත්,කාලයට ගැලපෙන ලෙස සේවක ලැයිස්තුවක් ඇති කළ යුතු බවත් ඔහු කියා සිටියේය.අමාත්‍යංශ මට්ටමින් නිසි ලෙස ගැටළු හඳුනා ප්‍රශ්න විසඳන්නේනම් කඳුළු ගෑස් ගසා ප්‍රශ්න විසඳීමට සිදුනොවන බව හෙතෙම මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=67031", "Category": null, "Parent URL": null}