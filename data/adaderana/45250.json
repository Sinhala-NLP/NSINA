{"Source": "Adaderana", "Timestamp": "August 10, 2014 11:10 am", "Headline": "ඉන්දීය ධීවරයින්ට අවි පුහුණුව ලබාදිය යුතුයි ", "News Content": "ඉන්දීය ධීවරයින්ට අවි පුහුණුව ලබාදිය යුතු බව ඉන්දීය දෙමළ ජාතික ව්‍යාපාරයේ නායක පී.නැදුමාරන් මහතා පවසයි. ඔහු පෙන්වා දෙන්නේ ඉන්දීය නාවික හමුදාව විසින් ඉන්දීය ධීවරයින්ගේ ආරක්ෂාව තහවුරු කිරීමට අසමත් වී ඇති බවයි. මේ හේතුවෙන් ඉන්දීය ධීවරයින්ට ඔවුන්ගේ ආරක්ෂාව තහවුරු කරගැනීම සඳහා අවි පුහුණුව ලබාදිය යුතු බව නැදුමාරන් මහතා ප්‍රකාශකර තිබේ. තමිල්නාඩු මාධ්‍යවේදීන් හමුවේ නැදුමාරන් මේ බව පවසා ඇති බව ඉන්දීය මාධ්‍ය වාර්තා කළේය. ශ්‍රී ලංකා නාවික හමුදාවෙන් ඉන්දීය ධීවරයින්ට සිදුවන හිරිහැරවලින් ඔවුන් ආරක්ෂා කරගැනීමට ඉන්දීය නාවික හමුදාව අසමත් වී ඇති බව පී.නැදුමාරන් පෙන්වා දෙයි. තමිල්නාඩු රජය අදාළ අවි පුහුණුව ලබාදීමට පියවර ගත යුතු බවත්, කච්චතිව් දූපත ඉන්දියාවට යළි අත්පත් කරගැනීම සඳහා භාරතීය ජනතා පක්ෂ රජය පියවර ගත යුතු බවත් නැදුමාරන් මාධ්‍යවේදීන් හමුවේ වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=45250", "Category": null, "Parent URL": null}