{"Source": "Adaderana", "Timestamp": "August 23, 2017 10:46 pm", "Headline": "  නීතීඥවරයාගේ මෝටර් රථයේ යතුරුපැදි 4ක් ගැටීමේ සිද්ධිය-විමර්ශන අරඹයි", "News Content": "නීතීඥවරයකුගේ මෝටර් රථය උසාවි පරිශ්‍රයක නවතා තිබූ යතුරුපැදි 4ක් ගැටුණු බව කියන සිද්ධියක් හේතුවෙන් ගම්පහ මහේස්ත්‍රාත් අධිකරණය අසළ ඊයේ නොසන්සුන් තත්ත්වයක් හටගත්තේය. සිද්ධිය සම්බන්ධයෙන් මේ වන විටත් පොලීස් විමර්ශනයක් ක්‍රියාත්මකය. ගම්පහ මහේස්ත්‍රාත් අධිකරණයේ නඩු කටයුත්තක් සඳහා වෙනත් ප්‍රදේශයක සිට පැමිණි නීතීඥවරයෙකු සිය මෝටර් රථය පිටුපසට ධාවනය කරමින් සිටියදී එය ඉදිරියට ධාවනය වී තිබේ. එහිදී රථය අධිකරණය ඉදිරිපිට නවතා තිබු යතුරුපැදි 4 ක ගැටී සුළු හානි සිදුව තිබුණි. එම අවස්ථාවේදී රථයේ සිටි අදාළ නීතීඥවරයා එතැනින් පලායාමට තැත් කළ බව එහි සිටි පුද්ගලයකු ප්‍රකාශ කළේය. අනතුරුව අදාළ රථය පැදවූ බව පැවසෙන නීතීඥවරයා අධිකරණය සංකීර්ණය පරිශ්‍රයට ඇතුළු වී ඇති අතර තවත් නීතීඥවරුන් පිරිසක් සිද්ධිය දැනුම් දීමෙන් පසු ගම්පහ ප්‍රධාන මහේස්ත්‍රාත්වරයා ප්‍රකාශ කර ඇත්තේ ඒ පිළිබඳ පොලීසිය දැනුවත් කරන ලෙසයි. පසුව රැස්ව සිටි පිරිස රථය පිටුපසට පදවා පෙන්වන ලෙස අදාළ නීතීඥවරයාගෙන් ඉල්ලූ තිබේ. පසුව ගම්පහ පොලිස් ස්ථානයේ නිලධාරීන්ද එම ස්ථානයට පැමිණ තිබේ. නැවත අධිකරණ භූමියට ඇතුළුවූ අදාළ නීතීඥවරයා පොලිසීයටද අවනත නොවී අධිකරණ භූමියෙන් පිටව ගොස් තිබේ. අනතුරුව නීතීඥවරයා පැදවු රථය ගැටීමෙන් අලාභ හානී වූ යතුරුපැදිකරුවන් 4 දෙනාගේ පැමිණිල්ලක් පොලිසීය සටහන් කර ගෙන තිබුණු අතර අද දෙරණ කළ විමසීමකදී පොලිස් මුලස්ථානය ප්‍රකාශ කළේ මෙම සිද්ධිය පිළිබදවද ගම්පහ පොලිසීය විමර්ශනයක් ක්‍රියාක්මක කර ඇති බවයි.", "URL": "https://sinhala.adaderana.lk/news.php?nid=76609", "Category": null, "Parent URL": null}