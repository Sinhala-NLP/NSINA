{"Source": "Adaderana", "Timestamp": "February 3, 2011 08:51 am", "Headline": "මහ වැසි නිසා පොළොන්නරුව සහ අම්පාරට යළිත් ගංවතුර", "News Content": "දින තුනක සිට ඇද හැලෙන ධාරණීපාත වර්ෂාව හේතුවෙන් පොළොන්නරුව සහ අම්පාර දිස්ත්‍රික්කයට යළි ගංවතුර තත්ත්වයක් හටගෙන තිබේ. ඉඟිනියාගල, සේනානායක සමූද්‍රය වසර 16 ට පසු වාන් දමමින් ඇති බැවින් එහි වාන්දොරටු පහක් විවෘත කර ඇති බව වාරිමාර්ග අධ්‍යක්ෂ ජනරාල් ජී. ජී. ඒ‍. ගොඩලියැද්ද මහතා සඳහන් කළේය. පොළොන්නරුව පරාක්‍රම සමූද්‍රය ද වාන් දමමින් පවතින අතර එහි වාන් දොරටු නවයක් සහ කන්තලේ වැවේ වාන් දොරටු හයක් විවෘත කර ඇත. කවුඩුල්ල, මින්නේරිය, හැඩඔය සහ මහවැව යන වැව් ද පිටාර ගලමින් තිබෙන බව අද දෙරණ වාර්තාකරුවන් සඳහන් කළේය. අම්පාර කොණ්ඩුවටුවාන වැව පිටාර ගැලීම හේතුවෙන් ඉඟිනියාගල හරහා දිවෙන අම්පාර - කොළඹ මාර්ගය ජලයෙන් යටවී තිබේ. අම්පාර කරාන, පහළලන්ද සහ සුදුවැල්ල යන ප්‍රදේශ ජලයෙන් යටවී ඇති බව වාර්තා වේ. නාමල්ඔය හරහා අම්පාර බිබිල මාර්ගය සහ නියුගුන හරහා අම්පාර හිඟුරාන මාර්ගය ද ජලයෙන් යටවී තිබේ මීට අමතරව පොළොන්නරුව - මඩකළපුව මාර්ගයේ මනම්පිටිය සහ ගල්ලෑල්ල අතර ප්‍රදේශයේ ස්ථාන රැසක් ජලයෙන් යටවී තිබේ. මේ අතර අහයපත් කාලගුණික තත්ත්වය හේතුවෙන් පුද්ගලයන් තිස් එක් දහසක් පමණ විපතට පත්ව ඇති බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=13941", "Category": null, "Parent URL": null}