{"Source": "Adaderana", "Timestamp": "January 14, 2011 10:19 am", "Headline": "ජාතික ශිෂ්‍ය භට බලකා කණ්ඩායමක් හෙට ඉන්දියාවට යයි ", "News Content": "ඉන්දීය ජනරජ දින සැමරුම් උළෙලට සහභාගී වීම සඳහා මෙරට ජාතික ශිෂ්‍ය භට බලකායේ කණ්ඩායමක් හෙට(15) දිවයිනෙන් පිටත්ව යයි. මෙම කණ්ඩායමට ශිෂ්‍ය භට බාලක බාලිකාවන් 12 දෙනෙකු සහ නිලධාරීන් දෙදෙනෙකු අයත්ය. සාර්ක් කලාපයේ රටවල තරුණ හුවමාරු වැඩසටහන යටතේ මෙය ක්‍රියාත්මක වන අතර අදාළ ශිෂ්‍ය භට කණ්ඩායම ලබන 29 වැනි දින දක්වා ඉන්දියාවේ විවිධ ක්‍රියාකාරකම්වල නිරත වීමට නියමිතය. එම ක්‍රියාකාරකම් අතර නායකත්ව වැඩමුළු බැහැරගත ක්‍රියාකාරකම්, ශිෂ්‍ය භට ක්‍රියාකාරකම් සහ සංස්කෘතික වැඩසටහන් ඇතුළත්ය. මේ අතර මෙරට ශිෂ්‍ය භට කණ්ඩායම ඉන්දීය ජනාධිපතිවරයා, ජාතික ශිෂ්‍ය භට බලකා අධ්‍යක්ෂවරයා සහ ආරක්ෂක මාණ්ඩලික ප්‍රධානියා ඇතුළු ප්‍රධානීන් රැසක් හමුවීමට ද සැලසුම් කර තිබේ.", "URL": "https://sinhala.adaderana.lk/news.php?nid=13492", "Category": null, "Parent URL": null}