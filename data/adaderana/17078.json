{"Source": "Adaderana", "Timestamp": "June 29, 2011 02:41 pm", "Headline": "ශ්‍රී ලංකාව ගැන හදිසි තීරණ නෑ", "News Content": "ශ්‍රී ලංකාව සම්බන්ධයෙන් හදිසි තීරණ ගැනීමේ හැකියාවක් නැතැයි ඉන්දීය අග්‍රාමාත්‍ය මන් මෝහන් සිං මහතා පවසයි. අද නව දිල්ලියේ පැවති දීර්ඝ මාධ්‍ය සාකච්ඡාවකින් අනතුරු මාධ්‍යවේදියෙකු ඇසූ ප්‍රශ්නයකට පිළිතුරු දෙමින් අග්‍රමාත්‍යවරයා මේ බව සඳහන් කළ බව දැට්ස්ටැමිල් වෙබ් අඩවිය උපුටා දක්වයි. එසේ වුවද ශ්‍රී ලංකාවේ ද්‍රවිඩ ජනයාගේ ගැටලුව හා පවත්නා දේශපාලන තත්ත්වය පිළිබඳ තම අවධානය යොමුව ඇතැයිද හෙතෙම පවසා තිබේ. කිසිසේත්ම ශ්‍රී ලංකාව සම්බන්ධයෙන් විශේෂ වූ ක්‍රියා මාර්ගයක් නොගන්නා බව පැහැදිලි කළ ඉන්දීය අග්‍රාමාත්‍යවරයා කලාපයේ අසල්වැසි රාජ්‍යයන් වන පකිස්ථානය,බංග්ලාදේශය,චීනය වැනි රටවල් සම්බන්ධයෙන්ද පවත්නා ඉන්දීය ස්ථාවරත්වය අනුව ඉදිරියටත් කටයුතු කරන බව මන් මෝහන් සිං මහතා සඳහන් කර ඇත.", "URL": "https://sinhala.adaderana.lk/news.php?nid=17078", "Category": null, "Parent URL": null}