{"Source": "Adaderana", "Timestamp": "October 10, 2012 02:21 pm", "Headline": "සරසවි ආචාර්යවරුන්ගේ එකඟතා එළිදකින්නේ හෙටයි", "News Content": "විශ්ව විද්‍යාල ආචාර්යවරුන්ගේ සමිති සම්මේලනය හා රජය අතර පැවති සාකච්ඡාවලින් පසුව එළඹුණු එකඟතාවන් පිළිබඳ හෙට (11) දිනයේ දී දැනුවත් කිරීමක් සිදුකරන බව උසස් අධ්‍යාපන අමාත්‍ය එස්.බී.දිසානායක මහතා පවසයි. ඒ අනුව හෙට දිනයේ දී ඒකාබද්ධ මාධ්‍ය හමුවක් පවත්වා මෙම දැනුවත් කිරීම සිදුකරන බව උසස් අධ්‍යාපන අමාත්‍යවරයා අද පාර්ලිමේන්තුවේ දී සඳහන් කළේය. තෙමසකට වඩා වැඩි කාලයක් තිස්සේ ඇදීගිය විශ්ව විද්‍යාල ආචාර්යවරුන්ගේ වෘත්තීය සමිති ක්‍රියාමාර්ගය මේ වනවිට තීරණාත්මක ‍සන්ධිස්ථානයකට පැමිණ තිබේ. ප්‍රථමයෙන් වැටුප් වැඩිවීමක් ඉල්ලා වෘත්තීය අරගලයකට එළඹුණු විශ්ව විද්‍යාල ආචාර්යවරුන් පසුව රටේ දළ දේශීය නිෂ්පාදිතයෙන් 6% ක් අධ්‍යාපන ක්ෂේත්‍රයට වෙන් කරන ලෙස ඉල්ලා මෙම වෘත්තීය සමිති ක්‍රියාමාර්ගය පුළුල් කරන ලදී. එසේ වුවද 2006/6 චක්‍රලේඛයට පටහැනිව යම් කිසි රාජ්‍ය සේවකයින් කොටසක් විශේෂ ඛාණ්ඩයක් ලෙස සලකා වැටුප් වැඩිකරන්නේ නම් තමන් දැඩි වෘත්තීය සමිති ක්‍රියා මාර්ගයකට එළඹෙන බව මේ වනවිට රජයේ වෛද්‍ය නිලධාරීන්ගේ සංගමය නිවේදනය කර තිබේ.", "URL": "https://sinhala.adaderana.lk/news.php?nid=28175", "Category": null, "Parent URL": null}