{"Source": "Adaderana", "Timestamp": "January 7, 2018 04:07 pm", "Headline": " නාවලපිටිය මුදල් කොල්ලයේ සැකකරුවන් පොලීසියට කොටුවෙයි ", "News Content": "නාවලපිටිය ප්‍රදේශයේ දී පෞද්ගලික ආයතනයකට අයත් රුපියල් හය ලක්ෂකට අධික මුදලක් කොල්ලකෑමේ සිද්ධියට සම්බන්ධ සැකකරුවන් හය දෙනෙකු හොරණ ප්‍රදේශයේ දී අත්අඩංගුවට ගෙන තිබේ. නාවලපිටිය පොලිස් ස්ථානයේ නිලධාරීන් කණ්ඩායමක් සහ කොට්ඨාශ බුද්ධි අංශ නිලධාරීන් කණ්ඩායමක් එක්ව සිදුකළ වැටලීමකදී මොවුන් අත්අඩංගුවට ගෙන ඇති බව සඳහන්ය. පසුගිය 04 වැනිදා කොල්ලකරුවන් පිරිසක් විසින් බේකරි නිෂ්පාදන සමාගමකට අයත් ලොරි රථයක රියදුරුට සහ සහයකට පහරදී රුපියල් හය ලක්ෂ 19,600ක මුදලක් කොල්ලකා පළාගොස් තිබිණි. මේ සම්බන්ධයෙන් සිදුකල විමර්ශනයේ දී අදාළ සැකකරුවන් අත්අඩංගුවට ගෙන ඇති අතර ඔවුන් කහල්ල, මහගම, බුලත්සිංහල යන ප්රට දේශවල පදිංචිකරුවන් බවයි පොලිසිය සඳහන් කළේය. ඔවුන් සතුව තිබී කොල්ලකන ලද මුදල් වලින් රුපියල් හාර ලක්ෂයක පමණ මුදලක් ද කොල්ලකෑමට යොදාගත් ආයුධ සහ වෑන් රථය ද පොලිස් භාරයට ගෙන තිබේ. නාවලපිටිය මහේස්ත්‍රාත් අධිකරණයට ඉදිරිපත් කළ සැකකරුවන් ලබන 12 වන දින දක්වා රක්ෂිත බන්ධනාගාර ගත කර ඇති බව පොලීසිය පැවසීය.", "URL": "https://sinhala.adaderana.lk/news.php?nid=82640", "Category": null, "Parent URL": null}