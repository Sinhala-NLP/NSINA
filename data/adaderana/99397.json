{"Source": "Adaderana", "Timestamp": "November 18, 2018 12:52 pm", "Headline": "දුම්වැටි 1,38,000ක් සමඟ 4ක් රේගු දැලේ", "News Content": "විදේශීය නිෂ්පාදිත දුම්වැටි තොගයක් ඩුබායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් සිව් දෙනෙකු අද(18) උදෑසන කටුනායක ගුවන් තොටුපොළේ දී රේගු මත්ද්‍රව්‍ය පාලන අංශයේ නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මෙම අත්අඩංගුවට ගැනීම ශ්‍රී ලංකා රේගු නිලධාරීන් විසින් කටුනායක ගුවන් තොටුපොළ තුළ මෑත ඉතිහාසයේ සිදු කළ විශාලතම දුම්වැටි වැටලීමකි. මෙම දුම්වැටි තොගය නීතිවිරෝධී ලෙස ශ්‍රී ලංකාවට රැගෙන ආ සිව් දෙනා කුළියාපිටිය, නාත්තන්ඩිය ප්‍රදේශයේ පදිංචි 31, 49 සහ 40 යන වයස් වල පසුවන ව්‍යාපාරිකයින් තිදෙනකු සහ වයස අවුරුදු 36ක ව්‍යාපාරික කාන්තාවකි. මොවුන් කණ්ඩායමක් වශයෙන් සංවිධානය වී විදේශ රටවල් වෙත ගොස් එම රටවලින් විවිධ භාණ්ඩ මෙරටට රැගෙන විත් අලෙවි කිරීමේ යෙදී සිටින්නන් වන බව රේගුව සිදු කළ මූලික පරීක්ෂණ වලදී අනාවරණය කර ගෙන තිබේ. මොවුන් අද(18) දින උදෑසන 6.30 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ් .- 547 දරන ගුවන් යානයෙන් කටුනායක ගුවන් තොටුපොළ වෙත පැමිණ, එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ පිටව යමින් සිටියදී රේගු නිලධාරීන් විසින් අත්අඩංගුවට ගෙන තිබුණි. මොවුන් විසින් රැගෙන විත් තිබූ ගමන් මලු වල රුපියල් 69 ලක්ෂයක් වටිනා මෙම විදේශීය නිෂ්පාදිත දුම්වැටි 1,38,000 ක් අඩංගු දුම්වැටි කාටූන් 690 සඟවා ගෙන තිබූ බව රේගුව පවසයි. මෙම අත් අඩංගුවට ගැනීම සහ මේ පිළිබඳව විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ, නියෝජ්‍ය රේගු අධ්‍යක්ෂවරුන් වන යූ.කේ.අශෝක රංජිත්, ඩී.පී.එම්.ගුණවර්ධන, රේගු අධිකාරීවරුන් වන ආර්.එම්.කේ.දයානන්ද, එස්.රණසිංහ, සහකාර රේගු අධිකාරීවරුන් වන ඩී.එම්.ආර්.සිරිල්, එච්.ඒ.පී.එන්.ගුණවර්ධන, එල්.එස්.ගමගේ සහ ජී.ටී.ටී.රත්නායක යන මහත්වරුන් විසින් පවත්වමින් සිටිති.", "URL": "https://sinhala.adaderana.lk/news.php?nid=99397", "Category": null, "Parent URL": null}