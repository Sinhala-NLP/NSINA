{"Source": "Adaderana", "Timestamp": "November 1, 2015 06:00 pm", "Headline": "වසන්තගේ ඝාතන සැකකරුවන්ගෙන් තවදුරටත් ප්‍රශ්න කරන්න අධිකරණයෙන් අවසර! ", "News Content": "කරාතේ ශූර වසන්ත සොයිසා ඝාතනය සම්බන්ධයෙන් අත්අඩංගුවටගත් ඝාතනයේ ප්‍රධාන සැකකරුගේ සොහොයුරා සහ තවත් සැකකරුවෙකුගෙන් රැඳවුම් නියෝග මත වැඩිදුර ප්‍රශ්න කිරීම සඳහා අධිකරණය අවසර ලබා දී තිබේ.ප්‍රධාන සැකකරු වන ඉරෝන් රණසිංහ නොහොත් එස්.එෆ්.ලොකූ නමැත්තාගේ බාල සහෝදරයා තංගල්ල ප්‍ර දේශයේ දී අත්අඩංගුවට ගැණුනු අතර අනුරාධපුර බස්නැවතුම්පල අසල හෝටල් හිමියෙකු ද ඊයේ(31) දිනයේ අත්අඩංගුවට ගෙන තිබුණි. ඔවුන් දෙදෙනා අද දින අනුරාධපුර මහේස්ත්‍රාත් අධිකරණයට ඉදිරිපත් කෙරුණු අතර සැකකරුවන්ගෙන් දැනට සැඟව සිටින ප්‍රධාන සැකකරු පිළිබඳව තොරතුරු අනාවරණය කර ගැනීමට අවශ්‍ය බව පොලීසිය අධිකරණයට දැනුම් දී ඇත.එය සැලකිල්ලට ගත් අනුරාධපුර අතිරේක මහේස්ත්‍රාත් නදීකා පියරත්න මහත්මිය රැඳවුම් නියෝග මත ඔවුන් දෙදෙනාගෙන් ප්‍රශ්න කිරීමට පොලීසියට අවසර ලබා දී තිබේ.මීට අමතරව සිද්ධිය සම්බන්ධයෙන් සැකපිට අත්අඩංගුවට ගෙන රැඳවුම් නියෝග මත ප්‍රශ්න කිරීම් සිදුකළ නාවික හමුදා සෙබලෙකු අද අධිකරණයට ඉදිරිපත් කිරීමෙන් අනතුරුව ලබන 09 වන දින දක්වා රක්ෂිත බන්ධනාගාර ගත කළ බව ද අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=54804", "Category": null, "Parent URL": null}