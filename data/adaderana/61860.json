{"Source": "Adaderana", "Timestamp": "July 7, 2016 10:23 am", "Headline": "මරණ 4ක්-8ක් රෝහලට", "News Content": "ත්‍රීකුණාමලය - මඩකළපුව මාර්ගයේ පච්චනූර් ප්‍රදේශයේදී සිදුවූ රිය අනතුරකින් පාසල් සිසුවෙකු මියගොස් තිබේ.ත්‍රීරෝද රථයක් රියදුරුට පාලනය කරගත නොහැකිව මාර්ගයෙන් ඉවතට පෙරළීමෙන් අනතුර සිදුව ඇති බව පොලීසිය පැවසුවේය.අනතුරෙන් ත්‍රීරෝද රථයේ රියදුරු සහ එහි ගමන් ගත් පාසල් සිසුවෙකු බරපතළ තුවාල ලබා මූතූර් රෝහලට ඇතුළත් කිරීමේදී පාසල් සිසුවා මියගොස් තිබේ.මියගොස් අත්තේ පහලතෝපූර් ප්‍රදේශයේ පදිංචිව සිටි වයස අවුරුදු 09ක ළමයෙකි. අනතුර සම්බන්ධයෙන් මූතූර් පොලීසිය වැඩිදුර විමර්ශන සිදුකරයි.මේ අතර බොරලැස්ගමුව ප්‍රදේශයේදී සිදුවූ රිය අනතුරකින් තරුණයෙකු මියගොස් තිබේ.යතුරුපැදි දෙකක් එකිනෙක ගැටීමෙන් මෙම අනතුර සිදුව ඇති බව පොලීසිය පැවසුවේය.අනතුරෙන් පැදිකරුවන් දෙදෙනා සහ පසු පැදිකරුවන් දෙදෙනා බරපතළ තුවාල ලබා කළුබෝවිල රෝහලට ඇතුළත් කිරීමේදී එක් පැදිකරුවෙකු මියගොස් තිබේ.මියගොස් ඇත්තේ බොරලැස්ගමුව, පිලානගොඩ ප්‍රදේශයේ පදිංචිව සිටි 20 හැවිරිදි තරුණයෙකි.මළ සිරුර කළුබෝවිල රෝහලේ තැන්පත් කර ඇති අතර පශ්චාත් මරණ පරීක්ෂණය අද(07) දින සිදුකිරීමට නියමිතය.මේ අතර අක්කරේපත්තුව, ඔලුවිල් ප්‍රදේශයේදී සිදුවූ රිය අනතුරකින් පුද්ගලයෙකු මියගොස් තිබේ.අක්කරේපත්තුව දෙසට ධාවනය වූ යතුරුපැදියක් ඉදිරියෙන් පැමිණි තවත් යතුරුපැදියක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබූ පැදිකරුවන් දෙදෙනා සහ පසුපැදිකරුවන් දෙදෙනා ඔලුවිල් රෝහලට ඇතුළත් කිරීමේදී එක් පැදිකරුවෙකු මියගොස් තිබේ.මියගොස් ඇත්තේ ඔලුවිල්, අෂ්රොෆ් නගර් ප්‍රදේශයේ පදිංචිව සිටි 23 හැවිරිදි පුද්ගලයෙකි.තුවාලකරුවන් කල්මුණ සහ අක්කරේපත්තුව රෝහල් වල ප්‍රතිකාර ලබන අතර අක්කරේපත්තුව පොලීසිය වැඩිදුර විමර්ශන සිදුකරයි.මේ අතර කින්නියා ප්‍රදේශයේ සිදුවූ රිය අනතුරකින් පුද්ගලයෙකු මියගොස් තිබේ.තඹලගමුව දෙසට ධාවනය වූ ජීප් රථයක් රියදුරුට පාලනය කරගත නොහැකිව මාර්ගයෙන් ඉවතට පැන ආරක්ෂිත වැටක ගැටීමෙන් අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබූ ජීප් රථයේ ගමන් කළ දෙදෙනෙකු කින්නියා රෝහලට ඇතුළත් කිරීමේදී එක් පුද්ගලයෙකු මියගොස් තිබේ.මියගොස් ඇත්තේ කින්නියා ප්‍රදේශයේ පදිංචිව සිටි 45 හැවිරිදි පුද්ගලයෙකි.අනතුර සිදුකළ රියදුරු පළාගොස් ඇති අතර සැකකරු අත්අඩංගුවට ගැනීමට කින්නියා පොලීසිය විමර්ශන සිදුකරයි.", "URL": "https://sinhala.adaderana.lk/news.php?nid=61860", "Category": null, "Parent URL": null}