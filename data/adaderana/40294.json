{"Source": "Adaderana", "Timestamp": "January 12, 2014 12:48 pm", "Headline": "නැව් නෑ- ගුවන් යානා නෑ - මොණරා දුන් පණිවිඩය ගැන හිතන්න", "News Content": "සංවර්ධන ව්‍යාපෘතිවලින් ප්‍රයෝජන ලබා ගැනීමේදී ආණ්ඩුව අදූරදර්ශි වීමේ ප්‍රතිඵලයක් ලෙස අවුරුදු 3ක් ගතවී ඇතත් හම්බන්තොට වරායට නැව් නොඑන බවත් මත්තලට ගුවන් යානා නොඑන බවත් එක්සත් ජාතික පක්ෂ පාර්ලිමේන්තු මන්ත්‍රී අජිත් පී. පෙරේරා මහතා පවසයි. මේ නිසා සංවර්ධන ව්‍යාපෘති ආරම්භ කිරීමට පෙර ඒවා සුදුසු ප්‍රදේශවල ඇරඹීම සම්බන්ධයෙන් සොයා බැලිය යුතු බව මන්ත්‍රීවරයා අද (12) පෙරවරුවේ පැවැති මාධ්‍ය හමුවකදී පැවසීය. මත්තලින් පිටවු ගුවන් යානයකට මොණරෙකු ජීවිත පරිත්‍යාගයෙන් ලබාදුන් පණිවිඩය ඊට නිදසුනකැයි හෙතෙම එහිදී කියා සිටියේය. මේ අතර නීති විද්‍යාල ප්‍රවේශය සඳහා උපරිම වයස් සීමාව අවුරුදු 30 ලෙසට එහි දැන්වීම් පුවරුවේ ප්‍රදර්ශනය කර ඇති බවත් ආණ්ඩුව මෙරට ළමුන්ට අධ්‍යාපනය ලැබීමට ඇති අයිතිය ඉන් අහුරා ඇති බවත් මන්ත්‍රීවරයා පෙන්වාදුන්නේය. 2014 වසරේ සිට එය ක්‍රියාත්මක බව සඳහන් දැන්වීමක් එහි ප්‍රදර්ශනය කර ඇති බවත් මේ ගැන මාධ්‍යයෙන් හෝ දැනුවත් කිරීමක් සිදුව නැති බවත් පැවසූ අජිත් පී. පෙරේරා මන්ත්‍රීවරයා මීට එරෙහිව නීතිමය ක්‍රියාමාර්ග ගත හැකි බවද කීවේය. හිටපු අගවිනිසුරුවරයෙකු වූ සරත් එන් සිල්වා මහතා ද නීති විද්‍යාලයට පිවිසීමේ උපරිම වයස් සීමාව 35 කළ විට ඒ සම්බන්ධයෙන් පත් කළ කමිටුවක් අදාළ වයස් සීමාව ඉවත් කළ බව ඔහු පැවසූවේය. මේ අතර ගුවන් හමුදාපතිවරයාට තවත් වසර 2ක කාලයක් ධූරය දැරීමට තිබියදී ඔහු විශ්‍රාම ගන්වා වෙනත් කෙනෙකු එම තනතුරට පත් කිරීමට විරෝධය පළ කරන බවද හෙතෙම පැවසීය. නව නිලධාරියාගේ පත් කිරීමට විරුද්ධත්වයක් නැතත් වත්මන් ගුවන් හමුදාපතිට තවත් කාලයක් සේවය කිරීමට ඉතිරිව තිබියදී අලුතින් පත් කිරීම සිදුකරන්නේ මන්දැයි බලධාරීන් හෙළිකළ යුතු බව ද ඔහු කීවේය.", "URL": "https://sinhala.adaderana.lk/news.php?nid=40294", "Category": null, "Parent URL": null}