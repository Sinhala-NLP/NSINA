{"Source": "Adaderana", "Timestamp": "August 26, 2010 10:40 am", "Headline": "සන් සී නැවේ සරණාගතයින්ට ශ්‍රී ලංකාවට ඇමතීමට අවසර ", "News Content": "සන් සී නෞකාවේ සිටින ද්‍රවිඩ සරණාගයින් වෙත ශ්‍රී ලංකාවේ වෙසෙන ඔවුන්ගේ ඥාතීන් සමග දුරකථන ඇමතුම් ලබාදීම සඳහා අවස්ථාව ලබාදී තිබේ. ශ්‍රී ලාංකීය ද්‍රවිඩ සරණාගතයින් 500 ට ආසන්න පිරිසක් රැගත් මෙම නෞකාව පසුගිය දිනෙක කැනඩා මුහුදු සීමාව වෙත ළඟා වූ අතර එම සරණාගතයින් අතර එල්. ටී. ටී. ඊ ත්‍රස්තවාදීන්ද සිටින බවට කරුණු අනාවරණය වී තිබිණි. එම සරණාගතයින්හට ඊයේ ඔවුන්ගේ පවුල් වල සාමාජිකයින්ට ඇමතීමේ අවසරය ලබා දී ඇති බව සඳහන්ය. මෙම සරණාගතයින් මාස 3 ට අධික කාලයක් සිය අඹු දරුවන්වන්ගෙන් වෙන්ව ඉතා දුෂ්කර ජීවිතයක් ගත කර ඇති බව කැනේඩියානු ද්‍රවිඩ කොංග්‍රසයේ නායක ඩේවිඩ් පූපලපිල්ලෙයි මහතා පෙන්වාදෙයි. දුරකථන ඇමතුම් ලබාගැනීම සඳහා අවශ්‍ය පහසුකම් මෙම සරණාගතයින් රඳවා සිටින බ්‍රිටිෂ් කොළොම්බියාවේ රැඳවුම් කඳවුරු වල පිහිටුවා ඇති බව වාර්තා වේ. ලබන සතිය පමණ වනවිට මෙම සරණාගත පිරිස අතරින් කාන්තාවන් හා දරුවන් නිදහස් කිරීමට බලාපොරොත්තු වන බව ද ඩේවිඩ් පූපලපිල්ලෙයි මහතා පවසයි. මෙම සරණාගතයින්ගේ හැඳුනුම්පත් පරීක්ෂා කර ඔවුන් අතර එල්. ටී. ටී. ඊ ත්‍රස්තවාදය හා සබඳතා පවත්වන පුද්ගලයින් සිටීද යන්න පිළිබඳව විමසාබැලීම මෙසේ සරණාගතයින් රඳවා තැබීමේ අරමුණ වී ඇති බව සඳහන්ය.", "URL": "https://sinhala.adaderana.lk/news.php?nid=10447", "Category": null, "Parent URL": null}