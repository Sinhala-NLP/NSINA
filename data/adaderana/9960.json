{"Source": "Adaderana", "Timestamp": "August 1, 2010 12:33 pm", "Headline": "ශ්‍රී ලංකාවටත් ඇස් බැංකුවක්", "News Content": "අක්ෂි පරිත්‍යාග කිරීමේ කටයුතු විධිමත්ව සිදු කිරීම සඳහා ජාතික අක්ෂි බැංකුවක් පිහිටුවීමට සෞඛ්‍ය අමාත්‍යාංශය තීරණය කර තිබේ. ජාතික අක්ෂි රෝහලට අනුබද්ධව මෙම අක්ෂි බැංකුව ක්‍රියාත්මක කරන බව සෞඛ්‍ය අමාත්‍යාංශ්‍ය පවසයි. මෙරට බොහෝ පිරිසක් අක්ෂි පරිත්‍යාග කිරීමට ඉදිරිපත් වුවද එම කටයුතු මෙතෙක් විධිමත්ව සිදු වූයේ නැත. එම නිසා සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි මෙම ජාතික අක්ෂි බැංකුව පිහිටුවීමට පියවර ගෙන තිබේ. ඒ සඳහා සිංගප්පූ‍රුවේ අක්ෂි බැංකුවේ සහය හිමි වී ඇති අතර එයට අදාළ අවබෝධතා ගිවිසුම හෙට දිනයේ අත්සන් කිරීමට නියමිතය. මෙම අක්ෂි බැංකුව පිහිටුවීම තුළින් සමස්ත ආසියානු කලාපයේම ප්‍රධාන අක්ෂි දායකයා බවට ශ්‍රී ලංකාව පත් කිරීමට බලාපොරොත්තු වන බව සෞඛ්‍ය අමාත්‍යාංශය පවසයි. මේ සඳහා විදේශ රටවල පුද්ගලයින්ට ද අක්ෂි පරිත්‍යාග කිරීමේ අවස්ථාව ලබා දී තිබේ.", "URL": "https://sinhala.adaderana.lk/news.php?nid=9960", "Category": null, "Parent URL": null}