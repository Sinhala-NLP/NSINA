{"Source": "Adaderana", "Timestamp": "May 3, 2016 11:26 am", "Headline": "තිදෙනාගේ ඝාතනය-විමර්ශනයට කණ්ඩායම් කිහිපයක්", "News Content": "තිරප්පනේ - හිදෝගම මාර්ගයේ තුරුවිල ප්‍රදේශයේදී පුද්ගලයන් තිදෙනෙකු වෙඩි තබා ඝාතනය කිරීම සම්බන්ධයෙන් කණ්ඩායම් කිහිපයක් විමර්ශන සිදුකරන බව පොලීසිය පවසයි.උතුරු මැද නියෝජ්‍ය පොලිස්පති රංජිත් පද්මසිරි මහතාගේ ප්‍රධානත්වයෙන් එක් කණ්ඩායමකුත් සහකාර පොලිස් අධිකාරිවරයෙකුගේ ප්‍රධානත්වයෙන් තවත් කණ්ඩායමක් සහ තිරප්පනේ පොලිස් ස්ථානයේ විශේෂ කණ්ඩායම් දෙකක් මේ පිළිබඳ විමර්ශන සිදුකරන බව සඳහන්ය.මෝටර් රථයක් අනතුරට ලක්ව ඇති බවට ලද තොරතුරක් මත තිරප්පනේ පොලීසිය විසින් කළ සෝදිසියකදී තිරප්පනේ - හිදෝගම මාර්ගයේ තුරුවිල ප්‍රදේශයේදී මෝටර් රථයක් තුළ තිබී වෙඩි තබා ඝාතනය කළ පුද්ගලයින් තිදෙනෙකුගේ මළ සිරුරු පසුගියදා සොයාගැණුනි. ඒ අනුව විමර්ශන ආරම්භ කළ පොලීසිය ඝාතනයට ලක්වු පුද්ගලයන්ගේ බව කියන ජංගම දුරකථන 4ක් අදාළ අපරාධ ස්ථානයේ තිබී සොයාගෙන ඇති බව සඳහන්ය.තිරප්පනේ පොලීසිය පැවසුවේ අධිකරණයෙන් ලබාගත් නියෝගයක් මත එම ජංගම දුරකථනවලට අදාළ දුරකථන විශ්ලේෂණ වාර්තා ලබාගැනීමට අවශ්‍ය පියවර ගෙන ඇති බවයි. මේ අතර තිරප්පනේ - හිදෝගම මාර්ගයේ තුරුවිල ප්‍රදේශය අවට සී.සී.ටි.වි. කැමරා දර්ශන පරීක්ෂා කිරීම ද සිදුකරන බව වාර්තා වේ.ඝාතනයට සම්බන්ධ පුද්ගලයන් කවුරුන්ද යන්න මෙතෙක් හඳුනාගෙන නොමැති අතර කඩිනමින් ඔවුන් අත්අඩංගුවට ගැනීමට හැකිවනු ඇති බව තිරප්පනේ පොලීසියේ ප්‍රකාශකයෙක් අද දෙරණට සඳහන් කළේය.", "URL": "https://sinhala.adaderana.lk/news.php?nid=59763", "Category": null, "Parent URL": null}