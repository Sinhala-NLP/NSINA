{"Source": "Adaderana", "Timestamp": "July 24, 2013 07:14 am", "Headline": "පුත්තලම ප්‍රාදේශීය සභාවේ සභාපතිටත් වරෙන්තු ", "News Content": "වන සංරක්ෂණ නිළධාරීන් විසින් අත්අඩංගුවට ගෙන තිබු ලොරියක් පැහැර ගෙන යාමේ සිද්ධියක් සම්බන්ධයෙන් විභාග වන නඩුවකට අධිකරණය හමුවේ පෙනී නොසිටි පුත්තලම ප්‍රාදේශීය සභාවේ සභාපති නිමල් බමුණුආරච්චි මහතාට පුත්තලම දිසා විනිසුරු රංග දිසානායක මහතා විසින් වරෙන්තු නිකුත් කර තිබේ. 2010 මාර්තු මස 02 වැනි දින පුත්තලම - කුරුණෑගල මාර්ගයේ දුම්රිය හරස් මාර්ගය අසලදී මෙම පැහැර ගැනීම සිදුවී ඇත. එදින රක්ෂිත වනාන්තරයකින් නීති විරෝධී ලෙස වැලි කපා ප්‍රවාහනය කරමින් තිබු ලොරියක් සහ සැකකරුවෙකුව පුත්තලම අඩවි වන කාර්යාලයේ නිළධාරීන් විසින් අත්අඩංගුවට ගෙන තිබේ. පසුව එම ලොරිය සහ සැකකරු රැගෙන එන විට වන නිලධාරීන්ට පහර දී එය පැහැර ගෙන යන ලදැයි සැකකාර ප්‍රාදේශීය සභා සභාපතිවරයාට සහ තවත් අයෙකුට එරෙහිව අධිකරණය හමුවේ පුත්තලම පොලීසිය විසින් නඩු පවරා ඇත. අධිකරණය හමුවේ මෙම නඩුව කැඳවු අවස්ථාවේදී දෙවැනි සැකකරු අධිකරණය හමුවේ පෙනී සිටි අතර පළමුවන සැකකරුවන ප්‍රාදේශීය සභා සභාපතිවරයා අධිකරණය හමුවේ පෙනී නොසිටියේය. ඒ අනුව අධිකරණය හමුවේ පෙනී නොසිටි පුත්තලම ප්‍රාදේශීය සභාවේ සභාපතිවරයා වහාම අත්අඩංගුවට ගෙන අධිකරණය හමුවට ඉදිරිපත් කරන ලෙස නියෝග කරමින් වරෙන්තු නිකුත් කළ දිසා විනිසුරු රංග දිසානායක මහතා මෙම නඩුව සැප්තැම්බර් මස 11 වැනි දින දක්වා කල් තබන ලදී.", "URL": "https://sinhala.adaderana.lk/news.php?nid=36048", "Category": null, "Parent URL": null}