{"Source": "Adaderana", "Timestamp": "July 21, 2019 01:16 pm", "Headline": "සෝ සුසුම් මැද යළි විවෘත වු කටුවාපිටියේ ශාන්ත සෙබස්තියන් දෙව් මැඳුර", "News Content": "ලොවම කම්පා කළ පාස්කු ඉරුදින ඛේදවාචකය සිදු වී අදට (21) මාස 3ක් සපිරෙයි. ඒ නිමිත්තෙන් අද රට පුරා විවිධ ආගමික වතාවත් සංවිධානය කර තිබුණි. මේ අතර එම ප්‍රහාරයෙන් විනාශයට පත් වු මීගමුව කටුවාපිටිය ශාන්ත සෙබස්තියන් දේවස්ථානය තෙමසකට පසු අද යළි විවෘත කෙරුණි. ඉකුත් අප්‍රේල් 21 වෙනිදා බෝම්බ ප්‍රහාර මාලාව එල්ල කළ ත්‍රස්තවාදීන්ගේ එක් ඉලක්කයක් වූ කටුවාපිටිය ශාන්ත සෙබස්තියන් දේවස්ථානය තෙමසකට පසු අද නැවත බැතිමතුන් වෙනුවෙන් විවෘත කෙරුණි. ඒ වෙනුවෙන් කටුවාපිටිය දේවස්ථානය අසළ දැඩි ආරක්ෂක රැකවල් යොදා තිබූ අතර බැතිමතුන් දේවස්ථානය තුළට ඇතුල් කෙරුණේ පරීක්ෂා කිරීමකින් අනතුරුවයි. දිව්‍ය පූජාව සඳහා බැතිමතුන් විශාල පිරිසක් එක්ව සිටි අතර පාස්කු ප්‍රහාරයෙන් ජීවිතක්ෂයට පත්වූවන්ගේ ඥාතීන් ද ඒ අතර සිටියේය. එසේම ප්‍රහාරයෙන් තුවාල ලැබු බොහෝ දෙනෙක්ද අද දිව්‍ය පූජාවට සහභාගී වී සිටියේය. අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් දිව්‍ය පූජාව ආරම්භ කෙරුණේ උදෑසන 8ටයි. දිව්‍ය පූජාවෙන් අනතුරුව පැමිණ සිටි බැතිමතුන් අගරදගුරු අතිඋතුම් මැල්කම් කාදිනල් රංජිත් හිමිපාණන්ගෙන් ආශිර්වාද ලබා ගත්තේය. මේ අතර පාස්කු ඉරුදින එල්ල වූ බෝම්බ ප්‍රහාර මාලාවෙන් ජීවිතක්ෂයට පත්වූවන් සිහිකරමින් කොච්චිකඩේ ශාන්ත අන්තෝනි දේවස්ථානයේ අද විශේෂ දේව මෙහෙයක් පැවැත්වුණි. එසේම පාස්කු ප්‍රහාරයෙන් මියගිය පිරිසට පිං අනුමෝදන් කරමින් සහ ස්වාභාවික විපත්වලින් හානි සිදු නොවේවා යැයි ප්‍රාර්ථනා කරමින් හංවැල්ල වග ඉරිදා පොල ප්‍රදේශවාසීන් අද දානමය පිංකමක් සංවිධාන කර තිබූණි. කිරි අම්මාවරු සහ මල් අම්මාවරු 98 දෙනෙක් වෙනුවෙන් මෙම දානමය පිංකමක් පවත්වනු ලැබූ අතර ඉරිදා පොල මංසන්ධියේ සිට ඔවුන් හුළු පන්දම් ආලෝකයෙන් වග විජිතාශ්‍රමය දක්වා පා ගමනින් පැමිණියේය.", "URL": "https://sinhala.adaderana.lk/news.php?nid=114645", "Category": null, "Parent URL": null}