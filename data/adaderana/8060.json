{"Source": "Adaderana", "Timestamp": "April 29, 2010 07:11 am", "Headline": "ප්‍රචණ්ඩ ක්‍රියා ගැන සොයන්න කමිටුවක් මහනුවරට ", "News Content": "මහනුවර, නාවලපිටිය ඡන්ද බල ප්‍රදේශ‍ෙය් සිදුවූ දූෂණ හා ප්‍රචණ්ඩ ක්‍රියා සම්බන්ධයෙන් ශ්‍රී ලංකා නිදහස් පක්ෂ විනය කමිටුව පරීක්ෂණ ආරම්භ කිරීම සඳහා මේ වන විට එම ප්‍රදේශයට ගොස් සිටියි. චන්ද්‍රානි පත්මසේකර, ඩබ්ලිව්.ජේ. කරුණාජීව, නීතිඥ සාලිය මැතිව්, හිටපු පොලිස්පති චන්ද්‍රා ‍ප්‍රනාන්දු සහ මහාචාර්ය රෝහණ ලක්ෂ්මන් පියදාස යන මහත්ම මහත්මීන් මෙම විනය කමිටුවේ සාම‍ාජිකයින් වේ. ඊයේ තම කමිටුවේ සාමාජිකයින් නාවලපිටිය ප්‍රදේශයට ගොස් උද්ගත වූ තත්ත්වය පිළිබඳව සොයා බැලූ බව මහාචාර්ය රෝහණ ලක්ෂ්මන් පියදාස මහතා සඳහන් කළේය. එහිදී එම සිද්ධීන්වලට සම්බන්ධ අ‍යගෙන් සහ ප්‍රදේශවාසීන්ගෙන් ප්‍රකාශ ලබාගැනීම ආරම්භ කළ බව ඒ මහතා පවසයි. ප්‍රකාශ සටහන් කරගැනීමෙන් අනතුරුව ජනාධිපතිවරයා වෙත වාර්තාවක් ලබාදීමට පියවර ගන්නා බව මහාචාර්ය රෝහණ ලක්ෂ්මන් පියදාස මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=8060", "Category": null, "Parent URL": null}