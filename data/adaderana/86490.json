{"Source": "Adaderana", "Timestamp": "March 28, 2018 11:10 am", "Headline": "රුපියල් 500 ට අමතර පන්ති කරන රජයේ පාසලක් ගැන තොරතුරු හෙළිවෙයි", "News Content": "ගලේවෙල අධ්‍යාපන කලාපයට අයත් දඹුල්ල අධ්‍යාපන කොට්ඨාශයේ කණ්ඩලම ඩී. එස්. සේනානායක ආදර්ශ ප්‍රථමික විදුහලේ 3 වසරේ සිට පහ වසර දක්වා සෑම පන්තියක්ම සවස් කාලයේ විද්‍යාලයේ ගුරු භවතුන් විසින් අමතර පන්ති පවත්වා මුදල් ලබා ගන්නා බවට දෙමව්පියන්ගෙන් චෝදනා එල්ල වේ. එක දරුවෙකුගෙන් රුපියල් 500ක මුදලක් අයකර ගන්නා බවත් ඊට අමතරව පන්තිවල පන්ති භාර ගුරු භවතුන්ගේ නිවෙස් වල ද අමතර පන්ති පවත්වා මුදල් ලබා ගන්නා බවට ද දෙමව්පියන් නිරන්තරයෙන් කලාප අධ්‍යාපන කාර්යාලයට මෙන්ම කොට්ඨාශ අධ්‍යාපන කාර්යාලයට ද දැනුම් දී තිබිණි. ඒ අනුව 27 වන දින අඟහරුවාදා දිනයේ අද දෙරණ වාර්තාකරු රහසිගත කැමරා ආම්පන්න ද රැගෙන කන්ඩලම ඩී. එස්. සේනානායක ආදර්ශ ප්‍රථමික විද්‍යාලයට පස්වරුවේ ගොස් තිබේ. ඒ වන විට විදුහලේ ඉගෙනීම් කටයුතු අවසන් කොට සවස හතර පමණ පසු වී තිබිණි. ඒවනවිටත් විද්‍යාලයේ පන්ති තුනක් පැවැත්වෙමින් තිබී ඇති අතර ඉගැන්වීම් කටයුතුවල නිරතව සිටින එම ගුරුවරියන්ගෙන් අද දෙරණ වාර්තාකරු විමසීමක් කර තිබේ. මුදල්වලට ඉගැන්වීම් කටයුතු සිදු කළ හැකිද යන්න විමසීම් කළ ද ගුරුවරුන් තිදෙනාම කිසිඳු උත්තරයක් ලබා නොදී අපව මගහැර යන ආකාරය දැක ගැනීමට හැකියාව ලැබිණ. ගුරුවරියන් දෙදෙනා එක් ස්ථානයකට පිටව ගොස් සාකච්ඡාවක් පවත්වන ආකාරය අපි දුටුවෙමු. ඒ අතරතුරදී පංතිවල අධ්‍යානපනය ලබමින් සිටි කුඩා දරු දැරියන් ගෙන් අප විමසීමක් කිරීමේදී සියලු දරුවන් කියා සිටියේ මසකට රුපියල් පන්සීයක මුදලක් පන්තිභාර ගුරුවරිය ලබාදෙන බවය. දරුවන් එකහෙලාම මේ බව ප්‍රකාශ කළ අතර බොරු කියන්නේ දැයි අප දරුවන් ගෙන් විමසුවෙමු. රුපියල් 500ක මුදලක් ලබාදීම සිදුකරන බව ඔවුන් නැවත නැවත තහවුරු කරන්නට වූහ. දරුවන් එසේ කියන අවස්ථාවේ ගුරුවරියක් පන්තියට පැමිණීමත් සමඟ දරුවන් නොසන්සුන් වූහ. පසුව දරුවන් ප්‍රකාශ කරන කරුණ පිළිබඳව එම ගුරුවරියගෙන් අප විමසීමක් කළෙමු .ඇය දරුවන් ගෙන් විමසා සිටියේ දරුවනේ ගෙදර නිවෙස් වල පන්ති පැවැත්වීම සඳහා මුදල් ලබා ගැනීම සිදු කරනවා නොවේදැයි යන්න ය. එහෙත් දරුවන් ගුරුවරිය දෙසත් අප දෙස බලා සිටියේ විමතිය පළ කරන ආකාරයටය. අපට පිටුපසින් සිටී ගුරුවරිය දරුවන් දෙස බලමින් සිවක් ප්‍රකාශ නොකරන ලෙස ඉඟි කරන්නට ද වූවාය . පසුව කණ්ඩලම ඩී. එස්. සේනානායක ආදර්ශ ප්‍රථමික විදුහලේ අධ්‍යාපනය ලබන දරුවකුගේ පියෙකු අපට අහම්බෙන් මුණ ගැසුණි. අප ඔහුගෙන් සවස පන්ති පැවැත්වීම පිළිබඳව විමසීමක් කළෙමු. එම පියා කියා සිටියේ පස්වරුවේ පන්ති පැවැත්වීම සිදුවන බවත් එක දරුවෙකුගෙන් රුපියල් 500ක මුදලක් ගුරුවරුන් ලබාගන්නා බවය. කෙසේවෙතත් කුලී වැඩක් සිදු කොට හෝ දරුවන්ගේ අනාගතය වෙනුවෙන් මුදල් ගුරුවරුන්ට ලබා දෙන බව හෙතෙම පැවසීය. එම දෙමාපියන් නගන චෝදනාව එම අවස්ථාවේදීම අධ්‍යාපනය ලබා දෙමින් සිටි ගුරුවරියන් තිදෙනාගෙන් විමසුවෙමු ඔවුන් තිදෙනා කියා සිටියේ දෙමාපියන් බලෙන් මුදල් එකතු කොට ලබාදෙන බවය. මේ සිද්ධිය සම්බන්ධයෙන් අප ගලේවෙල කලාප අධ්‍යාධපන අධ්‍යක්ෂිකා නයෝමි හෙට්ටිආරච්චි මහත්මිය ගෙන් විමසීමක් කළෙමු. එහිදී ඇය කියා සිටියේ ඩි. එස්. සේනානායක ආදර්ශ ප්‍රථමික විද්‍යාලය පිළිබඳව දිනෙන් දින පැමිණිලි රැසක් ලැබෙන බවය. කෙසේ වෙතත් මේ පිළිබඳව ද ලැබුණු තොරතුරු මත පරීක්ෂණ කිරීම් අවස්ථා කිහිපයක සිදුකළ බවත් විද්‍යාලයේ සිදුවන වේනත් ක්‍රියාකාරකම් පිළිබඳව දැනටමත් කරුණු විමසා විදුහල්පතිවරයාට ලියුම් ඉදිරිපත් කොට ඇති බව සඳහන් කළාය. කෙසේවෙතත් රජයේ ගොඩනැඟිලි පාසල් භූමිය භාවිතා කරමින් මුදලට පන්ති පැවැත්වීම කිසිසේත් සිදු නොකළ යුතු බවද ඇය ප්‍රකාශ කළා ය. ඊට අමතරව ගුරුවරු පාසල් වේලාවෙන් පරිබාහිරව උපකාරක පන්ති පවත්වන්නේ නම් අධ්‍යාපන අමාත්‍යංශ ලේකම් වරයාගේ අවසරය ලබාගෙන එය සිදු කළ යුතු බවද ඇය වැඩිදුරටත් සඳහන් කළාය. තමන් කඩිනමින් ප්‍රථමික විද්‍යාලය වෙත කණ්ඩායමක් යවන බව 27 දින පස්වරුවේ පොරොන්දු වූවාය.", "URL": "https://sinhala.adaderana.lk/news.php?nid=86490", "Category": null, "Parent URL": null}