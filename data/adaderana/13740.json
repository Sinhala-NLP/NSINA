{"Source": "Adaderana", "Timestamp": "January 25, 2011 01:26 pm", "Headline": "අනුරාධපුර බන්ධනාගාර ගැටුම -ඇමති ගජධීර තුවාල ලැබූ පිරිස හමුවෙයි", "News Content": "අනුරාධපුර බන්ධනාගාරයේ ඇති වූ ගැටුම සම්බන්ධයෙන් සොයා බැලීමට පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා අද(25) එහි සංචාරය කළේය. අමාත්‍යවරයා මෙහිදී අදාළ ගැටුම්වලින් තුවාල ලැබූ පිරිස හමුවීම සඳහා අනුරාධපුර රෝහල වෙත ද පැමිණි බව අද දෙරණ වාර්තාකරු සඳහන් කළේය. අදාළ සිද්ධිය සම්බන්ධයෙන් විමර්ශන පැවැත්වීම සඳහා බන්ධනාගාර කොමසාරිස් ජනරාල් මේජර් ජෙනරාල් වී. ආර්. ද සිල්වා මහතාගේ ප්‍රධානත්වයෙන් යුත් කමිටුවක් ද පත් කර තිබේ. අධිකරණ අමාත්‍යාංශයට කරුණු හැර සිද්ධිය ආරම්භ වූ අවස්ථාවේ නිලධාරීන් විසින් විරෝධතාවය මෙහෙයවූ ප්‍රධාන පිරිස් සමග සාකච්ඡා කර ඔවුන්ගේ ඇතැම් ඉල්ලීම් විසඳීම සඳහා එකඟතාවයකට පැමිණි බව අද සිදුකළ සංචාරයෙන් අනතුරුව අනුරාධපුර බන්ධනාගාරයේ ඇතිවූ සිද්ධිය සම්බන්ධයෙන් අදහස් දැක්වූ අමාත්‍ය චන්ද්‍රසිරි ගජධීර මහතා කියා සිටියේය. අදාළ සාකච්ඡාව නිමාවීමත් සමග මෙම ගැටුම ආරම්භ වී ඇති බවත්, සිද්ධියට අදාළ තොරතුරු අධ්‍යයනය කර අවශ්‍ය ක්‍රියා මාර්ග කඩිනමින් ගනුලබන බව ද හෙතෙම ප්‍රකාශ කළේය. මේ වනවිට තත්ත්වය සාමාන්‍ය අතට හැරී ඇති බව අනුරාධපුර බන්ධනාගාරයේ වත්මන් ආරක්ෂක තත්ත්වය සම්බන්ධයෙන් අදහස් දැක්වූ අමාත්‍ය චන්ද්‍රසිරි ගජධීර මහතා අවධාරණය කර සිටියේය. ඊයේ(24) පස්වරුවේ අනුරාධපුර බන්ධනාගාරයේ ඇතිවූ ගැටුමේ දී එක් රැඳවුම්කරුවෙකු මියගිය අතර බන්ධනාගාර නිලධාරීන් ඇතුළු රැඳවුම්කරුවන් 27 දෙනෙක් තුවාල ලැබීය.", "URL": "https://sinhala.adaderana.lk/news.php?nid=13740", "Category": null, "Parent URL": null}