{"Source": "Adaderana", "Timestamp": "August 19, 2011 11:56 am", "Headline": "ප්‍රථම Colombo Code Camp වැඩමුළුව පැවැත්වෙයි", "News Content": "ප්‍රථම Colombo Code Camp වැඩමුළුව ඉතා සාර්ථක ලෙස මෑතකදී පවත්වා තිබේ. මෙම වැඩමුළුව සඳහා ශ්‍රී ලංකාවේ දක්ෂතම තොරතුරු තාක්ෂණවේදීන් සහ මෘදුකාංග පිළිබඳ විශේෂඥයින් රැසක් සහභාගී වූ අතර මයික්‍රෝසොෆ්ට් තාක්ෂණයන් පිළිබඳ ලෝ සුපතල නිර්මාණ ශිල්පියකු සහ දේශකයකු වන රැග්නර් හාපර් මහතා විසින් එය මෙහෙයවා ඇත. Colombo Code Camp (CCC - www.colombocodecamp.com) යනු ශ්‍රී ලංකාවේ මෘදුකාංග ඉංජිනේරුවන්ගේ නිපුණතාවයන් වර්ධනය කිරීම සඳහා තොරතුරු තාක්ෂණවේදීන් සහ මෘදුකාංග පිළිබඳ විශේෂඥයින් විසින්ම ආරම්භ කරන ලද ස්වාධීන සමාජයකි. මෙම වැඩමුළුව සඳහා Twitter, Facebook සහ LinkedIn යන සමාජ මාධ්‍ය ජාලයන් තුළින් සංවිධායකයින් ප්‍රචාරණයක් ලබාදෙන ලදී. මේ සඳහා සහභාගී වීම සඳහා 400 දෙනෙක් පමණ අයදුම් කළ අතර මින් හොඳම 50 දෙනා තෝරාගෙන තිබිණි. මීට අමතරව මෙම වැඩමුළුව තවත් 300 ක් පමණ දෙනා සජීවීව අන්තර්ජාලය ඔස්සේ නැරඹීමට අවස්ථාව ලබා තිබේ. මෙම වැඩමුළුව තුළින් HTML5, Microsoft Kinect, Microsoft Surface ආදී තාක්ෂණ රැසක් රැග්නර් විසින් හඳුන්වාදෙන ලදී. මෙම තාක්ෂණයන් තුළින් අපගේ ජීවිත වඩාත් කාර්ය්‍යක්ෂම කරගැනීම සහ සැතපුම් දහස් ගණනක් ඈතින් සිටිනවුන් අතර සන්නිවේදනය වර්ධනය කිරීම ආදි කරුණු සම්බන්ධයෙන් මෙදින සාකච්ඡා කර ඇත. වැඩමුළුව අවසන් වූයේ රැග්නර් හාපර් විසින් එදින ඉතාමත් දක්ෂ අයුරින් තම හැකියාවන් විදහා පෑ අනීෆ් ෆෂීර්ට ‍‍Kinect XBOX 360 ක් සහ පැවති විවිධ කණ්ඩායම් තරගවල ජයග්‍රාහකයන්ට තිළිණ ප්‍රදානය කිරීම සිදුකිරීමෙනි. යූරෝසෙන්ටර් ඩීඩීසී ආයතනය මෙම වැඩමුළුවට ප්‍රධාන අනුග්‍රාහකත්වය දැරෑ අතර මයික්‍රෝසොෆ්ට් ශ්‍රී ලංකා සහ ඩයලොග් ටෙලිකොම් යන ආයතන විසින් මෙම වැඩසටහනට සම අනුග්‍රාහකත්වය දරා ඇත.", "URL": "https://sinhala.adaderana.lk/news.php?nid=18165", "Category": null, "Parent URL": null}