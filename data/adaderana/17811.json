{"Source": "Adaderana", "Timestamp": "August 2, 2011 04:09 pm", "Headline": "ඉන්දීය පාර්ලිමේන්තු විරෝධය දේශපාලන වාසියටයි", "News Content": "මෙරට කාතානායකවරයා ඇතුළු නියෝජිත පිරිසට ඉන්දීය පාර්ලිමේන්තු මන්ත්‍රීවරුන් කිහිප දෙනෙකු විසින් සිදු කරන ලද විරෝධතාව හුදු දේශපාලන වාසි අරභයා සිදු කරන ලද්දක් බව නියෝජ්‍ය කතානායක චන්දිම වීරක්කොඩි මහතා පවසයි. ඉන්දීය මධ්‍යම රජය හා පාර්ලිමේන්තුව ඉතා සමීපව සහයෝගයෙන් ශ්‍රී ලංකාව සමඟ සබඳතා පවත්වන බව නිවේදනයක් නිකුත් කරමින් නියෝජ්‍ය කතානායකවරයා පෙන්වා දෙයි. එහෙත් තමිල්නාඩු ප්‍රදේශ‍ය නියෝජනය කරන මන්ත්‍රීවරුන් කිහිප දෙනෙකු මෙසේ විරෝධය පෑම ඔවුන්ගේ දේශපාලන ස්ථාවරත්වය වෙනුවෙන් සිදුකරන ලද්දක් බව චන්දිම වීරක්කොඩි මහතා සඳහන් කරයි. යුද්ධයෙන් අනතුරුව උතුරු නැගෙනහිර පළාත් වල සිදු කෙරෙන දැවැන්ත සංවර්ධන ව්‍යාපෘතීන් සඳහා ඉන්දීය රජයේ නොමඳ සහය ලැබෙන බව නියෝජ්‍ය කතානායකවරයා සිය නිවේදනයෙන් පවසයි. ඉන්දීය පාර්ලිමේන්තුවට පැමිණීමේ දී මෙරට කතානායකවරයා ඇතුළු නියෝජිතයින් පිරිසට එල්ල වූ විරෝධතාව ඉන්දියාවත් ශ්‍රී ලංකාවත් අතර පවත්නා මිත්‍රත්වයට හා සුහදතාවයට කිසිදු ආකාරයක බලපෑමක් සිදු නොවන බව චන්දිම වීරක්කොඩි මහතා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=17811", "Category": null, "Parent URL": null}