{"Source": "Adaderana", "Timestamp": "February 11, 2014 12:24 pm", "Headline": "තිස්අට දහසට වඩා හැත්තෑ අටදහසට වලිකන සෞඛ්‍ය බලධාරීන් කවුද?", "News Content": "පිළික‍ා රෝගය සඳහා රුපියල් 78,000ට මිලදී ගන්නා ඖෂධයක් රුපියල් 38,000ට ලබාදිය හැකි යැයි එක්තරා සමාගමක් විසින් ඉදිරිපත් කර ඇති ටෙන්ඩරයක් නොසලකා හරිමින් සිටින බව කියන සෞඛ්‍ය අමාත්‍යංශයේ නිලධාරීන් කිහිප දෙනෙකු අදාළ ඖෂධය රුපියල් 78,000ටම ගැනීමට උත්සාහ කරන බව වාර්තා වේ. සෞඛ්‍ය අමාත්‍යංශයේ අභ්‍යන්තර ආරංචි මාර්ග අනාවරණය කරන ආකාරයට රුපියල් 78,000 මිලදී ගන්නා එකී ඖෂධය රුපියල් 38,000 මුදලට ලබාදීමට එක්තරා සමාගමක් විසින් මීට මාස කිහිපයකට ඉහතදී ටෙන්ඩරයක් ඉදිරිපත් කර ඇත‍. එම ටෙන්ඩරය ගැනත් අදාළ ඖෂධයේ ගුණාත්මක බව ගැනත් සොයා බැලීමට කමිටුවක්ද පත්කර තිබේ. මාස 3ක් පමණ ගතව ඇතත් එම කමිටුව ඒ පිළිබඳ කිසිදු වාර්තාවක් ඉදිරිපත් කර නැති බවද පැවසෙන අතර එසේ කල්මරමින් සිටින්නේ අදාළ ඖෂධය රුපියල් 78,000 මිලටම ගැනීමට යැයි ද සෞඛ්‍ය අමාත්‍යංශයේ අභ්‍යන්තර ආරංචි මාර්ග අනාවරණය කළේය. පිළිකා රෝගීන් සඳහා ලබාදෙන ඖෂධවලට රජයට වාර්ෂිකව විශාල මුදලක් දැරීමට සිදුව තිබියදී එහි ඇතැම් නිලධාරීන් වැඩි මිලට ඖෂධ මිලදී ගැනීමට උනන්දු වීම පිටුපස ඇත්තේ කවරාකාරයේ ගනුදෙනුවක්ද යන්න සොයා බැලීම ද බලධාරීන්ගේ වගකීමකි.", "URL": "https://sinhala.adaderana.lk/news.php?nid=41036", "Category": null, "Parent URL": null}