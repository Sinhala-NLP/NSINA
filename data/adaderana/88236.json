{"Source": "Adaderana", "Timestamp": "April 29, 2018 09:24 am", "Headline": "පුද්ගලයෙකු ඝාතනය කිරීමේ සිද්ධියක්ට සැකපිට පුද්ගලයින් 4 ක් අත්අඩංගුවට", "News Content": "අතුරුගිරිය ඔරුවල ප්‍රදේශයේදී වෙඩි තබා පුද්ගලයෙකු ඝාතනය කිරීමේ සිද්ධියක් සම්බන්ධයෙන් සැකපිට හිටපු හමුදා සෙබලුන් දෙදෙනෙකු ඇතුළු පුද්ගලයින් සිව්දෙනෙකු අත්අඩංගුවට ගෙන තිබේ. මිරිහාන විශේෂ අපරාධ මෙහෙයුම් ඒකකය විසින් සැකකරුවන් අත්අඩංගුවට ගෙන ඇති බව පොලීස් මුලස්ථානය සඳහන් කළේය. පසුගිය මාර්තු මස 19 වන දින ඔරුවල ප්‍රදේශයේදී යතුරුපැදියකින් ගමන් කරමින් සිටි පුද්ගලයෙකු හට තවත් යතුරුපැදියකින් පැමිණි පුද්ගලයින් දෙදෙනෙකු විසින් වෙඩි තබා පළාගොස් තිබිණි. මිරිහාන විශේෂ අපරාධ මෙහෙයුම් ඒකකය විසින් සිදුකළ දීර්ඝ විමර්ශනයකදී අපරාධය සිදුකිරීම සහ ඊට ආධාර අනුබල දීම සම්බන්ධයෙන් අදාළ සැකකරුවන් සිව්දෙනා අත්අඩංගුවට ගෙන තිබේ. අත්අඩංගුවට ගන්නා අවස්ථාවේ දී ඔවුන් සතුව තිබී ටි 56 ගිනි අවියක් හා අපරාධය සදහා උපයෝගී කරගත් ත්‍රීරෝද රථයක් ද පොලීසිය භාරයට ගෙන ඇති බව වාර්තා වේ. සැකකරුවන්ගෙන් සිදුකළ දීර්ඝ ප්‍රශ්න කිරීම්වල දී තලංගම, බටපොත ප්‍රදේශයේ පිහිටි නිවසකට ඇතුළු වී පුද්ගලයෙකු ඝාතනය කිරීම සහ අතුරුගිරිය ජෝතිපාල මාවතේ පිහිටි නිවසකට වෙඩි තබා පුද්ගලයින් බියගැන්වීම යන අපරාධයන් සම්බන්ධයෙන් ද තොරතුරු අනාවරණය වී තිබේ. සැකකරුවන් කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර මිරිහාන විශේෂ අපරාධ ඒකකය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=88236", "Category": null, "Parent URL": null}