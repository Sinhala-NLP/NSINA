{"Source": "Adaderana", "Timestamp": "May 9, 2011 08:41 am", "Headline": "පුද්ගලික විශ්‍රාම වැටුප් ගැන යළිත් සාකච්ඡා", "News Content": "පෞද්ගලික අංශයේ සේවකයන් සඳහා විශ්‍රාම වැටුප් ක්‍රමයක් හඳුන්වා දීමේ පනත් කෙටුම්පත පිළිබඳ වෘත්තීය සමිති සමඟ තවත් සාකච්ඡා වටයක් පැවැත්වීමට රජය තීරණය කර තිබේ. අදාළ පනත් කෙටුම්පතට සංශෝධන කිහිපයක් ඇතුළත් විය යුතු බව වෘත්තීය සමිති කළ ඉල්ලීම සලකා බලා මෙම තීරණය ගෙන ඇති බවයි වාර්තා වේ. මීට පෙර ද ජනාධිපතිවරයා සහ වෘත්තීය සමිති නියෝජිතයන් අතර මේ සම්බන්ධයෙන් සාකච්ඡා පැවැත්විණි. අදාළ පනත් කෙටුම්පතට එරෙහිව ඉදිරිපත් කළ පෙත්සම සලකා බැලූ ශ්‍රේෂ්ඨාධිකරණය එය ආණ්ඩුක්‍රම ව්‍යවස්ථාවට පටහැනි නොවන බව තීරණය කරනු ලැබිණි. කෙසේ වුව ද අත්‍යවශ්‍ය සංශෝධන ඇත්නම් ඒවා සිදුකිරීමට රජය කැමැත්ත පළ කර තිබේ. මේ අතර පෞද්ගලික අංශයේ සේවකයන් වෙනුවෙන් ඉදිරිපත් කර ඇති විශ්‍රාම වැටුප් යෝජනා ක්‍රමයට විරෝධය පළ කිරීමේ පෙත්සමක් අත්සන් කිරීම අද සිට ආරම්භ කෙරේ.. අත්සන් ලබාගැනීමේ වැඩපිළිවෙළ නාරාහේන්පිට කම්කරු මහලේකම් කාර්යාලය ඉදිරිපිටදී අද පෙරවරුවේ ආරම්භ කරන බව අන්තර් සමාගම් සේවක සංගමය පවසයි. ලබන 24 වැනිදා තෙක් දිවයිනේ සියලු ප්‍රදේශවලදී පෙත්සමට අත්සන් ලබාගැනීමෙන් පසු එය බලධාරීන් වෙත භාරදීමට සැලසුම් කර තිබේ.", "URL": "https://sinhala.adaderana.lk/news.php?nid=15977", "Category": null, "Parent URL": null}