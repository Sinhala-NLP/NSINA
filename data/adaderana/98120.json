{"Source": "Adaderana", "Timestamp": "October 23, 2018 07:18 pm", "Headline": "සිංහ පැටව් සුපුරුදු දක්ෂතා අතරට-එංගලන්ත පිලට ලකුණු 367 ඉලක්කයක්", "News Content": "සංචාරක එංගලන්ත කණ්ඩායම සහ ශ්‍රී ලංකා කණ්ඩායම අතර 5 වන සහ අවසන් එක්දින තරගය මේ වන විට කොළඹ ආර්. ප්‍රේමදාස ක්‍රීඩාංගණයේදී පැවැත්වෙයි. ලකුණු 367ක ජයග්‍රාහී ඉලක්කයක් හඹා යන එංගලන්ත කණ්ඩායම මීට මොහොතකට පෙර කඩුලු 3ක් දැවී ලකුණු 17ක් රැස් කරගෙන සිටියි. තරගයේ කාසිය වාසිය දිනූ ශ්‍රී ලංකා කණ්ඩායම ප්‍රථමයෙන් පන්දුවට පහරදීමට තීරණය කළ අතර කණ්ඩායම අද පිටියට පිවිසියේ වෙනස්කම් දෙකක් සමඟින්. ඒ අනුව ශ්‍රී ලංකා ඉනිම ආරම්භ කරමින් පිටියට පිවිසි නිරෝෂන් දික්වැල්ල සහ සදීර සමරවික්‍රම පළමු කඩුල්ල සඳහා ලකුණු 137ක විශිෂ්ට සබඳතාවත් ගොඩනැගීමට සමත් විය. සදීර සමරවික්‍රම අද සිය එක්දින ක්‍රිකට් දිවියේ පළමු අර්ධ ශතකය වාර්තා කිරීමට සමත් වු අතර ඔහු ලකුණු 54කට දැවී ගියේය. වේගවත් ආරම්භයක් ලබාදුන් නිරෝෂන් දික්වැල්ල ලකුණු 95ක් රැස් කළේය. තුන්වන කඩුල්ල සඳහා දිනේෂ් චන්දිමාල් සමඟින් එක් වු කුසල් මෙන්ඩිස් ලකුණු 102ක සබඳතාවක් ගොඩනැගීමට සමත් වුණා. පසුගිය එක්දින තරග කිහිපයේදී අසාර්ථක වු කුසල් මෙන්ඩිස් අද තරගයේදී විශිෂ්ට ඉනිමක් ක්‍රීඩා කරමින් පන්දු 33කදී හයේ පහර 6ක් සමඟින් ලකුණු 56ක් රැස් කළේය. නායකත්ව ඉනිමක් ක්‍රීඩා කරමින් දිනේෂ් චන්දිමාල් ලකුණු 80ක් රැස් කළ අතර ශ්‍රී ලංකා කණ්ඩායම නියමිත පන්දුවාර 50 අවසානයේදී කඩුලු 6ක් දැවී රැස් කර ගත් ලකුණු සංඛ්‍යාව 366ක්. මෙම ලකුණු සංඛ්‍යාව එංගලන්ත කණ්ඩායමට එරෙහිව ශ්‍රී ලංකාව රැස්කළ ඉහළම ලකුණු සංඛ්‍යාව වීම ද විශේෂත්වයක්.", "URL": "https://sinhala.adaderana.lk/news.php?nid=98120", "Category": null, "Parent URL": null}