{"Source": "Adaderana", "Timestamp": "August 24, 2017 11:23 am", "Headline": "දක්ෂිණ අධිවේගී මාර්ගයේ රිය අනතුරක්-1ක් මරුට-6ක් තුවාලයි", "News Content": "දක්ෂිණ අධිවේගී මාර්ගයේ සිදුවු රිය අනතුරකින් එක් අයෙකු මියගොස් තවත් පුද්ගලයින් හය දෙනෙකු තුවාල ලබා තිබේ. දක්ෂිණ අධිවේගී මාර්ගයේ කුරුඳුගහ හැතැප්ම පොලිස් මුරපලට ආසන්නයේ අද(24) උදෑදසන මෙම අනතුර සිදුව ඇති බව පොලිස් මූලස්ථානය සඳහන් කළේය. කොළඹ සිට මාතර දෙසට ධාවනය වූ වෑන් රථයක් එම දෙසටම ධාවනය වු ලොරි රථයක් පසුකර යාමට උත්සාහ කිරීමේ දී වෑන් රථයේ රියදුරුට රථය පාලනය කරගත නොහැකිව ලොරි රථයේ සහ මාර්ගයේ මැද පිහිටි ආරක්ෂක වැටේ ගැටී මාර්ගයෙන් ඉවතට පැන පෙරළී අනතුර සිදුව ඇති බව සඳහන් වෙයි. අනතුරෙන් වෑන් රථයේ රියදුරු සහ එහි ගමන් කළ පුද්ගලයින් හය දෙනෙකු තුවාල ලබා ඇල්පිටිය රෝහලට සහ කළුතර නාගොඩ රෝහලට ඇතුළත් කර තිබේ. එහිදි වෑන් රථයේ රියදුරු මියගොස් ඇති බව පොලීසිය සඳහන් කළේය. මියගොස් ඇත්තේ අකුරැස්ස බොරලැස්සවත්ත ප්‍රදේශයේ පදිංචිව සිටි 45 හැවිරිදි පුද්ගලයෙකු වන අතර අනතුර සම්බන්ධයෙන් ඇල්පිටිය පොලීසිය වැඩිදුර විමර්ශන සිදුකරනු ලබයි.", "URL": "https://sinhala.adaderana.lk/news.php?nid=76628", "Category": null, "Parent URL": null}