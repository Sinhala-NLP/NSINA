{"Source": "Adaderana", "Timestamp": "June 28, 2013 08:08 pm", "Headline": " කොදෙව්වන් පන්දුව අතට ගනියි", "News Content": "ශ්‍රී ලංකාව, ඉන්දියාව හා බටහිර ඉන්දීය කොදෙව් කණ්ඩායම් සහභාගි වන තුන්කොන් ක්‍රිකට් තරගාවලියේ අද පැවැත්වෙන ආරම්භක තරගයේ කාසියේ වාසිය දිනු කොදෙව් කණ්ඩායම පළමුවෙන් පන්දුවට පහරදීමේ අවස්ථාව ශ්‍රී ලංකා කණ්ඩායමට ලබාදීමට තීරණය කර තිබේ. මෙම තරගය කොදෙව් දූපත් හි කිංග්ස්ටන් හිදී පැවැත්වීමට කටයුතු යොදා ඇත. උපුල් තරංග, අජන්ත මෙන්ඩිස් ශ්‍රී ලංකා කණ්ඩායම නියෝජනය කරන අතර ආබාධයට ලක්වූ තිලකරත්න ඩිල්ෂාන් හැරුණු විට අයි.සී.සී. චැම්පියන්ස් ක්‍රිකට් තරගාවලියේදී අසාර්ථක වූ කුසල් ජනිත් පෙරේරා අද තරගයට සහභාගි වන ශ්‍රී ලංකා සංචිතයේ නැත. මෙම තරගාවලියේ දෙවන තරගය කොදෙව් කණ්ඩායම හා ඉන්දීය කණ්ඩායම අතර ලබන 30 වැනිදා පැවැත්වීමට නියමිතය. තෙවැනි තරගය ඉන්දීය කණ්ඩායම හා ශ්‍රී ලංකා කණ්ඩායම අතර ලබන මස 02 දා පැවැත්වීමට කටයුතු යොදා ඇත. සිව්වැනි තරගය ලබන මස 05දා කොදෙව්වන් හා ඉන්දියාව අතර පැවැත්වීමට නියමිතව තිබේ. පස්වැනි තරගය කොදෙව්වන් හා ශ්‍රී ලංකාව අතර ලබන මස 07 දා පැවැත්වීමට නියමිතය. හයවැනි තරගය ලබන මස 9දා ඉන්දියාවත් ශ්‍රී ලංකාවත් අතර පැවැත්වෙනු ඇත. අවසන් මහා තරගය ලබන මස 11 දා පැවැත්වීමට නියමිතය.", "URL": "https://sinhala.adaderana.lk/news.php?nid=35326", "Category": null, "Parent URL": null}