{"Source": "Adaderana", "Timestamp": "May 7, 2019 04:32 pm", "Headline": "පැනමා ජනාධිපතිවරණයේ නිල ප්‍රතිඵලය", "News Content": "පැනමා ජනාධිපතිවරණයේ නිල ප්‍රතිඵල නිකුත් කර ඇත. ඒ අනුව වැඩි ඡන්ද ප්‍රතිශතයක් දිනාගත් ලවුරෙන්තීනෝ නීටෝ කොර්තීසෝ එහි ජයග්‍රහණය තමන් සතු කරගත්තේය. පැනමා ජනාධිපතිවරණයේ තියුණු ජයක් අත්පත් කරගැනීමට අමෙරිකාවේ දී අධ්‍යාපනය ලැබූ කෘතහස්ත දේශපාලනඥයෙක් වූ ලවුරෙන්තීනෝ නීටෝ කොර්තීසෝ සමත්ව තිබේ. සමස්ත මැතිවරණයේ සියයට 95ක ඡන්ද ප්‍රතිශතයක් මේ වන විට ගණනය කර අවසන් අතර ඊට අනුව කොර්තීසෝ ජයග්‍රහණය ලබා ඇති බව එරට මැතිවරණ කොමිසමේ නිල වාර්තාවේ සදහන් කරයි. සිය ජයග්‍රාහී රැලියට එක්වෙමින් ජාතික එකමුතුභාවය වෙනුවෙන් කැපවන ලෙස කොර්තීසෝ ජනතාවගෙන් ඉල්ලා සිටියේය. සියයට 50 ඉක්මවන බහුතරය දිනාගැනීමට ඔහු අසමත්ව තිබුණද, විපක්ෂ අපේක්ෂකයන්ට වඩා වැඩි ඡන්ද ප්‍රමාණයක් ලබා ගනිමින් කොර්තීසෝ සිය ජය තහවුරු කර ගත්තේය. දූෂණය සහ වංචාව රජයන පැනමා දේශපාලන මඩ ගොහොරුව පිරිසුදු කරන බවත්, පසුගිය සමයේ සමාජයේ වඩාත් කතාබහට ලක්වූ පැනමා පේපර්ස් හෙළිදරව්ව සම්බන්ධයෙන් දීර්ඝ විමර්ශන පවත්වන බවත් ඔහු සිය පූර්ව මැතිවරණ රැලිවලදී පොරොන්දු වී තිබුණි. එළඹෙන ජූලි මස පළමුවැනිදා සිය ධුරයේ දිවුරුම්දීමට නියමිතයි. ලෝක බලවතුන් වන අමෙරිකාව සහ චීනය වැනි රටවල් සමඟ සමීප සබදතා පවත්වාගැනීම කොර්තීසෝ ගේ අපේක්ෂාව වේ.", "URL": "https://sinhala.adaderana.lk/news.php?nid=109462", "Category": null, "Parent URL": null}