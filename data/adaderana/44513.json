{"Source": "Adaderana", "Timestamp": "July 8, 2014 02:35 pm", "Headline": " ආරක්ෂක අමාත්‍යංශයේ එන්.ජී.ඕ විරෝධය ගැන එක්සත් ජාතීන් අවධානයෙන්", "News Content": "රාජ්‍ය ආරක්ෂක හා නාගරික සංවර්ධන අමාත්‍යංශය යටතේ පවත්නා ‘රාජ්‍ය නොවන සංවිධාන සඳහා වන ජාතික ලේකම් කාර්යාලය‘ විසින් සියලුම රාජ්‍ය නොවන සංවිධානවලට අදාළව නිකුත් කරන ලද නිවේදනය පිළිබඳ එක්සත් ජාතීන්ගේ දැඩි අවධානයට ලක්ව තිබේ. වහාම ක්‍රියාත්මක වන පරිදි හදිසියේ නිකුත් කළ එම නිවේදනය පිළිබඳ අධ්‍යයනය කරන බව හා එය ඇගයීමට ලක්කරන බව එක්සත් ජාතීන්ගේ මහලේකම්වරයාගේ නියෝජ්‍ය මාධ්‍ය ප්‍රකාශක ෆර්හාන් හක් පවසයි. රාජ්‍ය ආරක්ෂක හා නාගරික සංවර්ධන අමාත්‍යංශයේ මෙම නිවේදනය සම්බන්ධයෙන් එක්සත් ජාතීන්ගේ ස්ථාවරය කුමක්දැයි මාධ්‍යවේදීන් විසින් විමසීමේදී නියෝජ්‍ය මාධ්‍ය ප්‍රකාශකවරයා මේ බව සඳහන් කර තිබේ. ජූලි 01 වන දින ‘රාජ්‍ය නොවන සංවිධාන සඳහා වන ජාතික ලේකම් කාර්යාලය‘යේ ලේකම්වරයාගේ අත්සනින් යුතුව නිකුත් කර ඇති නිවේදනයේ දැක්වෙන පරිදි ඇතැම් රාජ්‍ය නොවන සංවිධාන විසින් ඔවුන්ගේ සීමාවන්ට පරිබාහිරව මාධ්‍යවේදීන් සඳහා පුහුණු වැඩසටහන්,වැඩමුළු, මාධ්‍ය හමු පැවැත්වීම හා මාධ්‍ය නිවේදන නිකුත් කිරීම සිදුකරන බව සඳහන්ය. ඒ අනුව එම කාර්යයන් නොකළ යුතු බවට ‘රාජ්‍ය නොවන සංවිධාන සඳහා වන ජාතික ලේකම් කාර්යාලය‘විසින් දැනුම් දී තිබේ. එහෙත් මෙවැනි කාර්යයන් වළක්වනු ලබන්නේ ඒකාධිපති රෙජීම් විසින් පමණක් බව නීතිඥයින්ගේ එකමුතුව නිවේදනයක් නිකුත් කරමින් පෙන්වාදී තිබුණි.", "URL": "https://sinhala.adaderana.lk/news.php?nid=44513", "Category": null, "Parent URL": null}