{"Source": "Adaderana", "Timestamp": "August 16, 2019 04:46 pm", "Headline": "නිවුන්නුන්ගේ සැණකෙළියක්", "News Content": "නිවුන් පුද්ගලයන් වෙනුවෙන් පැවැත්වුණු සැණකෙලියක් පිළිබඳ පුවතක් ප්‍රංශයෙන් වාර්තා වෙයි. ඒ සඳහා දෙස් විදෙස් නිවුන් යුගළ රැසක් එක්ව සිටියේය. නිවුන් පුද්ගලයින් 1500කට වඩා වැඩි පිරිසක් සහභාගි වූ සැණකෙලියක් ප්‍රංශයේ ෆියුකැඩෝච් නගරයේදී පැවැත්විය. වාර්ෂික නිවුන්නුන්ගේ සැණකෙළිය ලෙසින් නම් කළ මෙම උත්සවය සඳහා ප්‍රංශ මෙන්ම විදේශීය නිවුන් පුද්ගලයින් විශාල පිරිසක්ද එක්ව සිටියේය. මෙවර සැණකෙලිය අතරතුර පෙළපාලියක්, හමුවක් හා සුබපැතීමේ ඉසව්වක්ද පැවැත් විය. ඊට අමතරව සංගීත රංගනයක්, ක්‍රීඩා ඉසව්වක් හා ඩිස්කෝ නර්තනයක්ද මේ සදහා එක්කර තිබීම විශේෂයි. උත්සවයේ සුවිශේෂිතම අංගය ඉදිරිපත් කෙරුණේ ෆීනික්ස් ට්වින්ස් නම් ගායක යුවළ විසින්. 2017 වසරේදී ප්‍රංශයේ නිවුන් දරු උපත් 12 458ක් සිදුව ඇති අතර එය සමස්ත දරු උපත් හා සලකා බලද්දී ඉන් සියයට 17ක ප්‍රතිශතයක්. ඒ අතරට තුන් නිවුන් දරු උපත් 167ක් හා සිවු නිවුන් දරු උපත් 8ක් ද ඇතුළත් වෙයි. ලොව වටා වාර්තාවලට අනුව ගත වූ දශක තුනක කාලයේදී නිවුන් දරු උපත් ප්‍රතිශතය සැලකිය යුතු අගයකින් ඉහළ ගොස් ඇති බව ද අනාවරණය වී තිබේ.", "URL": "https://sinhala.adaderana.lk/news.php?nid=116715", "Category": null, "Parent URL": null}