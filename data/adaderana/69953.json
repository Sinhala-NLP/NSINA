{"Source": "Adaderana", "Timestamp": "February 22, 2017 10:23 am", "Headline": "බෝට්ටු අනතුරේ තවත් මළ සිරුරු 2ක් හමුවෙයි", "News Content": "කළුතර කටුකුරුන්ද මුහුදු ප්‍රදේශයේදී සිදුවූ බෝට්ටු අනතුරෙන් අතුරුදන්ව සිටි කුඩා දරුවෙකු සහ තවත් පුද්ගලයෙකුගේ මළ සිරුරු සොයාගෙන තිබේ.අද(22) අලුයම බේරුවල, මරදාන වෙරළ තීරයට ගොඩගසා තිබියදී එක් මළ සිරුරක් සොයාගෙන ඇති අතර වැල්ලබඩ මුහුදු තීරයේ දී ධීවරයින් පිරිසක් විසින් අනෙක් මළ සිරුර සොයාගෙන ඇති බව සඳහන්වේ. මෙලෙස මියගොස් ඇත්තේ බේරුවල කරඳගොඩ, ගල්පොත්ත ප්‍රදේශයේ පදිංචිව සිටි 25 හැවිරිදි තරුණයෙක් සහ පයාගල පහලවඩුවෙල ප්‍රදේශයේ පදිංචිව සිටි 7 හැවිරිදි පිරිමි දරුවෙකි.බෝට්ටු අනතුරට ලක්වු ළමුන් දෙදෙනෙකු, කාන්තාවක් සහ පිරිමි පුද්ගලයෙකු අතුරුදන්ව ඇති බවට පසුගියදා ඔවුන්ගේ ඥාතීන් විසින් පොලීසියට පැමිණිලි කර තිබේ.අතුරුදන්ව සිටි එක් ළමයෙකුගේ සහ පිරිමි පුද්ගලයාගේ මළ සිරුරු මෙලෙස සොයාගෙන ඇති බව වාර්තා වේ.ඒ අනුව පසුගියදා සිදුවු බෝට්ටු අනතුරෙන් මියගිය පුද්ගලයින්ගේ සංඛ්‍යාව මේ වන විට 14ක් දක්වා ඉහළ ගොස් තිබේ.", "URL": "https://sinhala.adaderana.lk/news.php?nid=69953", "Category": null, "Parent URL": null}