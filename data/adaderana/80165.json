{"Source": "Adaderana", "Timestamp": "November 19, 2017 10:10 am", "Headline": " ලංගම බස් එකෙන් ගංජා ඇදලා පුත්තලමේදී මාට්ටු වෙයි", "News Content": "කේරළ ගංජා කිලෝ ග්‍රෑම් 05 ක් ලංගම බස් රථයකින් රැගෙන යමින් සිටි පුද්ගලයෙකුව පුත්තලම පොලීසිය විසින් අත්අඩංගුවට ගෙන ඇත. පොලීසිය විසින් අත්අඩංගුවට ගෙන ඇත්තේ පුත්තලම පොලිස් වසමේ කරඹ - සපාමරුවා අවතැන් කඳවුරේ පදිංචිව සිටින 47 හැවිරිදි අයෙකු බව සඳහන්ය. 18 වැනිදා සවස මෙම අත්අඩංගුවට ගැනීම සිදු කර ඇත. මුලතිව් සිට කල්පිටිය දක්වා ගමන් කරමින් තිබූ ලංකා ගමනා ගමන මණ්ඩලයට අයත් බස් රථයක සැකකරු ගමන් කරමින් සිට ඇති අතර පුත්තලම පොලීසියට ලද තොරතුක් අනුව පුත්තලම යුද හමුදා කඳවුර ආසන්නයේදී සිදු කරන ලද පරීක්ෂණයකදී සැකකරු සතුව තිබූ ගමන් බෑගයක තිබී කේරළ ගංජා තොගය සොයා ගෙන තිබේ. සැකකරු කාලයක සිට මගී බස් රථවලින් කේරළ ගංජා තොග වශයෙන් ප්‍රවාහනය කරන්නට ඇති බවට සැකකරන බව වැටලීම කළ නිලධාරීන් සඳහන් කරයි. සැකකරු පුත්තලම දිසා අධිකරණයට ඉදිරිපත් කිරීමට නියමිතව ඇත. පුත්තලම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=80165", "Category": null, "Parent URL": null}