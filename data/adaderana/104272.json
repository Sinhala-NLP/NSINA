{"Source": "Adaderana", "Timestamp": "February 14, 2019 07:07 am", "Headline": "හොරෙන් ප්‍රංශයට ගිය ලාංකිකයින් මෙරටට රැගෙන ඒමට නියමිතයි", "News Content": "නීති විරෝධි ලෙස ධීවර යාත්‍රාවකින් ප්‍රංශයේ රියුනියන් දිවයින වෙත ගිය ශ්‍රී ලාංකිකයින් 72 දෙනෙකු අද(14) මෙරටට රැගෙන ඒමට නියමිතව තිබේ. හලාවත මුහුදු තීරයෙන් බහුදින ධීවර යාත්‍රාවක නැගී පිටත්ව ගිය ඔවුන් ප්‍රංශයට අයත් විශේෂ ගුවන් යානයකින් මෙරටට රැගෙන එන බව ධීවර දෙපාර්තමේන්තුව ප්‍රකාශ කළේය. පසුගිය ජනවාරි මාසයේ මීගමුව ධීවර වරායෙන් පිටත්ව ගිය බහුදින ධීවර යාත්‍රාවක් පුද්ගලයින් හැත්තෑ දෙදෙනෙකු සමඟ ප්‍රංශයේ රීයුනියන් දූපතට පසුගියදා ළඟා වී තිබේ. ඒ පිළිබදව එරට බලධාරීන් මෙරටට දැනුම් දී ඇති බව ධීවර දෙපාර්තමේන්තුව සඳහන් කළේය. එම පුද්ගලයින් අතර කාන්තාවන් අට දෙනෙකු සහ ළමුන් පස් දෙනෙකු ද වන බව සදහන්. මෙම බහුදින ධීවර යාත්‍රාව හලාවත ප්‍රදේශයේ ධීවර ව්‍යපාරිකයෙකුට අයත් වන අතර ඔහුගේ ද අනුදැනුමකින් තොරව ධීවර යාත්‍රාවේ නියමුවා විසින් මෙම ජාවාරම සිදුකර ඇති බව වාර්තා වන්නේ. ධීවර යාත්‍රාවේ හිමිකරු මීගමුව පොලීසියට හා අපරාධ පරීක්ෂණ දෙපාර්තමේන්තුවට මේ සම්බන්ධයෙන් පැමිණිල්ලක් ද සිදුකර තිබේ.", "URL": "https://sinhala.adaderana.lk/news.php?nid=104272", "Category": null, "Parent URL": null}