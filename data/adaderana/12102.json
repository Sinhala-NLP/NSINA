{"Source": "Adaderana", "Timestamp": "November 12, 2010 02:35 pm", "Headline": "නැවත සංවිධානය නොවන බවට එල්.ටී.ටී.ඊ යෙන් ලිපියක්", "News Content": "තම සංවිධානය නැවත සංවිධානගතවීමට උත්සාහ නොදරන බව සඳහන් කරමින් එල්. ටී. ටී. ඊ සංවිධානය ඉන්දීය අභ්‍යන්තර කටයුතු පිළිබඳ අමාත්‍ය පී. චිදම්බරන් මහතා වෙත ලිපියක් මගින් දන්වා තිබේ. එමෙන්ම රට වෙනත් කිසිදු නීති විරෝධී ක්‍රියාකාරකමක නොයෙදෙන බවට ද එම ලිපිය මගින් එල්. ටී. ටී. ඊ ය අවධාරණය කර ඇති බව ඉන්දීය මාධ්‍ය වාර්තා කරයි. ඉන්දීය මාඕවාදීන් සමග එල්. ටී. ටී. ඊ සංවිධානයේ සබදතා පවතින බවට පළවන තොරතුරු සම්පූර්ණයෙන්ම අසත්‍ය බව ද අභ්‍යන්තර කටයුතු අමාත්‍යවරයා වෙත එවන ලද මෙම විවෘත ලිපියෙහි සඳහන්ව ඇති බව වාර්තා වේ. එල්. ටී. ටී. ඊ ප්‍රධාන කාර්යාලයේ සම්බන්ධීකාරක ලෙස ආර්. එම්. සුපාන් නැමති පුද්ගලයෙකු මෙම ලිපියට අත්සන් තබා ඇති බව ඉන්දීය මාධ්‍ය වාර්තා කරයි. නොවැම්බර් මස 05 වන දින නිකුත්කරන ලද මෙම ලිපියෙහි පිටපත් ඉන්දීය විදේශ කටයුතු අමාත්‍ය එස්. එම්. ක්‍රිෂ්ණා මහතා සහ තමිල්නාඩු ප්‍රධාන අමාත්‍ය එම්. කරුණානිධි මහතා වෙත යවා ඇති බව ද සඳහන්ය.", "URL": "https://sinhala.adaderana.lk/news.php?nid=12102", "Category": null, "Parent URL": null}