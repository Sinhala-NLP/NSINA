{"Source": "Adaderana", "Timestamp": "March 16, 2019 07:17 pm", "Headline": "ජාඇල දී හෙරොයින් තොගය සමඟ අත්අඩංගුවට ගත්තේ බුම්මාගේ ගෝලයෝ දෙදෙනෙක්", "News Content": "ජාඇළ, නිවන්දම ප්‍රදේශයේ හොරෝයින් කිලෝ ග්‍රෑම් 15කට අධික ප්‍රමාණයක් සමඟ අත්අඩංගුවට ගත් සැකකරුවන් දෙදෙනා කෙනෙඩි නොහොත් බුම්මා නැමැති සංවිධානාත්මක මත්ද්‍රව්‍ය ජාවාරම්කරුගේ ප්‍රධාන ගෝලයින් බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා පවසයි. අද(16) පැවති මාධ්‍ය හමුවකදී රුවන් ගුණසේකර මහතා වැඩිදුරටත් සඳහන් කළේ අත්අඩංගුවට ගත් කළුආරච්චිලාගේ සුමින්ද මදුෂංක නොහොත් සංක නැමැත්තා පසුගියදා වත්තල හේකිත්ත මාර්ගයේ සිදුවූ දිව්ත්ව ඝාතනයටද සම්බන්ධ බවයි. වත්තල හේකිත්ත මාර්ගයේ අයියාන් සබ්රිමලේ කෝවිල ආසන්නයේදී මෝටර් රථයකින් පැමිණි පිරිසක් විසින් තවත් මෝටර් රථයක ගමන් කරමින් සිටි තිදෙනෙකුට වෙඩි තබා පළා ගොස් තිබුණේ ඉකුත් ජනවාරි 13 වනදාය. ඉන් මොටර් රථයේ ඉදිරිපස ගමන් ගත් තරුණයින් දෙදෙනා ජීවිතක්ෂයට පත්වුණි. මෙම දිව්ත්ව ඝාතනයට සම්බන්ධ සැකකරුවන් අත්අඩංගුවට ගැනීම සඳහා ඔවුන් පැමිණි රෝස පැහැති වැගර් ආර් වර්ගයේ මෝටර් රථය ඔස්සේ පොලිසිය විමර්ශන ආරම්භ කළේය. ඒ අනුව ජා ඇල ප්‍රදේශයේදී පොලිස් විශේෂ කාර්ය බළකාය සිදුකළ පරීක්ෂාවකදී වැගන් ආර් මෝටර් රථය ඊයේ(15) සොයාගත් අතර ඒ වන විටත් එහි වර්ණය සහ වාහන අංකය මෙන්ම ආදායම් බලපත්‍රයද ව්‍යාජ ලෙස සකස් කර තිබුණි. මොටර් රථය පරීක්ෂා කරන අවස්ථාවේදී එහි පුද්ගලයන් දෙදෙනෙකු සහ කාන්තාවන් දෙදෙනෙකු සිට ඇති අතර ඉන් රියදුරු ලෙස සිටියේ මාලිගාවත්ත ප්‍රදේශයේ පදිංචි 26 හැවිරිදි කළුආරච්චිලාගේ සුමින්ද මදුෂංක නොහොත් සංක නැමැත්තායි. අනෙක් පුද්ගලයා 29 හැවිරිදි නිලක්ෂ මදුෂංක ප්‍රේමසාර නොහොත් මලිඳු වන අතර ඔහු කොටහේන ප්‍රදේශයේ පදිංචි කරුවෙකි. මෙහිදී සුමින්ද මදුෂංක සතුව හෙරෝයින් ග්‍රැම් 103 ක් සහ ඉදිරිපස ගමන් කළ අනෙක් පුද්ගලයා සතුව තිබී හෙරෝයින් ග්‍රැම් 205 ක් ද සොයා ගැණුනි. පසුව සුමින්ද මදුෂංක කුලියට සිටි ජා ඇල නිවන්දම නිවස පොලිස් විශේෂ කාර්ය බලකායේ පරීක්ෂාවට ලක්කෙරුණු අතර එහිදී හෙරෝයින් සහ ආයුධ රැසක් පොලිසිය විසින් සිය භාරයට ගැණුනි.", "URL": "https://sinhala.adaderana.lk/news.php?nid=106183", "Category": null, "Parent URL": null}