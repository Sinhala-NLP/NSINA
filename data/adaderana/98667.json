{"Source": "Adaderana", "Timestamp": "November 4, 2018 08:46 am", "Headline": "තිස්සමහාරාමයේ වෙඩි තැබීමක්", "News Content": "තිස්සමහාරාම ඇල්ලගල ප්‍රදේශයේ දී අයෙකු සිදුකල වෙඩි තැබීමකින් තුවාල ලැබූ පුද්ගලයෙකු තිස්සමහාරාම රෝහලට ඇතුලත් කිරිමෙන් පසු කරාපිටිය ශික්ෂණ රෝහලට මාරු කර යවා තිබේ. ඊයේ (03) රාත්‍රී 10.30 පමණ අල්ලගල ප්‍රදේශයේ නිවසකට පැමිණි පුද්ගලයින් තිදෙනෙකු පමණ මෙම වෙඩි තැබීම සිදුකර තිබේ. නිවසට පැමිණි අදාළ සැකකාර පුද්ගලයින් තිදෙනාගෙන් එක අයෙකු ඔහු අතැතිව තිබු ගිනිඅවියෙන් අදාළ නිවෙස් හිමියාගේ ට්‍රැක්ටර් රථ පදවන රියදුරෙකු හට වෙඩි තබා, තවත් රියදුරෙකුට මෙන්ම නිවෙස් හිමියාගේ බිරිඳට ද පහරදී තිබේ. මේ අතර අදාල නිවෙස්හිමියා සැඟවී ඇති අතර පසුව ඔහුටද වෙඩි තැබුවත් නිවෙස් හිමියා විසින් එය වලක්වාලමින් ඔහු සමඟ පොර බැඳීමෙන් පසු සැකකරුවන් නිවසින් පලාගොස් තිබේ. නමුත් මෙම වෙඩි තැබීමෙන් තුවාල ලැබූ නිවෙස් හිමියා යටතේ සේවය කල රියදුරා බරපතළ තුවාල ලබා මේ වන විට කරාපිටිය ශික්ෂණ රෝහලේ ප්‍රතිකාර ලබන බවයි. පුද්ගලික ආරවුලක් මත මෙම වෙඩි තැබීම සිදුව ඇති අතර එම 2018 අප්‍රේල් 19 දින සිදුව ඇති එම ආරවුල සම්බන්ධයෙන් තිස්සමහාරාම අධිකරණයේ නඩුවක්ද පවතින බවත්, එය විභාග වීමට ඇත්තේ මේ මස 05 වන දිනට බවත් පොලීසිය පවසයි. මෙම වෙඩි තැබීම සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති අතර තිස්සමහාරාම පොලීසිය වැඩිදුර පරීක්ෂණ සිදුකරනු ලබයි.", "URL": "https://sinhala.adaderana.lk/news.php?nid=98667", "Category": null, "Parent URL": null}