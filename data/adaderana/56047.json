{"Source": "Adaderana", "Timestamp": "December 30, 2015 07:18 pm", "Headline": "ලිංගික අල්ලස් ඉල්ලු සැරයන්ට නඩු", "News Content": "කාන්තාවකගෙන් ලිංගික අල්ලස් ඉල්ලූ බවට චෝදනා එල්ල වී ඇති පොලිස් සැරයන්වරයෙකුට එරෙහිව කොළඹ මහාධිකරණය හමුවේ නඩු පැවරීමට අල්ලස් හෝ දූෂණ චෝදනා විමර්ශන කොමිෂන් සභාව පියවර ගෙන තිබේ.2012 වසරේ සැප්තැම්බර් මාසයේ දී සිදුවූ මෙම සිදුවීමට අදාළව එම සැරයන්වරයාට එරෙහිව අද කොළඹ මහාධිකරණය හමුවේ නඩු පැවරීමට පියවර ගත් බව එම කොමිෂන් සභාවේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පැවසුවේය. පුද්ගලයෙකුට එරෙහිව නීතිය ක්‍රියාත්මක නොකිරීම සඳහා කාන්තාවකගෙන් ලිංගික අල්ලස් ඉල්ලූ බවට අදාළ පොලිස් සැරයන්වරයාට එරෙහිව අල්ලස් කොමිසමට පැමිණිල්ලක් ලැබී තිබු බව සඳහන්ය.ඒ අනුව එම ලිංගික අල්ලස ලබාගැනීමට තැත්කිරීමේ දී කැකිරාව ප්‍රදේශයේ සිදුකරන ලද වැටලීමක දී සැකකාර සැරයන්වරයා අත්අඩංගුවට ගත් බව ප්‍රියන්ත චන්ද්‍රසිරි මහතා සඳහන් කළේය. සැකකාර පොලිස් සැරයන්වරයා එප්පාවල පොලිස් ස්ථානයට අනුයුක්තව රාජකාරී කළ අයෙකු බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=56047", "Category": null, "Parent URL": null}