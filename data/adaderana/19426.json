{"Source": "Adaderana", "Timestamp": "October 18, 2011 09:27 am", "Headline": "අධිකාරීවරයා මාරු කිරීමට එරෙහිව බදුලු ඩිපෝවේ වර්ජනයක්", "News Content": "ශ්‍රී ලංකා ගමනාගමන මණ්ඩලයට අයත් බදුල්ල ඩිපෝවේ සේවකයින් පිරිසක් වැඩ වර්ජනයක් ආරම්භ කර තිබේ. ඩිපෝ අධිකාරීවරයා මාරු කිරීමට එරෙහිව අද(18) උදෑසන සිට මෙම වැඩ වර්ජනය ආරම්භ කර ඇති බව වාර්තා වේ. මෙම වැඩවර්ජනය හේතුවෙන් බදුල්ල ඩිපෝවෙන් ගමන් ආරම්භ කරන බස් රථ ධාවනය අඩාල වී ඇත. මේ සම්බන්ධයෙන් අද දෙරණ ශ්‍රී ලංකා ගමනාගමන මණ්ඩලයේ සභාපති එම්.ඩි.බන්දුසේන මහතාගෙන් විමසීමක් කරනු ලැබීය. දුර ගමන් බස් රථ හැර අනෙක් සියලු බස් රථ ධාවන කටයුතු සාමාන්‍ය පරිදි සිදුවන බව එහිදී ඔහු ප්‍රකාශ කළේය. මැතිවරණ කොමසාරිස්වරයාගේ නියෝගයකට අනුව අදාළ ඩිපෝ අධිකාරීවරයා පසුගිය පළාත් පාලන ඡන්ද විමසීමට පෙර බණ්ඩාරවෙල ඩීපෝවට මාරු කර ඇති බව බන්දුසේන මහතා සඳහන් කළේය.", "URL": "https://sinhala.adaderana.lk/news.php?nid=19426", "Category": null, "Parent URL": null}