{"Source": "Adaderana", "Timestamp": "July 12, 2017 09:16 pm", "Headline": "ඇ.ඩො.මි. 1340 ක මුල්‍ය හා තාක්ෂණික ආධාර ලංකාවට", "News Content": "අමෙරිකානු ඩොලර් මිලියන 1340ක වටිනාකමින් යුත් මුල්‍ය හා තාක්ෂණික ආධාර ශ‍්‍රී ලංකාවට ලබාදීමට ලෝක බැංකුව තිරණය කර තිබේ. වසර තුනක කාලසීමාවක් සඳහා එම ආධාර මුදල් පිරිනමන බව ශ‍්‍රී ලංකාව හා මාලදිවයින සඳහා වන ලෝක බැංකු අධ්‍යක්ෂවරිය ප‍්‍රකාශ කළ බව මුදල් අමාත්‍යාංශය සඳහන් කළේය. මුදල් හා ජනමාධ්‍ය අමාත්‍ය මංගල සමරවීර මහතා සමග මුදල් අමාත්‍යාංශයේ දී ඇය මේ බව ප‍්‍රකාශ කර ඇති බව සඳහන් වෙයි. 2017 වසරේ ජුලි පළමු වැනිදා සිට බලපැවැත්වෙන පරිදි අදාළ මුල්‍ය හා තාක්ෂණික ආධාර පිරිනැමෙන අතර ලෝක බැංකුව මගින් මෙවැනිම අමෙරිකානනු ඩොලර් මිලියන 660ක ආධාර මීට පෙර 2014 වසරේ සිට වසර තුනක කාලසීමාවක් සඳහා ලබාදී තිබුණි. මේ වන විට ලෝක බැංකු ආධාර මත ශ‍්‍රී ලංකාවේ ක‍්‍රියාත්මක හා යෝජිත ව්‍යාපෘති සම්බන්ධයෙන් ද මුදල් අමාත්‍ය මංගල සමරවීර මහතා සහ ශ‍්‍රී ලංකාව හා මාලදිවයින සඳහා වන ලෝක බැංකු අධ්‍යක්ෂවරිය අතර පැවති හමුවේ දී සාකච්ඡා කර තිබේ.", "URL": "https://sinhala.adaderana.lk/news.php?nid=75185", "Category": null, "Parent URL": null}