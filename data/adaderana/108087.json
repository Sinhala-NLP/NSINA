{"Source": "Adaderana", "Timestamp": "April 17, 2019 10:44 am", "Headline": "නැගෙනහිර පළාත් සභාවේ පාසල් දින දර්ශනය වෙනස් ද ?", "News Content": "දිවයින පුරා මුස්ලිම් පාසල් 916 ක දෙවන පාසල් වාරය අද (17) දින ආරම්භ වීමට නියමිත වුවත් නැගෙනහිර පළාතේ මුස්ලිම් පාසල් 450 අතරින් ජාතික පාසල් පමණක් අද දින ආරම්භ වූ ​බවත් නැගෙනහිර පළාත් සභාවට අයත් මුස්ලිම් පාසල් අද දින වසා දමා ඇති බව ලංකා ගුරු සංගමය පවසයි. මෙය අධ්‍යාපන අමාත්‍යාංශයේ පාසල් කාල සටහන අත්තනෝමතිකව වෙනස් කිරීමක් බව නිවේදනයක් නිකුත් කරමින් ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා සඳහන් කළේය. මේ සඳහා හේතු වූයේ නැගෙනහිර පළාත් සභාව එම පළාතේ මුස්ලිම් පාසල් පමණක් පාසල් දින දසුනට පටහැනිව අපේ‍්‍රල් 22 දින ආරම්භ කිරීමට තීරණය කිරීමයි. මෙම තීරණය තුළ පාසල් පද්ධතිය තුළ ව්‍යාකූලත්වයක් පැන නැගී ඇති ව එම නිවේදනයේ සඳහන් වේ. අපේ‍්‍රල් 22 පාසල් ආරම්භ වීම නිසා අපේ‍්‍රල් 27 සහ මැයි 4 සෙනසුරාදා දිනවල හිලව් සැසි පැවැත්වීමට ද නැගෙනහිර පළාත් සභාව තීරණය කර ඇත. පාසල් වැසීමේ තීරණයක් ගැනීමේ අයිතිය රේඛීය අමාත්‍යාංශය සතුවන අතර, මේ ආකාර තීරණ ගැනීම තුළ පාසල් පද්ධතියේ බරපතල ව්‍යාකූලත්වයක් පැන නඟී. නැගෙනහිර පළාතේ හැර සෙසු පළාත්වල මුස්ලිම් පාසල් මෙන්ම නැගෙනහිර පළාතේ මුස්ලිම් ජාතික පාසල් අද දින දෙවන පාසල් වාරය සඳහා ආරම්භ විය. මේ තත්ත්වය මත පාසල් පද්ධතිය තුළ මෙවැනි ව්‍යාකූල තත්ත්වයන් ඇතිවීම වැලැක්වීමට පියවර ගත යුතු බව ලංකා ගුරු සංගමය අධ්‍යාපන ලේකම්වරයාගෙන් ඊයේ (16) දින ඉල්ලා තිබේ. එසේම මෙවැනි සංවේදී කරුණු සම්බන්ධයෙන් පළාත් සභා වෙන වෙනම තීරණ ගැනීම වැලැක්වීමට පියවර ගත යුතු බව ද ලංකා ගුරු සංගමය ප‍වසයි.", "URL": "https://sinhala.adaderana.lk/news.php?nid=108087", "Category": null, "Parent URL": null}