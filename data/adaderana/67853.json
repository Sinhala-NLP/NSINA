{"Source": "Adaderana", "Timestamp": "January 8, 2017 12:22 pm", "Headline": " සීමා නිර්ණ කමිටුව- පක්ෂ නායකයින් හෙට හමුවෙයි", "News Content": "සීමා නිර්ණ අභියාචනා කමිටුව සහ දේශපාලන පක්ෂවල නායකයින් අතර සාකච්ඡාවක් හෙට(09) පැවැත්වෙයි.අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පාර්ලිමේන්තුවේදී මෙම සාකච්ඡාව පැවැත්වීමට නියමිත බව වාර්තා වෙයි.අග්‍රාමාත්‍ය කාර්යාලය විසින් මෙම හමුව සංවිධානය කර තිබේ.සීමා නිර්ණ අභියාචනා කමිටුවේ වාර්තාව මේ වන විට සකස් කර ඇති අතර එක් සාමාජිකයෙකු මෙතෙක් අදාළ වාර්තාවට අත්සන් තබා නොමැති බව වාර්තා වෙයි.එක්සත් ජාතික පක්ෂය නියෝජනය කරමින් කමිටුවට පත් කළ ඒ.එස්.එම්.මිස්බා මහතා මෙලෙස අත්සන් තබා නොමැති අතර ඔහු තවදුරටත් එය අධ්‍යයනය කරමින් සිටින බවට දැනුම් දී තිබේ. කෙසේවෙතත් ඔහුගේ අත්සනින් තොරව හෙට දිනයේ පැවැත්වෙන සාකච්ඡාවට සීමා නිර්ණ කමිටු අවසන් වාර්තාව ඉදිරිපත් කරන බව කමිටුවේ සභාපති අශෝක පීරිස් මහතා සඳහන් කළේය. කෙසේවෙතත් එක් කමිටු සාමාජිකයෙකුගේ හෝ අත්සන නොමැතිව සීමා නිර්ණ අභියාචනා කමිටු අවසන් වාර්තාව භාරගත නොහැකි බව පළාත් සභා හා පළාත් පාලන අමාත්‍ය ෆයිසර් මුස්තාෆා මහතා නිවේදනයක් නිකුත් කරමින් ඊයේ දිනයේ සඳහන් කර තිබුණි.", "URL": "https://sinhala.adaderana.lk/news.php?nid=67853", "Category": null, "Parent URL": null}