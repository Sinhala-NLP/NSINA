{"Source": "Adaderana", "Timestamp": "August 7, 2019 03:02 pm", "Headline": "මන්දපෝෂණය තුරන් කරන්න සජිත්ගෙන් ජාතික පෝෂණ ප්‍රතිපත්තියක්", "News Content": "මාතෘ හා ළදරු මන්දපෝෂණය මෙරටින් තුරන් කිරීම සඳහා නව ජාතික පෝෂණ ප්‍රතිපත්තියක් නිර්මාණය කර ඉදිරියේදී එය රට පුරා ක්‍රියාත්මක කිරීමට තමන් කටයුතු කරන බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. මන්දපෝෂණයෙන් මෙරට මව් පරපුර හා ළදරු පරපුර සුරක්ෂා කිරීම රාජ්‍ය න්‍යාය පත්‍රයේ අංක එකට ගෙන ආ යුතු බවත්,නොවැම්බර් මාසයේදී රටේ ජනතාව එක්ව නව සංවර්ධිත යුගයක් නිර්මාණය කරන විට තමන් මෙරටින් මාතෘ හා ළදරු මන්දපෝෂණය තුරන් කිරීමට කටයුතු කරන බවත් අමාත්‍යවරයා සඳහන් කළේය. අද ඇතැමුන් දේශප්‍රේමීත්වය හා දේශාලය ගැන කතා කළද මෙරටින් මාතෘ හා ළදරු මන්දපෝෂණය තුරන් කිරීමට ඔවුන් කටයුතු නොකළ බවත්, දේශප්‍රේමීත්වය ගැන කතා කරමින් ඔවුන් අධිවේගයෙන් ඉහළට ගොස් පාලකයින්ගේ පෝෂණ මට්ටම ඉහළ දමා ගන්නට කටයුතු කළ බවත් අමාත්‍යවරයා මෙහිදී වැඩිදුරටත් පැවසීය. සජිත් ප්‍රේමදාස අමාත්‍යවරයා මෙම අදහස් පළ කළේ කුරුණෑගල දිස්ත්‍රික්කයේ,අඹන්පොළ, වඳුරැස්සප්‍රදේශයේ ඉදිකළ“සඳුන්ගිරිගම” උදා ගම්මානය ජනතා අයිතියට පත්කිරීමේ අවස්ථාවට අද (07) දින සහභාගී වෙමිණි. “සැමට සෙවණ” යළි පිබිදෙන උදා ගම්මාන වැඩසටහන යටතේජනතා අයිතියට පැවරුණු 237 වන ආදර්ශ ගම්මානයමෙය වේ. “සඳුන්ගිරිගම” උදා ගම්මානය නිවාස 29කින් සමන්විත වන අතරඑය අංගසම්පූර්ණව ඉදිකිරීම සඳහා වැයකළ මුදල රුපියල් ලක්ෂ385කි. පිරිසිදු පානීය ජලය, විදුලිය, ප්‍රවේශ මාර්ග හා විධිමත් අභ්‍යන්තර මාර්ග ඇතුළු සියලු යටිතල පහසුකම් වලින් මෙම උදා ගම්මානය සමන්විතයි. ගම්මානය ජනතා අයිතියට පත්කිරීමට සමගාමීව නිවාසලාභීන්29 දෙනාට නිවාස හිමිකම් පත්‍ර ප්‍රදානය හා රුපියල් ලක්ෂ232ක් වටිනා සංවර්ධිත බිම් කොටස් 29 ක හිමිකම නොමිලේ ලබාදීම,ප්‍රදේශයේ අඩු ආදායම්ලාභී පවුල් 85 කට රුපියල් ලක්ෂ 202 ක් වටිනා ‘විසිරි නිවාස ණය’,පවුල් 24 ක් සඳහා රුපියල් ලක්ෂ 120 ක් වටිනා‘ග්‍රාම ශක්ති’ නිවාස ආධාර,‘ශිල්ප සවිය’ වැඩසටහන යටතේ අභ්‍යාසලාභින් 50 දෙනෙකු සඳහා රුපියල් ලක්ෂ 25 ක් වටිනා ප්‍රතිලාභ,දෘෂ්‍යාබාධ සහිත පුද්ගලයින්136දෙනෙකුට නොමිලේ ඇස් කණ්නාඩි, රුපියල් ලක්ෂ 10 ක් වටිනා‘විරුසුමිතුරු’ නිවාස ආධාර,පාසල් ළමුන් සඳහා රුපියල් 93,000/= ක් වටිනාපොත් කට්ටල, පෙරපාසල් සඳහා රුපියල් 23,800/= ක් වටිනා ජල පෙරන යන්ත්‍ර, ස්වයං රැකියා ණයසහ ගම්මානයේ නිවාස සමිතියට පුටු ප්‍රදානය කිරීමද අමාත්‍යවරයා අතින් මෙහිදී සිදු කෙරුණි. මෙම අවස්ථාවට සංවර්ධන උපායමාර්ග හා ජාත්‍යන්තර වෙළඳ නියෝජ්‍ය අමාත්‍ය නලීන් බණ්ඩාර, පාර්ලිමේන්තු මන්ත්‍රී ඉන්දික බණ්ඩාරනායකයන මහත්වරුන් ඇතුළු ප්‍රාදේශීය දේශපාලඥයින් සහ ප්‍රදේශවාසීන් විශාල පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=115980", "Category": null, "Parent URL": null}