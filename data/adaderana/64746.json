{"Source": "Adaderana", "Timestamp": "October 5, 2016 04:30 pm", "Headline": " මවකගේ මළ මිනිය පොලීසියෙන් උස්සලා", "News Content": "අවසන් කටයුතු කිරීම සඳහා සියල්ල සුදානම් කර තිබූ වයෝවෘද්ධ සිව් දරු මවකගේ මළ සිරුරක් රැගෙන ගොස් පශ්චාත් මරණ පරීක්ෂණයක් පැවැත්වීමට මාදම්පේ පොලීසිය අද (05)දහවල් කටයුතු කර තිබේ.මිය ගොස් ඇත්තේ හලාවත - කාක්කපල්ලිය, මන්කකුලම පදිංචිව සිටි මාරසිංහ ආරච්චිගේ ලීලාවතී නම්වූ 84 වියැති සිව් දරු මවකි.ඇය පසුගිය 03 වැනිදා තම පුතාගේ නිවසේදී මිය ගොස් ඇති අතර කාලයක් තිස්සේ රෝගී තත්ත්වයෙන් සිට මිය ගිය තම මවගේ මරණය සම්බන්ධයෙන් සැකයක් නොමැති බව දරුවන් විසින් ප්‍රදේශයේ ග්‍රාම නිලධාරීවරයාට දන්වා ඇත.ඒ අනුව අවසන් කටයුතු අද සවස මාදම්පේ ආදහනාගාරයේදී පැවැත්වීමට කටයුතු සංවිධානය කර තිබුණු බව සඳහන්ය.එසේ වුවද මාදම්පේ පොලීසියේ නිලධාරීන් පිරිසක් පැමිණ මෙම කාන්තාව මිය ගොස් ඇත්තේ පුතා සහ ලේලිය විසින් පහර දීමක් හේතුවෙන් බවට පොලිස් හදිසි ඇමතුම් අංශයට තොරතුක් ලැබී ඇති බැවින් පශ්චාත් මරණ පරීක්ෂණයක් පැවැත්විය යුතු බව පැමිණි පොලීස් නිලධාරීන් මිය ගොස් ඇති අයගේ ඥාතීන්ට පවසා ඇත.ඒ අනුව පශ්චාත් මරණ පරීක්ෂණයෙන් අනතුරුව මළ සිරුර නැවතත් ඥාතීන්ට බාර දෙන බවත්,මළ සිරුර ආදාහනය නොකර භූමදානය කිරීමට කටයුතු කරන ලෙසත් පොලීසිය ඥාතීන්ට උපදෙස් ලබා දී තිබේ.ඒ අනුව මනක්කුලම පොදු සුසාන භූමියේ අවසන් කටයුතු කිරීම සඳහා සුදානම් කිරීමට ඥාතීන්ට සිදුවී ඇත.පසුව මළ සිරුර හලාවත මහා රෝහල වෙත ගෙන ගොස් ඇති අතර හලාවත මහා රෝහලේ විශේෂඥ අධිකරණ වෛද්‍යය නිලධාරී ඩී.කේ.විජයවර්ධන මහතා විසින් පශ්චාත් මරණ පරීක්ෂණය අද සවස සිදු කරන ලදී.කාලයක් රෝගී තත්ත්වය හේතුවෙන් ස්වාභාවිකව මෙම මරණය සිදුවී ඇති බවට නිගමනය කළ විශේෂඥ අධිකරණ වෛද්‍යය නිලධාරීවරයා මළ සිරුර ආදාහනය කිරීම ගැටළුවක් නොවන බව පෙන්වාදී තිබේ.අනතුරුව සුදානම් කර තිබූ ආකාරයක ඇයගේ අවසන් කටයුතු මාදම්පේ ආදාහනාගාරයේදී අද සවස සිදුකිරීමට දරුවන් විසින් කටයුතු සංවිධානය කර ඇත.", "URL": "https://sinhala.adaderana.lk/news.php?nid=64746", "Category": null, "Parent URL": null}