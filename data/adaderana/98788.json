{"Source": "Adaderana", "Timestamp": "November 6, 2018 07:34 pm", "Headline": "අලුත් ආණ්ඩුවේ පුටුව ගත්ත හේතුව වියලේන්දිරන් හෙළි කරයි", "News Content": "දෙසැම්බර් 31 වැනිදාට පෙර උතුරු - නැගෙනහිර හමුදාව යටතේ පවතින ඉඩම් නිදහස් කර දීමටත් , දේශපාලන සිරකරුවන් සම්බන්ධයෙන් ලද ධනාත්මක පිළිතුර නිසාත් නව ආණ්ඩුවට එක්වීමට තමා තීරණය කළ බව නැගෙනහිර සංවර්ධන නියෝජ්‍ය අමාත්‍ය එස්.වියලේන්දිරන් මහතා පවසයි. අග්‍රාමාත්‍ය කාර්යාලයේ අද(06) පැවැති මාධ්‍ය හමුවකට එක්වෙමින් ඔහු මේ බව ප්‍රකාශ කළේය. එහිදී වැඩිදුරටත් අදහස් දැක්වු නියෝජ්‍ය අමාත්‍යවරයා මෙසේ පැවසීය. “ජනාධිපතිවරයා පොදුවේ ආරාධනා කළා , මම ගිහින් එකතු වුණා. හැබැයි අගමැතිතුමා කතා කලේ නැහැ. දෙසැම්බර් 31 වැනිදාට පෙර උතුරු - නැගෙනහිර හමුදාව යටතේ පවතින ඉඩම් නිදහස් කරලා දෙනවා කියලා කිව්වා.දේශපාලන සිරකරුවන් ගැනත් ජනාධිපතිතුමා ධනාත්මක පිළිතුරක් දීලා තියෙනවා. අගමැති රනිල් නැගෙනහිරට එක ෆැක්ට්‍රියක්වත් දුන්නද? මේ රජයෙන් වෙච්ච හොඳ දෙයක් තමයි කෝටි 450ක් වෙච්ච ඇලෝෂියස්ගේ එතනෝල් ෆැක්ට්‍රිය. අගමැතිතුමාට සහාය දෙනවද කියන එක තීරණය වෙන්නේ දෙමළ ජාතික සන්ධානය රනිල් වික්‍රමසිංහ මහතාට සහාය දුන්නොත් මම අගමැතිතුමාට සහාය දෙනවා. මධ්‍යස්ථව ඉන්නව නම් මමත් මධ්‍යස්ථව ඉන්නවා. විපක්ෂයේ ඉඳගෙන රජය ආරක්ෂා කරන එකයි ඔවුන් කරන්නේ. මම පක්ෂයෙන් ඉවත් වෙලා නැහැ.“ පක්ෂයේ නායකයා තමා ඉවත් කළ බව පවසනවා යනුවෙන් මාධ්‍ය වේදීන් අසන ලද පැනයකට පිළිතුරු දෙමින් නියෝජ්‍ය අමාත්‍යවරයා කියා සිටියේ, ඔවුන් කියන දෙයක් කියයි යනුවෙනි. එමෙන්ම සල්ලි කීයක් ගත්තද යන පැනයට ඔහු කියා සිටියේ සතයක්වක් නොගත් බවත්, හැකිනම් ඔප්පු කර පෙන්වන ලෙසත්ය.", "URL": "https://sinhala.adaderana.lk/news.php?nid=98788", "Category": null, "Parent URL": null}