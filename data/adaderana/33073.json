{"Source": "Adaderana", "Timestamp": "April 7, 2013 11:23 am", "Headline": "ගම්පහ පොලිස් ලොක්කෙක් ගැන පරීක්ෂණයක් ", "News Content": "පුද්ගලයෙකු පැහැරගෙන ගොස් සිර කර තබා ගෙන බලහත්කාරයෙන් ඔහුගෙන් ලියකියවිලිවලට අත්සන් ලබාගැනීමේ සිද්ධියක් සම්බන්ධයෙන් පොලිස් ස්ථානාධිපතිවරයෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව හලාවත පොලීසිය පවසයි. පොලිස් නිල ඇදුමට සමාන ඇඳුම් හැඳගත් පුද්ගලයෙකු සමග තවත් පුද්ගලයින් තිදෙනෙකු ඉකුත් (03) වැනිදා සවස පැමිණ තමන්ව පැහැරගෙන මෝටර් රථයක දමාගෙන ගොස් පසුව කිසියම් ස්ථනයක සිර කරගෙන හිස් ප්‍රොමසරි හෙවත් පොරොන්දු නෝට්ටුවකට බලහත්කාරයෙන් අස්සන් ලබා ගත් බව හලාවත මුගුණුවටවන පදිංචි කැප්දුරගේ ඩෙරික් චමින්ද සිල්වා යන අය හලාවත පොලීසියට පැමිණිලි කරමින් පවසා ඇති බව අද දෙරණ වාර්තාකරු පවසයි. තවද පසුව තම ජාතික හැඳුනුම්පතේ පිටපතක් ඇතුළු තවත් ලියකියවිලි කීපයක්ම බලහත්කාරයෙන් ලබා ගත් මොවුන් තමන්ව හලාවත රිදීවැල්ල ක්‍රීඩාංගණය අසලට ගෙනවිත් දමා ගිය බවද පැමිණිලිකරු වැඩිදුරටත් තම පැමිණිල්ලේ සඳහන් කර ඇත. තමන්ව පැහැර ගත් අය අතරින් දෙදෙනෙකු හඳුනන බවද පැමිණිලිකරු පවසා ඇති අතර පැහැර ගැනීමට යොදා ගත් බව කියන මෝටර් රථයේ අංකයද ඔහු පොලීසියට ලබා දී තිබේ. ඒ අනුව පරීක්ෂණ සිදු කර ඇති හලාවත පොලීසියේ අපරාධ විමර්ශන අංශය ගම්පහ යක්කල ප්‍රදේශයේ පදිංචි පුද්ගලයෙකු සහ මෝටර් රථයක් අත්අඩංගුවට ගෙන ඇත. ඔහුගෙන් ප්‍රශ්න කිරීමේදී හෙළිවී ඇත්තේ මෙම පැහැර ගැනීමට ගම්පහ පොලීසියේ රථවාහන අංශයේ ස්ථානාධිපතිවරයා සහ හලාවත ප්‍රදේශයේ පදිංචි පිය පුතු දෙපළක් සම්බන්ධ බවය. ඒ අනුව එම සැකකරුවන්ද අත්අඩංගුවට ගැනීම සදහා පරීක්ෂණ ආරම්භ කර ඇති බව හලාවත පොලීසිය කියයි. කිසියම් මුදල් ආරවුලක් මෙම පැහැර ගැනීම පිටුපස ඇති බවට සැකකරන නමුත් ඊට ප්‍රධාන පොලිස් පරීක්ෂකවරයෙකු හවුල් වුයේ කෙසේද යන්න සම්බන්ධයෙන්ද පොලීසියේ අවධානය යොමුවී ඇත. කෙසේ වෙතත් නිට්ටඹුව පොලීසියට අනුයුක්තව සේවය කරන ගම්පහ කොට්ඨාසයේ රථවාහන අංශයේ ස්ථානාධිපති ප්‍රධාන පොලිස් පරීක්ෂක වසන්ත පෙරේරා මහතාගෙන් ඒ පිළිබඳව අද දෙරණ කළ විමසීමකදි ඔහු කියා සිටියේ තමන් එවැනි සිද්ධියක් ගැන කිසිවක් නොදන්නා බවයි. එසේම මේ ගැන පොලිස් මාධ්‍ය ප්‍රකාශක කාර්යාලයෙන් විමසීමක් කළ විට ඒ ගැන කිසිවක් නොදන්නා බව පැවසූ අතර පොලිස් මාධ්‍ය ප්‍රකාශක පොලිස් අධිකාරි බුද්ධික සිරිවර්ධන මහතා සම්බන්ධ කර ගැනීමට දැරූ උත්සහය ද අසාර්ථක විය. හලාවත කොට්ඨාස බාර පොලිස් අධිකාරී සාලිය සිල්වා මහතාගේ උපදෙස් මත හලාවත මුලස්ථාන පොලීසියේ විශේෂ නිලධාරීන් කණ්ඩායමක් විසින් පරීක්ෂණ ආරම්භ කර ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=33073", "Category": null, "Parent URL": null}