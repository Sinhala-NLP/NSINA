{"Source": "Adaderana", "Timestamp": "May 13, 2010 11:22 am", "Headline": "එල්.ටී.ටී.ඊ සැකකරුවන් පුනරුත්ථාපනයෙන් පසු නිදහස් ", "News Content": "වන්නි මානුෂික මෙහෙයුමෙන් පසුව රජයට භාරවූ එල්.ටී.ටී.ඊ සාමාජිකයින් තිදෙනෙකු පුනරුත්ථාපනය සඳහා යොමු කර ඇති බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. එම එල්.ටී.ටී.ඊ සාමාජිකයින් තිදෙනා වසරක කාලයක් සඳහා වැලිකන්ද පුනරුත්ථාපන කඳවුරට යොමු කළ බව රජයේ නීතීඥවරුන් ශ්‍රේෂ්ඨාධිකරණයට දැනුම් දී ඇත. පුනරුත්ථාපන කාල සීමාවෙන් අනතුරුව ඔවුන් තිදෙනා සමාජය වෙත මුදාහරින බව රජ‍යේ නීතීඥවරුන් ශ්‍රේෂ්ඨාධිකරණයට දැනුම් දී ඇති බව සඳහන් වේ. එම දැනුම් දීම සලකා බැලූ ආචාර්ය ශිරානි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ල අදාළ එල්.ටී.ටී.ඊ සාමාජිකයින් පුනරුත්ථාපන කාලයෙන් පසුව මුදාහැරීමට අවසර ලබා දී තිබේ. වන්නි මානුෂීය‍ මෙහෙයුමෙන් පසුව රජයට භාරවීමෙන් අනතුරුව අත්අඩංගුවට පත්වූ තමන්ව නිදහස් කරන ලෙස අදාළ එල්.ටී.ටී.ඊ සාමාජිකයින් තිදෙනා ගොනු කළ මූලික අයිතිවාසිකම් පෙත්සමක් අද සලකා බැලූ ශ්‍රේෂ්ඨාධිකරණය මෙම නියෝගය ලබාදී ඇති බව සඳහන් වේ.", "URL": "https://sinhala.adaderana.lk/news.php?nid=8374", "Category": null, "Parent URL": null}