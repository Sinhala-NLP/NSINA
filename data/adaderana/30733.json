{"Source": "Adaderana", "Timestamp": "January 13, 2013 03:05 pm", "Headline": "2016 කිරි උතුරන වසරයි", "News Content": "වසර 2016 වන විට ශ්‍රී ලංකාව කිරි නිෂ්පාදනයෙන් ස්වයංපෝෂිත කිරීම රජයේ ඉලක්කය බව අමාත්‍ය බැසිල් රාජපක්ෂ මහතා පවසයි. ආනයනික උසස් වර්ගයේ කිරි එළදෙනුන් අභිජනනයට ලක්කර ගොවීන්ට සාධාරණ මිලකට ලබාදීමට රජය මේ වන විටත් කටයුතු කරමින් සිටින බව අමාත්‍යවරයා පෙන්වාදෙයි. ඔස්ට්‍රේලියාවේ සිට ගෙන්වන ලද කිරි එළදෙනුන් 1500ක් භාර ගැනීම සඳහා කොළඹ වරාය පරිශ්‍රයේ පැවති උත්සවයකට එක්වෙමින් බැසිල් රාජපක්ෂ අමාත්‍යවරයා මෙම අදහස් පළ කරන ලදී. උඩරට කලාපයට අයත් දේශගුණයට ගැලපෙන උසස් තත්ත්වයේ කිරිදෙනුන් ඔස්ට්‍රේලියාවෙන් ආනයනය කර ඇති අතර ඉදිරියේ දී පහත රට කලාපයට ගැලපෙන කිරිදෙනුන් දස දහසක් ගෙන්වීමට නියමිතය. සහල්වලින් රට ස්වයංපෝෂීත කළ ආකාරයටම ඉදිරියේ දී කිරිවලින් ද රට ස්වයංපෝෂිත කරන බව බැසිල් රාජපක්ෂ අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=30733", "Category": null, "Parent URL": null}