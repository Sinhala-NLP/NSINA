{"Source": "Adaderana", "Timestamp": "April 19, 2011 11:21 am", "Headline": "ශ්‍රී ලංකාවේ ද්‍රවිඩ ජනයා වෙනුවෙන් තමිල්නාඩු  තරුණයෙක් පිළිස්සී මැරෙයි", "News Content": "ශ්‍රී ලංකාවේ ද්‍රවිඩ ජනයාට සිදුවන අකටයුතුකම් ඉවසනු නොහැකිව තමිල්නාඩුවේ තරුණයෙකු සිය සිරුරට ගිනිතබා සියදිවි හානිකරගෙන ඇතැයි විදෙස් මාධ්‍ය උපුටා දක්වයි. තමිල්නාඩු ප්‍රාන්තයේ,නෙල්ලයි දිස්ත්‍රීක්කයේ,සීගම්පට්ටි ප්‍රදේශයේ පදිංචිව සිටි ආර්.කෘෂ්ණමූර්ති නමැති 25 හැවිරිදි වෘත්තියෙන් ඉංජිනේරුවැයෙකු වූ තරුණයෙකු මෙසේ ජීවිතක්ෂයට පත්ව ඇති බව නක්කීරන් වෙබ් අඩවිය සඳහන් කරයි. මොහු සිරුරට ගිනිතබා ගැනීමට ප්‍රථම ලිපියක් ලියා ඇති බවත්,ශ්‍රී ලංකාවේ ද්‍රවිඩ ජනයාට දිගින් දිගටම සිදුවන අකටයුතුකම් දරාගන්නට නොහැකි නිසා තමන් සියදිවි නසාගන්නට තීරණය කළ බවත් එකී ලිපියේ සඳහන්ව ඇතැයි වාර්තා වේ. ඊයේ සිය සිරුරට පෙට්‍රල් වත්කරගෙන ගිනි තබාගත් මෙම තරුණයා වීදිය දිගේ දිව‍ගිය බවත්,තම පුතා බේරාගන්නට ඔහුගේ මව්පියන් පසුපසින් දුවගොස් ගින්න නිවාදැමීමට උත්සාහ කළ බවත්,පසුව මෙම තරුණයා රෝහල්ගත කිරීමට කටයුතු කළද එහිදී ජීවිතක්ෂයට පත්ව ඇති බවත් නක්කීරන් වෙබ් අඩවිය වැඩිදුරටත් කියා සිටියි. ශ්‍රී ලංකාවේ ද්‍රවිඩ ජනයාට සිදුවන පීඩාව විඳදරාගත නොහැකිව එකී සිත් වේදනාවෙන් සියදිවි නසා ගත් පළමුවැන්නා කෘෂ්ණමූර්ති නොවන බවත්,මීට පෙරාතුව මුත්තු කුමාර් නමැති තරුණයාද ගිනිතබාගෙන මිය ගිය බවත් ඉන්දීය එම්.ඩී.එම්.කේ පක්ෂ මහ ලේකම් වයිකෝ පවසා තිබේ. ද්‍රවිඩ ජනතාවට සාධාරණත්වය ඉල්ලා අරගල කළ යුතු වුවදමේ අයුරින් අකලට ජීවිතය පූජා කළ යුතු නැති බව වයිකෝ හැඬූ කඳුළින් පැවසීයයි නක්කීරන් වෙබ් අඩවිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=15565", "Category": null, "Parent URL": null}