{"Source": "Adaderana", "Timestamp": "August 5, 2011 09:26 am", "Headline": "දින 10 න් ප්‍රතිචාර නැත්නම් සාකච්ඡාවලින් ඉවතට? ", "News Content": "කරුණු තුනක් සම්බන්ධයෙන් ප්‍රතිචාර නොදක්වන්නේ නම් ආණ්ඩුවේ පාර්ශවය සමග පවතින සාකච්ඡාවලින් ඉවත්වන බවට දෙමළ ජාතික සන්ධානය ඉඟි කර ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී සජින් වාස් ගුණවර්ධන මහතා පවසයි. ඊයේ(04) පැවති සාකච්ඡාවේ දී දෙමළ ජාතික සන්ධාන මන්ත්‍රීවරුන් පිරිස මෙම ඉල්ලීම් තුන දැනුම් දුන් බව ඔහු පවසයි. ඉදිරියේදී පාලන තන්ත්‍රයේ ව්‍යුහය කෙසේ සකස්වේද?, මධ්‍යම රජයට සහ පළාත් සභාවලට විෂයන් වෙන්කිරීම සහ මූල්‍යමය පරිපාලනය යන කරුණු 03 පිළීබඳව ඔවුන් මෙසේ දැනුම් දුන් බව හෙතෙම පෙන්වාදුන්නේය. අදාළ ඉල්ලීම් තුන ඉටු කිරීම සඳහා දින 10 ක් වැනි කෙටි කාලයක් තුළ ප්‍රතිචාර දැක්විය නොහැකි බව සජින් වාස් ගුණවර්ධන මන්ත්‍රීවරයා පවසයි. රජය විසින් පත්කිරීමට තීරණය කර ඇති පාර්ලිමේන්තු කාරක සභාව තුළ මෙම කරුණු පිළිබඳව සාකච්ඡා වනු ඇති බව ඔහු පෙන්වාදෙයි. එල්. ටී. ටී. ඊ සංවිධානයේ ක්‍රියා පිළිවෙත සහ දෙමළ ජාතික සන්ධානයේ ක්‍රියා පිළිවෙත යනු එකම පිළිවෙතක් බව තමන්ට පෙනී යන බව ද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17860", "Category": null, "Parent URL": null}