{"Source": "Adaderana", "Timestamp": "May 23, 2012 08:32 am", "Headline": "පාසල් මාරුකිරීමේ චක්‍රලේඛය ගැන විදුහල්පතිවරුන් දැනුවත්කර නෑ ", "News Content": "අධ්‍යයන පොදු සහතික පත්‍ර උසස් පෙළ පාසල් මාරුකිරීමට අදාළ චක්‍රලේඛය අත්හිටුවීම පිළිබඳ ලිඛිතව අදාළව විදුහල්පතිවරුන් දැනුවත් කිරීමට බලධාරීන් පියවර ගෙන නොමැති බව ලංකා ගුරුසේවා සංගමය පවසයි. 2012 / 14 අංක දරණ මැයි 3 දිනැති චක්‍රලේඛය මේ වසර සඳහා අත්හිටුවන බව අධ්‍යාපන ඇමතිවරයා ප්‍රකාශ කළ බව එම සංගමය පෙන්වාදෙයි. ඒ පිළිබඳ විදුහල්පතිවරුන් දැනුවත් නොකිරීම හේතුවෙන් සිසුන් බො‍හෝ පිරිසක් දුෂ්කරතාවට පත්ව සිටින බව ලංකා ගුරු සේවා සංගමය සදහන් කරයි. අදාළ සිසුන් විදුහල්පතිවරුන්ගෙන් විමසීමේ දී චක්‍රලේඛය අහෝසි කළ බවට අමාත්‍යාංශයෙන් ලිඛිතව දැනුම් නොදීම හේතුවෙන් පාසල් වලට ඇතුළත් කර ගත නොහැකි බවට දැනුම් දී ඇති බව එම සංගමය ප්‍රකාශ කරයි. එහෙයින් චක්‍රලේඛය අත්හිටුවීම පිළිබඳ විදුහල්පතිවරුන්ට දැනුම් දීමට අවශ්‍ය පියවර ගෙන සාමාන්‍ය පෙළ විභාගය විශිෂ්ට ලෙස සමත් වූ දරුවන්ට තමන් කැමති පාසලකට ඇතුළත් වීමට ඇති අවස්ථාව තහවුරු කරන ලෙස ලංකා ගුරු ‍සේවා සංගමය ඉල්ලා සිටියි.", "URL": "https://sinhala.adaderana.lk/news.php?nid=24451", "Category": null, "Parent URL": null}