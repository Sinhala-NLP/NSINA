{"Source": "Adaderana", "Timestamp": "December 17, 2010 03:34 pm", "Headline": "තනතුරු වලට තවම කිසිවෙක් ඉල්ලුම් කර නෑ ", "News Content": "සම්මේලනයේදී නායකයින් පත්කිරීම පිළිබඳව වැඩපිළිවෙළක් නොතිබුණු බවත්, එහිදී සිදුවූයේ නව ව්‍යවස්ථාව සම්මත කරගැනීම බවත් එක්සත් ජාතික පක්ෂ පාර්ලිමේන්තු මන්ත්‍රී ජෝශප් මයිකල් පෙරේරා මහතා පවසයි. පක්ෂයේ ප්‍රධාන තනතුරු 5 සඳහා තවමත් ඉල්ලුම් පත්‍ර කැඳවා නොමැති බවත්, එමෙන්ම කිසිවකු තවමත් තනතුරු සඳහා ඉල්ලුම් කර නොමැති බවත් අද පැවති මාධ්‍ය හමුවකදී අදහස් දක්වමින් ඒ මහතා කියා සිටියේය. තරගයක් පවතීද යන්න සම්බන්ධව ඉල්ලුම් කිරීමෙන් පසු සලකා බලන අතර එවැනි තරගයක් පවතී නම් පමණක් ඡන්දයක් පවත්වන බව ඔහු වැඩිදුරටත් අවධාරණය කළේය. ඉල්ලුම් කිරීමකින් තොරව ඡන්දයක් පැවැත්විය නොහැකි බවත් හෙතෙම සඳහන් කළේය. නව ව්‍යවස්ථාව අනුව පළමුව අදාළ තනතුරු සඳහා ඉල්ලුම් කිරීමෙන් පසු එම තනතුරු පත්කිරීම පිළිබඳව සලකා බලන බව පාර්ලිමේන්තු මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=12924", "Category": null, "Parent URL": null}