{"Source": "Adaderana", "Timestamp": "August 29, 2010 08:52 am", "Headline": "ශ්‍රී ලාංකිකයන්ගේ ගැටලු ගැන සොයන්න නියෝජිතයින් සෞදි යයි ", "News Content": "විදේශ සේවා නියුක්ති කාර්යංශයේ සභාපතිවරයා ඇතුළු නියෝජිතයින් පිරිසක් හෙට දිනයේ සෞදි අරාබියාව බලා පිටත්ව යාමට නියමිතය. ඔවුන් සැප්තැම්බර් මස 3 වන දින දක්වා සෞදි අරාබියාවේ රැඳී සිටිමින් ශ්‍රී ලාංකික ශ්‍රමිකයින් මුහුණ දෙන ගැටලු සම්බන්ධයෙන් සොයා බැලීමට නියමිත බව වාර්තා වේ. එහි දී රියාද්, ජෙඩා, ඩමාම් යන ප්‍රදේශ වල සංචාරය කිරීමට ද නියමිතව තිබේ. මෙම සංචාරය තුළ දී සෞදි අරාබියාවේ සිට අමානුෂික වද හිංසා වලට ලක්ව දිවයිනට පැමිණි කඹුරුපිටිය ප්‍රදේශයේ පදිංචි එල්.පී ආරියවතී මහත්මිය‍ සම්බන්ධයෙන් ද කරුණු සොයා බැලීමට බලාපොරොත්තු වන බව විදේශ සේවා නියුක්ති කාර්යාංශයේ සභාපති කිංස්ලි රණවක මහතා ප්‍රකාශ කළේය. මේ අතර ශරීරය තුළ වූ ඇණ සහ ඉඳිකටු ඉවත් කිරීමේ ශල්‍යකර්මයෙන් පසුව රෝහලේ ප්‍රතිකාර ලබන ආරියවතීගේ සුවදුක් විමසා බැලීම සඳහා විදේශ සේවා නියුක්ති කාර්යංශයේ සභාපතිවරයා ඊයේ පස්වරුවේ කඹුරුපිටිය රෝහලට ගොස් ඇති බව ද සඳහන්ය.", "URL": "https://sinhala.adaderana.lk/news.php?nid=10500", "Category": null, "Parent URL": null}