{"Source": "Adaderana", "Timestamp": "June 23, 2010 10:49 am", "Headline": "හයිකෝප් වංචාව වෙනුවෙන් ‍ෆොන්සේකා මහාධිකරණයට ", "News Content": "ජනරාල් සරත් ෆොන්සේකා මහතා ඇතුළු සැකකරුවන්ට එරෙහිව හයිකෝප් මූල්‍ය වංචාව සම්බන්ධයෙන් මහාධිකරණය හමුවේ නඩු පවරන බව නීතීපතිවරයා කොළඹ කොටුව මහේස්ත්‍රාත් අධිකරණයට දන්වා තිබේ. මීට පෙර ලබා දුන් නියෝගයකට අනුව ජනරාල් සරත් ෆොන්සේකා ඇතුළු සැකකරුවන් අද අධිකරණයට ඉදිරිපත් කර තිබුණි. අදාළ නඩුව කැඳවූ අවස්ථාවේ දී රජයේ නීතීඥවරයා අධිකරණයට දන්වා සිටියේ සැකකරුවන්ට එරෙහිව ප්‍රමාණවත් සාක්ෂි ලැබී ඇති බවයි. එබැවින් ලංකා දණ්ඩ නීතී සංග්‍රහය සහ පොදු දේපළ පනත යටතේ මහාධිකරණය හමුවේ නඩු පැවරීමට තීරණය කර ඇති බව රජයේ නීතීඥවරයා දැනුම් දෙන ලදී. එම චෝදනා ඉදිරි නඩු දිනයට පෙර ඉදිරිපත් කරන බව පැවසූ රජයේ නීතීඥවරයා හිටපු යුද හමුදාපති ජනරාල් සරත් ෆොන්සේකා මහතා බන්ධනාගාර ගත කිරීමෙන් ඇති විය හැකි අවදානම සලකා තවදුරටත් යුද හමුදා භාරයේ තැබීමට අවසර ලබාදෙන ලෙස අධිකරණයෙන් ඉල්ලා සිටියේය. ඒ අනුව කොළඹ කොටුව මහේස්ත්‍රාත්වරිය සරත් ෆොන්සේකා මහතා ලබන සඳුදා තෙක් යුද හමුදා භා‍රයේ තැබීමට නියෝග කළාය. සැකකරුවන්ට එරෙහි චෝදනා කඩිනමින් ඉදිරිපත් කරන ලෙස මෙහි දී මහේස්ත්‍රාත්වරිය රජයේ නීතීඥවරයාට අවධාරණය කර තිබේ.", "URL": "https://sinhala.adaderana.lk/news.php?nid=9172", "Category": null, "Parent URL": null}