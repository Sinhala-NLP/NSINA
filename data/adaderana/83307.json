{"Source": "Adaderana", "Timestamp": "January 21, 2018 02:59 pm", "Headline": "ඉටිරෙදි  මඩුවේ පාසල් ගිය පළමු වසරේ දරුවන්ට අලුත් ගොඩනැගිල්ලක්", "News Content": "දඹුල්ල තිත්තවැල්ගොල්ල ප්‍රථමික විදුහලේ 2018 වසරේ පාසැලට ඇතුළත් වූ දරුවන් තාවකාලික තැනූ මඩුවකට ඇතුලත් කිරීමේ පුවත ජනමාධ්‍ය මඟින් හෙළිදරව් වීමත් සමග දිවයිනේ ප්‍රදේශ කිහිපයක දානපතියන් ඒකරාශී වී මෙම දරුවන්ට නව ගොඩනැගිල්ලක් ඉදිකිරීම සඳහා පසුගියදා ක්‍රියා කර තිබේ. පසුගිය දින කිහිපයේම පාසල පිළිබඳව ප්‍රවෘත්ති ප්‍රකාශ වීමත් සමඟ දිවයිනේ විවිධ ප්‍රදේශවලින් දානපතියන් මෙම පාසලට පැමිණ දරුවන් පිළිබඳවත් මෙම ගොඩනැගිලි පිළිබඳව සොයා බලා එහි ඉදිකිරීම් කටයුතු සිදු කෙරෙන ආකාරය පිළිබඳව ඔවුන් විසින්ම තීරණයකට එළැඹ තිබේ. මෙම සම්පත්දායක ව්‍යාපාරිකයින් සමඟ දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි දඹුල්ල පොලීසියේ මහජන සම්බන්ධතා අංශයේ නිලධාරීන් ද එක්ව සිටීම විශේෂත්වයකි. දානපති ව්‍යාපාරිකයන් කිහිප දෙනා පසුගිය දා අළුයම පාසැලට පැමිණ නව ගොඩනැගිල්ල ඉදිකිරීම ආරම්භ කිරීම සිදුකළ අතර එහිදී කුඩා දුවා දරුවන් මෙන් ම දෙමවුපියන් ද එක්ව කිරි උතුරවා එම සුබ කටයුත්ත ආරම්භ කළ අතර එදින දරුවන් දැඩි සතුටෙන් අලුයම පාසල් පැමිණ සිටි බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=83307", "Category": null, "Parent URL": null}