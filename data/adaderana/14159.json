{"Source": "Adaderana", "Timestamp": "February 12, 2011 09:56 am", "Headline": "ඊජිප්තු ජනපති ඉල්ලා අස්වෙයි", "News Content": "දශක තුනක පාලන කාලයකින් පසු හොස්නි මුබාරක් ඊජිප්තුවේ ජනාධිපති ධූරයෙන් ඉවත් වී තිබේ. එරට උප ජනාධිපති ඔමාර් සුලෙයිමාන් මේ පිළිබඳ නිල වශයෙන් ප‍්‍රකාශයට පත් කරනු ලැබීය. ඊජිප්තු ජනාධිපති ධූරයෙන් ඉවත් වන ලෙස බලකරමින් දින 18 ක කාලයක් පුරා පැවති දැවැන්ත උද්ඝෝෂණ හේතුවෙන් හොස්නි මුබාරක් මෙසේ ඉල්ලා අස්වී ඇති බව සඳහන්ය. පසුගිය ජනවාරි 25 වැනිදා සිට ඊජිප්තු ජනතාව හොස්නි මුබාරක් ජනාධිපති ධූරයෙන් ඉල්ලා අස්විය යුතු බව පවසමින් විරෝධතා ව්‍යාපාරයන්හි නිරත විය. හොස්නි මුබාරක් ජනාධිපති ධූරයෙන් ඉවත් වන බව ප‍්‍රකාශයට පත් කිරීමත් සමග ඊජිප්තුවේ කයිරෝ නගරයට රැස්ව සිටි ලක්ෂ සංඛ්‍යාත විරෝධතාකරුවන් පී‍්‍රති ඝෝෂා පැවැත්වූ බව වාර්තා වේ. 1981 දී මුබාරක් ඊජිප්තුවේ ජනාධිපති ධූරයට පත් වූයේ එතෙක් එරට ජනාධිපති ධූරය දැරූ අන්වර් සදාට්ගේ ඝාතනයත් සමගය. 1928 උපත ලැබූ හොස්නි මුබාරක් ජනතා විරෝධය හේතුවෙන් ජනාධිපති ධූරයෙන් ඉවත් වන විට 83 වැනි වියේ පසුවිය. කෙසේ වෙතත් තමා කිසි විටෙක ඊජිප්තු ජනාධිපති ධූරයෙන් ඉවත්ව නොයන බව පසුගිය පළවැනිදා ඔහු ප‍්‍රකාශ කර තිබුණි. පැවැත්වීමට නියමිත ජනාධිපතිවරණය දක්වාම තමා බලයේ සිටින බව හෙතෙම ප‍්‍රකාශ කර තිබුණි. එල්ල වූ දැවැන්ත ජනතා විරෝධය හමුවේ තම බලතල වලින් කොටසක් උප ජනාධිපතිවරයාට ලබා දීමටත් පියවර ගත්තේය. එහෙත් ජනාධිපතිවරයා සිය ධූරයෙන් ඉවත් විය යුතු බව විරෝධතාකරුවන්ගේ ස්ථාවරය විය. හොස්නි මුබාරක් ජනාධිපතිධූරයෙන් ඉවත් වන බව උප ජනාධිපතිවරයා විසින් ප‍්‍රකාශයට පත් කිරීමට පැය කිහිපයකට පෙර හොස්නි මුබාරක් ඇතුළු පවුලේ සාමාජිකයින් සමග රටින් පළා ගොස් ඇති බව වාර්තා විය. කෙසේ වෙතත් හොස්නි මුබාරක්ගේ ඉවත් වීමත් සමග ජනාධිපති ධූරයේ බලතල හමුදා සභාවකට පැවරී තිබේ.", "URL": "https://sinhala.adaderana.lk/news.php?nid=14159", "Category": null, "Parent URL": null}