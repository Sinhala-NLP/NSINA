{"Source": "Adaderana", "Timestamp": "March 19, 2013 06:06 pm", "Headline": " චෙන්නායි දක්වා ගුවන් ගමන් සීමාවෙයි", "News Content": "ශ්‍රී ලංකන් එයාර් ලයින් ගුවන් සේවය චෙන්නායි දක්වා ගමන් කරන ගුවන් ගමන් සේවා අඩු කිරීමට පියවර ගෙන තිබේ. ඒ අනුව මාර්තු මස 21 වන දින සිට බලපැවැත්වෙන පරිදි එතෙක් සතියකට පැවති ගුවන් ගමන් වාර 28 න් 14 දක්වා අඩුකර ඇති බව කියැවෙයි. ඊයේ දිනයේ චෙන්නායිහි දුම්රිය ස්ථානයේදී ශ්‍රී ලාංකික භික්ෂුන්වහන්සේ නමකට අන්තවාදීන් පිරිසක් විසින් ප්‍රහාරයක් එල්ල කරන ලදී. කෙසේ වෙතත් මේවන විට ශ්‍රී ලංකාවට එරෙහිව එක්සත් ජාතීන්ගේ මානව හිමිකම් සැසිවාරයේදී ඉන්දියාව පෙනී සිටිය යුතු අන්දම පිළිබඳ තමිල්නාඩු රජය එරට මධ්‍යම රජය‍ට තවදුරටත් බලපෑම් කරමින් සිටියි. මේවන විටත් එම්.කරුණානිධිගේ නායකත්වයෙන් යුතු ඩී.එම්.කේ පක්ෂය එරට සන්ධාන රජයෙන් ඉවත්වීමට තීරණය කර ති‍බේ. උද්ගතව ඇති තත්ත්වය හමුවේ දෙරට රාජ්‍ය තාන්ත්‍රික මට්ටමින් කටයුතු කළ යුතු ‍බව දෙරට මධ්‍යස්ථ මතධාරීන්ගේ අදහසයි. මේ අතර තමිල්නාඩුවේ සිදුවු හුදෙකලා සිද්ධීන් නිසා ශ්‍රී ලංකාවේත් ඉන්දියාවෙත් ජනතාව අතර ඇති බැඳිම පළුදුවීමක් පෙන්නුම් නොකරන බව නිවේදනයක් නිකුත් කරමින් ශ්‍රී ලංකාවේ ඉන්දීය මහා කොමසාරිස් කාර්යාලය පවසයි.", "URL": "https://sinhala.adaderana.lk/news.php?nid=32568", "Category": null, "Parent URL": null}