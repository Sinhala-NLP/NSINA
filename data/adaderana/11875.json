{"Source": "Adaderana", "Timestamp": "November 1, 2010 04:36 pm", "Headline": "රැකියා විරහිත උපාධිධාරීන්ට වේටර්කමක් වුණත් නරක නෑ-එස්. බී කියයි", "News Content": "තමන්ගේ සුදුසුකම් වලට ගැලපෙන රැකියාව ලැබෙනතුරු කුමන හෝ රැකියාවක නිරත වී මව්පියන්ට,හා රටට බරක් නොවන සේ කටයුතු කිරීම තරුණ පරපුරේ යුතුකමක් හා වගකීමක් බව උසස් අධ්‍යාපන අමාත්‍ය එස්.බී දිසානායක මහතා පවසයි. ලෝකයේ අනෙක් රටවල විශ්ව විද්‍යාල ශිෂ්‍යයන් තම අධ්‍යාපන කටයුතු සඳහා මුදල් සොයා ගැනීමටත්,උපාධිධාරීන් තමන්ට සුදුසු රැකියාව ලැබෙනතුරු ආර්ථිකය පිරිමසා ගැනීමටත් කුමන හෝ රැකියාවක නිරත වන බව හෙතෙම පෙන්වාදෙයි. ඇතැමිවිට ඒ අය හෝටලයක වේටර්වරයෙක්,කෝකියෙක්,හෝ කම්කරුවෙකු ලෙස හෝ වැඩ කරන බවත්,ඒ සම්බන්ධයෙන් ඔවුන්ට ලැජ්ජාවක් හෝ චකිතයක් නොමැති බවත්,එසේ වුව අප රටේ තරුණ උපාධිධරයින් ලජ්ජාව නිසා එවැනි රැකියා නොකරන බවත් අමාත්‍යවරයා පෙන්වා දුන්නේ අද(01)උසස් අධ්‍යාපන අමාත්‍යංශයේ පැවති රැස්වීමකට එක්වෙමිනි. විශ්ව විද්‍යාල ක්ෂේත්‍රයේ පහලම කම්කරුවාට තමන්ගේ දක්ෂතාවය මත ඉහළට යාමේ පහසුකම් සැලසී ඇති බවත්,ඔහුට කාර්යාල කාර්ය සහායක,ලිපිකරු ආදී වශයෙන් ඉහළට යාමේ හැකියාව ලැබෙන බවත් අමාත්‍යවරයා සඳහන් කළේය. එබැවින් තරාතිරම නොබලා තමන්ට පැවරුණු රාජකාරිය නිසිලෙස ඉටු කරන්නට කටයුතු කළ යුතු බවත්,අපගේ දියුණුව රඳා පවතින්නේ කැපවීම මත බවත් උසස් අධ්‍යාපන අමාත්‍යවරයා පෙන්වාදුන්නේය. අද අප රටේ බොහෝ උගතුන් තමන්ගේ ආචාර්ය උපාධිය,පශ්චාත් උපාධිය හැදෑරීමට විදෙස්ගත වී මුදල් උපයාගන්නට දිවා රෑ නොබලා රැකියාවන්හි නිරත වූ බවත්,ඇතැමුන් මුදල් උපයාගෙන ඇත්තේ ගෙයින් ගෙට ගොස් පත්තර බෙදීමෙන් බවත්,තවත් අය කම්කරුවෙකු ලෙස අතුගෑම කරමින් මුදල් උපයාගෙන ඇති බවත් අමාත්‍යවරයා සිහිපත් කළේය. ඒ ආකාරයේ කැපවීම් කළ ඔවුන් තමන්ගේ අධ්‍යාපන ඉලක්ක සපුරා ගනිමින් තම මව්රටට සේවය සලසන්නට උත්සාහ දැරූ බව දිසානායක මහතා කියා සිටියේය. ජනාධිපතිවරයා බලාපොරොත්තු වන දැනුමේ කේන්ද්‍රස්ථානය ගොඩනැඟීමේ කාර්යයෙහිලා පැවරී ඇති වගකීම ඉහළ බවත්,කැපවීමෙන් විශ්වවිද්‍යාල වෙනුවෙන් සේවය කළහොත් ඒ සිහිනය ඉටුකරගන්නට අපහසුවන්නේ නැතැයිද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11875", "Category": null, "Parent URL": null}