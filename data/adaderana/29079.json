{"Source": "Adaderana", "Timestamp": "November 10, 2012 03:39 pm", "Headline": "වැලිකඩ ගැටුමට හේතුව ආණ්ඩුවේ මනෝභාවයයි", "News Content": "මෙරට සෑම කාර්යයකටම හමුදා සෙබළු හෝ විශේෂ කාර්ය බලකාය යෙදවීමේ මනෝභාවයක් ආණ්ඩුවේ බලධාරීන්ට ඇතැයි ජනතා විමුක්ති පෙරමුණ පවසයි. එහි අනිසි ප්‍රතිඵල ඊයේ (09) බන්ධනාගාරයේ ඇති වු සිද්ධියෙන් උදාවු බවත් බන්ධනාගාරයේ අභ්‍යන්තර කටයුතු සඳහා එහි නිලධාරීන් සිටියදී ආරක්ෂක අංශ යොදා ගැනීම හානිදායක ප්‍රතිඵල ලබාදෙන්නක් බව නැවත ඔප්පුකර ඇති බවත් එම පක්ෂයේ දේශපාලන මණ්ඩලය සඳහන් කරයි. ඒ අනුව වැලිකඩ බන්ධනාගාරයේ සිදුවීම සම්බන්ධයෙන් අපක්‍ෂපාතී පරීක්‍ෂණයක් පවත්වන්නැයි ද ඔවුන් නිකුත් කළ නිවේදනයක සඳහන්ය. එකී නිවේදනය වැඩිදුරටත් පහත පරිදිය. පසුගියදා වැලිකඩ බන්ධනාගාරයේ මතුවූ ගැටුමෙන් මියගිය සිරකරුවන්ගේ සංඛ්‍යාව 30කට ආසන්න බව මාධ්‍ය වාර්තා කර තිබේ. මේ වාර්තා වන ප‍්‍රමාණයය. සත්‍යය ප‍්‍රමාණය මෙයට වඩා වැඩිවිය හැක. මෙම ගැටුමට මුල්වී ඇත්තේ විශේෂ කාර්ය බලකා භට පිරිස් යොදවා බන්ධනාගාරය තුළ පරීක්‍ෂා කිරීමේ මෙහෙයුමක් පවත්වාගෙන යාමය. බන්ධනාගාර තුළ මත්කුඩු, ජංගම දුරකතන ඇතුළු නීති විරෝධී දේ තිබෙන බව සත්‍යයකි. ඒවා වැළැක්වීමට කළ යුත්තේ එම දේවල් බන්ධනාගාර තුළට ලැබෙන මාර්ග වසා දැමීමය. එසේ නොකොට හමුදා හෝ විශේෂ කාර්ය බලකා භට පිරිස් යොදවා සිදුකරන පරීක්‍ෂණ මෙහෙයුම් යනු මෙවැනි ඛේදජනක ගැටුම්වලට අත වැනීම්ය. මීට පෙරද වැලිකඩ බන්ධනාගාරය තුළ පොලීසිය සිදුකළ මෙවැනි මෙහෙයුමකදී මෙවැනිම ගැටුමක් ඇතිවිය. එම අත්දැකීමද තිබියදී යළි ගැටුමක් ඇති කිරීම බලධාරීන්ගේ මෝඩකම පෙන්වන නිදසුනකි. ලංකාවේ සෑම කාර්යයකටම හමුදා සෙබළු හෝ විශේෂ කාර්ය බලකාය යෙදවීමේ මනෝභාවයක් ආණ්ඩුවේ බලධාරීන්ට තිබේ. සිවිල් කටයුතුවලට හමුදා යෙදවීම මෙන්ම බන්ධනාගාරවලටද දුරදිග නොබලා හමුදා මැදිහත්වීම් කිරීම නරක ප‍්‍රතිඵල ඇතිකර දෙන කාර්යයන්ය. බන්ධනාගාරයේ අභ්‍යන්තර පාලනය සඳහා බන්ධනාගාර නියාමයන් සහ නිලධාරීන් සිටියි. ඔවුන් විසින් කළයුතු කාර්යයන් හරියාකාරව කරවීමට පියවර ගන්නවා වෙනුවට ඊට හමුදා මැදිහත් කිරීම ඉතාම හානිදායක ප‍්‍රතිඵල ලබාදෙන්නක් බව නැවත නැවතත් ඔප්පු වී තිබේ. දැන් අවසානයේ සිදුවී තිබෙන්නේ කුමක්ද? බන්ධනාගාරයේ පවතිනවා යැයි කියන දූෂණ හා නීති විරෝධී භාණ්ඩ සෙවීමට ගොස් මිනිස් ජීවිත රැසක් නැතිකර දැමීමය. මිනිස් ජීවිත සමග සෙල්ලම් කරන ආණ්ඩුවේ මෙම මුග්ධ තීරණ හෙළාදකින අපි මෙවැනි ඛේදනීය සිදුවීම් යළි සිදුනොවීමට වග බලාගත යුතු බවට අවධාරණය කරමු. එසේම මේ පිළිබඳව අපක්‍ෂපාතී පරීක්‍ෂණයක් පවත්වා සාධාරණත්වය ඉටුකිරීමට පියවර ගතයුතු බවද අවධාරණය කරමු.", "URL": "https://sinhala.adaderana.lk/news.php?nid=29079", "Category": null, "Parent URL": null}