{"Source": "Adaderana", "Timestamp": "April 27, 2013 12:36 pm", "Headline": "මාළිගාවත්ත වකුගඩු රෝහලේදී 200ක් මැරුණේ නැතිලු", "News Content": "මාළිගාවත්ත වකුගඩු රෝහලේ සැත්කම් සඳහා සිටි රෝගීන් 200 දෙනෙකු මියගොස් ඇති බවට පළ වු වාර්තා සම්පූර්ණයෙන්ම අසත්‍යය බව සෞඛ්‍ය අමාත්‍යාංශය පවසයි. පසුගිය වසරේ ජුනි මාසයේ සිට මෙම වසරේ අප්‍රේල් මාසය දක්වා මෙම රෝහල තුළ සිදුවී ඇති මරණ ප්‍රමාණය 23ක් බව සෞඛ්‍ය අමාත්‍යාංශය සඳහන් කළේය. මේ අතර ලබන මාසයේ සිට මාළිගාවත්ත වකුගඩු රෝහලේ වකුගඩු බද්ධ කිරීමේ කටයුතු ආරම්භ කිරීමේ හැකියාව පවතින බව එම අමාත්‍යාංශය පැවසුවේය. මේ වන විට මෙම රෝහලේ වකුගඩු සායන සඳහා රෝගීන් 3,385ක් ලියාපදිංචි වී ඇති අතර සායන සඳහා මාසිකව වාර්තා කරනු ලබන්නේ රෝගීන් 1604 දෙනෙකු පමණක් බව සෞඛ්‍ය අමාත්‍යාංශය සඳහන් කළේය. මෙම වසරේ ජනවාරි මාසය තුළ රෝගීන් 722ක් පෙබරවාරි මාසයේ දී රෝගීන් 642ක් මාර්තු මාසයේ දී රෝගීන් 699ක් රුධිර කාන්දුකරණයට ලක්කර තිබේ. මාළිගාවත්ත වකුගඩු රෝහල කොළඹ ජාතික රෝහලට අනුබද්ධව ක්‍රියාත්මක වන අතර වකුගඩු බද්ධ කිරීමේ කටයුතු ජාතික රෝහල විසින් මේ වන විට සිදුකරනු ලබයි. එහෙත් මේ වන විට වකුගඩු බද්ධ කිරීමේ කටයුතු සඳහා අවශ්‍ය සියලු පහසුකම් මාළිගාවත්ත රෝහලට ලබාදී ඇති අතර ඒ අනුව ලබන මාසයේ සිට වකුගඩු බද්ධ කිරීමේ කටයුතු මෙම රෝහල තුළ සිදුකිරීමට හැකියාව පවතින බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=33623", "Category": null, "Parent URL": null}