{"Source": "Adaderana", "Timestamp": "October 10, 2017 04:20 pm", "Headline": "සාම සාධක මෙහෙයුම්වලට අපේ හමුදාවට වැඩි අවස්ථා ලබාදීමට ප්‍රංශයේ සහාය", "News Content": "ශ්‍රී ලංකා ආරක්ෂක හමුදාවන්ට එක්සත් ජාතීන්ගේ සාම සාධක මෙහෙයුම් සඳහා වැඩි වශයෙන් සහභාගි වීමට අවස්ථා සහ සහාය ලබාදීමට ප්‍රංශ රජයේ පූර්ණ සහයෝගය ලබා දෙන බව ඉන්දීය සාගර කලාප භාර ප්‍රංශ නාවික හමුදාවේ අණදෙන නිලධාරී රියර් අද්මිරාල් ඩිඩියර් පියටන් (Didier Piaton) මහතා පැවැසීය.ඒ මහතා මේ බව සඳහන් කළේ ආරක්ෂක රාජ්‍ය අමාත්‍ය රුවන් විජයවර්ධන මහතා ආරක්ෂක අමාත්‍යංශයේදී අද (10) හමුවූ අවස්ථාවේදීයි. ගාලු කථිකාව ජාත්‍යන්තර සාගරික සම්මන්ත්‍රණයට සහභාගිවීම සඳහා මෙරටට පැමිණි රියර් අද්මිරාල් ඩිඩියර් පියටන් මහතාට විශේෂ ස්තූතිය ප්‍රකාශ කළ ආරක්ෂක රාජ්‍ය අමාත්‍යවරයා ප්‍රංශය සහ ශ්‍රී ලංකාව අතර ආරක්ෂක සහයෝගීතාව වත්මන් රජය යටතේ වර්ධනය වී ඇති බව සඳහන් කළේය.ත්‍රස්තවාදය පරාජය කළ මෙරට ආරක්ෂක හමුදාවන් එක්සත් ජාතීන්ගේ සාමසාධක මෙහෙයුම් සඳහා වැඩිවශයෙන් යොදාගැනීමේ වැදගත්කම පෙන්වා දුන් ආරක්ෂක අමාත්‍යවරයා ඒ සඳහා වන අවස්ථා වැඩිකර දෙන ලෙස ඉල්ලා සිටියේය. ඊට යහපත් ප්‍රතිචාරයක් දැක් වූ ඩිඩියර් පියටන් මහතා ඉදිරි කාලයේදී එම අවස්ථාව වැඩි වශයෙන් මෙරට ආරක්ෂක හමුදාවන්ට ලබාදීමට ප්‍රංශ රජයේ සහාය ලබාදෙන බව පැවසීය. ආරක්ෂක රාජ්‍ය අමාත්‍යවරයා සමඟ පැවති මෙම විශේෂ සාකච්ඡාව සඳහා ශ්‍රී ලංකාවේ ප්‍රංශ තානාපති ජීන් මැරින් (Jean-Marin) මහතා ද සහභාගිවිය.", "URL": "https://sinhala.adaderana.lk/news.php?nid=78563", "Category": null, "Parent URL": null}