{"Source": "Adaderana", "Timestamp": "March 27, 2014 04:11 pm", "Headline": "අනාගත පරපුර යහපත් කරන්නයි මේ කැපවීම!", "News Content": "සංවර්ධනයෙන් පෙරට ගමන් කරන වත්මන් යුගය අතීත ශ්‍රී විභූතිය යළි රටට උදාකරන යුගය බව ජනාධිපති මහින්ද රාජපක්ෂ මහතා පවසයි. රටේ සංවර්ධනය සහ සමාජ සංවර්ධනය එක හා සමානව ගොඩනඟා අනාගත පරපුර යහපත් පරපුරක් බවට පත්කිරීමට රජය කැප වී සිටින බව ජනාධිපතිවරයා පෙන්වාදෙන්නේය. අමරපුර සිරි සද්ධම්ම යුක්තික මාතර මහා නිකායේ අනුනායක පදවියෙන් පිදුම් ලැබූ පූජ්‍ය උයන්වත්තේ සද්ධාරාම මාහිමිපාණන් වහන්සේට අක්තපත්‍ර පිළිගැනීවීම වෙනුවෙන් අද (27) පෙරවරුවේ හම්බන්තොට නැදිගම්විල රජමහා විහාරස්ථානයේ පැවති පුණ්‍යෝත්සවයට සහභාගී වෙමින් ජනාධිපතිවරයා මේ අදහස් පළ කළේය. අනුනායක හිමිපාණන් වහන්සේ සිදුකරන ශාසනික සහ සමාජයීය මෙහෙවර අගය කළ ජනාධිපති මහින්ද රාජපක්ෂ මහතා උන්වහන්සේ වෙත සමරු තිළිණයක් ද පිළිගැන්වූ බව ජනාධිපති මාධ්‍ය අංශය පැවසීය. පූජ්‍ය උයන්වත්තේ සද්ධාරාම මාහිමිපාණන් වහන්සේ වෙත අක්තපත්‍ර පිළිගැන්වීම අමරපුර සිරි සද්ධම්ම යුක්තික මාතර මහා නිකායේ මහනායක ශාස්ත්‍රවේදී පූජ්‍ය නාකුළුගමුවේ ප්‍රේමතිලක නායක හිමිපාණන් වහන්සේ විසින් සිදුකෙරිණ.", "URL": "https://sinhala.adaderana.lk/news.php?nid=42114", "Category": null, "Parent URL": null}