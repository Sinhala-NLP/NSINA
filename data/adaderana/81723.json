{"Source": "Adaderana", "Timestamp": "December 18, 2017 02:31 pm", "Headline": " මුලතිව් ඉඩම් සියයට 52ක් මේ වෙද්දී නිදහස්", "News Content": "මුලතිව් දිස්ත්‍රික්කයේ සාමාන්‍ය වැසියන්ට අයත් ඉඩම් අක්කර 2256 ක් විවිධ ප්‍රදේශවලින් ආරක්ෂක අංශ විසින් යුද සමයේදී කඳවුරු බැදීම සඳහා අත්පත් කරගෙන තිබූ බවත්, ඉන් මේ වන විට 52% ක් ඉඩම් නිදහස් කොට වැසියන් යළි පදිංචි කරවීම පිණිස බාරදී ඇති බවත් මුලතිව් දිසාපතිනී රූපවතී කේතීස්වරන් මහත්මිය පවසයි. යුද හමුදාවේ ප්‍රයෝජනය සඳහා ඉඩම් අවශ්‍ය බැවින් රජයේ ඉඩම් ප්‍රමාණයක් යුදහමුදාව වෙත බාරදීම පිණිස මේ දිනවල එම ඉඩම් මැණීමේ කටයුතු ආරම්භ කොට ඇති බව පවසන දිසාපතිවරිය එම ඉඩම් ප්‍රමාණය යුද හමුදාව වෙත ලැබුණු පසුව යුද හමුදාව විසින් තවදුරටත් ප්‍රයෝජනයට ගන්නා මුලතිව් දිස්ත්‍රික්කයේ සාමාන්‍ය වැසියන්ට අයත් ඉඩම් ප්‍රමාණය නිදහස් කිරීමට යුද හමුදාව එකග වී ඇතැයිද දිසාපතිවරිය සඳහන් කරයි. මුලතිව් දිස්ත්‍රික්කයේ කේපාපිලව් ගම්මානය ඇතුළුව එම පළාතේ ඉඩම් අක්කර 158 කින් යුද හමුදාව වරින් වර ඉවත් වී එම ඉඩම් වල බිම්බෝම්බ ඉවත් කොට තමන් වෙත බාරදී ඇති බව ප්‍රකාශ කළ දිසාපතිවරිය එම ඉඩම් වල වැසියන් යළි පදිංචි කරවීමේ කටයුතු ලබන 28 දා සිට ආරම්භ කරණ බවද කියා සිටියාය. මුලතිව් දිස්ත්‍රික්කයේ යළි පදිංචි කරවීම සඳහා අලුත් පවුල් 168 ක් තෝරාගෙන ඇති බවත්, ඔවුන්ට ඉන්දීය නිවාස යෝජනා ක්‍රමය යටතේ රුපියල් ලක්ෂ 12 ක් වටිනා ස්ථිර නිවාස ලබා දීමට පියවර ගෙන ඇතැයිද රූපවතී කේතීස්වරන් දිසාපතිවරිය වැඩි දුරටත් ප්‍රකාශ කළාය.", "URL": "https://sinhala.adaderana.lk/news.php?nid=81723", "Category": null, "Parent URL": null}