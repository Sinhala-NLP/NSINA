{"Source": "Adaderana", "Timestamp": "March 4, 2013 02:18 pm", "Headline": " කොළොන්නාවට හෙට වතුර නෑ", "News Content": "කොළොන්නාව මහනගර සභා බල ප්‍රදේශයට හෙට (05) දිනයේ ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි. ලංකා විදුලි පෞද්ගලික සමාගමේ අත්‍යවශ්‍ය නඩත්තු කටයුත්තක් හේතුවෙන් කොළොන්නාව ජල පොම්පාගාරයට සපයන විදුලි බලය අත්හිටුවීම හේතුවෙන් මෙම තීරණය ගත් බව එම මණ්ඩලය සඳහන් කරයි. මේ අනුව හෙට පෙරවරු 8.00 සිට පස්වරු 5.00 දක්වා පැය 9 ක කාලයක් ජල සැපයුම අත්හිටුවනු ලබයි. කොළොන්නාව මහ නගර සභා ප්‍රදේශය, සේදවත්ත, ගොතටුව, මාදින්නාගොඩ, වැල්ලම්පිටිය, මොරගස්මුල්ල, රාජගිරිය සහ නාවල ප්‍රදේශවලට මෙලෙස හෙට දිනයේ ජල සැපයුම අත්හිටුවන බව ජාතික ජල සම්පාදන මණ්ඩලය පවසයි. මේ හේතුවෙන් එම ප්‍රදේශවල ජීවත් වන ජනතාවට අවශ්‍ය ජලය රැස්කරගෙන තබා ගන්නා ලෙස ජාතික ජල සම්පාදන මණ්ඩලය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=32106", "Category": null, "Parent URL": null}