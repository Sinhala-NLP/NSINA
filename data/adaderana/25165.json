{"Source": "Adaderana", "Timestamp": "June 19, 2012 06:32 pm", "Headline": "දුමින්දට සනීපයි-ඉදිරියේදී කටඋත්තර දිය හැකියි!", "News Content": "මාස 8 ට අධික කාලයක් තිස්සේ ප්‍රතිකාර ලබමින් සිටින කොළඹ දිස්ත්‍රීක් පාර්ලිමේන්තු මන්ත්‍රී දුමින්ද සිල්වා මහතා සුවය ලබමින් සිටින බව ඔහුගේ නීතිඥ හේමන්ත වර්ණකුලසූරිය මහතා අද කොළඹ ප්‍රධාන මහේස්ත්‍රාත් අධිකරණයට දැනුම් දී තිබේ. මේවන විට සිංගප්පූරුවේ රෝහලක ප්‍රතිකාර ලබන ඔහුගේ හිසට සිදුකරනු ලැබ ඇති ශෛල්‍ය කර්ම සාර්ථකවී ඇති බව වෛද්‍යවරුන් විසින් ප්‍රකාශ කර ඇතැයි නීතිඥවරයා අධිකරණයට දන්වා සිටි බව අද දෙරණ අධිකරණ වාර්තාකරු සඳහන් කරයි. ඒ අනුව ඝාතනයට ලක්වූ භාරත ලක්ෂ්මන් ප්‍රේමචන්ද්‍ර සිදුවීමට අදාළව දුමින්ද සිල්වා මහතාගෙන් අපරාධ පරීක්ෂණ දෙපාර්තමේන්තුවට ඉදිරියේදී කටඋත්තරයක් ලබාගනු හැකිවෙනු ඇතැයි නීතිඥවරයා විශ්වාසය පළකර ඇත. අදාළ නඩුව අද කැඳවූ අවස්ථාවේදී කොළඹ ප්‍රධාන මහේස්ත්‍රාත් අධිකරණයේ අතිරේක මහේස්ත්‍රාත් මංජුල කරුණාරත්න මහතා ඉදිරියේ දුමින්ද සිල්වා මහතාගේ නීතිඥවරයා විසින් මෙම කරුණු දැනුම්දී තිබේ. වැඩිදුර නඩුවිභාගය එළඹෙන 26 වන දින සිදුකිරීමට නියමිතය.", "URL": "https://sinhala.adaderana.lk/news.php?nid=25165", "Category": null, "Parent URL": null}