{"Source": "Adaderana", "Timestamp": "June 8, 2015 04:42 pm", "Headline": "ටී.එන්.ඒ -ගෝලීය ද්‍රවිඩ සංසදය හමුවෙලා-ඇමති මංගලත් හවුල්", "News Content": "ද්‍රවිඩ ජාතික සන්ධානය හා ගෝලීය ද්‍රවිඩ සංසදය අතර පැවැත්වෙන නිල නොවන සාකච්ඡාවක් පසුගිය දින දෙකක ලන්ඩන්වලදී පැවැත්වුණු බවත්, ඊට විදේශ කටයුතු අමාත්‍ය මංගල සමරවීර මහතාද සහභාගිවූ බවත් ද්‍රවිඩ ජාතික සන්ධානය හා ගෝලීය ද්‍රවිඩ සංසදය විසින් ඒකාබද්ධව නිකුත් කරන ලද නිවේදනයක දැක්වෙයි.ශ්‍රී ලංකාවෙන් පිටත ජීවත්වන ලාංකික විවිධ ප්‍රජාවන්ද මෙම සාකච්ඡාවට එක්වුණු බවත්, මෙම පාර්ශවයන් අතර විශ්වාසය තහවුරු කර ගැනීමේ අභිප්‍රායෙන් මෙම සාකච්ඡා පැවැත්වුණු බවත් ද්‍රවිඩ ජාතික සන්ධානය වෙනුවෙන් පාර්ලිමේන්තු මන්ත්‍රී එම්.ඒ සුමන්දිරන් සහ ගෝලීය ද්‍රවිඩ සංසදයේ උපායමාර්ගික මූලාරම්භක කටයුතු පිළිබඳ අධ්‍යක්ෂ සුරෙන් සුරනේදිරන් ගේ අත්සනින් යුතුව මෙම නිවේදනය නිකුත් කර තිබේ.ශ්‍රී ලාංකේය ඩයස්පෝරාව අතර බැඳීම ගොඩනැංවීමටත්, අවැතැන්වූ ජනතාවගේ ගැටළු සම්බන්ධයෙනුත් මෙම සාකච්ඡාවලදී අවධානයට ලක්වූ බව සඳහන්ය.මෑතකදී තම ඉඩම් නිදහස් කරගන්නා ලද පවුල් දෙදහසක පමණ පිරිසට නිවාස සාදාගැනීම සඳහා මූල්‍යාධාර සපයාගැනීම අරමුණු කරගනිමින් මීළඟ සාකච්ඡාව ශ්‍රී ලංකාවේ කටයුතු කරන මහකොමසාරිස්වරුන් හා තානාපතිවරුන්ගේ සහභාගිත්වයෙන් පැවැත්වීමට එකඟවූ බවද කියැවෙයි.එසේම ත්‍රස්ත මර්දන පනත යටතේ අත්අඩංගුවට ගෙන රඳවාගෙන සිටින රැඳවියන් නිදහස් කර ගැනීම සම්බන්ධයෙන් අධිකරණ අමාත්‍යංශය සමග සාකච්ඡා කර ඇති බවද එම නිවේදනයේ සඳහන් වන අතර පැවති රජයෙන්ද මේ සම්බන්ධයෙන් ඉල්ලීම් කර තිබුණු බව එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=51857", "Category": null, "Parent URL": null}