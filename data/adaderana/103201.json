{"Source": "Adaderana", "Timestamp": "January 28, 2019 10:20 am", "Headline": "පාරාදීසයක් වු චීන සාගර ලෝකය", "News Content": "චීන වසන්ත උත්සව සමයේ ලියෝනින්ග් පළාතේ සාගර ලෝකය සංචාරක පාරාදීසයක් බවට පත්ව තිබේ. අලුත් අවුරුද්ද පිළිගැනීම වෙනුවෙන් මේ දිනවල එහි පවතින සූදානම ඊට හේතු වී ඇති බව විදෙස් මාධ්‍ය වාර්තා කළේය. චීන අලුත් අවුරුද්ද පිළිගැනීමට එරට වැසියන් පමණක් නොව ලියෝනින්ග් පළාතේ සාගර ලෝකයද සූදානමින් පසුවෙයි. ඒ වෙනුවෙන් එම සතුන්ට සම්ප්‍රදායික ආහාර භුක්ති විඳීමට මෙන්ම සම්ප්‍රදායික ඇඳුම්වලින් සැරසීමට අවස්ථාව හිමි වී ඇති බව සඳහන් වෙයි. මෙම සාගර ලෝකය පිහිටා ඇත්තේ ලියෝනින්ග් පළාතේ ෂෙන්යන්ග් අගනුවරයි. මෙම කාලය තුළ එහි වෙසෙන සතුන්ට වර්ණවත් සහ පෝෂ්‍යදායි ලෙස සකස් කරන ලද ප්‍රණීත ආහාරවලින් සංග්‍රහ කිරීමටත් සත්වෝද්‍යාන බලධාරීන් අමතක කර නැහැ. මෙහි වෙසෙන ඩොල්ෆින් මත්ස්‍යයින් සහ සුදු තල්මසුන් අලුත් අවුරුද්ද වෙනුවෙන් විශේෂයෙන් පුරුදු පුහුණු වූ සංදර්ශනවලින් නරඹන්නන් කුල්මත් කිරීමට කටයුතු කරයි. මේ අතර චීන වසන්ත උත්සව නිවාඩු සමයේ මෙම සාගර ලෝකය දෙස් විදෙස් සංචාරකයින්ගේ පාරාදීසයක් බවට පත්ව ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=103201", "Category": null, "Parent URL": null}