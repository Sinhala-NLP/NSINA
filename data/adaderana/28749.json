{"Source": "Adaderana", "Timestamp": "October 30, 2012 02:34 pm", "Headline": "   ලොතරැයි මණ්ඩලයේ හිටපු සභාපතිට එරෙහිව නඩු", "News Content": "ජාතික ලොතරැයි මණ්ඩලයේ හිටපු සභාපති අහමඩ් ඉමිටියාස් ඉස්මයිල්ට එරෙහිව අල්ලස් හෝ දූෂණ චෝදනා විමර්ශන කොමිසම ප්‍රධාන මහේස්ත්‍රාත් රශ්මි සිංගප්පුලි මහතා ඉදිරියේ අද (30) නඩු පවරනු ලැබ තිබේ. 2002 අප්‍රියෙල් 24 සහ 2003 අප්‍රියෙල් 9 අතර කාල සීමාවේ දී ජාතික ලොතරැයි මණ්ඩලයේ සභාපති වශයෙන් සේවය කළ අහමඩ් ඉමිටියාස් ඉස්මයිල් නැමැති අය නීති විරෝධී ආකාරයෙන් ජාතික ලොතරැයි මණ්ඩලයේ බදු උපදේශකවරුන් වශයෙන් ගජ්මා සහ සමාගම තෝරා පත් කර ගැනීම සඳහා අධ්‍යක්ෂක මණ්ඩලය පෙළඹවීම මගින් රුපියල් 98 , 29 175 ක මුදලක් එම පුද්ගලික සමාගමට ගෙවීමට සැලැස්වීමෙන් අල්ලස් පනතේ 70 වන වගන්තිප්‍රකාරව දූෂණය යටතේ වරදක් සිදුකළ බවට චෝදනා කරමින් මෙම නඩුව කොළඹ ප්‍රධාන මහේස්ත්‍රාත් අධිකරණය හමුවේ අද පවරන ලදී. චෝදනා 2 ක් යටතේ විත්තිකරුට එරෙහිව අල්ලස් කොමිසම නඩු පවරා තිබූ අතර මෙම නඩු සඳහා නඩු භාණ්ඩ 22 ක්ද සාක්ෂිකරුවන් 7 දෙනෙකුගෙන් යුත් ලැයිස්තුවක් ද අල්ලස් කොමිසම විසින් අධිකරණය හමුවට ඉදිරිපත් කර තිබිණි. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා මෙම නඩුවේ විත්තිකාර අහමඩ් ඉමිටියාස් ඉස්මයිල් මහතාට 2013 මාර්තු 5 වන දින අධිකරණය හමුවේ පෙනී සිටින ලෙස පවසමින් සිතාසි නිකුත් කරනු ලැබූ බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=28749", "Category": null, "Parent URL": null}