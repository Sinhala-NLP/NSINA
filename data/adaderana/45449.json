{"Source": "Adaderana", "Timestamp": "August 19, 2014 08:14 am", "Headline": "මැතිවරණ රාජකාරී කටයුතු වලට නිලධාරීන් 10,000ක් ", "News Content": "ඌව පළාත් සභා ඡන්ද විමසීමේ රාජකාරී කටයුතු සඳහා නිලධාරීන් දස දහසක් පමණ යෙදවීමට බලාපොරොත්තු වන බව මැතිවරණ මහලේකම් කාර්යාලය පවසයි. ඡන්ද විමසීම සිදුකරන දිනයේ රාජකාරී කටයුතු සඳහා මෙම නිලධාරීන් යෙදවීමට නියමිතය. ඊට අමතරව ඡන්ද ගණන් කිරීමේ කටයුතු සඳහා තවත් නිලධාරීන් පිරිසක් යොදාගැනීමට බලාපොරොත්තු වන බව එම කාර්යාලය සඳහන් කළේය. ඌව පළාත් සභා ඡන්ද විමසීමට අදාළ රාජකාරී කටයුතුවල නිරත වන නිලධාරීන් පුහුණු කිරීමේ කටයුතු මේ වන විටත් ආරම්භ කර තිබේ. මැතිවරණ මහලේකම් කාර්යාලය සඳහන් කළේ බදුල්ල දිස්ත්‍රික්කයේ නිලධාරීන් පුහුණු කිරීම මේ දිනවල සිදුකරන අතර ඉන් අනතුරුව මොණරාගල දිස්ත්‍රික්කයේ නිලධාරීන් පුහුණු කිරීම ආරම්භ කරන බවයි.", "URL": "https://sinhala.adaderana.lk/news.php?nid=45449", "Category": null, "Parent URL": null}