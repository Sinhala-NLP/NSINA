{"Source": "Adaderana", "Timestamp": "February 7, 2013 11:16 am", "Headline": "පිළිම සොරාගෙන අධිකරණයට වෙට්ටු දැමූ අය මාට්ටු", "News Content": "දවුලගල, උඩඅළුදෙනිය විහාරස්ථානයේ පිළිම සොරකම් කිරීම සම්බන්ධයෙන් වරදකරු වී අධිකරණය මඟ හරිමින් සිටි සැකකරුවෙකු මහනුවර දිසා අපරාධ හා මෙහෙයුම් ඒකකය විසින් අත්අඩංගුවට ගෙන තිබේ. 1998 වසරේ සිදුවූ අදාළ සොරකම සම්බන්ධයෙන් සැකකරු අත්අඩංගුවට ගැනීම සඳහා වරෙන්තු නිකුත් කර තිබුණි. කෙසේ වෙතත් ඔහු අධිකරණය මඟ හැරීම හේතුවෙන් චූදිතයා නොමැතිව එම නඩුව විභාග කිරීමට මහනුවර මහේස්ත්‍රාත් අධිකරණය තීරණය කරන ලදී. ඒ අනුව 2011 වසරේ නොවැම්බර් මස දෙවැනි දින එම නඩුව විභාගයට ගත් අධිකරණය විසින් සැකකරු අදාළ චෝදනාවට වරදකරු කරමින් මාස 6 ක බරපතළ වැඩ සහිත සිර දඩුවමක් සහ රුපියල් 50 000 ක දඩයක් නියම කරන ලදී. සිද්ධියට අදාළ සැකකරු ඊයේ දිනයේ අත්අඩංගුවට ගැනීමට හැකිවී ඇති අතර ඔහු මහනුවර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 13 වැනිදා දක්වා රක්ෂිත බන්ධනාගාර ගත කළ බව පොලිසිය සඳහන් කරයි.", "URL": "https://sinhala.adaderana.lk/news.php?nid=31422", "Category": null, "Parent URL": null}