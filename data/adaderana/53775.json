{"Source": "Adaderana", "Timestamp": "September 10, 2015 09:35 am", "Headline": "අද සිට මදුරු මර්දන සතියක්", "News Content": "අද දිනයේ සිට ජාතික මදුරු මර්දන සතියක් ක්‍රියාත්මක කිරීමට සෞඛ්‍ය අමාත්‍යංශය තීරණය කර තිබේ.\"ඩෙංගු රෝග ව්‍යාප්තිය තවදුරටත් අඩුකරගනිමු\" යන තේමාව යටතේ ලබන 16 වන දින දක්වා මෙම මදුරු මර්දන සතිය ක්‍රියාත්මක වෙයි.මෙම සතිය තුළ දිවයිනේ සියළුම පාසල්, ආයතන, කර්මාන්ත ශාලා, වැඩබිම්, නිවාස, ආගමික ස්ථාන, පොදු ස්ථාන හා කාණු පද්ධති ආදිය නිසි පරීක්ෂාවක් සිදුකිරීමට නියමිතය.එම වැඩසටහන සඳහා පොලීසිය, ත්‍රිවිධ හමුදාව, සිවිල් ආරක්ෂක බලකාය, සෞඛ්‍ය අංශ, ස්වෙච්ඡා සංවිධාන සහ පළාත් පාලන ආයතන සම්බන්ධ වී ක්‍රියා කරනු ඇත.කීට විද්‍යාඥයයින්ගේ සමීක්ෂණ වාර්තා අනුව දිවයිනේ අවදානම්, අධි අවදානම් සහ අඩු අවදානම් කලාප ලෙස කොටස් 03කට බෙදා මෙම සතිය තුළ පවිත්‍රතා මෙහෙයුම් සිදුකිරීමට සැලසුම් කර තිබේ.මෙම වැඩසටහනේදී ඩෙංගු මදුරු කීටයන් සිටින ස්ථාන වල හිමිකරුවන්ට එරෙහිව නඩු පැවරීමට පියවර ගන්නා ලෙස සෞඛ්‍ය අමාත්‍යංශය මහජන සෞඛ්‍ය පරීක්ෂකවරුන්ට උපදෙස් දී ඇත.", "URL": "https://sinhala.adaderana.lk/news.php?nid=53775", "Category": null, "Parent URL": null}