{"Source": "Adaderana", "Timestamp": "April 19, 2019 06:06 am", "Headline": "මහ සිකුරාදා අදයි", "News Content": "ජේසුස් ක්‍රිස්තුස් වහන්සේ කුරුසය මත සිය දිවිපිදීම සිහිපත්කරන මහ සිකුරාදාව අදයි. ඒ නිමිත්තෙන් අද(19) දිනය පුරා කිතුනු බැතිමතුන් දේව මෙහෙයන්වල නිරත වෙයි. කිතුනු බැතිමතුන්ගේ ගැලවුම්කරුවාණන් වූ ජේසුස් ක්‍රිස්තුස් වහන්සේ කුරුසය මත තබා ඇණ ගැසීම සිහිපත් කෙරෙන මහ සිකුරාදා දිනය අදයි. දෙව් පුත් කිතු සමිදානන් මිනිසා පවින් මුදා ගැනීම වෙනුවෙන් සිය දිවි පිඳීම කිතුණු බැතිමතුන් සමරන්නේ දුක් ප්‍රාප්ති දේව මෙහෙයන්වලට එක් වෙමින්. ජේසුස් වහන්සේගේ දුක් ප්‍රාප්තිය සිහි කරමින් කිතුනුවන් අළු බදාදායින් ඇරඹුණු දින 40 ක් පුරා නිරාහාර ශීලය, දාන මාන , කිතු සමිදානන්ගේ කුරුස ගමන සිහිපත් කරන පාද නමස්කාරය යෙදීම ආදි ආගමික වත්පිලිවෙත්වල නිතර විය. ජේසුස් වහන්සේ සිය ගෝලයන් දොලොස් දෙනාගේ පාදෝවනය කරමින් අවසන් රාත්‍රි භෝජනයට එක්වු අයුරු සංකේතවත් කරමින්ද ඊයේ(18) රාත්‍රියේ දේවමෙහෙයන් පැවැත්විය. ජේසුස් ක්‍රිස්තුස් වහන්සේ කුරුසය මත දිවිපිදිම අද දිනයේදි සිහිපත් කරන අතර උන්වහන්සේ මරණයෙන් උත්ථානය වීම සිහිපත් කිරීම, එළැඹෙන ඉරිදා දිනයට යෙදී තිබේ.", "URL": "https://sinhala.adaderana.lk/news.php?nid=108201", "Category": null, "Parent URL": null}