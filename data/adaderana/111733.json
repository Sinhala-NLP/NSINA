{"Source": "Adaderana", "Timestamp": "June 11, 2019 12:50 pm", "Headline": "අද සවස කොළඹ විශේෂ රථවාහන මෙහෙයුමක්", "News Content": "මංතීරු නීතිය ක්‍රියාත්මක කිරීමේ ප්‍රතිලාභ ඇත්තේ පොලීසියට හෝ වෙනත් සංවිධානයකට නොව මහජනතාවට බව රථවාහන හා මාර්ග ආරක්ෂාව පිළිබඳ නියෝජ්‍ය පොලිස්පති නිතීඥ අජිත් රෝහණ මහතා පවසයි. අද(11) උදෑසන අද දෙරණ 24 නාලිකාවේ විකාශය වු “බිග් ෆෝකස්“ වැඩසටහන සමඟ එකතු වෙමින් ඔහු මේ පිළිබඳ පවසා සිටියේය. මෙම නීතිය මඟින් මහජනතාවට කිසිදු රථවාහන තදබදයක් නොමැතිව ගමන් කළ හැකි බව ද පැවසු ඔහු මේ තුළින් සෑම වාහනයක් සඳහාම එකහා සමානව නීතිය ක්‍රියාත්මක කල හැකි බව ද පැවසීය. කෙසේ වෙතත් මෝටර් වාහන පනතේ 148 වගන්තිය අනුව පාරේ ගමන් කරන සියලු වාහන මාර්ගයේ වමෙන් ගමන් කල යුතු බවත් වම් පැත්තෙන් වාහනවලට ගමන් නොකල යා හැකි අවස්ථා දෙකක් ඇති බව ද පැවසු ඒ මහතා, දකුණු පැත්තට හැරීමේ දී හෝ වාහන ඉදිරියෙන් නැතිනම් ඉස්සර කර යෑමේ හැකියාව වාහනවලට හිමිවන බව ද පැවසීය. ඉදිරියෙන් වංගුවක් හෝ යම් බාධකයක් හෝ ඉරි සලකුණු නොමැති නම් පමණක් මෙය සිදු කල හැකි බව ද ඒ මහතා වැඩිදුරටත් සඳහන් කළේය. මංතීරු නීතිය කඩ කරන අයට කැමති නම් දඩ පත්‍රිකාවක් ලබා ගත හැකි බවත් එසේ නොමැති නම් අධිකරණයට යා හැකි බව ද පැවසු අජිත් රෝහණ මහතා, බස් ප්‍රමුඛතා මංතීරු නීතිය ද මේ අතර ක්‍රියාත්මක වන බව පැවසීය. කෙසේ වෙතත් මෙයට සියලු පෞද්ගලික බස් රථ අදාළ වන බවත් කොළඹ නගරයේ ඇති වාහන තදබදය නවත්වා ගැනීම සඳහා මෙය සිදු කල බව ද කියා සිටියේය. මෙය ක්‍රියාත්මක කිරීමේ ගැසට් නිවේදනය 2015 වසරේ දී නිකුත් කර ඇති බවත් පැවසු අජිත් රෝහණ මහතා, අද දිනයේ දී කොළඹ නගරයේ විශේෂ මෙහෙයුමක් දියත් කරන බව ද පැවසීය. ජනතාවට පසුගිය කාලය පුරා අවවාද කල බවත් අද සිට නීතිය දැඩිව ක්‍රියාත්මක කරන බවත් පැවසු ඒ මහතා, පොලිස් නිලධාරීන් යොදවා මෙය සිදු කරන බව ද කියා සිටියේය. ලෝකයේ දියුණු රටවල මෙම මංතීරු නීතිය ක්‍රියාත්මක වන බවත් පැවසු අජිත් රෝහණ මහතා, සියයට 90 ක් පමණ මෙයින් ලැබෙන සහනය අත්විදින බවත්, සියයට 10 ක් පමණ මෙහි ඍණාත්මක තත්ත්වය දකින බව ද පැවසීය. මෙම මංතීරු නීතිය දිනයේ අධිපැය තුළ දී වැඩි පරීක්ෂාවකට ලක් කරන බව ද පැවසු අජිත් රෝහණ මහතා, ඒ අනුව උදෑසන 6.30-9.00 දක්වා, උදෑසන 11.30- සවස 2.00 දක්වා හා සවස 4.00-6.00 දක්වා වැඩි පරීක්ෂාවක් යොමු කිරීමට කටයුතු කරන බව ද පැවසීය. මෙහිදී කොළඹින් පිටවෙන හා ඇතුල්වෙන වාහන සඳහා ඇති මාර්ග තදබදය මංතීරු නීතිය මඟින් මඟහැරෙනු ඇතැයි ද ඔහු වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=111733", "Category": null, "Parent URL": null}