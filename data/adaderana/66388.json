{"Source": "Adaderana", "Timestamp": "November 24, 2016 05:48 pm", "Headline": " මිරිහානේ රැදවියන් 7ක් පළායාම-විශේෂ පරීක්ෂණයක් ", "News Content": "නීති විරෝධී වකුගඩු ජාවාරම සම්බන්ධයෙන් අත්අඩංගුවට ගෙන මිරිහාන රැදවුම් කඳවුරේ රඳවා සිටි ඉන්දීය ජාතිකයින් 7 දෙනා පළායාමේ සිද්ධිය පිළිබඳව විශේෂ පරීක්ෂණයක් ආරම්භ කර ඇති බව කොළඹ අපරාධ කොට්ඨාසය අධිකරණයට දැනුම් දී තිබේ.අදාළ පැමිණිල්ල කොළඹ මහේස්ත්‍රාත් අධිකරණය හමුවේ අද(24) කැඳවු අවස්ථාවේ කොළඹ අපරාධ කොට්ඨාසය අධිකරණයට දැනුම්දුන්නේ මිරිහාන ජ්‍යෙෂ්ඨ පොලිස් අධිකාරීවරයාගේ ප්‍රධානත්වයෙන් අදාළ පරීක්ෂණය සිදුකරන බවයි.එමෙන්ම මෙම සැකකරුවන් විසින් නීති විරෝධී වකුගඩු ජාවාරම සම්බන්ධයෙන් ද තවදුරටත් පරීක්ෂණ සිදුකරන බව පොලීසිය අධිකරණයට දැනුම් දී ඇත.මන්නාරම ප්‍රදේශයේ දී අත්අඩංගුවට ගත් පළාගිය ඉන්දීය ජාතික සැකකරුවන් පස්දෙනා අද බන්ධනාගාර නිලධාරීන් මාර්ගයෙන් අධිකරණයට ඉදිරිපත් කර තිබු අතර ඔවුන් ලබන 7 වන දින දක්වා යළි රක්ෂිත බන්ධනාගාර ගත කිරීමට අතිරේක මහේස්ත්‍රාත් නිශාන්ත පීරිස් මහතා නියෝග කළේය.", "URL": "https://sinhala.adaderana.lk/news.php?nid=66388", "Category": null, "Parent URL": null}