{"Source": "Adaderana", "Timestamp": "May 18, 2015 05:26 pm", "Headline": "විනිමය නඩුවෙන් රවී නිදහස්!", "News Content": "විනිමය පාලන නීති උල්ලංඝණය කිරීම සම්බන්ධයෙන් චෝදනා ලැබ සිටි මුදල් අමාත්‍ය රවි කරුණානායක මහතා ඇතුළු විත්තිකරුවන් තිදෙනෙකු නිදහස් කිරීමට කොළඹ මහාධිකරණය නියෝග කර තිබේ. විනිමය පාලන නීති උල්ලංඝණය කරමින් අමෙරිකානු ඩොලර් මිලියන 03කට ආසන්න මුදලක් මෙරටට ගෙන ඒම සම්බන්ධයෙන් නීතිපතිවරයා විසින් විත්තිකරුවන්ට එරෙහ්ව චෝදනා ගොනු කර තිබුණි.නඩුව විභාග කළ අවස්ථාවේදී රවී කරුණානායක මහතාගේ පාර්ශවය වෙනුවෙන් පෙනී සිටි නීතිඥයින් ප්‍රකාශ කළේ අදාළ චෝදනා පත්‍රයේ දෝෂ පවතින බැවින් එය නීතිය ඉදිරියේ විභාග කළ නොහැකි බවයි.එය ප්‍රතික්ෂේප කළ රජයේ නීතිඥයින් අදාළ චෝදනා පත්‍රය නිත්‍යානුකූලව ඉදිරිපත් කර ඇති බව අධිකරණය හමුවේ පෙන්වාදුන්නේය.කරුණු සලකා බැලු කොළඹ මහාධිකරණ විනිසුරු අයිරාංගනී පෙරේරා මහත්මිය අදාළ චෝදනා පත්‍රයේ දෝෂ රැසක් පවතින බැවින් එය නීතිය ඉදිරියේ පවත්වාගෙන යාමට නොහැකි බව තීරණය කළේය.ඒ අනුව අදාළ විත්තිකරුවන් චෝදනා වලින් නිදහස් කරන බව විනිසුරුවරිය ප්‍රකාශ කළේය. වසර 31ක සේවා කාලය තුළ ලබාදෙන අවසන් තීන්දුව මෙය බවද විනිසුරුවරිය විවෘත අධිකරණයේදී ප්‍රකාශ කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=51420", "Category": null, "Parent URL": null}