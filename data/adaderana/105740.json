{"Source": "Adaderana", "Timestamp": "March 9, 2019 06:54 am", "Headline": "මත්ද්‍රව්‍ය මර්දනයට අප්‍රේල් 03දා සිට පොලිසිය සමඟ ත්‍රිවිධ හමුදාවත් දායක කර ගන්නවා", "News Content": "මත්ද්‍රව්‍ය මර්දනය, නිවාරණය සහ පාලනය වෙනුවෙන් ගෙන යන වැඩපිළිවෙලට ලබන අප්‍රේල් මස 03 වනදා සිට පොලිසිය සමඟ ත්‍රිවිධ හමුදාව වඩා ශක්තිමත් ලෙස දායක කර ගන්නා බව ජනාධිපති මෛත්‍රිපාල සිරිසේන මහතා පවසයි. ජනාධිපතිවරයා පෙන්වා දෙන්නේ අප්‍රේල් මස 03 වනදා සිට අධ්‍යාපන, සෞඛ්‍ය, රාජ්‍ය පරිපාලන සහ ක්‍රිඩා ඇතුළු රජයේ ප්‍රධාන අමාත්‍යාංශ සහ ආයතනවල සහය ද මත්ද්‍රව්‍ය මර්දන වැඩපිළිවෙලට වඩා සක්‍රියව ලබා ගැනිමට කටයුතු කරන බවයි. ආණ්ඩුකාරවරුන් සමග ඊයේ(08) පස්වරුවේ ජනාධිපති කාර්යාලයේ පැවැති හමුවකට එක්වෙමින් ජනාධිපති මෛත්‍රිපාල සිරිසේන මහතා මේ බව ප්‍රකාශ කළේය. මත්ද්‍රව්‍ය නිවාරණ වැඩපිළිවෙලේ සුවිශේෂි වැඩසටහනක් ලෙස මත්ද්‍රව්‍ය වලට එරෙහිව රටම එක්ව ප්‍රතිඥා දෙන අවස්ථාව අප්‍රේල් මස 03 වනදා උදැසන 08.00ට එළඹෙන බව ජනාධිපතිවරයා පවසන්නේය. එදින පාසල්දරුවන් පාසල්වලදීත්, රාජ්‍ය සේවකයින් තම සේවා ස්ථානවලදීත්, දිවුරුම්දෙන එම අවස්ථාව වෙනුවෙන් කොළඹ නිදහස් චතුරශ්‍ර යේ පැවැත්වෙන එම උත්සවයට සහභාගී වන ලෙස තමා පක්ෂ භේදයකින් තොරව අග්‍රාමාත්‍යවරයා සහ විපක්ෂනායකවරයා ප්‍රමුඛ සියලු මැති ඇමතිවරුන්ට ආරාධනා කරන බව ද ජනාධිපති මෛත්‍රිපාල සිරිසේන මහතා එහිදී ප්‍රකාශ කර ඇත. මේ අතර රට ගොඩනැගිම සදහා රටට ආදරය කරන නව ආණ්ඩුවක් බිහිකළ යුතු බව ජනාධිපති මෛත්‍රිපාල සිරිසේන මහතා පවසයි. ජනාධිපතිවරයා පවසන්නේ රට ගොඩනැගීමට අවශ්‍යවන්නේ කුමන පක්ෂය ද කුමන පුද්ගලයාද යන්න නොව රටට ආදරය කරන සහ රට ගැන හැගීමක් ඇති පිරිසක් බවයි. ශ්‍රි ලංකා නිදහස් පක්ෂ කාන්තා දින සැමරුම් උත්සවයට එක්වෙමින් ජනාධිපති මෛත්‍රිපාල සිරිසේන මහතා මේ බව පැවසීය.", "URL": "https://sinhala.adaderana.lk/news.php?nid=105740", "Category": null, "Parent URL": null}