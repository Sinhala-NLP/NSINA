{"Source": "Adaderana", "Timestamp": "January 20, 2011 10:50 am", "Headline": "කොළඹ යාචකයින් පුනරුත්ථාපනය කිරීමේ වැඩපිළිවෙළක්", "News Content": "කොළඹ නගරයේ වෙසෙන යාචකයින් පුනරුත්ථාපනය කිරීමේ වැඩපිළිවෙළක් දියත් කිරීමට රජය සැලසුම් කර තිබේ. රාජ්‍ය මෙන්ම ස්වෙච්ඡා සංවිධානවල ආධාර ඇතිව සමාජ සේවා අමාත්‍යාංශය මගින් මෙම වැඩපිළිවෙල දියත් කිරීමට නියමිතය. මෙහි මුල් පියවර යටතේ කොළඹ නගරයේ වෙසෙන යාචකයින් පිළිබඳ සංගණනයක් පවත්වා සියලු තොරතුරු රැස් කිරීමට නියමිතව තිබේ. අනතුරුව ඔවුන් පුනරුත්ථාපන මධ්‍යස්ථාන වෙත යොමුකර රැකියා පුහුණුව සහ ස්වයං රැකියා වැනි කටයුතු පිළිබඳ පුහුණුවක් ලබාදීමට නියමිතය. එමෙන්ම යාචක පවුල්වලට අයත් දරුවන් අධ්‍යාපනය කරා යොමු කිරීම ද මෙම වැඩපිළිවෙළ යටතේ සිදුකෙරෙනු ඇත. යාචකයින් ඵලදායි පුද්ගලයින් වශයෙන් සමාජගත කිරීම මෙම වැඩපිළිවෙලේ මූලික අරමුණය.", "URL": "https://sinhala.adaderana.lk/news.php?nid=13622", "Category": null, "Parent URL": null}