{"Source": "Adaderana", "Timestamp": "August 17, 2013 10:27 pm", "Headline": "සාලියවැවට ගංජා බෙදූ පුද්ගලයා අල්ලයි", "News Content": "යතුරු පැදියකින් ගංජා ග්‍රෑම් 230 ක් ප්‍රවාහනය කරමින් සිටි පුද්ගලයෙකු සාලියවැව පොලීසිය විසින් අත්අඩංගුවට ගෙන තිබේ. ඊයේ රාත්‍රී 9.30 ට පමණ සාලියවැව මංසන්දියේදී සැකකරු සමග ගංජා පාර්සලය පොලීසිය විසින් අත්අඩංගුවට ගෙන ඇති බව අප වාර්තාකරු කීය. සැකකරු කලාඔය ප්‍රදේශයේ පදිංචිකරුවෙකි. මොහු නිරන්තර කලාඔය සිට සාලියවැව ප්‍රදේශයට ගංජා රැගෙන විත් බෙදා හරින බව මුලික විමර්ශනවලදී අනාවරණය වී ඇති බව පොලීසිය කියයි. අත්අඩංගුවට ගෙන ඇති සැකකරු,ඔහු සතුව තිබු ගංජා පාර්සලය සහ ගංජා ප්‍රවාහනයට යොදා ගත් යතුරු පැදිය පුත්තලම දිසා අධිකරණයට ඉදිරිපත් කිරීමට නියමිතය. සාලියවැව පොලීසියේ අපරාධ විමර්ශන අංශයේ ස්ථානාධිපති නවීන් ඉන්ද්‍රජිත් දසනායක මහතා ඇතුළු නිලධාරීන් විසින් සැකකරු සමග ගංජා පාර්සලය අත්අඩංගුවට ගෙන ඇති බව අප වාර්තාකරු කීය.", "URL": "https://sinhala.adaderana.lk/news.php?nid=36708", "Category": null, "Parent URL": null}