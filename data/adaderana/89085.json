{"Source": "Adaderana", "Timestamp": "May 14, 2018 04:35 pm", "Headline": " කෘෂිකර්ම අමාත්‍යංශය යටතේ පවතින ආයතන කිහිපයකට නව සභාපතිවරු පත් වෙයි", "News Content": "කෘෂිකර්ම අමාත්‍යංශය යටතේ පවතින ආයතන කිහිපයක් සඳහා නව සභාපතිවරුන් පත් කර තිබේ. එම අමාත්‍යංශය යටතේ පවතින ආයතන 07න් ආයතන 03ක් සඳහාම නව සභාපතිවරුන් පත් කර ඇති බව කෘෂිකර්ම අමාත්‍යංශය නිවේදනය කළේය. ඒ අනුව ආහාර ප්‍රවර්ධන මණ්ඩලයේ සභාපතිවරයා ලෙස ලංකා ජලජීවී වගා සංවර්ධන අධිකාරියේ සභාපතිවරයා ලෙස කටයුතු කළ නීතිඥ උපාලි මොහොට්ටි මහතා පත් කර තිබේ. හිටපු අමාත්‍යංශ ලේකම්වරයෙකු වන අමරනාත් අබේගුණසේකර මහතා ලංකා පොහොර සමාගමේ සභාපතිවරයා ලෙස පත් කර ඇති බව වාර්තා වෙයි. එමෙන්ම කොමර්ෂල් පොහොර සමාගමේ නව සභාපතිවරයා ලෙස ජගත් පෙරේරා මහතා පත් කර ඇති අතර ඔහු මීට පෙර ලංකා ධීවර සංස්ථාවේ සභාපතිවරයා ලෙස කටයුතු කර තිබේ. මීට අමතරව කෘෂිකර්ම හා ගොවිජන සේවා මණ්ඩලය, සිමාසහිත පොස්පේට් ලිමිටඩ් ආයතනය, වී අලෙවි මණ්ඩලය සහ හදබිම යන ආයතන සඳහාද ඉදිරි දින දෙක තුළ නව අධ්‍යක්ෂවරුන් සහ සභාපතිවරුන් පත් කිරීමට නියමිත බව කෘෂිකර්ම අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=89085", "Category": null, "Parent URL": null}