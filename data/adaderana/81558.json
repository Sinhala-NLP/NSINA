{"Source": "Adaderana", "Timestamp": "December 15, 2017 05:10 pm", "Headline": "ඒකාබද්ධයෙන් ගිය ශ්‍රියානිට එරෙහිව විනය ක්‍රියාමාර්ග ගන්නා බව දිනේෂ් කියයි", "News Content": "ශ්‍රියානි විජේවික්‍රම මහත්මිය මහජන එක්සත් පෙරමුණේ සිටිමින් වත්මන් ආණ්ඩුවට සහය දැක්වීම සම්බන්ධයෙන් විනය ක්‍රියාමාර්ග ගැනීමට මහජන එක්සත් පෙරමුණේ මධ්‍යම කාරක සභාව විසින් තීරණය කර තිබේ. අද(15) කොළඹ පැවති මහජන එක්සක් පෙරමුණේ මාධ්‍ය හමුවකට එක්වෙමින් එහි නායක පාර්ලිමේන්තු මන්ත්‍රී දිනේෂ් ගුණවර්ධන මහතා මෙම අදහස් පළ කළේය. පසුගිය 9 වන දා පැවති අයවැය සඳහා විරුද්ධව සිය ඡන්දය ප්‍රකාශ කර පසුව ආණ්ඩුවට සහය දැක්වීම තුළ යම් ගැටළුකාරී තත්ත්වයක් මතුව ඇති බව ද එය ආණ්ඩුව විසින් මෙහෙයවන කුමන්ත්‍රණයක ප්‍රතිඵලයක් විය හැකි බව ද දිනේෂ් ගුණවර්ධන මහතා කියා සිටියේය. මහජන එක්සක් පෙරමුණේ සාමාජිකත්වය දරන ශ්‍රියානි විජේවික්‍රම මහත්මිය දිගාමඩුල්ල ආසනය නියෝජනය කරමින් පාර්ලිමේන්තුවට පැමිණ තිබේ. මහජන එක්සත් පෙරමුණේ සිටිමින් ඒකාබද්ධ විපක්ෂයට සහය පළ කළ ඇය පසුගිය දෙසැම්බර් මස 10 වන දා වත්මන් ජනාධිපතිවරයාගේ වැඩපිළිවෙළට සහය පළ කරන බව පවසමින් ආණ්ඩුවට එක්විය.", "URL": "https://sinhala.adaderana.lk/news.php?nid=81558", "Category": null, "Parent URL": null}