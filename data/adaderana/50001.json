{"Source": "Adaderana", "Timestamp": "March 16, 2015 03:12 pm", "Headline": "අලි රොෂාන් යළි රිමාන්ඩ්", "News Content": "නීති විරෝධී අයුරින් අලි ඇතුන් රඳවා තබා ගැනීමේ චෝදනා මත අත්අඩංගුවට ගත් අඳනපුලිගේ රොෂාන් නොහොත් අලි රොෂාන් ලබන 20 වනදා දක්වා රක්ෂිත බන්ධනාගාර ගතකරන ලෙස කොළඹ මහේස්ත්‍රාත් අධිකරණය නියෝග කර තිබේ.අදාළ නඩුව අද(16) කැඳවූ අවස්ථාවේදී රහස් පොලීසිය අධිකරණය හමුවේ කියා සිටියේ සැකකරු විසින් වනජීවී දෙපාර්තම්න්තුවේ පවතින අලි ඇතුන් ලියාපදිංචි කිරීමේ අලිපොත කූඨ ආකාරයෙන් වෙනස් කොට අලි ඇතුන් රඳවාගෙන සිටින බවයි.මේ වන විට වාර්තා වී ඇති අලි ඇතුන් 57 දෙනෙකුගේ ලියාපදිංචි වීම් සම්බන්ධයෙන් පරීක්ෂණ සිදුකරන බවද එහිදී රහස් පොලීසිය මගින් ප්‍රකාශ කර තිබේ.පොලීසිය කළ ඉල්ලීමකට අනුව කොළඹ ප්‍රධාන මහෙස්ත්‍රාත් ගිහාන් පිලපිටිය මහතා විසින් සැකකරු ලබන 20 වනදා දක්වා රක්ෂිත බන්ධනාගාර ගත කරන ලෙසත්, එදිනට පරීක්ෂණ වල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙසත් නියම කර තිබේ.", "URL": "https://sinhala.adaderana.lk/news.php?nid=50001", "Category": null, "Parent URL": null}