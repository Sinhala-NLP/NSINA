{"Source": "Adaderana", "Timestamp": "May 11, 2012 08:17 am", "Headline": "රජය හා ටී.එන්.ඒ සාකච්ඡා මේසයට ගෙනඒමට මැදිහත්වීම කොංග්‍රසයේ අරමුණයි", "News Content": "උගත් පාඩම් හා ප්‍රතිසංවිධාන කොමිසන් සභා වාර්තාව ක්‍රියාත්මක කිරීමේ දි අධිකරණ අමාත්‍යාංශයට ද විශාල කාර්යයක් පැවරී ඇති බව අධිකරණ අමාත්‍ය රවුෆ් හකීම් මහතා පවසයි. අදාළ කොමිසන් සභා වාර්තාව ක්‍රියාත්මක කළ යුතුයි යන මතයේ ශ්‍රී ලංකා මුස්ලිම් කොංග්‍රසය සිටින බව ඔහු පෙන්වාදෙයි. ශ්‍රී ලංකාවේ නෝර්වේ තානාපතිනි හිල්ඩ් හැරල්ඩ්ස්ටාඩ් මහත්මිය හමුවූ අවස්ථාවේ දී රවුෆ් හකීම් අමාත්‍යවරයා මේ බව පවසා තිබේ. උගත් පාඩම් හා ප්‍රතිසංවිධාන කොමිසන් සභා වාර්තාව ක්‍රියාත්මක කළ යුතු ආකාරය පිළිබඳව රජයට අදහස් ඉදිරිපත් කිරීම සඳහා මුස්ලිම් කොංග්‍රසය කමිටුවක් ද පත්කර ඇති බව අමාත්‍යවරයා ප්‍රකාශ කළේය. රජය සහ දෙමළ ජාතික සන්ධානය සාකච්ඡා මේසයට ගෙනඒම සඳහා මැදිහත්කරුවෙකු ලෙස කටයුතු කිරීම මුස්ලිම් කොංග්‍රසයේ අරමුණ බවත් මෙරට සංහිඳියාවක් පිළිබඳ කතාකරන වර්තමානයේ රජය සහ ජාත්‍යන්තරය අතර හොඳ අදහස් හුවමාරුවක් තිබිය යුතු බවත් රවුෆ් හකීම් අමාත්‍යවරයා මෙහිදී වැඩිදුරටත් පවසා ඇත.", "URL": "https://sinhala.adaderana.lk/news.php?nid=24164", "Category": null, "Parent URL": null}