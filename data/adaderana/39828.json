{"Source": "Adaderana", "Timestamp": "December 24, 2013 01:15 pm", "Headline": "මැදිරිගිරිය සහ හිඟුරක්ගොඩ අය වැයත් පරාදයි ", "News Content": "එක්සත් ජනතා නිදහස් සන්ධාන පාලනයේ පවතින තවත් ප්‍රාදේශීය සභා දෙකක පළමු වරට ඉදිරිපත් කළ අයවැය පරාජයට පත්ව තිබේ. මැදිරිගිරිය සහ හිඟුරක්ගොඩ ප්‍රාදේශීය සභාවල අයවැය මෙලෙස පරාජයට පත්ව ඇති බව සඳහන් වෙයි. මැදිරිගිය ප්‍රාදේශීය සභාවේ අයවැය වැඩි ඡන්ද එකකින් පරාජයට පත්ව තිබේ. ඒ අනුව ප්‍රාදේශීය සභාවේ සභාපති ආනන්ද ශ්‍රී ධර්මසේන මහතා විසින් අද(24) අයවැය පළමු වරට සභාවට ඉදිරිපත් කරනු ලැබුණි. එහිදි අයවැයට පක්ෂව ඡන්ද 8ක් ලැබී ඇති අතර විපක්ෂව ලැබී ඇති ඡන්ද සංඛ්‍යාව 9ක් වෙයි. විපක්ෂව ඡන්දය ලබාදුන් මන්ත්‍රීවරුන් අතර එක්සත් ජනතා නිදහස් සන්ධාන මන්ත්‍රීවරුන් සිව් දෙනෙකු ද වන බව වාර්තා වෙයි. මේ අතර එක්සත් ජනතා නිදහස් සන්ධාන පාලනයේ පවතින හිඟුරක්ගොඩ ප්‍රාදේශීය සභාවේ අයවැය ද වැඩි ඡන්ද 6කින් පරාජයට පත්ව තිබේ. ප්‍රාදේශීය සභාවේ සභාපති සුසන්ත ඥානරත්න මහතා විසින් අයවැය සභාවට ඉදිරිපත් කළ අතර ඊට පක්ෂව ඡන්ද 6ක් සහ විපක්ෂව ඡන්ද 12ක් ලැබී ඇති බව වාර්තා වෙයි. විපක්ෂව ඡන්දය භාවිත කළ මන්ත්‍රීවරුන් අතර උප සභාපතිවරයා ඇතුළු එක්සත් ජනතා නිදහස් සන්ධාන මන්ත්‍රීවරුන් 8 දෙනෙකු සිටින බව අප වාර්තාකරු සඳහන් කරයි.", "URL": "https://sinhala.adaderana.lk/news.php?nid=39828", "Category": null, "Parent URL": null}