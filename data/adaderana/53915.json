{"Source": "Adaderana", "Timestamp": "September 17, 2015 02:56 pm", "Headline": "එක්සත් ජාතින්ගේ මානව හිමිකම් අවසන් වාර්තාව 24 දා ", "News Content": "ශ්‍රී ලංකාව ගැන එක්සත් ජාතික්ගේ මානව හිමිකම් වාර්තාවේ අවසන් වාර්තාව ලබන 24 වැනිදා නිකුත් කරන තෙක් කිසිදු තීරණයක් ගැනීමට නොහැකි බව කැබිනට් ප්‍රකාශක අමාත්‍ය රාජිත සේනාරත්න මහතා කියයි.එක්සත් ජාතින්ගේ මානව හිමිකම් කොම්සම විසින් මානව හිමිකම් සම්බන්ධයෙන් ඉදිරිපත් කළ වාර්තාව මේ වන විට ශ්‍රී ලංකා රජය හොඳින් අධ්‍යයනය කරමින් සිටින බවද අමාත්‍යවරයා පවසයි.රජයේ ප්‍රවෘත්ති දෙපාර්ත්මේන්තුවේ අද (17) පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මේ බව සඳහන් කළේය.එම වාර්තාවේ යුද අපරාධ සම්බන්ධයෙන් කිසිදු පුද්ගලයෙක් නම් කර නැති බව පෙන්වාදුන් අමාත්‍යවරයා යුද අපරාධ තිබේනම් ඒවා පිළිබඳ පරීක්ෂණ පවත්වන ලෙස ඉල්ලා තිබෙන බව එම වාර්තාවේ පෙන්වා දී තිබෙන බව ද පැවසුවේය.ඒ මහතා ප්‍රකාශ කළේ යුද්ධය අවසානයේ පැවති ගැටුම් සම්බන්ධයෙන් අදාළ දෙපාර්ශයටම චෝදනා කර තිබෙන බවයි.වත්මන් රජය ගෙන යන යහපාලන වැඩපිළිවෙළ සම්බන්ධයෙන් එම වාර්තාවේ ප්‍රශංසා කර තිබෙන බවත්, ආරක්ෂක අංශ කැළඹවීම සම්බන්ධයෙන් ප්‍රචාර ගෙන ගියත් එම වාර්තාවේ එවැනි දෙයක් සිදු වී නැති බවත්, අමාත්‍යවරයා පෙන්වාදුන්නේය.මෙම අවස්ථාවට කැබිනට් ප්‍රකාශක, පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා අතුළු පිරිසක් එක්ව සිටි බව රජයේ නිල පුවත් වෙබ් අඩවිය සඳහන් කරයි.", "URL": "https://sinhala.adaderana.lk/news.php?nid=53915", "Category": null, "Parent URL": null}