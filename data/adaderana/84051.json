{"Source": "Adaderana", "Timestamp": "February 6, 2018 07:10 pm", "Headline": "චෝදනාවලට ලංකාවට ඇවිත් උත්තර දෙනවා", "News Content": "තමන් මෙවර දිවයිනට පැමිණීමෙන් පසු රජයේ බොරු චෝදනා සහ අසත්යම ප්‍රචාරවලට පිළිතුරු ලබාදෙන බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. පසුගිය වසර 03 පුරාම තමන් අපකීර්තියට පත් කිරීම සඳහා වත්මන් රජය විවිධ පරීක්ෂණ ආරම්භ කළ බව සදහන් කරන හිටපු ආරක්ෂක ලේකම්වරයා ඉදිරියේදීද ඕනෑම පරීක්ෂණයකට මුහුණ දීමට තමන් සූදානම් බවද සඳහන් කළේය. තමන් මුණ ගැසීමට යමින් සිටියදී රුසියාවේ හිටපු ශ්‍රී ලංකා තානාපති උදයංග වීරතුංග මහතා අත්අඩංගුවට පත් වූ බවට සිදු කරන ප්‍රකාශ සම්බන්ධයෙන් අදහස් දක්වමින් හිටපු ආරක්ෂක ලේකම්වරයා මේ බව ප්‍රකාශ කර තිබේ. උදයංග වීරතුංග මහතාට එරෙහිව නගන චෝදනාවලට ශ්‍රි ලංකාවට ගොස් හෝ සාක්ෂි ලබාදිය යුතු බව තමාගේ මතය වූ බව හිටපු ආරක්ෂක ලේකම්වරයා සඳහන් කළේය. වර්තමානය වන විට රටේ ජනතාව දේශපාලනඥයින්ට වඩා බොහෝ ඉදිරියෙන් සිටින බවත් මර්දනයෙන් රට පාලනය කිරීමට උත්සාහ කරන රජයට ජනතාව සුදුසු අවස්ථාවේදී පිළිතුරු ලබාදෙනු ඇති බවට තමන් විශ්වාසය පළ කරන බවත් හිටපු ආරක්ෂක ලේකම් ගෝඨාභය රාජපක්ෂ මහතා මෙහිදී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=84051", "Category": null, "Parent URL": null}