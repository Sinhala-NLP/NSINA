{"Source": "Adaderana", "Timestamp": "July 7, 2017 03:20 pm", "Headline": "ආණ්ඩුව විවේචනය කළොත් මාත් ජෝකර් කෙනෙක් වෙනවා", "News Content": "උමා ඔය ව්‍යාපෘතිය සම්බන්ධයෙන් ජනාධිපතිවරයා විසින් ගනු ලැබු තීරණය පිළිබඳ තමා පෞද්ගලිකව සතුටු වන බවත් ඇතැමුන් එය දේශපාලනීකරණය කිරීම තුළින් බණ්ඩාරවෙල ජනතාව පීඩනයට පත්වන බවත් විදුලි සංදේශ සහ ඩිජිටල් යටිතල පහසුකම් අමාත්‍ය හරීන් ප්‍රනාන්දු මහතා පවසයි. උමා ඔය ව්‍යපෘතිය සම්බන්ධයෙන් කරුණු පැහැදිලි කිරීම සඳහා සිරිකොත පක්ෂ මුලස්ථානයේ අද(07) පැවති මාධ්‍ය හමුවකට එක් වෙමින් අමාත්‍යවරයා මේ බව කියා සිටියේය. කෙසේ වෙතත් පසුගිය දා ජනාධිපතිවරයා සමඟ පැවති සාකච්ඡාවේදී කිසිදු අමාත්‍යවරයෙක් පවතින තත්ත්වය හමුවේ ව්‍යපෘතිය නවතා දමන ලෙස ඉල්ලීමක් නොකළ බවත් අමාත්‍යවරයා මෙහිදී අවධාරණය කර සිටියේය. එමෙන්ම මෙම ව්‍යාපෘතිය 2015 වසරේ වත්මන් ආණ්ඩුව බාර ගන්නා විට කිලෝමීටර 15 ක් වු මුළු දිග ප්‍රමාණයෙන් කිලෝමීටර 4.1 ක් අවසන් කර ඇති බවත් එය මුළු ව්‍යාපෘතියෙන් සියයට 48 ක් බව ව්‍යපෘති අධ්‍යක්ෂවරයා ද ජනාධිපතිවරයාට දැනුම් දුන්බවත් එනිසා මෙහි වගකීම කිසිවිටකත් වත්මන් ආණ්ඩුවට බාර ගත නොහැකි බව ද කියා සිටියේය. නමුත් වර්තමාන තත්ත්වය තුළ එහි වගකීම රජය සතු බවත් ඒ පිළිබඳ ඇති විවේචනයන් ආණ්ඩු පක්ෂයේ සිට තමා විසින් සිදු කළහොත් එහිදී තමා විහිළුවට ලක්වන බවත් පැවසු අමාත්‍යවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=74989", "Category": null, "Parent URL": null}