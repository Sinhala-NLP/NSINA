{"Source": "Adaderana", "Timestamp": "January 18, 2018 11:31 am", "Headline": "ඉන්ධන වංචා කරන්න ගියොත් වැඩ වරදීවි - ඇමතිගෙන් රතු එළියක්", "News Content": "කොළඹ රාජගිරිය - නාවල මාර්ගයේ විවෘත විශ්ව විද්‍යාලය ඉදිරිපිට පිහිටි ලංකා ඛනිජ තෙල් නීතිගත සංස්ථාවේ බෙදුම්කාරිත්ව ධුරය දරන ඉන්ධන පිරවුම්හලේ පොම්ප සියල්ලටම සීල් තැබීමට ලංකා ඛනිජ තෙල් නීතිගත සංස්ථාව අද (18) පියවර ගෙන තිබේ. ඉන්ධනහල්වල පොම්ප යොදා ගනිමින් බවුසර රථවලට භූමිතෙල් පැටවීම නීතිවිරෝධී ක්‍රියාවක් වන අතර එම වරද නාවල ඉන්ධන පිරවුම්හලේ ඊයේ (17) දින සිදු කෙරුණු බව විශේෂ හදිසි වැටලීම් ඒකකය විසින් අනාවරණය කර ගෙන ඇත. එම භූමිතෙල් තොගය කර්මාන්ත ශාලාවක් වෙත හෝ වෙනත් ස්ථානයකට රැගෙන යාමට සූදානම් කර තිබෙන්නට ඇතැයිද විමර්ශන නිලධාරීන් සැක පහළ කරයි. ඒ සම්බන්ධයෙන් වූ පරීක්ෂණ අවසන් වන තුරු ඉන්ධන පිරවුම්හලේ පොම්පවලට සීල්තැබීමට ලංකා ඛනිජ තෙල් නීතිගත සංස්ථාවේ වැටලීම් ඒකකය පියවර ගෙන තිබේ. මේ වන විට භූමිතෙල් ලංකා ඛනිජ තෙල් නීතිගත සංස්ථාව විසින් අලෙවි කරනුයේ එක් ලීටරයකින් රුපියල් 30ක පමණ පාඩුවක් ලබමින් බවත් එම පාඩුවකට වඩා මහජනතාවට ලබා දෙන සහනයක් ලෙස ලංකා ඛනිජ තෙල් නීතිගත සංස්ථාව සලකන අතර මහජනතාවට ලබාදෙන එම සහනය කූට පුද්ගලයින් විසින් අයුතු ලෙස අවභාවිත කිරීම ගැන විශේෂ අවධානයක් යොමුවී ඇතැයි ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහතා අවධාරණය කරයි. එවැනි අක්‍ර‍මිකතා සිදු කරන්නන්ට එරෙහිව ආයතනික නීතියත් රටේ නීතියටත් අනුව ක්‍රියා කිරීමට අපේක්ෂා කරන බවද අර්ජුන රණතුංග අමාත්‍යතුමා පවසයි. එතුමා තවදුරටත් අවධාරණය කළේ ඩීසල්වලට භූමිතෙල් කලවම් කර විකුණුවහොත් ඔවුනටද කිසිඳු සමාවක් නොදෙන බවයි. ලංකා ඛනිජ තෙල් නීතගත සංස්ථාවට පැවරී ඇති බලතල අනුව එම වරද සිදු කරන ඉන්ධනහල්වල සහ බවුසර් රථවල බලපත්‍ර අවලංගු කිරීමට පියවර ගන්නා බවද අර්ජුන රණතුංග අමාත්‍යතුමා අවධාරණය කළේය. එතුමා වැඩිදුරටත් මහජනතාවගෙන් ඉල්ලා සිටින්නේ ඉන්ධන කලවම් කිරීමක් ගැන හෝ භූමිතෙල් සහනය අවභාවිතා කිරීමක් ගැන වාර්තා වුවහොත් වහාම ළඟම ඇති පොලිසියට දැනුම් දෙන ලෙසයි. එමෙන්ම 0728870624 සහ 0777748417 යන දුරකථන අංකවලින් හදිසි වැටලීම් ඒකකයේ නිලධාරීන්ට දැනුම් දෙන ලෙසද අමාත්‍ය අර්ජුන රණතුංග මහතා මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=83161", "Category": null, "Parent URL": null}