{"Source": "Adaderana", "Timestamp": "December 23, 2010 01:03 pm", "Headline": " අතුරුදහන් වූ කොටස් වල වටිනාකම මිලියන එකහමාරයි-ජාවරාම් නිසා මණ්ඩලයට පාඩුයි", "News Content": "අධිබලැති විදුලි සම්පේ‍්‍රෂණ මාර්ගයන්හි කොටස් ගලවා විකිණීමේ ජාවාරම් නිසා විදුලි බල මණ්ඩලයට සිදුවන අලාභය ඉමහත් බවත්,වේයන්ගොඩ - කොටුගොඩ සම්පේ‍්‍රෂණ මාර්ගයේ රු. මිලියන එකහමාරක් වටිනා කොටස් අතුරුදහන්ව ඇති බවත් විදුලි බල හා බල ශක්ති අමාත්‍යංශය පවසයි. අමාත්‍යංශයේ මාධ්‍ය ඒකකය විසින් නිකුත් කළ නිවේදනයක මේ බව සඳහන් වේ. ලංකා විදුලිබල මණ්ඩලයට අයත් දිවයිනේ නොයෙක් ප‍්‍රදේශයන්හි ස්ථාපිත කර ඇති අධිබලැති සම්පේ‍්‍රෂණ මාර්ගයන්හි කොටස් සොරකම් කිරීමේ ජාවාරමක් පිළිබඳව වාර්තා වේ. ලංකා විදුලිබල මණ්ඩලීය පද්ධති පාලන ඒකකයේ විමර්ශන අංශය මගින් පසුගිය කාලපරිච්ඡේදය තුළදී අනාවරණය කරගත් සිද්ධීන් අනුව ත‍්‍රීකුණාමලය, මඩකළපුව, පොළොන්නරුව, අම්පාර යන ප‍්‍රදේශයන් වලින් මෙන්ම ජාඇල, කොටගොඩ, වේයන්ගොඩ යන ප‍්‍රදේශයන්ගෙන්ද මෙවැනි සිද්ධීන් වාර්තා වී තිබේ. පසුගිය සතිය තුළදී කොටුගොඩ - වේයන්ගොඩ කි.වො. 220 සම්පේ‍්‍රෂණ මාර්ගයේ මෙවැනි කොටස් ගැලවීමේ සිද්ධියක් අනාවරණය වී තිබේ. මෙම සම්පේ‍්‍රෂණ මාර්ගයේ රබර්වත්ත අසල කණු 15ක පමණ මෙසේ කොටස් ගලවා ඇති අතර, මෙම අතුරුදන්වූ කොටස් වල වටිනාකම රු. මිලියන එකහමාරක් පමණ වෙතැයි ඇස්තමේන්තු කර තිබේ. ප‍්‍රදේශයේ මත්කුඩු භාවිතා කරන්නන් විසින් මෙම සිද්ධිය සිදුකරන්නට ඇතැයි සැක කර ඇති අතර, සිද්ධිය පිළිබඳ විමර්ශන කටයුතු මෙහෙයවූ මිනුවන්ගොඩ පොලීසිය විසින් වේ වනවිට සිද්ධියට අදාළ පුද්ගලයින් තිදෙනෙක් අත්අඩංගුවට ගෙන ඇති බව වාර්තා වේ. සාමාන්‍යයෙන් අධිබලැති විදුලි කුළුණක වටිනාකම රු. මිලියන 5 -6ක් පමණ වෙතැයි ලංකා විදුලිබල මණ්ඩලය විසින් ඇස්තමේන්තු කර ඇති අතර, මෙවැනි වංචනික සිද්ධීන් තුළින් ලං.වි.ම.ට විශාල මූල්‍යමය අලාභයක් අත්වන බව විදුලිබල හා බලශක්ති අමාත්‍යාංශය අවධාරණය කරයි. මෙවැනි සිද්ධීන්ට වැරදිකරුවන් වන පුද්ගලයින් නීතිය ඉදිරියට පමුණුවා දැඩි දඞුවම් ලබාදෙන බව පවසන විදුලිබල හා බලශක්ති අමාත්‍යාංශය, මෙවැනි වංචනික ක‍්‍රියා පිළිබඳව නිරන්තර අවදියෙන් පසුවන ලෙසත්, එවැනි ක‍්‍රියාවක් දැනගත් වහාම ලං.වි.ම.ට හෝ ළඟම ඇති පොලිස් ස්ථානයට දැනුම් දෙන ලෙසද මහජනතාවගෙන් ඉල්ලා සිටින බවත් නිකුත් කර ඇති නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=13043", "Category": null, "Parent URL": null}