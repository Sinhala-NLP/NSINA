{"Source": "Adaderana", "Timestamp": "January 25, 2019 04:42 pm", "Headline": "ඔස්ට්‍රේලියානු දිනය හෙට-සැමරීම ගැන බහුතරයක් විරුද්ධයි", "News Content": "ඔස්ට්‍රේලියානු දිනය හෙට (26) දිනයට යෙදී ඇත. කෙසේ වෙතත් මෙම දිනය සැමරීම සිය ප්‍රජාවට එල්ල කරන මරු පහරක් බව එරට ස්වදේශිකයන් බහුතරයකගේ මතය වී ඇත. බ්‍රිතාන්‍යයන් පළමුවරට ඔස්ට්‍රේලියාවට පය තැබුවේ 1788 වසරේදීය. ඔවුන් මෙසේ පැමැණි දිනය වන ජනවාරි මස 26වැනිදා ඔස්ට්‍රේලියානු දිනය ලෙස සැලකෙන අතර එය සැම වසරකදීම සමරනු ලබයි. කෙසේ වෙතත් මෙවර එය උත්සවාකාරයෙන් සැමරීමට එරෙහිව එරට ස්වදේශිකයන් මෙසේ හඬ නගයි. ලක්ෂ 7ක් ස්වදේශිකයන් තවමත් ඔස්ට්‍රේලියාවේ ස්ථාන රැසක ජීවත් වන අතර ඔස්ට්‍රේලියානු ස්වදේශීය සංස්කෘතිය අභාවයට කැඳවාගෙන ගිය මේ දිනය උත්සවාකාරයෙන් සැමරීම අතිශය කුරිරු බව මේ පිරිස් පෙන්වා දෙනු ලබයි. ඒ හේතුවෙන් මේ දිනයේදී එරට ස්ථාන රැසක් තෝරාගෙන විරෝධය දැක්වීමටත් මේ පිරිස සූදානමින් පසුවෙයි. කෙසේ වෙතත් විරුද්ධ මත පළකරන්නන් පවසන්නේ, බ්‍රිතානයයන් ඔස්ට්‍රේලියාවට පැමිණ රටට නව අරුතක් ගෙන දීමට සමත්වූ බවය. මේ හේතුවෙන් ඉතිහාසය වෙනස් කිරීමට උත්සාහ කිරීම විහිළුවක් පමණක් බවද මේ පිරිස් වැඩිදුරටත් පවසා සිටියි.", "URL": "https://sinhala.adaderana.lk/news.php?nid=103072", "Category": null, "Parent URL": null}