{"Source": "Adaderana", "Timestamp": "May 24, 2012 10:15 am", "Headline": "විසඳුම් නොදුනහොත් යළිත් වර්ජනයක් ", "News Content": "තම ගැටලු විසඳීම පමා කිරීමට එරෙහිව යළිත් වර්ජනයක නිරත වීමට පරිපූරක වෛද්‍ය සේවා වෘත්තීය සමිති ඒකාබද්ධ බලමණ්ඩලය තීරණය කර තිබේ. ඒ අනුව එළඹෙන 31 වැනි දින සිට අඛණ්ඩ වර්ජනයක නිරතවීමට ඔවුන් තීරණය කර ඇත. දිවයිනපුරා රෝහල් 560 ක සේවය කරන වෛද්‍ය පර්යේෂණාගාර තාක්ෂණ විද්‍යාඥයින්, ඖෂධවේදීන්, විකිරණ ශිල්පීන්, භෞත චිකිත්සක නිලධාරීන් හා වෘත්තීය චිකිත්සක නිලධාරීන් 5000 ට ආසන්න සේවකයින් පිරිසක් වර්ජනය සඳහා එක් වන බව පරිපූරක වෛද්‍ය සේවා වෘත්තීය සමිති ඒකාබද්ධ බලමණ්ඩලය පවසයි. සෞඛ්‍ය අමාත්‍යාංශය හා මුදල් අමාත්‍යාංශය විසින් මේ දක්වා විසඳුම් ලබා දීම පමා කර ඇති අදාළ ගැටලු සඳහා එළඹෙන 30 වැනිදාට පෙර විසඳුම් ලබා නොදුනහොත් මෙම වර්ජනය ක්‍රියාත්මක කරන බව ඔවුන් පෙන්වාදෙයි.", "URL": "https://sinhala.adaderana.lk/news.php?nid=24484", "Category": null, "Parent URL": null}