{"Source": "Adaderana", "Timestamp": "June 28, 2012 09:45 am", "Headline": " දහසය හැවිරිදි ගැහැණු ළමයෙක් ඉස්සූ 11 ක් මාට්ටු", "News Content": "වෑන් රථයකින් ගැහැණු ළමයෙකු පැහැරගෙන යමින් සිටි පුද්ගලයින් 11 දෙනෙකු හැටන් පොලිසිය විසින් අත්අඩංගුවට ගෙන තිබේ. වැඩබලන පොලිස් මාධ්‍ය ප්‍රකාශක පොලිස් අධිකාරී සජීව මැදවත්ත මහතා කියා සිටියේ අද අලුයම හැටන් පොලිස් මාර්ග බාධකයේ දී මෙම පිරිස අත්අඩංගුවට ගෙන ඇති බවයි. සැකකටයුතු වෑන් රථයක් මාර්ගයේ බාධකයේ සේවයේ යෙදී සිටි පොලිස් නිලධාරීන් විසින් පරීක්ෂාවට ලක් කර තිබේ. සැකකටයුතු ලෙස හැසිරුණු අදාළ පිරිස ගමන් ගත් වෑන් රථයේ 16 හැවිරිදි ගැහැණු ළමයෙකු ද සිටින බවට පොලිසිය විසින් අනාවරණය කරගැනීමෙන් අනතුරුව මෙම පිරිස අත්අඩංගුවට ගෙන තිබේ. අත්අඩංගුවට ගත් සැකකරුවන් අතර හමුදා සෙබළෙකු‍ ද වන බව පොලිසිය ප්‍රකාශ කරයි. සැකකරුවන් සම්බන්ධයෙන් වැඩිදුර පරීක්ෂණ සිදුකිරීම සඳහා බගවන්තලාව පොලිස් ස්ථානයට භාරදී තිබේ.", "URL": "https://sinhala.adaderana.lk/news.php?nid=25378", "Category": null, "Parent URL": null}