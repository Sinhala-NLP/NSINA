{"Source": "Adaderana", "Timestamp": "January 2, 2017 11:53 am", "Headline": "සීමා නිර්ණ වාර්තාව අද බාරදෙයි", "News Content": "සීමා නිර්ණ කොමිෂන් සභාවේ වාර්තාව පළාත් සභා හා පළාත් පාලන අමාත්‍යවරයාට අද (02) දිනයේ බාරදෙන බව එම කොමිසමේ සභාපති අශෝක පීරිස් මහතා පවසයි.අදාළ වාර්තාව පසුගිය සතියේදී බාරදීමට නියමිතව තිබුණ ද දෙමළ පරිවර්තන ගැටළු හේතුවෙන් වාර්තාව ලබාදීමට හැකියාවක් නොලැබුණි.කෙසේ වෙතත් එවකට විෂය භාර රාජ්‍ය අමාත්‍යවරයා ලෙස කටයුතු කළ ප්‍රියන්ත ජයරත්න මහතා දෙමළ පරිවර්තන සකස් කිරීම සඳහා කාලය ලබාදී තිබුණි.එහෙත් එය අද දිනයේදී විෂය භාර අමාත්‍ය ෆයිසර් මුස්තාෆා මහතා වෙත බාර දෙන බව සීමා නිර්ණය කොමිසමේ සභාපති අශෝක පිරිස් මහතා පැවසීය.මේ අතර සීමා නිර්ණය අභියාචනා කමිටු අවසන් වාර්තාව සඳහා කමිටු සාමාජිකයන් දෙදෙනෙකු මෙතෙක් අත්සන් කර නොමැති බව ද වාර්තා වේ.එක්සත් ජනතා නිදහස් සන්ධානයෙන් අදාළ කමිටුව සඳහා පත්කළ හිටපු ආණ්ඩුකාර සාලිය මැතිව් සහ එක්සත් ජාතික පක්ෂයෙන් පත් කළ ජ්‍යෙෂ්ඨ නීතීඥ එස්.මිස්බා යන කමිටු සාමාජිකයන් එලෙස අත්සන් කර නොමැති බව වාර්තා වේ.පළාත් සභා හා පළාත් පාලන අමාත්‍ය ෆයිසර් මුස්තාෆා මහතා විසින් දැනට ගැසට් කර ඇති සීමා නිර්ණය පිළිබඳ පවතින ගැටළු පිළිබඳ සොයා බලා වාර්තාවක් සකස් කිරීම සඳහා අශෝක පීරිස් මහතාගේ සභාපතීත්වයෙන් පංච පුද්ගල කමිටුවක් පත් කරනු ලැබීය.එම කමිටුවේ ලේකම් ලෙස පළාත් සභා හා පළාත් පාලන අමාත්‍යාංශයේ ලේකම්වරයා කටයුතු කරනු ලබයි.අශෝක පීරිස් මහතා හැර සෙසු සාමාජිකයන් දේශපාලන පක්ෂවලින් පත්කළ නියෝජිතයන් වන අතර ජනතා විමුක්ති පෙරමුණ නියෝජනය කරමින් නීතීඥ උපුල් කුමරප්පෙරුම මහතාත් දෙමළ ජාතික සන්ධානය නියෝජනය කරමින් මහාචාර්ය බාලසුන්දරම් පිල්ලෙයි මහතාත් පත් කර තිබේ.ජනතා විමුක්ති පෙරමුණෙන් සහ දෙමළ ජාතික සන්ධානයෙන් පත්කළ නියෝජිතයන් දෙදෙනා සහ සීමා නිර්ණය අභියාචනා කමිටු සභාපති අශෝක පීරිස් මහතා මේ වන විට අදාළ කමිටු වාර්තාව සඳහා අත්සන් තබා ඇති බව සඳහන් වේ.කමිටුවේ බහුතර සාමාජිකයන් පිරිසක් වාර්තාව අනුමත කර ඇති බැවින් එහි වලංගුභාවය පිළිබඳ ගැටළු මතු නොවන බව වාර්තා වේ.", "URL": "https://sinhala.adaderana.lk/news.php?nid=67610", "Category": null, "Parent URL": null}