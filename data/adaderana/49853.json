{"Source": "Adaderana", "Timestamp": "March 10, 2015 09:58 am", "Headline": "ශ්‍රී ලංකාව ඉන්දියාවේ කොටසක් නෙවෙයි ", "News Content": "ඉන්දියාවේ ඇස සමස්තයක් ලෙස ශ්‍රී ලංකාවේ දෙමළ ජනතාව වැඩි වශයෙන් වෙසෙන උතුරු පළාතට පමණක් යොමු නොකළ යුතු බව විදුලි බල හා බලශක්ති අමාත්‍ය පාඨලි චම්පික රණවක මහතා පවසයි.සමස්තයක් ලෙස ලංකාව එක් රටක් ලෙස සිතා අවධානය යොමු කළ යුතු බව ඒ මහතා ඉන්දීය මාධ්‍ය වෙත අදහස් දක්වමින් පවසා තිබේ. ඉන්දීය අගමැතිවරයාගේ ශ්‍රී ලංකා සංචාරය දෙරටේ දේශපාලන, වෙළඳ හා තාක්ෂණික වශයෙන් කලාපයේ රටවල් අතර සුහදතාවය වර්ධනය වීම සඳහා සාධකයක් බවද ඔහු සඳහන් කර ඇත.\"උතුරේ දෙමළ ජනතාවගේ භාරකරු ලෙස ඉන්දියාව පසුගිය කාලයේදී සිදු වු දේවල් සම්බන්ධයෙන් අවධානය යොමු කළ යුතුයි\" ඇමතිවරයා අවධාරණය කර තිබේ.1987 ඉන්දු ලංකා ගිවිසුමට අනුව 13 ව්‍යවස්ථා සංශෝධනය මත පදනම්ව බලය බෙදීමට ඉන්දියාව දැඩි පරීශ්‍රමයක් දරණ බවද ඔහු සඳහන් කර ඇත.කෙසේ වූවද ශ්‍රී ලංක‍ාවේ දෙමළ ජනතාව පවත්නා රජයත් සමඟ සහයෝගයෙන් කටයුතු කර ඔවුන්ගේ ගැටලු විසඳාගත යුතු බවත්, ඉන්දියාව එම ප්‍රශ්නයට ඈඳා ගත යුතු නැති බවත්, චම්පික රණවක මහතා පවසා ති‍බේ.ශ්‍රී ලංකාව ඉන්දියාවේ කොටසක්වත් එරට සංස්කෘතියවත් නොවන බවත්, අප විසින් නිර්මාණය කරගත් සංස්කෘතියක් ශ්‍රී ලංකාවේ ඇති බවත්, ඔහු වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=49853", "Category": null, "Parent URL": null}