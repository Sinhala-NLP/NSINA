{"Source": "Adaderana", "Timestamp": "January 5, 2012 08:47 am", "Headline": "ජ-පුර සරසවි බෝම්බ ප්‍රහාරයට ආරක්ෂක අංශ සැකයි", "News Content": "ශ්‍රී ජයවර්ධනපුර විශ්ව විද්‍යාලයේ විරු සිසු ස්මාරකයට බෝම්බ ප්‍රහාරයක් එල්ල කර එය සම්පූර්ණයෙන්ම පුපුරුවා හැරීමට උත්සාහ දැරීම දැඩි පිළිකුළෙන් යුතුව හෙළා දකින බව අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා පවසයි. අද(05) අලුයම 2 .45 ට පමණ විශාල පිපිරුම් හඬක් ඇසීම නිසා ඒ පිළිබඳව මිරිහාන පොලිසියට සහ හදිසි ඇමතුම් අංශයට දැනුම් දුන් නමුදු තත්ත්වය පරීක්ෂා කිරීම සඳහා ඔවුන් කිසිදු උත්සාහයක් නොගත් බවට සංජීව බණ්ඩාර මහතා චෝදනා කරයි. කෙසේවෙතත් කිසියම් කඩාකප්පල්කාරී පිරිසක් විසින් සිදුකළ මෙම ප්‍රහාරයෙන් විරු සිසු ස්මාරකයේ කොටසකට පමණක් බරපතල අලාභ හානි සිදුව ඇති බව ඔහු පෙන්වාදෙයි. මෙවැනි පුපුරුවා හැරීමක් සාමාන්‍ය සිසුන්ට සිදුකළ නොහැකි බවත්, මේ සඳහා ආරක්ෂක අංශයන්හි සෘජු හෝ වක්‍ර මැදිහත්වීමක් ඇති බව තමන් විශ්වාස කරන බවත් හෙතෙම ප්‍රකාශ කළේය. අදාළ සිද්ධිය පිළිබඳව දැනුම් දුන් වහාම ආරක්ෂක අංශ විසින් ඒ සම්බන්ධව අවශ්‍ය ක්‍රියා මාර්ග ගැනීමට කටයුතු නොකළේ ද මෙම හේතුව නිසා බවට තමන් සැක කරන බව ද සංජීව බණ්ඩාර චෝදනා කළේය. මේ වනවිට ශ්‍රී ජයවර්ධනපුර විශ්ව විද්‍යාලයේ සියලුම පීඨවල සිසුන් අධ්‍යයන කටයුතුවලින් ඉවත්ව සිටින බවත්, විශ්ව විද්‍යාලය තුළ නොසන්සුන්කාරී තත්ත්වයක් ඇතිවී තිබෙන බවත් ඔහු පෙන්වාදුන්නේය. සිසුන්ගේ ආරක්ෂාව තහවුරු කරන තුරු අධ්‍යයන කටයුතු සඳහා සම්බන්ධ නොවන බව ඔවුන් ප්‍රකාශ කර ඇති බවත් අන්තර් විශ්ව විද්‍යාලයීය ශිෂ්‍ය බල මණ්ඩල කැඳවුම්කරු කියා සිටියේය.", "URL": "https://sinhala.adaderana.lk/news.php?nid=21166", "Category": null, "Parent URL": null}