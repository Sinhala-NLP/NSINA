{"Source": "Adaderana", "Timestamp": "May 24, 2010 09:21 am", "Headline": "වෙසක් සතිය වෙනුවෙන් විශේෂ දුම්රිය සේවයක්", "News Content": "වෙසක් සතිය නිමිත්තෙන් විශේෂ දුම්රිය සේවයක් ක්‍රියාත්මක කිරීමට දුම්රිය දෙපාර්තමේන්තුව පියවර ගෙන තිබේ. ලබන 26 සහ 27 කොළඹ කොටුව සහ මරදානේ සිට අනුරාධපුරය සහ කළුතර දක්වා මෙම විශේෂ දුම්රිය සේවය ක්‍රියාත්මක කරන බව දුම්රිය වාණිජ අධිකාරී විජය සමරසිංහ මහතා ප්‍රකාශ කළේය. අනුරාධපුරය, අටමස්ථානය සහ කළුතර බෝධිය වැදපුදා ගැනීමට පැමිණෙන බැතිමතුන්ගේ පහසුව සඳහා මෙම පියවර ගෙන ඇත. අදාළ දිනවලදී කොටුව දුම්රිය ස්ථානයෙන් පස්වරු 1.25 ට ගමන් ආරම්භ කරන දුම්රිය පස්වරු 6.20 ට අනුරාධපුරයට ළඟා වීමට නියමිතය. උදෑසන 8.45 ට අනුරාධපුරයෙන් පිටත්වන දුම්රිය පස්වරු 1.40 ට කොළඹ කොටුවට ළඟා වනු ඇත. මරදාන ‍දුම්රිය ස්ථානයේ සිට උදෑසන 10 ට කළුතර දක්වාත් කළුතර සිට පෙරවරු 11.50 ට මරදාන දක්වාත් දුම්රිය ධාවනය කෙරෙන බව දුම්රිය වාණිජ අධිකාරීවරයා සඳහන් කළේය. මීට අමතරව දිනපතා මරදාන සිට පානදුර දක්වා ධාවනය වන දුම්රිය දකුණු කළුතර දක්වා ගමන් කරවීමට ද තීරණය කර තිබේ.", "URL": "https://sinhala.adaderana.lk/news.php?nid=8589", "Category": null, "Parent URL": null}