{"Source": "Adaderana", "Timestamp": "March 12, 2017 09:27 am", "Headline": " කච්චතිව් වාර්ෂික දේව මංගල්‍යය අදයි", "News Content": "කච්චතිව් දුපතේ ශාන්ත අන්තෝනි දෙව් මැදුරේ වාර්ෂික මංගල්‍යය මේ වන විට ආරම්භ වී තිබේ. ප්‍රධාන දේව මෙහෙය අද (12) උදෑසන ආරම්භ වු බව එහි සිටින අද දෙරණ වාර්තාකරු සඳහන් කළේය. නාවික හමුදාවේ ප්‍රධානත්වයෙන් ඉදිකළ නව දෙව් මැදුරේ වාර්ෂික මංගල්‍යය පැවැත්වෙන ප්‍රථම අවස්ථාව මෙය බව නාවික හමුදාව ප්‍රකාශ කළේය. වර්ග කිලෝමීටර් එකයි දශම එකයි පහක් පමණ වන කච්චතිව් දූපත ඩෙල්ෆ් දූපතේ සිට කිලෝමිටර් 20ක් පමණ ඇතින් පිහිටා තිබේ. අතීතයේ සිටම ධීවර ජනතාව විසින් මෙම දූපත ධීවර ආම්පන්න අළුත්වැඩියා කටයුතු සිදු කිරීම සඳහා භාවිතා කර ඇති බව වාර්තා වෙයි. එමෙන්ම ශාන්ත අන්තෝනි දේවාලයේ දෙවිදුන්ගේ වාර්ෂික මංගල්‍යය අතීතයේ සිටම ඉන්දීය සහ ශ්‍රී ලංකා බැතිමතුන්ගේ ප්‍රධානත්වයෙන් පවත්වා තිබේ. කෙසේවෙතත් මෙවර මංගල්‍යය සඳහා ඉන්දීය බැතිමතුන් පැමිණ නොමැති අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=70748", "Category": null, "Parent URL": null}