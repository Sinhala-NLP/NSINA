{"Source": "Adaderana", "Timestamp": "August 7, 2018 11:21 am", "Headline": "කැනඩාව සමඟ පැවති ඍජු ගුවන් ගමන් සෞදි රජයෙන් අවලංගු කරයි", "News Content": "කැනඩාව සමඟ පැවැති සෘජු ගුවන් ගමන් අවලංගු කිරීමට සෞදි රජය තීරණය කර තිබේ. කාන්තා හිමිකම් ක්‍රියාකාරිනියක් අත්අඩංගුවට ගැනීමේ සිදුවීමක් සම්බන්ධයෙන් කැනඩා රජය අනිසි මැදිහත්වීමක් සිදුකරන බව චෝදනා කරමින් සෞදි රජය මෙම තීරණය ගෙන තිබේ. කැනඩාවේ ටොරෙන්ටෝ නගරය දක්වා පැවැති සෘජු ගුවන් ගමන් වාර වහාම ක්‍රියාත්මක වන පරිදි අත්හිටුවීමට සෞදි අරාබි රජය තීරණය කර තිබේ. සෞදි අරාබියේදී අත්අඩංගුවට පත්ව සිටින කාන්තා හා සිවිල් මානව හිමිකම් ක්‍රියාකාරිනියක් නිදහස් කරන්නැයි කැනඩාව කළ ඉල්ලීම ප්‍රතික්ෂේප කරමින් සෞදි රජය මෙම තීරණයට එළඹුණි. මේ අතර කැනඩාව සමඟ පැවැති සියලු වෙළෙද කටයුතු අත්හිටුවමින්, සෞදියේ කැනඩා තානාපතිවරයා රටින් පිටුවහල් කිරීම සෞදි රජය ගෙන ඇති තවත් පියවර කිහිපයක්. තම රටේ භෞමික අඛණ්ඩතාව සම්බන්ධයෙන් තීන්දු ගැනීමට කැනඩාවට කිසිදු අයිතියක් නොමැති බව සෞදිය අවධාරණය කර ඇති බව සඳහන් වෙයි. සෞදි ඇමෙරිකානු ජාතික කාන්තා හා සිවිල් ක්‍රියාකාරිනියක වන සමාර් බදාවි සිරගත කිරීමට සෞදි රජය ගත් තීරණය මෙම ගැටුමට මුල් විය. කෙසේ වෙතත් මේ සිදුවීම සම්බන්ධයෙන් අදහස් දක්වමින් කැනෙඩාවේ විදෙස් කටයුතු අමාත්‍ය ක්‍රිස්ටියා ෆ්‍රීලෑන්ඩ් පවසන්නේ මතුව ඇති තත්ත්වය සම්බන්ධයෙන් තමන් හා කැනඩා රජය බෙහෙවින් කණගාටු වන බවයි. කෙසේ නමුත් ලොව පුරා සිදුවන කාන්තා අයිතින් ඇතුළු මානව අයිතීන් උල්ලංඝනය වීම සම්බන්ධයෙන් අවධානය යොමුකිරීමට කැනඩා රජය නොබියව ඉදිරිපත් වන බවද ඇය අවධාරණය කළේය.", "URL": "https://sinhala.adaderana.lk/news.php?nid=93974", "Category": null, "Parent URL": null}