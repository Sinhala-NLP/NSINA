{"Source": "Adaderana", "Timestamp": "March 14, 2015 11:50 am", "Headline": "මුල්‍ය වංචා 12ක් ගැන පරීක්ෂණ අරඹයි ", "News Content": "පසුගිය ආණ්ඩුවේ සිදුවූ බව කියන මූල්‍ය වංචා 12ක් පිළිබඳව, මහා පරිමාණ මුල්‍ය වංචා අපරාධ විමර්ශණ කොට්ඨාසයට ලැබි ඇති පැමිණිලි අනුව විමර්ශන කටයුතු ආරම්භ කළ බව පොලීසියි පවසයි.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේ ඊට අදාළ පුද්ගලයින් කිහිපදෙනෙකුගෙන් මේ වන විට ප්‍රකාශ සටහන් කරගෙන ඇති බවයි.හෙජිං තෙල් ගිවිසුම මගින් රජයට ඩොලර් මිලියන 200ක පාඩුවක් සිදුවී ඇති බවට ලැබුණු පැමිණිල්ලකට අනුව තෙල් සංස්ථාවේ හිටපු සභාපති අසන්ත ද මෙල් මහතාගෙන් දීර්ඝ වශයෙන් ප්‍රකාශයක් සටහන් කරගෙන තිබේ.ඊට අමතරව කෙරවලපිටිය විදුලිබලාගාරයේ ඉදිකිරීම්වලදී ඩොලර් මිලියන 122ක මූල්‍ය අක්‍රමිකතාවක් සිදුවී ඇති බවට ලැබුණු පැමිණිල්ලක් සම්බන්ධයෙන් ද විමර්ශන ආරම්භ කර ඇති බව රුවන් ගුණසේකර මහතා සඳහන් කළේය.ආර්ථික සංවර්ධන අමාත්‍යාංශයේ දිවි නැගුම ව්‍යාපෘතියේ 2014 වර්ෂයේ ජාතික මහා සම්මේලනය සඳහා රුපියල් මිලියන 63ක් වැය කිරීම සම්බන්ධයෙන් එම ව්‍යාපෘතියේ හිටපු අධ්‍යක්ෂ ජනරාල් ආර්.කේ.රණවක මහතාගෙන් ද ප්‍රකාශයක් සටහන් කරගෙන තිබේ.ඊට අමතරව ශ්‍රී ලංකා ගුවන් හමුදාවට මිග් යානා මිලදී ගැනීමට අදාළව සිදුව ඇති බව කියන මූල්‍ය අක්‍රමිකතාව සම්බන්ධයෙන් ද විමර්ශන ආරම්භ කර ඇති බවයි පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.මේ අතර ඊයේ දිනයේ ගාල්ල කරාපිටිය ජස්ටින් කන්ද ප්‍රදේශයේ විශේෂ මෙහෙයුමක් සිදුකර තිබේ.රුවන් ගුණසේකර මහතා සඳහන් කළේ මෙහිදි පුද්ගලයින් 11 දෙනෙකු අත්අඩංගුවට ගැනීමට හැකි වු බවයි.", "URL": "https://sinhala.adaderana.lk/news.php?nid=49959", "Category": null, "Parent URL": null}