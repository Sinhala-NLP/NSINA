{"Source": "Adaderana", "Timestamp": "March 17, 2010 10:42 am", "Headline": "ධනුන රටින් පැන නෑ", "News Content": "අත්අඩංගුවට ගැනීම සඳහා වරෙන්තු නිකුත් කර ඇති ධනුන තිලකරත්න නැමැත්තා රටින් පළාගොස් නොමැති බවට තො‍රතුරු හෙළිවී ඇතැයි අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් අධිකරණයට දැනුම් දී තිබේ. මෙම දැනුම් දීම සිදුකළේ හයිකෝප් මුල්‍ය වංචාවට අදාළ නඩුව කොටුව මහේස්ත්‍රාත් අධිකරණයේදී අද කැඳවු අවස්ථාවේදීය. ධනුන තිලකරත්න විදේශ ගතවී නොමැති අතර ඔහු රෝමීං දුරකථන පහසුකම උපයෝගී කරගෙන විදේශගතව සිටින බව ව්‍යාජව පෙන්වීමට උත්සහ දරන බව පෙනී ගොස් ඇති බව ද අපරාධ පරීක්ෂණ දෙපාර්තමේන්තුව සඳහන් කර ඇත. එසේම ඔහු ශ්‍රී ලංකාවේ රැඳී සිටි ස්ථාන රැසක් පිළිබඳ තොරතුරු හෙළි වී ඇතැයි පැවසූ අපරාධ පරීක්ෂණ දෙපාර්තමේන්තුව එවැනි ස්ථාන ගණනාවක් පිළිබඳ වාර්තාවක් ද අධිකරණයට ඉදිරිපත් කරන ලදී. ඉදිරිපත් වූ කරුණු සලකා බැලූ කොටුව මහේස්ත්‍රාත් ලංකා ජයරත්න මෙනවිය පරීක්ෂණවල ප්‍රගතිය දැක්වෙන වාර්තාවක් ලබන 31 වැනිදා ඉදිරිපත් කරන ලෙස පොලිසියට නියෝග කළාය. දැනට අත්අඩංගුවේ පසුවන හයිකෝප් සමාගමේ ක්‍රියාකාරී අධ්‍යක්ෂවරයෙකු වූ වෙලින්ටන් ඩේහුඩ් නැමැත්තා එදින ‍තෙක් රිමාන්ඩ් බාරයේ තැබීමටත් මහේස්ත්‍රාත්වරිය නියෝග කර තිබේ.", "URL": "https://sinhala.adaderana.lk/news.php?nid=7322", "Category": null, "Parent URL": null}