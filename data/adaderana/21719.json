{"Source": "Adaderana", "Timestamp": "January 29, 2012 10:14 am", "Headline": "පළාත් අමාත්‍ය තොණ්ඩමාන්ටත් දකුණු ඉන්දියාවේදී හිරිහැර", "News Content": "පශු සම්පත් අමාත්‍ය ආරුමුගම් තොණ්ඩමාන් අමාත්‍යවරයාගේ ඥාති පුත්‍රයකු වන ඌව පළාත් අමාත්‍ය සෙන්දිල් තොණ්ඩමාන් මහතාට දකුණු ඉන්දියානු කෝවිලකදී එරට දේශපාලන ක්‍රියාධරයින් පිරිසක් විසින් හිරිහැර කර තිබේ. තමිල්නාඩු තිරුනල්ලාරු කෝවිලේ ආගමික කටයුතු සඳහා සහභාගී වූ සෙන්දිල් තොණ්ඩමාන් මහතා ඊයේ රාත්‍රීයේ යළි කෝවිලෙන් එළියට බසිද්දී විඩුදලෙයි සිරිතෛගල් පක්ෂයේ ක්‍රියාධරයින් 20 ගෙන් පමණ සමන්විත කණ්ඩායමක් ඔහුව වටකරගෙන ඇත. ඉන්පසු කළු කොඩි ඔසවා ඔහුටත් ,ශ්‍රී ලංකා ජනාධිපතිවරයාටත් එරෙහිව සටන්පාඨ කියමින් හිරිහැර කිරීම නිසා කෝවිල හා අවට ප්‍රදේශය පුරා නොසන්සුන්කාරී තත්ත්වයක් උද්ගතව පැවති බව ඉන්දීය මාධ්‍ය වාර්තා කරයි. පොලීසිය තත්ත්වය පාලනය කිරීමට බලවත් උත්සාහයක නිරතවූ බවත්,එය පාලනය කිරීම එතරම් පහසු නොවූ බවත් සඳහන් වේ. කෙසේ වෙතත් අවසානයේ දැඩි ආරක්ෂක රැකවල් මැද අමාත්‍යවරයා කෝවිල් භූමියෙන් පිටතට කැටුව යාමට පොලීසියට හැකිවූ බවත්,සෙන්දිල් තොණ්ඩමාන් මහතා මෙම කෝවිලේ ආගමික වතාවත් සඳහා පැමිණෙන බව කල්තියා දැනුම් නොදීම හේතුවෙන් මෙවැනි හදිසි තත්ත්වයක් උද්ගත වූ බව දිනමනි පුවත් වෙබ්අඩවිය උපුටා දක්වයි. පසුගිය දිනක රාමේශ්වරම් හි කෝවිලක පූජාවක් සඳහා සහභාගී වූ ඇමතිනී නිරූපමා රාජපක්ෂ මැතිනියගේ ස්වාමිපුරුෂයා වන තිරුකුමාර් නඩේසන් මහතාටද මෙවැනි අත්දැකීමකට මුහුණදෙන්නට සිදුවිය.", "URL": "https://sinhala.adaderana.lk/news.php?nid=21719", "Category": null, "Parent URL": null}