{"Source": "Adaderana", "Timestamp": "August 22, 2016 08:39 pm", "Headline": " කැප්ටන්ගේ ගුවන් නියමු බලපත්‍රයත් අහෝසියි", "News Content": "ජර්මනියේ ෆ්‍රැන්ක්ෆර්ට් ගුවන්තොටුපොළේ සිට කටුනායක ජාත්‍යන්තර ගුවන්තොටුපොළ දක්වා පැමිණි ශ්‍රී ලංකන් ගුවන් සමාගමට අයත් UL554 දරණ ගුවන් යානය ප්‍රමාද වීමේ සිද්ධියට අදාළ ගුවන් නියමුවාගේ ගුවන් නියමු බලපත්‍රය අහෝසි කර තිබේ.ඊයේ(21) දිනයේ අදාළ ගුවන් නියමුවාගේ වැඩ තහනම් කිරීමටද ශ්‍රී ලංකන් ගුවන් සමාගම කටයුතු කළේය.ශ්‍රී ලංකන් ගුවන් සමාගමට අයත් UL554 දරණ ගුවන් යානය කාර්යය මණ්ඩල සේවකයෙකුගේ ප්‍රමාදයක් හේතුවෙන් පසුගිය(20) දිනයේ පැය 15 ක පමණ කාලයක් අදාළ ගුවන් යානය ප්‍රමාද වුණි.මේ සම්බන්ධයෙන් නිවේදනයක් නිකුත් කරමින් ශ්‍රී ලංකන් ගුවන් සමාගම සඳහන් කළේ ෆ්‍රැන්ක්ෆර්ට් ගුවන් තොටුපොළ බලධාරීන් විසින් ප්‍රමාද වී පැමිණි අදාළ ගුවන් නියමුවා සම්බන්ධයෙන් සිදුකළ මධ්‍යසාර පරීක්ෂණයෙන් ඔහු අසමත් වී ඇති බවයි.මේ හේතුවෙන් වහාම ක්‍රියාත්මක වන පරිදි එම නියමුවාගේ වැඩ තහනම් කිරීමට පියවර ගත් බව ශ්‍රී ලංකන් ගුවන් සමාගම සඳහන් කරයි.තම ආයතනය නිරන්තරයෙන් ගුවන් මගීන්ගේ ආරක්ෂාවට මුල් තැන ලබාදෙන අතර නොසැළකිලිමත් ලෙස සහ ආයතනයේ නීතිරීති උල්ලංඝණය කරන පුද්ගලයින්ට කිසිඳු සහනයක් ලබා නොදෙන බව ශ්‍රී ලංකන් ගුවන් සමාගම පවසයි.", "URL": "https://sinhala.adaderana.lk/news.php?nid=63356", "Category": null, "Parent URL": null}