{"Source": "Adaderana", "Timestamp": "February 19, 2019 12:39 pm", "Headline": "කෝටි 8ක රත්තරන් දරුවාගේ ඇඟේ හංඟපු අම්මා", "News Content": "රුපියල් කෝටි 08 කට අධික වටිනාකමින් යුතු රත්රන් තොගයක් දරුවෙකු මාර්ගයෙන් නීති විරෝධීව ඉන්දියාවට රැගෙන ආ ශ්‍රී ලාංකික කාන්තාවන් දෙදෙනෙකු මුම්බායි ජාත්‍යන්තර ගුවන් තොටුපලේදී අත්අඩංගුවට ගෙන තිබේ. සිංගප්පූරුවේ සිට පැමිණි මොවුන් එරට රේගු දෙපාර්තමේන්තුවට අයත් බුද්ධි අංශ නිලධාරීන් කණ්ඩායමක් විසින් අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. අත්අඩංගුවට ගත් ශ්‍රී ලාංකික කාන්තාවන් දෙදෙනාගෙන් එක් අයෙකු රත්රන් තොගය ජාවාරම් කිරීමට යොදා ගත් දරුවාගේ මව වන අතර රේගු නිලධාරීන් සිදුකළ පරීක්ෂා කිරීම්වලදී එම දරුවාගේ ඇඳුම්වල සහ සපත්තු තුළ සඟවා තිබු රත්රන් කිලෝග්‍රෑම් 11 ක තොගයක් සොයාගෙන තිබේ. රත්රන් වෙළඳුන් අතර ප්‍රසිද්ධ ස්විට්සර්ලන්තයේ නිෂ්පාදිත මෙම රත්රන් තොගයේ වටිනාකම ඉන්දීය රුපියල් තුන් කෝටි තිස් එක් ලක්ෂයක් වන අතර ශ්‍රී ලංකා මුදලින් එය රුපියල් අට කෝටි තිස් දෙලක්ෂයකට අධික වන බව වාර්තා වේ. කුඩා ළමුන් යොදා ගනිමින් සිදුවන නීති විරෝධී රත්රන් ජාවාරම් මැඩපැවැත්වීම සදහා ඉන්දීය රේගු නිලධාරින් විසින් සිදුකළ විශේෂ මෙහෙයුමක් අතරතුර මොවුන් අත්අඩංගුවට පත්ව ඇති බව සදහන්. කෙසේවෙතත් අත්අඩංගුවට ගත් ශ්‍රී ලාංකික කාන්තාවන් දෙදෙනාගෙන් එක් අයෙකු දීර්ඝ කාලයක සිට මෙම ජාවාරම සිදුකර ඇති බවත් ඇය විසින් අනෙක් කාන්තාව සහ දරුවා ජාවාරමට යොදාගෙන ඇති බවත් සිදුකළ මූලික විමර්ශනවලදි අනාවරණය වී තිබේ. සැකකාරියන් දෙදෙනා රක්ෂිත බන්ධනාගාර ගත කර ඇති අතර කුඩා දරුවා ළමා නිවාසයක් වෙත යොමු කර ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=104612", "Category": null, "Parent URL": null}