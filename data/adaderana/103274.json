{"Source": "Adaderana", "Timestamp": "January 29, 2019 01:18 pm", "Headline": "වෙනිසියුලානු රජයට අයත් තෙල් සමාගමකට අමෙරිකාවෙන් සම්බාධක", "News Content": "වෙනිසියුලානු රජයට අයත් තෙල් සමාගමකට අමෙරිකාව විසින් සම්බාධක පනවා තිබේ. මේ අතර සිදුවූ සාමකාමී බල හුවමාරුව පිළිගන්නා ලෙසද අමෙරිකාව වෙනිසියුලානු හමුදාවෙන් ඉල්ලා සිටියි. වෙනිසියුලානු විපක්ෂ නායක ජුවාන් ගුවයිඩෝ තමන් එරට ජනාධිපතිවරයා බවට ඔහු විසින්ම ප්‍රකාශයට පත්කරගත්තේ ඉකුත් 24වනදායි. ඔහුට අමෙරිකාව, කැනඩාව, බ්‍රිතාන්‍යය ඇතුළු රටවල් 20ක සහාය හිමිව ඇති අතර රුසියාව, චීනය,මෙක්සිකෝව ඇතුළු රටවල් කිහිපයක් තවමත් සහාය පලකරන්නේ ජනාධිපති නිකොලස් මදුරෝටයි. මේ අතර ගුවයිඩෝගේ ප්‍රකාශයට සහ ඒ සම්බන්ධයෙන් අමෙරිකාවේ ක්‍රියාකලාපයට විරෝධය පල කරමින් නිකොලස් මදුරෝ අමෙරිකාව සමග තානාපති සබඳතා අත්හිටුවීමට පියවර ගත්තේය. ඒ සමඟ එරට සිටින අමෙරිකානු රාජ්‍ය තාන්ත්‍රිකයන්ට පැය 72ක් ඇතුළත රටින් පිටව යන ලෙසත් ඔහු නියෝග කළේය. වෙනිසියුලාවට වෙන්කර ඇති ප්‍රතිපාදන කපා හැරීමට අමෙරිකාව කටයුතු කළේ ඊට ප්‍රතිචාර ලෙසයි. මේ අතර වෙනිසියුලානු රජයට අයත් තෙල් සමාගමකට අමෙරිකාවෙන් සම්බාධක පනවා තිබේ. මදුරෝගේ පාලනය යටතේ වෙනිසියුලාවෙන් තෙල් මිලදී නොගන්නා බව අමෙරිකාව පවසයි. එමෙන්ම සාමකාමී ලෙස සිදුවූ බල හුවමාරුව පිළිගන්නා ලෙස ඔවුන් එරට හමුදාවෙන් ඉල්ලා ඇතැයිද සඳහන් වෙයි. නිකොලස් මදුරෝ සහ ඔහුගේ මිත්‍ර පාර්ශවයන්ට වෙනිසියුලානු ජනතාවගේ දේපළ සොරකම් කිරීමට මින් ඉදිරියට ඉඩක් නොමැති බවයි අමෙරිකානු ජාතික ආරක්ෂක උපදේශක ජෝන් බෝලටන් පවසයි.", "URL": "https://sinhala.adaderana.lk/news.php?nid=103274", "Category": null, "Parent URL": null}