{"Source": "Adaderana", "Timestamp": "October 7, 2013 08:05 am", "Headline": "විග්නේෂ්වරන් දිවුරුම් දීමට සුදානම්", "News Content": "උතුරු පළාත් සභාවේ ප්‍රධාන අමාත්‍යවරයා ලෙස සි.වි.විග්නේෂ්වරන් මහතා අද(07) ජනාධිපති මහින්ද රාජපක්ෂ මහතා ඉදිරියේ දිවුරුම්දීමට නියමිතව තිබේ. අද පෙරවරුවේ මෙම දිවුරුම්දීම සිදුවන බව වාර්තාවෙයි. පසුගියදා පැවති උතුරු පළාත් සභා මැතිවරණයට මහ ඇමති අපේක්ෂකයා ලෙස ඉදිරිපත් වු සි.වි.විග්නේෂ්වරම් මහතා එහිදි වැඩිම මනාප ලබාගනිමින් ජයග්‍රහණය කරන ලදී. ඔහු මනාප එක්ලක්ෂ තිස් දෙදහස් දෙසිය පනස් පහක් ලබාගන්නා ලදී. කෙසේ වෙතත් විග්නේෂ්වරන් මහතාගේ දිවුරුම්දීම පිළිබඳ විවිධ වාර්තා පළ වුණි. ඔහු ජනාධිපතිවරයා ඉදිරියේ දිවුරුම් නොදෙන බවටත් පසුගියදා වාර්තා පළ විය ඒ අනුව විග්නේෂ්වරන් මහතා පසුගියදා උතුරු පළාත් ප්‍රධාන අමාත්‍යවරයා ලෙස ඊට අදාළ ලිපිය උතුරු පළාත් ආණ්ඩුකාර මේජර් ජෙනරාල් ජි.ඒ.චන්ද්‍රසිරි මහතාගෙන් ලබා ගන්නා ලදී. කෙසේ වෙතත් දෙමළ ජාතික සන්ධාන පාර්ලිමේන්තු මන්ත්‍රී ආර්.සම්බන්ධන් මහතා පසුගියදා ජනාධිපති මහින්ද රාජපක්ෂ මහතා මුණගැසී සාකච්ඡා කළේය. ඉන් අනතුරුව දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්.සම්බන්ධන් මහතාගේ ප්‍රධානත්වයෙන් පෙරේදා රාත්‍රී පැවති විශේෂ සාකච්ඡාවකදී උතුරු පළාත් ප්‍රධාන අමාත්‍යවරයා ලෙස විග්නේෂ්වරන් මහතා ජනාධිපතිවරයා ඉදිරියේ දිවුරුම් දෙන බවට අවසන් එකඟතාවකට පැමිණ තිබේ. මේ අතර විග්නේෂ්වරන් මහතාගේ දිවුරුම්දීමේ අවස්ථාවට දෙමළ ජාතික සන්ධානය නියෝජනය කරන සියලුම දේශපාලන පක්ෂවලට ආරාධනා කර ඇති බව වාර්තා වෙයි. එහෙත් ඇතැම් දේශපාලන පක්ෂ මේ සඳහා සහභාගී නොවන බව ද සඳහන්ය. මෙයට හේතුව වී ඇත්තේ උතුරු පළාත් සභාවේ අමාත්‍යධුර පිරිනැමීම සම්බන්ධයෙන් ඇති වු අර්බුදයක් බව සඳහන් වෙයි. ටෙලෝ සංවිධානයේ නායක පාර්ලිමේන්තු මන්ත්‍රී සෙල්වම් අඩෙයිකලනාදන් මේ වන විටත් එම සංවිධානයේ නායකත්වයෙන් ඉවත් වන බවට ප්‍රකාශ කර තිබේ. මේ අතර දෙමළ ජාතික සන්ධානයේ සෙසු මන්ත්‍රීවරුන් ලබන 11 වන දින සි.වි.විග්නේෂ්වරන් මහතා ඉදිරියේ දිවුරුම්දීමට නියමිතව ඇති බව සඳහන් වෙයි. එහෙත් මෙම මන්ත්‍රීවරුන්ගෙන් ඇතැම් මන්ත්‍රීවරුන් විග්නේෂ්වරන් මහතා ඉදිරියේ දිවුරුම්දීමට අකමැත්ත පළ කර ඇති බව ද වාර්තා වෙයි.", "URL": "https://sinhala.adaderana.lk/news.php?nid=37964", "Category": null, "Parent URL": null}