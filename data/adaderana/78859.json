{"Source": "Adaderana", "Timestamp": "October 18, 2017 12:25 pm", "Headline": " ජනපති කොමිසමේ කාලය දීර්ඝ කරන්නැයි ඉල්ලීමක්", "News Content": "ප්‍රශ්නගත මහ බැංකු බැඳුම්කර නිකුතුව පිළිබඳ විමර්ශන සිදුකරන ජනාධිපති කොමිසමේ කාලය දීර්ඝ කරන ලෙස එම කොමිසම විසින් ජනාධිපති මෛත්‍රීපාල සිරිසේන මහතාගෙන් ඉල්ලීමක් කර තිබේ. කොමිසමේ ඉදිරි කටයුතු සිදු කිරීම සඳහා ‍එම ඉල්ලීම සිදුකර ඇති බව කොමිසමේ ලේකම් සුමතිපාල උඩුගමසූරිය මහතා සඳහන් කළේය. ප්‍රශ්නගත භාණ්ඩාගාර බැඳුම්කර නිකුතුව පිළිබඳ විමර්ශන සිදු කිරීමට ජනාධිපතිවරයා විසින් පසුගිය ජනවාරි මස 27 වනදා මෙම කොමිසම පත් කරනු ලැබීය. ශ්‍රේෂ්ඨාධිකරණ විනිසුරු කේ.ටී.චිත්‍රසිරි මහතාගේ සභාපතීත්වයෙන් යුත් කොමිසමේ සෙසු සාමාජිකයන් වූයේ ශ්‍රේෂ්ඨාධිකරණ විනිසුරු ප්‍රසන්න සුජීව ජයවර්ධන හා විශ්‍රාක නියෝජ්‍ය විගණකාධිපති කන්දසාමි වේලුපිල්ලේ යන මහත්වරුන්ය. මාස 03 ක කාලයක් සඳහා එම කොමිසම පත් කළද එහි කටයුතු අවසන් කිරීමට නොහැකි වීම හේතුවෙන් අවස්ථා දෙකකදී කොමිසමේ කාලය මාස 03 බැඟින් දීර්ඝ කෙරුණු අතර මේ මස 27 වනදායින් කොමිසමේ කාලය අවසන් වීමට නියමිතව තිබේ. මේ අතර බැඳුම්කර කොමිසම සිය සාක්ෂි විමසීම් කටයුතු ඊයේ දිනයෙන් අවසන් කරන බව සභාපති ශ්‍රේෂ්ඨාධිකරණ විනිසුරු කේ.ටී.චිත්‍රසිරි මහතා විසින් නිවේදනය කළේය. ඒ අනුව විමර්ශනයට අදාළ අවසන් වාර්තා සකස් කර ජනාධිපතිවරයා වෙත භාරදීම සඳහා කොමිසමට පවතින කාලය ප්‍රමාණවත් නොවන බව කොමිසමේ ලේකම් සුමතිපාල උඩුගමසූරිය මහතා සඳහන් කළේය. එබැවින් එහි කාලය දීර්ඝ කරන ලෙස ජනාධිපතිවරයාගෙන් ඉල්ලීමක් කළ බව ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=78859", "Category": null, "Parent URL": null}