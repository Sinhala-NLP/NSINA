{"Source": "Adaderana", "Timestamp": "August 22, 2011 10:43 am", "Headline": "අතුරු කමිටු පත්කිරීමෙන් ලෝභී සංස්කෘතියක් ගොඩනැගිලා", "News Content": "ශ්‍රී ලංකාවේ ක්‍රිකට් සඳහා දිගින් දිගටම අතුරුපාලක කමිටු පත්කිරීම තුළින් ලෝභී සංස්කෘතියක් ගොඩනැගී ඇති බව ක්‍රිකට් අතුරුපාලක කමිටුවේ වත්මන් සභාපති උපාලි ධර්මදාස මහතා පවසයි. ක්‍රීඩා අමාත්‍ය මහින්දානන්ද අලුත්ගමගේ මහතා විසින් මෑතකදී අතුරු කමිටුවේ සභාපති ධුරයට උපාලි ධර්මදාස මහතා පත්කරනු ලැබීය. 1998 වස‍රේ සිට මේ දක්වා තමන් ප්‍රධානත්වය දරන අතුරු කමිටුවද ඇතුළුව ශ්‍රී ලංකා ක්‍රිකට් පාලනය සඳහා කමිටු 09 ක් පත්කර ඇති බව බීබීසී සන්දේශය වෙත අදහස් දක්වමින් ඒ මහතා සඳහන් කර ඇත. ඒ අතරින් අතුරු කමිටු 02 ක් පමණක් නිලවරණ මත පත්කර ඇති බව සන්දේශය වෙත අදහස් දක්වමින් ඔහු වැඩිදුරටත් පෙන්වා දී තිබේ. මෙම පත්කිරීම් තුළින් මෙරට ක්‍රිකට් ක්‍රීඩාවට අසාධාරණයක් සිදුවන බව ද අතුරුපාලක කමිටු සභාපතිවරයා ප්‍රකාශ කර ඇත. 2012 වසරේ ජනවාරි මස ශ්‍රී ලංකා ක්‍රිකට් අතුරු කමිටුව සඳහා නිලවරණය පැවැත්වීමට බලාපොරොත්තු වන බව ක්‍රීඩා අමාත්‍ය මහින්දානන්ද අලුත්ගමගේ මහතා මීට පෙර සඳහන් කර තිබිණි. එම නිලවරණය සඳහා තමන් තරගවදින්නේද යන්න පිළිබඳව තීරණය කිරීම සඳහා තවමත් කාලය පැමිණ නොමැති බව බීබීසී සන්දේශය වෙත අදහස් දක්වමින් ධර්මදාස මහතා වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=18228", "Category": null, "Parent URL": null}