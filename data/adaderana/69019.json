{"Source": "Adaderana", "Timestamp": "February 2, 2017 05:08 pm", "Headline": " ජාතික නිෂ්පාදනය ඉහළ නංවනවා ", "News Content": "ජාතික නිෂ්පාදනය ඉහළ නංවා මෙරටින් දිළිඳුකම පිටුදැකීම සඳහාවන අඩිතාලම මේ වසරේදී ආරම්භ කරන බව අමාත්‍ය දයා ගමගේ මහතා පවසයි.සති අන්තයේ පැවති සෙවනගල ශ්‍රී ධම්මපාල විවේක සේනාසනයේ නව සංඝාවාසය විවෘත කිරීමේ අවස්ථාව අමතමින් ඒ මහතා මේ බව කියා සිටියේය.එහිදී ඇමති ගමගේ තවදුරටත් කියා සිටියේ, මහින්ද රාජපක්ෂ පාලන කාලයේදී මෙරට දිළිඳුබව තවදුරටත් උග්‍ර වූ බවත්, රැකියා බිහි කරන බවට පවසමින් රාජ්‍ය ආයතන සේවකයින්ගෙන් පුරවා භාණ්ඩාගාරයට දැරීමට නොහැකි තරම් බරක් පැටවූ බවත් ය.රට සමෘද්ධිමත් කිරීමේ වත්මන් රජයේ පියවර යටතේ තම ප්‍රාථමික කර්මාන්ත අමාත්‍යංශය ලෝක බැංකුවේ සහාය ද ලබාගෙන අපනයන ආදායම ඉහළ නැංවීමේ සහ ජනතාව සවිබල ගැන්වීමේ වැඩසටහන් රට පුරා ක්‍රියාත්මක කරන බව කියා සිටි ඔහු, ඊට සමගාමීව රැකියා දස ලක්ෂයක් ඇති කිරීමට කටයුතු යොදා ඇති බව අවධාරණය කළේය.වැඩිදුරටත් අදහස් දක්වමින් ගමගේ මහතා පැවසූයේ, පසුගිය පාලන සමයේදී සෙවනගල සීනි කම්හල තමාගෙන් උදුරා නොගත්තේ නම්, මහාමාත්‍ය ඩී.එස් සේනානායකයන්ගේ සිහිනයක් වූ දේශීය සීනි අවශ්‍යතාවෙන් අඩක් මෙරට නිෂ්පාදනය කිරීමට හැකිව තිබූ බවයි.තමා 2004 දී එම කම්හල මිල දී ගන්නා විට පැවති සියයට අටක් පමණ වූ දේශීය සීනි නිෂ්පාදනය තම සැලසුම් යටතේ සියයට 13ක් දක්වා වැඩි කිරීමට හැකි වූ බව හෙතෙම කීය.බ්‍රසීලය ඇතුළු සීනි නිපදවන රටවලට ගොස් නවීන තාක්ෂණය ගෙනැවිත්, ඉන්දීය ඉංජිනේරුවන්ගේ ද සහාය ඇතිව කම්හලේ නිෂ්පාදනය තුන් ගුණයකින් ඉහළ නැංවූ බව කී ඔහු, ඒ සියල්ලම තමන්ට කිරීමට සිදු වූයේ නොයෙකුත් බාධා සහ කෙනෙහිලිකම් මධ්‍යයේ බව ද පෙන්වා දුන්නේය.එමෙන්ම, උක් ගොවීන්ට ලබා දුන් ටොන් එකකට රු. 1,200ක් වූ මිල රු. 4,000 තෙක් වැඩි කළ බව ද, සැලසුම් පරිදි සිදු වූයේ නම් එය මේ වන විට රු. 6,000ක මට්ටමේ පැවතිය හැකිව තිබූ බව ද ඇමතිවරයා පවසා සිටියේය.", "URL": "https://sinhala.adaderana.lk/news.php?nid=69019", "Category": null, "Parent URL": null}