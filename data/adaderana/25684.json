{"Source": "Adaderana", "Timestamp": "July 11, 2012 11:18 am", "Headline": "රෝයල් පාක් ඝාතකයාගේ 12 වසරක සිරදඬුවම මරණ දඬුවමක් වෙයි", "News Content": "2005 දී ආන්දෝලනයට තුඩුදුන් රෝයල් පාර්ක් ඝාතන සිදුවීමේ ඝාතකයා බවට තීන්දුවූ සමන්ත ජූඩ් ජයමහ නමැති පුද්ගලයාට පනවා තිබූ වසර 12 ක සිරදඬුවම මරණ දඬුවමක් දක්වා දීර්ඝ කිරීමට අභියාචනාධිකරණය විසින් අද(11)තීන්දු කර තිබේ. රෝයල් පාක්‌ මිනීමැරුම් නඩුවේ විත්තිකරුට බරපතළ වැඩ සහිත වසර 12 ක සිර දඬුවමක්‌ නියම කරමින් කොළඹ මහාධිකරණය දුන් නඩු තීන්දුවට එරෙහිව විත්තිකරු හා නීතිපති වෙන වෙනම ගොනුකර තිබූ අභියාචනා පෙත්සම් දෙක පිළිබඳ විභාගය පසුගිය ජූනි මස 22 වැනිදා අවසන් කළ අභියාචනාධිකරණය එකී තීන්දුව ප්‍රකාශයට පත් කිරීම අද(ජූලි 11) දිනට කල්තබන ලදී. මෙම ඝාතනය සම්බන්ධයෙන් එවකට අපරාධ පරික්ෂණ දෙපාර්තමේන්තුවේ ප‍්‍රධාන පොලිස් පරික්ෂක ශානි අබේසේකර (දැනට සහකාර පොලිස් අධිකාරි) සහ පොලිස් පරික්ෂක රංජිත් මුණසිංහ යන මහත්වරු විසින් විද්‍යාත්මක සාක්ෂි ඔස්සේ අතිසාර්ථක විමර්ශනයක් සිදුකළ අතර මෙම සිද්ධියේ සැකකරු ලෙස ශමන්ත ජුඞ් ඇන්තනි ජයමහ නැමැත්තා අත්අඩංගුවට ගෙන නඩු පවරන ලද බව සඳහන්ය. නඩුව අවසානයේදි මහාධිකරණය විසින් අවුරුදු 12ක සිරදඬුවමක් හා රු. 50.000 ක වන්දියක් නියම කරන ලදී. මෙම චුදිතට ලබාදුන් දඬුවම ප‍්‍රමාණවත් නොවීම නිසා මහාධිකරණය තීරණයට එරෙහිව නීතිපති විසින් අභියාචනයක් ඉදිරිපත් කරන ලද අතර එම අභියාචනයේ තීන්දුව අද දින අභියාචනාධිකරණයේ සභාපති රංජිත් සිල්වා සහ නලින් පෙරේරා යන විනිසුරුවරුන් ඉදිරියේ ප‍්‍රකාශයට පත් කෙරිණි. මහාධිකරණය ලබාදුන් දඬුවම වෙනස් කරමින් චුදිතට අභියාචනාධිකරණය මරණ දඬුවම නියම කරන ලදී. මෙම නඩුවේ මහාධිකරණ පැමිණිල්ල මෙහෙයවීම හා අභියාචනාධිකරණයේදි නීතිපති වෙනුවෙන් පෙනි සිටින ලද්දේ අතිරේක සොලිසිට ජෙනරාල් ජයන්ත ජයසුරිය මහතා සහ රජයේ ජ්‍යෙෂ්ඨ අධිනීතිඥ හරිපි‍්‍රයා ජයසුන්දර මහත්මියයි. මහාධිකරණය විසින් ලබාදුන් දඬුවමක් ප‍්‍රමාණවත් නොවන බව පවසමින් නිතිපති විසින් අභියාචනයක් ඉදිරිපත් කළ ප‍්‍රථම අවස්ථාව මෙය වන අතර මෙම තීරණය සමගම ශ‍්‍රී පොලිසියේ අපරාධ විමර්ශකයින්ගේ සුවිශේෂ කුසලතා තවදුරටත් තහවුරු වන අතරම අපරාධ කළ පුද්ගලයින්ට නීතිය ඉදිරියේ කිසිදු සමාවක් නොලැබෙන බව පෙනී යන වග පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයක දැක්වෙයි.", "URL": "https://sinhala.adaderana.lk/news.php?nid=25684", "Category": null, "Parent URL": null}