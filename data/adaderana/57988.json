{"Source": "Adaderana", "Timestamp": "March 8, 2016 11:49 am", "Headline": "රාජගිරියේ අනතුර ගැන පොලිස්පති වාර්තාවක් ඉල්ලයි", "News Content": "ඇමති පාඨලි චම්පික රණවකගේ අමාත්‍යංශයට අයත් රථයක ගැටී තරුණයෙකු අනතුරට ලක්වීමේ සිද්ධියට අදාළව සිදුකෙරෙන විමර්ශනයේ අතුරු වාර්තාවක් ලබාදෙන ලෙස පොලිස්පතිවරයා බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති පුජිත් ජයසුන්දර මහතාට නියෝග කර තිබේ.අදාළ අතුරු වාර්තාව ලබන 10 වන දින ලබාදෙන ලෙස පොලිස්පති එන්.කේ.ඉලංගකෝන් මහතා දැනුම්දී ඇත.පසුගියදා රාජගිරිය සරණ මාවත ප්‍රදේශයේ දී පාඨලි චම්පික රණවක අමාත්‍යවරයාට අයත් රථයක ගැටී තරුණයෙකු අනතුරට පත්වු අතර මේ වන විටත් එම තරුණයා කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබයි.මේ වන විට අදාළ සිද්ධිය සම්බන්ධයෙන් බස්නාහිර පළාත් ජ්‍යෙෂ්ඨ නියෝජ්‍ය පොලිස්පති පුජිත් ජයසුන්දර මහතාගේ අධීක්ෂණය යටතේ විමර්ශන කටයුතු සිදුකෙරෙන බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පැවසුවේය.මීට අදාළව ඉදිරි දිනක දී පොලීසිය විසින් පාඨලි චම්පික රණවක අමාත්‍යවරයාගෙන් ප්‍රකාශයක් ලබාගැනීමට නියමිතව ඇත.", "URL": "https://sinhala.adaderana.lk/news.php?nid=57988", "Category": null, "Parent URL": null}