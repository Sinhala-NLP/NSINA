{"Source": "Adaderana", "Timestamp": "March 10, 2016 01:28 pm", "Headline": "ලංකා ගමනාගමන මණ්ඩල පෙත්සම් විභාගය ජූනි 27දා", "News Content": "හිටපු ජනාධිපති මහින්ද රාජපක්ෂ මහතා ඇතුළු පාර්ශව කරුවන් කිහිප දෙනෙකුට එරෙහිව ලංකා ගමනාගමන මණ්ඩලය විසින් ඉදිරිපත් කළ පෙත්සම විභාගයට ගැනීම ජූනි මස 27 වනදා දක්වා කල් තැබීමට කොළඹ වාණිජ මහාධිකරණය තීරණය කර තිබේ.පසුගිය ජනාධිපතිවරණ සමයේ දේශපාලන රැස්වීම් සඳහා ලංකා ගමනාගමන මණ්ඩලයේ බස් රථ යොදාගැනීම මඟින් එම මණ්ඩලයට සිදුකළ රුපියල් මිලියන 40කට වැඩි පාඩුව අය කර දෙන ලෙස ඉල්ලා අදාළ පෙත්සම ඉදිරිපත් කර තිබුණි.අදාළ නඩුව අද(10) කැඳවූ අවස්ථාවේ ලංකා ගමනාගමන මණ්ඩලය වෙනුවෙන් පෙනී සිටි නීතීඥවරයා සඳහන් කර සිටියේ අදාළ නඩුවේ චෝදනා පත්‍රය සංශෝධනය කිරීමට අපේක්ෂා කරන බවයි.ඒ සඳහා කල් ලබාදෙන ලෙස එම නීතීඥවරයා අධිකරණයෙන් ඉල්ලා සිටියේය.එම අවස්ථාවේ විත්තිකාර පාර්ශවයේ නීතීඥවරුන් අධීකරණය හමුවේ කියා සිටියේ සංශෝධිත චෝදනා පත්‍රය ඉදිරිපත් කිරීමෙන් අනතුරුව ඊට අදාළ විරෝධතා ඉදිරිපත් කිරීමට අපේක්ෂා කරන බවයි. ඒ අනුව නඩු විභාගය ජුනි මස 27 වනදා කැඳවීමටයි කොළඹ වාණිජ මහාධිකරණය නියෝග කළේය.", "URL": "https://sinhala.adaderana.lk/news.php?nid=58053", "Category": null, "Parent URL": null}