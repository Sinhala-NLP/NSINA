{"Source": "Adaderana", "Timestamp": "February 26, 2012 09:42 pm", "Headline": " ඉන්දියාව,රුසියාව,චීනය,කියුබාව අපට සහයදෙනවා ", "News Content": "ශ්‍රී ලංකාවට එරෙහි ව මානව හිමිකම් කොමිසමට ඉදිරිපත් කිරීමට ඇමෙරිකාව සූදානම් වන යෝජනාව පරාජය කිරීමට ඉන්දියාව, රුසියාව සහ මහජන චීනය හා කියුබාව ප්‍රමූඛ රටවල් රැසක් සුවිශේෂී සහයෝගයක් දක්වමින් කටයුතු කරන බව අමාත්‍ය නිමල් සිරිපාල ද සිල්වා මහතා පවසයි. රජයේ නිල වෙබ් අඩවියට ප්‍රකාශයක් කරමින් ජිනීවා නුවර සිට හෙතෙම මේ බව සඳහන් කර ඇතැයි රජයේ ප්‍රවෘත්ති දෙපාර්තමේන්තුව උපුටා දක්වයි. එහි මෙසේද සඳහන් වේ. \"මානව හිමිකම් කවුන්සලයට සහභාගී වීමට පැමිණ සිටින ශ්‍රී ලංකාවේ නියෝජිත කණ්ඩායම පසුගිය දින කිහිපය තිස්සේ ම ඉතා වගකීමෙන් යුතු ව අමෙරිකාව ගෙන එන යෝජනාව පරාජය කිරීම සඳහා අදාළ කාර්යයන් ඉටුකරමින් සිටිනවා. ජී.එල්. පීරිස්, මහින්ද සමරසිංහ, අනුර ප්‍රියදර්ශන යාපා, ඩග්ලස් දේවානන්දා, රිෂාඩ් බදියුදීන් යන අමාත්‍යවරුන් ඇතුළු පිරිස ඒ වෙනුවෙන් කැප වී කටයුතු කරනවා. අප විදේශ රටවල් තානාපතිවරුන් හමු වී උගත් පාඩම් හා සංහිඳියාව පිළිබඳ කොමිසමේ නිර්දේශ පැහැදිලි කරදෙමින් ඒවා ක්‍රියාත්මක කිරීම සඳහා පියවර ගනිමින් සිටින බව පෙන්වා දුන්නා. ඒ වගේ ම ජාතික සංහිඳියාවක් ඇති කර ගැනීම සඳහා උතුරු නැගෙනහිර ප්‍රදේශවල සංවර්ධනය සඳහා ක්‍රියාත්මක කර ඇති වැඩපිළිවෙළ පිළිබඳ ව ඔවුන් දැනුවත් කෙරුවා. ඊට අමතර ව මානව හිමිකම් කොමිසමේ ප්‍රධානී නවනීදන් පිල්ලේ මහත්මිය හමු වී ලංකාවේ වත්මන් තත්ත්වය පිළිබඳ ව තිබෙන විවිධ ව්‍යාජ ප්‍රචාරයන් හා විවිධ මත පිළිබඳ ව දැනුවත් කළා. ඒ අනුව ලංකාවේ නියම තත්ත්වය පහදාදීම සඳහා කටයුතු කළා. විශේෂයෙන් ම දැනට මානව හිමිකම් කොමිසම ඉදිරියට ඇමෙරිකාව ගෙන ඒමට බලාපොරොත්තු වන යෝජනාව ත්‍රස්තවාදය නිමාකිරීමෙන් පසු ව ශ්‍රී ලංකාව ලබාගෙන තිබෙන ජයග්‍රහණ වළක්වන, ශ්‍රී ලංකාවේ තිබෙන තත්ත්වයට කිසි ම ප්‍රතිඵලයක් ලබා නොදෙන බවත් පෙන්වා දුන්නා. ස්වෛරී ජාතියක් ලෙස විදේශ අතපෙවීම් එපා, විදේශ බලපෑම්වලට යටත් වෙලා කටයුතු කරන්නේ නැහැ. විශේෂයෙන් ශ්‍රී ලංකාවේ ජනතාව සෑම සියලු දෙනා ම මේ තත්ත්වය දකින්නේ ශ්‍රී ලංකාවේ ස්වෛරීභාවයට කරන ලද බලවත් තර්ජනයක් ලෙසයි. එම නිසා මේ කරන්නට යන යෝජනාවෙන් ශ්‍රී ලංකාවේ ජනතාව අතර ඇති වී තිබෙන සංහිඳියාවට කි සිම ප්‍රතිඵලයක් නොලැබෙන නිසා එය ඉවත්කර ගැනීම තමයි වඩාත් සුදුසු වන්නේ යන බව කරුණු සහිත ව අවබෝධ කර දුන්නා. මහජන චීනය, ඉන්දියාව, රුසියාව, කියුබාව සහ තවත් රටවල් රාශියක් යෝජනාව පරාජය කිරීමට සහයෝගය දක්වන බව ශ්‍රී ලංකාව සමඟ පැවති සාකච්ඡාවල දී පවසා තිබෙනවා. අමෙරිකාවත් දැඩි බලපෑම් කරමින් ඔවුන්ට සහය දක්වන රටවල් සමඟ මේ යෝජනාව ගෙන ඒමට කටයුතු කරමින් සිටිනවා. ශ්‍රී ලංකාවේ නියෝජිත පිරිස ඉතා ම වෙහෙස වෙමින් මේ වෙනුවෙන් උපරිම දායකත්වය දක්වනවා. විශේෂයෙන් ඉන්දියාව අප වෙනුවෙන් සුවිශේෂී සහයෝගයක් දක්වා තිබෙන බව ද නිමල් සිරිපාල ද සිල්වා අමාත්‍යවරයා පැවසීය. ජිනීවා නුවර දී හෙට (27) ආරම්භ වන එක්‌සත් ජාතීන්ගේ මානව හිමිකම් සමුළුවේ 19 වැනි සැසිවාරයට ශ්‍රී ලංකාවට එරෙහි ව මේ යෝජනාව ගෙන ඒමට අමෙරිකාව කටයුතු කරන අතර ශ්‍රී ලංකා දූත පිරිස ඒ සඳහා මුහුණදීමට අවශ්‍ය සියලු පියවර මේ වනවිට ගනිමින් සිටියි. මෙම සමුළුව ලබන මාර්තු 23 දක්වා පැවැත් වේ.", "URL": "https://sinhala.adaderana.lk/news.php?nid=22412", "Category": null, "Parent URL": null}