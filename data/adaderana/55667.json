{"Source": "Adaderana", "Timestamp": "December 11, 2015 02:31 pm", "Headline": "වරාය නගරයට එරෙහි පෙත්සම ජනවාරී 25දා", "News Content": "කොළඹ වරාය නගර සංවර්ධන ව්‍යාපෘතිය නීතියට පටහැනි බව පවසමින් පාරිසරික යුක්ති කේන්ද්‍රය ඉදිරිපත් කළ පෙත්සම ජනවාරි මස 25 වන දින යළි කැඳවීමට අභියාචනාධිකරණය නියම කර තිබේ.එම පෙත්සම අද කැඳවු අවස්ථාවේ එම ව්‍යාපෘතියට අදාළ පාරිසරික ඇගයීම් වාර්තාව අධිකරණය වෙත ඉදිරිපත් කර ඇති බව රජයේ නීතිඥවරයා එහිදී දැනුම්දී ඇත.කොළඹ වරාය නගර සංවර්ධන ව්‍යාපෘතිය සම්බන්ධයෙන් මාසයක් ඇතුළත මහජනතාවගේ අදහස් ලබාගැනීමට කටයුතු කරන බව ද රජයේ නීතීඥවරයා අධිකරණයට දැනුම් දී තිබේ. ඒ අනුව එම පෙත්සම ජනවාරි 25 වනදා කැඳවීමට අභියාචනාධිකරණය තීරණය කළ බව අද දෙරණ අධිකරණ වාර්තාකරු පැවසුවේය.එදිනට එම කටයුතුවල ප්‍රගතිය වාර්තා කරන ලෙසද අභියාචනාධිකරණය රජයේ නීතිඥවරයාට දැනුම්දී ඇත.", "URL": "https://sinhala.adaderana.lk/news.php?nid=55667", "Category": null, "Parent URL": null}