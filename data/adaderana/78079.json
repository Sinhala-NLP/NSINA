{"Source": "Adaderana", "Timestamp": "September 27, 2017 05:00 pm", "Headline": "කාටවත් පුරවැසිභාවය දෙන්න අපිට නීතිමය අයිතියක් නෑ", "News Content": "ආගමන විගමන පනත අනුව ලංකාව තුළ ස්ථීර පුරවැසිභාවය ලබා දීමට නීතිමය බලතලයක් නොමැති බව සම කැබිනට් ප්‍රකාශක අමාත්‍ය දයාසිරි ජයසේකර මහතා පවසයි. අද(27) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් ඊයේ(26) දිනයේ දී ගල්කිස්ස ප්‍රදේශයේ රැඳී සිටි මියන්මාර් රොහින්ග්‍යා සරණාගතයින් පිරිස බූස්ස හමුදා රැඳවුම් භාරයේ තැබීමට කටයුතු කිරීම සම්බන්ධයෙන් අසන ලද පැනයකට පිළිතුරු ලබා දෙමින් අමාත්‍යවරයා මෙම අදහස් පළ කළේය. 1948 අංක 20 දරණ ආගමන විගමන පනත මඟින් මේ බව අනාවරණය කර ඇති බවත් අමාත්‍යවරයා වැඩි දුරටත් පැවසීය. මෙහිදී අදහස් දක්වමින් අමාත්‍ය රාජිත සේනාරත්න මහතා කියා සිටියේ, සරණාගත ගැටළුව 2008 වසරේ දී ඇති වු බවත් එහිදී පැවති රාජපක්ෂ ආණ්ඩුව නිසා කිසිවෙක් ප්‍රශ්න නොකළ බවත්ය. එමෙන්ම අතීතයේ සිට මෙවැනි සරණාගතයින් ලංකාව තුළ සිට ඇති අතර ඔවුන්ව පසු කාලීනව අදාළ රටට හෝ වෙනත් රටටකට ගෙන්වා ගැනීමට එක්සත් ජාතීන්ගේ සංවිධානය කටයුතු කරන බවයි. අද වන විට ඇතැම් භික්ෂුන් වහන්සේලා බෞද්ධ දර්ශනය විකෘති කරමින් සිටින බවත් ඒ පිළිබඳ ඇත්තේ ඉතාම කළකිරීමක් බවත් අමාත්‍යවරයා මෙහිදී පැවසීය. අද වන විට ඇතිව තිබෙන මුලික ගැටළුව මානව භක්තිය මිනිසුන් තුළ නොමැති වීම යනුවෙන් ද අමාත්‍ය රාජිත සේනාරත්න මහතා මෙහිදි කියා සිටියේය.", "URL": "https://sinhala.adaderana.lk/news.php?nid=78079", "Category": null, "Parent URL": null}