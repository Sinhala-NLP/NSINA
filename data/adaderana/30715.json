{"Source": "Adaderana", "Timestamp": "January 13, 2013 08:54 am", "Headline": "ශිරාණිගේ ඉරණම ජනපති අතේ!", "News Content": "අගවිනිසුරු ආචාර්ය ශිරාණි බණ්ඩාරනායක මහත්මිය ඉවත් කිරීම සම්බන්ධයෙන් ජනාධිපතිවරයාට අභිමත තීරණයක් ගත හැකි බව කොතලාවල ආරක්ෂක විශ්ව විද්‍යාලයේ නීතී පීඨාධිපති ආචාර්ය ප්‍රතිභා මහානාමහේවා මහතා පවසයි. පාර්ලිමේන්තුවේ තුනෙන් දෙකක බහුතර තීරණය පිළිබඳ අවසන් තින්දුව ජනාධිපති මහින්ද රාජපක්ෂ මහතා විසින් කඩිනමින් ගනු ඇති බව ඔහු පෙන්වාදෙයි. ආණ්ඩුක්‍රම ව්‍යවස්ථාවට අනුව ජනාධිපතිවරයාට ඕනෑම තීරණයක් ගත හැකි බව ඔහු කියයි. මේ අතර දෝෂාභියෝග යෝජනාව පාර්ලිමේන්තුවේ සම්මත වීමෙන් පසු ගන්නා ඉදිරි ක්‍රියාමාර්ගය පිළිබඳ සාකච්ඡා කිරීම සඳහා අවස්ථාවක් ලබාදෙන ලෙස ශ්‍රී ලංකා නීතීඥ සංගමය ජනාධිපති මහින්ද රාජපක්ෂ මහතාගෙන් ඉල්ලීමක් කර තිබේ. ඊයේ පැවති මාසික නියෝජිත රැස්වීමේ දී ඒ පිළිබඳ තීරණය වු බව එම සංගමයේ ලේකම් නීතීඥ සංජය ගමගේ මහතා සඳහන් කළේය. ඒ අනුව ශ්‍රී ලංකා නීතීඥ සංගමයේ විධායක සභාවේ නියෝජිතයින් අගවිනිසුරුවරිය සම්බන්ධයෙන් ජනාධිපතිවරයා සමඟ සාකච්ඡාවක් පැවැත්වීමට නියමිතය.", "URL": "https://sinhala.adaderana.lk/news.php?nid=30715", "Category": null, "Parent URL": null}