{"Source": "Adaderana", "Timestamp": "November 25, 2012 05:40 pm", "Headline": " නවසීලන්තය 223/2යි - ටේලර් නොදැවී 119යි", "News Content": "ශ‍්‍රී ලංකා කණ්ඩායම සමග පැවැත්වෙන දෙවන ටෙස්ට් තරගයේ පළමු දිනය නිමාවන විට තරගයේ වැඩි ගෞරව දිනා ගෙන සිටි නවසීලන්ත කණ්ඩායම කඩුලු 2ක් පමණක් දැවී ලකුණු 223ක් ලබාගෙන සිටියි. අද (25) පස්වරුවේ අයහපත් කාලගුණය හේතුවෙන් තරගය නතර කරන විට නවසීලන්ත කණ්ඩායම පන්දුවාර 80.5කදී කඩුලු 2ක් පමණක් දැවී ලකුණු 223ක් ලබාගෙන සිටියේය. නවසීලන්ත කණ්ඩායම වෙනුවෙන් තෙවන කඩුල්ල සඳහා ලකුණු 209 ක නොබිඳුණු සබඳතාවයක් ගොඩ නගාගෙන සිටින රොස් ටේලර් ලකුණු 119ක් හා කේන් විලියම්සන් නොදැවී ලකුණු 95ක් ලබා කඩුල්ලේ රැඳි සිටියි. රොස් ටේලර් ටෙස්ට් තරගයකදී ලබාගත් 8වන ශතකය මෙන්ම මේ වසරේදි ලබාගත් තෙවැනි ටෙස්ට් ශතකය ලෙස මෙය වාර්තා පොත් අතරට එක්විය. අද තරගයේදී කාසිය වාසිය හිමිකර ගත් නවසීලන්ත කණ්ඩායම පළමුව පන්දුවට පහරදීමට තීරණය කරන ලදී. ඔවුන්ගේ ආරම්භක පිතිකරුවන් දෙදෙනාම ලකුණු 4 බැගින් ලබාගෙන සිටියදී දවා ගැනීමට ශ්‍ර්‍රී ලංකා පන්දු යවන්නන් සමත් වුවද තෙවන කඩුල්ල සඳහා රොස් ටේලර් හා කේන් විලියම්සන් ශ්‍රී ලංකා පන්දු යවන්නන්ට අභියෝගයක් එල්ල කරමින් පන්දුවට පහරදෙන අයුරු දක්නට ලැබුණි. මෙම තරගය කොළඹ පී සරා ඕවල් ක‍්‍රීඩාංගණයේ දී පැවැත්වෙන අතර තරග දෙකකින් සමන්විත ශ්‍රී ලංකා නවසීලන්ත ටෙස්ට් තරගාවලියේ පළමු තරගය ශ‍්‍රී ලංකා කණ්ඩායම කඩුළු 10 කින් ජය ගත්තේය.", "URL": "https://sinhala.adaderana.lk/news.php?nid=29479", "Category": null, "Parent URL": null}