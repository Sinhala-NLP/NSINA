{"Source": "Adaderana", "Timestamp": "September 2, 2011 11:01 am", "Headline": "මහවැලි ගඟ අවට වෙසෙන්නන් අවධානයෙන් සිටින්න", "News Content": "රොන් මඩ ඉවත් කිරීම සහ මඩ සොරොව්ව පරික්ෂා කිරීමේ අරමුණින් රන්ටැඹේ ජලාශයේ ජලය අද(02) පෙරවරුවේ සම්පූර්ණයෙන්ම මුදා හැර තිබේ. ඒ අනුව මහවැලි ගඟ අවට ජනතාව ජල මට්ටම ඉහළ යෑම සම්බන්ධයෙන් වැඩි අවධානයකින් සිටිය යුතු බව රන්ටැඹේ කාර්යභාර ඉංජිනේරු එච්.එම්.කළුබණ්ඩා මහතා පවසයි. ජලාශයේ අවම ජල මට්ටමක් පවතින අවස්ථාවක රොන් මඩ ඉවත් කිරීමේ කටයුතු සඳහා ජලාශය හිස් කිරීමට තීරණය කළ බව ඔහු සඳහන් කළේය. ඒ අනුව අද සිට දින තුනක් පුරා රන්ටැඹේ විදුලිබලාගාරයේ විදුලි උත්පාදන කටයුතු සිදුවන්නේ නැත. රන්ටැඹේ ජලාශය මීට පෙර 2009 වසරේදී අවසන් වරට මුළුමනින්ම හිස් කර ඇත.", "URL": "https://sinhala.adaderana.lk/news.php?nid=18466", "Category": null, "Parent URL": null}