{"Source": "Adaderana", "Timestamp": "March 5, 2017 03:01 pm", "Headline": " ක්‍රමවත් අධ්‍යාපනයක් ලැබීම දරුවා සතු අයිතියක් ", "News Content": "දරුවෙකුට අංග සම්පූර්ණ ක්‍රමවත් අධ්‍යාපනයක් ලැබීම දරුවා සතු වරප්‍රසාදයක් නොව දරුවා සතු අයිතියක් බව දකුණු පළාත් ප්‍රධාන අමාත්‍ය ශාන් විජයලාල් මහතා පවසයි. ශාන් විජයලාල් මහතා මේ බව සඳහන් කර සිටියේ අගුනුකොළපැලැස්ස ප්‍රදේශයේ පැවති උත්සවයකට එක්වෙමිනි. එහිදී වැඩිදුරටත් අදහස් දැක්වූ ඒ මහතා, “ දරුවෙකුට අංග සම්පූර්ණ ක්‍රමවත් අධ්‍යාපනයක් ලැබීම දරුවා සතු වරප්‍රසාදයක් නොව දරුවා සතු අයිතියක්. ඒක අනිවාර්යයෙන්ම දරුවන්ට ලැබිය යුතුයි. නමුත් අවාසනාවකට තියෙන්නේ අපේ රටේ තවමත් ඒ වෙනුවෙන් අවශ්‍ය මූලික වටපිටාව සකස්වෙලා නෑ. නමුත් ලෝකේ අනිත් රටවල් එක්ක බලනකොට අපේ රටේ නිදහස් අධ්‍යාපන වැඩපිළිවෙළ හොද මට්ටමක තිබෙනවා, ලෝකේ කිසිම රටක මේ තරම් පළවෙනි පන්තියකට ඇතුළුවෙන දරුවෙකුට විශ්වවිද්‍යාල අධ්‍යාපනය දක්වාම නොමිලේ අධ්‍යාපනය ලබාදෙන රටක් නෑ. ප්‍රාථමික අධ්‍යාපනය නොමිලේ ලැබුනත් උසස් අධ්‍යාපනය වෙනුවෙන්නම් මුදල් ගෙවිය යුතුමයි. නමුත් අපේ රටේ යම් අවස්ථාවල අසාධාරනකම් සිදුවෙනවා.ඒක සිදු නොවිය යුත්තක් හැටියටයි මා දකින්නේ. දැනට පාසල් වලට ළමුන් ඇතුළත් කර ගැනීමේදී ඇතිවෙන ගැටළුවට ප්‍රධාන හේතුව තමයි වෙනදා ග්‍රාමීයව තිබුණු පාසල් වලටත් නගරබද පාසල්වලට වගේම බලධාරීන්ගේ හා පාලකයින්ගේ අවධානය යොමු උනා.අද ගමයි නගරයයි කලින්ට වඩා සමීපවෙලා. මාර්ග පද්දතිය හොදට හැදිලා තියෙනවා,පාසල් බස් රථ ඒ වගේම තම තමන් සතු පුද්ගලික වාහන විශාල ප්‍රමාණයක් තියෙනවා.ඒ නිසා අද ග්‍රාමීය ප්‍රදේශවල සිටින දරුවනුත් සීග්‍රයෙන් නගරයට ඇදිලා එනවා.වෙනදා ඒ ගමේ පාසල හොද මට්ටමක තිබුනා.අන්න ඒ හේතුව නිසා ගමේ පාසල් වැහිලා තියෙනවා.මේ නිසා නගරබද පාසල් වලට අනවශ්‍ය ආකාරයට දැඩි තදබදයක් ඉල්ලුමක් තියෙනවා.“", "URL": "https://sinhala.adaderana.lk/news.php?nid=70456", "Category": null, "Parent URL": null}