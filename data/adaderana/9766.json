{"Source": "Adaderana", "Timestamp": "July 22, 2010 08:37 am", "Headline": "රොබට් බ්ලේක් අද දිවයිනෙන් පිටව යයි ", "News Content": "දිවයිනට පැමිණ සිටින දකුණු සහ මධ්‍යම ආසියානු කටයුතු භාර අමෙරිකානු සහකාර රාජ්‍ය ලේකම් ‍රොබට් බ්ලේක් මහතා අද දිවයිනෙන් පිටත්ව යාමට නියමිතව තිබේ. රොබට් බ්ලේක් මහතා මාලදිවයින බලා අද පිටත්ව යනු ඇති බව විදේශ කටයුතු අමාත්‍යාංශය සඳහන් කළේය. ඔහු දකුණු ආසියානු කලාපයේ තවත් රටවල් කිහිපයක සංචාරය කිරීමට ද නියමිතව තිබේ. ඊයේ ‍දිනයේ දිවයිනට පැමිණි රොබට් බ්ලේක් මහතා ජනාධිපති මහින්ද රාජපක්ෂ මහතා සහ විදේශ කටයුතු අමාත්‍ය මහාචාර්ය ජී. එල්. පීරිස් මහතා ද හමුවිය. අනතුරුව මාධ්‍ය වෙත අදහස් දක්වමින් ඔහු එක්සත් ජාතීන්ගේ සංවිධානයේ මහලේකම් බැන්කී මූන් මහතා විසින් පත් කළ විශේෂඥ කමිටුව පිළිබඳව ද සිය අදහස් පළ කළේය. අදාළ කමිටුව බැන්කී මූන් මහතාට උපදෙස් ලබා ගැනීම සඳහා පත් කරන ලද්දක් මිස නීතීමය තීන්දු තීරණ ගැනීමට එම කමිටුවට හැකියාවක් නොමැති බව ඔහු එහිදි සඳහන් කළේය.", "URL": "https://sinhala.adaderana.lk/news.php?nid=9766", "Category": null, "Parent URL": null}