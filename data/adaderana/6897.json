{"Source": "Adaderana", "Timestamp": "February 23, 2010 01:41 pm", "Headline": "දන්සල්වල ණය තාම ගෙවන්න තියෙනවා", "News Content": "අරලිය ගහ මන්දිරයේ දුන්නු දන්සැල්වල ණය තාමත් ගෙවන්නට තියෙන බව ජාතික නිදහස් පෙරමුණේ නායක විමල් වීරවංශ මහතා පවසයි. දන්සැල් වල මෙන්ම ජනාධිපති මහින්ද රාජපක්ෂ මහතාගේ මැතිවරණ ව්‍යාපාරය වෙනුවෙන් වියදම් වුණු මුදල් වල පවා ණය ගෙවන්නට සිදුව ඇති බව හෙතෙම කියා සිටියේ අද බත්තරමුල්ල පක්ෂ කාර්යාලයේදී පැවති මාධ්‍ය හමුවකදීය. එසේ වුවද සරත් ෆොන්සේකා මහතාගේ බෑණනුවන්ගේ මවගේ මුදල් සේප්පුවලින් අනුපිළිවෙළට අංක යෙදූ ඩොලර් නෝට්ටු තොග ගණන් හමුවූ බවත්,‍ෆොන්සේකා නටන්නට හැදූ නාඩගම එයින් හෙළිදරව් වූ බවත් හෙතෙම කියා සිටියේය. ෆොන්සේකා මුදල් සම්බන්ධයෙන් කියා තිබුණේ එකී මුදල් ජනාධිපතිවරණයට වියදම් කිරීමටත් එයින් පසු එළඹෙන මහ මැතිවරණයට වියදම් කිරීමටත් තබා තිබූ බවත්,එක් මැතිවරණයකදී තවත් මැතිවරණයකට මුදල් රැස්කරන පුද්ගලයින් තමා දැක්කේ ජීවිතයේ පළමු වතාවට බවත් වීරවංශ මහතා පැවසීය. මෙවර මහ මැතිවරණයට තරඟවදින ජාතික නිදහස් පෙරමුණේ අපේක්ෂකයින්ගේ ලැයිස්තුව මෙහිදී ප්‍රකාශයට පත්කෙරුණු අතර ජාතික නිදහස් පෙරමුණ මෙවර මහ මැතිවරණයේදී දිස්ත්‍රීක්ක 16 ක් සඳහා අපේක්ෂකයින් ඉදිරිපත් කර ඇති වගද මෙහිදී ප්‍රකාශයට පත්කරන ලදී. ඒ අනුව කොළඹින් විමල් වීරවංශ,ගම්පහින් පියසිරි විජේනායක සහ අන්ජාන් උම්මා,කළුතරින් ජයන්ත සමරවීර,මාතරින් සරත් වීරවංශ,හම්බන්තොටින් ධර්මසේන කොඩිතුවක්කු,මොණරාගලින් පද්ම උදයශාන්ත,කෑගල්ලෙන් බුද්ධදාස විතානනච්චි,මාතලෙන් අරවින්ද වන්නිආරච්චි,මහනුවරින් නිමල් ප්‍රේමවංශ,නුවරඑළියෙන් නිමල් පියතිස්ස,අනුරාධපුරයෙන් වීරකුමාර දිසානායක,පොළොන්නරුවෙන් රාජා රංජිත් ගුණරත්න,කුරුණෑගලින් සේනාරත්න ද සිල්වා,පුත්තලමෙන් සමන්සිරි හේරත්,රත්නපුරෙන් දීපාල් ගුණසේකර,අම්පාරෙන් අනුර මුණසිංහ යන අය ඉදිරිපත් වී සිටින බව අනාවරණය කෙරිණි.", "URL": "https://sinhala.adaderana.lk/news.php?nid=6897", "Category": null, "Parent URL": null}