{"Source": "Adaderana", "Timestamp": "June 20, 2014 11:34 pm", "Headline": "අලුත්ගම හා බේරුවල සන්සුන් - රජය ජගත් මානව හිමිකම් කවුන්සිලයට කියයි", "News Content": "අලුත්ගම හා බේරුවල ඉකුත් දිනවල ඇති වූ නොසන්සුන්කාරී තත්ත්වය මේවන විට සමනයට පත්කර ඇති බව ශ්‍රී ලංකා රජය එක්සත් ජාතීන්ගේ මානව හිමිකම් කවුන්සිලයට අද (20) දැනුම් දී තිබේ. එක්සත් ජාතීන්ගේ සංවිධානයේ ශ්‍රී ලංකා නියෝජ්‍ය නිත්‍ය නියෝජිත මනිෂා ගුණසේකර මහත්මිය විසින් මේ බව දැනුම්දී ඇත. ඒ අදාළ සිද්ධිය සම්බන්ධයෙන් ජර්මනිය, නෝර්වේ හා කැනඩාව විසින් අදට නියමිත න්‍යාය පත්‍රයට අනූව පැවැති විවාදයේදීය. ඉකුත් 12 වැනිදා ස්වාමින් වහන්සේ නමකට මුස්ලිම් ජාතික තරුණයින් තිදෙනෙකු පහරදීමත්, ඉන් අනතුරුව ඔවුන් අත්අඩංගුවට ගෙන රිමාන්ඩ් කෙරුණු බවත් මනිෂා ගුණසේකර මහත්මිය පවසා ඇත. අනතුරුව පසුගිය 15 වැනිදා ස්වාමින් වහන්සේ හා ගිහියන් කිහිප දෙනෙකු ද දර්ගා නගරය පසුකරමින් සිටියදී සංවිධානාත්මක කණ්ඩායමක් විසින් ගල් මුල් ප්‍රහාරයක් එල්ල කළ බවද ඇය පෙන්වාදී තිබේ. මෙම සිද්ධිය බේරුවල හා අලුත්ගම නොසන්සුන්තාවයට ප්‍රධාන වශයෙන් බලපෑ බවත් පසුගිය දිනවල මේ නිසා පොලිස් ඇඳිරිනීතිය පැනවුණු බවත් ඇය සඳහන් කර ඇත. එහි ප්‍රතිඵලයක් ලෙස වර්ධනය වූ ගැටුම් හේතුවෙන් මුස්ලිම් ජාතිකයින් දෙදෙනෙකු හා ද්‍රවිඩ ජාතිකයෙකු මියගොස් තවත් 26 දෙනෙකු තුවාල ලැබූ බවත් ඔවුන්ගෙන් 13 දෙනෙකු සිංහල ජාතිකයින් බවත් ඇයගේ ජගත් මානව හිමිකම් කවුන්සිලයේ අවධානයට යොමුකර තිබේ. එසේම නිවාස 69ක්, වෙළඳසැල් 83ක්, වාහන 11ද මෙම ගැටුම්වලදී හානියට පත්ව ඇති බව ඇය පෙන්වාදී ඇත. අනතුරුව මෙම සිද්ධීන්වලට සම්බන්ධ පුද්ගලයින් 43 දෙනෙකු අත්අඩංගුවට ගත් බවද පොලිස්පතිවරයාගේ හා ජනාධිපතිවරයාගේ උපදෙස් පරිදි ප්‍රදේශයේ ආරක්ෂාව තරකරමින් මෙම සිද්ධියෙන් විපතට පත් ජනතාවට සහන ලබාදීමට රජය කටයුතු කරමින් සිටින බවද ඇය කීවාය.", "URL": "https://sinhala.adaderana.lk/news.php?nid=44118", "Category": null, "Parent URL": null}