{"Source": "Adaderana", "Timestamp": "March 5, 2012 02:18 pm", "Headline": "ශ්‍රී ලංකාව සම්බන්ධ යෝජනාවට මැලේසියාව සහයදිය යුතුයි", "News Content": "ශ්‍රී ලංකාවට එල්ල වී තිබෙන මානව හිමිකම් චෝදනා සම්බන්ධ එක්සත් ජාතීන්ගේ යෝජනාවට සහය පළනොකළහොත් මැලේසියානු වත්මන් පාලක පක්ෂයට එරට ඉන්දීය ප්‍රජාවගේ ඡන්දය අහිමිවීමේ අවදානමක් පවතින බව මැලේසියානු පාර්ලිමේන්තු මන්ත්‍රී එම්. මනෝගරන් මහතා පවසයි. ගැටුම් සමයෙන් පසු මානව සුබසාධන තත්ත්වය පිළිබඳව විමසා බැලීම සඳහා ප්‍රජාතන්ත්‍රවාදී ක්‍රියාකාරී පක්ෂයේ මනෝගරන්, සුන්ගයි පෙටානි, පාර්ලිමේන්තු මන්ත්‍රී ජොහාරි අබ්දුල් සහ සෙනෙට් සභික එස්. රාමක්‍රිෂ්ණන් යන මහත්වරුන් පසුගිය මැයි මාසයේ දී ශ්‍රී ලංකාවේ සංචාරයක නිරතවිය. මාර්තු මස 23 වන දින දක්වා පැවැත්වෙන එක්සත් ජාතීන්ගේ මානව හිමිකම් කවුන්සිලයේ 19 වැනි සැසිවාරයේ දී ශ්‍රී ලංකාව සම්බන්ධ අදාළ යෝජනාව පිළිබඳව සලකා බැලීමට නියමිතය. එම යෝජනාවට මැලේසියාව සහයදැක්වීම පිළිබඳව තහවුරු කරන ලෙස ඉල්ලමින් පසුගිය සිකුරාදා විපක්ෂ නායකයින් කිහිපදෙනෙකු විසින් මැලේසියානු අග්‍රාමාත්‍ය නජිබ් තුන් රසාක් වෙත සංදේශයක් ඉදිරිපත් කළ බව ද මැලේසියානු මාධ්‍ය වෙත අදහස් දක්වමින් මනෝගරන් ප්‍රකාශ කර තිබේ. මැලේසියාවේ වෙසෙන ඉන්දීය ප්‍රජාවගේ මතය පිළිබඳව මැලේසියානු රජය සැලකිලිමත් විය යුතු බව ද එහිදී වැඩිදුරටත් අදහස් දක්වමින් මනෝගරන් පෙන්වා දී ඇත. එක්සත් ජාතීන්ගේ යෝජනාව සඳහා මැලේසියාව සහය දැක්විය යුතු බවත්, එසේ නොවුණහොත් මීළඟ මහ මැතිවරණයේ දී ඉන්දීය ප්‍රජාව විසින් පාලක පක්ෂය ප්‍රතික්ෂේප කරනු ඇති බවත් ඔහු වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=22596", "Category": null, "Parent URL": null}