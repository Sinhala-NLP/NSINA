{"Source": "Adaderana", "Timestamp": "July 26, 2019 10:56 am", "Headline": "බස් නැවතුමේ නිදා සිටි පුද්ගලයෙකුට බීමතින් සිටි වේලා සටහන්කරුගෙන් අමානුෂික පහරදීමක්", "News Content": "ගලේවෙල, කලාවැව හන්දියේ කුඩා බස් නැවතුමක නිදාගෙන සිටි පුද්ගලයෙක් එම ස්ථානයට පැමිණි කිසියම් පුද්ගලයකු විසින් පහරදී ඝාතනය කර තිබේ. අද(26) අළුයම ඝාතනය ඇති බව ගලේවෙල පොලීසිය පවසයි. මෙම පුද්ගලයා ඉතා අමානුෂික ලෙස අලුයම 2.30 ට පමණ ඝාතනය කරන ආකාරයත් තවත් පුද්ගලයන් දෙදෙනෙකු ඒ අසල බලාසිටි ඇතැයි පොලිස් පරීක්ෂණවලදී හෙළිවී තිබේ. මෙම ඝාතනය සිදුකරන අයුරු අසල තිබූ ආරක්ෂිත කැමරාවේ සටහන්ව තිබුණි. මෙලෙස ඝාතනයට ලක්ව ඇත්තේ ගලේවෙල නගරයේ කාලයක් තිස්සේ විවිධ වෙළඳසැල්වල කම්කරු වැඩ කරමින් හා නගරයේ ඇති වැසිකිළි පද්ධතිය සෝදා පවිත් කිරීම් කටයුතු සිදුකරමින් සිටි රත්තොට ප්‍රදේශයේ පදිංචිකරුවෙකු බව හඳුනාගෙන ඇතැයි පොලීසිය සඳහන් කළේය. මෙම පුද්ගලයාට පහර දුන් බවට සැක කරන මධ්‍යය පළාත් මාර්ගස්ථ මගී ප්‍රවාහන අධිකාරියේ දඹුල්ල බස් නැවතුම්පලේ වේලා සටහන්කරුවෙකු වන ටි. එම්. රතනපාල නමැති පුද්ගලයෙකු සැකපිට රූපරාමු පරීක්ෂාකොට අත්අඩංගුවට ගත් බව පොලීසිය පවසයි. අත්අඩංගුවට ගත් පුද්ගලයාගේ හිසේ ඇති තුවාල හේතුවෙන් ගලේවෙල රෝහලට ඇතුළත් කළ බව පොලීසිය සඳහන් කළේය. ආරක්ෂිත කැමරාවේ සටහන්ව ඇති පරිදි මෙම මියගිය පුද්ගලයා බස් නැවතුම්පොළේ නිදාගෙන සිටියදී මාර්ගස්ථ මගී ප්රකවාහන අධිකාරියේ සේවය කරන වේලා සටහන්කරු පොල්ලක් රැගෙන ගොස් එම ස්ථානයෙන් මෙම පුද්ගලයා පහරදී පලවා හරින ආකාරයද නැවත එම පුද්ගලයා සහ වේලා සටහන්කරු අතර පොරබදා ගන්නා දර්ශනත් ඇතුලත් වන බව පොලිසිය කියයි. පසුව වේලා සටහන්කරු ඉතා අමානුෂික ආකාරයෙන් මෙම පුද්ගලයට අතින් පයින් පහර දී ගෙල පයින් පාගා හිස කොන්ක්‍රීට් කානුවක් මතට තබා පහරදී කළුගල්වලින් හිසට පහරදී ඝාතනය කොට ඇතැයි ගලේවෙල පොලීසියේ ස්ථානාධිපතිවරයා සඳහන් කළේය. මෙම පහර දීම පිළිබඳව රූපරාමු පරීක්ෂාකර බැලීමේදී පුද්ගලයන් දෙදෙනෙකු ඒ දෙස බලාගෙන සිටින බවත් බේරා ගැනීමට හෝ මැදිහත්වීමක් කිසිදු ආකාරයකින් සිදු නොකොට නැවත ඔවුන් දෙදෙනා පහර කෑ පුද්ගලයා මියයාමත් සමඟ පිටව යන බවද පොලිසිය කියයි. සිද්ධිය සම්බන්ධයෙන් සිදුකරන ලද මූලික පොලිස් පරීක්ෂණවලදී හෙළිවී ඇත්තේ මාර්ගස්ථ මගී ප්‍රවාහන අධිකාරියේ සේවය කරන මෙම පුද්ගලයා බස් නැවතුම්පොළේ නිදාගෙන සිටීම නිසා උරණ වී මෙම පහරදීම සිදු කොට තිබෙන බවත් ඔහු අධික බීමතින් එම අවස්ථාවේ සිට ඇතැයි හෙළි වී ඇති බව වාර්තා වෙයි. සිද්ධිය සම්බන්ධයෙන් වැඩිදුර විමර්ශන ගලේවෙල පොලීසිය විසින් සිදු කරයි. මෙම අමානුෂික පහර දීමේ සම්පූර්ණ දර්ශන අප සතු වුවත් මාධ්‍ය සදාචාරයට ගරු කරමින් එම දර්ශන ප්‍රචාරය නොකිරීමට අද දෙරණ අපි තීරණය කළෙමු.", "URL": "https://sinhala.adaderana.lk/news.php?nid=115054", "Category": null, "Parent URL": null}