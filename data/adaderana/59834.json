{"Source": "Adaderana", "Timestamp": "May 5, 2016 04:35 pm", "Headline": " ෆෙඩරල් ගැන වගකිවයුතු ඇත්තන් නිහඬයි", "News Content": "උතුරු පළාත් සභාව පසුගියදා සම්මත කර ගත් ෆෙඩරල් යෝජනාව ගැන මෙරට වගකිව යුතු ඇත්තන්ගේ ප්‍රමාණවත් ප්‍රතිචාර දක්නට නොලැබීම කනගාටුදායක බව ජාතික හෙළ උරුමයේ නායක පූජ්‍ය ඕමල්පේ සෝභිත හිමියන් පවසයි.එවන් වාතාවරණයකදී ෆෙඩරල් යෝජනාවට එරෙහිව බස්නාහිර පළාත් සභාවට යෝජනාවක් ගෙනැවිත් සම්මත කිරීමට පළාත් සභා මන්ත්‍රී නිශාන්ත වර්ණසිංහ මහතා කළ කැපවීම අගය කළ යුතු බවද උන්වහන්සේ කියයි.කොළඹදී අද පෙරවරුවේ පැවැති මාධ්‍ය හමුවකදී උන්වහන්සේ මේ බව පැවසීය.උතුරු පළාත් සභාව සම්මත කර ගත් අදාළ යෝජනාවට එරෙහිව සෙසු පළාත් සභාවලට මේ ගැන සෘජුවම කතා කරන්නට හෝ යෝජනාවක් සම්මත කර ගැනීමට කොන්දක් නැතිවීම ගැන කනගාටුදායක බවද සෝභිත හිමියන් කියා සිටියේය.ඒ අනූව මේ ගැන ප්‍රමාණවත් ක්‍රියාමාර්ගයක් ගන්නැයි සියලු පළාත් සභාවලින් ය ඉල්ලීමක් කරන බවද උන්වහන්සේ පැවසීය.බෙදුම්වාදී අරගලය ත්‍රස්තවාදී අරගලයක් ලෙස ක්‍රියාත්මකව තිබූ බව පැහැදිලි බවත්, එසේ වුවද දැන් බෙදුම්වාදී අරගලය උවමනාවී ඇත්තේ උතුරේ දෙමළ ජනතාවට නොව දෙමළ පක්ෂ නි‍යෝජිතයින්ට බවත්, ඒ ඔවුන්ගේ පැවැත්මට බවත්, උන්වහන්සේ එහිදී පෙන්වාදුන්නේය.දෙමළ ජනතාවට කියා මේ රටේ කිසිදු විශේෂ ප්‍රශ්නයක් නැති බවද, එම ජනතාවට ඇත්තේ ද දකුණේ ජනතාවට තියෙන බඩ ගින්නම බවද, උන්වහන්සේ වැඩිදුරටත් සඳහන් කළේය.උතුරු පළාත් සභාවේ ෆෙඩරල් යෝජනාව සම්මත කිරීමට විරුද්ධව බස්නාහිර පළාත් සභාව විරෝධය පළකර යෝජනාවක් සම්මත කළ බවත්, අනෙක් පළාත් සභාවලින්ද එවැනි යෝජනා ඉදිරිපත් කරන ලෙසත් පළාත් සභා මන්ත්‍රී නිශාන්ත ශ්‍රී වර්ණසිංහ මහතා එම මාධ්‍ය හමුවේදී ඉල්ලා සිටියේය.හිටපු නායකයින්ට ත්‍රස්තවාදීන්ගෙන් තර්ජන තිබෙන බව පිළිගන්නා බවත්, මේ නිසා ප්‍රභූ ආරක්ෂකයන් ලබාදිය යුතු බවත් හෙතෙම පෙන්වාදුන්නේය.චාවකච්චේරි මරාගෙන මැරෙන ඇඳුම හා හිටපු එල්.ටී.ටී.ඊ නායකයින් අත්අඩංගුවට ගැනීම ඩයස්පෝරාව නැවත සක්‍රිය කිරීමක් බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59834", "Category": null, "Parent URL": null}