{"Source": "Adaderana", "Timestamp": "February 23, 2017 05:27 pm", "Headline": "චීනය ඉදිරියටත් ශ්‍රී ලංකාව සමඟයි", "News Content": "සැබෑ මිත්‍රයෙකු ලෙස චීනය ඉදිරියටත් ශ්‍රී ලංකාව සමඟ සිටින බව චීන කොමියුනිස්ට් පක්ෂය ප්‍රකාශ කර තිබේ.චීන කොමියුනිස්ට් පක්ෂ මධ්‍යම කාරක සභාවේ විදේශ කටයුතු පිළිබඳ දෙපාර්තමේන්තුවේ සභාපතිවරයා ඇතුළු පක්ෂයේ ජ්‍යෙෂ්ඨ සාමාජිකයින් පිරිසක් ජනාධිපති මෛත්‍රීපාල සිරිසේන මහතා හමුවූ අවස්ථාවේ මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය.ශ්‍රී ලංකා නිදහස් පක්ෂය සහ චීන කොමියුනිස්ට් පක්ෂය අතර පවතින දීර්ඝකාලීන සබඳතා ඉදිරියේදී තවදුරටත් වැඩි කරගැනීම පිළිබඳව මෙහිදී දීර්ඝ වශයෙන් සාකච්ඡා කර තිබේ.මෙම වසරේ ජුනි මාසයේ චීනයේ පැවැත්වෙන සම්මන්ත්‍රණයක් සඳහා ද චීන කොමියුනිස්ට් පක්ෂ නියෝජිතයන් ශ්‍රී ලංකා නිදහස් පක්ෂය වෙත ආරාධනාවක් කළ බව ද ජනාධිපති මාධ්‍ය අංශය සඳහන් කළේය.ශ්‍රී ලංකා නිදහස් පක්ෂය හා චීන කොමියුනිස්ට් පක්ෂය අතර සබඳතා ඉහළ නංවාගැනීම දෙරටේ සබඳතාවලටද ඉතා වැදගත් බව ජනාධිපතිවරයා එහිදී ප්‍රකාශ කර ඇත.ශ්‍රී ලංකා නිදහස් පක්ෂය පිරිසිදු දේශපාලන පක්ෂයක් ලෙස ගොඩනගමින් යහපත් දේශපාලන ව්‍යාපාරයක් ලෙස ඉදිරියට ගෙනයාම තම අරමුණ බව ජනාධිපතිවරයා චීන කොමියුනිස්ට් පක්ෂ නියෝජිතයන්ට පවසා තිබේ.ශ්‍රි ලංකාවේ සංවර්ධන කටයටුතු සඳහා චීනය ලබාදුන් සහය කෘතවේදීව සිහිපත් කළ ජනාධිපති මෛත්‍රීපාල සිරිසේන මහතා එම දැවැන්ත සංවර්ධන ව්‍යාපෘති රටේ ආර්ථිකය ගොඩනැගීමට විශාල දායකත්වයක් ලබාදෙන බව වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=70021", "Category": null, "Parent URL": null}