{"Source": "Adaderana", "Timestamp": "August 20, 2013 03:07 pm", "Headline": "දරු දෙන්නා අතහැර ගිය මව්පියන් රිමාන්ඩ්", "News Content": "හෝමාගම පොලීසිය අසල ඊයේ උදෑසන සිය දැරියන් දෙදෙනා දමා ගිය බවට සැලකෙන පියාත් දරුවන් හැරදමා ගොස් සිටි මවත් හෝමාගම මහේස්ත්‍රාත් අධිකරණයට ඉදිරිපත් කිරීමෙන් පසු හෙට (21) දක්වා රිමාන්ඩ් කර තිබේ. සැකකාර පියා අද පෙරවරුවේ හෝමාගම පොලීසියට භාරවී තිබේ. පියා විසින් අවුරුදු 8ක හා 6ක දැරියන් දෙදෙනෙකු හෝමාගම පොලීසිය අසළ දමාගොස් සිටියදී ඊයේ පෙරවරුවේ පොලීසිය භාරයට ගන්නා ලදී. පසුව දැරියන් දෙදෙනාගේ මව ද පොලීසිය අත්අඩංගුවට ගැනීමට සමත් විය. සැකකාර පියා හෝමාගම - පිටිපන ප‍්‍රදේශයේ පදිංචිකරුවෙකි. මීට මාසයකට පමණ පෙර දැරියන් දෙදෙනාගේ මව ඔවුන් අතහැර ගොස් ඇති අතර ඉන්පසු පියාගේ රැකවරණය යටතේ ඔවුන් වැඩී තිබේ. පියා කොළඹ නයනා රෝහලේ සුළු සේවකයෙකු බව පොලීසිය කියයි. ඊයේ පෙරවරුවේ පොලීසියට යාමට සූදානම් වන ලෙස සිය දරුවන්ට පවසා ඇති පියා දැරියන් දෙදෙනා හෝමාගම පොලීසිය ආසන්නයට කැඳවාගෙන ගොස් අසළ පිහිටි වෙළෙදසැලකට යන බව පවසා පලාගොස් තිබුණි. ඉන් අනතුරුව හෝමාගම පොලීසියෙන් නිලධාරීන් මෙම දරුවන් දැක ඔවුන් පොලීසියට කැඳවා කරුණු විමසා ඇති අතර දරුවන් ළඟ තිබූ මවගේ දුරකථන අංකයක් මෙන්ම, දැරියක් පාසලකට ඇතුළත් කිරීමට අදාළ අයදුම්පත්‍රයක් ද සොයාගෙන ඇත.", "URL": "https://sinhala.adaderana.lk/news.php?nid=36777", "Category": null, "Parent URL": null}