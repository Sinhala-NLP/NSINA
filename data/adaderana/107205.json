{"Source": "Adaderana", "Timestamp": "April 2, 2019 12:33 pm", "Headline": "‍දියර කොකේන් සෙල්සියස් අංශක 2000ක උෂ්ණත්වයකින් දැවී විනාශ වෙයි", "News Content": "කොකේන් මත්ද්‍රව්‍ය කිලෝ ග්‍රැම් 769 යි ග්‍රැම් 469ක ප්‍රමාණය පුත්තලම ඉන්සි සිමේන්ති සමාගමේ සෙල්සියස් අංශක 2000ක උඳුනක් තුළ විනාශ කිරීම කොළඹ ප්‍රධාන මහෙස්ත්‍රාත් ලංකා ජයරත්න මෙනවිය හා ගල්කිස්ස ප්‍රධාන මහෙස්ත්‍රාත් එම්.එම්.එම්. නිෆාර් මහතාගේ අධික්ෂණය යටතේ විනාශ කර තිබේ. අදාළ කොකේන් තොගය දියර ලෙස සකස් කර ඊයේ සවස කොළඹ සිට දැඩි පොලිස් ආරක්ෂාව යටතේ රුගෙන ආ මෙම කොකේන් තොගය පුත්තලම පිහිටි ඉන්සි ඉකෝසයිකල් සමාගමේ සෙල්සියස් අංශක 1800 -2000 උෂ්ණත්වයක් යටතේ විනාශ කිරීම සිදුවූ බව අද දෙරණ වාර්තාකරු පැවසීය. අදාළ කොකේන් තොගය 1 දින උදෑසන කාලයේ දී ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පැවති උත්සවයකදි විනාශ කිරීම ආරම්භ වි තිබුණි. පොලිස් විශේෂ කාර්ය බළකාය , හා පොලිස් නිළධාරින්ගේ දැඩි ආරක්ෂාව යටතේ අදාල කොකේන් තොගය විනාශ කිරීම සිදුව තිබුණි. මේ අවස්ථාවට අන්තරායකර ඖෂධ පාලක ජාතික මණ්ඩලය, පොලිස් මත්ද්‍රව්‍ය කාර්යාංශය, රස පරික්ෂක දෙපාර්තුමේන්තුව, මත්ද්‍රව්‍ය නිවාරණ ජනාධිපති කාර්ය සාධක බළකාය හා මහජන සෞඛ්‍ය පරික්ෂක නිලධාරින් යන සියලුම පිරිසගේ සහභාගිත්වයෙන් විනාශ කිරීම සිදුවිය.", "URL": "https://sinhala.adaderana.lk/news.php?nid=107205", "Category": null, "Parent URL": null}