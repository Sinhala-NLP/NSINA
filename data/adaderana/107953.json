{"Source": "Adaderana", "Timestamp": "April 14, 2019 12:07 pm", "Headline": "ගත වූ පැය 24 තුළ හදිසි අනතුරුවල වර්ධනයක්", "News Content": "ගත වු පැය 24ක කාලය තුළ කොළඹ ජාතික රෝහලට ප්‍රතිකාර සදහා පුද්ගලයින් 210 දෙනෙකු පැමිණ තිබේ. කොළඹ ජාතික රෝහලේ හදිසි අනතුරු අංශයේ නියෝජ්‍ය අධ්‍යක්ෂ වෛද්‍ය සමින්දි සමරකෝන් මහත්මිය සඳහන් කළේ මෙය පසුගිය වසරට සාපේක්ෂව සියයට 6ක වර්ධනයක් බවයි. ඊයේ(13) දිනයේ ඇතුළත නේවාසිකව ප්‍රතිකාර ලබාගැනීම සදහා පුද්ගලයින් 108 දෙනෙකු හදිසි අනතුරු අංශයට ඇතුළත් කර ඇති අතර එය පසුගිය වසරට සාපේක්ෂව සියයට 11ක වර්ධනයක් බව ඇය සඳහන් කළේය. නිවසේදී සිදුවු අනතුරු හේතුවෙන් පුද්ගලයින් 23 දෙනෙකු රෝහල් ගත වී ඇති අතර බීමත්ව ඇද වැටීම් හේතුවෙන් මරණ දෙකක් වාර්තා වී තිබේ. හිංසන ක්‍රියා හේතුවෙන් පුද්ගලයින් 12 දෙනෙකු රෝහල් ගතකර ඇති බව වාර්තා වෙයි. කෙසේවෙතත් ගත වූ පැය 24ක කාලය තුළ ගිනිකෙළි අනතුරු කිසිවක් වාර්තා වී නොමැති බව වෛද්‍ය සමින්දි සමරකෝන් මහත්මිය සඳහන් කළේය. මේ අතර අලුත් අවුරුදු උදාවත් සමඟ බහුල වශයෙන් හදිසි අනතුරු සිදුව හැකි බැවින් ඒ පිළිබඳව අවධානයෙන් කටයුතු කරන ලෙස කොළඹ ජාතික රෝහලේ හදිසි අනතුරු අංශය ජනතාවගෙන් ඉල්ලීමක් කරයි. එහි ජාතික පුහුණු කිරීමේ නිලධාරිනි පුෂ්පා රම්‍යානි ද සොයියා මෙනවිය සදහන් කළේ හදිසි අනතුරුවලින් සියයට 95ක්ම සිදුවන්නේ පුද්ගල හේතු සාධක මත බවයි.", "URL": "https://sinhala.adaderana.lk/news.php?nid=107953", "Category": null, "Parent URL": null}