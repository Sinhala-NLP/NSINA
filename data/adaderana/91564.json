{"Source": "Adaderana", "Timestamp": "June 27, 2018 10:16 am", "Headline": "අවාසනාවන්ත ලෙස ජීවිතයට සමුදුන් පුංචි සිඟිත්තිය අවසන් ගමන් යයි-එක් සැකකරුවෙකු පිළිබඳ පුළුල් පරීක්ෂණ", "News Content": "යාපනය ප්‍රදේශයේදි ඝාතනයට ලක්වු වයස අවුරුදු හයක් වු ශිවනේශ්වරන් රෙජීනා නැමති දැරියගේ අවසන් කටයුතු දෙමාපියන්, ගම්වාසීන්ගේ සෝ සුසුම් මැද ඊයේ(26) සවස යාපනය සුළිපුරම් තිරුවෙඩි‍නිලෙයි සුසාන භූමියේදී සිදුකර තිබේ. දැරියගේ මරණය සම්බන්ධයෙන් පශ්චාත් මරණ පරීක්ෂණය යාපනය රෝහල් මෘත ශරීරාගාරයේදී පැවැත්වු අතර, දැරියගේ ගෙල සිරකොට ඝාතනය කොට ඇති බව එහිදි අනාවරණය වු වඩ්ඩුකෝඩ්ඩෙයි පොලීසිය පැවසීය. පශ්චාත් මරණ පරීක්ෂණයෙන් අනතුරුව නිවස වෙත ගෙනා මළ සිරුර සම්බන්ධයෙන් අවසන් ගෞරව පැවැත්වීම ඊයේ සවස සිදුකළ අතර, අවසන් ගෞරව දැක්වීමෙන් අනතුරුව සිරුර මිහිදන් කෙරිණි. පාසල් නිළ ඇඳුමකින් සැරසි සිටි පාසල් දැරියකගේ මළ සිරුරක් යාපනය සුළිපුරම් ප්‍රදේශයේ ළිඳක තිබි 25 වැනිදා සවස සොයා ගැණින. පොලීසිය පැවසූවේ දැරිය 25 වැනිදා පාසල් ගොස් නැවත නි‍වස වෙත නොපැමිණ ඇති අතර, දැරිය නිවසට නොපැමිණිම සම්බන්ධයෙන් සොයා බැලීමේදී දැරියගේ මළ සිරුර නිවස ආසන්නයේ ළිඳක තිබි සොයාගත් බවයි. පොලිසිය පැවසූවේ කාට්ටුපුලම් රජයේ දෙමළ මිශ්‍ර පාසලේ පළමු ශ්‍රේණියේ අධ්‍යාපනය ලද රෙජීනා දැරියගේ සිරුරක් එලෙස සොයාගත් බවයි. සිරුර 25 වැනිදා සවස ළිඳෙන් ගොඩගෙන යාපනය රෝහල යොමු කොට තිබු අතර, එහිදි දැරියගේ මරණය ගෙල සිරකිරීමෙන් සිදුව ඇති බවට අනාවරණය වි ඇති බවද පොලීසිය සඳහන් කළේය. සිද්ධිය සම්බන්ධයෙන් සැකකරුවෙකු අත්අඩංගුවට ගෙන ඇති අතර, අදාළ පුද්ගලයා දැරියගේ මරණය සම්බන්ධයෙන් පූර්ණ සම්බන්ධයක් ඇති බවද යාපනය ආරක්ෂක අංශ අනාවරණය කොටගෙන ඇත. දැරියගේ මළ සිරුරේ ගෙල ප්‍රදේශයේ තුවාල කැළල් තිබු අතර, ‍අදාළ තුවාල පරීක්ෂා කිරීමේදී දැරියගේ ගෙල සිරකොට මරා දමා ඇති බවට තහවුරු වි ඇත. සිද්ධිය සම්බන්ධයෙන් සොයා වඩ්ඩුකොඩ්ඩෙයි පොලීසිය වැඩිදුර පරීක්ෂණ ‍මෙහෙයවයි.", "URL": "https://sinhala.adaderana.lk/news.php?nid=91564", "Category": null, "Parent URL": null}