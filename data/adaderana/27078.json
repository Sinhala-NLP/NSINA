{"Source": "Adaderana", "Timestamp": "September 2, 2012 04:41 pm", "Headline": "කොළඹ වරායට බොරතෙල් ගොඩබෑම නවති?", "News Content": "කොළඹ වරායේ පිහිටි බෝයාවේ නළයේ කොටසක හදිසි අලුත්වැඩියාවක් හේතුවෙන් බොරතෙල් ගොඩබෑම දින 3ක් පමණ ප්‍රමාද කිරිමට සිදුවන බව ඛනිජ තෙල් කර්මාන්ත අමාත්‍යංශය පවසයි. කෙසේ වෙතත් මේ හේතුවෙන් කිසිදු අයුරකින් තෙල් හිඟයක් ඇති නොවන බව ද ඛනිජ තෙල් කර්මාන්ත අමාත්‍යංශය සඳහන් කරයි. එම අමාත්‍යංශය විසින් නිකුත් කළ නිවේදනයක මේ පිළිබඳව වැඩිදුරටත් මෙසේ ද සඳහන්ය. බොරතෙල් ගොඩබෑමට භාවිතා කරන කොළඹ වරායේ පිහිටි බෝයාවට සම්බන්ධ නළයේ එක් කොටසක ඇති වූ හදිසි අලුත්වැඩියාවක් හේතුවෙන් බොරතෙල් ගොඩබෑම දින 3ක් පමණ ප්‍රමාද කොට ඇත. එම අලුත්වැඩියා කටයුතු අවසන් වනතෙක් සපුගස්කන්ද තෙල් පිරිපහදුවේ පිරිපහදු කටයුතු දින කිහිපයකට තාවකාලිකව නවතා ඇත. මේ වනවිට බොරතෙල් ටොන් 135000ක් රැගත් නෞකාවක් කොළඹ වරායට පැමිණ ඇති අතර හදිසි අලුත්වැඩියා කටයුතු අවසන් වූ විගස එම බොරතෙල් තොගය සපුගස්කන්ද තෙල් පිරිපහදුවට සැපැයීමට නියමිතය. සපුගස්කන්ද තෙල් පිරිපහදුව තාවකාලිකව නවතා තැබුව ද මෙරටට අවශ්‍ය පෙට්‍රල්,ඩීසල්,ගුවන්යානා තෙල්,භූමිතෙල් ඇතුළු ඉන්ධන වර්ග ප්‍රමාණවත් පරිදි ලංකා ඛණිජ තෙල් නීතිගත සංස්ථාව සතුව පවතී.පෙට්‍රල් ටොන් 35000ක් රැගත් නැවක් පසුගියදා(29) මෙරටට පැමිණි අතර ඩීසල් ටොන් 40000ක් රැගත් නැවක් මේ වනවිට පැමිණ ඇත.එසේ හෙයින් කිසිදු අයුරකින් තෙල් හිගයක් ඇති නොවේ.", "URL": "https://sinhala.adaderana.lk/news.php?nid=27078", "Category": null, "Parent URL": null}