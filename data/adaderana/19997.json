{"Source": "Adaderana", "Timestamp": "November 14, 2011 12:18 pm", "Headline": "ඇලඩින්ගේ පුදුම පහන වගේ රජය වැඩ කරනු ඇතැයි ජනතාව සිතුවා", "News Content": "වර්තමානයේ රජය විසින් ඉටුනොකරන එකම කාර්යය රාජ්‍ය පාලනය බවත්, ඒ හැර අනික් සියලු කාර්යයන් රජය ඉටුකරන බවත් එක්සත් ජාතික පක්ෂය පවසයි. යුද්ධය නිමාවට පත්වූ පසු සිතූ පැතූ සම්පත් ලබාදෙන ඇලඩින්ගේ පුදුම පහන මෙන් රජය කටයුතු කරනු ඇති බව ජනතාව විශ්වාස කළ බව ද එම පක්ෂයේ මාධ්‍ය ප්‍රකාශක, පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. 2018 පොදු රාජ්‍ය මණ්ඩලයීය ක්‍රීඩා උළෙල වෙනුවෙන් රුපියල් මිලියන 100 ක් ලංසු තැබූ රජයට ගොවි විශ්‍රාම වැටුප් ගෙවාගත නොහැකි බව අද(14) කොළඹ පැවති මාධ්‍ය හමුවකදී අදහස් දැක්වූ ඒ මහතා ප්‍රකාශ කළේය. එහෙත් වර්තමානයේ රටේ ක්‍රීඩාවේ තත්ත්වය ශෝචනීය බවත්, ශ්‍රී ලංකා ක්‍රිකට් ආයතනය බංකොලොත්භාවයට පත්ව ඇති බවත්, ක්‍රීඩාංගණවල නඩත්තු කටයුතු සඳහා හමුදාව යොදවා ඇති බවත් හෙතෙම පෙන්වාදුන්නේය. රටේ තත්ත්වය කුමක්වුවද ර‍ජයේ ප්‍රතිරූපය ගොඩනගාගැනීමේ අරමුණින් විවිධ පනත් ගෙන එන බව ද කරුණාතිලක මහතා ප්‍රකාශ කළේය. රජයේ ගජ මිතුරන් වෙනුවෙන් ආයතන පවරාදීමේ අරමුණින් පාඩු ලබන ආයතන රජයට පවරාගැනීමේ පනත ගෙන ආ බව ද මාධ්‍ය හමුවේ දී අදහස් දක්වමින් ඔහු කියා සිටියේය. එමෙන්ම රටට ජයග්‍රහණ රැගෙන ඒමේ අරමුණින් නොව රට වෙනුවෙන් වගඋත්තර ලබාදීම සඳහා මැති ඇමතිවරුන්ට විදෙස්ගතවීමට සිදුව ඇති බව ද ගයන්ත කරුණාතිලක මහතා එහිදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=19997", "Category": null, "Parent URL": null}