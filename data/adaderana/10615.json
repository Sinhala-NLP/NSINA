{"Source": "Adaderana", "Timestamp": "September 3, 2010 11:30 am", "Headline": "පක්ෂයක් ලෙස ව්‍යවස්ථාවට සහය දිය යුතුයි", "News Content": "එක්සත් ජාතික පක්ෂය යෝජිත ව්‍යවස්ථා සංශෝධනයට සහය දැක්විය යුතු බව එම පක්ෂයේ පාර්ලිමේන්තු මන්ත්‍රී ලක්ෂ්මන් සෙනෙවිරත්න මහතා පවසයි. අද පෙරවරුවේ පැවති මාධ්‍ය හමුවකදී මන්ත්‍රීවරයා මේ බව කියා සිටියේය. යෝජිත ව්‍යවස්ථා සංශෝධනයට සහය දැක්වීමෙන් තම පක්ෂයට හෝ ජනතාවට අහිතකර බලපෑමක් සිදු නොවන බැවින් ඊට සහය දැක්විය යුතු බව ලක්ෂ්මන් සෙනෙවිරත්න මන්ත්‍රීවරයා එහිදී ප්‍රකාශ කළේය. මේ පිළිබඳව තමන් එක්සත් ජාතික පක්ෂ කෘත්‍යාධිකාරී මණ්ඩලය ද දැනුවත් කර ඇති බව හෙතෙම කියා සිටියේය. ව්‍යවස්ථා සංශෝධන කෙටුම්පත ලබන 8 වැනිදා පාර්ලිමේන්තුවට ඉදිරිපත් කිරීමෙන් අනතුරුව එය සම්මත කරගැනීම සඳහා තමා ඊට පක්ෂව ඡන්දය ප්‍රකාශ කරන බව එම මාධ්‍ය සාකච්ඡාවට සහභාගි වූ එක්සත් ජාතික පක්ෂ පොළොන්නරුව දිස්ත්‍රික් පාර්ලිමේන්තු මන්ත්‍රී අර්ල් ගුණසේකර මහතා පැවසුවේය.", "URL": "https://sinhala.adaderana.lk/news.php?nid=10615", "Category": null, "Parent URL": null}