{"Source": "Adaderana", "Timestamp": "August 18, 2016 11:16 am", "Headline": " ලංකාවේ සියයට 7ක් තරබාරුයි", "News Content": "මෙරට ජනගහණයෙන් සියයට 7ක් ස්ථූලභාවයෙන් පෙළෙන බව සෞඛ්‍ය අමාත්‍ය රාජිත සේනාරත්න මහතා පවසයි.ශරීරයේ බර නියමිත ප්‍රමාණයට වඩා වැඩි පිරිස සියයට 25ක් පමණ වන බව අමාත්‍යවරයා පෙන්වාදෙයි.මෙම තත්ත්වය බෝ නොවන රෝග ඇති වීමට මූලික හේතුවක් බව රාජිත සේනාරත්න අමාත්‍යවරයා පෙන්වා දී තිබේ.කොළඹ පැවති උත්සවයකට එක්වෙමින් අමාත්‍යවරයා මෙම අදහස් පළ කළේය.එහිදී වැඩිදුරටත් අදහස් දැක්වූ අමාත්‍යවරයා කියා සිටියේ බෝ නොවන රෝගයක් වන දියවැඩියා රෝගය හා ඒ ආශ්‍රිත සංකූලතාවයන් හේතුවෙන් වාර්ෂිකව මෙරට පුද්ගලයින් දසදහසක් පමණ මියයන බවයි.එමෙන්ම මෙරට මුළු ජනගහණයෙන් සියයට 08ක් එම රෝගයේ විවිධ අදියර යටතේ ප්‍රතිකාර ලබන බවද අමාත්‍යවරයා පෙන්වා දී තිබේ.දියවැඩියාව පළමුව සොයාගැනුනේ වැඩිහිටියන් අතර පමණක් වුවද මේ වන විට එම රෝගය බහුල වශයෙන් තරුණ හා ළමා පිරිස් අතරින්ද වාර්තා වීම හේතුවෙන් එය බරපතළ ජාතික සෞඛ්‍ය ගැටළුවක් බවට පත්ව ඇති බව රාජිත සේනාරත්න අමාත්‍යවරයා එහිදී වැඩිදුරටත් පවසා ඇත.", "URL": "https://sinhala.adaderana.lk/news.php?nid=63184", "Category": null, "Parent URL": null}