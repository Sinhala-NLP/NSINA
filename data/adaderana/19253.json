{"Source": "Adaderana", "Timestamp": "October 10, 2011 08:12 am", "Headline": "කොළඹ බලයට ආණ්ඩුවේ වැඩපිළිවෙළකට ඉඩ දෙන්නේ නෑ", "News Content": "පැවති පළාත් පාලන ඡන්ද විමසීම අවසන් වීමත් සමඟ එක්සත් ජාතික පක්ෂය තුළ යළි නායකත්ව අර්බුදයක් ඇතිවේද යන්න පිළිබඳව සියලු දෙනාගේ අවධානය යොමු වී තිබේ. කෙසේ වෙතත් එක්සත් ජාතික පක්ෂයේ මහලේකම් තිස්ස අත්තනායක මහතා කියා සිටියේ කොළඹ මහ නගර සභා ප්‍රතිඵල තුළින් පක්ෂ අභ්‍යන්තර අර්බුද වලට නිසි පිළිතුරක් ලැබුණු බවයි. පසුගිය කාලය තුළ පක්ෂය තුල උද්ගත වූ අර්බුද හේතුවෙන් ලබා ගත හැකිව තිබූ ජයග්‍රහණ රැසක් අහිමි වූ බව ද ඔහු පෙන්වා දෙයි. පක්ෂ අභ්‍යන්තරයේ එකිනෙකා අතර චෝදනා එල්ල කරනවාට වඩා ශක්තිමත් විපක්ෂයක් ලෙස එකට එක් වී ක්‍රියාකිරීම තුළින් ජයග්‍රහණ අත් කර ගැනීමට හැකි බව තිස්ස අත්තනායක මන්ත්‍රීවරයා පෙන්වා දෙයි. මේ අතර විපක්ෂයේ ස්වාධීන මන්ත්‍රීවරුන් හා දේශපාලන කණ්ඩායම් කිහිපයක් කොළඹ මහ නගර සභාවේ පාලන කටයුතු සඳහා එක්සත් ජාතික පක්ෂයට සහය දැක්වීමට ඉදිරිපත්ව සිටින බව ඔහු පවසයි. තිස්ස අත්තනායක මහතා අවධාරණය කර සිටියේ රජය යම් හෙයකින් දේශපාලන වැඩපිළිවෙළක් ඔස්සේ කොළඹ මහ නගර සභාවේ බලය අල්ලා ගැනීමට සැලසුම් කළහොත් ඊට කිසිඳු ඉඩක් ලබා නොදෙන බවයි. පළාත් පාලන ආඥා පනතට අනුව එසේ බලය අල්ලා ගැනීමට කිසිවෙකුටත් නොහැකි බව ඔහු වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=19253", "Category": null, "Parent URL": null}