{"Source": "Adaderana", "Timestamp": "May 19, 2010 09:33 am", "Headline": "කොළඹ කටුනායක මාර්ගය ජලයෙන් යටවෙයි", "News Content": "පවතින අධික වර්ෂාව හේතුවෙන් කොළඹ කටුනායක ප්‍රධාන මාර්ගයේ වාහන ගමනාගමනයට බාධා එල්ල වී තිබේ. එම මාර්ගයේ ස්ථා‍න කිහිපයක් මේ වන විට ජලයෙන් යටවී ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා ප්‍රකාශ කළේය. මේ හේතුවෙන් දැඩි මාර්ග තදබදයක් පවතින බව ද ප්‍රිශාන්ත ජයකොඩි මහතා සඳහන් කළේය. මෙම මාර්ගයේ සැහැල්ලු වාහන ගමන් කිරීමට නොහැකි තත්ත්වයක් උද්ගත වී ඇති බව වාර්තා වේ. කොළඹ සිට කටුනායක දක්වා ධාවනය වන පෞද්ගලික බස් රථ කටුනායක ජාත්‍යන්තර ගුවන් තොටුපල භූමියට‍ පිවිසීමට අවසර ලබාදී ඇති බව ගුවන් තොටුපල ප්‍රකාශකයෙකු සඳහන් කළේය. ජල ගැලීම් හේතුවෙන් මගීන්ට සිදුවන අපහසුතාවය වළක්වා ගැනීමේ අරමුණින් මෙම පියවර ගෙන ඇති බව ඔහු පවසයි.", "URL": "https://sinhala.adaderana.lk/news.php?nid=8491", "Category": null, "Parent URL": null}