{"Source": "Adaderana", "Timestamp": "August 25, 2017 09:07 pm", "Headline": "මනස හදන හැටි රාජිත කියයි", "News Content": "මානසික රෝග ප්‍රතිකාර සඳහා ඖෂධ මෙන්ම මනෝ වෛද්‍ය උපදේශනය ද අවශ්‍ය බව සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි. ව්‍යවහාරික මනෝ විද්‍යාව පිළිඳ ජාත්‍යන්තර සමුළුව අමාත්‍යවරයාගේ ප්‍රධානත්වයෙන් කොළඹ දී අද(25) ආරම්භ වූ අතර එහිදී අමාත්‍යරවයා මේ බව සඳහන් කළේය. රටවල් 15 ක නියෝජිතයින් මෙම සමුළුවට එක්ව සිටින අතර හෙට(26) සහ අනිද්දා(27) දිනවලද මෙම සමුළුව පැවැත් වීමට නියමිතයි. දිවයින පුරා දිස්ත්‍රික්කවලට මානසික විශේෂඥ වෛද්‍යවරුන් 25 ක් පත් කිරීමට අමාත්‍යාංශය තීරණය කර තිබෙන බවත් ඒ සඳහා මානසික සෞඛ්‍ය පිළිබඳ සියලුම වෛද්‍යවරුන් ඒකරාශී වී සිටීම ඉතාම වැදගත් බවත් අමාත්‍යවරයා පෙන්වා දුන්නේය. වසර 30 ක් පුරා පැවැති යුද්ධය, සුනාම් ඛේදවාචකය වැනි හේතු නිසා ශ්‍රී ලාංකිකයින් දැඩි මානසික පීඩනයන්ට ලක් වූ අතර එම පිරිසගේ මනස සුවපත් කිරීමට කටයුතු කළ යුතු බව ද ඒ මහතා පෙන්වා දුන්නේය.", "URL": "https://sinhala.adaderana.lk/news.php?nid=76708", "Category": null, "Parent URL": null}