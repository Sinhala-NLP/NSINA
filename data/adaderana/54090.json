{"Source": "Adaderana", "Timestamp": "September 26, 2015 01:02 pm", "Headline": "මෛත්‍රී මෝඩි හමුවෙයි", "News Content": "එක්සත් ජාතින්ගේ මහා මණ්ඩල සැසිවාරයට සහභාගිවීම සඳහා අමෙරිකාවට ගොස් සිටින ජනාධිපති මෛත්‍රිපාල සිරිසේන මහතා ඉන්දීය අග්‍රාමාත්‍ය නරේන්ද්‍ර මෝඩි මහතා සමග ද්විපාර්ශවික සාකච්ඡා පවත්වා තිබේ.ඊයේ පස්වරුවේ මෙම සාකච්ඡා පැවති බව වාර්තා වේ.අදාළ සාකච්ඡා පිළිබඳව ඉන්දිය විදේශ කටයුතු අමාත්‍යාංශයේ ප්‍රකාශක නිකාස් ස්වයප් පවසා ඇත්තේ යුක්තිය ගවේශනය සඳහා ශ්‍රී ලංකාවට පූර්ණ සහයෝගය ලබාදීමට ඉන්දියාව කටයුතු කරනු ඇති බවයි.එමෙන්ම එල්.ටී.ටී.ඊයට එරෙහි සිවිල් යුද්ධය අතරතුර යුධ අපරාධවල ගොදුරු වූ ජනතාවට යුක්තිය ඉටු කරදීම වඩා වැදගත් වන බව ද මෙහිදී ඉන්දීය අග්‍රාමාත්‍යවරයා ප්‍රකාශ කළ බව ඉන්දීය විදේශ කටයුතු අමාත්‍යාංශයේ ප්‍රකාශකයා පවසා ඇත.එමෙන්ම ශ්‍රී ලංකාවේ ස්වෛරි භාවයට ඉන්දියාව ගරු කරන බව ඔහු පවසා තිබේ.මෙහිදී දෙරටේ රාජ්‍ය නායකයින් අතර ප්‍රතිසංවිධාන ක්‍රියාවලිය පිළිබඳ සාකච්ඡා වී ඇති අතර එය ඉදිරියට පවත්වාගෙනයාම සඳහා ඉන්දිය අග්‍රාමාත්‍යවරයා අදාළ සාකච්ඡාවේදී එකඟතාව පළ කළ බව ඔහු පවසා ඇත.මේ අතර ශ්‍රී ලංකාව තුළ ඉන්දියාව විසින් ව්‍යාපෘති ගණනාවක් ක්‍රියාවට නංවා ඇති අතර ලබන වසර මුල් භාගයේදී නිවාස 46,000ක් සකස් කර අවසන් කිරීමට බලාපොරොත්තු වන බව ද ඉන්දීය අග්‍රාමාත්‍යවරයා සඳහන් කළ බව විදේශ අමාත්‍යාංශ ප්‍රකාශකයා පවසා සිටියේය.", "URL": "https://sinhala.adaderana.lk/news.php?nid=54090", "Category": null, "Parent URL": null}