{"Source": "Adaderana", "Timestamp": "December 19, 2018 12:43 pm", "Headline": "මුදල් අමාත්‍යංශයේ අයිතිය එක් අයෙකුට-අසාද් සාලි", "News Content": "නව ආණ්ඩුවේ මුදල් අමාත්‍යංශය ලබා දීමේදී එය එක් පුද්ගලයෙකුට ලබා දිය යුතු බව ජාතික සමඟි පෙරමුණේ නායක අසාද් සාලී මහතා පවසයි. කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. අද වන විට ආණ්ඩුව අළුතින් පිහිටවා ඇති බවත්, අගමැතිවරයාද නැවත වරක් දිවුරුම් දී ඇති බව ද මන්ත්‍රීවරයා සඳහන් කරයි. ඒ අනුව කැබිනට් මණ්ඩලය අද හෝ හෙට දිවුරුම් දීමට නියමිත බව ද ඔහු කියා සිටියේය. පසුගිය ආණ්ඩුව තුළින් එකට පැවති මුදල් අමාත්‍යංශය හතරකට කැඩූ බව තමන් පමණක් මාධ්‍ය හමු දහයකට වඩා පවසා ඇති බව මතක් කළ හැකි බව ඔහු මෙහිදී සඳහන් කළේය. කොටසක් කබීර් හෂීම් මහතාට ලබා දුන් බවත්, කොටසක් අගමැතිවරයා ගත් බවත්, කොටසක් රවී කරුණානායක මහතාටත් හා තවත් කොටසක් තවත් අයෙකුටත් ලබා දීම සිදු කර ඇති බව ද අසාද් සාලි මහතා කියා සිටියේය. මුදල් අමාත්‍යංශය වගකිව යුතු අයෙකුට සම්පූර්ණයෙන් භාර දිය යුතු බව ද සඳහන් කළ මන්ත්‍රීවරයා මේ අයුරින් මුදල් අමාත්‍යංශය කොටස්වලට කැඩීම, රටේ විනාශයට හේතුවක් වු බව ද පැවසීය.", "URL": "https://sinhala.adaderana.lk/news.php?nid=100983", "Category": null, "Parent URL": null}