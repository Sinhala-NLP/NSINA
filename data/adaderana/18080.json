{"Source": "Adaderana", "Timestamp": "August 15, 2011 10:51 am", "Headline": " මාධ්‍යවේදියාට පහරදුන් ප්‍රධාන සැකකරු අත්අඩංගුවේ", "News Content": "උදයන් පුවත්පතේ මාධ්‍යවේදීයාට පහරදීමේ සිදුවීමට අදාළ ප්‍රධාන සැකකරු අද පෙරවරුවේ අත්අඩංගුවට ගත් බව උතුරු පළාත් භාර ජ්‍යෙෂ්ඨ නියෝජ්‍ය පොලිස්පති ගාමිණී සිල්වා මහතා පවසයි. තමාගේ උපදෙස් මත යාපනයෙන් එවන ලද විශේෂ පොලිස් කණ්ඩායමක් විසින් මෙම සැකකරු කොළඹ,කළුබෝවිල රෝහලේදී අත්අඩංගුවට ගත් බව හෙ‍තෙම අද දෙරණට කියා සිටියේය. මොහු යාපනය ප්‍රදේශයේ සිදුවූ අපරාධ රැසකට වගකිව යුතු ප්‍රධාන පෙළේ අපරාධකරුවෙකු බව මූලික පරීක්ෂණ වලදී තහවුරු වී ඇතැයි නියෝජ්‍ය පොලිස්පතිවරයා අනාවරණය කළේය. ප්‍රදේශයේ පිරිසක් සමග ඇති කරගත් ගැටුමකින් පසු තුවාල ලබා යාපනය රෝහලට ඇතුළත්ව ඇති මෙම සැකකරු පසුව එකී රෝහලෙන් පැනවිත් කළුබෝවිල රෝහලට ඇතුළත් වූ බවට තොරතුරු හෙළිවී ඇතැයි ද ඔහු කියා සිටියේය. එහෙත් මෙම සිදුවීමට අදාළ තවත් සැකකරුවෙකු අත්අඩංගුවට ගැනීමට නියමිත බවත්,ඊට අදාළ විමර්ශන කටයුතු මේවන විට සිදුවන බවත් හෙතෙම පෙන්වාදුන්නේය. උදයන් පුවත්පතේ ප්‍රවෘත්ති කර්තෘවරයා වන නාගසුන්දරම් කුගනාදන් මහතාට පසුගිය ජූලි මස 29 වන දින කාර්යාල කටයුතු නිමවී නිවස බලා යමින් සිටියදී සිය නිවස ආසන්නයේදී ම කිසියම් පිරිසක් විසින් ප්‍රහාරයක් එල්ල කර තිබිණි. බරපතළ තුවාල ලැබූ ඒ මහතා යාපනය ශික්ෂණ රෝහලට ඇතුළත් කරන ලද අතර ජනපතිගේ උපදෙස් මත පොලිස්පතිවරයා විසින් මෙම සිදුවීමට අදාළව කරුණු ගොනු කරන ලද වාර්තාවක් පසුගිය 3 වන දින ජනාධ්පතිවරයාට බාර දී තිබුණි.", "URL": "https://sinhala.adaderana.lk/news.php?nid=18080", "Category": null, "Parent URL": null}