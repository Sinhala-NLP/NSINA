{"Source": "Adaderana", "Timestamp": "July 31, 2017 02:06 pm", "Headline": " විරෝධතාවක් හේතුවෙන් ගමනාගමනයට බාධා ", "News Content": "මාදම්පේ ප්‍රාදේශීය ලේකම් කොට්ඨාසයේ මැදගම - කොටකන්ද නම්වූ හුදකලා කඳුවැටිය සහ ඒ ආශ්‍රිතව ස්ථාන කීපයක බොරළු කැපීම සඳහා පතල් හා කැණීම් කාර්යංශය විසින් ලබා දී ඇති අවසරයට විරෝධය පළ කරමින් පැවති උද්ඝෝෂණ ව්‍යාපාරයක් හේතුවෙන් ගමනාගමනයට බාධා එල්ල වී තිබේ. අද(31) පෙරවරුවේ මැදගම මංසන්ධියේදී පැවැති මෙම විරෝධතාවය හේතුවෙන් මාදම්පේ සිට මැදගම හරහා විලත්තව සහ කාක්කපල්ලිය දක්වා මාර්ගයේ ගමන් ගන්නා වාහන පැය කීපයකට වෙනත් මාර්ග වලින් හරවා යැවීමට පොලීසිය කටයුතු කරන ලදී. මැදගම අවට පිහිටි ගම්මාන කීපයක පදිංචි පවුල් 1800 ක් දෙනාට අවශ්‍යය පානීය ජලය ලබා ගැනීම සඳහා ඇති ජල පෝෂක ප්‍රදේශය කොටකන්ද බවත්, මැදගම පිහිටි “ඉහළ තල්ගහවැවේ” ජල පෝෂකය වී ඇත්තේ කොටකන්ද බවත්, මෙහි බොරළු කැපීම නිසා වැව සම්පූර්ණයෙන්ම සිදී ගොස් ඇති බවත් විරෝධතාකරුවන් කියා සිටියේය. මැදගම - මැබිංකෝ පානීය ජල ව්‍යාපෘතියට ජලය ලබා ගන්නා ප්‍රධාන ජල පෝෂිත ප්‍රදේශය වන්නේද කොටකන්ද වන බැවින් එහි බොරළු කැපීම නිසා පානීය ජලය සැපයීම සීමා වී ඇති බවද විරෝධතාවයට එක්ව සිටි පිරිස් සඳහන් කළේය. සිදු වෙමින් පවතින පාරිසරික හානිය සම්බන්ධයෙන් එක් අවස්ථාවක ජනාධිපතිවරයා දැනුවත් කිරීමේ ප්‍රතිඵලයක් ලෙස මධ්‍යයම පරිසර අධිකාරිය විසින් මෙහි බොරළු කැපීම තහනම් කර ඇතත්,පතල් හා කැණීම් කාර්යංශයේ වයඹ කාර්යාලය විසින් කිසිඳු වග විභාගයකින් තොරව බොරළු කැපීමට අවසර ලබා දී ඇති බවද විරෝධතාවයට එක්ව සිටි පිරිස් කියා සිටියේය. මෙම තත්ත්වය වහාම අත්හිටුවන ලෙස ඉල්ලා ගම්වාසීන් 500 ක් පමණ දෙනා විසින් අත්සන් තබන ලද ලියවිල්ලක් පුත්තම දිසා ලේකම්වරයාට බාර දීම සඳහා මාදම්පේ ප්‍රාදේශීය ලේකම් කාර්යාලයේ පරිපාලන ග්‍රාම නිලධාරීවරයාට බාර දීමද මෙහිදී සිදු විය.", "URL": "https://sinhala.adaderana.lk/news.php?nid=75817", "Category": null, "Parent URL": null}