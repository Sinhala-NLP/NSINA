{"Source": "Adaderana", "Timestamp": "October 24, 2017 12:26 pm", "Headline": "ජී.එල් මහින්දව අධිකරණය ඉදිරියට ගෙන යයි", "News Content": "මැතිවරණ කොමිසම් සභාවට වහාම මැතිවරණයක් පැවැත්වීමට නියෝග කරන ලෙස ශ්‍රේෂ්ඨාධිකරණයෙන් ඉල්ලීමක් කරන බව හිටපු පාර්ලිමේන්තු මන්ත්‍රී මහාචාර්ය ජී.එල්.පීරිස් මහතා ඉල්ලීමක් කරයි. අද(24) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක් වෙමින් ඔහු මෙම අදහස් පළ කළේය. මැතිවරණ කොමිසමට නියමිත කාලයට මැතිවරණ පැවැත් වීමට වගකීමක් ඇති නමුත් වසර 2 හමාරක් කල් ගත වු පළාත් පාලන ආයතන මැතිවරණය වහාම පැවැත්වීමට කටයුතු නොකිරීම තුළින් ජනතා පරමාධිපත්‍යයට බාධා ඇති වන බව ද ජී.එල්.පීරිස් මහතා මෙහිදී වැඩිදුරටත් පැවසීය. හෙට(24) දිනයේ දී මානව හිමිකම් පෙත්සම් 6ක් ශ්‍රේෂ්ඨාධිකරණයේ දී විභාග වීමට නියමිත බවත් එයින් එක් පැමිණිල්ලක් තමා විසින් ඉදිරිපත් කර ඇති බවත් පැවසූ පිරිස් මහතා කියා සිටියේ, ස්වාධීනව කටයුතු කරමින් පනතා පරමාධිපත්‍ය වෙනුවෙන් සර්ව ජන ඡන්ද බලය ක්‍රියාත්මක කිරීම මැතිවරණ කොමිසමේ කාර්යභාරය වන බවයි. කෙසේ වෙතත් බැඳුම්කර වංචාව තුළින් අර්ථසාධක අරමුදල සම්පුර්ණයෙන් හිස් කර ඇති බවත් එයින් වැඩකරන ජනතාවට ඍජුව බලපෑම් එල්ල කර ඇති බවත් පැවසූ ජී.එල්.පීරිස් මහතා මෙම හේතුව නිසා ආණ්ඩුව මැතිවරණයක් පැවැත්වීමට ජනතාව ඉදිරියට ගමන් කිරීමේ බියක් දක්වන බව ද පැවසීය. මැතිවරණය පැවැත්වීමට අවශ්‍ය ලිපි ලේඛන සකස් කිරීම රටටම පෙන්වන රංගනයක් වන බවත් එහි කොටසක් ලෙස විෂයභාර අමාත්‍යවරයා මැතිවරණ කොමිසමට ගැසට් නිවේදනයේ පිටපතක් ලබා දෙන පැවසුවද එම නිවේදනය නිල වශයෙන් නිකුත් කර නොමැති අතර, එනිසා නිවේදනය අනුව ක්‍රියාත්මක වීමට මැතිවරණ කොමිසමට හැකියාවක් නොමැති බව ද සඳහන් කළේය.", "URL": "https://sinhala.adaderana.lk/news.php?nid=79076", "Category": null, "Parent URL": null}