{"Source": "Adaderana", "Timestamp": "July 5, 2011 04:10 pm", "Headline": "බාල ඉන්ධන හමුවුණොත් අලුත් ඉන්ධන දෙනවා", "News Content": "දිවයිනේ සියලු ඉන්ධනහල් පරීක්ෂාවට ලක්කිරීමට ලංකා ඛණිජ තෙල් සංස්ථාව පියවර ගෙන ඇති බව ඛණිජ තෙල් කර්මාන්ත අමාත්‍ය සුසිල් ප්‍රේමජයන්ත් මහතා අද(05) පාර්ලිමේන්තුවේ දී සඳහන් කළේය. එම පරීක්ෂා කිරීම්වල දී ‍ප්‍රමිතියෙන් තොර ඉන්ධන හමුවුවහොත් ඒ වෙනුවට නව ඉන්ධන ලබාදීමට කටයුතු කරන බව අමාත්‍යවරයා පැවසුවේය. ඛණිජ තෙල් සංස්ථාවට අයත් ප්‍රාදේශීය කාර්යාල 9 ක් හරහා මෙම පරීක්ෂා කිරීම් සිදුකරන බව අමාත්‍යවරයා පවසයි. අදාළ ඉන්ධන පිළිබඳ ගැටලුව සම්බන්ධයෙන් සොයාබැලීමට ත්‍රිපුද්ගල කමිටුවක් පත්කර තිබෙන බව විපක්ෂ මන්ත්‍රී අනුර කුමාර දිසානායක මහතා සිදුකළ විශේෂ ප්‍රකාශයකට පිළිතුරු දෙමින් සුසිල් ප්‍රේමජයන්ත් අමාත්‍යවරයා වැඩිදුරටත් සඳහන් කළේය. එහි නිර්දේශ අනුව ඉදිරි පියවර ගන්නා බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=17212", "Category": null, "Parent URL": null}