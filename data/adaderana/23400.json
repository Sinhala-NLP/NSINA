{"Source": "Adaderana", "Timestamp": "April 9, 2012 10:42 pm", "Headline": "කෞතුකාගාරයේ සොරකම ගැන කීවොත් පොලීසියෙන් ලක්ෂ 10 ක්", "News Content": "කොළඹ ජාතික කෞතුකාගාරයේ සිදුවූ කෞතුක භාණ්ඩ සොරකමට අදාළ නිවරදි තොරතුරක් දන්වන අයෙකුට රුපියල් ලක්ෂ 10 ක මුදල් ත්‍යාගයක් පිරිනමන බව පොලිස් මූලස්ථානය සඳහන් කරයි. මෙම සිදුවීමට අදාළ ‍පරීක්ෂණ කටයුතු මේවන විට අපරාධ පරීක්ෂණ දෙපාර්තමේන්තුව විසින් සිදුකරන බවත්,එකී පරීක්ෂණ වලට ලබාදෙන සහයක් ලෙස නිවරදි තොරතුරක් දන්නා කිසිවෙකු වෙත්නම් එය දැනුම්දෙන ලෙසත් පොලීසිය විසින් ඉල්ලීමක් කරයි. එවැනි නිවරදි තොරතුරක් දැනුම්දෙන කිසිවෙක් වෙත්නම් ඔහුගේ හෝ ඇයගේ රහස්‍ය භාවය ආරක්ෂා කරන බවටත්,ලක්ෂ 10 ක මුදල් ත්‍යාගයක් පිරිනමන බවටත් පොලිස්පතිවරයා විසින් උපදෙස් ලබාදී ඇති බව පොලිස් මූලස්ථානය විසින් නිකුත් කළ නිවේදනයක දැක්වෙයි. එකී තොරතුරු දැනුම්දීම සඳහා 0722117620/0112320141 යන දුරකථන අංක භාවිතා කරන ලෙසද පොලීසිය වැඩිදුරටත් ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=23400", "Category": null, "Parent URL": null}