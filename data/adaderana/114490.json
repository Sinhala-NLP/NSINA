{"Source": "Adaderana", "Timestamp": "July 19, 2019 11:59 am", "Headline": "ලොව රහසිගතම ස්ථානයට ඇතුළු නොවන්නයි අමෙරිකාව අනතුරු අඟවයි", "News Content": "'ඒරියා 51' ලෙස හැඳින්වෙන ප්‍රදේශයට ඇතුළු වීමට උත්සහ නොගන්නා ලෙස අමෙරිකානු ගුවන් හමුදාව තරයේ අවධාරණය කර ඇත. විදෙස් මාධ්‍ය වාර්තා කළේ එම රහස් ප්‍රදේශයට ඇතුළු වීම සඳහා ආරාධනා කරමින් ෆේස්බුක් ඔස්සේ නිර්මාණය කළ පිටුවක් පිළිබඳව අවධානය යොමු කරමින් එම අනතුරු ඇඟවීම සිදුකර ඇති බවයි. 'ඒරියා 51' ලෙස හැඳින්වෙන බිම් ප්‍රදේශයට ඇතුළු වීමට උත්සහ නොකරන ලෙස ඇමරිකානු ගුවන් හමුදාව මේ වන විට අනතුරු අඟවා ඇත. ඉතාමත් රහසිගත ප්‍රදේශයක් වන අමෙරිකාවේ ඒරියා 51 වෙත ප්‍රවේශ වීමේ අවස්ථාව ඉල්ලා අත්සන් මිලියන 1.3ක් අත්සන් යෙදූ අන්තර්ජාල පෙත්සමක් සකස් කර තිබේ. මෙම පිටුව ප්‍රථමයෙන් ආරම්භ කර ඇත්තේ සමාජ මාධ්‍ය ජාල ඔස්සේ සිදුකරන සරදමක් ලෙසයි. ඒරියා 51හි පිටසක්වළ ජීවීන් රඳවාගෙන සිටින බව සමහරු විශ්වාස කරයි. \"අපිට පුළුවන් ඔවුන්ගේ වෙඩි උණ්ඩවලට වඩා ඉක්මනට ඇතුළට යන්න. ඊට පස්සේ පිටසක්වළ ජීවීන් දැකගමු\" යැයි දහස් ගණනක පිරිසක් අදාළ ෆේස්බුක් පිටුවේ සිය අදහස් පළ කර තිබුණි. කෙසේ වෙතත් \"ඇමරිකාව සහ එහි සම්පත් රැකගන්න අපි සූදානම්\" යැයි ඇමරිකානු ගුවන් හමුදා ප්‍රකාශිකාවක 'ද වොෂිංටන් පෝස්ට්' පුවත්පතට පවසා ඇත. කෙසේ වෙතත් මෙය සරදමක් පමණක් බවත් එම සැළසුමට අනුව ක්‍රියා නොකරන බවත් ෆේස්බුක් පරිශීලකයෙකු වන ජැක්සන් බානස් සටහන් කර තිබිණි. එය සරදමක් බවට පත් වී අන්තර්ජාලය තුළ ජනප්‍රිය වනු ඇතැයි තමා සිතූ බවත් මිනිසුන් සැබවින්ම ඒරියා 51 ප්‍රදේශයට ඇතුළු වීමට උත්සහ කළොත්, එහි වගකීම තමාට භාරගත නොහැකි බවත් ඔහු වැඩිදුරටත් සඳහන් කළේය. කෙසේනමුත්, ඇමරිකානු ගුවන් හමුදාවට මෙය තවත් එක් සරදමක් ලෙස නොපෙනෙන බව විදෙස් වාර්තා සඳහන් කරයි. ඒරියා 51 ඇමරිකානු ගුවන් හමුදාවේ පුහුණු කඳවුරු තිබෙන ප්‍රදේශයක් බවත් ඇමරිකානු හමුදා පුහුණු කරන ස්ථානයකට ඇතුළු වීමට උත්සහ නොකරන ලෙස සියලු දෙනාගෙන්ම ඉල්ලා සිටින බවත් එහි ප්‍රකාශිකාව සඳහන් කළේය. එඩ්වඩ් ගුවන් හමුදා කඳවුරෙහි (Edwards Air Force Base) කොටසක් වන මෙය ඇමරිකානු රජය හඳුන්වන්නේ නෙවාඩා පරීක්ෂණ සහ පුහුණු ප්‍රදේශය ලෙසයි. ඇමරිකාව පුරා පිහිටා ඇති බොහෝ හමුදා කඳවුරු සේම ඒරියා 51හි මූලික අරමුණ රහසක් වශයෙන් පවතියි. ෆේස්බුක් පිටුවේ තිබූ අදහස් අනුව සංවිධානගත වී මෙම ස්ථානයට කඩා වැදීම ඉතා අපහසු කාරණයක් වනු ඇති. මෙම ස්ථානයට සාමාන්‍ය ජනතාවට ඇතුළු විය නොහැකි අතර, නිරන්තරයෙන් දැඩි මුරකාවල් යොදා තිබෙන අයුරු දැක ගත හැකියි. එමෙන්ම, ඒරියා 51 වෙත ගුවනින් ළඟා වීමට ද හැකියාවක් නැත. එහි ගුවන් පථයට ඇතුළු වීමට විශේෂ අවසරයක් අවශ්‍ය වන නමුත්, ගුවන් ගමන් පාලකයන් විසින් දෙනු නොලබන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=114490", "Category": null, "Parent URL": null}