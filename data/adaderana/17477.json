{"Source": "Adaderana", "Timestamp": "July 18, 2011 02:49 pm", "Headline": "හිලරි -ජයලලිතා සාකච්ඡාවට ශ්‍රී ලංකාව අදාළයි ", "News Content": "අමෙරිකානු රාජ්‍ය ලේකම් හිලරි ක්ලින්ටන් හා තමිල්නාඩු මහ ඇමතිනී ජේ. ජයලලිතා අතර පැවැත්වෙන සාකච්ඡාවලදී ශ්‍රී ලංකාව පිළිබඳව සාකච්ඡාවට බඳුන්වනු ඇති බව ආසියා කලාපීය කටයුතු භාර අමෙරිකානු සහකාර ලේකම් රොබ්ට් බ්ලේක් මහතා පවසයි. කෙසේවෙතත් හිලරි ක්ලින්ටන් මහත්මියගේ මෙම සංචාරයේදී ශ්‍රී ලංකාව පිළිබඳව සාකච්ඡා නොවන බව ජ්‍යෙෂ්ඨ ඉන්දීය නිලධාරීන් සඳහන් කර තිබිණි. තමිල්නාඩුවේ වෙසෙන ජනතාව ශ්‍රී ලංකාවේ තත්ත්වය පිළිබඳ දැඩි අවධානය යොමුකර ඇති බවත්, එය හිලරි ක්ලින්ටන් හා ජයලලිතා අතර සාකච්ඡාවට අනිවාර්යය අංගයක් ලෙස ඇතුළත් වනු ඇති බවත් බ්ලේක් මහතා වැඩිදුරටත් අවධාරණය කර ඇති බව විදෙස් මාධ්‍ය වාර්තා සඳහන් කරයි. ඇමරිකානු රාජ්‍ය ලේකම් හිලරි ක්ලින්ටන් දෙදින නිල සංචාරයක් සඳහා අද(18) ඉන්දියාවට පැමිණීමට නියමිතව තිබේ. මෙම සංචාරය තුළින් විශේෂයෙන් දෙරට අතර කලාපීය ගැටලු සම්බන්ධයෙන් සාකච්ඡා කිරීමට නියමිත බව විදෙස් වාර්තා සඳහන් කරයි. හිලරි ක්ලින්ටන්, ඉන්දීය අග‍්‍රාමාත්‍ය ආචාර්ය මන්මෝහන් සිං, විදේශ අමාත්‍ය එස්. එම්. කි‍්‍රෂ්ණා සහ ජාතික ආරක්ෂක උපදේශක ශිව් ශංකර් මෙනන් හමුවීමට නියමිතය.", "URL": "https://sinhala.adaderana.lk/news.php?nid=17477", "Category": null, "Parent URL": null}