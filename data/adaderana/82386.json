{"Source": "Adaderana", "Timestamp": "January 2, 2018 01:13 pm", "Headline": " වලස්මුල්ල ඉස්පිරිතාලේ බෙහෙත් ගබඩාව ගිනි අරන්", "News Content": "වලස්මුල්ල මුලික රෝහලේ ඖෂධ ගබඩාවේ හටගත් ගින්නෙන් එහි තිබූ ඖෂධවලට සහ උපකරණවලට හානි සිදුව තිබේ. අද(02) අළුයම එම ගින්න හටගෙන ඇති බව වලස්මුල්ල පොලීසිය සඳහන් කළේය. පොලීසිය, විදුලිබල මණ්ඩලයේ ගිනි නිවන ඒකකය සහ රෝහල් කාර්ය මණ්ඩලය එක්ව ගින්න මැඩ පවත්වා තිබේ. ගින්නට හේතුව මෙතෙක් නිශ්චිතව අනාවරණය වී නොමැති අතර ඖෂධ ගබඩාවේ තිබූ ශීතකරණයෙන් ගින්න හටගන්නට ඇති බවට සැක පල කෙරෙයි. මේ වන විට රස පරීක්ෂකවරයා පැමිණ මේ සම්බන්ධයෙන් පරීක්ෂණ කටයුතු ආරම්භ කර ඇති බව වලස්මුල්ල පොලීසිය සඳහන් කළේය. ඖෂධ ගබඩාව ගිනි ගැනීම හේතුවෙන් වලස්මුල්ල රෝහලට අවශ්‍ය ඖෂධ හම්බන්තොට දිස්ත්‍රික් සෞඛ්‍ය සේවා අධ්‍යක්ෂ කාර්යාලයෙන් සම්පාදනය කෙරෙන බව සඳහන්ය.", "URL": "https://sinhala.adaderana.lk/news.php?nid=82386", "Category": null, "Parent URL": null}