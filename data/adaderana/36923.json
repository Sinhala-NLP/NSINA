{"Source": "Adaderana", "Timestamp": "August 27, 2013 08:26 am", "Headline": "රතුපස්වල ජල ගැටලුවට තවමත් විසඳුම් නැහැ", "News Content": "වැලිවේරිය, රතුපස්වල ප්‍රදේශයේ ජල ගැටලුව සම්බන්ධයෙන් මෙතෙක් අවසන් නිගමනයකට එළඹීමට නොහැකි වු බව ගම්පහ දිස්ත්‍රික් ලේකම් ඒ.ජේ.රත්නසිරි මහතා පවසයි. අදාළ ජල ගැටලුව සම්බන්ධයෙන් ඊයේ(26) පස්වරුවේ ද රාජ්‍ය ආයතන රැසක සහභාගීත්වයෙන් විශේෂ සාකච්ඡාවක් පවත්වනු ලැබුණි. අදාළ ආයතන විසින් රතුපස්වල ජල ගැටලුව සම්බන්ධයෙන් කළ නිරීක්ෂණ වාර්තා පිළිබඳව මෙහිදි අවධානය යොමු වු බව දිස්ත්‍රික් ලේකම් රත්නසිරි මහතා සඳහන් කරයි. කාර්මික තාක්ෂණ ආයතනය සහ ජල සම්පත් මණ්ඩලය විසින් සිදුකළ පරීක්ෂණ වාර්තා වලට අනුව එම ජලයේ ප්‍රමිතිය පිළිබඳ අවසන් නිගමනයකට එළඹීමට නියමිතයි. කෙසේ වෙතත් ඒ සම්බන්ධයෙන් අවසන් තීරණය ලබාදිය යුත්තේ සෞඛ්‍ය දෙපාර්තමේන්තුව සහ ජල සම්පත් මණ්ඩලය බව ගම්පහ දිස්ත්‍රික් ලේකම් ඒ.ජේ.රත්නසිරි මහතා වැඩිදුරටත් පවසයි.", "URL": "https://sinhala.adaderana.lk/news.php?nid=36923", "Category": null, "Parent URL": null}