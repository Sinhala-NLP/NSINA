{"Source": "Adaderana", "Timestamp": "April 16, 2013 12:59 pm", "Headline": "ක්‍රිකට් මුල් පුටුව ජයන්තට - නිශාන්ත යළි ලේකම්වෙයි", "News Content": "ශ්‍රී ලංකා ක්‍රිකට් ආයතනයේ සභාපතිවරයා ලෙස ජයන්ත ධර්මදාස මහතාත් ලේකම් ලෙස නිශාන්ත රණතුංග මහතාත් පත්කර තිබේ. නිලවරණයකින් තොරවම එම තනතුරු සඳහා ඔවුන් පත්කර ඇති බව ශ්‍රී ලංකා ක්‍රිකට් ආයතනය පවසයි. ශ්‍රී ලංකා ක්‍රිකට් ආයතනයේ නිලවරණය සඳහා සභාපති තනතුරට තිලංග සුමතිපාල, උපාලි ධර්මදාස හා බදුරලිය ක්‍රීඩා සමාජයේ සුමිත් පෙරේරා යන අය නාමයෝජනා භාරදී තිබුණි. කෙසේ වෙතත් එකී තනතුරු සඳහා නිලවරණයක් පැවැත්වීමට නියමිතව තිබුණද නීතිමය කාරණා පදනම් කර ගනිමින් ඇතැමුන්ගේ නාම යෝජනා සම්බන්ධයෙන් ගැටලුකාරී තත්ත්වයක් මතුවිය. මේ හේතුවෙන් මාර්තු මස 30 වැනිදා පැවැත්වීමට තිබූ නිලවරණය අප්‍රේල් මස 16 වනදා දක්වා කල් දැමිණ. කෙසේ හෝ ඡන්ද විමසීමකින් තොරවම අද (16) මෙම පත් කිරීම් ක්‍රිකට් ආයතනයේ විධායක කමිටුව විසින් සිදුකර ඇත. ජයන්ත ධර්මදාස මහතා මීට පෙරත් ශ්‍රී ලංකා ක්‍රිකට් ආයතනයේ සභාපතිවරයා ලෙස කටයුතු කර ඇති අතර නිශාන්ත රණතුංග මහතා නැවත වරක් එම තනතුරට පත්කර තිබේ. ක්‍රිකට් ආයතනයේ සභාපති ධූරය හෙබ වූ උපාලි ධර්මදාස මහතාගේ සොහොයුරා ලෙස ජයන්ත ධර්මදාස මහතා සැලකෙයි.", "URL": "https://sinhala.adaderana.lk/news.php?nid=33303", "Category": null, "Parent URL": null}