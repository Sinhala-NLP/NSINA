{"Source": "Adaderana", "Timestamp": "March 18, 2019 09:51 pm", "Headline": "ගොවිජන අභිමන් 2018 ජනපති ප්‍රධානත්වයෙන්", "News Content": "\"ගොවිජන අභිමන් 2018\" ජනාධිපති සම්මාන උලෙළ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (18) පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්විණි. ගොවිජන සංවර්ධන නිපුණතාවන් උදෙසා විශිෂ්ටයන්ට පිදෙන කාර්යය සාධන ජනාධිපති සම්මාන උලෙළ ප්‍රථම වතාවට ගොවිජන සංවර්ධන දෙපාර්තමේන්තුව විසින් සංවිධානය කර තිබුණි. ගොවිජන සංවර්ධන දෙපාර්තුමේන්තුවේ ඉදිරි වසර 05 තුළදී ක්‍රියාත්මක කිරීමට නියමිත උපාය මාර්ගික සැලසුම් ගොවි බිම හා ඒකාත්මික කරමින් උපරිම ඵලදායිතාවක් ඇතිකරගනු වස් ක්ෂේත්‍රයේ සමස්ත මානව සම්පත් අභිප්‍රේරණය කර නව ජවයකින් ඉලක්ක ගත සංවර්ධනය උදෙසා ප්‍රවේශවීම මෙහි අරමුණයි. හොඳම දිස්ත්‍රික් කාර්යාලය, හොඳම ගොවිජන සේවා මධ්‍යස්ථානය, හොඳම කෘෂිකර්ම පර්යේෂණ හා නිෂ්පාදන සහකාර කොට්ඨාශය, හොඳම ගොවිජන බැංකු නියමු ව්‍යාපෘතිය, හොඳම කාන්තා ක්ෂ්ද්‍ර මූල්‍ය සමිතිය, හොඳම ගොවි සංව්ධානය, හොඳම ගෙවත්ත, හොඳම ගොවියා/ගෙවිලිය ඇතුළු තරඟ 18කට අදාළව ස්ථාන 03 ක් සඳහා සහතික පත්, සම්මාන හා ත්‍යාග ලබාදීම මෙහිදී සිදු විය. හොදම ගොවිජන සංවර්ධන ප්‍රාදේශීය නිලධාරියා සහ දිවයිනේ හොදම දිස්ත්‍රික් ගොවිජන සංවර්ධන සහකාර කොමසාරිස්වරයාට හිමි ජනාධිපති සම්මාන ජනාධිපතිවරයා අතින් පිළිගැන්විණි. ගොවිජන සංවර්ධන කොමසාරිස් ජනරාල් ඩබ්.එම්.එම්.බී. වීරසේකර මහතා විසින් මෙහිදී, ගොවිජන අභිමන් 2018, සමරු කලාපය ජනාධිපතිතුමා වෙත පිළිගැන්වීය. මෙහිදී ජනාධිපතිවරයා වෙත ද විශේෂ සිහිවටන තිළිණයක් පිළිගැන්විණි. අමාත්‍ය පී. හැරිසන්, රාජ්‍ය අමාත්‍යවරුන් වන දිලිප් වෙදආරච්චි, වසන්ත අළුවිහාරේ, අමිර් අලි යන මහත්වරුන් ද, බස්නාහිර පළාත් කෘෂිකර්ම අමාත්‍ය ගාමිණි තිලකසිරි මහතා ඇතුළු පළාත් කෘෂිකර්ම අමාත්‍යවරුන් ද, ජනාධිපති ලේකම් උදය ආර්. සෙනෙවිරත්න මහතා ඇතුළු අමාත්‍යාංශ ලේකම්වරුන් සහ ගොවිජන සංවර්ධන කොමසාරිස් ජනරාල් ඩබ්.එම්.එම්.බී. වීරසේකර මහතා ඇතුළු නිලධාරිහු මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=106312", "Category": null, "Parent URL": null}