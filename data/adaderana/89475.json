{"Source": "Adaderana", "Timestamp": "May 21, 2018 07:12 am", "Headline": " තබ්බෝවෙත් වාන් දොරටු ඇරෙයි? පහත්බිම් ජනයා සැළකිලිමත් වෙන්න", "News Content": "තබ්බෝව වැවේ වාන් දොරටු විවෘත කිරීමට තීරණය කර ඇති බැවින් පහත් බිම්වල පදිංචිකරුවන් අවධානයෙන් පසුවන ලෙස ඉල්ලීමක් කරන බව පුත්තලම ආපදා කළමණාකර ඒකකය සඳහන් කරයි. අද (21) පෙරවරුව වන විට ජල දොරටු විවෘත කිරීමට නියමිතව ඇත. ඒ අනුව තබ්බෝව පහල කොටසේ එනම් තම්මැන්නාව ප්‍රදේශයේ පදිංචිකරුවන් ඉවත් කිරීමට කටයුතු කර ඇති බවද ආපදා කළමණාකරන ඒකකය සඳහන් කරයි. මේ අතර,රතඹලාඔය පිටාර ගැලීම නිසා ආණමඩුව - හලාවතක මාර්ගයේ ගමනා ගමනයට බාධා එල්ල වී ඇත. එම මාර්ගයේ ගමන් කරන වාහන විකල්ප මාර්ග ඔස්සේ ගමන් කරන ලෙසද පොලීසිය කියයි. රතඹලාඔය පිටාර ගැලීම හේතුවෙන් ජලයෙන් කොටුවී සිටි පවුල් 03 ක් 20 වැනිදා රාත්‍රියේ නාවුක හමුදාව විසින් මුදා ගෙන ඇත. කටුපත වැව වාන් දැමීම නිසා කොටු වී සිටි තවත් පවුල් කීපයක් කටුපත ගොවි සංවිධානයේ නියෝජිතයින් විසින් මුදා ගෙන ඇති බව පුත්තලම ආපදා කළමණාකරන ඒකකය සඳහන් කළේය. පුත්තලම දිස්ත්‍රික්කයේ බොහෝ ස්ථාන වලට තවමත් වැසි ඇද හැලෙමින් පවතී.", "URL": "https://sinhala.adaderana.lk/news.php?nid=89475", "Category": null, "Parent URL": null}