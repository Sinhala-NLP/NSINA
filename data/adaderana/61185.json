{"Source": "Adaderana", "Timestamp": "June 17, 2016 11:36 am", "Headline": "සුමන්තිරන් හුසේන් කුමරු හමුවෙයි", "News Content": "දෙමළ ජාතික සන්ධාන පාර්ලිමේන්තු මන්ත්‍රී එම්.ඒ සුමන්තිරන් මහතා එක්සත් ජාතීන්ගේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු හමුවී තිබේ.මෙරට දෙමළ ජනතාව මුහුණ දී ඇති ගැටළු පිළිබඳ එහිදී සාකච්ඡා වූ බව දෙමළ ජාතික සන්ධානය සඳහන් කළේය.ස්විස්ටර්ලන්තයේ ජිනීවා නුවර පැවැත්වෙන එක්සත් ජාතීන්ගේ මානව හිමිකම් කොමිසමේ 32 වන සැසිවාරයට සමගාමීව මෙම හමුව සිදුව ඇති බව සඳහන්ය.මානව හිමිකම් කොමිසමේ 32 වන සැසිවාරය පසුගිය 13 වනදා ආරම්භ වූ අතර එය ජුලි මස 01 වන දින දක්වා පැවැත්වීමට නියමිතය.සැසිවාරයේ සමාරම්භක දේශනයේදී ශ්‍රී ලංකාව සම්බන්ධයෙන් මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු අදහස් දැක්වූ අතර ඔහු විසින් ශ්‍රී ලංකාවේ සිදු කළ සංචාරය මූලික කර ගනිමින් සවිස්තර වාචික වාර්තාව ලබන 29 වනදා සිදු කිරීමට නියමිත බව සඳහන්ය.එදින ශ්‍රී ලංකාව නියෝජනය කරමින් විදේශ කටයුතු අමාත්‍ය මංගල සමරවිර මහතා ඇතුළු පිරිසක් සැසිවාරය සඳහා සහභාගීවීමට නියමිත බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=61185", "Category": null, "Parent URL": null}