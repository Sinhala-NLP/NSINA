{"Source": "Adaderana", "Timestamp": "February 25, 2014 09:56 am", "Headline": "සැරයන්ගේ මරණයට පාර කැපුවේ ඒ.එස්.පීද? - පවුලේ ප්‍රශ්නයකැයි පොලිස් ප්‍රකාශක කියයි", "News Content": "සියදිවි නසාගත් පොලිස් සැරයන්වරයා හා ඔහුගේ බිරිඳ, දරුවන් සිව්දෙනා ඉහත ඡායා රූපයේ. ඡායා රූ - චන්දන උඩුවාවල උඩදුම්බර පොලීසියට අනුයුක්තව සේවය කරමින් සිටි අවුරුදු 45 ක් වයසැති සිවුදරු පියෙකු වන එස්.එම්. ආනන්ද සමරසේකර නැමති පොලිස් සැරයන්වරයා සිය නිවසේ දීම බිරිඳගේ සාරියකින් ගෙල වැලලාගෙන මියගොස් ඇති සිද්ධියක් පිළිබඳව උඩදුම්බර පොලීසිය විසින් පරික්ෂණයක් ආරම්භ කර තිබේ. ඊයේ පස්වරුවේ මෙය සිදුව ඇත. මෙම පොලිස් සැරයන්වරයා රාජකාරි වේලාව තුළ බීමතින් සිටි බවට රාත‍්‍රී 12.00 පමණ ප‍්‍රදේශයබාර සහකාර පොලිස් අධිකාරිවරයා විසින් කරනලද පරික්ෂණයකින් අනතුරුව මැතකදී වැඩ තහනමකට ලක්ව ඇත. දැනට වාර්තාවෙන තොරතුරු අනුව මෙම වසරේ ජනවාරි 01 දින රාත‍්‍රී 12 පමණ ප‍්‍රදේශයභාර සහකාර පොලිස් අධිකාරි මහගිරිඋල්ල නැමති සහකාර පොලිස් අධිකාරිවරයා විසින් උඩදුම්බර පොලිසියට පැමිණ කරන ලද සෝදිසිකිරීමේදී මෙම නිලධාරියා බීමතින් සිටින බවට හැඟී ගිය නිසා වහාම උඩදුම්බර රෝහලේ වෛද්‍ය නිලධාරිවරයා වෙත යොමු කර ඇත. එහිදී වෛද්‍යවරයාගේ නිගමනය වී ඇත්තේ මෙම පොලිස් සැරයන්වරයා බීමතින් නොසිටින බවය. වෛද්‍යවරයාගේ නියමය පිළිනොගත් බව කියන එම සහකාර පොලිස් අධිකාරිවරයා මෙම පොලිස් සැරයන්වරයා තෙල්දෙණිය පොලිසියට රැගෙනවිත් එම පොලීසියේ උසස් නිලධාරියකු ද සමගින් තෙල්දෙණිය දිසා රෝහලේ වෛද්‍යවරයා වෙත ඉදිරිපත් කර ඇති අතර ඔහුගේ ද නිගමනය වී ඇත්තේ අදාළ සැරයන්වරයා බී මතින් නොසිටින බවයි. වෛදවරුන් දෙදෙනාගේම නිර්දේශ පිළිනොගත් බව කියන එම සහකාර පොලිස් අධිකාරිවරයා තමන්ට නිල බලයෙන් ලැබී ඇති පොලිස් දෙපාර්තමේන්තුවේ ඇති ප‍්‍රතිපාදන උපයෝගි කර ගනිමින් එම දෙපාර්තමේන්තුවේ පරික්ෂණ ශ්‍රේණියේ නිලධාරින් 2 කගේ පරික්ෂණ වාර්තා අනුව මෙම පොලිස් සැරයන්වරයා බී මතින් සිටි බවට තීරණය කර වැඩ තහනමකට ලක් කර ඇත. මෙම තීරණයත් සමගම මියගිය පොලිස් සැරයන්වරයා මානසික වශයෙන් ඇද වැටීමකට ලක් වී සිටින බව තමන්ගේ අනෙක් සහෝදර පොලිස් නිලධාරිනට පවසා ඇති බවද වාර්තා වේ. කෙසේ වෙතත් මිය ගිය පොලිස් සැරයන්වරයාගේ මෘත දේහය දැනට මහනුවර මහරෝහලේ පශ්චාත් මරණ පරික්ෂණය සඳහා තබා ඇති බවත් සිද්ධිය පිළිබඳව ප‍්‍රදේශයබාර ජ්‍යෙෂ්ඨ නියෝජ්‍ය පොලිස්පතිවරයාගේ නියමයෙන් විශේෂ පරික්ෂණයක් සිදු කෙරෙන බව අප වාර්තාකරු පැවසීය. මේ පිළිබඳව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතාගෙන් අප විමසීමක් කළේය. අදාළ නිලධාරියා පොලිස් ස්ථානයේ සේවය කරමින් සිටියදී පුද්ගලයෙකු පැමිණිල්ලක් කිරීමට පැමිණ ඇති බවත් එම අවස්ථාවේ එම නිලධාරියා එය නොසලකා හැර ඇති බවත් අජිත් රෝහණ මහතා පැවසුවේය. පොලීසියට කිසියම් අයෙකු පැමිණ පැමිණිල්ලක් කරන විට එය නොසලකා හැරීම බලවත් වරදක් බව පැවසූ අජිත් රෝහණ මහතා අදාළ නිලධාරියා බීමතින් නොසිටි බව වෛද්‍ය නිර්දේශ මගින් තහවුරු වුවද ඔහු එම අවස්ථාවේ හැසිරී ඇති ආකාරය අනූව සහකාර පොලිස් අධිකාරීවරයාට වැඩ තහනම් කිරීමට බලය ඇති බවද පැවසීය. කෙසේ වුවද අදාළ නිලධාරියා සියදිවි හානි කර ගැනීමට හේතු වී ඇත්තේ පවුලේ ප්‍රශ්නයක් බවද ඒ මහතා වැඩිදුරටත් අනාවරණය කළේය.", "URL": "https://sinhala.adaderana.lk/news.php?nid=41367", "Category": null, "Parent URL": null}