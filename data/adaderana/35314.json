{"Source": "Adaderana", "Timestamp": "June 28, 2013 01:43 pm", "Headline": "ආණ්ඩුවේම ඇමතිවරුන් 13 සංශෝධනයට විරුද්ධයි ", "News Content": "ශ්‍රී ලංකාවේ සියලුම ජනකොටස් සඳහා සාධාරණ විසඳුමක් ලබානොදී රට ඉදිරියට ගෙන යා නොහැකි බව එක්සත් ජාතික පක්ෂයේ පාර්ලිමේන්තු මන්ත්‍රී මංගල සමරවීර මහතා පවසයි. ජනවර්ග අතර සැකය අවිශ්වාසය ගොඩ නගා එයට විසඳුමක් ලබා නෙදී සිටියහොත් එය දැඩි අර්බුදකාරී තත්ත්වයක් දක්වා වර්ධනය වන බව අද(28) කොළඹ පැවති මාධ්‍ය හමුවකදී සමරවීර මහතා සඳහන් කළේය. අද අන්තවාදී මන්ද බුද්ධික පිරිසක් නිසා රට ඉදිරියට ගෙන යාමට නොහැකි වී ඇති බවත්, සිංහල ජාතිවයේ නම විකුණන් කන දේශද්‍රෝහී පිරිසක් නිසා මෙම තත්ත්වය උද්ගත වී ඇති බවත් හෙතෙම පැවසීය. මහින්ද රාජපක්ෂ ජනාධිපති ධූරයට පැමිණි අවස්ථාවේ පොරොන්දු වු පරිදි රටේ ජනවාර්ගික ප්‍රශ්නය සඳහා ඉක්මන් විසඳුමක් ලබා දෙන බව පැවසූ නමුත් එය තවමත් සිදුවී නොමැති බව ඔහු කිවේය. මේ වන විට ආණ්ඩුවේ ප්‍රබලයන් යැයි කියා ගන්නා කොටසක් 13 නැති කිරීමට සුදානම් වන බවත්, ශ්‍රී ලංකා නිදහස් පක්ෂයේ බහුතරයක් මේම සංශෝධන වලට විරුද්ධ බවත් ආණ්ඩුවේ ඇමතිවරුන් මේ සම්බන්ධයෙන් තමන්ට පවසු බව මංගල සමරවීර මහතා එම අවස්ථාවේදී කියා සිටියේය. ඒ අනුව 13 ව්‍යවස්ථා සංශෝධනය කිරීම දැන්වත් නැවත්විය යුතු බව වැඩිදුරටත් අදහස් දක්වමින් ඔහු ප්‍රකාශ කළේය. ශ්‍රී ලංකා නිදහස් පක්ෂය සන්ධානය ඇතුළේ ජාතිවාදී අන්තවාදී පක්ෂ අතර හිරවුණ \"සැන්විචයක්\" වැනි බව එම මාධ්‍ය හමුව ඇමතු එජාප බස්නාහිර පළාත් සභා මන්ත්‍රි නිරෝෂන් පාදුක්ක මහතා පැවසීය. 13 ගැන එදා කතා කරපු අය අද මුඛවාඩම් බැඳගෙන සිටින බව වැඩිදුරටත් අදහස් දක්වමින් හෙතෙම සඳහන් කළේය.", "URL": "https://sinhala.adaderana.lk/news.php?nid=35314", "Category": null, "Parent URL": null}