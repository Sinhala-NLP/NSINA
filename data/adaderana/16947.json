{"Source": "Adaderana", "Timestamp": "June 23, 2011 09:15 am", "Headline": "ශ්‍රී ලංකාවට ලකුණු 57ක ජයක්", "News Content": "එංගලන්තයේ වොරෙස්ටර්ශියර් ප්‍රාන්ත කණ්ඩායමට එරෙහිව ඊයේ(22) පැවති පුහුණු එක්දින ක්‍රිකට් තරගයෙන් ලකුණු 57ක ජයක් හිමිකර ගැනීමට සංචාරක ශ්‍රී ලංකා කණ්ඩායම සමත් විය. තරගයේ ප්‍රථමයෙන් පන්දුවට පහරදුන් ශ්‍රී ලංකා ක්‍රීඩකයින් නියමිත පන්දුවාර පනහ අවසානයේ කඩුලු පහක් දැවී ලකුණු 351ක් ලබාගත්තේය. මෙම තරග සංචාරයෙන් අනතුරුව ජාත්‍යන්තර ක්‍රිකට් පිටියෙන් සමුගැනීමට නියමිතව සිටින සුපිරි ක්‍රීඩක සනත් ජයසූරිය ලකුණු 78 ක් ලබාගැනීම විශේෂත්වයකි. ඊට හයේ පහර තුනක් සහ හතරේ පහර දහයක් අන්තර්ගතය. මීට අමතරව ශ්‍රී ලංකා ඉනිම වෙනුවෙන් ජීවන් මෙන්ඩිස් නොදැවී ලකුණු 99ක් සහ ඇන්ජලෝ මැතිව්ස් ලකුණු 81ක් ලබාගැනීමට සමත් විය. අනතුරුව ලකුණු 352 ක ඉලක්කයක් හඹාගිය වොරෙස්ටර්ශියර් ප්‍රාන්ත කණ්ඩායමට පන්දුවාර 43 ක් අවසානයේ සියලුදෙනා දැවී ලබාගත හැකිවුයේ ලකුණු 294ක් පමණි. පන්දු යැවීමේ දී ලසිත් මාලිංග ශ්‍රී ලංකා කණ්ඩායම වෙනුවෙන් ලකුණු 25 ට කඩුලු තුනක් බිඳ හෙළීමට සමත් විය.", "URL": "https://sinhala.adaderana.lk/news.php?nid=16947", "Category": null, "Parent URL": null}