{"Source": "Adaderana", "Timestamp": "December 3, 2010 12:52 pm", "Headline": "කථිකයෙකු නිහඩ කිරීම පිළිගත හැකිද? - ජී. එල්", "News Content": "භාෂණයේ නිදහස ඇති රටක් තුළ කථිකයෙකු නිහඩ කිරීම පිළිගත හැකිදැයි විදේශ කටයුතු අමාත්‍ය ජී. එල්. පීරිස් මහතා ප්‍රශ්න කර සිටියි. ඔක්‍ස්ෆර්ඩ් සංගමයේ දේශනයක් සඳහා පැමිණි ජනාධිපතිවරයාට ආරක්ෂක හේතූන් මත යැයි පවසමින් අදාළ දේශනය සඳහා ඉඩ ලබානොදුන් බව ලන්ඩන් නුවර පැවති මාධ්‍ය හමුවක දී ජී. එල්. පීරිස් අමාත්‍යවරයා සඳහන් කළේය. මහා බ්‍රිතාන්‍යයේ ප්‍රජාතන්ත්‍රවාදය හා ප්‍රජාතන්ත්‍රවාදයේ අගයට ඉන් බලපෑමක් සිදුවන බව එය ශ්‍රී ලංකාවට හෝ ශ්‍රී ලංකා ජනාධිපතිවරයාට එරෙහිව සිදුවූවක් නොවන බව පෙන්වාදෙන විදේශ කටයුතු අමාත්‍යවරයා සඳහන් කළේය. තිස්වසරක් පුරා පැවති යුද්ධය අවසන් කළ ජනාධිපතිවරයා බ්‍රිතාන්‍යයේ වෙසෙන ශ්‍රී ලාංකිකයින්ට යළි ජාතිය ගොඩනැගීමට එක්වන ලෙස මෙම දේශනය හරහා ආරාධනා කිරීමට අවස්ථාව උදාකරගෙන සිටි බව ද ජී. එල්. පීරිස් අමාත්‍යවරයා පෙන්වාදෙයි. කෙසේවෙතත් අදාළ දේශනය පැවැත්වීම සඳහා අවස්ථාව ‍නොලැබීම කණගාටුදායක තත්ත්වයක් බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=12572", "Category": null, "Parent URL": null}