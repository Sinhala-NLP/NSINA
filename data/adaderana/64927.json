{"Source": "Adaderana", "Timestamp": "October 11, 2016 10:02 am", "Headline": " බදුල්ලේ පාසල් 4ක් තාවකාලිකව වැසෙයි", "News Content": "බදුල්ල කලාප අධ්‍යාපන කාර්යාලයට අයත් පාසල් 4ක් තාවකාලිකව වසා දැමීමට පියවර ගෙන තිබේ.ඌව පළාත් අධ්‍යාපන අධ්‍යක්ෂ පියදාස රත්නායක මහතා සඳහන් කළේ බදුල්ල කුණු කන්ද ගිනිගැනීමෙන් ඇති වූ දූමාරය හේතුවෙන් මෙම පියවර ගත් බවයි. ඒ අනුව බදුල්ල ධර්මදූත විද්‍යාලය, ඌව මහා විද්‍යාලය, විහාරමහාදේවී බාලිකා විද්‍යාලය සහ අල් අදාම් විද්‍යාලය මෙලෙස තාවකාලිකව වසා දමා තිබේ. එම පාසල් නැවත විවෘත කරන දිනය පිළිබඳ පසුව දැනුම්දෙන බව පළාත් අධ්‍යාපන අධ්‍යක්ෂ පියදාස රත්නායක මහතා සඳහන් කළේය. බදුල්ල, වින්සන්ට් ඩයස් ක්‍රීඩාංගණය ආසන්නයේ පිහිටි කැළි කසළ බැහැර කරන ස්ථානයක පෙරේදා දිනයේ ගින්නක් හටගත්තේය. ඊයේ පස්වරුව වන විට ප්‍රදේශය පුරා විශාල දූමාරයක් පැතිර ගිය අතර මේ හේතුවෙන් ගින්න නිවීමේ කටයුතුවලට ද බාධා එල්ල වුණි.මෙම ගින්න සහ දුමාරය මේ වන විටත් පවතින අතර ගින්න නිවා දැමීම සඳහා අද පෙරවරුවේ ගුවන් හමුදාවේ ද සහය හිමිව තිබේ.මේ අතර ප්‍රදේශයේ දැනට පවතින තත්ත්වය සම්බන්ධයෙන් අද දෙරණ කළ විමසීමකට පිළිතුරු දුන් ඌව පලාත් ප්‍රධාන අමාත්‍ය චාමර සම්පත් දසනායක මහතා සඳහන් කළේ ගින්න හේතුවෙන් රාජ්‍ය ආයතන වසා දැමීමට අවශ්‍යතාවක් නොමැති බවයි.එමෙන්ම ගින්න මැඩපැවැත්වීම සඳහා ගුවන් හමුදාවේ සහය ලබාදෙන ලෙසට තමා ඉල්ලීමක් සිදුකළ බව ඌව පළාත් ප්‍රධාන අමාත්‍ය චාමර සම්පත් දසනායක මහතා අද දෙරණට සඳහන් කළේය. ඒ අනුව බෙල් - 212 වර්ගයේ ගුවන් යානයක් හිඟුරක්ගොඩ ගුවන් හමුදා කඳවුරෙන් මීට ටික වේලාවකට පෙර පිටත්ව ගිය බව ගුවන් හමුදා මාධ්‍ය ප්‍රකාශක වින්ග් කමාන්ඩර් ගිහාන් සෙනෙවිරත්න මහතා සඳහන් කළේය.", "URL": "https://sinhala.adaderana.lk/news.php?nid=64927", "Category": null, "Parent URL": null}