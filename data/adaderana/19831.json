{"Source": "Adaderana", "Timestamp": "November 7, 2011 09:00 am", "Headline": "බාල පෙට්‍රල් යළි යොදාගන්නේ විදුලි බල උත්පාදනය හා කර්මාන්ත සඳහා පමණයි", "News Content": "ප්‍රමිතියෙන් තොරබවට තහවුරු වූ පෙට්‍රල් තොගය අලෙවි කිරීම සඳහා ටෙන්ඩර් කැඳවීමට ලබා දී තිබූ කාලය අදින්(07) අවසන් වේ. විදුලි බල උත්පාදනය හා කර්මාන්ත කටයුතු සඳහා අදාළ පෙට්‍රල් තොගය මුදාහැරීමට කටයුතු කරන බව ඛණිජ තෙල් අමාත්‍යාංශයේ වැඩ බලන ලේකම් සන්ධ්‍යා විජේබණ්ඩාර මහත්මිය සඳහන් කළාය. අමාත්‍යාංශයේ නිලධාරියෙකුගේ ඉදිරිපිට ටෙන්ඩරය විවෘත කර ටෙන්ඩර් මණ්ඩලයක් හරහා ඉදිරි කටයුතු සිදුකරන බව ඇය ‍වැඩිදුරටත් පෙන්වා දුන්නාය. කෙසේවුවත් මෙම පෙට්‍රල් තොග අලෙවි කිරීම තුළින් දැඩි අර්බුදකාරී තත්ත්වයක් මතුවනු ඇති බව ඛණිජ තෙල් සංස්ථාවේ සේවක සංගමයේ සභාපති ආනන්ද පාලිත මහතා සඳහන් කළේය. මෙම ඉන්ධන ගෙන්වන ලද සමාගමට ප්‍රතිනැව්ගත කළ යුතු බව මේ සම්බන්ධව පත්කළ කමිටුව විසින් පැහැදිලිව නිර්දේශ කර ඇති බව ආනන්ද පාලිත මහතා කියා සිටියේය. එයින් ලබාගත හැකි මුදලින් පසු අමතර අලාභය මේ සම්බන්ධව වගකිවයුතු නිලධාරීන්ගෙන් අයකරගත යුතු බව එමගින් පෙන්වාදුන් බවත්, මෙම ඉන්ධන ශ්‍රී ලංකාව තුළ අලෙවි නොකරන බව අමාත්‍යවරයා අවධාරණය කළ බව ද ඔහු පෙන්වාදුන්නේය. නමුත් එම ටෙන්ඩර් කැඳවීම කමිටු නිර්දේශ මත සිදුකර ඇති බවත්, එම ඉන්ධන තොගය නැවත හරවා යැවීමට වඩා දේශීය කර්මාන්තකරුවන්ගේ ප්‍රයෝජනය හෝ විදුලිබල උත්පාදනය සඳහා යොදාගැනීමට වඩා පහසු බව සන්ධ්‍යා විජේබණ්ඩාර මහත්මිය අවධාරණය කරයි. මෙම පෙට්‍රල් තොගය කිසි‍විටෙකත් ඉන්ධන පිරවුම්හල්වලට නොයන බව සන්ධ්‍යා විජේබණ්ඩාර මහත්මිය සහතික වේ. කෙසේවුවත් මෙම ඉන්ධන තොගය යළි වෙළඳපොළට පැමිණීම වැළැක්වීමට නම් අදාළ ටෙන්ඩර් විවෘත කිරීම නොකළ යුතු බව ආනන්ද පාලිත මහතා අවධාරණය කර සිටියි. මෙම ඉන්ධන තොගය යළි විකිණීමට අවශ්‍ය නම් එය සිදුකළ යුත්තේ ප්‍රතිනැව්ගත කිරීමේ කොන්දේසිය මත බව ද ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=19831", "Category": null, "Parent URL": null}