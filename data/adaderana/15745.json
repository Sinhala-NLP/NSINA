{"Source": "Adaderana", "Timestamp": "April 27, 2011 09:51 pm", "Headline": "ප‍්‍රමිතියෙන් තොර CFL බෑ", "News Content": "ප‍්‍රමිතියෙන් තොර CFL බල්බ් අලෙවි කරන්නන්ට එරෙහිව නීතිමය පියවර ගන්නා බව විදුලිබල හා බලශක්ති අමාත්‍යංශය සඳහන් කරයි. අමාත්‍යංශය විසින් නිකුත් කර ඇති නිවේදනයක මේ බව සඳහන් වන අතර එකී නිවේදනය පහත පරිදිය. 2009 ජූලි 22 වන දින අංක 1611 /10 දරන ගැසට් පත‍්‍රය මගින් අනිවාර්ය කර ඇති බලශක්ති ලේබලය රහිත සුසංහිත ප‍්‍රතිදීප්ත පහන් (CFL) අලෙවි කරන වෙළඳුන්ට, බෙදාහරින්නන්ට,දේශීයව නිෂ්පාදනය කරන්නන්ට හා ලඟ තබාගන්නන්ට එරෙහිව පාරිභෝගික ආරක්ෂණ පනත යටතේ නීතිමය ක‍්‍රියාමාර්ග ගැනීමට විදුලිබල හා බලශක්ති අමාත්‍ය පාඨලී චම්පික රණවක මහතාගේ උපදෙස් මත විදුලිබල හා බලශක්ති අමාත්‍යාංශය හා ඊට අනුබද්ධ ශ‍්‍රී ලංකා සුනිත්‍ය බලශක්ති අධිකාරිය ප‍්‍රමුඛ ලං.වි.ම. සහ ලෙකෝ ආයතන ක‍්‍රියාත්මක වන බව වාර්තා වේ. විදුලිබල සංරක්ෂණයට සහ පුනර්ජනණීය බලශක්ති වැඩසටහන් දිරිගැන්වීම වෙනුවෙන් රජය විසින් ස්ථාපනය කර ඇති ශ‍්‍රී ලංකා සුනිත්‍ය බලශක්ති අධිකාරිය සඳහන් කරන්නේ බලශක්ති ලේබලයට අදාල ගැසට් පත‍්‍රයට අනුව 2009 අගෝස්තු මස සිට අවස්ථා ගණනාවකදී CFL බල්බ අපනයනය කරන, දේශීයව නිෂ්පාදනය කරන සහ විකුණන පිරිස් සඳහා අදාළ බලශක්ති ලේබලය පිළිබඳ දැනුවත් කිරීමේ වැඩමුළු පවත්වා ඇති බවයි. එමෙන්ම සුළුපරිමාණ අලෙවිකරුවන් සහ පාරිභෝගික ජනතාව දැනුවත් කිරීම වෙනුවෙන් දීපව්‍යාප්ත ප‍්‍රචාරණ වැඩසටහන්ද 2010 වසරේදී දියත්කර ඇත. සාමාන්‍ය සූත‍්‍රිකා පහන් වලට වඩා 80%ක විදුලි ඉතිරියක් බලශක්ති ලේබලය සහිත CFL බල්බ මගින් ලබා ගත හැකි අතර වෙළෙඳපොළේ පවතින ප‍්‍රමිතියෙන් තොර බලශක්ති ලේබලය රහිත බල්බ භාවිතයෙන් එලෙස විදුලි ඉතිරියක් සිදු නොවන බව සුනිත්‍ය බලශක්ති අධිකාරිය අවධාරණය කරයි. එමෙන්ම බලශක්ති ලේබලය රහිත බල්බ භාවිතයෙන් පාරිභෝගිකයා බලාපොරොත්තු වන විදුලි බිලෙහි අඩුවීමක් සිදු නොවන බවද එම අධිකාරිය පෙන්වා දෙයි.මෙලෙස මහජනයා නොමග යවන ප‍්‍රමිතියෙන් තොර CFL බල්බ් දේශීයව නිෂ්පාදනය කරන්නන්,අපනයනය කරන්නන් සහ අළෙවි කරන්නන්ට එරෙහිව පාරිභෝගික ආරක්ෂණ පනත යටතේ නීතිය ක‍්‍රියාත්මක කිරීම සඳහා විදුලිබල හා බලශක්ති අමාත්‍යාංශය මහජන සහාය අපේක්ෂා කරයි. ඒ සඳහා අදාළ පැමිණිළි 1901 ක්ෂණික දුරකතන ඇමතුම් මාර්ගය ඔස්සේ ඉදිරිපත් කළ හැක. දිවයින පුරා දැනුවත් කිරීමේ වැඩසටහන් මෙන්ම දීපව්‍යාප්ත විශේෂ වැටලීම් සිදු කිරීමටද ශ‍්‍රී ලංකා සුනිත්‍ය බලශක්ති අධිකාරිය අද සිට විධිමත් වැඩපිළිවෙලක් ක‍්‍රියාත්මක කරන බවද අමාත්‍යාංශය පෙන්වා දෙයි. බලශක්ති ලේබල් ක‍්‍රමය පිළිබඳ හෝ බලශක්ති සංරක්ෂණය පිළිබඳව දැනගතයුතු යම් කරුණක් වේනම් සතියේ දින කාර්යාල වේලාවේදී 0112677445 දුරකතන අංකය ඔස්සේ ඒ පිළිබඳව විමසීම් කළහැකි බව ශ‍්‍රී ලංකා සුනිත්‍ය බලශක්ති අධිකාරිය දැනුම් දෙයි.", "URL": "https://sinhala.adaderana.lk/news.php?nid=15745", "Category": null, "Parent URL": null}