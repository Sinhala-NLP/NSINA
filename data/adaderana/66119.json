{"Source": "Adaderana", "Timestamp": "November 17, 2016 03:14 pm", "Headline": "ඩිජිටල් තාක්ෂණය - නවීන යන්ත්‍ර සූත්‍ර නැතිනම් ඉදිරියට යාම අසීරුයි", "News Content": "සම්ප්‍රදායික අයුරින් අත්කම් භාණ්ඩ නිර්මාණය කළ යුතු අතරම වෙළෙඳ පොළ අලෙවිය දෙස බලා ඉල්ලූම ඇති අලූත් භාණ්ඩ නිෂ්පාදනයද කළ යුතු බව අග්‍රාමාත්‍ය රනිල් වික්‍රමසිංහ මහතා පවසයි.බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ අද (17) දින පැවති \"ශිල්ප අභිමානි\" 2016 \"සාර්ක්\" හස්ත කර්මාන්ත ප්‍රදර්ශනය විවෘත කිරීමේ උත්සවයේදී ඒ මහතා මේ බව පැවසීය.එහිදී ඔහු වැඩිදුරටත් මෙසේද කියා සිටියේය.“ශ්‍රී ලංකාවේ ගම්මානවල ජනතාවගේ දක්ෂකම් අද අපට මෙම ස්ථානයේදී නැරඹිමට අවස්ථාව ලැබුණා. මේ ආකාරයටම තවත් විවිධ ආකාරයේ දක්ෂකම් තිබෙන පිරිස් සිටිනවා. ඔවුන් හඳුනාගැනීමට අපට තවම අවස්ථාවක් ලැබුණේ නැහැ. එමෙන්ම තම දක්ෂකම්, හැකියාවන් ඉදිරියට ගෙන ඒමට නොහැකි වූ අයත් සිටිනවා. මේ සියළුම දෙනාට අප අවස්ථාව ලබාදිය යුතුයි. ඔවුන් සියළු දෙනාම රට ඉදිරියට ගෙන යාමට එක්කාසු කර ගත යුතුයි. ශිල්ප අභිමානි වැඩසටහන යටතේ සහ සාර්ක් හස්ත කර්මාන්ත ප්‍රදර්ශනය යටතේ සාර්ක් මධ්‍යස්ථානය සහ ජාතික ශිල්ප සභාව ගෙන යන මේ වැඩසටහන පිළිබඳව මා ස්තුතිවන්ත වෙනවා. එක් අතකින් අප සාම්ප්‍රදායික කලාව සහ සංස්කෘතිය ආරක්ෂා කිරීමට පියවර ගත යුතුයි. එමෙන්ම එම අංශවල සේවා නියුක්තිකයන්ට හොඳ අනාගතයක් මෙන්ම ආදායමක් තිබිය යුතුයි. එලෙස ආදායමක් ලබාදීමට අප අසමත් වුවහොත් ඔවුන් මැද පෙරදිග රැකියාවට යාම විකල්පයක් ලෙස තෝරා ගනීවි. එසේනම් සාම්ප්‍රදායික කලා අංශය දියුණු කොට ඉදිරියට ගෙන යාම අපගේ එකම අරමුණයි. අප මේ රටේ විශාල ලෙස ආයෝජන ලබාගෙන කර්මාන්ත මෙන්ම හෝටල ඉදිකිරීමට බලාපොරොත්තු වෙනවා. නමුත් එයින් පමණක් රැකියා සහ ආදායම් මාර්ග බිහි වන්නේ නැහැ. එම ක්ෂේත්‍රයෙන් බිහිවන රැකියාවලට අමතරව තවත් ක්ෂේත්‍ර දෙකකින්වත් අප රැකියා ලබාගත යුතුව තිබෙනවා. එසේනම් අප එම දියුණුව ලබාගත යුත්තේ සාම්ප්‍රදායික කලා යන අංශවලින් බව කිව යුතුයි. යහපාලන රජය බලයට පත්වී මෙම ක්ෂේත්‍රය දියුණු කිරීම සඳහා ප්‍රධාන පියවරක් ගත්තා. එනම් සාම්ප්‍රදායික කලා ක්ෂේත්‍රයේ උන්නතිය වෙනුවෙන් ප්‍රධාන අමාත්‍යාංශයක් ඇති කිරීමයි. එනම් කර්මාන්ත හා වාණිජ කටයුතු අමාත්‍යාංශයට එම විෂය භාර දී තිබෙනවා. සාමාන්‍යයෙන් මෙම විෂය අයත්වන්නේ ග්‍රාමීය කර්මාන්ත, අත්කම් භාණ්ඩ වැනි විෂය ක්ෂේත්‍රයකටයි. නමුත් අප සාම්ප්‍රදායික කලා ක්ෂේත්‍රය කර්මාන්ත හා වාණිජ කටයුතු අමාත්‍යාංශය යටතේ පවත්වාගෙන යාමට තීරණය කළා. රිෂාඩ් බදියුදීන් ඇමතිතුමා ඒ සඳහා හොද දේශපාලන නායකත්වයක් ලබා දුන්නා. එතුමා නියෝජනය කරන ප්‍රදේශවල මෙවැනි සාම්ප්‍රදායික කර්මාන්ත බොහොමයක් දැකිය හැකියි. බොහෝ විට මෙම ක්ෂේත්‍රය ආශ්‍රිතව විශාල කර්මාන්ත ශාලා නැහැ. නමුත් මෙවැනි කර්මාන්තවලින් බොහෝ පිරිසක් ජීවනෝපාය සකසා ගන්නවා. කර්මාන්ත හා වාණිජ කටයුතු රාජ්‍ය අමාත්‍ය චම්පික ප්‍රේමදාස මහතාත් සුළු හා මධ්‍ය පරිමාණ ව්‍යාපාරිකයන් සමග කටයුතු කර ඇති නිසා ඔහු මේ ප්‍රශ්න හොදින්ම දන්නවා. එමෙන්ම ජාතික ශිල්ප සභාවේ සභාපතිනි හේෂානි බෝගොල්ලාගම මහත්මිය මේ ක්ෂේත්‍රය ගැන විශාල උනන්දුවක් දක්වනවා. මෙම තරුණ සභාපතිවරුන්ට අලූතින් සිතන්න ශක්තිය තිබෙනවා. සම්ප්‍රදායික කලාව, අත්කම් භාණ්ඩ ආරක්ෂා කිරීමට නම් සාම්ප්‍රදාය මෙන්ම නවීන ලෝකය අතර සම්මිශ්‍රණයක් තිබිය යුතුයි. ඒ සියල්ලම ආරක්ෂා කර ගෙන අප ඉදිරියට යා යුතුයි. නවීන තාක්ෂණය ඩිජිටල් තාක්ෂණය පාවිච්චි කරන්නේ නැතිනම්, නවීන යන්ත්‍ර සූත්‍ර හඳුන්වා දෙන්නේ නැතිනම් මෙම කර්මාන්ත ඉදිරියට ගෙන යන්නට බැහැ. එක් පැත්තකින් අප සම්ප්‍රදායික ආකාරයටම අත්කම් භාණ්ඩ නිර්මාණය කළ යුතුව තිබෙනවා. අනෙක් පැත්තෙන් වෙළෙඳ පොළ අලෙවිය දෙස බලා ඉල්ලූම ඇති අලූත් භාණ්ඩ නිෂ්පාදනය කළ යුතුව තිබෙනවා. මේ අංශ දෙකම අප දියුණු කළ යුතුයි. ඒ සඳහා පියවර කීපයක්ම සකස් කර තිබෙනවා. පළමුවෙන්ම පුහුණුව ලබාදිය යුතුයි. සෑම සිසු සිසුවියන් සඳහාම වසර 13 ක අධ්‍යාපනය අනිවාර්ය කර තිබෙනවා. සියලූම දෙනාට විශ්වවිද්‍යාලයට යන්නට බලාපොරොත්තුවක් නැහැ. එසේනම් ශිල්ප දැනුම, නවීන දැනුම ලබාදීමට අප ටැබ්ලට් පරිගණක පාසල්වලට ලබාදීමට කටයුතු කරනවා. එම අධ්‍යාපනික උපකරණද භාවිත කරමින් පුළුල් ක්ෂේත්‍රයක විහිදුණු දැනුමක් ලබාදීම අපගේ අරමුණයි. වසර 13ක අධ්‍යාපනය අනිවාර්ය කිරීමේ මුලීක අරමුණක් වන්නේ වෘත්තීය අධ්‍යාපනය වෙනුවෙන් ද්විතීය උසස් අධ්‍යාපන ක්‍රමයක් ඇති කිරීමයි. ශිල්ප දැනුම සහ නවීන තාක්ෂණික පුහුණුව ලබාදෙන්නේ එම අධ්‍යාපන ක්‍රමය යටතේයි. එමගින් වසර දෙකක් පාසලේ සිට වෘත්තීය අධ්‍යාපනය ලැබීමට හොඳ අවස්ථාවක් ලැබෙනවා. ඇතැම් විට ජර්මනියේ ක්‍රියාත්මක ආකාරයේ ද්විතීය ආධුනික අධ්‍යාපන ක්‍රමය මෙරට ක්‍රියාත්මක කිරීමට අප බලාපොරොත්තු වෙනවා. ඒ සෑම දෙයකින්ම හොඳ පුහුණුවක් ලබාගත හැකියි. අපගේ පුහුණු ආයතනවලට අමතරව යොවුන් සේනාංකය මාර්ගයෙන් තවත් පුහුණුව ලබාදීමට මුදල් වෙන්කර තිබෙනවා. විශාල කර්මාන්තශාලාවල හෝ කුඩා ආයතනයක හෝ එම පුහුණුව ලැබීමට අවස්ථාව තිබෙනවා. බඩු භාණ්ඩ නිෂ්පාදනය සඳහා දක්ෂ විසි දෙනෙකු සොයා දෙන ලෙස ඊයේ පැවති බිස්නස් ටුඩේ සම්මාන ප්‍රදානෝත්සවයේදී ව්‍යාපාරිකයෙකු මගෙන් ඉල්ලා සිටියා. ඒ සඳහා පුහුණු ගාස්තුව ඔහු ගෙවන බවත් පැවසුවා. නවීන තාක්ෂණය සහ අපගේ ශිල්ප උපක්‍රම මිශ්‍ර කොට කළ වැඩසටහන් තිබෙනවා. අප හමුවේ තවත් වැඩසටහනක් තිබෙනවා. ඒ මෙම කර්මාන්තකරුවන් සඳහා ප්‍රාග්ධනය ලබාදීමයි. සුළු, කුඩා සහ මධ්‍ය ව්‍යාපාර වෙනුවෙන් ලබන වසරේදී අප රුපියල් බිලියන 12ක මුදලක් වෙන් කර තිබෙනවා. ප්‍රාග්ධනය සොයාගෙන මෙම කර්මාන්ත දියුණු කරන ආකාරය අප සලකා බලමු. පළමු වටය සාර්ථක වූ පසු බැංකු හවුල් කරගෙන දෙවන වටයට යා හැකියි. සංචාරක ව්‍යාපාරය දියුණු වෙනවා නම් මෙම ක්ෂේත්‍රයට හොද අවස්ථාවක් උදාවෙනවා. ගමේ කෘෂි ආර්ථිකයේ අගය වැඩිකිරීම, ශිල්ප දියුණු කිරීම ආදියට අමාත්‍යාංශයේ ද වගකීමක් තිබෙනවා. ප්‍රාථමික කර්මාන්ත අමාත්‍යාංශයටද ඒ සඳහා වගකීමක් තිබෙනවා. සංචාරක අමාත්‍යාංශය, අධ්‍යාපන අමාත්‍යාංශය, යොවුන් සේනාංකය ආදියටද වගකීමි තිබෙනවා. ඒ සියල්ල එකතු කරගෙන පෞද්ගලික අංශයේ දැනුමද ලබාගෙන වෙළෙද පොළට ඔබින අයුරින් දියුණුව ඉදිරියට ගෙන යාමට අප සැලසුම් සකසා තිබෙනවා. තිබෙන ආදායම් වැඩි කිරීමට, අලූත් ආදායම් මාර්ග ඇති කිරීමට අප කටයුතු කළ යුතුයි. මෙම ක්ෂේත්‍රයේ දැනට යෙදී සිටින අයටත්, ඉදිරියට එන අයටත් ස්ථිර ආදායම් මාර්ගයක් ඉදිකළ යුතුයි. මෙම ව්‍යාපෘතිය සඳහා ඩිජිටල් යටිතල් පහසුකම් අමාත්‍යාංශයේද සහාය ලබාගෙන ඉදිරියට යන වැඩපිළිවෙලක් අප සකසා තිබෙනවා. අපට අවශ්‍ය මෙම අංශය දියුණු කිරීමට මෙන්ම නවීකරණය කිරීමටයි. ඒ සඳහා සම්පත් ලබාදීමටයි. ඒ සඳහා මෛත්‍රිපාල සිරිසේන ජනාධිපතිතුමාගේත්, මගෙත් සම්පූර්ණ සහයෝගය ලබාදෙන බව මා මෙහිදි අවධාරණය කරනවා.”", "URL": "https://sinhala.adaderana.lk/news.php?nid=66119", "Category": null, "Parent URL": null}