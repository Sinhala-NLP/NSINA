{"Source": "Adaderana", "Timestamp": "August 16, 2019 08:04 am", "Headline": "ආනමාලු රංගගේ ඝාතනයට අදාළව කඩු දෙකක් සමඟ පුද්ගලයින් 3ක් STF අත්අඩංගුවට", "News Content": "ග්‍රෑන්ඩ්පාස් මාදම්පිටිය සුසාන භූමිය අසලදී තියුණු ආයුධවලින් පහරදී පුද්ගලයින් දෙදෙනෙකු ඝාතනය කිරීමේ සිද්ධිය සම්බන්ධයෙන් කඩු දෙකක් සමඟ සැකකරුවන් තිදෙනෙකු මට්ටක්කුලිය ප්‍රදේශයේදී පොලිස් විශේෂ කාර්යය බලකාය අත්අඩංගුවට ගෙන තිබේ. ග්‍රෑන්ඩ්පාස් මාදම්පිටිය සුසාන භූමිය අසලදී ඊයේ පස්වරු 04.15 ට පමණ මෙම ද්විත්ව ඝාතනය සිදුව තිබේ. ත්‍රිරෝද රථයකින් පැමිණි පුද්ගලයින් සිව්දෙනෙකු විසින්, අවමංගල්‍ය කටයුත්තකට සහභාගී වීම සඳහා සුසාන භූමියට පැමිණ සිටි පුද්ගලයින් දෙදෙනකුට මන්නා පිහිවලින් පහරදී ඝාතනය කර තිබුණි. පහරදීමෙන් අනතුරුව අදාළ පුද්ගලයින් ත්‍රිරෝද රථයකින් පළා ගොස් ඇති බව වාර්තා වෙයි. පහරදීමෙන් මියගොස් ඇති එක් පුද්ගලයෙකු සංවිධානාත්මක අපරාධ කල්ලි සාමාජිකයෙකු වන “ආනමාලු රංග” නමැත්තා බවට හඳුනාගෙන තිබේ. සංවිධානාත්මක අපරාධ කල්ලි සාමාජිකයින් දෙපිරිසක් අතර හටගත් ගැටුමක ප්‍රතිඵලයක් ලෙස මෙම ඝාතනය සිදුව ඇති බවට පොලිසිය සැක පල කරයි. කෙසේ වෙතත් මේ සම්බන්ධයෙන් විමර්ශන සිදු කිරීමෙන් අනතුරුව අදහස් දැක්වමින් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා අද දෙරණට පවසා සිටියේ, කනත්තේ දමා ගොස් තිබු ත්‍රීරෝද රථය “කුඩු රොෂාන්ගේ“ බිරිඳට අයත් බවට තහවුරු වි ඇති බවයි. ත්‍රීරෝද රථයේ තිබුණු ලිපිනය අනුව පරීක්ෂණ පැවැත් වීමට එම නිවස යෑමේ දි එහි සිටි පුද්ගලයින් තිදෙනෙක් මෙලෙස අත්අඩංගුවට ගත් බවද පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=116662", "Category": null, "Parent URL": null}