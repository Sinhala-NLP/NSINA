{"Source": "Adaderana", "Timestamp": "May 10, 2019 09:28 am", "Headline": "නව අගනුවරට තැනක් හොයන ඉන්දුනීසියාවේ ජනපති", "News Content": "නව අගනුවර ඉදි කිරීමට සුදුසු ස්ථානයක් තෝරාගැනීමට මේ දිනවල ඉන්දුනීසියාව සූදානමින් පසුවෙයි. ඒ වෙනුවෙන් වූ සංචාරයකට එරට ජනාධිපතිවරයා ද එක්ව සිටියේය. ඉන්දුනීසියානු ජනාධිපති ජොකෝ විඩෝඩෝ එරට නව අගනුවර ඉදිකිරීම සදහා ඊට සුදුසු ආකාරයේ නගරයක් තෝරාගැනීම වෙනුවෙන් සංචාරයකට එක්වුණි. ඊට තවත් රජයේ නිලධාරීන් රැසක් එක්ව සිටියේය. එහිදී නව අගනුවර සඳහා සුදුසු යැයි ප්‍රකාශිත නගර දෙකක් වෙත ගමන් කිරීමට ජනාධිපතිවරයා කටයුතු කර ඇත. ඉන්දුනීසියාවට අයත් බෝර්නියෝ දූපතේ පිහිටි ගුනුන්ග් මාස් සහ කුටායි කර්ටනෙගාරා යන නගර දෙකම නිරීක්ෂණය කිරීමත් මෙහිදී සිදුවුණි. අවත්මන් අගනුවර වන ජකර්තා නුවර වෙනුවට වෙනත් අගනගරයක් තෝරාගැනීම සඳහා වන යෝජනාවකට පසුගිය සතියේදී එරට පාර්ලිමේන්තුව හමුවේ අනුමැතිය හිමිවුණි. ඒ සදහා නිෂ්චිත නව නගරය තවමත් තොරාගෙන නැතත්, අදාළ ව්‍යාපෘතිය වෙනුවෙන් අමෙරිකානු ඩොලර් බිලියන 20 ත් 30 ත් අතර මුදලක් වැයකිරීමට රජයේ අපේක්ෂාවයි. එහිදී දැනට ජකර්තා අගනුවර ස්ථාපනය කර ඇති රජයේ දෙපාර්තමේන්තු ගොඩනැගිලි සියල්ල ඒ වෙත රැගෙන යාමටත්, රජයේ සේවකයන්ට එම නගරයේ නිවාස ලබාදීමටත් බලධාරීන් තීරණය කර ඇත. මිලියන 10ක ජනතාවක් වාසය කරන වර්තමාන ජකර්තා අගනුවර වාසය කරන අතර ඊට තදාසන්න ප්‍රදේශවල තවත් මිලියන 30කට ආසන්න පිරිසක් වාසය කරයි. මේ හේතුවෙන් එහි දැඩි රථවාහන තදබදයක් පවතින අතර එමඟින් වසරක අමෙරිකානු ඩොලර් බිලියන 7ක අලාභයක් සිදුවන බව රජයේ මතයයි.", "URL": "https://sinhala.adaderana.lk/news.php?nid=109654", "Category": null, "Parent URL": null}