{"Source": "Adaderana", "Timestamp": "March 24, 2013 01:50 pm", "Headline": " පුත්තලමේ පන්සලක් අසළ නිධන් හොයලා", "News Content": "නිධානය ගැනීමට හාරා තිබූ වල පොලීසිය පරික්ෂා කරන අයුරු ඡායා රූ - ජූඩ් සමන්ත පුත්තලම කදුරුකෝට්ටේ පුරාණ රාජමහා විහාරයක් ආසන්නයේ කැලෑවක නිධානයක් ගොඩ දැමීමට සුදානම්වු බව කියන සැකකරුවන් දෙදෙනෙකු පුත්තලම නියෝජ්‍ය පොලිස්පති කාර්යාලයේ පුරාවස්තු ආරක්ෂණ විශේෂ ඒකකයේ නිලධාරීන් විසින් අත්අඩංගුවට ගෙන තිබේ. කොට්ටුකච්චිය, කිවුල කදුරුකෝට්ටේ පුරාණ රාජ මහා විහාරස්ථානය අසළදී මෙම සැකකරුවන්ව අත්අඩංගුවට ගැනීමට පොලීසිය සමත්වී ඇති බව අප වාර්තාකරු පවසයි. මෙහිදී සැකකරුවන් සිව්දෙනෙකු සිට ඇතත් දෙදෙනෙකු පලාගොස් ඇත. පොලිස් නිලධාරීන් වැටලීම සිදු කරන විට සැකකරුවන් අඩි 05 ක පමණ විශ්කම්භයකින් යුත් අඩි 30 ක් පමණ ගැඹුරට වළක් කපා තිබී ඇත. එම ස්ථානයේ තිබී මල් බුලත් තට්ටුවක්, දේව කන්නලව් සඳහා ගෙනවිත් තිබු ප්‍රතිමා කීපයක් සහ කැණීම් කටයුතු සඳහා යොදා ගත් උපකරණ කීපයක්ද පොලිස් බාරයට ගෙන තිබේ. අත්අඩංගුවට ගෙන ඇති සැකකරුවන්ගෙන් එක් අයෙක් රාජංගනය ප්‍රදේශයේ පදිංචි වයස අවුරුදු 19 ක අයෙකු වන අතර අනෙක් සැකකරු වයස අවුරුදු 55ක් වන කිවුල ප්‍රදේශයේ පදිංචිකරුවෙකි. සැකකරුවන්ව අධිකරණයට ඉදිරිපත් කිරීම සදහා පුත්තලම පොලීසියට බාර දී ඇත. පුත්තලම නියෝජ්‍ය පොලිස්පති කිත්සිරි ගනේගම මහතාගේ උපදෙස් පරිදි, පොලිස් පරීක්ෂක. ජී.එම්.එස්.රාජපක්ෂ,පොලිස් සැරයන්වරුන් වන 26798 ප්‍රේමතිලක,41478 ඒකනායක,ඇතුළු නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=32694", "Category": null, "Parent URL": null}