{"Source": "Adaderana", "Timestamp": "September 25, 2016 10:11 am", "Headline": " ඊයම් ප්‍රමාණය මුද්‍රණය කළ යුතු ආකාරය සංශෝධනය කරයි", "News Content": "ගොඩනැගිලි කර්මාන්තය සඳහා යොදාගන්නා සියලුම තීන්ත, වාර්නිස් සහ ද්‍රාවක බෝතල්, ඇසුරුම් හෝ බහලුම්වල අඩංගු ඊයම් ප්‍රමාණය මුද්‍රණය කළ යුතු ආකාරය සංශෝධනය කිරීමට පාරිභෝගික අධිකාරිය පියවර ගෙන තිබේ.2003 අංක 9 දරණ පාරිභෝගික කටයුතු පිළිබඳ අධිකාරී පනත එමගින් සංශෝධනය කර ඇති බව වාර්තා වෙයි.ගොඩනැගිලි කර්මාන්තය සඳහා යොදාගන්නා සියලුම තීන්ත වාර්නිස් සහ ද්‍රාවක නිෂ්පාදකයින් සහ වෙළෙඳුන් වෙත එකී තීන්ත වාර්නිස් සහ ද්‍රාවක බෝතල් ඇසුරුම් හෝ බහලුම්වල තොරතුරු පැහැදිලිව මුද්‍රණය කළ යුතු බවට අදාළ පනත මගින් දැනුම් දී තිබුණි.එහිදී කාණ්ඩ අංකය, නිෂ්පාදිත දිනය, පරිමාව, උපරිම සිල්ලර මිල මෙන්ම අඩංගු ඊයම් ප්‍රමාණය පරිමාණ වශයෙන් ලකුණු කළ යුතු වෙයි.කෙසේවෙතත් නව සංශෝධනය මගින් තීන්තවල ඊයම් ප්‍රමාණය සලකුණු කිරීම, අවසරලත් උපරිම ඊයම් ප්‍රමාණය නොඉක්මන බවට පමණක් සටහන් කිරීම ප්‍රමාණවත් බව පාරිභෝගික අධිකාරිය සඳහන් කළේය.නිෂ්පාදකයින්ගේ ඉල්ලීමකට අනුව මෙම සංශෝධනය සිදුකර ඇති අතර ලබන වසරේ ජනවාරි මස පළමු වැනි දින සිට අදාළ සංශෝධනය ක්‍රියාත්මක බව පාරිභෝගික අධිකාරිය පවසයි.", "URL": "https://sinhala.adaderana.lk/news.php?nid=64403", "Category": null, "Parent URL": null}