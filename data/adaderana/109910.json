{"Source": "Adaderana", "Timestamp": "May 14, 2019 01:14 pm", "Headline": "වෙන්ව ගිය සමීපතමයින් වෙනුවෙන් එතෙර දී එක්වුණ අපේ කම", "News Content": "පාස්කු ඉරුදින සිදු වූ ත්‍රස්ත ප්‍රහාරවලින් මියගිය පුද්ගලයින්ට මොක් සුව පතමින් සහ ප්‍රහාරවලින් තුවාල ලබා ප්‍රතිකාර ලබන පුද්ගලයින්ට ඉක්මන් සුවය ප්‍රාර්ථනා කරමින් පැරිසියේ වෙසෙන ශ්‍රී ලාංකික ජනතාව විසින් ආගමික වතාවත් සිදු කරනු ලැබීය. මේ අතර ත්‍රස්තවාදය වැළැක්වීම සඳහා කඩිනමින් පියවර ගන්නා ලෙස ශ්‍රී ලංකා රජයට බලකරමින් එම පිරිස විරෝධතාවකද නිරත විය. මව්බිම වෙනුවෙන් ප්‍රංශයේ ශ්‍රී ලාංකිකයෝ, සුරකිමු ශ්‍රී ලංකා අනාගතයට සහ යුරෝපයේ ලාංකිකයෝ යන සංවිධාන විසින් මෙම විරෝධතාව සංවිධාන කර තිබුණි. මෙහිදී මියගිය සහ තුවාල ලැබුවන් පිළිබඳ සවිස්තර වාර්තාවක් ඉදිරිපත් කර ඒ අතරින් උපකාර අවශ්‍ය පුද්ගලයින්ට උපකාර කිරීමට අවශ්‍ය පහසුකම් සලසන ලෙස ඔවුන් එහිදී ශ්‍රී ලංකා රජයෙන් ඉල්ලීමක් කර තිබේ. මේ අතර මුස්ලිම් අන්තවාදයට එරෙහිව සාමකාමී විරෝධතාවක් ඉතාලියේ නාපෝලි නගරයේදී එරට වෙසෙන ශ්‍රී ලාංකිකයින් විසින් පසුගියදා සංවිධානය කර තිබුණි. මෙම විරෝධතාවට 1500කට වැඩි පිරිසක් එක්වූ බව වාර්තා වෙයි. මේ අතර සුරකිමු ලංකා මෙල්බර්න් එකමුතුව මඟින් සංවිධාන කළ සාමකාමී උද්ගෝෂණයක් මෙල්බර්න් නුවර ෆෙඩරේශන් ස්කොයාහිදී පසුගියදා පැවැත්විය. මෙරටට අතපොවන විදෙස් බලවේගවලට විරෝධය පල කරමින් මෙම සාමකාමී උද්ගෝෂණය සංවිධාන කර තිබුණි.", "URL": "https://sinhala.adaderana.lk/news.php?nid=109910", "Category": null, "Parent URL": null}