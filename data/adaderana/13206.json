{"Source": "Adaderana", "Timestamp": "January 2, 2011 08:36 am", "Headline": "ජල ගැලීම් නිසා ලක්ෂයක් පීඩාවට පත්වෙයි", "News Content": "දිස්ත්‍රික්ක කිහිපයකට බලපා ඇති ජල ගැලීම් තත්ත්වය හේතුවෙන් ලක්ෂයකට අධික පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. අම්පාර, මුලතිව්, කිලිනොච්චි, ත්‍රිකුණාමලය සහ මඩකළපුව යන දිස්ත්‍රික්ක වලට බලපා ඇති දැඩි වර්ෂාපතනය හේතුවෙන් පවුල් එක් ලක්ෂ එකොළොස් දහස් හයසිය පනහකට අයත් පුද්ගලයින් හාර ලක්ෂ දහ නවදහස් දෙසිය නවයක පිරිසක් පීඩාවට පත් ව ඇති බව එම මධ්‍යස්ථානය සඳහන් කරයි. ගංවතුර හා අධික වර්ෂාවෙන් අවතැන් වූ පුද්ගලයින් විසි එක් දහස් අටසිය තුන් දෙනෙක් කඳවුරු 85ක රැඳී සිටින බව ද ආපදා කළමනාකරණ මධ්‍යස්ථානය පැවසීය. ගංවතුර හේතුවෙන් වැඩිම පිරිසක් පීඩාවට පත්ව ඇත්තේ මඩකළපුව දිස්ත්‍රික්කයේ ය. කිලිනොච්චි දිස්ත්‍රික්කයේ නිවාස 884ක් වර්ෂාව හේතුවෙන් සම්පූර්ණයෙන් විනාශ වී ඇති අතර මඩකළපුව දිස්ත්‍රික්කයේ නිවාස 579ක් සම්පූර්ණයෙන්ම විනාශ වී ඇති බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=13206", "Category": null, "Parent URL": null}