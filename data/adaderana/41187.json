{"Source": "Adaderana", "Timestamp": "February 17, 2014 04:44 pm", "Headline": "මව්බිම සිහිනයක් වුණත් සැබැවුණා - ධීවරයෝ සතුටු කඳුළු වගුරති", "News Content": "ධීවර රැකියාවන් සඳහා දකුණු අප්‍රිකාවේ සියරාලියෝ වෙත ගොස් මාස 06 ක පමණ කාලයක් කාමරයක සිරවී සිටි මෙරට ධීවරයින් 06 දෙනෙකු අද (17) වැනිදා පෙරවරුවේ බණ්ඩාරනායක ගුවන් තොටුපළෙන් මෙරටට පැමිණියේය. මෙසේ දිවයිනට පැමිණියේ මාරවිල - තොඩුවාවේ පදිංචිකරුවන් වන ක්‍රිෂ්ටි කුමාර සුසන්ත, දිනේෂ් සුසන්ත, රුමේෂ් ඉන්දික, සුදේශ් ජීවන්ත, නිලුක්ෂන් චරිත් සහ ඇන්ටනි ක්වින්ටස් නම්වූ ධීවරයින් 06 දෙනාය. දංකොටුවේ පිහිටි ධීවර කර්මාන්තයට සම්බන්ධ ආයතනයකින් මෙම පිරිස පසුගිය වසරේ ජුනි මස 27 වැනිදා දකුණු අප්‍රිකාව බලා ගොස් ඇත. ඒ මසුන් මැරීම වෙනුවෙන් බහුදින යාත්‍රාවක සේවය කිරීම සඳහාය. විදේශ ගත වීමට පෙර අදාළ ආයතනය සහ ‍ ධීවරයින් අතර අත්සන් කර ඇති ගිවිසුමට අනුව මෙම කණ්ඩායමේ එක් අයෙකුගේ මාසික වැටුප රුපියල් 80,000 කි. මාස 02 ක් රැකියා කර මසුන් අල්ලා ගෙන පැමිණ තමන් සේවය කරන ආයතනය වෙත මෙම ධීවරයින් ලබා දී ඇත. ඔවුන්ට වැටුප් ලෙස ගෙවා ඇත්තේ රුපියල් 50,000 ක් පමණි. මාස 02 කින් පසුව කාමරයක සිර කර ඇති ආයතනයේ හිමිකරු බව කියන විදෙශිකයා ඉන් පසුව මෙම අයට වැටුප් ගෙවා නැත. නියමිත පහසුකම් නොමැතිව ආහාර,සෞඛ්‍ය පහසුකම් කිසිවක් නොමැතිව මාස මාස 06 පමණ කාලයක් මෙම ධීවර පිරිස කාමරයක සිර කර තබන්නට එම විදේශිකයා කටයුතු කර ඇත. විදේශ ගත වී දුක් විඳින තම ඥාතීන් සම්බන්ධයෙන් මෙරට පිහිටි ආයතනයෙන් විමසු විට සතියක් දෙකක් ඇතුළත ඔවුන්ව මෙරටට ගෙන්වා දෙන බව පමණක් පවසා තිබේ. තම ඥාතීන් පත්ව ඇති තත්ත්වය සම්බන්ධයෙන් විදේශ සේවා නියුක්ති කාර්යංශයට සහ විදේශ කටයුතු අමාත්‍යාංශයට පැමිණිලි කරන්නටද මෙරට සිටි පිරිස් කටයුතු කර ඇත. නමුත් කිසිදු සහනයක් නොලැබුණු බව ඔවුන් කියා සිටී. මේ අතර මේ සම්බන්ධයෙන් අප පසුගිය කාලයේ මාධ්‍යයන් මගින් කරුණු දක්වා සිටීමත්, ශ්‍රී ලංකා රතු කුරුස සමාජයේ මැදිහත් වීමත් මත සියරාලියෝන් නගරයේ කාමරයක සිරවී සිටි මෙම ධීවරයින්ට ආපසු මව්බිමට පැමිණීමේ වාසනාව හිමි විය. තමන් එහිදී විවිධ දුක් ගැහැට විඳි බවත්, අප රටේ මාධ්‍ය ආයතන මෙන්ම රතු කුරුස සමාජය නොවන්නට තමන්ට නැවතත් මව් බිමට පැමිණීම සිහිනයක් පමණක් බවත් අපට හමුවු මෙරටට පැමිණි ධීවරයින් කියා සිටියේය. සටහන හා ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=41187", "Category": null, "Parent URL": null}