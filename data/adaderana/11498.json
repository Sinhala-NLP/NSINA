{"Source": "Adaderana", "Timestamp": "October 15, 2010 08:02 am", "Headline": "සරසවි සිසුන් 21 ක් අත්අඩංගුවට -29 ට තුවාලයි", "News Content": "උසස් අධ්‍යාපන අමාත්‍යාංශ ගොඩනැගිල්ලට බලහත්කාරයෙන් ඇතුළු වී පොලිස් නිලධාරීන්ට පහරදීමේ චෝදනාව මත විශ්ව විද්‍යාල සිසුන් 21 දෙනෙකු අත්අඩංගුවට ගෙන තිබේ. පේරාදෙණිය සහ රජරට විශ්ව විද්‍යාලවල සිසුන් පිරිසක් මෙසේ අත්අඩංගුවට ගෙන ඇති බව කොළඹ ප්‍රදේශය භාර ජ්‍යෙෂ්ඨ නියෝජ්‍ය පොලිස්පති කේ.පී.පී. පතිරණ මහතා ප්‍රකාශ කළේය. ඔවුන් අද(15) දිනයේ අධිකරණයට ඉදිරිපත් කිරීමට කටයුතු කරන බව ජ්‍යෙෂ්ඨ නියෝජ්‍ය පොලිස්පතිවරයා සඳහන් කළේය. පොලිස් නිලධාරීන් සහ විශ්ව විද්‍යාල සිසුන් අතර ඇතිවූ ගැටුමින් තුවාල ලැබූ 29 දෙනෙකු ප්‍රතිකාර සඳහා කොළඹ ජාතික රෝහලට ඇතුළත් කර තිබේ. ඒ අතර පොලිස් නිලධාරීන් 19 දෙනෙකු, විශ්ව විද්‍යාල සිසුන් 9 දෙනෙකු සිටින බව රෝහල් ප්‍රකාශකයෙකු සඳහන් කළේය. තුවාල ලැබූ පුද්ගලයින්ගෙන් පොලිස් නිලධාරීන් දෙදෙනෙකු සහ රෝහල් සේවකයා මේ වන විටත් නේවාසිකව ප්‍රතිකාර ලබන බව ද ඔහු සඳහන් කළා. මේ අතර පොලිසිය උද්ඝෝෂණය අවසන් කර විසිර යමින් සිටි විශ්ව විද්‍යාල ශිෂ්‍යයින්ට පහරදුන් බව අන්තර් විශ්ව විද්‍යාල ශිෂ්‍ය බල මණ්ඩලය පවසයි. කෙසේවෙතත් මෙම විරෝධතාව සම්බන්ධයෙන් උසස් අධ්‍යාපන අමාත්‍ය එස්.බී. දිසානායක මහතාගෙන් අද දෙරණ කළ විමසීමක දී මෙය දේශපාලන පක්ෂයක අවශ්‍යතාව මත සිදුවූවක් බව ඔහු සඳහන් කළේය.", "URL": "https://sinhala.adaderana.lk/news.php?nid=11498", "Category": null, "Parent URL": null}