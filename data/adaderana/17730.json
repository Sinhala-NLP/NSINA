{"Source": "Adaderana", "Timestamp": "July 29, 2011 09:59 pm", "Headline": "උදයන් ප්‍රවෘත්ති කර්තෘට ප්‍රහාරයක්", "News Content": "යාපනයේ උදයන් පුවත්පතෙහි ප්‍රවෘත්ති කර්තෘ ජී. කුහනාදන් මහතාට අද(29) පස්වරුවේ කිසියම් පිරිසක් විසින් පහර දී ඇති බව වාර්තා වේ. ඒ මහතා කාර්යාලයේ සිට නිවස බලා එමින් සිටියදී නාඳුනන පිරිසක් පැමිණ ඔහුගේ නිවස අසලදී මෙම පහරදීම සිදුකර ඇති බව සඳහන්ය. මෙම පහරදීමේ සිද්ධිය සම්බන්ධව වාර්තා වූ බවත්, පහරදීමෙන් තුවාල ලැබූ කුහනාදන් මහතා යාපනය රෝහලට ඇතුළු කර ඇති බවත් යාපනය පොලිසිය ප්‍රකාශ කරයි. ඒ මහතා මේ වනවිට යාපනය රෝහලේ දැඩි සත්කාර ඒකකයේ ප්‍රතිකාර ලබමින් සිටින බව මේ සම්බන්ධව අද දෙරණ කළ විමසීමකදී රෝහල් පොලිසිය පැවසීය.", "URL": "https://sinhala.adaderana.lk/news.php?nid=17730", "Category": null, "Parent URL": null}