{"Source": "Adaderana", "Timestamp": "September 3, 2013 06:10 pm", "Headline": "ශ්‍රී ලංකා යුද හමුදාව කිසිදු මානව හිමිකමක් කඩකරලා නෑ ", "News Content": "ශ්‍රී ලංකාව මේ වන විට විවිධ අවධානම් තත්ත්වයන්ට මුහුණ දෙමින් සිටින බව ආරක්ෂක ලේකම් ගෝඨාභය රාජපක්ෂ මහතා පවසයි. අද (03) ආරක්ෂක අමාත්‍යංශය විසින් සංවිධානය කළ සම්මන්ත්‍රණයේ ආරම්භක දේශනය සිදුකරමින් ගෝඨාභය රාජපක්ෂ ආරක්ෂක ලේකම්වරයා මෙම අදහස් පළ කළේය. මේ වන විට අවධානම් තත්ත්ව 05කට ශ්‍රී ලංකාව මුහුණ දෙමින් සිටින බව ඔහු පැවසීය. එනම් ඉන්දියාවේ සංචාරයක කරන ශ්‍රී ලාංකික වන්දනා කරුවන්ට එල්ලවන තර්ජන, මුස්ලිම් අන්තවාදීන් විසින් සිදුකරන ක්‍රියාවන්, නාවික ක්ෂේත්‍රයේ ඇති වී තිබෙන ගැටලුකාරි තත්ත්වයන් සහ සංවිධානාත්මක අපරාධ කණ්ඩායම් ශ්‍රී ලංකාව මුහුණදෙන අවධානම් තත්ත්වයන් බව හෙතෙම පැවසීය. එසේම ශ්‍රී ලංකා රජය වර්තමානයේ ගනු ලබන තීරණ රටේ ඉදිරි අනාගතය පිළිබඳව තීරණය කරනු ඇති බව ඒ මහතා සඳහන් කළේය. යුද්ධයේ අවසන් අදියරේ දී ආරක්ෂක හමුදා අතින් කිසිදු මානව හිමිකම් කඩවීමක් සිදු නොවූ අතර එල්.එල්.ආර්.සී වාර්තාව මගින් ද එය තහවුරු කර ඇති බව ද ඔහු පවසා සිටියේය. යුද්ධයෙන් පසු සංහිදියාව ගොඩනැගීමට එම වාර්තාවට අනුව රජය විසින් ජාතික සැලැස්මක් ක්‍රියාවට නංවා ඇති බව ලේකම්වරයා එහිදී පැවසීය. ශ්‍රී ලංකාවේ සාමය හා සංහිදියාව පිළිබඳව අන්තර්ජාතිකව කථාබහට ලක්වී ඇති බවත් අවාසනාවට මෙන් ඒවා ඍණාත්මක දේවල් බවත් ආරක්ෂක ලේකම්වරයා කීවේය. එමෙන්ම සාමය හා සංහිදියාව දිර්ඝ ක්‍රියාවලියක් බව පවසන ආරක්ෂක ලේකම් ගෝඨාභය රාජපක්ෂ මහතා එක් රැයකින් එහි ප්‍රතිඵල බලාපොරොත්තු විය නොහැකි බව වැඩිදුරටත් එහිදී සඳහන් කළේ‍්ය.", "URL": "https://sinhala.adaderana.lk/news.php?nid=37124", "Category": null, "Parent URL": null}