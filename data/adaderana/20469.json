{"Source": "Adaderana", "Timestamp": "December 5, 2011 08:44 am", "Headline": "අලි ජරමර අස්සේ  උපදේශක කමිටුව රැස්වේ", "News Content": "එක්සත් ජාතික පක්ෂයේ විශේෂ උපදේශක කමිටු රැස්වීමක් අද පැවැත්වීමට නියමිතව තිබේ. මාස ගණනාවකට පසු පැවැත්වෙන මෙම උපදේශක කමිටු රැස්වීම ඉතා වැදගත් වනු ඇති බව එම පක්ෂයේ ජ්‍යෙෂ්ඨ මන්ත්‍රීවරයෙක් අද දෙරණට කියා සිටියේය. පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පැවැත්වෙන මෙම රැස්වීම සඳහා නියෝජ්‍ය නායකවරුන් දෙපල පක්ෂයේ මහලේකම් ජාතික සංවිධායක හා පක්ෂයේ සභාපතිවරයා සහභාගී වීමට නියමිතව තිබේ. විශේෂයෙන් පක්ෂ නායකත්වය සම්බන්ධයෙන් උද්ගතව ඇති අර්බුදය සම්බන්ධයෙන් මෙහි දී දීර්ඝ වශයෙන් සාකච්ඡා කිරීමට නියමිත බව එක්සත් ජාතික පක්ෂයේ ජ්‍යෙෂ්ඨ මන්ත්‍රීවරයා අද දෙරණට ප්‍රකාශ කළේය. අද පෙරවරු 11ට සිරිකොත පක්ෂ මූලස්ථානයේ දී මෙම විශේෂ උපදේශක කමිටු රැස්වීම පැවැත්වෙනු ඇත.", "URL": "https://sinhala.adaderana.lk/news.php?nid=20469", "Category": null, "Parent URL": null}