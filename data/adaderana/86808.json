{"Source": "Adaderana", "Timestamp": "April 3, 2018 09:44 am", "Headline": "අංගොඩ ලොක්කාගේ ගෝල බාලයා චීටි පොලිස් දැලේ ", "News Content": "ප්‍රබල පාතාල නායකයෙකු වන අංගොඩ ලොක්කාගේ ගෝලයෙකු ලෙස සැලකෙන “චීටි” නැමැත්තා පොලිස් විශේෂ කාර්ය බලකාය විසින් අත්අඩංගුවට ගෙන තිබේ. අද(03) උදෑසන කොටිකාවත්ත ප්‍රදේශයේ පිහිටි ඔහුගේ නිවසේදී සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. අත්අඩංගුවට ගන්නා අවස්ථාවේදී එම නිවසේ තිබී අත් බෝම්බයක්ද පොලිස් විශේෂ කාර්ය බලකාය සොයාගෙන තිබේ. ඇලවලගේ සරත් කුමාර නොහොත් “චීටි” ලෙස හඳුන්වන මෙම අපරාධ කල්ලි සාමාජිකයා මීට පෙර අවස්ථා කිහිපයකදී ගිනි අවි ළඟ තබා ගැනීම් සිද්ධීන් සම්බන්ධයෙන් අත්අඩංගුවට ගත් පුද්ගලයෙකු බව වාර්තා වෙයි. සැකකරු මේ වන විට පොලිස් විශේෂ කාර්ය බලකා බාරයේ රඳවාගෙන මූලික විමර්ශන සිදු කෙරෙයි. එම විමර්ශනවලින් අනතුරුව ඔහු සංවිධානාත්මක අපරාධ කොට්ඨාසය වෙත බාරදීමට නියමිත බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=86808", "Category": null, "Parent URL": null}