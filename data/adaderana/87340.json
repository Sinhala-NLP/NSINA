{"Source": "Adaderana", "Timestamp": "April 12, 2018 11:09 am", "Headline": "සතොස හිටපු සභාපතිට ඇප ලැබෙයි ", "News Content": "‍රක්ෂිත බන්ධනාගාර ගතකර සිටි ලංකා සතොස හිටපු සභාපති නලීන් රුවන්ජීව ප්‍රනාන්දු ඇප මත මුදා හැරීමට අධිකරණය නියෝග කර තිබේ. රජයට අයත් රුපියල් මිලියන 39ක මුදලක් අවභාවිතා කළ බවට වන චෝදනා යටතේ මූල්‍ය අපරාධ කොට්ඨාශය විසින් නලීන් රුවන්ජීව ප්‍රනාන්දුට එරෙහිව කොටුව මහේස්ත්‍රාත් අධිකරණය හමුවේ අදාළ නඩුව ගොනු කර තිබිණි. අදාළ නඩුව අද (12) කැඳවූ අවස්ථාවේදී ඉදිරිපත් වූ කරුණු සලකා බැලූ කොටුව මහේස්ත්‍රාත් ලංකා ජයරත්න මෙනෙවිය නලීන් රුවන්ජීව ප්‍රනාන්දු රුපියල් 25,000ක මුදල් ඇපයක් සහ රුපියල් ලක්ෂ 03 බැගින් වන ශරීර ඇප දෙකක් මත මුදාහැරීමට නියෝග කළේය. එහිදී මහේස්ත්‍රාත් නිගමනය කලේ සැකකරුට එරෙහිව එල්ල වී ඇති චෝදනා, පොදු දේපළ පනත යටතට ගැනිය නොහැකි බවයි. අදාළ මුදල් ලංකා සතොසට අයත්ව තිබූ අතර එම මුදල් මගින් කැරම් සහ දාම් ක්‍රීඩා උපකරණ මිලදී ගැනීම සඳහා යොදාගෙන ඇති බවට ද කරුණු ඉදිරිපත් වී ඇති බව මහේස්ත්‍රාත්වරිය ප්‍රකාශ කළේය. නඩුව යළි කැඳවීම ලබන 11 වනදාට කල් තැබූ කොටුව මහේස්ත්‍රාත්වරිය සැකකරුට විදේශගතවීම ද තහනම් කල අතර ඔහුගේ විදේශ ගමන් බලපත්‍රය අධිකරණය භාරයට පමුණුවන ලෙස ද නියෝග කළේය.", "URL": "https://sinhala.adaderana.lk/news.php?nid=87340", "Category": null, "Parent URL": null}