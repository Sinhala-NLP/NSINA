{"Source": "Adaderana", "Timestamp": "July 11, 2014 08:42 am", "Headline": "කුරාම් ෂෙයික් ඝාතනය හා ඔහුගේ පෙම්වතිය දූෂණ සිද්ධිය - චෝදනා දෝෂ සහිතයි", "News Content": "බ්‍රිතාන්‍ය ජාතිකයෙකු ඝාතනය කර රුසියානු ජාතික ඔහුගේ පෙම්වතිය දූෂණය කිරීම සම්බන්ධ නඩුවට අදාළව ඉදිරිපත්ව ඇති චෝදනා වල නීතිමය දෝෂ ඇති බව විත්තිකාර පාර්ශවයේ නීතිඥවරයා අධිකරණය හමුවේ දැනුම් දී තිබේ. තංගල්ල ප්‍රාදේශිය සභාවේ සභාපති සම්පත් විදානපතිරණ මහතා වෙනුවෙන් පෙනී සිටි ජනාධිපති නිතිඥ කාලිංග ඉන්ද්‍රතිස්ස මහතා ඊයේ විත්තිය වෙනුවෙන් දේශනය ඉදිරිපත් කරමින් මේ බව ප්‍රකාශ කළේය. එහිදී ඔහු කියා සිටියේ චෝදනා කිහිපයක් පවතින බවත්, අයුතු ජන රාශියක සාමාජිකයින් වීම, ඝාතනය කිරීම සහ සමූහ දූෂණය සම්බන්ධයෙන් චෝදනා වන බවත්ය. අයුතු ජන රාශියේදී දූෂණය කළා ද, ඝාතනය කළාද යන්න පිළිබඳ පැහැදිලි නොමැති බව ද නීතිඥවරයා ප්‍රකාශ කර තිබේ. කිසිදු අයුරකින් රුසියානු ජාතික කාන්තාව දූෂණය කළ බවට කිසිවෙකු දුටු සාක්ෂි නොමැති බවත් පරිවේෂණීය සාක්ෂි මත මෙම චෝදනාව ඔප්පු කිරීමට පැමිණිල්ල තැත් කරන බවත් නිතිඥ කාලිංග ඉන්ද්‍රතිස්ස මහතා විත්තියේ දේශනයේ දී පෙන්වාදුන්නේය. අද දිනයේ තවදුරටත් සෙසු සැකකරුවන් වෙනුවෙන් විත්තියේ දේශන සිදු කිරිමට නියමිතය.", "URL": "https://sinhala.adaderana.lk/news.php?nid=44587", "Category": null, "Parent URL": null}