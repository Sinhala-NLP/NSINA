{"Source": "Adaderana", "Timestamp": "July 26, 2012 08:15 am", "Headline": "මැතිවරණයට අදාළව පැමිණිලි 4 ක්", "News Content": "උතුරු මැද, සබරගමුව සහ නැගෙනහිර පළාත් සභා මැතිවරණයට අදාළව පැමිණිලි 04 ක් ලැබී ඇතැයි පොලිසිය පවසයි. මැතිවරණය ප්‍රකාශයට පත්කළ දිනයේ සිට මේ දක්වා කාලය තුළ තර්ජනය කර බියවැද්දවීම් සම්බන්ධයෙන් අදාළ පැමිණිලි ලැබී ඇති බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කළේය. අදාළ පැමිණිලි සම්බන්ධයෙන් පරීක්ෂණ කටයුතු ආරම්භ කර ඇති අතර මැතිවරණ නීති කඩකරන පුද්ගලයින්ට ‍එරෙහිව තරාතිරම නොබලා දඩුවම් ලබාදෙන බව ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා වැඩිදුරටත් පැවසුවේය. මේ අතර මැතිවරණය සම්බන්ධයෙන් දේශපාලන පක්ෂ , ස්වාධීන කණ්ඩායම් සහ නිලධාරීන් දැනුවත් කිරීමේ තවත් වැඩසටහනක් අද (26) මඩකලපුව දිස්ත්‍රික් ලේකම් කාර්යා‍ල‍යේ දී පැවැත්වෙයි. අදාළ වැඩසටහන ඊයේ (25) අනුරාධපුර දිස්ත්‍රික්ක‍යේ ක්‍රියාත්මක කළ බව මැතිවරණ මහලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=26073", "Category": null, "Parent URL": null}