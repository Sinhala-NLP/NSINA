{"Source": "Adaderana", "Timestamp": "February 24, 2013 12:57 pm", "Headline": "ශ්‍රී ලංකාවේ  මානව හිමිකම් කඩවීම් ගැන ස්වාධීන පරීක්ෂණයක් කළ යුතුයි", "News Content": "ශ්‍රී ලංකාව සම්බන්ධයෙන් පවතින ගැටලු පිළිබඳව සාකච්ඡා කිරීමට යුරෝපා සංගමය සූදානමින් සිටින බව වාර්තා වේ. විදෙස් මාධ්‍ය වෙත අදහස් දක්වමින් යුරෝපා පාර්ලිමේන්තුවේ දකුණු ආසියාතික කටයුතු පිළිබඳ නියෝජිත ජීන් ලැම්බට් මහත්මිය මේ බව සඳහන් කර ඇත. ශ්‍රී ලංකාවේ පාර්ලිමේන්තු කණ්ඩායමක් ඉදිරියේ දී බ්‍රසල්ස් අගනුවරට පැමිණීමට නියමිත අතර එහිදි මෙම ගැටලු පිළිබඳව සාකච්ඡා කිරීමට හැකියාව පවතින බව ඇය පවසා තිබේ. කෙසේ වෙතත් ශ්‍රී ලංකාවේ මානව හිමිකම් කඩවීම් පිළිබඳ ස්වාධීන පරීක්ෂණයක් සිදුකළ යුතු බව ද ඇය විදෙස් මාධ්‍ය වෙත පවසා ඇත. යුද්ධයේ අවසන් කාලය පිළිබඳව යුධ හමුදාව විසින් වාර්තාවක් සකස් කර ඇති අතර එය ඉතා සතුටුදායක කාරණයක් බව ඇය පවසා තිබේ. කෙසේ වෙතත් මෙම වාර්තාව තම පාර්ලිමේන්තුව මේ වන තෙක් නිසියාකාරයෙන් අධ්‍යයනය කර නොමැති බව ද ඇය විදෙස් මාධ්‍ය වෙත පවසා තිබේ. යුද්ධයේ අවසන් කාලය තුළ සිදුවු බව කියන මානව හිමිකම් කඩවීම් පිළිබඳ පරීක්ෂණයක් සිදුකර ඇතත් එය මධ්‍යස්ථ පරීක්ෂණයක් නොවන බව යොන් ලැම්බට් මහත්මිය පවසා ඇත. එම නිසා එකී පරීක්ෂණ වාර්තා පිළිගත නොහැකි බව ද ජීන් ලැම්බට් මහත්මිය පවසා තිබේ. මානව හිමිකම් කඩවීම් පිළිබඳ යුරෝපා පාර්ලිමේන්තුව පමණක් නොව ජාත්‍යන්තරය ද මධ්‍යස්ථ පරීක්ෂණයක් සිදුකළ යුතු බවට මේ වන විට අදහස් පළ කර ඇති බව ඇය පවසා ඇත. එම ජාත්‍යන්තර මතයේ කිසිදු වෙනසක් සිදුනොවන බව ද ඇය වැඩිදුරටත් පවසා තිබේ.", "URL": "https://sinhala.adaderana.lk/news.php?nid=31886", "Category": null, "Parent URL": null}