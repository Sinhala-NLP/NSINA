{"Source": "Adaderana", "Timestamp": "January 29, 2018 01:05 pm", "Headline": " පනාපෙති ගලවලා 2කට වැඩ වැරදුන හැටි", "News Content": "දංකොටුව - කළුමූකලාන රක්ෂිත වනාන්තරයට ඇතුළු වී පනාපෙති නම්වූ ඖෂධ පැලෑටි ගලවමින් සිටි සැකකරුවන් දෙදෙනෙකුව සහ ඊට අනුබල දුන් සැකකරුවෙකුව හලාවත අඩවි වන කාර්යාලයේ නිලධාරීන් විසින් අත්අඩංගුවට ගෙන ඇත. 28 වැනිදා සවස මෙම අත්අඩංගුවට ගැනීම සිදු කර ඇත. අත්අඩංගුවට ගන්නා අවස්ථාවේදී සැකකරුවන් සතුව තිබූ වනාන්තරයෙන් ගලවන ලද පනාපෙති පැල 15 ක් අඩංගු පොලිතීන් උරයක්ද,සැකකරුවන් පැමිණි බව කියන යතුරු පැදියක් සහ ත්‍රී රෝද රථයක්ද පොලිස් බාරයට ගෙන තිබේ. කළුමූකලාන වනාන්තරය තුළදී අත්අඩංගුවට ගෙන ඇති සැකකරුවන් දෙදෙනා හලාවත - කාක්කපල්ලිය පදිංචිකරුවන් දෙදෙනෙකි. එම සැකකරුවන් දෙදෙනාව පෙළඹවූ බව කියන මාදම්පේ - හැළබණ්ඩාරගම පදිංචිකරුවෙකුවද වන සංරක්ෂණ දෙපාර්තමේන්තුවේ නිළාධාරීන් විසින් පසුව අත්අඩංගුවට ගෙන ඇත. සැකකරුවන් මාරවිල දිසා අධිකරණයට ඉදිරිපත් කිරීමට නියමිතව ඇත. හලාවත අඩවි වන නිලධාරී අයි.ඒ.සී.ආර්.විජේතිලක,වෙන්නප්පුව බීට්ටු වන නිලධාරී අයි.එම්.සී.බී.ගංගොඩ,හලාවත බීට්ටු වන නිලධාරී ඉන්දික පුෂ්පකුමාර,පනිරෙන්දාව බීට්ටු වන නිලධාරී දුමින්ද විජේසිංහ,වෙන්නප්පුව වන ක්ෂ්‍රේත්‍ර සහකාර ඒ.ආර්.අත්තනායක යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=83742", "Category": null, "Parent URL": null}