{"Source": "Adaderana", "Timestamp": "October 22, 2013 01:47 pm", "Headline": "මහානාමේ නව විදුහල්පති අනිද්දා වැඩභාර ගනී", "News Content": "කොළඹ මහානාම විද්‍යාලයේ නව විදුහල්පතිවරයා ලෙස කර්නල් ප්‍රසන්න උපශාන්ත මහතා ඔක්තෝබර් මස 24 වැනිදා වැඩ භාර ගැනීමට නියමිතව තිබේ. ඒ අනූව එදින පෙරවරු 10.30ට හෙතෙම වැඩ භාර ගැනීමට නියමිතය. හෙතෙම අධ්‍යාපන පරිපාලන සේවයේ පළමු පංතියේ නිලධරයෙකි. ඔහු දැනට මරදාන අශෝක විද්‍යාලයේ විදුහල්පතිවරයා ලෙස කටයුතු කරමින් සිටියි. රාජ්‍ය සේවා කොමිසම මගින් විදුහල්පතිවරයකු පත් කිරීම සඳහා සමූඛ පරීක්ෂණ පැවැත්වීය. ඒ අනූව පසුගිය ජූලි මාසයේදී බස්නාහිර පළාත් අතිරේක අධ්‍යාපන අධ්‍යක්ෂ විමල් ගුණරත්න මහතා විදුහල්පති ලෙස පත් කළත් ඔහු වැඩ බාර නොගැනීම නිසා සම්මූඛ පරීක්ෂණයේ දෙවැනි තැනට ලකුණු ලබා සිටි ප්‍රසන්න උපශාන්ත මහතා පත් කර තිබේ. ප්‍රසන්න උපශාන්ත මහතා 1988 වසරේදී අධ්‍යාපන පරිපාලන සේවයට එක්විය. පින්නවල මධ්‍ය මහා විද්‍යාලයේ නියෝජ්‍ය විදුහල්පතිවරයෙකු ලෙස ද, කොළඹ රාජකීය විද්‍යාලයේ නියෝජ්‍ය විදුහල්පතිවරයෙකු ලෙස ද, අධ්‍යාපන අමාත්‍යංශයේ සහකාර අධ්‍යාපන අධ්‍යක්ෂවරයෙකු ලෙස ද, ගුරු විද්‍යාල අධ්‍යක්ෂ ලෙස ද, විභාග දෙපාර්තමේන්තුවේ සහකාර කොමසාරිස් සහ නියෝජ්‍ය කොමසාරිස්වරයකු ලෙස ද ඒ මහතා තනතුරු රැසක් හොබවා ඇත.", "URL": "https://sinhala.adaderana.lk/news.php?nid=38309", "Category": null, "Parent URL": null}