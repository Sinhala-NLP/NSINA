{"Source": "Adaderana", "Timestamp": "August 5, 2016 08:12 am", "Headline": "  එට්කා-පළමු වටයේ සාකච්ඡා සඳහා සැරසෙයි", "News Content": "යෝජිත එට්කා ගිවිසුම සම්බන්ධයෙන් ඉන්දියාව සහ ශ්‍රී ලංකාව අතර පළමු වටයේ සාකච්ඡා ළඟදීම ආරම්භ වනු ඇති බව ශ්‍රී ලංකාවේ ඉන්දීය මහ කොමසාරිස් වයි.කේ සිංහා මහතා පවසයි.ඊයේ(04) කොළඹ දී පැවති ඉන්දු - ලංකා වාණිජ හා කර්මාන්ත මණ්ඩල සැසිවාරයකට එක්වෙමින් ඔහු මේ බව ප්‍රකාශ කර තිබේ.අග්‍රාමාත්‍ය රනිල් වික්‍රමසිංහ මහතා 2015 වසරේ සිදු කළ ඉන්දීය සංචාරය අතරතුර ඉදිරිපත් කළ අදාළ යෝජනාව මගින් ශ්‍රී ලංකාවට වාසි රැසක් අත්කර ගත හැකි බව වයි.කේ සිංහා මහතා එහිදී ප්‍රකාශ කළ බව වාර්තා වෙයි.දැනට ක්‍රියාත්මක ඉන්දු - ලංකා නිදහස් වෙළෙඳ ගිවිසුම මගින් රටවල් දෙකටම වාසි සිදු වන බව ඔහු ප්‍රකාශ කර ඇත.එට්කා ගිවිසුම මගින් ඉදිකිරීම්, තාක්ෂණික, වෘත්තීය පුහුණු, තොරතුරු තාක්ෂණ සහ සංචාරක ක්ෂේත්‍රවල වැඩි වර්ධනයක් අපේක්ෂා කෙරෙයි.ඒ අනුව ළඟදීම මේ සම්බන්ධයෙන් සාකච්ඡා කිරීමට විශේෂ ඉන්දීය නියෝජිත පිරිසක් දිවයිනට පැමිණිමට නියමිතය.", "URL": "https://sinhala.adaderana.lk/news.php?nid=62771", "Category": null, "Parent URL": null}