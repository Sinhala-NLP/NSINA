{"Source": "Adaderana", "Timestamp": "July 29, 2019 04:50 pm", "Headline": "මේ ආණ්ඩුව ගෙදර යනකල්ම ඉඩම් සංවර්ධන පනත සම්මත කරගන්න බෑ", "News Content": "අමෙරිකානු ආර්ථික කලාපයක් නිර්මාණය කිරීම සඳහා ශ්‍රී ලංකා ආණ්ඩුවත් අමෙරිකාවත් අතර තිබු එකඟතාවය අද බොඳ වි ඇති බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා පවසයි. අද පෙරවරුවේ කොළඹ පැවති මාධ්‍ය හමුවකට එක් වෙමින් මන්ත්‍රීවරයා ඒ බව සඳහන් කළේය. අමෙරිකානු ආර්ථික කලාපයක් නිර්මාණය කිරීම සඳහා ඉඩම් සංවර්ධන විශේෂ විධිවිධාන පනත ආණ්ඩුව පාර්ලිමේන්තුවට ඉදිරිපත් කළ අතර පනත පාර්ලිමේන්තුවට ඉදිරිපත් කිරීමට පෙර පළාත් සභාවලට ඉදිරිපත් නොකළ බැවින් එය ව්‍යවස්ථා විරෝධී බව ශ්‍රේෂ්ඨාධිකරණය ඉදිරියේ කරුණු ඉදිරිපත් කළ බවත් ශ්‍රේෂ්ඨාධිකරණය විසින් තම තර්කය පිළිගෙන පළාත් සභාවල මතය ලබාගෙන පසුව අදාළ පනත පාර්ලිමේන්තුවට ඉදිරිපත් කළ යුතු බවටත් කථා නායකවරයාට දැනුම් දී ඇති බව ඒ මහතා කියා සිටියේය. නමුත් පළාත් සභාවක් විසිරුවා හැරීම තුළ පළාත් සභාව වෙනුවෙන් ආණ්ඩුකාරවරයාට අත්සන් තබන්න බලය නැති බවත් එක පළාත් සභාවක් හෝ විසුරුවා ඇත්නම් පාර්ලිමේන්තුවේ තුනෙන් දෙකේ බහුතර ඡන්දයෙන් එය සම්මත කළ යුතු බවත් 2012 දිවි නැඟුම් පනත පිළිබඳ හිටපු අගවිනිසුරුතුමියක් වන ශිරානි බණ්ඩාරනායක මහත්මිය ලබා දුන් තීන්දුවක් තුළ සඳහන්ව ඇති බව ගම්මන්පිල මහතා ප්‍රකාශ කළේය. මේ වන විට ක්‍රියාත්මක වන්නේ ඌව පළාත් සභාව පමණක් බැවින් ඉඩම් සංවර්ධන විශේෂ විධිවිධාන පනත නීතියක් බවට පත් වීමට නම් පාර්ලිමේන්තුවේ තුනෙන් දෙකක බහුතර ඡන්දයෙන් සම්මත කළ යුතු බවත් ඒ මහතා පෙන්වා දෙයි. එනිසා ඉඩම් සංවර්ධන පනත පවතින ආණ්ඩුව යටතේ කිසිසේත්ම සම්මත කර ගත නොහැකි බව ඒ මහතා ප්‍රකාශ කරයි.", "URL": "https://sinhala.adaderana.lk/news.php?nid=115294", "Category": null, "Parent URL": null}