{"Source": "Adaderana", "Timestamp": "June 27, 2017 07:47 am", "Headline": "වර්ජනය නිසා තැපෑලේ කටයුතු අඩාලවෙයි", "News Content": "ඉල්ලීම් තුනක් මුල් කරගනිමින් දිවයින පුරා තැපැල් සේවකයින් ඊයේ(26) මධ්‍යම රාත්‍රී සිට වැඩ වර්ජනයක් ආරම්භ කර තිබේ.නුවරඑළිය , මහනුවර සහ ගාල්ල කොටුව තැපැල් කාර්යාල ඉවත් කර සංචාරක හෝටල් ආරම්භ කිරීම සඳහා රජය ගෙන ඇති තීරණය වහාම ඉවත් කිරීම ඇතුළු ඉල්ලීම් තුනක් මුල් කරගනිමින් මෙම වැඩ වර්ජනය ආරම්භ කර ඇති බව ඒකාබද්ධ තැපැල් වෘත්තීය සමිති පෙරමුණ සඳහන් කළේය.එම පෙරමුණේ සම කැඳවුම්කරු එච්.කේ.කාරියවසම් මහතා සඳහන් කළේ ඊයේ(26) මධ්‍යම රාත්‍රී සිට ආරම්භ කර ඇති වැඩ වර්ජනය හේතුවෙන් තැපැල් කාර්යාලවල කටයුතු මේ වන විටත් අඩාල වී ඇති බවය.කෙසේවෙතත් වෘත්තීය සමිතිවල ඉල්ලීම් ලබාදීමට රජය එකඟතාව පළ කර තිබියදී වැඩ වර්ජනයක නිරත වීම අසාධාරණ බව තැපැල්පති රෝහණ අබේරත්න මහතා සඳහන් කළේය.‍ මේ අතර ඉල්ලීම් කිහිපයක් මුල් කරගනිමින් සෞඛ්‍ය ගිලන් රථ රියදුරන් ද අද(27) සහ හෙට(28) වැඩ වර්ජනයක් දියත් කිරීමට තීරණය කර තිබේ.සමස්ත ලංකා පළාත් සෞඛ්‍ය රියදුරු සංගමයේ ප්‍රධාන ලේකම් අමරනන්ද වඩුගේ මහතා සඳහන් කළේ සිය ඉල්ලීම් සඳහා බලධාරින් නිසි ප්‍රතිචාර නොදැක්වීම හේතුවෙන් මෙම වර්ජනය ක්‍රියාත්මක කරන බවය.", "URL": "https://sinhala.adaderana.lk/news.php?nid=74597", "Category": null, "Parent URL": null}