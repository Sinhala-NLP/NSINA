{"Source": "Adaderana", "Timestamp": "June 29, 2012 09:47 am", "Headline": "කතකගෙන් ලක්ෂ 2 ක කප්පම් ගැනීමට තැත් කළ අයෙකු කොටුවෙයි", "News Content": "දියණිය ඝාතනය කරන බවට තර්ජනය කර කාන්තාවකගෙන් රුපියල් ලක්ෂ 2 ක කප්පම් මුදලක් ඉල්ලා එය ලබාගැනීමට තැත් කළ අවස්ථාවේ දී පුද්ගලයෙකු අත්අඩංගුවට ගෙන තිබේ. කොළඹ අපරාධ කොට්ඨාශයට ලැබුණු තොරතුරක් මත සැකකරු ඊයේ(28) පස්වරුවේ අත්අඩංගුවට ගෙන ඇති බව වාර්තා වේ. කොළඹ 3, වොක්ෂොල් වීදිය ප්‍රදේශයේ පදිංචි කාන්තාවගෙන් සැකකරු කප්පම් ලබාගැනීමට උත්සාහ කර තිබුණි. සැකකරු දෙයියන්දර, දංහේන ප්‍රදේශයේ පදිංචිකරුවෙකු බව පොලිසිය පැවසීය. මේ අතර මීරිගම සහ අලව්ව ප්‍රදේශ‍වල දී ත්‍රිරෝද රථ 3ක් ‍කොල්ලකෑමට අදාළ සැකකරුවන් තිදෙනෙකු අත්අඩංගුවට ගෙන තිබේ. ඔවුන් අත්තනගල්ල මහේස්ත්‍රාත් අධිකරණයට ඉදිරිපත් කිරීමෙන් එයින් එක් අයෙකු ලබන 2 වැනිදින දක්වා රක්ෂිත බන්ධනාගාරගත කර ඇති අතර සෙසු පිරිස ඇප මත මුදා හැරි බව පොලිසිය සඳහන් කරයි. කොල්ල කන ලද ත්‍රිරෝද රථ 3 පොලිසිය විසින් සොයාගෙන තිබේ.", "URL": "https://sinhala.adaderana.lk/news.php?nid=25401", "Category": null, "Parent URL": null}