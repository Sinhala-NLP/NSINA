{"Source": "Adaderana", "Timestamp": "December 13, 2013 11:36 am", "Headline": "යතුරු පැදි අනතුරින් කපිතාන් ඇතුළු 2ක් මරුට", "News Content": "රත්නපුර - පානදුර ප්‍රධාන මාර්ගයේ මහ සමන් දේවාලය ඉදිරිපිටදී අද(13) අලුයම සිදුවු අනතුරකින් යුද හමුදා කපිතාන්වරයෙකු සහ තවත් තරුණයෙකු මිය ගොස් තිබේ. පොලීසිය පැවසුවේ යතුරුපැදියක් මාර්ගයෙන් ඉවතට පැන අනතුර සිදුව ඇති බවයි. අනතුරෙන් තුවාල ලැබු යතුරුපැදියෙන් ගමන් කළ පුද්ගලයින් දෙදෙනා රත්නපුර රෝහලට ඇතුළත් කිරීමෙන් පසු මියගොස් තිබේ. මිය ගිය යුධ හමුදා කපිතාන්වරයා කටුගස්තොට - කහල්ල ප්‍රදේශයේ පදිංචිව සිටි අයෙකි. මිය ගිය අනෙක් පුද්ලගලයා රත්නපුර - කහංගම ප්‍රදේශයේ පදිංචිව සිටි 22 හැවිරිදි අයෙකු බව පොලිස් මාධ්‍ය ප්‍රකාශක කාර්යාලය සඳහන් කළේය. මේ අතර කුරුණෑගල - මාතලේ මාර්ගයේ කිරිඳිගල්ල ,ආටිගලවත්ත , ගල්මෝල අසලදී ඊයේ(12) රාත්‍රියේ සිදුවු අනතුරකින් යතුරුපැදිකරුවෙකු මිය ගොස් තිබේ. මිය ගිය පුද්ගලයා කිරිඳිගල්ල - ගනේමුල්ල ප්‍රදේශයේ පදිංචිව සිටි අයෙකු බව පොලීසිය පවසයි. කොළඹ - නුවර ප්‍රධාන මාර්ගයේ කිලෝමීටර් 42 - 43 අතර ප්‍රදේශයේ දී ලොරි රථයක ගැටීමෙන් 63 හැවිරිදි කාන්තාවක් මිය ගොස් තිබේ.", "URL": "https://sinhala.adaderana.lk/news.php?nid=39553", "Category": null, "Parent URL": null}