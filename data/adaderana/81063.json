{"Source": "Adaderana", "Timestamp": "December 5, 2017 02:43 pm", "Headline": "  පුංචි ඡන්දයේ නාම යෝජනා සකස් කිරීම අවසන් අදියරට", "News Content": "ඉදිරි පළාත් පාලන ආයතන ඡන්ද විමසීමට අදාළව නාම යෝජනා සකස් කිරීමේ කටයුතු මේ වන විට අවසන් අදියරට පැමිණ ඇති බව ප්‍රධාන දේශපාලන පක්ෂ පවසයි. අද දෙරණ කළ විමසීමක දී එක්සත් ජාතික පක්ෂ මහ ලේකම් අමාත්‍ය කබීර් හෂීම් මහතා සඳහන් කළේ ඇතැම් පළාත් සභා මන්ත්‍රීවරුන් සිය මන්ත්‍රී ධූරවලින් ඉල්ලා අස්වී පළාත් පාලන ආයතන මැතිවරණය සඳහා ඉදිරිපත් වීමට තීරණය කර ඇති බවයි. නාමයෝජනා ලැයිස්තුවලට ඇතුළත් වන කාන්තා අපේක්ෂිකාවන් සම්බන්ධයෙන් ද එක්සත් ජාතික පක්ෂ මහලේකම් කබීර් හෂීම් මහතා අදහස් පළ කළේය. එක්සත් ජනතා නිදහස් සන්ධානයේ නාමයෝජනා ලැයිස්තු සකස් කිරීමද මේ වන විට අවසන් අදියරේ පවතින බව අමාත්‍ය චන්දිම වීරක්කොඩි මහතා පැවසුවේය. ශ්‍රී ලංකා පොදුජන පෙරමුණ විසින් මේ වන විට දිස්ත්‍රික්ක 16 ක් සඳහා ඇප තැන්පත් කිරීම සිදුකර තිබේ. නාම යෝජනා බාරගැනීම ආරම්භ වූ වහාම නාම යෝජනා බාරදීම සිදුකරන බව එම පක්ෂයේ ලේකම් නීතීඥ සාගර කාරියවසම් මහතා පැවසුවේය.", "URL": "https://sinhala.adaderana.lk/news.php?nid=81063", "Category": null, "Parent URL": null}