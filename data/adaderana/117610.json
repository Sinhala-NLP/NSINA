{"Source": "Adaderana", "Timestamp": "August 27, 2019 03:31 pm", "Headline": "වතුර පොදක් ඉල්ලා පාරට බැස්ස මිනිස්සු", "News Content": "පානීය ජලය ඉල්ලා ප්‍රදේශවාසීන් පිරිසක් කොලොන්න කෑල්ල මංසන්ධියේදී විරෝධතාවක් පැවැත් විය. මේ හේතුවෙන් කොලොන්න - ඇඹිලිපිටිය මාර්ගයේ රථවාහන ධාවනයට පැයක පමණ කාලයක් බාධා එල්ල වූ බවයි අප වාර්තාකරු සඳහන් කළේය. කොලොන්න ප්‍රාදේශීය ලේකම් කොට්ඨාසයේ ඌරුවල,කුලුබොඩවැල්කැටිය,හක්බෙලිආර යන ප්‍රදේශවල ජනතාව මෙලෙස විරෝධතාවයේ නිරත වුයේය. අද(27) පෙරවරුවේ උරුවල මංසන්දියෙන් මෙම විරෝධතාව ආරම්භ කළ අතර ඔවුන් පසුව පාගමනින් කෑල්ල මංසන්ධිය වෙත පැමිණ විරෝධතාවයේ නිරත විය. මේ හේතුවෙන් කොලොන්න - ඇඹිලිපිටිය මාර්ගය සහ ඇඹිලිපිටිය - ඌරුබොක්ක මාර්ගය පැයක පමණ කාලයක් අවහිර වූ බව අප වාර්තාකරු සඳහන් කළේය. පසුව එම ස්ථානයට කොලොන්න පොලිස් ස්ථානයේ ස්ථානාධිපතිවරයා පැමිණ විරෝධතාකරුවන්ගෙන් 5දෙනෙකුට එම අවස්ථාවේ පැවැත්වෙන කොලොන්න සම්බන්ධීකරණ කමිටු රැස්වීම සඳහා සහභාගී වීමට අවස්ථාව සලසා දුන්නේය. අනතුරුව පොලිස් ස්ථානාධිපති සමඟ රත්නපුර දිස්ත්‍රීක් පාර්ලිමේන්තු මන්ත්‍රී හේෂා විතානගේ මහතා විරෝධතාවය පැවැත්වෙන ස්ථානයට පැමිණියේය‍. එහිදී ඔහු සඳහන් කළේ පවුල් 140ක් සඳහා පානීය ජලය ලබා දීමට මේ මොහොතේම ප්‍රතිපාදන වෙන් කර ඒ සම්බන්ධයෙන් කොලොන්න ප්‍රාදේශීය ලේකම්වරයාට දැනුම් දුන් බවයි. එමෙන්ම ඉතිරි පවුල් සඳහා මීළඟ සම්බන්ධිකරණ කමිටු රැස්වීමට පෙර නිසි විසඳුමක් ලබා දීමට කටයුතු කරන බවද ඔහු සඳහන් කළේය. මෙම ගැටළුව විසදීමට මන්ත්‍රීවරයා පොරොන්දු වීමෙන් අනතුරුව විරෝධතාකරුවන් විසිර ගියේය.", "URL": "https://sinhala.adaderana.lk/news.php?nid=117610", "Category": null, "Parent URL": null}