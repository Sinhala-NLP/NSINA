{"Source": "Adaderana", "Timestamp": "July 20, 2018 11:55 am", "Headline": "කාබනික වගාවන් කරන ගොවීන්ට පොහොර සහනාධාරය වෙනුවට මුදල් ", "News Content": "වස විසෙන් තොර කාබනික වගාව ව්‍යාප්ත කිරීම සඳහා කාබනික වගාවේ යෙදෙන ගොවීන්ට පොහොර සහනාධාරය වෙනුවට මුදල් ප්‍රතිපාදන ලබාදීමට රජය තීරණය කර ඇති බව කෘෂිකර්ම අමාත්‍ය මහින්ද අමරවීර මහතා පවසයි. වස විසෙන් තොර කාබනික ගොවිතැන ශක්තිමත් කිරීම රජයේ මූලික අරමුණයි බවත් ඒ සඳහා වත්මන් රජය ප්‍රමුඛත්වය ලබාදෙන බව අමාත්‍යවරයා සඳහන් කළේය අද (20) පෙරවරුවේ අගුණුකොළපැලැස්ස තණකුඹුරුයායේ කාබනික වී වගාව නිරීක්ෂණය කරමින් අමාත්‍යවරයා මේබව ප්‍රකාශ කළේය. මේ වන විට අප රටේ කාබනික වී ගොවිතැනේ නිරත වන ගොවීන් ප්‍රමාණය 5000 ඉක්මවන බවත් කාබනික ගොවිතැන සඳහා අමාත්‍යවරයා ද සාමාජිකත්වය ලබාගෙන තිබේ. ඒ අනුව තණකුඹුරුයායේ ද කාබනික වී ගොවිතැන ආරම්භ කළ අමාත්‍යවරයා මේ වන විට පීදී ඇති තණකුඹුර නිරීක්ෂණය කිරීමට සහභාගී විය. එම අවස්ථාවේ දී වැඩිදුරටත් අදහස් පළ කළ අමාත්‍යවරයා කියා සිටියේ වස විසෙන් තොර කාබනික වගාව රට තුළ ව්‍යාප්ත කිරීම සඳහා ලබාදිය හැකි සියලුම සහාය රජය විසින් ලබාදෙන බවයි.", "URL": "https://sinhala.adaderana.lk/news.php?nid=92899", "Category": null, "Parent URL": null}