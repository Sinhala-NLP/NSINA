{"Source": "Adaderana", "Timestamp": "February 19, 2016 08:27 am", "Headline": " ජීනිවා යෝජනාවට අදහස් ඉදිරිපත් කරන්න විදෙස් ශ්‍රී ලාංකිකයින්ට අවස්ථාවක්", "News Content": "ජිනීවා මානව හිමිකම් කවුන්සිලයේදී ශ්‍රී ලංකාව සම්බන්ධයෙන් සම්මත වූ යෝජනාව පිළිබඳ අදහස් ඉදිරිපත් කරන ලෙස ජීනිවා යෝජනාව සම්බන්ධයෙන් අදහස් විමසීමට පත් කරන ලද උපදේශක කාර්ය සාධක බලකාය විදෙස් ශ්‍රී ලාංකිකයින්ගෙන් ඉල්ලීමක් කර තිබේ.මේ වන විට මෙම උපදේශක කාර්ය සාධක බලකාය සිය කටයුතු ආරම්භ කර ඇති අතර ඔවුන් පසුගියදා උතුරේ ජනතාවගෙන් ද අදහස් ලබාගනු ලැබීය.මෙහිදී ඔවුන් එම පළාත්වල උසස් හමුදා නිලධාරීන්ගෙන් සහ පොලිස් නිලධාරීන්ගේන් ද අදහස් ලබා ගත් බව එම බලකාය සදහන් කළේය.මීට අමතරව මෙම කාර්ය සාධක බලකාය ත්‍රිවිද හමුදාපතිවරුන් මුණගැසී සාකච්ඡා කර තිබේ.එහිදී ඔවුන් එම නිලධාරීන්ගෙන් ඉල්ලා ඇත්තේ අදාළ යෝජනාව සඳහා අදහස් ලබාදීමට පැමිණෙන සාමාන්‍ය ජනතාවට කිසිදු බලපෑමකින් තොරව එම අදහස් ලබාදිම සඳහා අවශ්‍ය පසුබිම සකස් කර දෙන ලෙසයි.කෙසේ වෙතත් මෙම කාර්ය සාධක බලකාය කොළඹදී බිම් මට්ටමේ සාකච්ඡා පැවැත්විමට සැළසුම් කර තිබේ.එමෙන්ම පසුව දිස්ත්‍රික්ක මට්ටමින් මෙන්ම පළාත් මට්ටමින් ද අදාළ අදහස් ලබාගැනිමට පියවර ගන්නා බව එම බලකාය සදහන් කළේය.මේ අතර තොරතුර ලබා දෙන ඕනෑම පුද්ගලයෙකුට www.slrm.gov.lk යන වෙබ් අඩවිය හරහා ද තොරතුරු ලබාදිය හැකි බව එම කාර්ය සාධක බලකායේ ලේකම් පාක්‍යසෝති සර්වනමුත්තු මහතා සඳහන් කර ඇත.", "URL": "https://sinhala.adaderana.lk/news.php?nid=57357", "Category": null, "Parent URL": null}