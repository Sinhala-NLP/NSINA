{"Source": "Adaderana", "Timestamp": "March 2, 2011 09:14 am", "Headline": "පසුනොතැවෙන සමාජයක් ඕනෑ", "News Content": "පසුතැවීමට සිදු නොවන සමාජයක් නිර්මාණය කර ගැනීමට අදිටන් කර ගැනීම සඳහා මහා ශිව රාත‍්‍රී දිනය වැදගත් කොට සැලකිය යුතු යැයි ජනතා විමුක්ති පෙරමුණ පවසයි. ජනතා විමුක්ති පෙරමුණේ නායක සෝමවංශ අමරසිංහ මහතාගේ අත්සනින් යුතුව නිකුත් කළ මහා ශිව රාත්‍රී පණිවිඩයේ මේ බව සඳහන් වේ. එකී නිවේදනය පහත පරිදිය. හින්දු බැතිමතුන්ගේ භක්ත්‍යාදරයට පාත‍්‍ර වී ඇති මහා ශිව රාත‍්‍රී දිනය අදට (02)යෙදී තිබේ. ඒ නිමිත්තෙන් ඔවුහු අඳුරෙන් මිදීම සඳහා තම සිත්හි පවත්නා පසුතැවීම් මුලිනුපුටා දැමීම අරමුණු කර ගනිමින් රාත‍්‍රිය පහන් වන තුරු ආගමික වතාවත්හි නිරත වෙති. පසුතැවීම් මුලිනුපුටා දැමීමට අදිටන් කර ගැනීම ඉතා උසස් ගුණාංගයක් ලෙස අපි සලකමු. පසුතැවීම් මුලිනුපුටා දැමිය හැක්කේ ඒ සඳහා හේතු වන තත්වයන් වෙනස් කිරීමෙන් බව පැහැදිලි කරුණකි. ඒ නිසා පසුතැවීමට හේතුවන තත්වයන් වෙනස් කොට, පසුතැවීමට සිදු නොවන සමාජයක් නිර්මාණය කර ගැනීමට අදිටන් කර ගැනීම සඳහා මහා ශිව රාත‍්‍රී දිනය වැදගත් නිමිත්තක් වනු ඇතැයි අපි විශ්වාස කරමු. පසුතැවීමට හේතු වන සාධකවලින් තොර සමාජයක් නිර්මාණය කර ගැනීමේ වගකීම ඇත්තේ, අද පසුතැවෙමින් සිටින අපටම වන අතර එය කළ හැක්කේද අපටමය. ඒ වෙනුවෙන් පෙරට ඒමට අදිටන් කර ගන්නා ලෙස මෙම මහා ශිවරාත‍්‍රී දිනයේදී අපි සමස්ත හින්දු බැතිමතුන්ගෙන් ඉල්ලා සිටිමු.", "URL": "https://sinhala.adaderana.lk/news.php?nid=14559", "Category": null, "Parent URL": null}