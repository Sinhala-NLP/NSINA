{"Source": "Adaderana", "Timestamp": "August 8, 2011 12:46 pm", "Headline": "සුළු සේවක හිඟය නිසා අද නියමිත රාජකාරිය පමණයි", "News Content": "සුළු සේවක හිඟය පිළිබඳ ඇඹිලිපිටිය මූලික රෝහලේ සුළු සේවකයින් විරෝධය පළ කරයි. සේවක හිඟය හේතුවෙන් තමන් වෙනත් රාජකාරී කටයුතු වල ද යොදවා ඇති බව එම සේවකයින් පෙන්වා දෙයි. ඊට විරෝධය පළ කරමින් තමන්ට නියමිත රාජකාරියේ පමණක් අද(08) දිනයේ කටයුතු කිරීමට එම සේවකයින් තීරණය කර තිබේ. මේ හේතුවෙන් සායන සහ බාහිර ‍රෝගී අංශයේ වැඩ කටයුතුවලට බාධා මතුව ඇති බව අද දෙරණ ප්‍රාදේශීය වාර්තාකරු සඳහන් කළේය. සෞඛ්‍ය අමාත්‍යවරයා සහ පළාත් සෞඛ්‍ය සේවා අධ්‍යක්ෂවරයා සමග ද සාකච්ඡා කළ බවත්, අමාත්‍යවරයා පොරොන්දු වූ පරිදි සේවකයින් 15 දෙනෙකු ලබාදීම ද මේ වනතුරු ඉටුවී නොමැති බව සුළු සේවක හිඟය සම්බන්ධයෙන් අද දෙරණ වෙත අදහස් දැක් වූ ඇඹිලිපිටිය මූලික රෝහලේ සුළු සේවක පාලක එච්.ජී ප්‍රේමදාස මහතා කියා සිටියේය. සුළු සේවක හිඟය තම රාජකාරී කටයුතු වලට ද බලපෑමක් වී ඇති බව එම රෝහලේ හදිසි මරණ පරීක්ෂක ඒ.එස් ගුණසේන මහතා සඳහන් කළේය. මෙම ගැටලුව පිළිබඳව සෞඛ්‍ය බලධාරීන් හෝ රෝහල් බලධාරීන් අවධානය යොමුකර නැත බවද ඒ මහතා පෙන්වා දුන්නේය. රෝහලේ සුළු සේවක හිඟයක් පවතින බව අද දෙරණ කළ විමසීමක දී රෝහල් බලධාරියෙකු සඳහන් කළේය. රෝහල සඳහා සුළු සේවකයින් 156 දෙනෙකු අවශ්‍ය වුවද දැනට සේවය කරන්නේ සේවකයින් 109 දෙනෙකු බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=17925", "Category": null, "Parent URL": null}