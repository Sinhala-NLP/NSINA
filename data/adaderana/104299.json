{"Source": "Adaderana", "Timestamp": "February 14, 2019 12:42 pm", "Headline": "ක්‍රිස්මස් දූපත යළි සරණාගතයින්ට විවෘත වෙයි", "News Content": "මතභේදයට තුඩු දුන් ක්‍රිස්මස් දූපත යළි සරණාගතයන් වෙනුවෙන් විවෘත කිරීමට ඔස්ට්‍රේලියාවට සිදුව තිබේ. එහි මීට පෙර සරණාගත කඳවුරක් පවත්වාගෙන ගිය අතර පසුව එය වසා දැමීමට බලධාරීන් කටයුතු කළේය. සරණාගත කඳවුරු සහිත දූපත්වල රඳවා සිටින රැඳවියන්ට රෝගී අවස්ථාවකදී ප්‍රතිකාර ලබාගැනීමට ඔස්ට්‍රේලියාවේ ප්‍රධාන ගොඩබිම වෙත පැමිණීමට අවස්ථාව ලබාදීම සඳහා එරට විපක්ෂය පාර්ලිමේන්තුව හමුවට ගෙනා යෝජනාවකට අනුමැතිය හිමිවිය. ඊට විපක්ෂයේ සහ ස්වාධීන පක්ෂවල සහය හිමිවූ බවට සඳහන් වෙයි. පාර්ලිමේන්තුවේ ඇති වූ තත්ත්වය පාලක කන්සවේටිව් පක්ෂය ලද ප්‍රබලතම පරාජයක් ලෙසින් වාර්තා වෙයි. වසර 78කින් අනතුරුව ඔස්ට්‍රේලියාවේ පාලක පක්ෂය ලැබූ ප්‍රබලතම පරාජය මෙය ලෙසින් ඉතිහාසයට එක්විය. කඳවුර යළි විවෘත කිරීමට රජයට සිදුව ඇත්තේ පාර්ලිමේන්තුව තුළ පොදු මතයට සවන්දීමක් ලෙසයි. මේ අනුව රටින් පිට දූපත් දෙකක මේ වන විට රදවා සිටින කාන්තා සහ පිරිමි රැඳවියන් 1000කට ආසන්න පිරිසකට ප්‍රතිකාර සඳහා ඔස්ට්‍රේලියාව වෙත පැමිණීමට අවස්ථාව හිමිවනු ඇති.", "URL": "https://sinhala.adaderana.lk/news.php?nid=104299", "Category": null, "Parent URL": null}