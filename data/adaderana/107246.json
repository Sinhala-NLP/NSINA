{"Source": "Adaderana", "Timestamp": "April 2, 2019 07:53 pm", "Headline": "ලංකා විදුලිබල මණ්ඩලයේ ඉංජිනේරුවරුන්ට හඳුන්වා දුන් වැටුප් ක්‍රමවේද චක්‍රලේඛය අහෝසියි", "News Content": "2014 වසරේ ලංකා විදුලිබල මණ්ඩලයේ ඉංජිනේරුවරුන් සඳහා හඳුන්වා දුන් වැටුප් ක්‍රමවේදය අඩංගු චක්‍රලේඛය අහෝසි කිරීමට අභියාචනාධිකරණය නියෝග කර ඇත. ලංකා විදුලි පොදු සේවක සංගමය විසින් ඉදිරිපත් කළ පෙත්සමක තීන්දුව ලබාදෙමින් අභියාචනාධිකරණ විනිසුරු මහින්ද සමයවර්ධන මහතා විසින් මෙම නියෝගය කර තිබේ. එමෙන්ම අදාළ සංගමයට රුපියල් ලක්ෂ දෙකක නඩු ගාස්තුවක් ගෙවන මෙන් ද විනිසුරුවරයා ලංකා විදුලිබල මණ්ඩලයට නියෝග කළේය. ලංකා විදුලි පොදු සේවක සංගමය විසින් ඉදිරිපත් කළ පෙත්සමෙන් සඳහන් කර තිබෙන්නේ ලංකා විදුලිබල මණ්ඩලයේ සේවය කරන ඉංජිනේරුවරු සඳහා නව වැටුප් තලයක් අඩංගු චක්‍රලේඛයක් එම මණ්ඩලය මගින් 2014 වසරේ නොවැම්බර් මස 27 වනදා ප්‍රකාශයට පත් කළ බවයි. එම වැටුප් තලය තුළින් එම මණ්ඩලයේ සෙසු සේවකයින්ට දැඩි අසාධාරණයක් සිදුවන බවත් ඒ තුළින් වැටුපක් අක්‍රමිකතාවක් නිර්මාණය වන බවත් එම සංගමය අභියාචනාධිකරණය හමුවේ පෙන්වා දුන්නේය. දීර්ඝ විභාගයකින් පසුව තීන්දුව ප්‍රකාශයට පත් කරමින් අභියාචනාධිකරණ විනිසුරු මහින්ද සමයවර්ධන මහතා ප්‍රකාශ කළේ ඉංජිනේරුවරුන්ගේ වැටුප් තලය අඩංගු චක්‍රලේඛය නීතියට පටහැනි බවයි. ඒ අනුව එය අහෝසි කරන බවද විනිසුරුවරයා සඳහන් කළේය.", "URL": "https://sinhala.adaderana.lk/news.php?nid=107246", "Category": null, "Parent URL": null}