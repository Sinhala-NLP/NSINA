{"Source": "Adaderana", "Timestamp": "July 25, 2012 05:02 pm", "Headline": "යුක්තිය සාධාරණත්වය ජනතාවගෙන් ඈත්වෙලා", "News Content": "මෙරට ප්‍රජාතන්ත්‍රවාදයෙන් බැහැරව ඇති බවත් යුක්තිය සාධාරණත්වය ජනතාවගෙන් ඈත් වී ඇති බවත් පූජ්‍ය මාදුළුවාවේ සෝභිත හිමියන් පවසයි. සාධාරණ සමාජයක් සඳහා වූ ජාතික ව්‍යාපාරය යන සංවිධානය ආරම්භ කිරීම පිළිබද මාධ්‍ය දැනුවත් කිරීම සඳහා පැවති මාධ්‍ය සාකච්ඡාවේ දී අදහස් දැක්වූ එම හිමියන් මේ අදහස් පළ කර සිටියේය. මෙම සංවිධානය ආරම්භ කිරීමේ පරමාර්ථය ආණ්ඩුව පෙරළීම හෝ ආණ්ඩුවක් පත්කිරීමට හෝ නොවන බව ඒ අද (25) පස්වරුවේ කොළඹ ජාතික පුස්තකාල සේවා හා ප්‍රලේඛන ශ්‍රවණාගාරයේ දී පැවැත්වූ එම මාධ්‍ය හමුවේ දී සෝභිත හිමියන් අවධාරණය කර සිටියේය. සාධාරණය නැමැති එකම වේදිකාවේ සෑම ජාතියක්ම එක්ව ගොඩනැඟිය යුතු බවත් ඒ සඳහා මෙම සංවිධානය ගොඩනැංවූ බවත් එම හිමියන් පැවසීය.‍ මෙම සංවිධානයේ එකම සාමාජිකාව වන හිරුණිකා ප්‍රේමචන්ද්‍ර මෙනෙවිය සිය අදහස් පළ කරමින් පැවසූයේ යුදමය වාතාවරණයක් පැවති කාලයේ බෝම්බ පිපිරීම් සාමාන්‍ය සිදුවීමක් වූ අතර වර්තමානයේ දූෂණය හා අපරාධය එවැනි සාමාන්‍ය තත්ත්වයක් බවට පත්ව ඇති බවය. ඊට හේතුව අප විසින්ම සාදාගන්නට යෙදුණු දේශපාලන සංස්කෘතිය බව ඇය වැඩිදුරටත් පෙන්වා දුන්නාය.", "URL": "https://sinhala.adaderana.lk/news.php?nid=26065", "Category": null, "Parent URL": null}