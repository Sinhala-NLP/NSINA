{"Source": "Adaderana", "Timestamp": "August 23, 2012 05:36 pm", "Headline": "නැංගූරාම් ලා තිබු නෞකාවේ තෙල් කාන්දුවෙන් හානියක් නෑ", "News Content": "වසර 3ක පමණ කාලයක් පානදුර මුහුදේ නැංගූරම් ලා තිබු නෞකාව ගිලී ඉන් තෙල් කාන්දුවීමක් සිදුවුව ද එයින් විශාල හානියක් සිදුනොවන බව සමුද්‍රීය පරිසර ආරක්ෂණ අධිකාරිය පවසයි. එසේ සිදුවන තෙල් ඛාන්දුවෙන් ආර්ථිකමය වශයෙන් මෙන්ම පාරිසරික වශයෙන් හානියක් නැතැයි එහි සාමාන්‍යාධිකාරි එස්.ආර් සමරතුංග මහතා සඳහන් කරයි. යම් හෙයකින් එකවරම එහි තෙල් තොගය කාන්දුවුවහොත් ආපදා කළමනාකරණ මධ්‍යස්ථානය සමග සාකච්ඡා කර අවශ්‍ය ක්‍රියාමාර්ග ගැනීමට සුදානම් බව ද ඔහු කියා සිටියි. දැනට තෙල් ඛාන්දුව උතුරු දෙසට පමණක් සිදුවන බවත් එයද වාෂ්ප වන තත්ත්වයක පවතින බවත් සමරතුංග මහතා පෙන්වාදෙයි. සයිප්‍රසයට අයත් \"තර්මොපිලී සියෙරා\" නැමැති එම නෞකාව අධිකරණ හේතුමත වසර 3ක කාලයක් පානදුර මුහුදේ නැංගුරම් ලා තිබූ අතර එය අද පෙරවරුවේ සිට මුහුදේ ගිලෙන්නට විය.", "URL": "https://sinhala.adaderana.lk/news.php?nid=26838", "Category": null, "Parent URL": null}