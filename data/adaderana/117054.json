{"Source": "Adaderana", "Timestamp": "August 20, 2019 09:25 pm", "Headline": "එජාපයේ හිටපු පළාත් සභා මන්ත්‍රීවරු 123 න් 96 ක්ම සජිත්ව ඉල්ලයි", "News Content": "ඉදිරි ජනාධිපතිවරණ අපේක්ෂකත්වය පිළිබඳ සාකච්ඡා කිරීම සඳහා එක්සත් ජාතික පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා සහ එම පක්ෂයේ පසුපෙළ මන්ත්‍රීවරුන් අතර සාකච්ඡාවක් අද(20) රාත්‍රියේ පැවැත් වෙයි. මේ අතර පක්ෂයේ පළාත් සභා මන්ත්‍රීවරුන් සමග ඉදිරි මැතිවරණ කටයුතු පිළිබඳ සාකච්ඡාවක් ද අද කොළඹදී පැවැත්වුණේ සජිත් ප්‍රේමදාස අමාත්‍යවරයාගේ ප්‍රධානත්වයෙන්. එක්සත් ජාතික පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා සහ එම පක්ෂයේ පළාත් සභා මන්ත්‍රීවරුන් අතර සාකච්ඡාවක් අද පස්වරුවේ තලවතුගොඩදී පැවැත්විය. ඊට දිවයින පුරා සිටින එක්සත් ජාතික පක්ෂය නියෝජනය කරන හිටපු පළාත් සභා මන්ත්‍රීවරුන් 123 දෙනාගෙන් 96 දෙනෙකු සහභාගි වී තිබෙනවා. ඒ අතරට එක්සත් ජනතා නිදහස් සන්ධානයෙන් දකුණු පළාත් සභාව නියෝජනය කළ ජාතික නිදහස් පෙරමුණේ හිටපු පළාත් සභා මන්ත්‍රී සුජිත් මුතුකුමාරණ මහතාද ඊට සහභාගි වීම විශේෂත්වයක්. මෙම හමුව සඳහා පක්ෂයේ පාර්ලිමේන්තු මැතිඇමතිවරුන් කිහිප දෙනෙකුද එක්ව සිටියා. මෙම හමුවේදී පැමිණ සිටි හිටපු පළාත් සභා මන්ත්‍රීවරුන් 96 දෙනාම අමාත්‍ය සජිත් ප්‍රේමදාස මහතා ඉදිරි ජනාධිපතිවරණය සඳහා ඉදිරිපත් විය යුතු බවට ඒකමතිකව තීරණය කර තිබේ. මේ අතර එක්සත් ජාතික පක්ෂයේම පාර්ශ්ව කිහිපයක් ඉදිරි ජනාධිපතිවරණ අපේක්ෂකත්වය සම්බන්ධයෙන් මෙලෙස අදහස් පළ කළේය.", "URL": "https://sinhala.adaderana.lk/news.php?nid=117054", "Category": null, "Parent URL": null}