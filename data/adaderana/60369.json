{"Source": "Adaderana", "Timestamp": "May 22, 2016 09:37 am", "Headline": "රාජ්‍ය වෙසක් උළෙල හම්බන්තොටදී", "News Content": "රාජ්‍ය වෙසක් උළෙලට සමගාමීව වීරකැටිය ඓතිහාසික නයිගල රජමහා විහාරස්ථානය කේන්ද්‍ර කරගනිමින් හම්බන්තොට දිස්ත්‍රික්කයේ පැවැත්වෙන වැඩසටහන් මාලාවට සමගාමීව ධාතූන් වහන්සේ වැඩම කරවීම සහ ප්‍රදර්ශනය කිරීමේ පිංකමක් සංවිධානය කර තිබේ.බුඳුන් වහන්සේගේ ශීර්ෂයේ වැඩ සිටි අක්බඹර කේශ ධාතූන් වහන්සේ සහ සීවලී මහරහතන් වහන්සේගේ අස්ථි ධාතූන් වහන්සේ මහනුවර, නෙල්ලිගල ජාත්‍යන්තර බෞද්ධ මධ්‍යස්ථානයේ සිට වැඩම කරවීම අද(22) සිදුවෙයි අද පෙරවරු 8.30ට එම ධාතූන් වහන්සේ ගුවන් මගින් දෙබරවැව ජාතික පාසල් භූමිය වෙත වැඩම කරවීමට නියමිතය. අනතුරුව පෙරවරු 9.00ට වීරකැටිය ඓතිහාසික නයිගල රජමහා විහාරස්ථානය වෙත ධාතුන් වහන්සේ වැඩම කරවන රන්සිවි ගෙය සහිත පෙරහැර පැවැත්වෙයි. එම පෙරහැර තිස්සමහාරාමය, ලුණුගම්වෙහෙර, හම්බන්තොට, අම්බලන්තොට සහ අගුණුකොළපැලැස්ස යන ප්‍රදේශවල පිහිටි වෙහෙර විහාරස්ථානවල සුළු වේලාවක් නැවතී සැදැහැවතුන්ට වන්දනාමාන කිරීමට අවස්ථාව ලබාදෙන බව නිවාස හා ඉදිකිරීම් අමාත්‍යාංශය සඳහන් කළේය. නයිගල රජමහා විහාරස්ථානයේ විශේෂ කුටියක තැන්පත් කරන ධාතූන් වහන්සේ ප්‍රදර්ශනය අද පස්වරු 1.30 සිට ලබන අගරුවාදා මධ්‍යහනය වන තෙක් සිදුකිරීමට නියමිතය.", "URL": "https://sinhala.adaderana.lk/news.php?nid=60369", "Category": null, "Parent URL": null}