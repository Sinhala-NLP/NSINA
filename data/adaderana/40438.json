{"Source": "Adaderana", "Timestamp": "January 18, 2014 12:39 pm", "Headline": "පොලීසිය වැඩ කළ යුතු හැටි ෆොන්සේකා කියයි", "News Content": "පොලිස් නිලධාරීන් මහජන ආරක්ෂාවට ප්‍රමුඛත්වය දී කටයුතු කළ යුතු බව ප්‍රජාතන්ත්‍රවාදී පක්ෂයේ නායක් සරත් ෆොන්සේකා මහතා පවසයි. ඔහු පවසන්නේ විවිධ දේශපාලන බලපෑම්වලට යටත්ව කටයුතු කිරීම පොලිස් නිලධාරීන් විසින් නොකළ යුතු බවයි. බලපිටිය, පොදු වෙළදපොළ අසළ ඊයේ පස්වරුවේ පැවති රැස්වීමකට සහභාගි වෙමින් සරත් ෆොන්සේකා මහතා මේ බව පැවසීය. රැස්වීම පැවැත්වෙන අතරතුර එම ස්ථානයට පැමිණි ප්‍රදේශය භාර උසස් ‍පොලිස් නිලධාරීන් දෙදෙනෙකු නිසි අවසරයක් ගෙන නොමැති හෙයින් රැස්වීම පැවැත්විමට ඉඩ නොදිය හැකි බව දන්වා සිටින ලදී. එම අවස්ථාවේදී සරත් ෆොන්සේකා මහතා සහ පොලිස් නිලධාරීන් අතර උණුසුම් වචන හුවමාරුවක් ද සිදුවිය. කෙසේ වෙතත් පසුව ශබ්ද විකාශන යන්ත්‍ර භාවිතා නොකොට මෙගාෆෝනයක් භාවිත කරමින් ෆොන්සේකා මහතා රැස්ව සිටි පිරිස අමතන ලදී. මේ අතර අදාළ රැස්වීම සඳහා ශබ්ද විකාශන යන්ත්‍ර ලබා දුන් පුද්ගලයින් දෙදෙනෙක් අහුංගල්ල පොලිසිය විසින් අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහන මහතා පැවසීය. ඔහු පැවසුවේ එම පුද්ගලයින් දෙදෙනා පසුව පොලිස් ඇප මත මුදාහැරුණු බවයි.", "URL": "https://sinhala.adaderana.lk/news.php?nid=40438", "Category": null, "Parent URL": null}