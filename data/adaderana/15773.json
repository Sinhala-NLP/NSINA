{"Source": "Adaderana", "Timestamp": "April 29, 2011 09:24 am", "Headline": "පෞද්ගලික අංශ‍ විශ්‍රාම වැටුපට එරෙහි පෙත්සම අද සලකා බැලෙයි", "News Content": "පෞද්ගලික අංශ‍යේ සේවක විශ්‍රාම වැටුප් සහ ‍ප්‍රතිලාභ පනත් කෙටුම්පත ආණ්ඩු ක්‍රම ව්‍යවස්ථා‍වට පටහැනි බව පවසමින් ඊට එරෙහිව ඉදිරිපත් කළ පෙත්සම අද(29) ‍ශ්‍රේෂ්ඨාධිකරණයේ දී සලකා බැලෙයි. අගවිනිසුරු ‍අශෝක ද සිල්වා, ශිරාණි තිලකවර්ධන සහ කේ. ශ්‍රීපවන් යන මහත්ම මහත්මීන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ල හමුවේ පෙත්සම සලකා බැලීමට නියමිතය. පෙත්සමින් වගඋත්තකරු වශයෙන් නීතිපතිවරයා නම් කර තිබේ. පෞද්ගලික අංශයේ සේවකයින්, සංස්ථා, ව්‍යවස්ථාපිත මණ්ඩල ඇතුළු දැනට විශ්‍රාම වැටුප්වලට හිමිකම් නොකියන පිරිස ආවරණය වන පරිදි සකස් කළ අදාළ පනත් කෙටුම්පත පසුගිය 8 වැනිදා පාර්ලිමේන්තුවට ඉදිරිපත් කෙරුණි. ඒ පිළිබඳ විවාදය පසුගිය 27 වැනිදින පැවැත්වීමට නියමිතව තිබුණ ද පෙත්සම ඉදිරිපත් කිරීම හේතුවෙන් එය කල් දැමීමට සිදුවිය. කෙසේ‍වුවද ‍මෙම පනත් කෙටුම්පත සම්බන්ධයෙන් පෞද්ගලික සේවකයන් සහ විපක්ෂයේ දේශපාලන පක්ෂ සිය විරෝධය පළ කර තිබේ.", "URL": "https://sinhala.adaderana.lk/news.php?nid=15773", "Category": null, "Parent URL": null}