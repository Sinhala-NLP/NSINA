{"Source": "Adaderana", "Timestamp": "June 20, 2019 06:57 pm", "Headline": "අපේක්ෂකයා ගෝඨාභය-අනිවාර්යයෙන්ම ජයග්‍රහණය කරනවා", "News Content": "ශ්‍රී ලංකා පොදුජන පෙරමුණේ 2020 ජනාධිපතිවරණ අපේක්ෂකයා හිටපු ආරක්ෂක ලේකම් ගෝඨාභය රාජපක්ෂ මහතා බව එහි නියෝජිතයන් පවසයි. අද එම පක්ෂ මූලස්ථානයේ පැවති මාධ්‍ය හමු දෙකකදී මේ බව අවධාරණය කෙරුණි. එක්සත් ජනතා නිදහස් සන්ධාන පාර්ලිමේන්තු මන්ත්‍රී පවිත්‍රා වන්නිආරච්චි මහත්මිය සිය අදහස් දක්වමින් කියා සිටියේ රට ඉදිරියට ගෙනයා හැකි නායකයින්ට රට භාරදිය යුතු බවයි. \"සිරිසේන ජනාධිපතිතුමා පළාත් පාලන මැතිවරණ වසර 02 ක් කල්දැම්මා. කල්දාලා බැරිම තැන මැතිවරණය පැවැත්වුවාම ශ්‍රී.ල.පො.පෙ අති විශිෂ්ට ජයක් ලැබුවා. ඒ ප්‍රතිඵලවලට බිය වූ ජනාධිපතිවරයා දැන් පළාත් සභා ඡන්දය පවත්වන්නේ නැහැ මේකද ප්‍රජාතන්ත්‍රවාදය ? ශ්‍රී.ල.නි.ප බංකොලොත් කරලා තියෙන්නේ. ශ්‍රී.ල.නි.ප නායකයින්ට ඡන්දයක් එනවා කිවුවම හීන් දාඩිය දානවා ජනාධිපතිවරයාට කියන්න තියෙන්නේ ප්‍රජාතන්ත්‍රවාදය කන්නේ නැතුව පළාත් සභා ඡන්දය පවත්වන්න රට ඉදිරියට ගෙනයා හැකි නායකයින්ට රට භාරදෙන්න\" යනුවෙන් ඇය ප්‍රකාශ කර සිටියේය. එසේම පක්ෂයේ ජනාධිපතිවරණ අපේක්ෂකයා ගෝඨාභය රාජපක්ෂ මහතා බවත් එතුමා අනිවාර්යයෙන්ම ජයග්‍රහණය කරන බවත් මන්ත්‍රීවරිය ප්‍රකාශ කළේය.", "URL": "https://sinhala.adaderana.lk/news.php?nid=112432", "Category": null, "Parent URL": null}