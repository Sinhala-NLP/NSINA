{"Source": "Adaderana", "Timestamp": "June 21, 2010 08:24 am", "Headline": "ඉහළ තනතුරු වලට නව නිලධාරීන්", "News Content": "බන්ධනාගාරවල ඉහළ තනතුරු සඳහා නව නිලධාරීන් පත්කිරීමට තීරණය කර ඇතැයි බන්ධනාගාර ප්‍රතිසංස්කරණ හා පුනරුත්ථාපන අමාත්‍ය ඩීව් ගුණසේකර මහතා පවසයි. ඒ සඳහා කඩිනමින් අවශ්‍ය පියවර ගැනීමට උපදෙස් ලබා දී ඇති බව අමාත්‍යවරයා පෙන්වාදෙයි. මේ අතර බන්ධනාගාර 15 ක් සඳහා අධිකාරීවරුන් හා සහකාර අධිකාරීවරුන් අලුතින් පත් කිරීමට තීරණය කර ඇති බව අමාත්‍යාංශ ලේකම් ඒ. දිසානායක මහතා සඳහන් කරයි. දැනට සේවයේ නියුතු නිලධාරීන් වහාම ක්‍රියාත්මක වන පරිදි මාරු කර යවා උසස්වීම් ලැබූ නිලධාරීන්ට අදාළ තනතුරු ලබාදෙන බව ඔහු ප්‍රකාශ කළේය. මේ අතර මාළිගාකන්ද මහේස්ත්‍රාත් අධිකරණයේ සිරමැදිරියෙන් පලා ගිය සැකකරුවන් 11 දෙනා අතරින් තවත් සැකකරුවෙකු අත්අඩංගුවට ගෙන තිබේ. ජීවිතාන්තය දක්වා සිරදඩුවම් ලබාසිටි අදාළ සැකකරු ඊයේ පස්වරුවේ කොළඹ 14, ෆර්ගියුෂන් පාර ප්‍රදේශයේ දී අත්අඩංගුවට ගත් බව පොලිසිය පැවසුවේය.", "URL": "https://sinhala.adaderana.lk/news.php?nid=9126", "Category": null, "Parent URL": null}