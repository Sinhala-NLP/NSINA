{"Source": "Adaderana", "Timestamp": "December 17, 2013 11:36 am", "Headline": "කොළඹ - පුත්තලම දුම්රියේ කාර්මික දෝෂයෙන් මගීන් දුෂ්කරතාවයේ!", "News Content": "කොළඹ සිට පුත්තලම බලා ගමන් කරන කාර්යාල දුම්රිය අද (17) වැනිදා පෙරවරුවේ මාදම්පේ - කාක්කපල්ලිය දුම්රිය ස්ථාන අතර කාර්මික දෝෂයකට ලක්වීම නිසා එම දුම්රියේ ගමන් කළ මගීන් විශාල පිරිසක් අපහසුතාවයට පත්වී තිබේ. පෙරවරු 8.45 ට පුත්තලම දුම්රිය ස්ථානයට ළඟා විය යුතු අංක 404 දරණ බලවේග කට්ටල දුම්රිය මෙසේ කාර්මික දෝෂයකට ලක්වී ඇති බව අප වාර්තාකරු කියයි. දුම්රියේ වැකුම් ක්‍රියාකාරීත්වයේ දෝෂයක් හේතුවෙන් ධාවනය කිරීමට නොහැකි බව දුම්රිය රියදුරන් මගීන්ට පවසා ඇත. මෙම කාර්යාල දුම්රිය නිසි පරිදි නඩත්තු නොකිරීම නිසා නිරන්තර පෙරවරුවේ මෙන්ම සවස් කාලයේදී අතර මගදී ආපදාවන්ට ලක්වන බවත්,මේ නිසා තමන් දැඩි දුෂ්කරතාවයකට පත්ව සිටින බවත් කාර්යාල සේවකයින් පවසයි. මාසික මෙන්ම ත්‍රෛමාසික වාර ප්‍රවේශ පත්‍ර ලබා ගෙන ඇති තමන්ට මෙම තත්ත්වය නිසා මාසයකට දින කීපයක් බස් රථ වලින් ගමන් කිරීමට සිදුවී ඇති බවද ඔවුන් කියා සිටියි. පුත්තලම සහ ඒ අවට පිහිටි රජයේ මෙන්ම පුද්ගලික ආයතන රැසක කාර්යාල සේවකයින් තම ගමන් වාර සලසා ගන්නේ මෙම දුම්රියෙනි.", "URL": "https://sinhala.adaderana.lk/news.php?nid=39650", "Category": null, "Parent URL": null}