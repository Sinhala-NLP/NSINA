{"Source": "Adaderana", "Timestamp": "July 5, 2011 08:09 am", "Headline": "ක්‍රිකට් පරිපාලනයේ දුෂණ රැසක් සිදුවනවා -සංගක්කාර", "News Content": "ශ්‍රී ලංකාවේ ක්‍රිකට් පරිපාලනය තුළ දුෂණ රැසක් සිදු වන බව ශ්‍රී ලංකා කණ්ඩායමේ හිටපු නායක කුමාර් සංගක්කාර පවසයි. ශ්‍රී ලංකාවේ ක්‍රීඩාව දේශපාලනීකරණය වීම තුළින් ක්‍රීඩාවට බරපතල හානියක් සිදු වී ඇති බව ඔහු පෙන්වාදෙයි. එංගලන්තයේ ලෝඩ්ස් හී දී විශේෂ දේශනයකට එක් වෙමින් කුමාර් සංගක්කාර මෙම අදහස් පළ කර තිබේ. ශ්‍රී ලංකාවේ ක්‍රිකට් කණ්ඩායම 1996 වසරේ ලෝක කුසලානය ජයග්‍රහණය කිරීම, ශ්‍රී ලංකාවේ ක්‍රිකට් අනාගතයට විශාල පිටුවහලක් වුවද එම ජයග්‍රහණයෙන් අනතුරුව ක්‍රිකට් ක්‍රීඩාව මුදල් වලට පමණක් සීමා වී ඇති බව හෙතෙම සඳහන් කරයි. තමා ‍වසර දෙකක් වැනි කෙටි කාලයක් තුළ කණ්ඩායමේ නායකත්වයෙන් ඉවත් වීමට ද මෙම දූෂිත තත්ත්වය හේතුවක් වූ බව කුමාර් සංගක්කාර කියා සිටියේය. වසර 30ක යුද්ධයක් පැවති ශ්‍රී ලංකාව මේ වන විට ක්‍රීඩාව තුළින් යළි යළි නැඟී සිටිය යුතු වුවත් පරිපාලනයේ සිදු වන ඇතැම් දූෂණ හේතුවෙන් එය සිදු නොවන බව ඔහු අවධාරණය කර සිටියේය. කුමාර් සංගක්කාර පැයක පමණ දේශනයක් මෙහි දී සිදු කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=17191", "Category": null, "Parent URL": null}