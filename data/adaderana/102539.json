{"Source": "Adaderana", "Timestamp": "January 17, 2019 03:28 pm", "Headline": "උතුර ෆෙඩරල් කරන්න කියන කිසිම දෙමළ දේශපාලඥයෙකුට දකුණේ ජීවත් වෙන්න අයිතියක් නෑ", "News Content": "ලංකාව \"ඔරුමිත්තනාඩු\" කිරීමට සහ උතුර ෆෙඩරල් කිරීම සම්බන්ධයෙන් පවසන කිසිදු දෙමළ දේශපාලඥයෙකුට දකුණේ සිංහලයින් සමඟ ජීවත් වීමට කිසිදු අයිතියක් නොමැති බව සරත් වීරසේකර මහතා පැවසීය. ජාතික සංවිධානයේ අද(17) පැවති මාධ්‍ය හමුවකදී ඔහු මේ බව පැවසීය. ලංකාව \"ඔරුමිත්තනාඩුවක්\" කිරීමට හෝ උතුර දෙමළ ජාතියට පමණක් ජීවත් වීමට හැකි ෆෙඩරල් රාජ්‍යයක් බවට පත් කරන්නැයි පවසන්නේ නම් එසේ පවසන සුමන්තිරම් මහතාට හෝ විග්නේශ්වරන් මහතාට කොළඹ දකුණේ සිංහල ජනතාව හෝ මුස්ලිම් ජනතාව සමඟ ජීවත් වීමට කිසිදු අයිතියක් නොමැති බවත් ඔහු පැවසීය. ඔවුන් මින් පසුවත් එසේ ප්‍රකාශ කරන්නේ නම් උතුරට ගොස් පදිංචි වීමෙන් පසුව එසේ පවසන ලෙසත් පැවසීය. එසේම අද වන විට අගමැති රනිල් වික්‍රමසිංහ මහතා ද්‍රවිඩ සන්ධානය ඉදිරියේ දණින් වැටී යාඥා කරන තත්ත්වයකට පත්ව ඇති බවත් ඔහු මෙහිදී ප්‍රකාශ කළේය. සුමන්තිරන් මහතා වැනි අයෙක් ආණ්ඩුව පාලනය කරන්නේ ඔවුන් යනුවෙන් සිදු කරන ප්‍රකාශ හමුවේ පක්ෂයේ නායකයා නිහඩව සිටීම ලැඡ්ඡා විය යුතු කරුණක් බවත් සරත් වීරසේකර මහතා පැවසීය. මෙම මාධ්‍ය හමුවට ගුණදාස අමරසේකර මහතා සහ මාදුරුඔයේ දම්මිස්සර හිමිද එක්ව සිටියහ.", "URL": "https://sinhala.adaderana.lk/news.php?nid=102539", "Category": null, "Parent URL": null}