{"Source": "Adaderana", "Timestamp": "July 9, 2013 12:46 pm", "Headline": " මුස්ලිම් කොන්ග්‍රසයට බලය දෙන්න එපා ", "News Content": "උතුරු පළාත් සභාව දෙමළ ජාතික සන්ධානයත් නැගෙනහිර පළාත් සභාව මුස්ලිම් කොන්ග්‍රසයත් බලය නතු කරගෙන ඔවුන්ට අවශ්‍ය ආකාරයට පාලනය කිරීමට සුදානම් වන බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. පසුගිය දිනයන් හී දිගින් දිගටම මුස්ලිම් කොන්ග්‍රසය හා දෙමළ ජාතික සන්ධානය අතර සාකච්ඡා පැවැත් වු නමුත් එය කුමක්ද යන්නවත් රටට හෙළි නොකළ බවත්, නමුත් මේ වන විට දෙමළ ජාතික සන්ධානයේ මන්ත්‍රී සෙල්වම් අඩෙයිකලනාදන්ගේ ප්‍රකාශ මගින් ඒ කුමක්ද යන වග ඔප්පු වන බවත් අද(09) කොළඹ පැවති මාධ්‍ය හමුවකදී මුසම්මිල් මහතා සඳහන් කළේය. දෙමළ ජාතික සන්ධානය සමඟ මුස්ලිම් කොන්ග්‍රසය එක්ව කටයුතු කිරීම සම්බන්ධයෙන් මුස්ලිම් ජනතාව කිසිසේත්ම කැමැත්තක් නොදක්වන බවත්, රවුෆ් හකිම්ට පමණක් භූමියේ බලය ලබා ගැනීමේ අවශ්‍යතාවයක් ඇති බවත් හෙතෙම පැවසීය. දෙමළ ජාතික සන්ධානයට බලය නොදෙන ලෙස තමන් දෙමළ ජාතීන්ගෙන් ඉල්ලීමක් කරන බවත් මුස්ලිම්කොන්ග්‍රසට බලයට පැමිණීමට ඉඩ නොදෙන ලෙසත් තමන් මුස්ලිම් ජනතාවගෙන් ඉල්ලීමක් කරන බවත් එම අවස්ථාව අමතමින් ඒ මහතා ප්‍රකාශ කළේය. දෙමළ ජාතික සන්ධානයේ වලිගයක් වී ඇති බවට රවුෆ් හකිම් මහතාට දිගින් දිගටම චෝදනා එල්ල කලබවත් දැන් එය ඔප්පු වි ඇති බවත් වැඩිදුරටත් අදහස් දක්වමින් මුසම්මිල් මහතා පැවසීය.", "URL": "https://sinhala.adaderana.lk/news.php?nid=35624", "Category": null, "Parent URL": null}