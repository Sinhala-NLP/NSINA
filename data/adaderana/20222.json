{"Source": "Adaderana", "Timestamp": "November 24, 2011 09:23 am", "Headline": "මාස 3 ක සිට තැපෑලේ මුද්දර හිඟයක්", "News Content": "තැපැල් දෙපාර්තමේන්තුව තුළ මාස 3 ක පමණ කාලයක සිට මුද්දර හිඟයක් පවතින බව ලංකා තැපැල් සේවා සංගමය පවසයි. ශත 50, රුපියල, රුපියල් 2, රුපියල් 10, රුපියල් 20, රුපියල් 50 සහ රුපියල් 100 යන මිලට අලෙවි කරන මුද්දර මෙලෙස හිඟ වී ඇති බව එම සංගමයේ සභාපති ජයන්ත විජේසිංහ මහතා ප්‍රකාශ කළේය. මෙමගින් තැපැල් දෙපාර්තමේන්තුවට මිලියන ගණනක පාඩුවක් සිදු වී ඇති බව ජයන්ත විජේසිංහ මහතා ප්‍රකාශ ක‍ළේය. තැපැල් දෙපාර්තමේන්තුව මෙසේ අකර්මන්‍යවෙමින් පවතින්නේ නම් ඉදිරියේ දී අනිවාර්යය විනාශය කරා ගමන් කරනු ඇති බව ද ඔහු අවධාරණය කළේය. පවතින මුද්දර හිඟය පිළිබඳව වාර්තා වී ඇති අතර ඒ සඳහා ඉදිරි සති දෙක ඇතුළත විසඳුම් ලබාදීමට පියවර ගෙන ඇති බව මේ සම්බන්ධයෙන් අද දෙරණ තැපැල් සේවා අමාත්‍යාංශ ලේකම් හේමසිරි ප්‍රනාන්දු මහතාගෙන් කළ විමසීමක දී ඔහු සඳහන් කළේය. එම මුද්දර හිඟය පිළිබඳව වාර්තා වූ වහාම එම මුද්දර නැවත මුද්‍රණය කිරීමේ කටයුතු ආරම්භ කළ නමුත් රජයේ මුද්‍රණාලයේ කටයුතු අධිකකම නිසා සති කිහිපයක් යනතුරු එම මුද්දර මුද්‍රණය කිරීමේ කටයුතු සිදුකළ නොහැකි වූ බව හෙතෙම පෙන්වාදුන්නේය. නමුත් ඊයේ(23) වනවිට එම මුද්‍රණ කටයුතු ආරම්භ කර ඇති බව මුද්දර කාර්යාංශය දැනුම් දුන් බව හේමසිරි ප්‍රනාන්දු මහතා ප්‍රකාශ කළේය. ඒ අනුව ඉදිරි සති දෙක තුළ මුද්දර අවශ්‍ය තැපැල් කාර්යාල වෙත එම මුද්දර සැපයීමට හැකිවනු ඇති බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=20222", "Category": null, "Parent URL": null}