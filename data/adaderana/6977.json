{"Source": "Adaderana", "Timestamp": "February 27, 2010 03:09 pm", "Headline": "ප්‍රතිඵල වෙනස්කළ හැකි නම් මැතිවරණයට එන්නෙ නෑ", "News Content": "පරිගණක තාක්ෂණයෙන් මැතිවරණ ප්‍රතිඵල වෙනස් කිරීමේ හැකියාවක් ඇත්නම් තමන් මහ මැතිවරණ වලට ඉදිරිපත් නොවන බව ජාතික නිදහස් පෙරමුණේ නායක විමල් වීරවංශ මහතා පවසයි. පසුගිය ජනාධිපතිවරණ‍යේ පරාජය පිළිගත නොහැකි පිරිස් ඡන්ද ප්‍රතිඵලය පරිගණක තාක්ෂණයෙන් විකෘති කළ බවට ව්‍යාජ ප්‍රකාශ නිකුත් කළ බව ඔහු පෙන්වාදෙයි. එම පිරිස් පක්ෂ කිහිපයකට කැඩී පාර්ලිමේන්තු මැතිවරණයට තරග කරමින් සිටින බව වීරවංශ මහතා සඳහන් කරයි. රට සෞභාග්‍යය කරා ගෙන යන ගමන සාර්ථක කර ගැනීම සඳහා තුනෙන් දෙකක ජනවරමක් අත්‍යාවශ්‍ය බව විමල් වීරවංශ මහතා කොළඹ පැවති මැතිවරණ ප්‍රචාරක රැස්වීමක් අමතමින් ප්‍රකාශ කළේය.", "URL": "https://sinhala.adaderana.lk/news.php?nid=6977", "Category": null, "Parent URL": null}