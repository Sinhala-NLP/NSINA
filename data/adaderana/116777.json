{"Source": "Adaderana", "Timestamp": "August 17, 2019 03:46 pm", "Headline": "ශ්‍රීලනිපය ගැන සුබවාදී ආකල්පයක් තියෙනවා-ජී.එල්", "News Content": "ශ්‍රී ලංකා නිදහස් පක්ෂය ඉදිරියේදී ශ්‍රි ලංකා පොදුජන පෙරමුණ ගොඩනගන සන්ධානය හා එක්වෙනු ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩලස් අලහප්පෙරුම මහතා පවසයි. එසේම මෛත්‍රීපාල සිරිසේන ජනාධිපිතිවරයාගේ ප්‍රකාශ තුළින් එක්සත් ජාතික පක්ෂයට ආණ්ඩුවක් ලබා දීම පිළිබඳව කෙතරම් පීඩනයෙන් සිටිනවාද යන්න පැහැදිලි වන බවත් ඩලස් අලහප්පෙරුම මහතා ප්‍රකාශ කළේය. ශ්‍රී ලංකා පොදුජන පෙරමුණු පක්ෂ සභාපති මහාචාර්ය ජී.එල් පීරිස් මහතාගේ ප්‍රධානත්වයෙන් ඊයේ පස්වරුවේ විපක්ෂ නායක කාර්යාලයේ පැවති ඒකාබද්ධ විපක්ෂයේ පක්ෂ නායකයින්ගේ හමුවකින් අනතුරුව මාධ්‍යයට අඳහස් දක්වමින් මන්ත්‍රීවරයා මේ බව සඳහන් කළේය. එහිදී අදහස් දක්වමින් ශ්‍රී ලංකා පොදුජන පෙරමුණේ සභාපති මහාචාර්ය ජී.එල් පීරිස් මහතා ප්‍රකාශ කළේ ඒකාබද්ධ විපක්ෂයේ සියළුම පක්ෂ එකතු වී සන්ධානයක් ගොඩනැඟීමේ වැඩපිළිවෙල පිළිබඳව අද සාකච්ඡා කළ බවයි. සියලුම පක්ෂවල කැමැත්ත අනුව ව්‍යවස්ථාව සකස් කිරීම අද සිදු කළ බවත් ඔහු ප්‍රකාශ කළේය. නැවත ඉදිරි අඟහරුවාදා රැස්වී මෙම වැඩපිළිවෙල තවදුරටත් ඉදිරියට ගෙන යාමට සියලු පක්ෂ තීරණය කළ බව ද ඒ මහතා කියා සිටියේය. ශ්‍රී ලංකා නිදහස් පක්ෂය සමඟ සිදු කරන සාකච්ඡා ද අඛණ්ඩව ඉදිරියට සිදු කරමින් යන බවත් ඒ පිළිබඳ ඉතාම සුභවාදී ආකල්පයක් ඇති බවත් ජී එල් පීරිස් මහතා ප්‍රකාශ කළේය. එහිදී අදහස් දක්වමින් එක්සත් ජනතා නිදහස් සන්ධාන පා.ම. උදය ගම්මන්පිල මහතා ප්‍රකාශ කළේ ගෝඨාභය රාජපක්ෂ මහතාට සහාය දැක්වීම අනිවාර්යයෙන්ම තමන් සිදු කරන බවයි.", "URL": "https://sinhala.adaderana.lk/news.php?nid=116777", "Category": null, "Parent URL": null}