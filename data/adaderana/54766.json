{"Source": "Adaderana", "Timestamp": "October 30, 2015 10:02 am", "Headline": "අගමැති තිලක් මාරපනගෙන් වාර්තාවක් ඉල්ලයි", "News Content": "විශ්වවිද්‍යාල ප්‍රතිපාදන කොමිෂන් සභාව ඉදිරිපිට මාර්ගය අවුරවමින් සිසුන් පිරිසක් ඊයේ සිදුකළ විරෝධතාවයට පොලීසිය ජල හා කඳුළු ගෑස් ප්‍රහාර එල්ල කරමින් කළ මැදිහත්වීම ගැන අග්‍රාමාත්‍ය රනිල් වික්‍රමසිංහ මහතා නීතිය, සාමය හා බන්ධනාගාර ප්‍රතිසංස්කරණ අමාත්‍ය තිලක් මාරපන මහතාගෙන් වාර්තාවක් ඉල්ලා තිබේ.උසස් ජාතික ගණකාධිකරණ ඩිප්ලෝමා පාඨමාලා සිසුන් පිරිසකට සහය පළ කරමින් අන්තර් විශ්වවිද්‍යාල සිසුන් පිරිසක්ද එම විරෝධතාවයට එක්විය.තමන්ට හිමි උපාධි සාමානාත්මතාවය ලබා ගැනීම සඳහා සාකච්ඡාවක් ලබා ගැනීම උසස් ජාතික ගණකාධිකරණ ඩිප්ලෝමා සිසුන්ගේ එම විරෝධතාවයේ අරමුණ වී තිබුණි.ඒ අනූව පා ගමනින් ගොස් විශ්වවිද්‍යාල ප්‍රතිපාදන කොමිසම ඉදිරිපිට ඔවුන් විරෝධතාවයක නිරත විය.කෙසේ වුවද එම අවස්ථාවේ සිසුන් විශ්වවිද්‍යාල ප්‍රතිපාදන කොමිසම ඉදිරිපිට මාර්ගය හරස් කර එම ස්ථානයේ කලහකාරි ලෙස හැසිරෙමින් සිදුකළ මෙම විරෝධතාවයට පොලීසිය කඳුළු ගෑස් හා ජල ප්‍රහාර එල්ල කරන ලදී.එම සිද්ධියේදී සිසුන් 39 දෙනෙකු පොලිස් අත්අඩංගුවට පත්වූ අතර පොලිස් නිලධාරියෙකු ද ගැටුමේදී තුවාල ලැබීය.කෙසේ වෙතත් පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පවසා තිබුණේ පොලීසිය එම අවස්ථාවේ ක්‍රියා කළේ අවම බලය ‍භාවිතා කරමින් බවයි.එහෙත් තමන් සාකච්ඡාවක් ඉල්ලා සිටි බවත්, උසස් පොලිස් නිලධාරීන් ඒ ගැන අදාළ නිලධාරීන්ගෙන් විමසා දැනුම්දෙන බවත්, පවසා සාකච්ඡාවක් ලබාදෙනවා වෙනුවට සිසුන්ට දැඩි ලෙස පහරදෙමින් එය මර්දනය කළ බවත්, එහිදී සිසුහූ පැවසූහ.", "URL": "https://sinhala.adaderana.lk/news.php?nid=54766", "Category": null, "Parent URL": null}