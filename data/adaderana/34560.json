{"Source": "Adaderana", "Timestamp": "June 2, 2013 08:29 am", "Headline": " මන්ත්‍රී ජයලත්ගේ අවසන් කටයුතු අදයි", "News Content": "අභාවප්‍රාප්ත එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතාගේ දේහය පිළිබඳ අවසන් කටයුතු අද (02) සිදුකිරීමට නියමිතව තිබේ. වැලිගම්පිටිය ශාන්ත ආනා සුසාන භූමියේ දී අද පස්වරුවේ අවසන් කටයුතු සිදුකිරීමට සැලසුම් කර ඇත. සිංගප්පූරුවේ පෞද්ගලික රෝහලක ප්‍රතිකාර ලබමින් සිටියදී පසුගිය 30 වන දින අලුයම මන්ත්‍රීවරයා අභාවප්‍රාප්ත විය. මේ වන විට මන්ත්‍රීවරයාගේ දේහය ජා ඇල වැලිගම්පිටියේ පිහිටි ඔහුගේ නිවසේ මහජන ගෞරවය සඳහා තැන්පත් කර තිබේ. ඊයේ දිනයේදීත් දේශපාලන පක්ෂ නායකයින් ඇතුළු විශාල පිරිසක් දේහයට අවසන් ගෞරව දැක්වීම සඳහා පැමිණ සිටියහ. 1953 වසරේ අගෝස්තු මස 16 වන දින උපත ලද ජයලත් ජයවර්ධන මහතා මියයන විට 59 වන වියේ පසුවිය. 1994 වසරේදී එක්සත් ජාතික පක්ෂයෙන් පාර්ලිමේන්තුවට තේරී පත්වූ ඔහු එක්සත් ජාතික පක්ෂ රජයේ පුනරුත්ථාපන, නැවත පදිංචි කිරීමේ සහ සරණාගත කටයුතු පිළිබඳ අමාත්‍යවරයා ලෙස ද කටයුතු කරනු ලැබුවේය. කොළඹ විශ්වවිද්‍යාලයේ වෛද්‍ය පීඨයේ අධ්‍යාපනය හැදෑරූ ඔහු රුසියාවේ මොස්කව් හි රාජ්‍ය වෛද්‍ය විද්‍යාලයේ ද උපාධිධරයෙකි. එක්සත් ජාතික පක්ෂයේ ප්‍රමුඛ පෙළේ ක්‍රියාකාරියෙකු වූ හෙතෙම එම පක්ෂයේ සහනාධාර සහ මානව හිමිකම් කමිටුවේ සභාපති ලෙස ද කටයුතු කළේය. එසේම ඔහු එම පක්ෂයේ නියෝජ්‍ය ම‍හ‍ලේකම්වරයා ලෙස ද කටයුතු කර තිබුණේය.", "URL": "https://sinhala.adaderana.lk/news.php?nid=34560", "Category": null, "Parent URL": null}