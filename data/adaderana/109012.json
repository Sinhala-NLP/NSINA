{"Source": "Adaderana", "Timestamp": "May 1, 2019 11:56 am", "Headline": "සද්ධන්තයෙකුගේ පහරින් තිදරු මවක් අවසන් ගමන් යයි", "News Content": "පුත්තලම, කල්අඩිය, එගොඩකිරල්ඔය ප්‍රදේශයේ තිදරු මවක් අද (01) දින අළුයම ඇතෙකුගේ පහර දීමකට ලක්ව පුත්තලම මූලික රෝහලට ඇතුළත් කර සිටියදි මරණයට පත්ව ඇත. මෙසේ මරණයට පත්ව ඇත්තේ එගොඩකිරල්ඔය පදිංචි තිදරු මවක් වන ඩබ්ලියු. ඒ. ශ්‍රියානි කුසුමලතා නැමති කාන්තාවකි. අදාල කාන්තාවගේ පුතා ගම්වැදි සිටි වල් අලි රංචුවක් පලවා හැරීමට ගම්වාසින් සමඟ ගොස් තිබියදි දරුවාගේ ප්‍රමාදය බැලිම සඳහා නිවසින් පිටතට පැමිණ අඩි කීපයක් එළියට ගොස් ඇති බවත් ඒ වන විට නිවස ආසන්නයේ රැඳී සිටි ඇතෙකු මෙම කාන්තාවට පහර දී අඩි 100 කට වැඩි දුරක් රැගෙන ගොස් බිම දමා ඇති බව අද දෙරණ වාර්තාකරු සඳහන් කරයි. සිද්ධියත් සමඟ මෙම කාන්තාවගේ කෑ ගැසීම අවට පදිංචි පිරිසට ඇසි ඔවුන් නිවසට පැමිණෙන විට ඇතා කාන්තාව අතැර දමා ගොස් ඇත. සිද්ධියෙන් පසුව මෙම කාන්තාව කඩිනමින් පුත්තලම රෝහලට රැගෙන ගොස් තිබුණද රෝහලට ඇතුලත් කර සුළු වේලාවකින් මරණයට ඇය මරණයට පත්ව ඇත. ජනතාව ප්‍රකාශ කර ඇත්තේ නිරන්තරයෙන් ගම් වදින වල් අලි රංචු හේතුවෙන් මේ වන විට ප්‍රදේශයේ මිනිස් ජිවිත තුනක් වසර කීපයක් ඇතුළත අහිමි වී ඇති බවත් වල් අලි පහර දීමේන් පුද්ලගලයින් 10 කට ආසන්න පිරිසකට බරපතළ ආබාධ තත්ත්වයන්ට පත්ව ඇති බවත්ය.", "URL": "https://sinhala.adaderana.lk/news.php?nid=109012", "Category": null, "Parent URL": null}