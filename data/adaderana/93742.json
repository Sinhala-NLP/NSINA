{"Source": "Adaderana", "Timestamp": "August 3, 2018 12:50 pm", "Headline": "රෝහිතට රට යන්න අධිකරණයෙන් අවසර", "News Content": "අයථා ලෙස වත්කම් උපයා ගත් බවට චෝදනා එල්ල වී සිටින ඒකාබද්ධ විපක්ෂයේ පාර්ලිමේන්තු මන්ත්‍රී රෝහිත අබේගුණවර්ධන මහතාට විදේශගත වීම සඳහා කොළඹ මහාධිකරණය විසින් අවසර ලබා දුන්නේය. ඒ මහතාට එරෙහිව අල්ලස් කොමිසම විසින් ගොනු කර ඇති නඩුව කොළඹ මහාධිකරණ විනිසුරු සම්පත් විජයරත්න මහතා ඉදිරියේ කැඳවූ අවස්ථාවේදී රෝහිත අබේගුණවර්ධන මහතා වෙනුවෙන් පෙනී සිටි නීතිඥවරයා අධිකරණයට දන්වා සිටියේ තම සේවාදායකයාට පෞද්ගලික සංචාරයක් සඳහා ජපානයට යාමට අවශ්‍ය ඇති බවයි. ඒ සඳහා දැනට පනවා ඇති ගුවන් ගමන් තහනම සැප්තැම්බර් මස 05 වනදා සිට දක්වා තාවකාලිකව ඉවත් කිරීමේ නියෝගයක් නිකුත් කරන මෙන් ඉල්ලා සිටියේය. ඉන් අනතුරුව විත්තිකරු ඉල්ලා සිටින කාල සීමාව සඳහා දැනට පනවා තිබෙන ගුවන් ගමන් තහනම තාවකාලිකව ඉවත් කිරීමට නියම කළ මහාධිකරණ විනිසුරුවරයා අධිකරණය භාරයේ පවතින ඔහුගේ විදේශ ගමන් බලපත්‍රය මුදාහරණ මෙන් නියම කළේය. 2004 වසරේ සිට 2006 වසර දක්වා කාලසීමාව තුළ අමාත්‍යවරයෙකු ලෙස කටයුතු කරමින් අයථා ආකාරයට රුපියල් මිලියන 40. 1 ක් අයථා ලෙස අත්පත් කර ගැනීම තුළින් අල්ලස් පනත යටතේ වරදක් සිදුකර ඇතැයි චෝදනා කොට අල්ලස් කොමිසම විසින් රෝහිත අබේගුණවර්ධන මන්ත්‍රීවරයාට එරෙහිව මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=93742", "Category": null, "Parent URL": null}