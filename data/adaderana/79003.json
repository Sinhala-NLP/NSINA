{"Source": "Adaderana", "Timestamp": "October 22, 2017 01:34 pm", "Headline": " අත්‍යවශ්‍ය ආහාර ද්‍රව්‍ය පහසු මිලට ගන්න ජංගම අලෙවි රථ ", "News Content": "සහල් ,පොල් ඇතුළු ජනතාවට එදිනෙදා අත්‍යවශ්‍ය ආහාර ද්‍රව්‍ය පහසු මිලට ලබාදීම සඳහා දිවයිනේ විවිධ ප්‍රදේශ ඉලක්ක කර ගනිමින් ජංගම අලෙවි රථ යෙදූ බව කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසයි. ජීවන වියදම් කමිටුවේදී ගත් තීරණයකට අනුව සමූපකාර තොග වෙළෙඳ සංස්ථාව හරහා මෙම කටයුත්ත ආරම්භ කර ඇති අතර, ප්‍රධාන දුම්රිය ස්ථාන හා සතිපොළවල් ඉලක්ක කර ගනිමින් ප්‍රථම අදියරේදී මෙය ක්‍රියාවට නැංවේ. මේ යටතේ සඳුදා සිට සිකුරාදා දක්වා ගම්පහ ,රාගම ,මරදාන ,කොටුව යන දුම්රිය ස්ථානවලදී හා සෙනසුරාදා ඉරිදා දින දෙකෙහි වේයන්ගොඩ ,මිනුවන්ගොඩ ,රාගම ,මහරගම ,හෝමාගම ,දෙල්කඳ , යන සතිපොලවල්වලදී මෙන්ම ගනේමුල්ල දුම්රිය ස්ථානයේදීද මෙම ජංගම අලෙවි රථ මඟින් පාරිභෝගික ජනතාවට අත්‍යවශ්‍ය භාණ්ඩ සාධාරණ මිලට ලබාදීමට අවශ්‍ය පහසුකම් සූදානම් කොට ඇතැයි අමාත්‍යවරයා පවසයි. අත්‍යවශ්‍ය භාණ්ඩ මිලගනන් වැඩිකරමින් ජනතාව සූරා කන වෙළෙඳුන් ගෙන් පාරිභොගිකයින්ට සිදුවන අපහසුතා නතර කිරීමට මෙම පියවර ගත් බව අමාත්‍ය රිෂාඩ් බදියුදීන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=79003", "Category": null, "Parent URL": null}