{"Source": "Adaderana", "Timestamp": "August 15, 2019 11:17 am", "Headline": "73 වන පාකිස්ථාන නිදහස් දිනය", "News Content": "පාකිස්ථානයේ 73වන නිදහස් දිනය ඊයේට යෙදී තිබුණි. එම සැමරුම් උත්සවය පැවැත්වුණේ ඉස්ලාමාබාද් අගනුවරදීයි. පාකිස්තානය මෙවර සිය නිදහස් දිනය සැමරුවේ ඉන්දියාව සමග පැවති විරසකය,කාශ්මීර අර්බුදය මුල් කරගනිමින් උත්සන්නවී ඇති පසුබිමකයි. 73වන නිදහස සනිටුහන් කරමින් එරට ඉස්ලාමාබාද් අගනුවරදී විශේෂ උත්සවයක්ද පැවැත්විය. ජනාධිපති ආරිෆ් අල්විගේ ප්‍රධානත්වයෙන් පැවති එම උත්සවයට ඉහළ පෙලේ නිලධාරීන් රැසක්ද එක්ව සිටියේය. උත්සවය අමතමින් ජනාධිපති ආරිෆ් අල්වි සඳහන් කළේ පාකිස්තානයට එරෙහිව යුද ප්‍රකාශ කළහොත් එය රටවල් දෙකක් අතර යුද්ධයකට පමණක් සීමා නොවනු ඇති බවයි. එසේ වුවහොත් සමස්ත කලාපයටම මෙන්ම සමස්ත ලෝකයටම යුද්ධයේ ප්‍රතිවිපාක විඳීමට සිදුවනු ඇති බවද ජනාධිපතිවරයා අවධාරණය කළේය. උත්සවය සඳහා එරට සංස්කෘතිකාංග රැසක්ද එක්කර තිබුණි. මේ අතර ඉන්දු - පාකිස්තාන දේශ සීමාවේදී නිදහස සැමරූ අයුරු විදෙස් මාධ්‍ය වාර්තා කර තිබුණි. අගමැති ඉම්රාන් ඛාන් පාකිස්තාන පාලනය යටතේ පවතින කාශ්මීරයේ මුසාෆරාබාද් නගරය වෙත පිටත්ව ගොස් තිබූ අතර ඔහු නිදහස් දිනය නිමිත්තෙන් ජනතාව ඇමතුවේද එහි සිටයි. එහිදී ඉන්දියාව කාශ්මීරයට එරෙහිව යුදමය සැලසුමක් සකස් කරමින් සිටින බව පැවසූ අගමැති ඛාන්, ඉන්දීය අගමැතිවරයා උපාය මාර්ගික වරදක් සිදු කර ඇති බවද පෙන්වා දුන්නේය.", "URL": "https://sinhala.adaderana.lk/news.php?nid=116587", "Category": null, "Parent URL": null}