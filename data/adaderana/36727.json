{"Source": "Adaderana", "Timestamp": "August 18, 2013 05:09 pm", "Headline": "අයියා මලෝ මග මරුවාට බිලි", "News Content": "පුත්තලම -කල්පිටිය මාර්ගයේ කරඹ ප්‍රදේශයේදී වෑන් රථයක් මාර්ගයෙන් ඉවතට පැන සිදුවු අනතුරකින් මහ මග ගමන් කරමින් සිටි පිරිමි දරුවන් දෙදෙනෙකු මිය ගොස් තිබේ. අද පස්වරුවේ මෙම අනතුර සිදුවී ඇති බව අප වාර්තාකරු පවසයි. අනතුරින් මිය ගොස් ඇත්තේ පාලවිය - කරඹ පදිංචි රයිස්දීන් (15) ක් සහ රම්සා (14) ක් වන එකම පවුලේ දරුවන් දෙදෙනෙකි. අනතුරට පත් වෑන් රථය කල්පිටියේ සිට රත්මලාන දක්වා ගමන් කරමින් සිට ඇත. එහි සිට ඇත්තේ එකම පවුලක පිරිසක් බවද අප වාර්තාකරු කීය. වෑන් රථයේ රියදුරු සහ එහි සිටි තවත් තිදෙනෙකු අනතුරින් තුවාල ලබා පුත්තලම මුලික රෝහලට ඇතුළත් කර ඇත. ඔවුන් අතර කාන්තාවක්ද වේ. මාර්ගයෙන් ඉවතට පැන ඇති වෑන් රථය මියගොස් ඇති දරුවන් දෙදෙනාද යට කරගෙන ගෙවත්තක තාප්පයක ගැටී ඇති බව පොලීසිය කියයි. අනතුරින් තුවාල ලැබු දරුවන් දෙදෙනා පුත්තලම මුලික රෝහල වෙත ගෙන ආවත් ඔවුන් මිය ගොස් ඇත. පුත්තලම පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36727", "Category": null, "Parent URL": null}