{"Source": "Adaderana", "Timestamp": "February 17, 2013 04:47 pm", "Headline": "විදේශිකයින් කරාපිටියේ නතර කරයි", "News Content": "මුහුදේ අතරමංව සිටියදී නාවික හමුදාව විසින් බේරාගත් මියන්මාර් ජාතිකයින් 32ක් ප්‍රතිකාර සඳහා ගාල්ල කරාපිටිය රෝහලට ඇතුළත් කර තිබේ. මඩකළපුව, සංගමන්කන්ද තුඩුව මුහුදු ප්‍රදේශයට කිලෝමීටර් 225 ක් ඈත මුහුදු ප්‍රදේශයේ අතරමංව සිටි මියෙන්මාර් ජාතිකයින් 32 දෙනෙකු නාවික හමුදාව විසින් ඊයේ බේරාගන්නා ලදී. එම ධීවරයින් පිරිස අද (17) පෙරවරුවේ ගාල්ල වරාය වෙත රැගෙන එනු ලැබීය. මෙම මියෙන්මාර් ජාතිකයින් පිරිස දින කිහිපයක් තිස්සේ ජලය හා ආහාර නොමැතිව සිටීම හේතුවෙන් රෝගී තත්ත්වයට පත්ව සිටි බව නාවික හමුදාව ප්‍රකාශ කළේය. මෙම පුද්ගලයින් පිරිස තායිලන්තයට ගොස් මලයාසියාවට යාමට තැත්කර ඇතත් සැලසුම වෙනස්කර ඔස්ට්‍රේලියාව බලා යමින් සිටියදි මොවුන් ගමන්ගත් යාත්‍රාව අනතුරට පත්ව ඇති බව සඳහන්ය. මොවුන් මීට මාස 02යි දින 05කට පමණ පෙර යාත්‍රා තුනකින් ඔස්ට්‍රේලියාව බලා යෑමට පැමිණ ඇති බව සිදුකළ පරීක්ෂණවලදී අනාවරණය වී ඇත. මෙම යාත්‍රා තුනෙහි මියෙන්මාර් ජාතිකයින් 130 දෙනෙකු පමණ සිට ඇති බව සඳහන්ය. කෙසේ වෙතත් සෙසු යාත්‍රා දෙක ද අනතුරට පත්වී ඇති බවට තොරතුරු අනාවරණය වී ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=31713", "Category": null, "Parent URL": null}