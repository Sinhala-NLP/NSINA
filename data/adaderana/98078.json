{"Source": "Adaderana", "Timestamp": "October 23, 2018 06:14 am", "Headline": "පරිගණක කෑලි අතර හිරවුණ රට සල්ලි රේගු බාරයට", "News Content": "විදේශ මුදල් තොගයක් නීතිවිරෝධී ලෙස සිංගප්පූරුව බලා රැගෙන යෑමට තැත් කළ ශ්‍රී ලාංකික ගුවන් මගියෙකු කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මොහු කොළඹ , නුගේගොඩ ප්‍රදේශයේ පදිංචි 52 හැවිරිදි ව්‍යාපාරිකයෙකි. ඔහු ඊයේ(22) දින දහවල් 1.25 ට සිංගප්පූරුව බලා පිටත්ව යෑමට එමිරේට්ස් ගුවන් සේවයේ ඊ.කේ- 348 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන පැමිණි ගමන් මල්ලේ වූ පරිගණක දෘඩාංග බහාලනයක් තුළ ඇමෙරිකානු ඩොලර් 35,015 ක් , සිංගප්පූරු ඩොලර් 319 ක් , යූරෝ 1,100 ක් සහ ශ්‍රී ලංකා රුපියල් 25,000 ක් සගවා ගෙන තිබූ අතර , එම මුදල් තොගයේ මුළු වටිනාකම රුපියල් හැට හතර ලක්ෂ දහතුන් දහස් දෙසිය හැත්තෑ තුනක් (64,13,273 ) ක් බව රේගුව පවසයි. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ නියෝජ්‍ය රේගු අධ්‍යක්ෂවරුන් වන විපුල මිනුවන්පිටිය සහ එස්.පී.කිරිවත්තුඩුව, රේගු අධිකාරීවරුන් ඩී.ඩබ්ලිව්.කේ.විජේතුංග සහ එම්.අයි.එම්.ස්මායිල් යන මහත්වරුන් විසින් සිදු කරමින් සිටිති.", "URL": "https://sinhala.adaderana.lk/news.php?nid=98078", "Category": null, "Parent URL": null}