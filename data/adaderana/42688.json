{"Source": "Adaderana", "Timestamp": "April 21, 2014 11:26 am", "Headline": "සෝනියා ගාන්ධි කිඹුල් කඳුළු හෙළනවා ", "News Content": "තමිල්නාඩු ධීවර ගැටලුව සම්බන්ධයෙන් ඉන්දිය කොංග්‍රස් පක්ෂ නායිකා සෝනියා ගාන්ධි කිඹුල් කඳුළු හෙළමින් සිටින බව තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය පවසයි. ඉන්දිය මධ්‍යම රජය තමිල්නාඩු ධීවරයින්ට එරෙහිව කටයුතු කරමින් ඔවුන් පිළිබඳ අඩු සැලකිල්ලක් දැක්වීම සඳහා ශ්‍රි ලංකා රජයට පක්ෂපාතිව සැමවිටම ක්‍රියා කළ බව තමිල්නාඩු ප්‍රධාන අමාත්‍යවරිය පවසා ඇත. ඒ හේතුවෙන් ඉන්දිය මහ මැතිවරණය පැවැත්වෙන සමයේ දේශපාලන වාසි අරමුණු කොට ගනිමින් සෝනියා ගාන්ධි සිදුකරන මෙවැනි ප්‍රකාශයන් පිළිබඳ තමා දැඩි නොසතුට පළ කරන බව ද තමිල්නාඩු ප්‍රධාන අමාත්‍යවරිය එහිදි වැඩිදුරටත් පවසා තිබේ. ඉන්දිය කොංග්‍රස් පක්ෂ නායිකාව, මැතිවරණ ප්‍රචාරණ කටයුතු සඳහා මෙවන් අදහස් පළ කළ ද ඉන්දු ලංකා ධීවර ගැටලුව සම්බන්ධයෙන් එරට පාර්ලිමේන්තුවේ දි කිසිදු අදහසක් පළකර නොමැති බව ද ජයලලිතා ජයරාම් පවසයි. එමෙන්ම කච්චතිව් දූපත ඉන්දියාවට අයත් නොවන දූපතක් බවට ඉන්දිය ශ්‍රේෂ්ඨාධිකරණය හමුවේ මත පළ කිරිමෙන්ම තමිල්නාඩු ධීවරයින් පිළිබඳ ඉන්දිය මධ්‍යම රජය දක්වන නොසැලකිලිමත්භාවය තහවුරු වූ බව තමිල්නාඩු ප්‍රධාන අමාත්‍යවරිය පෙන්වා දෙයි. 2011 වර්ෂයේ දි පැවැත්වු ඉන්දු ලංකා ද්විපාර්ශවික ධිවර සාකච්ඡා වල ප්‍රතිඵලයන් පිලිබඳ හෙළි නොකිරිම සම්බන්ධයෙන් ද සෝනියා ගාන්ධි සාධාරණ කරුණු දැක්වීමක් සිදුකළ යුතු බව ද ජයලලිතා ජයරාම් ප්‍රකාශ කර ඇති බව ඉන්දිය මාධ්‍ය වාර්තා කරයි.", "URL": "https://sinhala.adaderana.lk/news.php?nid=42688", "Category": null, "Parent URL": null}