{"Source": "Adaderana", "Timestamp": "August 20, 2019 02:36 pm", "Headline": "නව ලිබරල්වාදය පැත්තකට විසිකරන්න සජිත්ගෙන් පොරොන්දුවක්", "News Content": "රට තුළ නිර්මාණය වන ධනය සෑම ජන කොට්ඨාසයකටම සාධාරණව බෙදී යන ආර්ථික ක්‍රමවේදයක් නිර්මාණය කළ යුතු බව නිවාස ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. පොළොන්නරුව, දිඹුලාගල ප්‍රෙද්ශයේ පැවති උත්සවයකට එක්වෙමින් අමාත්‍යවරයා මේ බව සඳහන් කළේය. පොළොන්නරුව, දිඹුලාගල ඉදිවූ සොරිවිල කොටරාලගම, දළුකාන ඉදිවූ දිසාලාගම සහ ජීවහත්තගම යන ආදර්ශ ගම්මාන ජනතා අයිතියට පත් කිරීම නිවාස ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතාගේ ප්‍රධානත්වයෙන් පසුගියදා සිදුකෙරුණි. සැමට සෙවණ යළි පිබිදෙන උදාගම්මාන ව්‍යාපෘතිය යටතේ ඉදිකෙරුණු 254, 255 සහ 256 වන මෙම උදාගම්මාන ජනතා අයිතියට පත් කිරීමේ අවස්ථාවට ජනාධිපති මෛත්‍රීපාල සිරිසේන මහතා ද එක්ව සිටියේය. කෙතරම් සම්පත් ආණ්ඩුව සතු වුවත්, පසුගිය රජයවල් සතු වුවත් මේ රටේ ජාතික ආදායම අපිට අමතක වී ඇතැයි පැවසු අමාත්‍යවරයා, මේ රටේ ජාතික ආදායමෙන් සියයට 54 ක් භුක්ති විඳින්නේ මේ රටේ පොහොසත් සුළුතරය බවද පැවසීය. දුප්පත්ම සියයට 20 ට භුක්ති විඳීමට වෙන්නේ ජාතික ආදායමෙන් සියයට 4ක් 5ක් බවද පැවසු අමාත්‍යවරයා, මෙම ආර්ථික රටාවේ විශාල පෙරළියක් සිදු කල යුතු බවත්, රටේ බහුතර ගැමි සමාජය තුළ නව ලිබරල්වාදයට කිසිදු ඉඩක් නොමැති බවද කියා සිටියේය. නව ලිබරල්වාදය මෙරට ක්‍රියාත්මක වුවහොත් මෙරට ලක්ෂ සංඛ්‍යාත ගොවි පරපුරට සිදුවන්නේ කුමක් දැයි ප්‍රශ්න කර සිටි සජිත් ප්‍රේමදාස මහතා, පොඩි මනුස්සයාට හෝ රටේ සියයට 95කට යන කල කුමක් දැයි ඇසීය. නුදුරේදීම නව ලිබරල්වාදී සංකල්ප ළඟඳීම පැත්තකට විසි කර මිශ්‍ර ආර්ථික ක්‍රමයක් නිර්මාණය කර ව්‍යවසායකත්වයට ප්‍රමුඛත්වය ලබා දෙමින් සියලු පහසුකම් ලබා දෙන බවත් එයින් නිර්මාණය වන ධනය සියලු ජනතාවට සර්ව සම්පූර්ණ ලෙස බෙදී යන සාධාරණ ආර්ථික ක්‍රමයක් මෘත භූමියේ බිහි කරන බවද අමාත්‍යවරයා මෙහිදී වැඩිදුරටත් පැවසීය. වෙළඳපොළ බලවේගවලට පමණක් රට පාලනය කරන්න ඉඩ දී රට විනාශ කරන්න ඉඩ නොදෙන බවද සජිත් ප්‍රේමදාස මහතා මෙහිදී කියා සිටියේය.", "URL": "https://sinhala.adaderana.lk/news.php?nid=117013", "Category": null, "Parent URL": null}