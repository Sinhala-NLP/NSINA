{"Source": "Adaderana", "Timestamp": "March 7, 2011 02:12 pm", "Headline": "ජගත්  කාන්තා දිනයෙන් දේශපාලන වාසි එපා  ", "News Content": "මාර්තු මස 08 වන දින පැවැත්වෙන ජගත් කාන්තා දිනය නිමිත්තෙන් රාජ්‍ය අනුග්‍රහය ඇතිව නොයෙකුත් උත්සව පැවැත්වෙන බවත්, එම අවස්ථාව උපයෝගී කරගනිමින් පළාත් පාලන ඡන්ද විමසීමේදී ඉදිරිපත් වී ඇති අපේක්ෂකයන්ගේ ප්‍රවර්ධනය සඳහා කටයුතු කරන බවට පැමිණිලි ලැබී ඇතැයි මැතිවරණ කොමසාරිස්වරයා පවසයි. ජගත් කාන්තා දිනය වැනි විශේෂ අවස්ථා ජාතික මට්ටමේ උත්සව බැවින් එවැනි උත්සව පැවැත්වීම ගැන විරුද්ධත්වයක් නොමැති බව මැතිවරණ කොමසාරිස් දයානන්ද දිශානායක මහතා සඳහන් කරයි. නමුත් මෙම අවස්ථාවේදී පළාත් පාලන මැතිවරණ අපේක්ෂකයින් සහභාගි කරවාගෙන නොයෙකුත් ද්‍රව්‍ය, ආහාර ආදිය බෙදාදීම, අපේක්ෂකයින් විසින් ස්වකීය අපේක්ෂකත්වය ප්‍රවර්ධනය සඳහා කතා පැවැත්වීම ආදිය පළාත් පාලන ආයතන ඡන්ද විමසීම් ආඥා පනතේ ප්‍රතිපාදන උල්ලංඝණය කිරීමක් බව ද ඔහු පෙන්වාදෙයි. එම නිසා මෙම උත්සව පක්ෂග්‍රාහී ආකාරයෙන් නොපවත්වන ලෙසට සියලුම දේශපාලන පක්ෂ ලේකම්වරුන්ගෙන් සහ ස්වාධීන කණ්ඩායම් නායකයන්ගෙන් මැතිවරණ කොමසාරිස්වරයා ඉල්ලා සිටියි.", "URL": "https://sinhala.adaderana.lk/news.php?nid=14679", "Category": null, "Parent URL": null}