{"Source": "Adaderana", "Timestamp": "August 9, 2017 12:21 pm", "Headline": " රවීන්ද්‍ර සමරවීරගේ නඩුවේ මූලික විරෝධතා ඉදිරිපත් කරයි ", "News Content": "ව්‍යාජ අංක තහඩු සහිත වාහනයක් භාවිත කළ බවට කම්කරු රාජ්‍ය අමාත්‍ය රවීන්ද්‍ර සමරවීර මහතා ඇතුළු දෙදෙනෙකුට එල්ල වී ඇති චෝදනාවට අදාළ නඩුව කොළඹ මහේස්ත්‍රාත් අධිකරණය හමුවේ අද (09) විභාගයට ගැනුණි.එහිදී විත්තිකරුවන් විසින් එම චෝදනාවට අදාළව මූලික විරෝධතා ඉදිරිපත් කළ බව අද දෙරණ අධිකරණ වාර්තාකරු කේ.එස්.උදයකුමාර් පැවසුවේය.2011 වසරේ බොරැල්ල පොලීසියට ලද පැමිණිල්ලක් අනුව ව්‍යාජ අංක තහඩු සහිත වාහනයක් භාවිත කළ බවට කම්කරු රාජ්‍ය අමාත්‍ය රවීන්ද්‍ර සමරවීර මහතාට සහ ඔහුගේ ලේකම්වරයෙකු බව කියන කේ.ජී. පාලිත නැමැත්තෙකුට එරෙහිව අධිකරණයට චෝදනා පත්‍රයක් ඉදිරිපත් කර තිබේ. එම චෝදනා පත්‍රය අද(09) කොළඹ අතිරේක මහේස්ත්‍රාත් රංග දිසානායක මහතා ඉදිරියේ කැඳවනු ලැබීය. එහිදී රවින්ද්‍ර සමරවීර රාජ්‍ය අමාත්‍යවරයා ඇතුළු විත්තිකරුවන් වෙනුවෙන් පෙනී සිටි නීතිඥවරු කියා සිටියේ චෝදනා පත්‍රයට අදාළ මූලික විරෝධතා ඉදිරිපත් කරන බවයි.ඒ අනුව මූලික විරෝධතා ඇතුළත් ලිඛිත ලියවිල්ලක් ද නීතිඥවරු විසින් අධිකරණයට ඉදිරිපත් කර තිබේ.කරුණු සළකා බැලූ මහේස්ත්‍රාත්වරයා එම මූලික විරෝධාතවලට අදාළ ප්‍රතිවිරෝධතා ඇත්නම් ඒවා අගෝස්තු මස 23 වනදා ඉදිරිපත් කරන මෙන් පොලීසියට නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=76125", "Category": null, "Parent URL": null}