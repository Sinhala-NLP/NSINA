{"Source": "Adaderana", "Timestamp": "June 10, 2015 03:06 pm", "Headline": "පණුවන් ගුල්ලන් ගැසූ රතු හාල් කිලෝ 27,000ක් පෑලියගොඩ ගබඩාවකින්", "News Content": "පරිභෝජනයට නුසුදුසු රතු කැකුළු සහල් කිලෝග්‍රෑම් 27,000ක් පාරිභෝගික කටයුතු පිළිබඳ අධිකාරිය විසින් සොයාගෙන තිබේ.පෑලියගොඩ, නුගේ පාරේ ගබඩා සංකීර්ණයක තිබී අද පෙරවරුවේ මෙම සහල් තොගය සොයාගත් බව එම අධිකාරිය සඳහන් කළේය. සත්ත්ව අහාර ලෙස පිටකොටුව ප්‍රදේශයේ තොග වෙළෙඳ ව්‍යාපාරිකයෙකු විසින් මෙම රතු කැකුළු සහල් තොගය ඉන්දියාවෙන් ආනයනය කර ඇති බව සඳහන්ය. පාරිභෝජනයට නුසුදුසු එම සහල් කිලෝග්‍රෑම් 25 බැගින් ඇසුරුම්කර කොළඹ දිස්ත්‍රික්කයේ වෙළෙඳසැල්වලට බෙදාහැරීමට සැලසුම් කර තිබු බව පාරිභෝගික අධිකාරිය පැවසුවේය. එම සහල්වල පණුවන් සහ ගුල්ලන් වැනි සතුන් ද දක්නට ලැබුණු බව එම අධිකාරිය කියා සිටියේය. සිද්ධිය සම්බන්ධයෙන් අදාළ ගබඩා භාරකරුගෙන් සහ තවත් පුද්ගලයෙකුගෙන් ප්‍රකාශ සටහන් කරගෙන ඇති අතර සහල් තොගය ආනයනය කළ ව්‍යාපාරිකයාට එරෙහිව නඩු පැවරීමට නියමිත බව පාරිභෝගික අධිකාරිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51905", "Category": null, "Parent URL": null}