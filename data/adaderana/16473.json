{"Source": "Adaderana", "Timestamp": "June 1, 2011 08:25 pm", "Headline": "විශ්‍රාම වැටුප් එපා කියූ තරුණයාගේ ජීවිතය පොලීසිය බිලිගනියි..!", "News Content": "කටුනායක වෙළඳ කලාපයේ පැවති උද්ඝෝෂණයක් අතරතුර ඇතිවූ ගැටුමින් තුවාල ලබා රාගම රෝහලේ ප්‍රතිකාර ලබමින් සිටි නිදහස් වෙළඳ කලාපයේ සේවකයා ස්වල්ප මොහොතකට පෙර මරණයට පත්ව ඇති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි. ‍ යෝජිත පෞද්ගලික අංශ විශ්‍රාම වැටුප් ක්‍රමයට විරෝධය පළකරමින් පසුගිය සඳුදා(30) කටුනායක වෙළඳ කලාපයේ සේවකයින් විරෝධතාවක නිරත විය. ‍ අදාළ උද්ඝෝෂණය අතරතුර විරෝධතාකරුවන් හා පොලිසිය අතර ඇතිවූ ගැටුමකින් පොලිස් නිලධාරීන් 15 දෙනෙකු හා විරෝධතාකරුවන් සිය ගණනක් තුවාල ලැබූ බව වාර්තා විය. ‍ ගැටුමින් බරපතල තුවාල ලබා රාගම රෝහලේ දැඩි සත්කාර ඒකකයේ ප්‍රතිකාර ලබමින් සිටි කටුනායක වෙළඳ කලාපයේ සේවය කළ 21 හැවිරිදි රොෂාන් චානක නම් තරුණයා මෙසේ මරණයට පත්ව ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=16473", "Category": null, "Parent URL": null}