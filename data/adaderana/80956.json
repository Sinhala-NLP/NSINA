{"Source": "Adaderana", "Timestamp": "December 3, 2017 11:49 am", "Headline": "ශ්‍රී පාද වන්දනාව ආරම්භ වෙයි - වැසි නොතකා බැතිමතුන් ශ්‍රී පාද කරුණාවේ යයි ", "News Content": "2017-2018 වර්ෂය සදහා ශ්‍රී පාද වන්දනා වාරය අද (03) දිනට යෙදුනු උදුවල් පොහෝදා උදෑසන 5.40 ට යෙදුනු සුභ නැකතට අනුව ආරම්භ විය. ශ්‍රී පාද ස්ථානාධිපති පැල්මඩුල්ල රජමහා විහාරයේ විහාරාධිපති සබරගමු පළාතේ ප‍්‍රධාන සංඝනායක ඌව වෙල්ලස්ස විශ්ව විද්‍යාලයේකුලපති බෙංගමුවේ ධමිමදින්න හිමියන්ගේ ප‍්‍රධානත්වයෙන් ශ්‍රී පාද වන්දනා වාරය ආරම්භ විය. ශ්‍රී පාද පද්මය සුවඳ පැණින් දෝවනය කිරිමෙන් අනතුරුව පැල්මඩුල්ල ගල්පොත්තාවල රජමහා විහාරස්ථානයේ සිට රත්නපුර පලාබද්දල මාර්ගය ඔස්සේත් රත්නපුර අවිස්සාවේල්ල හැටන් මාර්ගය ඔස්සේත් ශ්‍රී පාද මළුව දක්වා වැඩම කළ සධාතුක කරඩුව සමන් දේව ප‍්‍රතිමාව සහ දේවභාරණ ශ්‍රී පාද මළුවේ තැන්පත් කිරිමෙන් අනතුරුව මෙවර ශ්‍රී පාද වන්දනා සමය ආරමිභ විය. ශ්‍රී පාද වන්දනා වාරය ආරමිභ වු පළමු දිනයේම අයපහත් කාලගුණයද නොතකා දිවයිනේ විවිධ ප‍්‍රදේශවල සිට සිල් සමාදම් විම සඳහා විශාල බැතිමතුන් පිරිසක් ශ්‍රී පාද මළුව වෙත පැමිණ සිටි බව අද දෙරණ වාර්තාකරු පැවසීය. මෙවර ශ්‍රී පාද වන්දනාවේ පැමිණෙන වන්දනාකරුවන් වෙනුවෙන් පොලිසිය විසින් විශේෂ ආරක්‍ෂිත පිළිවෙලක් දියත් කර ඇති අතර ශ්‍රි පාද වන්දනාවේ පැමිණෙන වන්දනාකරුවන් වෙනුවෙන් පහසුකම් රැසක්ද රත්නපුර සහ නුවරඑළිය දිස්ති‍්‍රක් ලේකම් කාර්යාලය විසින් සලසා දි තිබේ. මෙවර ශ්‍රී පාද වන්දනාවේ පැමිණිමේදි ශ්‍රී පාදස්ථානය පුජනීය ස්ථානයක් ලෙස සලකා ශ්‍රී පාදය කරුණා කරන ලෙසත් ශ්‍රී පාදස්ථානයේ පරිසරය රැක ගැනිමට දායකවන ලෙසත් වන්දනාකරුවන්ගෙන් ශ්‍රී පාදස්ථානාධිපති හිමියන් ඉල්ලා සිටියි.", "URL": "https://sinhala.adaderana.lk/news.php?nid=80956", "Category": null, "Parent URL": null}