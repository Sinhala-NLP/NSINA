{"Source": "Adaderana", "Timestamp": "October 24, 2018 05:01 pm", "Headline": "කෝටි ගණනින්‍ වෙනස් වුණ ජීවිත", "News Content": "වැව ,ඇල, පොකුණ කෘෂිකර්මාන්තයට අත්‍යවශ්‍ය ප්‍රධාන සාධකයි. මේ වායේ වෙනස් කිරීම් සිදුකිරීමේදී බලපෑ විනාශයන් අතීතයේදී මෙන්ම වර්තමානයේදීත් දැකිය හැකිව තිබේ. පුත්තලම දිස්ත්‍රික්කය තුළ සිදුවූ මෙවන් වෙනස් කිරීම් කීපයක් ආරච්චිකට්ටුව ප්‍රාදේශීය ලේකම් බල ප්‍රදේශයේ ප්‍රදේශ කීපයක ගොවි ජනතාවට තදින් බලපා තිබේ. විජයකටුපොත ගොවි ජනපදය මින් ප්‍රධාන තැනක් ගනී. මෙහිදී සිදුව ඇත්තේ විජයකටුපොත වැවට ජලය නිදහසේ ගලා ආ රථඹලාඔය හරස් කර මදවක්කුලම ප්‍රදේශයෙන් අමුණක් ඉදිකිරිමයි. මේ සඳහා රුපියල් කෝටියක මුදලක් වැය කර ඇත. රටේ මුදල් වැය කර ගැටළු විසදනවා වෙනුවට අලුතෙන් ගැටළු නිර්මාණය කිරීමක් මේ තුළින් සිදුව තිබේ. මේ ඒ පිළිබඳ සොයා බලන්න ගිය අද දෙරණට බොහෝ කරුණු වාර්තා විය. ඉංග්‍රීසි ආණ්ඩුවේ කෘෂිකර්ම ඇමතිවරයා වූ ලංකාවේ පළමු වන අගමැති මාහාමාන්‍ය ඩී.එස්.සේනානායක මහතාගේ සංකල්පයක් වූ ගොවි ජනපද ව්‍යාපාර බිහිකිරීමේ ප්‍රතිඵලයකි විජයකටුපොත ගොවි ජනපදය. 1953 වර්ෂයේ පවුල් තුන්සිය දහාඅටකින් ආරම්භ කැරුණු විජය කටුපොත ගම්මානයේ අද වන විට ජිවත් වන පවුල් ගණන 1500 ක් පමණ වෙයි. මෙහි මුල්පදිංචිකරුවන් තුන්සිය දහා අටක් සඳහා ගොවීන් අක්කර තුනක් හා මඩින් අක්කර එකයි තුන්කාලක් එදා ලබා දී තුබූ අතර සියලු වගා බිමවල ප්‍රමාණය අක්කර 1484 කි. මේ ප්‍රමාණය වගා කිරීම සඳහා ප්‍රමාණවත් ජලයක් සපයා ගැනීමේ අරමුණින් රජ දවස සිට පැවත ආ බව කියන විජයකටුපොත පිහිටි වැව අක්කර 999 ක් වන සේ ප්‍රතිසංස්කරණය කර එයට ජලය සපයා ගෙන ඇත්තේ රථඹලා ඔය හරස් කිරීමෙනි. රථඹලා ඔය කුරුණෑගල දිස්ත්‍රික්කයේ නිකවැරටිය ,රස්නායක පුර ප්‍රදෙශයේ සිට ගලා බසී. ස්භාවික ඇල මාර්ගයක් ලෙස සඳහන් වන රථඹලා ඔය හරස් කර විජයකටුපොත වැව හා ගොවිජනපදය පිහිටුවීමෙන් පසු 1960 දී පමණ ආනමඩුව මදවක්කුලම ප්‍රදේශයේ පිහිටි අක්කර 45 කින් සමන්විත ඉහළ වැව හා අක්කර 84 කින් සමන්විත මිගහවැව සඳහා ජලය සපයා දීමේ අරමුණින් රථඹලා ඔයේ සිට කුඩා ඇල මාර්ගයක් තනා තිබේ. මිට අමතරව රථඹලා ඔයේ ජලය පයිනැබට වැටී බෝගමුව ,සුරුවිල ,ආනවිලුන්දාව මයියාව ඇතුළු වැව් පහළොවකට ආසන්න ප්‍රමාණයකට යයි. පරාක්‍රමබාහු රජ සමයේ ලීකොට දමා දැදුරුඔය හරස් කර ආරච්චිකට්ටුව ප්‍රදේශයට ජලය ගෙන ආ බව ජනප්‍රවාදයේ සඳහන් වෙයි. කොට්ටබද්ධ ව්‍යාපාරය ලෙස එදා එය හඳුන්වා ඇති අතර එහි නටබුන් හලාවත සිට දැදුරුඔයේ උඩහට යන්නෙකුට අදටත් දැකබලාගත හැකියි. සෙන්ගල්ඔය ව්‍යාපෘතිය භාර නිලධාරීන් මිට වසර හතරකට පමණ පෙර පහළ දැදුරුඔය සංවර්ධන ව්‍යපෘතිය යටතේ රථඹලා ඔය හරස් කර මදවක්කුලම අමුණ ඉදිකිරිම සිදු කර ඇත. මේ සඳහා මදවක්කුලම ඉහළ ගොවි සංවිධානයෙන් ලිඛිත ඉල්ලීමක් ලැබුණු බව බලධාරීන් අද කියා සිටියත් මදවක්කුලම ගොවි සංවිධානය ප්‍රකාශ කරන්නේ තමන් මෙවැනි අමුණක් ඉල්ලා නොමැති බවයි. මේ අමුණ ඉදිකිරිම සඳහා රුපියල් කෝටියකට ආසන්න මුදලක් වැය වූ බව මේ වන විට නිලධාරීන් පිළිගෙන තිබේ. මේ මුදල් වැය කල ආකාරයේද ගැටළු සහගත තැන් තිබෙන බවට මේ වන විට අනාවරණය වී ඇත. මේ ඉදිකිරීමත් සමග තම කුඹුරු පාලුවට ගිය බව විජය කටුපොත \"විජය \" ගොවි සංවිධානය චෝදනා කරයි. විජය ගොවි සංවිධානයේ සභාපති ජනක මනෝජ් මහතා මේ අසාධාරණය පිළිබඳව ජනාධිපතිවරයාගේ සිට සියලු වගකිවයුත්තන්ට දන්වා ඇතත් මේ දක්වා විසඳුමක් ලැබී නොමැති බව කියයි. මේ අමුණ ඉදිකිරිම ප්‍රදේශයේ ගොවිතැනට මෙන්ම සුළු කර්මාන්තයක් ලෙස පවත්වාගෙන යන කලුගල් කැඩීමටද තදින්ම බලපා ඇති බව ප්‍රදේශවාසීන්ගේ මතයයි. වසර ගණනාවක සිට මේ ප්‍රදේශයේ කලුගල් කැඩීමේ ව්‍යාපාරයක නිරතව සිටින ඩි. සිවජෝති මහතා ප්‍රකාශ කලේ මෙය ඉදිකිරීමට පෙර ප්‍රදේශයේ ගොවි සංවිධාන සමඟ සාකච්චා කිරීමේ වගකීමක් වාර්මාර්ග බලධාරීනට තිබු බවයි. මයියාව වැව, ආරච්චිකට්ටුව ආනවිලුන්දාව රැම්සා තෙත් බිමේ පිහිටි මහා වාරිමාර්ගයට අයත් ප්‍රධාන වැවකි. මේ වැව මිට වසර එකහමාරකට පමණ ප්‍රථම ප්‍රතිසංස්කරණය කල අතර ඒ සඳහා රුපියල් කෝටියකට අධික මුදලක් වැය කල බව වාර්තා විණි. මහා වාරි මාර්ගයට අයත් මේ වැව රුපියල් කෝටියකට අධික මුදලක් වැය කර ප්‍රතිසංස්කරණය කර ඉතා කෙටි කලක් වුවද අක්කර දෙසීයකින් සමන්විත කුඹුරු යායේ වැඩ අවසන් කිරීමට තරම් ප්‍රමාණවත් ජලයක් වැවේ නොමැති වූ බව මයියාව ගොවි සංවිධානය චෝදනා කරයි. එහි ලේකම් ඩබ්ලිව් .එම්.චන්ද්‍රරත්න මහතා ප්‍රකාශ කලේ වැව නිසි ලෙස ප්‍රතිසංස්කරණය නොකිරීම මේ තත්ත්වයට ප්‍රධාන හේතුව බවයි. රථඹලාඔය වාරි ව්‍යපෘතිය වයඹ පළාත් සභාවට අයත් වුවත් මේ අමුණේ ඉදිකිරීම් සිදුකර ඇත්තේ මධ්‍යම රජයට අයත් වාරිමාර්ග දෙපාර්තුමේන්තුව විසිනි. ඒ අනුව පුත්තලම දිස්ත්‍රික්කයේ එවකට සිටි වාරිමාර්ග බලධාරීන්ගේ අනුදැනුම මත සෙන්ගල්ඔය ව්‍යපෘතිය මඟින් මෙහි ඉදිකිරීම් සිදුකර ඇති බව මේ වන විට ඔප්පු වී ඇති කරුණකි. සෙන්ගල්ඔය ව්‍යාපෘතිය භාරව අද කටයුතු කරන නේවාසික ඉංජිනේරු ආර් .එම් . පි. බි . රත්නායක මහතා මේ ව්‍යාපෘතිය ජනතා අදහස් විමසීමකින් හෝ මේ වාරි ව්‍යපෘති අයත් රාජ්‍ය ආයතනවලින් විමසීමකින් තොරව සිදුකල බව පිළිගනී. සෙන්ගල් ඔය ව්‍යාපෘතියේ කොට්ටාශ සහකාර ඒ.පි.ඩි.කේ. පතිරත්න මහතා මේ ව්‍යපෘතියේ මුළු වියදම රුපියල් කෝටිය ඉක්මවූ බව පවසයි. රුපියල් කෝටියක ව්‍යපෘතියක් එකවර වියදම් කිරීමේ බලයක් තම දෙපාර්තුමේන්තුවට නොමැති හෙයින් රුපියල් ලක්ෂ විස්සේ කොටස් පහකට මේ ව්‍යාපෘතිය බෙදා වෙන් කොට සිදුකල බව මේවන විට පිළිගෙන තිබේ. මේ වාරි ව්‍යාපෘතිය වාරිමාර්ග දෙපාර්තුමේන්තුව කිසිදු සොයා බැලීමකින් තොරව කල ව්‍යාපෘතියක් බව මේ වන විට ඔප්පු වී ඇත. ඊට හොඳම නිදසුන නම් වයඹ පළාත් ධිවර ,කෘෂිකර්ම හා වාරිමාර්ග අමාත්‍ය සුමල් තිසේරා මහතා මෙය පලක් නොමැති ව්‍යාපෘතියක් ලෙස සලකා කඩා දමන ලෙස නියෝග කර තිබීමයි. මේ ගැටළු විසදා ගැනීම සඳහා මේ වන විට පවත්වා ඇති රැස්වීම් ගණන දොළහකි. අවස්ථා කීපයකදී කුරුණෑගල හා හලාවත පිහිටි වයඹ පළාත් වාරිමාර්ග අමාත්‍යංශයේ හා ධිවර අමාත්‍යංශයේ ද ගොවි ජනතාව හා රාජ්‍ය නිලධාරීන් කැඳවා රැස්වීම පවත්වන ලදී. මේ අවස්ථාවලදීද මේ අමුණ තිබු තත්වයට පත් කිරීමට පුත්තලම දිස්ත්‍රික් ලේකම් එන්. එච් .එම්. චිත්‍රානන්ද මහතා හා වයඹ ධිවර වාරිමාර්ග,කෘෂිකර්ම අමාත්‍ය සුමල් තිසේරා මහතා විසින් නියෝග ලබා දෙන ලදී. එහෙත් මේ දක්වා එසේ වී නොමැති බව විජයකටුපොත ගොවින් චෝදනා කරයි. ඔවුන්ගේ එකම ඉල්ලීම මේ වාරි ව්‍යාපෘතිය තිබු මට්ටමට පත් කරන ලෙසයි.නැතහොත් මෙහි වගකීම පෞද්ගලිකව මෙය සිදුකල නිලධාරීන් හා මේ වන විට එම නිලධාරීන් ආරක්ෂා කරන්නන් භාර ගත යුතු බවයි. ඒ සඳහා ගොවීන්ගේ යෝජනාව වන්නේ විශ්‍රාම ලැබුවත් මේ ගැටළුව විසඳීම සඳහා මේ නිලධාරීන් පෞද්ගලිකව මැදිහත් විය යුතු බවයි. නිසි ටෙන්ඩර් පරිපාටියකින් හා මුදල් රෙගුලාසි උල්ලංඝණය කරමින් අදාල ආයතනයේ අනුදැනුමකින් තොරව හිතුමතේ මේ වාරි ව්‍යාපෘතිය කිරීම හා එය නිවැරදි කිරීමට පියවර නොගැනීම මේ තත්වයට හේතුව වී තිබේ. මේ යෝජනාව මේ වන විට පුත්තලම දිස්ත්‍රික් ලේකම් වරයා විසින් ප්‍රතික්ෂේප කර තිබේ. මේ වන විට සෙන්ගල්ඔය වාරි ව්‍යාපෘතියයේ භාරකාරීත්වය දරන්නේ නේවාසික ඉංජිනේරු ආර් .එම්.පි.බි.රත්නායක මහතායි. ඔහු ප්‍රකාශ කරන්නේ මෙහි මුල් අවස්ථා වේ වරදක් වූ නමුත් ඉදිරියේදී එවැන්නක් සිදුවිය නොහැකි බවයි. එහෙත් තමා හට පුද්ගලිකව මෙහි වගකීම භාර ගත නොහැකි බවද හෙතෙම වැඩිදුරටත් පැවසිය. මේ ව්‍යාපෘතියේ කොට්ටාශ සහකාර ඒ.පි.ඩි.කේ.පතිරත්න මහතා ද දරන්නේ එවන් මතයකි. රුපියල් කෝටියකට ආසන්න මුදලක් වැය කර ඉදිකර ඇති සංවර්ධන ව්‍යපෘති යැයි කියා ගත් මදවක්කුලම අමුණ අද දොරවල් උස්සා නිකමෙකු කර ඇත.මේ වන විට මෙය මුළුමනින් කඩා බිඳ දැමීමටද යෝජනා වී තිබේ. මේ ව්‍යාපෘතිය මුලට දමා ගනිමින් මයියාව ඇතුළු වැව් පද්ධතියට ජලය දීමද විජයකටුපොත ගොවින් ප්‍රතික්ෂේප කරන ලදී. එපමණක් නොව රුපියල් කෝටි එකහාමාරක් වියදම් කර සෑදු මයියාව වැවේ පිටවාන කඩා දැමීමටද නියමිතය. ඒ එය නිසි ප්‍රමිතියට නොකර ඇති බවට රජය ලබා දී ඇති සහතිකය හෙයිනි. මේ ප්‍රදේශයේ සාමයෙන්,සංහිදියාවෙන් මේ ප්‍රදේශවල ජිවත් වන ජනතාව අවබෝධයෙන් ජිවත් වීම තුළ බරපතල ගැටලුවක් නිර්මාණය නොවිණි. එහෙත් ඉදිරියටත් ඒ අවබෝධය මේ ජනතාව තුළ තිබිය යුතුය. එසේ හෙයින් මේවා නිවැරදි වන්නේ කවදදාද. මේවාට වගකිවයුත්තනට සමාව ගෙන පමණක් ප්‍රමාණවත්ද යන්න සිතා බැලිය යුතු කරුණක් වී තිබේ.", "URL": "https://sinhala.adaderana.lk/news.php?nid=98157", "Category": null, "Parent URL": null}