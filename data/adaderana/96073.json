{"Source": "Adaderana", "Timestamp": "September 14, 2018 07:07 am", "Headline": "අගමැති යළි දිවයිනට", "News Content": "වියට්නාමයේ පැවැති ලෝක ආර්ථික සමුළුවට සහභාගි වූ අග්‍රාමාත්‍ය රනිල් වික්‍රමසිංහ මහතා ඇතුළු නියෝජිත පිරිස දිවයිනට පැමිණ තිබේ. ඊයේ(13) රාත්‍රි 10.15ට පමණ අග්‍රාමාත්‍යවරයා ඇතුළු පිරිස දිවයිනට පැමිණි බව අද දෙරණ ගුවන්තොටුපල වාර්තාකරු සඳහන් කළේය. මේ අතර ආසියාන් සංවිධානයට සහ ආසියානු ආර්ථිකයේ දැවැන්තයන්ට ඉදිරි දශක කිහිපය තුළ සුවිශේෂ කාර්යය භාරයක් පැවරෙන බව අග්‍රාමාත්‍ය රනිල් වික්‍රමසිංහ මහතා ප්‍රකාශ කර තිබේ. වියට්නාමයේ හැනෝයි නුවර පැවැති ආසියානු ලෝක ආර්ථික සමුළුවට සමගාමීව ආසියානු භු දේශපාලනික ස්වරූපය මැයෙන් ඊයේ පැවැති සාකච්ඡා මණ්ඩපයකට එක්වෙමින් අග්‍රාමාත්‍යවරයා මේ බව ප්‍රකාශ කළේය. එහිදි අග්‍රාමාත්‍යවරයා ප්‍රකාශ කර ඇත්තේ ආසියාව කේන්ද්‍ර කර ගෙන ඉදිරි දශක කිහිපය තුළ නව ලෝක ආර්ථිකයක් බිහිවන බවයි. එහි වැඩි කොටසක් ඉන්දු ශාන්තිකර සාගර කලාපයේ නිදහස් නෞකා ගමනා ගමනය මත රඳා පවතින බැවින් ශ්‍රි ලංකාව ද ඒ සඳහා සැලසුම් සකස්කරමින් සිටින බව අග්‍රාමාත්‍ය රනිල් වික්‍රමසිංහ මහතා එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=96073", "Category": null, "Parent URL": null}