{"Source": "Adaderana", "Timestamp": "January 27, 2013 02:29 pm", "Headline": "කල්පිටියේ ධීවරයින් සිව්දෙනෙකුට ප්‍රහාරයක්", "News Content": "මාදැල් වාඩි හිමිකරුවෙකු ඇතුළු පිරිසක් විසින් කල්පිටිය කරසාමඩම් දුපතේදී සිදුකළ පහරදීමකින් ධීවරයින් 04 දෙනෙකු තුවාල ලබා රෝහල් ගත කර තිබේ. සිද්ධියෙන් තුවාල ලැබු ධීවරයින් 04 දෙනෙකු කල්පිටිය දිසා රෝහලට ඇතුළත් කිරීමෙන් පසුව එක් අයෙකු පුත්තලම මුලික රෝහලට මාරු කර යවා ඇතැයි අප වාර්තාකරු කියයි. තුවාල ලබා ඇත්තේ කල්පිටිය මොහොත්තුවාරම දුපතේ පදිංචි ධීවරයින් පිරිසකි. මෙම පහර දීමේ සිද්ධියට 15 දෙනෙකු පමණ පැමිණි බවත් ඔවුන් අතරින් දෙදෙනෙකුව තමන් විසින් අල්ලා ගෙන කල්පිටිය පොලීසියට බාර දුන් බවත් සිද්ධියට මුහුණ දුන් අය පැවසුවේ යැයි අප වාර්තාකරු කියයි. තමන් මොහොත්තුවාරම දුපතේ සිට තෙප්පම් 04 කින් පිටත්ව ගොස් කල්පිටිය කළපුවේ කරසාමඩම් ප්‍රදේශයේ කළු කකුළුවන්ට දැල් එලා රැය පහන් කිරීම සඳහා කළපුවේම පිහිටි කෝලිකුඩාව දුපතේ දේවස්ථානයේ රැඳී සිටින විට පැමිණි පිරිසක් තමන්ට පහර දුන් බව සිද්ධියට මුහුණ දුන් අය කල්පිටිය පොලීසියට පවසා ඇත. තමන් විසින් කරන සුළු පන්න රැකියාව නතර කරන ලෙස පහරදීමට පැමිණි අය පැවසු බවත්, ඔවුන් අතර ප්‍රදේශයේ මාදැල් හිමියෙකුද සිටි බව තුවාලකරුවන් පොලීසියට තිබේ. දැනට අත්අඩංගුවේ පසුවන සැකකරුවන් දෙදෙනා පුත්තලම දිසා අධිකරණයට ඉදිරිපත් කිරීමට නියමිත බවත්,සෙසු සැකකරුවන් අත්අඩංගුවට ගැනීම සදහා කණ්ඩායම් දෙකක් යොදවා ඇති බවත් අප වාර්තාකරු කියයි.", "URL": "https://sinhala.adaderana.lk/news.php?nid=31121", "Category": null, "Parent URL": null}