{"Source": "Adaderana", "Timestamp": "May 22, 2014 07:46 pm", "Headline": "මන්නා පිහි පහර තරුණයාට මරුවා කැඳවයි ", "News Content": "හැටන්, දික්ඔය, දරවල ප‍්‍රදේශයේ මන්නා පිහියකින් පහරදී අද(22) පස්වරුවේ තරුණයෙකු ඝාතනය කර තිබේ. පේ‍්‍රම සම්බන්ධයක් මුල් කරගනිමින් දෙපාර්ශවයක් අතර ඇති වූ බහින් බස් වීමක් දුරදිග යාමෙන් මෙම ඝාතනය සිදුකර ඇති බව ඝාතනය පිළිබඳ පරීක්‍ෂණ පවත්වන හැටන් පොලිසිය සඳහන් කරයි. මෙම අනතුරෙන් මිය ගොස් ඇත්තේ දික්ඔය දරවල පහළ කොටසේ පදිංචි සෙල්ලයියා සෙල්වරත්නම් නැමති අවුරුදු 18 ක තරුණයෙක් බව අද දෙරණ වාර්තාකරු සඳහන් කරයි. මෙම ඝාතනය සිදුකළ සැකකරු හැටන් පොලිසිය මගින් අත්අඩංගුවට ගෙන ඇති අතර, මියගිය තරුණයාගේ දේහය දික්ඔය රෝහලේ තැන්පත් කර තිබේ. ඝාතනය පිළිබඳ පරීක්‍ෂණ පවත්වන හැටන් පොලිසිය පවසන්නේ මෙම දෙපාර්ශවය අතර කාලයක් තිස්සේ වරින් වර ගැටුම් ඇති වී ඇති බවත්, දෙපාර්ශවයෙන්ම හැටන් පොලිසියට පැමිණිලි ගණනාවක්ද ලැබී තිබූ බවත්ය. ඝාතනය පිළිබඳව මහේස්ත‍්‍රාත් පරීක්‍ෂණය පැවැත්වීමට කටයුතු කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=43403", "Category": null, "Parent URL": null}