{"Source": "Adaderana", "Timestamp": "July 20, 2016 09:47 am", "Headline": "පොළොන්නරුවේ කැණීම්වලින් ඉපැරණි සාක්ෂි රැසක් හමුවෙයි", "News Content": "පොළොන්නරුව පූජා භූමියට අයත් අංක 2 ශීව දේවාලය ආශ්‍රිතව සිදුකරන පුරාවිද්‍යා කැණීම් මගින් ඉපැරණි කෝවක් සහ විදේශීය රටවල නිෂ්පාදිත මැටි බඳුන්වල කොටස් හමුවී තිබේ. පොළොන්නරුව නගරයේ යකඩ හා වීදුරු නිෂ්පාදනය පැවති බවට එම ඉපැරණි කෝව සාක්ෂි දරණ බව මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා සඳහන් කළේය.එමෙන්ම අන්තර්ජාතික වශයෙන් පොළොන්නරුව නගරය ක්‍රියාත්මක වූ ආකාරය පිළිබඳව වැදගත් තොරතුරු රැසක් විදෙස් රටවල නිෂ්පාදිත මැටි බඳුන් හමුවීමෙන් අනාවරණය කරගත හැකි බව ඔහු කියා සිටියේය. පොළොන්නරුව, ඇතුළු නගරයේ ද කැණීම් කටයුතු මේ වන විට ආරම්භ කර ඇත.මධ්‍යම සංස්කෘතික අරමුධල, පුරාවිද්‍යා දෙපාර්තමේන්තුව සහ එංගලන්තයේ ඩැරම් විශ්වවිද්‍යාලයේ පුරාවිද්‍යා ගවේශන නිළධාරීන්ගේ සහභාගීත්වයෙන් මෙම කැණීම් සිදුකෙරෙයි.ලබන 30 වනදා දක්වා කැණීම් කටයුතු සිදුකිරීමට නියමිත අතර එහිදී සොයාගන්නා පුරාවිද්‍යාත්මක වටිනාකමකින් යුත් ද්‍රව්‍ය කොටස් කාල නිර්ණය සඳහා යොමු කරන බව මහාචාර්ය ප්‍රිශාන්ත ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=62248", "Category": null, "Parent URL": null}