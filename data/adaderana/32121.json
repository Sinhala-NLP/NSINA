{"Source": "Adaderana", "Timestamp": "March 5, 2013 08:53 am", "Headline": "මෙරට සාර්ථකත්වයට ජාත්‍යන්තරයේ ප්‍රසාදය", "News Content": "මානූෂීය මෙහෙයුමෙන් පසුව ශ්‍රී ලංකාව අත්පත් කරගෙන ඇති සාර්ථකත්වය පිළිබඳව ජාත්‍යන්තරයේ ප්‍රසාදය හිමිව ඇති බව අමාත්‍ය මහින්ද සමරසිංහ මහතා පවසයි. ස්විස්ටර්ලන්තයේ ජිනීවාහි පැවැත්වෙන මානව හිමිකම් සමුළුව සඳහා සහභාගී වු අමාත්‍ය මහින්ද සමරසිංහ මහතා ඊයේ (05) දිවයිනට පැමිණියේය. ශ්‍රී ලංකාව ලබා ඇති ප්‍රගතිය පිළිබඳව විශාල රටවල් ප්‍රමාණයක් සිය ප්‍රසාදය පළ කර ඇති බව දිවයිනට පැමිණි අමාත්‍යවරයා අද දෙරණ වෙත අදහස් දක්වමින් කියා සිටියේය. එක්සත් ජාතීන්ගේ මානව හිමිකම් කවුන්සිලයට ශ්‍රී ලංකාව සම්බන්ධයෙන් ගෙන ඒමට නියමිත බව කියන යෝජනාවක් පිළිබඳව මෙතෙක් ලිඛිතව දැනුම්දීමක් කර නොමැති බව අමාත්‍ය මහින්ද සමරසිංහ මහතා පවසයි. කෙසේ වෙතත් මෙම මස 15 වන දින යළිත් වරක් ශ්‍රී ලංකාව වෙනුවෙන් මානව හිමිකම් කවුන්සිලයේ දී විශ්ව කාලීන සමාලෝචන සැසිවාරය ඇමතීමට බලාපොරොත්තු වන බව මහින්ද සමරසිංහ මහතා ප්‍රකාශ කළේය. මේ අතර ශ්‍රී ලංකාවේ සිදුවු බව කියන අතුරුදන් වීම් සම්බන්ධයෙන් එක්සත් ජාතීන්ගේ මානව හිමිකම් සැසිවාරයට සමගාමීව ඊයේ දිනයේ දී ජිනීවා නුවර දී සංවාදයක් පවත්වා තිබේ. මෙම සංවාදය සඳහා අතුරුදන්ව සිටින මාධ්‍යවේ දී ප්‍රගීත් එක්නැලිගොඩ මහතාගේ බිරිඳ ඇතුළු පිරිසක් ශ්‍රී ලංකාව නියෝජනය කරමින් සහභාගී වී සිට ඇති බව විදෙස් මාධ්‍ය වාර්තා පවසයි. මෙම සංවාදයට ජාත්‍යන්තර රාජතාන්ත්‍රිකයින් රැසක් සහභාගී වී සිටි බව ද වාර්තා වේ.", "URL": "https://sinhala.adaderana.lk/news.php?nid=32121", "Category": null, "Parent URL": null}