{"Source": "Adaderana", "Timestamp": "May 28, 2012 01:03 pm", "Headline": " නැගෙනහිර පුනරුත්ථාපන කටයුතු ගැන ඉන්දියාව විමසා බලයි ", "News Content": "ශ්‍රී ලංකාවේ පසුගිය යුද සමයේ එල්.ටී.ටී.ඊ පාලනය යටතේ පැවති ප්‍රදේශ හා නැගෙනහිර පළාතේ සිදුවන පුනරුත්ථාපන කටයුතු පිළිබඳව නිරීක්ෂණය කිරීමට ඉන්දීය මහ කොමසාරිස් අශෝක් කේ කන්තා මහතා නැගෙනහිර පළාතේ සංචාරයක නිරත වී තිබේ. ‍ මෙහිදී මහකොමසාරිස් වරයා ඉන්දීය අනුග්‍රහය ඇතිව ශ්‍රී ලංකාවේ ක්‍රියාත්මකවන සංවර්ධන කටයුතු පිළිබඳව සොයා බැලූ අතර මෙම සංවර්ධන කටයුතුවලට සහයෝගය දක්වන පුද්ගලයන් හමුවී ඔවුන් සමඟ එම සංවර්ධන ව්‍යාපෘතිවල වර්තමාන තත්ත්වය පිළිබඳව සාකච්ඡා කර ඇති බවත් නිවේදනයක් නිකුත් කරමින් ඉන්දීය මහ කොමසාරිස් කාර්යාලය සඳහන් කරයි. එමෙන්ම ශ්‍රී ලංකාවේ සංවර්ධන ව්‍යාපෘති සදහා ලබාදෙන ඉන්දීය ආධාර මුදල් තවදුරටත් වැඩිකර ගැනීමට මෙහිදී මහ කොමසාරිස්වරයා ඔවුන් සමඟ සාකච්ඡා කර ඇත. රුපියල් මිලියන 76 ක මුදලක් වැයකර සෑදූ වෘත්තීය පුහුණු මධ්‍යස්ථානයක් ජනතා අයිතියට පැවරීමද මෙහිදී සිදුවූ අතර එහිදී මහ කොමසාරිස්වරයා ආගමික නායකයින්, හමුදා නිලධාරීන්, දෙශපාලඥයින් ද හමුවී තිබේ. එමෙන්ම නිවාස 400 ක නිවාස ව්‍යාපෘතියක් ආරම්භ කිරීමට බලාපොරොත්තුවන බවත් එම නිවේදනයේ දක්වා ඇත. මහ කොමසාරිස්වරයාගේ මෙම සංචාරයේ අරමුණ නැගෙනහිර පළාතේ සිදුවන ප්‍රාදේශිය සංවර්ධනය පිළිබඳව සොයා බැලීම බව එම නිවේදනය මගින් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24574", "Category": null, "Parent URL": null}