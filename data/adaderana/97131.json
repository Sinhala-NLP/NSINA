{"Source": "Adaderana", "Timestamp": "October 3, 2018 06:35 pm", "Headline": "ඉදිරියෙදි ආර්ථිකය වර්ධනය කරන්න වැඩපිළිවෙළක් ක්‍රියාත්මක කරනවා", "News Content": "ලෝක ආර්ථික අර්බුදයක් නිර්මාණය වී ඇති අවස්ථාවකද සෞඛ්‍ය සහ අධ්‍යාපන ක්ෂේත්‍රයන් අඛණ්ඩව පවත්වාගෙන යා හැකි පරිදි අපනයන ආර්ථිකය වර්ධනය කරගැනීමේ වැඩපිළිවෙළක් ඉදිරි වසර කිහිපය තුළ ක්‍රියාත්මක කරන බව අග්‍රාමාත්‍ය රනිල් වික්‍රමසිංහ මහතා පවසයි. ශ්‍රී ලංකා ප්‍රජා වෛද්‍ය විශේෂඥවරුන්ගේ සංගමයේ නව සභාපති තෝරාගැනීමේ උත්සවයට එක්වෙමින් අග්‍රාමාත්‍යවරයා මේ බව සඳහන් කළේය. ශ්‍රී ලංකා ප්‍රජාවෛද්‍ය විශේෂඥවරුගේ සංගමයේ සභාපති ලෙස වෛද්‍ය ජානකී විදාණපතිරණ මහත්මිය තෝරාපත් කරගැනීම අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ඊයේ (02) පැවති උත්සවයකදී සිදුකෙරුණේය. මේ එම අවස්ථවේදි අග්‍රාමාත්‍යවරයා වැඩිදුරටත් දැක්වු අදහස්, \" අපිට මුහුණ දෙන්න වෙන ගැටලුව තමයි, ඉදිරි වසර ‍දෙක තුන අපි කොහොමද හසුරවාගන්නේ කියන කාරණය, අපිට පේන විදිහට අපි ඉන්නේ ලෝක ආර්ථික අර්බුදයක් ආරම්භයේ. අපිට තාම ඒකේ අවසානයක් පේන්න නැහැ. මීළඟ මාසයේදී ඉරානයට එරෙහිව සම්බාධක පැනවුවාම මොන වගේ තත්ත්වයක් ඇති වෙයිද? මතක තියාගන්න විනිමය අනුපාතයන් වෙනස් වන සෑම අවස්ථාවකම ශ්‍රී ලංකාව,ඉන්දියාව හෝ වෙනත් රටක හරි ජීවත් වන සෑම කෙනෙක්ටම සිදුවනවා ඔබ ලබාගන්න බෙහෙත් වගේම ආහාර ද්‍රව්‍ය සඳහා වැඩිපුර ගෙවන්න. කොච්චර කාලයක් මේ තත්ත්වය බලපායිද ? සමහරු කියනවා මාස කිහිපයක් වෙයි කියලා. සමහරු අනුමාන කරනවා 2020 වෙනකම් මේ තත්ත්වය පවති කියලා. කොහොම වුණත් අපේ ආර්ථිකය ආරක්ෂා කරගන්න අපි ක්‍රියාමාර්ග කිහිපයක් ගන්නවා. පළවෙනි තීරණය අපි කෙටි කාලීන පියවර ගන්නවා විදේශ විනිමය රටෙන් පිටතට යාම වළක්වන්න. නමුත් අපිට අපනයන ආර්ථිකය වැඩි කරන්න සිදුවෙනවා. අපනයන ආර්ථිකය කිව්වම අපනයන භා‍ණ්ඩ පමණක් නෙමෙයි සේවාවන් පවා ඊට ඇතුළත්. අපි බලාපොරොත්තුවෙන්නේ ඒ විදිහටම ආර්ථිකය පවත්වාගෙන යන ගමන් අධ්‍යාපනයට සහ සෞඛ්‍ය ක්ෂේත්‍රයට අපේ වියදම් සිදුකරමින් ඒවාත් අඛණ්ඩව පවත්වාගෙන යන්න. \"", "URL": "https://sinhala.adaderana.lk/news.php?nid=97131", "Category": null, "Parent URL": null}