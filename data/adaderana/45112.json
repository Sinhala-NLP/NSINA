{"Source": "Adaderana", "Timestamp": "August 4, 2014 01:23 pm", "Headline": "හමුදා වෙබ් අඩවියෙන් මඩ ගැසුවා - විරෝධයට විජෙත් එයි", "News Content": "ශ්‍රී ලංකා යුද හමුදා වෙබ් අඩවියේ පළවු පුවතක් නිසා තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම්ට අපහාස වූ බව පවසමින් දකුණු ඉන්දීය නළු නිළියන් පිරිසක් අද (04) විරෝධතාවයක නිරතව තිබේ. චෙන්නායි හි පිහිටි ඉන්දියාවේ ශ්‍රී ලංකා නියෝජ්‍ය මහකොමසාරිස් කාර්යාලය ඉදිරිපිටට රැස්වූ නළු නිළියන් පිරිසක් මෙම විරෝධතාවයට එක්ව සිටි බව එරට මාධ්‍ය වාර්තා කරයි. එම වාර්තාවලට අනූව විරෝධතාවය සඳහා ඉන්දීය ද්‍රවිඩ සිනමාවේ ප්‍රකට නළුවන් වන විජේ, සුරියන් ද එක්ව සිට ඇති අතර චිත්‍රපට නිෂ්පාදකයින්, අධ්‍යක්ෂවරුන් ද ඒ සඳහා එක්ව තිබේ. ධීවර ගැටලුව ගැන ජයලලිතා ජයරාම් ඉන්දීය අගමැතිවරයාට නිරන්තර ලිපි ලිවීම සම්බන්ධයෙන් ශ්‍රී ලංකා යුද හමුදාවේ වෙබ් අඩවියක පළවූ පුවතකින් ජයලලිතා ජයරාම්ට අපහාස වී ඇතැයි දකුණු ඉන්දීය කලාකරුවන් එහිදී පෙන්වාදෙන ලදී. මේ අතර අදාළ වෙබ් අඩවියේ පළව තිබු ලිපියක් පිළිබඳ කරුණු විමසීම සඳහා ඉන්දියාවේ ශ්‍රී ලංකා මහකොමසාරිස්වරයා කැඳවන බව එරට විදේශ අමාත්‍ය සුෂ්මා ස්වරාජ් මහත්මිය පවසයි. ඉන්දීය රාජ්‍ය සභා සැසිවාරය අමතමින් විදේශ අමාත්‍යවරිය ප්‍රකාශ කර ඇත්තේ ඉන්දීය රජය අදාළ ක්‍රියාව දැඩිව හෙළාදකින බවයි. ඉන්දීය අග්‍රාමාත්‍යවරයා සහ තමිල්නාඩු ප්‍රධාන අමාත්‍යවරිය සම්බන්ධයෙන් අදාළ වෙබ් අඩවියේ පළ වී තිබු ලිපියක් හේතුවෙන් අද ඉන්දීය රාජ සභාව සහ ලෝක් සභාව අවස්ථා කිහිපයකදී කල් තැබීමට සිදුවිය. ඒ.අයි.ඒ.ඩී.එම්.කේ.පක්ෂයේ නියෝජිතයින් මේ සම්බන්ධයෙන් පාර්ලිමේන්තුව තුළ දැඩි විරෝධයක් පළ කිරීම මීට හේතුවය. මේ අතර අදාළ ලිපිය පළ කිරීම සම්බන්ධයෙන් නීතිමය පියවර ගන්නා ලෙසට ඒ.අයි.ඒ.ඩී.එම්.කේ.පක්ෂය ඉන්දීය මධ්‍යම රජයෙන් ඉල්ලීමක් ද කර තිබුණි. මේ අතර ඉන්දියාවේ පැවැත්වෙන ක්‍රිකට් තරගාවලියකට සහභාගී වීම සඳහා පිටත්ව ගිය අවුරුදු 15න් පහල මෙරට ක්‍රිකට් කණ්ඩායමක් අද චෙන්නායි පොලිස් බලධාරීන් විසින් නැවත හරවා එවා තිබේ. මෙරට රජයට එරෙහිව ඉන්දියාවේ පවතින උද්ඝෝෂණ හේතුවෙන් අදාළ සිසුන්ගේ ආරක්ෂාව පිළිබඳ සලකා බලා ඔවුන් නැවත පිටත් කර හැරීමට ඉන්දීය බලධාරීන් පියවර ගෙන ඇති බව එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=45112", "Category": null, "Parent URL": null}