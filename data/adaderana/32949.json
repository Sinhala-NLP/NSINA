{"Source": "Adaderana", "Timestamp": "April 2, 2013 03:17 pm", "Headline": "සූදු අන්තුවන් ගෙන්වීම ගැන හෙළ උරුමය නිහඬයි", "News Content": "ආණ්ඩුව සූදුවට දෙන ප්‍රමුඛත්වය ජනතාවගේ දැවෙන ප්‍රශ්නවලට ලබානොදෙන බව එක්සත් ජාතික පක්ෂය පවසයි. රටේ ජනතාව දැන් ඉල්ලා සිටින්නේ ජීවත්වෙන්න ක්‍රමයක් මිස ලාස් වේගාස් වැනි කැසිනෝ නගරයක් නොවන බව එ.ජා.ප මහ ලේකම් තිස්ස අත්තනායක මහතා පවසයි. ආසියාවේ විශාලතම කැසිනෝහල ශ්‍රී ලංකාවේ ස්ථාපිත කරන බව රජය විසින් ගෙන්වන සූදු අන්තුවා වන ජෙම්ස් පැකර් පවසා ඇතැයි මන්ත්‍රීවරයා කියා සිටියේ අද (02) කොළඹ පැවති මාධ්‍ය හමුවකදීය. සූදුව,මත්ද්‍රව්‍ය,ගණිකා ව්‍යාපාරය රජයේ ප්‍රධාන ආදායම් මාර්ගවී ඇති බවත්, ලංකාව ‍බෞද්ධ රටක් හා ධාර්මික සමාජයක් බව ලෝකයට කියමින් කැසිනෝ ව්‍යාපාරික ජෙම්ස් පැකර් රතු පළස් එළා පිළිගැනීම ගැන බුදු බල සංවිධාන මෙන්ම ජාතික හෙළ උරුමය වැනි පක්ෂවල නායකයින් කුමක් කියන්නේදැයි අත්තනායක මහතා ප්‍රශ්න කළේය. ආණ්ඩුව මේ මොහොතේ සිදුකරමින් සිටින්නේ කුමන ආකාරයෙන් හෝ මුදල් සෙවීම බව හෙතෙම අවධාරණය කළේය. රටට දරාගන්න බැරි තරම් ලෝකයට ණයවී ඇතත් ඒවායේ ප්‍රතිලාභ මේ රටේ ජනතාවට ලැබී නොමැති බව මන්ත්‍රීවරයා පෙන්වාදුන්නේය. මෙවර එක්සත් ජාතික පක්ෂය විසින් මැයි රැළි 3 ක් පවත්වන බවත්,වෘත්තීය සමිති ඒකාබද්ධව මැයි රැළිය මැයි 01 වන දින සිරිකොත පක්ෂ මූලස්ථානයේදී පවත්වන බවත්,\"විපක්ෂයේ විරෝධය\"මැයි රැළිය කුරුණෑගලදී පවත්වන බවත් ඔහු කියා සිටියේය. එසේම යොවුන් පිරිස හා වතු කම්කරු ජනතාවගේ ප්‍රමුඛත්වයෙන් යුතු මැයි රැළියක් බදුල්ලේදී පවත්වන්නට කටයුතු කරන බවද මන්ත්‍රීවරයා සිහිපත් ක‍ළේය.", "URL": "https://sinhala.adaderana.lk/news.php?nid=32949", "Category": null, "Parent URL": null}