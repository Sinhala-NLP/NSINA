{"Source": "Adaderana", "Timestamp": "December 23, 2012 04:43 pm", "Headline": "ආපදා කළමනාකරණ මධ්‍යස්ථානයත් දුක් ගැනවිලි කියයි", "News Content": "මාතලේ දිස්ත්‍රික්කයේ පිහිටා ඇති අවතැන් කඳවුරුවලට විශාල පිරිසක් පැමිණිම හේතුවෙන් දුෂ්කරතාවට පත්වීමට සිදුව ඇති බව ආපදා කළමනාකරණ මධ්‍යස්ථානය පවසයි. වගකිව යුතු ආයතනයක කිසිදු දැනුම්දීමකින් තොරව පුද්ගලයන් අවතැන් කඳවුරු වෙත පැමිණෙන බව එම මධ්‍යස්ථානය පෙන්වාදෙන්නේය. රත්තොට ප්‍රාදේශීය ලේකම් කොට්ඨාසයේ මෙම තත්ත්වය වඩාත් බහුල බව රජයේ ප්‍රවෘත්ති දෙපාර්තමේන්තුව මගින් ආපදා කළමනාකරණ මධ්‍යස්ථානය නිකුත් ‍කළ නිවේදනයේ දැක්වෙයි. විවිධ ආයතන මගින් සහනාධාර රැගෙන ගොස් සෘජුවම ජනතාව වෙත බෙදා හැරීමට පියවර ගැනීම හේතුවෙන් ද වැඩි පිරිසක් අවතැන් කඳවුරු වෙත පැමිණෙන බව වාර්තා වේ. මේ හේතුවෙන් එම ආධාර ප්‍රාදේශීය ලේකම් කාර්යාලවලට හෝ දිස්ත්‍රික් ලේකම් කාර්යාලයට භාරදීමට පියවර ගන්නා ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=30192", "Category": null, "Parent URL": null}