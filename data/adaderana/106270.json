{"Source": "Adaderana", "Timestamp": "March 18, 2019 11:47 am", "Headline": "පිංඩපාත චාරිකා පිංකමක්", "News Content": "ත්‍රිපිටකය ලෝක උරුමයක් ලෙස ප්‍රකාශයට පත් කිරීම නිමිත්තෙන් දිවයින පුරා සංවිධානය කෙරෙන ත්‍රිපිටකාභිවන්දනා පිංකම් මාලාවට සමගාමීව මීගහකිවුල ප්‍රාදේශීය ලේකම් කාර්යාලය මගින් සංවිධානය කළ පිංඩපාත චාරිකා පිංකමක් අද උදෑසන (18) මීගහකිවුල නගරයේදී පැවැත්විණි. මීගහකිවුල තල්දෙන විහාරාධීකාරී තල්දෙන ධම්මවංශ නාහිමියන් ප්‍රමුඛ සියයකට ආසන්න මහා සංඝරත්නය මෙන්ම භික්ෂුණීන්වහන්සේලාද මෙම පිංඩපාත චාරිකාව සදහා වැඩම කළහ. මීගහකිවුල ප්‍රාදේශීය ලේකම් කාර්යාලයෙන් ආරම්භ වූ පිංඩපාත චාරිකාව බදුල්ල මහියංගන මාර්ගය ඔස්සේ මීගහකිවුල නගරය හරහා ගමන් කර මීගහකිවුල රෝහල අසලට පැමිණ ආපසු මීගහකිවුල ශ්‍රී සුභද්‍රාරාමය වෙත ගමන් කිරීමෙන් පසුව නිමාවට පත්විය. පිණ්ඩපාත චාරිකාව පැවැති කිලෝමීටර් දෙකක් තරම් වූ මාර්ගය දෙපස රැස්ව සිටි දහස් සංඛ්‍යාත පිරිසක් සාධු නද දෙමින් පිණ්ඩපාත චාරිකාවට එක්වූ ගරුතර සංඝරත්නය වෙත දන් පිරිනැමූහ. මීගහකිවුල ප්‍රාදේශීය ලේකම් එන් .පී .සමරවික්‍රම මහත්මියගේ උපදෙස් පරිදි ප්‍රදේශයේ සියලුම රාජ්‍ය ආයතනවල සහභාගීත්වයෙන් පිංකම පැවැත්විණ.", "URL": "https://sinhala.adaderana.lk/news.php?nid=106270", "Category": null, "Parent URL": null}