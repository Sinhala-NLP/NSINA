{"Source": "Adaderana", "Timestamp": "February 2, 2019 10:14 pm", "Headline": "වතු කම්කරුවන් පිරිසක් ජල ප්‍රශ්නයකින් පීඩාවට", "News Content": "මස්කෙළිය වැවිලි සමාගමට අයත්, මස්කෙළිය බ්‍රන්ස්වික් තේ වතුයායේ, බ්‍රන්ස්වික් කොටසේ වතු කම්කරුවන්ට පානීය ජලය ප්‍රමාණවත් ලෙස නොලැබීම නිසා පවුල් 350 ක පමණ කම්කරු ප්‍රජාව දැඩි ලෙස පීඩාවට පත්ව සිටියි. බ්‍රන්ස්වික් තේ වතුයායේ පාලනාධිකාරිය මගින් උල්පත් ජලය පොම්ප කර වසර ගණනක් තිස්සේ නළ පද්ධතියක් හරහා වතු කම්කරුවන්ට බෙදා හැරීම සිදු කෙරේ. දිනකට එක් වරක් පමණක් පැයක පමණ කාලයක් මෙසේ ජලය සැපයූවද දැනට මාසයක පමණ කාලයක් තිස්සේ එයද දින දෙක තුනකට වරක් සිදුවන බව පවසන වතු කම්කරුවෝ පානීය ජල ප්‍රශ්නය හේතුවෙන් තමන්ට දෛනික සේවා කටයුතු සඳහා වාර්තා කිරීමට නොහැකි වී ඇති බවත් කියා සිටියි. ජලය පොම්ප කිරීම සඳහා යොදාගෙන ඇති ජල මෝටරය වසර ගණනක් පැරණි එකක් වන බවත්, එය වරින් වර විශාල මුදලක් ගෙවා අළුත්වැඩියා කර නැවත පාවිච්චියට ගැනීම කරන බවත් පවසන වතු කම්කරුවෝ එම ජල මෝටරය නිරන්තර කාර්මික ආබාධයන්ට ලක් වීම හේතුවෙන් තමන්ට නිසි ලෙස පානීය ජලය නොලැබෙන බව පවසයි. නව ජල මෝටරයක් ඒ සඳහා යොදවන ලෙස වතු පාලනාධිකාරියෙන් වසර කීපයක් තිස්සේ ඉල්ලීම් කර ඇතත් මේ දක්වා එය ඉටු නොවී ඇති බවද පවසන බ්‍රන්ස්වික් තේ වතුයායේ කම්කරුවෝ, බවුසර් මගින් තමන්ට ජලය සැපයූවද දෛනික සේවා මුරය අවසන් කර දැඩි වෙහෙසකින් පැමිණෙන තමන්ට අවශ්‍ය ප්‍රමාණයෙන් ක්‍රමවත් අයුරින් ජලය නොලැබීම හේතුවෙන් කුඩා ලමයින් ඇතුලු තමන් දැඩි අසීරුතාවකට පත්ව සිටින බවත් කියා සිටියි. බ්‍රන්ස්වික් තේ වතුයායේ, බ්‍රන්ස්වික් කොටසට වසර ගණනක් තිස්සේ පවතින මෙම පානීය ජල ගැටළුවට ස්ථීර විසඳුමක් ලෙස ජාතික ජලසම්පාදන හා ජලාපවහන මණ්ඩලයට අයත් මස්කෙළිය ජල පොම්පාගාරයේ සිට පානීය ජල සැපයුම් මීටර් ක්‍රමය යටතේ ලබා ගැනීම අවශ්‍ය පහසුකම් කඩිනමින් සපයා දෙන ලෙස එම වතුයායේ කම්කරු ප්‍රජාව දේශපාලන අධිකාරියෙන් ඉල්ලා සිටියි.", "URL": "https://sinhala.adaderana.lk/news.php?nid=103603", "Category": null, "Parent URL": null}