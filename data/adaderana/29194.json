{"Source": "Adaderana", "Timestamp": "November 15, 2012 08:28 am", "Headline": "නඩරාජා ඝාතනය ගැන දෙදෙනෙකුට චෝදනා", "News Content": "එල්.ටී.ටී.ඊ සංවිධා‍නයේ හිටපු ප්‍රබල පෙළේ සාමාජි‍කයෙකු වූ නඩරාජා මතින්තිරන් ඝාතනය සම්බන්ධයෙන් පුද්ගලයින් දෙදෙනෙකුට එරෙහිව චෝදනා ගොනුකර තිබේ. නඩරාජා මතින්තිරන් පසුගිය 9 වෙනිදා ප්‍රංශයේ පැරිස් හිදී ඝාතනයට ලක්විණි. ඝාතනයට ලක්වන අවස්ථාවේ ඔහු ප්‍රංශයේ දෙමළ සම්බන්ධීකරණ කමිටුවේ නායකයා ලෙස කටයුතු කළේය. පසුගිය 9 වෙනිදා රාත්‍රීයේ අදාළ කමිටු කාර්යාලයෙන් පිටතට පැමිණෙනවාත් සමග පුද්ගලයෙකු ඔහුට වෙඩි තබා පලා ගොස් තිබිණි. සිදුකළ විමර්ශනවලින් අනතුරුව ඊට සම්බන්ධ සැකකරුවන් දෙදෙනෙකු පැරීසියේ දී අත්අඩංගුවට ගෙන ඇත. අත්අඩංගුවට ගත් සැකකරුවන් 1979 වසරේ ශ්‍රී ලංකාවේ උපත ලැබූ දෙමළ ජාතිකයින් බව වාර්තා වේ. ඔවුන්ගෙන් එක් අයෙකු අදාළ ඝාතනය සඳහා නියෝග ලබා දී ඇති අතර අනෙක් සැකකරු වෙඩි තැබීම සිදු කළ පුද්ගලයා බවට හඳුනාගෙන ඇතැයි සඳහන්ය. අදාළ චෝදනා යටතේ ඔවුන්ට එරෙහිව ප්‍රංශයේ අධිකරණයක් හමුවේ නඩු පවරා ඇති බව වාර්තා වේ. ඊට අමතරව සංක්‍රමණ නීති උල්ලංඝනය කළ බවට ද ඔවුන්ට එරෙහිව චෝදනා ගොනුකර තිබේ.", "URL": "https://sinhala.adaderana.lk/news.php?nid=29194", "Category": null, "Parent URL": null}