{"Source": "Adaderana", "Timestamp": "October 20, 2011 01:21 pm", "Headline": "හොඳම දේ පරීක්ෂණ නිමවනතුරු නිහඬව බලා සිටීමයි", "News Content": "ජනාධිපතිවරයාගේ හිටපු වෘත්තීය සමිති කටයුතු පිළිබඳ අධ්‍යක්ෂ ජනරාල්වරයා මෙන්ම හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතාගේ ඝාතනය සම්බන්ධයෙන් කළ යුතු හොඳම දේ පරීක්ෂණ නිමාවනතුරු නිහඬව බලාසිටීම බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. එක් එක් කටකතා පැතිරුණද ඒ සම්බන්ධයෙන් විධිමත් පරීක්ෂණයක් පැවැත්වෙන බව හෙතෙම කියා සිටියේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි. එහිදී මාධ්‍යවේදියකු ඇසූ ප්‍රශ්නයකට පිළිතුරු දෙමින් අමාත්‍යවරයා කියා සිටියේ දුමින්ද සිල්වා මන්ත්‍රීවරයා මෙම ඝාතනයේ සැකකරුවකුද නැද්ද යන්න පිළිබඳ තමන් නොදන්නා බවයි. තමන් ඒ පිළිබඳ තොරතුරු නොදන්නා බවද,ඒ නිසාම මත පළකිරීමෙන් වැළකී සිටින බවද රඹුක්වැල්ල අමාත්‍යවරයා පෙන්වා දුන්නේය. භාරත ලක්ෂ්මන් මහතාගේ ඝාතනය පිළිබඳ අපක්ෂපාතී පරීක්ෂණයක් නොපැවැත්වෙන බවට චෝදනා කරමින් ඔහුගේ ඥාතීන් විසින් ප්‍රසිද්ධ මාධ්‍ය හමුවේ කරන ලද ප්‍රකාශ සම්බන්ධයෙන් අමාත්‍යවරයා දරන අදහස කුමක්දැයි මාධ්‍යවේදියකු එහිදී යළිත් ප්‍රශ්න කර තිබේ. ඒ අයට මාධ්‍ය හමුවක් පවත්වා අදහස් පළ කිරිමට අයිතියක් ඇති බවත්,ඒකී අදහස් ඒ අය‍ගේ පුද්ගලික අදහස් පමණක් බවත් පරික්ෂණ කටයුතු අඛණ්ඩව ක්‍රියාත්මක වන බවත් රඹුක්වැල්ල අමාත්‍යවරයා එහිදී අවධාරණය කළේය.", "URL": "https://sinhala.adaderana.lk/news.php?nid=19475", "Category": null, "Parent URL": null}