{"Source": "Adaderana", "Timestamp": "November 17, 2015 11:24 am", "Headline": "විධායක ජනාධිපති ක්‍රමය අහෝසි කිරීමට මම හෙට කැබිනට් මණ්ඩලයට පත්‍රිකාවක් ගේනවා", "News Content": "විධායක ජනාධිපති ක්‍රමය අහෝසි කිරීම හා නව මැතිවරණ ක්‍රමයක් සඳහා වන කැබිනට් පත්‍රිකා තමන් විසින් හෙට අමාත්‍ය මණ්ඩලයට ඉදිරිපත් කරන බව ජනාධිපති මෛත්‍රිපාල සිරිසේන මහතා පවසයි. දිවිත්ව පුරවැසි සහතිකපත් ප්‍රධානය කිරීම වෙනුවෙන් අරලියගහ මන්දිරයේදී අද පෙරවරුවේ පැවැති උත්සවයේදී ජනාධිපතිවරයා මේ බව කියා සිටියේය. පසුගිය මහින්ද රාජපක්ෂ ආණ්ඩුවේ වගකිව යුතු අමාත්‍ය ධූරයක් දැරූ මෛත්‍රිපාල සිරිසේන මහතා විපක්ෂයේ පොදු අපේක්ෂකයා ලෙස ‍ජනවාරී 8 ජනාධිපතිවරණයෙන් ජයගනු ලැබුවේ විපක්ෂයේ පක්ෂ රැසක සහයෝගයෙනි. ඒ රට තුළ වඩාත් කතා බහට ලක්වූ විධායක ජනාධිපති ක්‍රමය අහෝසි කර රට තුළ නව දේශපාලන පරිවර්ථනයක් ඇති කරන බවට ලබාදුන් පොරොන්දු අනූවය. ඒ අනූව මෛත්‍රිපාල සිරිසේන මහතාට ජනවාරී 8 මැතිවරණයෙන් පැහැදිලි ජයක් ලැබුණු අතර එම ජයග්‍රහණයෙන් පසු රනිල් වික්‍රමසිංහ මහතා පොරොන්දු ප්‍රකාරව අගමැති ලෙසට පත්කර ගනිමින් ගෙන ගිය කෙටි කාලීන ආණ්ඩුවේදී විධායක ජනාධිපති ක්‍රමය අහෝසි කිරීම ගැන යම් යම් කතා බහක් සිදුවුවද එසේ නොවිය. එසේ වුවද 19 වැනි ව්‍යවස්ථා සංශෝධනය ඇතුළුව පනත් කිහිපයක්‍ වෙනුවෙන් පාර්ලිමේන්තුව තුළ යම් කාර්යභාර්යයක් එම කෙටි කාලීන ආණ්ඩුව තුළ සිදුවූයේ විධායක ජනාධිපති ක්‍රමයේ සැලකිය යුතු බලතල වෙනසක් සිදුනොවෙමිනි. එසේම විධායක ජනාධිපති ක්‍රමය අහෝසි කළ යුතු බවට හඬක් නඟමින් ඊට මූලිකත්වය ගෙන කටයුතු කළ සාධාරණ සමාජයක් සඳහා වූ ජනතා ව්‍යාපාරයේ කැඳවුම්කරු මෑතකදී අපවත් වී වදාළ කෝට්ටේ ශ්‍රී නාගවිහාරාධිපති පූජ්‍ය මාදුළුවාවේ සෝභිත හිමියන් ද වරින් වර මේ ගැන මාධ්‍ය හමුවලදී අදහස් පළ කර තිබිණ. උන්වහන්සේ ප්‍රකාශ කර තිබුණේ විධායක ජනාධිපති ක්‍රමය මේ රටට නොගැලපෙන බැවින් එය වහා අහෝසි කළ යුතු බවයි. ඒ අනූව සමාජය දැනුවත් කරමින් මේ ගැන සමාජය තුළ දැඩි මතවාදයක් ගෙනගිය මාදුළුවාවේ සෝභිත හිමියන් ප්‍රමුඛ ඒ වෙනුවෙන් කැපවූ විද්වතුන් බොහෝමයක්ද නව රජයෙන් තමන් බලාපොරොත්තු වූ වෙනස ඉටුනොවුණ බව පවසා තිබුණි. එසේ තිබියදී සෝභිත ස්වාමින් ස්වාමින් වහන්සේ පසුගියදා අපවත්වීමෙන් පසු අවසන් කටයුතු සිදුකෙරුණු පාර්ලිමේන්තු ක්‍රීඩාංගණයේදී ජනාධිපති මෛත්‍රීපාල සිරිසේන මහතා සෝභිත හිමියන්ගේ දේහය ඉදිරිපිට සිට සිදුකළ කතාවේදී පවසා තිබුණේ විධායක ජනපති ක්‍රමය අහෝසි කිරීමට තමන්ට කළ හැකි සෑම උත්සාහයක්ම ගන්නා බවයි. ඒ අනූව එම පො‍රොන්දුවට නව අර්ථකතනයක් ලබාදෙමින් මෛත්‍රිපාල සිරිසේන ජනාධිපතිවරයා ඔහු විසින් කැබිනට් මණ්ඩලයට මේ ගැන පත්‍රිකාවක් ඉදිරිපත් කරන බව පැවසීම අගය කළ යුතු කරුණකි. එහිදී ජනාධිපති මෛත්‍රිපාල සිරිසේන මහතා වැඩිදුරටත් මෙසේද පැවසීය. අපේ රට වේගයෙන් සංවර්ධනය වෙමින් හා දියුණු වෙමින් නව ගමනක් යන අවස්ථාවක අපේ අන්තර්ජාතික සබඳතා තව තවත් ශක්තිමත් වෙමින් තිබෙනවා. ජාත්‍යන්තරයේ සිටින අපේ ප්‍රවීණයන්ගේ, විද්වතුන්ගේ සහයෝගය අද අපට ඉතා අත්‍යවශ්‍ය වී තිබෙනවා. ද්විත්ව පුරවැසි සහතික පත්‍ර ප්‍රදානය පිළිබඳව ලෝකයේ බොහෝ රටවල තිබෙන්නේ දීර්ඝ ඉතිහාසයක්. රටවල ඇති වන වෙනස්කම් සහ නව සංවර්ධනයන් තුළ ප්‍රධාන වශයෙන්ම වෙනත් රටවල සිටින පුරවැසියන් තවත් රටක් සමග සම්බන්ධ වීම, දැනුම වර්ධනය කිරීම, ආයෝජන ඇතුලූ සංවර්ධන කාර්යයන් රාශියක් මත තම ජීවන රටාව සකස් කර ගනු ලබනවා. ඒ වගේම ඔවුන් ජාත්‍යන්තරය සමග සුහදතාවයෙන් කටයුතු කරනවා. ද්විත්ව පුරවැසි භාවය ලබා දීම ගැන පසුගිය කාලයේ අපේ රටේ ආරක්‍ෂක හේතූන් මත යම් යම් තීන්දු ගනු ලැබුවා. නමුත් අද අප සාමකාමී රටක් ලෙස සියලූ ජන කොටස්වලට නිදහස, ප්‍රජාතන්ත්‍රවාදය තහවුරු කරමින් සතුටින් ජීවත් විය හැකි පරිසරයක් ගොඩනගා තිබෙනවා. ද්විත්ව පුරවැසිභාවය ලබා දීම ඉතා වේගයෙන් සිදු කිරීමට ඒ අනුව අපට හැකි වුණා. මීට වසර කිහිපයකට පෙර අප විදේශගත වූ අවස්ථාවන්වල දී විදේශගත ශ්‍රී ලාංකිකයින් අපට පවසා සිටි ප්‍රධාන ප්‍රශ්නයක් වූයේ මෙම ද්විත්ව පුරවැසිභාවය ලබා ගැනීමේ ගැටලූ පිළිබඳවයි. අප නව ආණ්ඩුවක් ලෙස සිදු කරන පරිවර්තනයන් තුළ ලෝකයේ අනෙකුත් රටවල් සමග කරට කර ප්‍රබුද්ධ රාජ්‍යයක් ගොඩනැගීම වාගේම අපේ රටේ ආර්ථිකය ගොඩනැගීමට රටට අවශ්‍ය ආයෝජන, සංචාරක ව්‍යාපාරය ශක්තිමත් කිරීම වැනි කරුණු රාශියක් මුල් කර ගෙන අප මෙසේ ද්විත්ව පුරවැසිභාවය ලබා දීමට තීරණය කර තිබෙනවා. පසුගිය ජනවාරි 8 වැනි දා නව රජයක් බිහි කිරීමෙන් පසුව රටට අවශ්‍ය දේශපාලන ප්‍රතිසංස්කරණ සඳහා අප ප්‍රමුඛත්වයක් ලබා දුන්නා. 19 වැනි ව්‍යවස්ථා සංශෝධනය මගින් ප්‍රධාන වශයෙන් විධායක ජනාධිපතිවරයා සතු බලතල පාර්ලිමේන්තුවට ලබා දීම සහ ස්වාධීන කොමිෂන් සභා පිහිටුවීම ඒ අනුව සිදු කළා. මේ රටේ නිදහස් සහ සාධාරණ මැතිවරණ පැවැත්වීම සඳහා අප අවුරුදු 40 ක පමණ කාලයක සිට අදහස් ප්‍රකාශ කළා. මැතිවරණ කොමිෂන් සභා පිළිබඳව දේශපාලනඥයින් වගේම ජනතාව සහ මාධ්‍ය තුලින් ඒ පිළිබදව සාකච්ඡා කළා. එලෙස සාකච්ඡා කළ ස්වාධීන කොමිෂන් සභා පිහිටුවීමට හැකි වීම පිළිබඳව අද අපට සතුටු විය හැකියි. මැතිවරණ, රාජ්‍ය සේවය, මානව හිමිකම්, අධිකරණය, අල්ලස් සහ දූෂණ වැනි කොමිෂන් සභා අද අප පිහිටුවා අවසන් කර තිබෙනවා. ලෝකයේ දියුණුම රටවල පවතින ස්වාධීන ආයතන දැන් අපේ රට තුළ ද පිහිටුවා තිබෙනවා. ඒ වගේම අපි ඉතා ඉක්මනින් නව මැතිවරණ ක්‍රමයක් ස්ථාපිත කිරීමට බලාපොරොත්තු වෙනවා. පසුගිය ජනාධිපතිවරණ සමය තුළ විධායක ජනාධිපති ක්‍රමය අහෝසි කොට එම විධායක බලතල පාර්ලිමේන්තුවට, අධිකරණයට සහ ස්වාධීන කොමිෂන් සභා වැනි ක්ෂේත්‍රයන්ට පැවරීමට අප පොරොන්දු වුණා. ඒ අනුව අප මේ වන විට විධායක ජනාධිපති ධූරය අහෝසි කොට නව ව්‍යවස්ථා සංශෝධනයක් ඉදිරිපත් කිරීම සඳහා සාකච්ඡා කර ගෙන යනවා. අද පැවැත්වීමට නියමිත කැබිනට් මණ්ඩල රැස්වීමේ දී විශේෂ කැබිනට් පත්‍රිකාවක් ඉදිරිපත් කොට විධායක ජනාධිපති ධූරය අහෝසි කර එම බලතල පාර්ලිමේන්තුවට සහ අනෙකුත් ආයතන වෙත පැවරීමට මා අගමැතිතුමා සමග සාකච්ඡා කොට තිබෙනවා. ඒ වගේම නව මැතිවරණ ක්‍රමය පිළිබඳවත් අද පැවැත්වෙන කැබිනට් මණ්ඩල රැස්වීමට මා විශේෂ කැබිනට් පත්‍රිකාවක් ඉදිරිපත් කරනවා. එමගින් මේ රටේ නිදහස් හා සාධාරණ මැතිවරණ පැවැත්වීමටත්, දූෂණ සහ අක්‍රමිකතාවලින් තොර ජනතා නියෝජිතයින් පත් කර ගැනීමටත් ඉදිරියේ දී හැකි වේවි. විශේෂයෙන් අප අලූත් ගමනක් යනවා. ඇතැමුන් සිතන්නේ අවුරුදු 5 – 10 ක් වැනි කාලයක් ගත වී තිබෙන බවයි. ජනවාරි 8 වැනි දා ජනාධිපතිවරණයක් පැවැත්වීමෙන් අනතුරුව 19 වැනි ව්‍යවස්ථා සංශෝධනය ක්‍රියාත්මක කොට, පසුව අගෝස්තු 17 වැනි දා මහ මැතිවරණයක් පවත්වා අලූතින් ආණ්ඩුවක් පත් කර ගෙන තවමත් ගත වී තිබෙන්නේ මාස 10 ක් වැනි කෙටි කාලයකුයි. එම කෙටි කාලය තුළ රටට අවශ්‍ය වෙනස්කම්වලට අප මූලික පදනම සකසා තිබෙනවා. ඒ නිසා අප තවම වැඩ ආරම්භ කළා පමණයි. නව ආණ්ඩුවක මූලික වගකීමක් වන්නේ රටේ දුගී භාවය තුරන් කිරීම, නිදහස සහ ප්‍රජාතන්ත්‍රවාදය තහවුරු කිරීම, නිදහස් අධ්‍යාපනය, සෞඛ්‍ය ස්ථාපිත කිරීම, අන්තර්ජාතික සබඳතා, විදේශ වෙළදාම ශක්තිමත් කිරිම, නව ආයෝජකයින් ගෙන්වා ගැනීම, ඒකපුද්ගල ආදායම වැඩිකිරීම වැනි මේ කාරණා ඉටුකිරීමට අප සැලසුම් කර තිබෙනවා. වර්තමානයේ මෙරට තිබෙන නිදහස් වාතාවරණය තුළ බොහෝ දෙනෙකු නිදහසේ අදහස් ප්‍රකාශ කරනවා. කැබිනට් මණ්ඩලයේ සිටින ඇමතිවරුන් ද, නිදහසේ කතා කරනවා. මම පසුගිය වසර 20ක් විවිධ ආණ්ඩු යටතේ ඇමතිධූර දැරුවා. එම ආණ්ඩු යටතේ කැබිනට් මණ්ඩලයේ ඇමතිවරුන් කතා කළේ කොහොමද කියා මා දන්නවා. හැසුරුණේ කොහොමද කියා මා දන්නවා. ලැබී තිබෙන නිදහස භුක්ති විදීමේදී බොහොම සංයමයෙන් ඒ නිදහස ආරක්ෂා කරගත යුතුයි. සුහදතාවය පවත්වාගත හැක්කේ ඉතා අවබෝධයෙන් කටයුතු කළහොත් පමණයි. අලූත් රටක් ගොඩනැගීමේදී මෙම ද්විත්ව පුරවැසිභාවය ලබාදීම ඉතා වැදගත් වෙනවා. ඔබේ ශක්තිය අප රටේ දියුණුවට ඉතා වැදගත් වන බව මා අවධාරණය කරනවා.", "URL": "https://sinhala.adaderana.lk/news.php?nid=55145", "Category": null, "Parent URL": null}