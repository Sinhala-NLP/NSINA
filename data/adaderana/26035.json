{"Source": "Adaderana", "Timestamp": "July 24, 2012 07:32 pm", "Headline": "ඉන්දියාවට එරෙහි දෙවන තරගයෙන් ශ්‍රී ලංකාවට විශිෂ්ට ජයක්", "News Content": "ඉන්දීය කණ්ඩායමට එරෙහිව පැවැති දෙවැනි එක්දින තරගයෙන් කඩුලු 9 ක විශිෂ්ට ජයක් ලබා ගැනීමට ශ්‍රී ලංකා කණ්ඩායම සමත් වුණේය. මෙම තරගයේ පළමුවෙන් පන්දුවට පහරදුන් ඉන්දීය කණ්ඩායම පන්දුවාර 33යි පන්දු 3කදි සියලු දෙනා දැවි ලකුණු 138ක් ලබාගත් අතර පිළිතුරු ඉනිම ක්‍රීඩා කළ ශ්‍රී ලංකා කණ්ඩායම පන්දුවාර 19 යි එක් පන්දුවකදි සිය ජයග්‍රහණය වාර්තා කළේය. ඉන්දීය කණ්ඩායම වෙනුවෙන් ගෞතම් ගාම්භීර් ලකුණු 65 ක් ලබා ගත් අතර සෙසු පිතිකරුවන් අඩු ලකුණු සංඛ්‍යාවකට දවා ගැනීමට ශ්‍රී ලංකා පන්දු යවන්නන් සමත් වුණේය. පන්දු යැවීමේදි තිසර පෙරේරා හා ඇන්ජලෝ මැතිව්ස් කඩුලු 3 බැගින් බිඳ හෙළුවේය. ඉන්දීය කණ්ඩායමේ පිතිකරුවන් 7 දෙනෙකුටම ලකුණු 10 සීමාව හෝ ඉක්මවා යාමට නොහැකි විය. ශ්‍රී ලංකා කණ්ඩායමේ ජයග්‍රහණය වෙනුවෙන් උපුල් තරංග නොදැවි ලකුණු 59ක් ලබා ගත් අතර තිලකරත්න දිල්ෂාන් ලකුණු 50 ක් ලබා ගන්නා ලදි. ඒ අනුව දෙරට අතර පැවැත්වෙන තරග 5 කින් සමන්විත එක්දින තරගාවලිය එකට එකක් වශයෙන් සමවි තිබේ.", "URL": "https://sinhala.adaderana.lk/news.php?nid=26035", "Category": null, "Parent URL": null}