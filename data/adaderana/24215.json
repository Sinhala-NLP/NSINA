{"Source": "Adaderana", "Timestamp": "May 13, 2012 03:45 pm", "Headline": "රටට එරෙහි බලවේගවලට මුහුණදීමට නම් සියලුදෙනා එක්විය යුතුයි", "News Content": "ජාත්‍යන්තර බලවේග වලට එරෙහිව මුහුණදීමට නම් රටේ සියලු දෙනා එක්ව කටයුතු කළ යුතු බව අගරදගුරු කාදිනල් මැල්කම් රංජිත් හිමිපාණන් පවසයි. උන්වහන්සේ පෙන්වා දෙන්නේ මුළු රට තුළම සාමකාමී වාතාවරණයක් පවතී නම් කිසිදු බලවේගයකට මෙරටට එරෙහිව පියවර ගත නොහැකි බවයි. ජාතීන් විවිධ ආගමික ප්‍රජාවන් එකට එක්ව එකිනෙකා කෙරෙහි ගෞරවයෙන් යුක්තව ක්‍රියාකිරීමෙන් මුළු රටම සාමයේ හා සහජීවනයේ නගරයක් බවට පත්කළ හැකිවෙනු ඇති බවට අගරදගුරු හිමියන් විශ්වාසය පළ කළේය. රටේ සංවර්ධනයට ද රට තුළ සහජීවනයක් පැවතීම ඉවහල් වන බව උන්වහන්සේ පවසා සිටියේ අද(13)මහනුවරට ගොස් මධ්‍යම පළාත් සභාව විසින් අගරදගුරුහිමියන් පිළිගැනීම සඳහා සංවිධානය කරනු ලැබූ උත්සව අවස්ථාවකට එක්වී අනතුරුව මහනුවර ශාන්ත අන්තෝනි දේවස්ථානට පැමිණ රැස්ව සිටි පිරිස් අමතමිනි. මධ්‍යම පළාත් භාර ආණ්ඩුකාර ටිකිරි කොබ්බෑකඩුව,මධ්‍යම පළාත් ප්‍රධාන අමාත්‍ය සරත් ඒතනායක,මහනුවර නගරාධිපතිවරයා ඇතුළු සම්භාවනීය අමුත්තන් රැසක් මෙම අවස්ථාවට එක්ව සිටි බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=24215", "Category": null, "Parent URL": null}