{"Source": "Adaderana", "Timestamp": "April 10, 2018 11:52 am", "Headline": "දිස්ත්‍රික්ක 7කට අද තද වැසි-තැන් 5කට අද දහවල් 12:11ට ඉර මුදුන් වෙයි", "News Content": "බස්නාහිර,වයඹ,සබරගමුව,මධ්‍යම සහ ඌව පළාත්වලත් ගාල්ල සහ මාතර දිස්ත්‍රික්කවලත් සමහර ස්ථානවල අද(10) දිනයේ මිලිමීටර 100 ක පමණ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව නිවේදනය කරයි. ඉදිරි දින කිහිපයේදීත් සවස් කාලයේ ගිගුරුම් සහිත වැසි ඇතිවීමේ ඉහළ හැකියාවක් පවතින බව ද එම කාලගුණ අනාවැකියේ වැඩිදුරටත් සඳහන් වෙයි. ගතවූ පැය 24 ක කාලය තුළ මිලිමීටර 106.8 ක වැඩිම වර්ෂාපතනය වාර්තා වී තිබුණේ කෑගල්ල යටියන්තොට ප්‍රදේශයෙනි. මීට අමතරව ගාල්ල තලංගහවත්ත ප්‍රදේශයෙන් ද ඊයේ(09) දිනයේ මිලිමීටර 87.1 ක වර්ෂාපතනයක් වාර්තා වූ අතර ගාල්ල යටලමත්ත,උඩලමත්ත,රුක්මල්ගොඩ හා බෙම්බඩ යන ප්‍රදේශ ඊයේ පස්වරුවේ ජලයෙන් යට වී තිබුණි. මේ අතර ඊයේ සවස ඇදහැලුණු වර්ෂාවත් සමඟ බලපෑ තද සුළං හේතුවෙන් පුත්තලම වනාතවිල්ලුව පාර,රහුමත් නගර සහ මදීනා නගර යන ප්‍රදේශවල නිවාස 30 කට පමණ හානි සිදුව තිබුණි. කොළඹ - හලාවත මාර්ගයේ මාරවිල හොරගොල්ල ප්‍රදේශයේදී ඊයේ රාත්‍රී 7.00 ට පමණ විශාල ගසක් කඩා වැටීමෙන් එම මාර්ගයේ ගමනාගමනයට සම්පූර්ණයෙන් බාධා එල්ල විය. මාරවිල පොලීසිය හා ප්‍රදේශවාසීන් එක්ව අද අලුයම වනවිට මාර්ගය යථා තත්ත්වයට පත් කිරීමට පියවර ගෙන තිබුණි. මේ අතර මහනුවර නගරය මැදින් ගලා යන මැද ඇල මේ දිනවල ප්‍රතිසංස්කරණය කරමින් පවතින අතර ඊයේ ඇදහැලුණු වර්ෂාවත් සමඟ විශාල ජල ප්‍රවාහයක් ඒ හරහා වැටී තිබුණි. මේ හේතුවෙන් ඇලේ සංවර්ධන කටයුතු සඳහා රැගෙනවිත් තිබූ උපකරණ රැසක් ද ජලයට හසුව ඇති බව අප වාර්තාකරු පවසයි. පොළොන්නරුව ප්‍රදේශයට ද මිලිමීටර 53.8 ක වර්ෂාපතනයක් ඊයේ ඇදහැලුණු අතර පරාක්‍රම සමුද්‍රයේ වාන්දොරටු 06 ක් මේ වනවිට සම්පූර්ණයෙන්ම විවෘත කර තිබේ. තත්පරයට ඝන අඩි 840 ක ජල ධාරිතාවක් අඹන්ගඟ හරහා මහවැලි ගඟට එමඟින් මුදා හැරෙයි. මේ අතර ජාතික ගොඩනැගිලි පර්යේෂණ සංවිධානය විසින් ඊයේ පස්වරුවේ නිකුත් කළ නායයෑම් අනතුරු ඇඟවීම තවදුරටත් බල පැවැත් වෙයි. ඒ අනුව රත්නපුර දිස්ත්‍රික්කයේ ඇහැළියගොඩ,කිරිඇල්ල,අයගම,ඇලපාත,කුරුවිට,රත්නපුර සහ කොළොන්න යන ප්‍රාදේශීය ලේකම් කොට්ඨාසවලත්,කෑගල්ල දිස්ත්‍රික්කයේ දෙහිඕවිට ප්‍රාදේශීය ලේකම් කොට්ඨාසය හා ඒ අවට ප්‍රදේශවලත් ජනතාව නායයෑම් පිළිබඳ විමසිලිමත් විය යුතු බව එම සංවිධානය නිවේදනය කර සිටියි. මේ අතර සූර්යයා අප්‍රේල් මස 05 සිට 15 දක්වා ශ්‍රී ලංකාව ආශ්‍රිත අක්ෂාංශවලට සෘජුවම ඉහලින් පවතින අතර අද දහවල් 12:11ට කල්කුඩාව, වැලිකන්ද, පොලොන්නරුව, අඹන්පොළ සහ මදුරන්කුලිය යන ප්‍රදේශවලට හිරු මුදුන්ව පැවතුණා.", "URL": "https://sinhala.adaderana.lk/news.php?nid=87227", "Category": null, "Parent URL": null}