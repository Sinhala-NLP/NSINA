{"Source": "Adaderana", "Timestamp": "April 13, 2019 10:44 am", "Headline": "වෑන් රථයක් ඉන්ධන බවුසරයක ගැටෙයි-කතක් මරුට-5ක් රෝහලට", "News Content": "පුත්තලම-කොළඹ ප්‍රධාන මාර්ගයේ ආරච්චිකට්ටුව ප්‍රදේශයේදී වැන් රථයක් ඉන්ධන බවුසරයක ගැටීමෙන් සිදුවූ අනතුරකින් කාන්තාවක් මියගොස් පස්දෙනෙකු තුවාල ලබා හලාවත මහා රෝහලට ඇතුළත් කර ඇති බව අද දෙරණ වාර්තාකරු පවසයි. අද(13) අලුයම් 2.45 ට පමණ මේ අනතුර සිදුව ඇති බව වාර්තා වෙයි. මෙම අනතුරින් මියගොස් ඇත්තේ වැල්ලවත්ත ප්‍රදේශයේ පදිංචි කලානිධි මුරුගන් සෙන්චුගන් නමැති 48 හැවිරිදි කාන්තාවකි. වෑන් රථයේ ගමන් ගත් පිරිස යාපනයේ ප්‍රදේශයේ පැවති විවාහ මංගල උත්සවයකට සහභාගී වී ආපසු නිවෙස් බලා පැමිණෙන විට මෙම අනතුරට මුහුණ පා ඇති බව වාර්තා වෙයි. මේ වැන් රථයේ රියදුරුට රථය පාලනය කර ගත නොහැකිව තෙල් බවුසරයේ ගැටී ඇති බව මේ වන විට අනාවරණය වී තිබේ. මේ අනතුරින් තෙල් බවුසරයේ රියදුරුට ද තුවාල සිදුව ඇති බව අප වාර්තාකරු පවසයි. සිද්ධිය සම්බන්ධයෙන් ආරච්චිකට්ටුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=107911", "Category": null, "Parent URL": null}