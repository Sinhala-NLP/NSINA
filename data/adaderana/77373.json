{"Source": "Adaderana", "Timestamp": "September 10, 2017 09:18 pm", "Headline": " කඩුවෙල සිට පිටකොටුව දක්වා සැහැල්ලූ දුම්රිය සේවයක්", "News Content": "කඩුවෙල, හෝමාගම ආදී ප‍්‍රදේශවලට විධිමත් නාගරීකරණයක් සඳහා විධිමත් වැඩපිළිවෙලක් අවශ්‍ය බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා ප්‍රකාශ කරයි. ඒ අනුව කඩුවෙලට විධිමත් නාගරීකරණයක් සඳහා වැඩපිළිවෙලක් සකස් කර ආණ්ඩුවට ඉදිරිපත් කර තිබෙන බවත් එහි ප‍්‍රධාන අංගයක් ලෙස කඩුවෙල නගර සය චන්ද්‍රිකා කුමාරතුංග මාවත සංවර්ධනය කිරීමට නියමිත බවත් අමාත්‍යාවරයා කියා සිටියේය. මෙයට සමගාමීව කොලොන්නාව ආසනයේ මුල්ලේරියාව වැව අවට ප‍්‍රදේශය සංවර්ධනය කිරීම. අතුරුගිරිය ප‍්‍රදේශයේ නව නගරයක් මෙන්ම විනෝදාස්වාද ප‍්‍රදේශයක් ඉදිරිකිරීමට ද කටයුතු කරන බව අමාත්‍යවරයා සඳහන් කළේය. මාලබේ නව නගර නිර්මාණයත්, කඩුවෙල සිට පිටකොටුව දක්වා සැහැල්ලූ දුම්රිය සේවයක් සැලසුම් කර තිබෙන බවත් මේ වන විට එහි ශක්‍යතා අධ්‍යනය සිදුකරමින් තිබෙන අතර, ඉඩම් අත්පත් කර ගැනීමත් සිදුවෙමින් පවතින බවත් ලබන වසර අගභාගයේදී එහි ඉදිකිරීම් කටයුතු ආරම්භ කිරීමට නියමිත බවත් ඒ මහතා සඳහන් කළේය. බත්තරමුල්ල ප‍්‍රදේශයට රාජ්‍ය ආයතන ගෙන ඒම සඳහා මහාපරිමාණ ගොඩනැගිලි 03 ක් ඉදිකිරීමේ කටයුතු ආරම්භ කිරීමට නියමිත බවද අමාත්‍යවරයා සඳහන් කළේය. තවදුරටත් අමාත්‍යවරයා සඳහන් කළේ මාලබේ සිට හෝමාගම දක්වා ප‍්‍රදේශය තාක්ෂණ විශ්ව විද්‍යාල, තාක්ෂණ ආයතනය, විද්වතුන්ගේ පුරවරයක් බවට පරිවර්ථනය කරන්න බලාපොරොත්තු වන අතර ඒ සඳහා දැනට ආයතන 16 ක් පැමිණ තිබෙන බවයි. මහවැලි ව්‍යාපාරය, වලවේ ව්‍යාපාරය මෙන්ම මෙරටට කැළණි ගඟ ව්‍යාපාරය අත්‍යාවශ්‍ය බව ද අමාත්‍යවරයා සඳහන් කළේය. අමාත්‍යවරයා මෙම අදහස් පළ කර සිටියේ කඩුවෙල සතිපොළ හා අතිරේක බස්නැවතුම්පල ජනතා අයිතියට පත් කිරීමේ අවස්ථාවට සහභාගී වෙමිනි.", "URL": "https://sinhala.adaderana.lk/news.php?nid=77373", "Category": null, "Parent URL": null}