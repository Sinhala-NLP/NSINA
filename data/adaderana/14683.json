{"Source": "Adaderana", "Timestamp": "March 7, 2011 04:21 pm", "Headline": "වරද අපේ නම් විනය ක්‍රියා මාර්ගයක් ගන්න පසුබට වෙන්නේ නෑ", "News Content": "මහර ප්‍රදේශීය සභාවට එක්සත් ජනතා නිදහස් සන්ධානයෙන් තරග කරන අපේක්ෂිකාවකට පහරදීමේ සිදුවීම තමන් කිසි සේත්ම අනුමත නොකරන බව එක්සත් ජාතික පක්ෂය අවධාරණය කරයි. එසේම පදනම් විරහිතව මෙබඳු සිදුවීම් හුවාදක්වා එයින් දේශපාලන වාසි ලබාගැනීමට එක්සත් ජනතා නිදහස් සන්ධානය උත්සාහ ගන්නේනම් එකී උත්සාහයද පක්ෂයක් ලෙස පිළිකුලෙන් යුතුව ප්‍රතික්ෂේප කරන බව එක්සත් ජාතික පක්ෂය නිකුත් කළ නිවේදනයක දැක්වේ. මෙම සිදුවීම සම්බන්ධයෙන් පක්ෂයේ අවධානය යොමුවී ඇති බවද,සිදුවීමට අදාළ වෛද්‍ය වාර්තාවන් සහ පිළිගත හැකි සියලු තොරතුරු පදනම් කර ගනිමින් පහරදුන් බව කියන එ.ජා.ප අපේක්ෂකයා සම්බන්ධයෙන් පක්ෂයෙන් වෙනමම පරීක්ෂණයක් පවත්වන බවද සඳහන් වේ. එහිදී තම අපේක්ෂකයා අතින් යම් විනය විරෝධී ක්‍රියාවක් සිදුව ඇති බවට සනාථ වුවහොත් ඔහු සම්බන්ධයෙන් විනයානුකූලව පියවර ගන්නට පසුබට නොවන බවද එක්සත් ජාතික පක්ෂය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=14683", "Category": null, "Parent URL": null}