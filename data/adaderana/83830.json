{"Source": "Adaderana", "Timestamp": "January 31, 2018 03:33 pm", "Headline": " විශ්‍රාම වැටුප් දෙපාර්තමේන්තුව වටලා රාජකාරියට බාධා කළ සභාපති-ලේකම් රිමාන්ඩ්", "News Content": "විශ්‍රාම වැටුප් දෙපාර්තමේන්තුව වටලා එහි නිලධාරීන්ගේ රාජකාරියට බාධා කිරීමේ චෝදනාව යටතේ අත්අඩංගුවට ගත් ආබාධිත විශ්‍රාමික පොලිස් නිලධාරීන්ගේ සංගමයේ සභාපතිවරයා සහ ලේකම්වරයා රක්ෂිත බන්ධනාගාර ගත කර තිබේ. පසුගිය වසරේ නොවැම්බර් 28 වන දින ඉල්ලීම් කිහිපයක් මුල්කර ගනිමින් ආබාධිත විශ්‍රාමික පොලිස් නිලධාරීන්ගේ සංගමයේ සභාපතිවරයා ඇතුළු පිරිසක් විශ්‍රාම වැටුප් දෙපාර්තමේන්තුව වටලනු ලැබීය. ඒ සම්බන්ධයෙන් මාලිඟාවත්ත පොලීසියට ලද පැමිණිල්ලක් මත අද(31) උදෑසන ආබාධිත විශ්‍රාමික පොලිස් නිලධාරීන්ගේ සංගමයේ සභාපති අසේල බණ්ඩාර සහ ලේකම් ජගත් විජේසිංහ යන පුද්ගලයින් අත්අඩංගුවට ගෙන තිබුණි. ඒ අනුව ඔවුන් කොළඹ අතිරේක මහේස්ත්‍රාත් අධිකරණය වෙත ඉදිරිපත් කර ඇති අතර එහිදී සැකකරුවන් ලබන 06 වනදා දක්වා රක්ෂිත බන්ධනාගාරගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=83830", "Category": null, "Parent URL": null}