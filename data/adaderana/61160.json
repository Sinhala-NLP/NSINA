{"Source": "Adaderana", "Timestamp": "June 16, 2016 01:49 pm", "Headline": " මත්පැන් දුම්වැටි බදු වැඩි කරනවා - සෞඛ්‍යයට පැනවූ බදු ඉවත් කරනවා", "News Content": "මත්පැන්, දුම්වැටි හා ෆාම් ඔයිල් සඳහා බදු වැඩි කිරීමටත්, පෞද්ගලික සෞඛ්‍ය සේවය සඳහා පැනවුණු වැට් බදු ප්‍රතිශත පහත දැමීමටත්, රජය තීරණය කළ බව විශේෂ කාර්ය භාර්යය අමාත්‍ය ආචාර්ය සරත් අමුණුගම මහතා පවසයි.ආර්ථික කමිටුව රැස්වූ අවස්ථාවේදී මෙම තීරණය ගත් බව අද ශ්‍රීලනිප මූලස්ථානයේදී අද පෙරවරුවේ පැවැති මාධ්‍ය හමුවකදී හෙතෙම ‍පැවසීය.ඒ අනූව අදාළ තීරණ ඉදිරි කැබිනට් මණ්ඩලයට ඉදිරිපත් කර අනුමත කර ගැනීමට අපේක්ෂා කරන බවද ඒ මහතා කියා සිටියේය.මේ අතර ඒකාබද්ධ විපක්ෂයේ මන්ත්‍රීවරුන් පිරිසක් ආණ්ඩුව සමග එක්වීමට සුදානමින් සිටින බවද අමාත්‍යවරයා එහිදී කියා සිටියේය.ඔවුන්ගේ නම් ගම් හා කොපමණ ගණනක්දැයි කිව නොහැකි නමුත් පසුගිය විශ්වාසභංගයේදී ඊට සහය නුදුන් පිරිස අතරින් එම සංඛ්‍යාව වටහාගත හැකි බව හෙතෙම පෙන්වාදුන්නේය.මේ අතර මහබැංකු අධිපතිවරයාගේ සේවා කාලය දිගුකිරීමට ශ්‍රීලනිපය වි‍රුද්ධ බවත්, ශ්‍රීලනිපය පමණක් නොව ජනතාවද ඊට විරුද්ධ බවත්, පැවසූ අමාත්‍යවරයා නව අයෙකු එම තනතුරට පත් කළ යුතු බවද අවධාරණය කළේය.විදේශ සංචිත පසුගිය කාලසීමාවේදී යළිත් ඉහළගොස් ඇති බව පෙන්වාදුන් ඒ මහතා එය ආර්ථිකයේ වර්ධනයට රුකුලක් වී ඇතැයිද පෙන්වාදුන්නේය.", "URL": "https://sinhala.adaderana.lk/news.php?nid=61160", "Category": null, "Parent URL": null}