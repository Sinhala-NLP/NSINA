{"Source": "Adaderana", "Timestamp": "September 11, 2018 07:27 pm", "Headline": "ලංකාවට නැවත මරණ දණ්ඩය පැමිණීම ගැන එක්සත් ජාතීන්ගේ කණස්සල්ල", "News Content": "ශ්‍රී ලංකාව තුළ මරණීය දණ්ඩනය නැවත ක්‍රියාත්මක කිරීමට සැලසුම් කිරීම සම්බන්ධයෙන් එක්සත් ජාතීන්ගේ මානව හිමිකම් කොම්සම සිය කණස්සල්ල පළ කරයි. එහි මහකොමසාරිස් මිෂෙල් බැෂෙල්ට් මහත්මිය ජිනිවා හී එක්සත් ජාතීන්ගේ මානව හිමිකම් කවුන්සිලයේ 39 වන සැසිවාරයේ මංගල දේශනය පවත්වමින් මේ බව ප්‍රකාශ කළේය. එක්සත් ජාතීන්ගේ මානව හිමිකම් කවුන්සිලයේ 39 වන සැසිවාරය ඊයේ(10) ආරම්භ වු අතර එය ලබන 28 දක්වා පැවැත් වෙයි. 39 වන සැසිවාරයේ මංගල දේශනය පැවැත්වු එහි මහකොමසාරිස් මිෂෙල් බැෂෙල්ට් මහත්මිය ශ්‍රී ලංකාව සමබන්ධයෙන්ද මෙහිදි අදහස් පළ කළේය. ශ්‍රී ලංකාව තුළ සංක්‍රමණික යුක්ති ධර්මය අර්ථවත් ලෙස ක්‍රියාත්මක කිරීම මන්දගාමී බව එක්සත් ජාතීන්ගේ මානව හිමිකම් පිළිබඳ මහකොමසාරිස්වරිය ප්‍රකාශ කර ඇත. කෙසේවෙතත් අතුරුදන්වූවන්ගේ කාර්යාලය පිහිටුවීම සහ එහි කටයුතු සිදුකිරීම සම්බන්ධයෙන් සැහීමකට පත් වන බවත් එම කාර්යාලයේ කටයුතු ඉතා කඩිනමින් මෙන්ම අතුරුදන්වුවන්ගේ පවුල් වෙත පිළිතුරක් ලබාදෙනු ඇති බවටත් බලාපොරොත්තුවන බවද මානව හිමිකම් කොමසාරිස්වරිය ප්‍රකාශ කර තිබේ. ඇය වැඩිදුරටත් ප්‍රකාශ කර ඇත්තේ ශ්‍රී ලංකාව තුළ දිගුකාලීන ස්ථාවර භාවයක් ඇති කිරීම සදහා බලධාරින් අවශ්‍ය ක්‍රියාමාර්ග ගත යුතු බවයි. එමෙන්ම ජාතිවාදි හා ජාතීන් අතර ප්‍රචණ්ඩ ක්‍රියා සහ මරණීය දණ්ඩනය නැවත ආරම්භ කිරීමේ පුවත් කණස්සල්ලට හේතු වූ බවත් ඇය සිය ප්‍රකාශය තුළ පෙන්වා දී තිබේ. 39 වන එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් වාර්තා දෙකක් ඉදිරිපත්වීමට නියමිත බවයි වාර්තා වෙයි.", "URL": "https://sinhala.adaderana.lk/news.php?nid=95938", "Category": null, "Parent URL": null}