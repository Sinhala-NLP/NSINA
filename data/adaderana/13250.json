{"Source": "Adaderana", "Timestamp": "January 4, 2011 08:14 am", "Headline": "ජාතික ළමා හිංසන විරෝධතා දිනය අදයි", "News Content": "ජාතික ළමා හිංසන විරෝධතා දිනය අදට යෙදී තිබේ. ජාතික ළමා රක්ෂණ අධිකාරිය සහ ළමා සංවර්ධන හා කාන්තා කටයුතු අමාත්‍යාංශ්‍ය එක්ව මෙයට සමගාමීව හෙට දිනයේ විශේෂ උත්සවයක් පැවැත්වීමට කටයුතු යොදා ඇති බව අමාත්‍ය තිස්ස කරල්ලියද්ද මහතා ප්‍රකාශ කළේය. එහි දී මේ වසර තුළ ළමයින් සම්බන්ධයෙන් විශේෂ වැඩපිළිවෙළ රැසක් ක්‍රියාත්මක කිරීමට බලාපොරොත්තු වන බව ද අමාත්‍යවරයා ප්‍රකාශ කළේය. ළමුන්ට සිදුවන හිංසනයන් සම්බන්ධව ගෙනඒමට නියමිත නීති රීති, අණ පනත් රාශියක් මෙම වර්ෂය තුළ ඉදිරිපත් කිරීමට බලාපොරොත්තු වන බව ළමයින් සම්බන්ධයෙන් ගෙන ඇති ඉදිරි ක්‍රියාමාර්ග පිළිබඳව අද දෙරණට අදහස් දැක් වූ ළමා සංවර්ධන හා කාන්තා කටයුතු අමාත්‍ය තිස්ස කරල්ලියද්ද මහතා ප්‍රකාශ කළේය. එමෙන්ම විදේශගතවන, දරුවන් සිටින කාන්තාවන් සම්බන්ධව ද විශේෂ නීතිරීති මාලාවක් ගෙනඒමට සිදුවන බව අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=13250", "Category": null, "Parent URL": null}