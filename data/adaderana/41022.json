{"Source": "Adaderana", "Timestamp": "February 10, 2014 09:42 pm", "Headline": "අයි.සී.සී. යෝජනාවලියට විරුද්ධව ඡන්දය නොදීම පිටුපස ආණ්ඩුව ඉන්නවා", "News Content": "ක්‍රිකට් ක්‍රීඩාවේ බලාධිකාරීය රටවල් 3ට පැවරෙන‍ යෝජනාවලියට එරෙහිව ශ්‍රී ලංකාව ඡන්දය දීමෙන් වැළකී සිටීම පිටුපස වත්මන් ආණ්ඩුවද සිටින බවට සැකයක් මතුවන බවත්, එකී සිද්ධිය තරයේ හෙළාදකින බවත් සමාජවාදී තරුණ සංගමය පවසයි. ක්‍රිකට් ක්‍රීඩාවේ මූල්‍ය හා පාලන බලතල ඉන්දියාව, ඔස්ට්‍රේලියාව හා එංගලන්තයට පැවරෙන යෝජනාවලියක් අනුමත කර ගැනීම සඳහා සිංගප්පුරුවේ ඊයේ (09) පැවැති ඡන්ද විමසීමකදී ක්‍රිකට් කවුන්සිලයේ පූර්ණ සාමාජිකත්වය හිමි රටවල් 10ක් අතරින් ශ්‍රී ලංකාවත් පකිස්ථානයත් ඡන්දය ප්‍රකාශ කිරීමෙන් වැළකී සිටියේය. ශ්‍රී ලංකාව අදාළ යෝජනාවලියට මුලදී විරුද්ධ වන බව කියා අවසානයේ ඡන්දය නොදී සිටීම පිළිබඳව සමාජවාදී ශිෂ්‍ය සංගමය නිකුත් කළ මාධ්‍ය නිවේදනයක් පහත පරිදිය. සමාජවාදී තරුණ සංගමය වන අප ක‍්‍රීඩාව සම්බන්ධව සිදුවන අක‍්‍රමිකතා, දුෂණ, වංචා හා ක‍්‍රිඩාවේ ආරක්‍ෂාව සම්බන්ධයෙන් පසු ගිය කාලය පුරාම අපේ රටේ ක‍්‍රීඩාවට ආදරය කරන ජනතාව, ක‍්‍රීඩකයන් හා රටේ තරුණ තරුණියන් දැනුවත් කිරීමේ ව්‍යාපාරයක් ආරම්භ කරන ලදී. ඒ මේ රටේ ක‍්‍රීඩා ක්ෂේත්‍රය විශාල අර්බුදයකට මුහුණපා සිටීම නිසාවෙනි. මතභේදාත්මකව තුඩුදුන් අන්තර් ජාතික ක‍්‍රිකට් කවුන්සිලය විසින් ගෙන ආ නව කෙටුම්පත ඊයේ (09) සම්මත විය. මෙම යෝජනාවලිය ශ‍්‍රීලංකාවට අහිතකර එකක් බව අවබෝධය සහිතව සිට විරුද්ධව ඡන්දය දෙනවා වෙනුවට ඡන්දය දීමෙන් වැළකී සිටීමට ශ්‍රී ලංකා කි‍්‍රකට් සම්මෙලනය ගත් තීරණයට සමාජවාදී තරුණ සංගමය පිළිකුලෙන් යුතුව හෙළාදකියි. පසුගිය දා මෙම කෙටුම්පත සම්බන්ධයෙන් විවාදාත්මක කතාබහක් විය. අන්තර් ජාතික ක‍්‍රිකට් කවුන්සිලයේ සාමාජික රටවල් 10ට පූර්ණ ස්ථීර සාමාජිකත්වය හිමි වන අතර මෙම යෝජනාවලිය සම්මත වීමෙන් රටවල් 3කට (ඉන්දියාව, එංගලන්තය හා ඕස්ටේ‍්‍රලියාව) වඩා වැඩි බලයක් හිමිවේ. යෝජිත කෙටුම්පතින් ඉන්දියාව, ඕස්ටේ‍්‍රලියාව හා එංගලන්තයට හැර සෙසු රටවලට ඇති වන වාසියක් නොවන බව ක‍්‍රිකට් විචාරකයෝ ද පවසන ලදී. එසේ හෙයින් අනිකුත් රටවලට තරඟ ලබාදිමේ ප‍්‍රමාණයන් හා තීන්දු තීරණය ගැනීමේ හැකියාව ඔවුන් සතු වීමෙන් ශ‍්‍රීලංකාව වැනි රටවලට මෙම කෙටුම්පත සම්මතවීමෙන් ක‍්‍රිකට් ක‍්‍රීඩාවේ අනාගතය අනතුරු දායක තත්ත්වයට පත්වනු ඇත. මේ පිළිබඳව ක‍්‍රීඩා අමාත්‍යවරයා පැවසූයේ මෙම යෝජනාවලිය ශ‍්‍රී ලංකාව වැනි රටවලට සුභදායි නොවන බැවින් රටක් ලෙස මෙයට විරුද්ධ වන බවත්ය. මෙම යෝජනාවලිය විමසා බැලීම සඳහා ශ‍්‍රීලංකා කි‍්‍රකට් ආයතනය පසුගිය දා කැඳවු සමුළුවේ ස්ථාවරය වූයේද මේ සඳහා විරුද්ධ විය යුතු බවයි. අන්තර් ජාතික ක‍්‍රිකට් කවුන්සලයේ යෝජනාවලිය සඳහා විරුද්ධ විය යුතු බව මෙරට සියලූ පාර්ශ්වයන්ගේ ස්ථාවරය වූ අතර එය ශ‍්‍රී ලංකා කි‍්‍රකට් ආයතනය ද අනුමත කළේය. එහෙත් තීරණාත්මක අවස්ථාවේදී එම විරුද්ධත්වය ප‍්‍රකාශ නොකර ශ‍්‍රී ලංකා ක‍්‍රිකට් ආයතනය නිහඬ විය. එයින් හැ‍ඟෙන්නේ වෙනත් ආකාරයකින් මෙය අනුමත කළ බවත්ය. අන්තර් ජාතික ක‍්‍රිකට් කවුන්සල මණ්ඩල රැස්වීමට සහභාගි වන ශ‍්‍රී ලංකා ක්‍රිකට් ආයතනයේ නිලධාරීන් යනු මෙරට නියෝජිතයන්ය. ඔවුන්ට තනි තීරණ ගත නොහැකිය. එම පාලක මණ්ඩල රැස්වීමේදී දැක්විය යුත්තේ ශ‍්‍රි ලංකාවේ ස්ථාවරයයි. එසේ නොකොට එම පාලක මණ්ඩල රැස්වීමට සහභාගි වූ අය එම යෝජනාවට විරුද්ධව ඡන්දය ප‍්‍රකාශ කිරීමෙන් වැළකී සිටියේ කාගේ අවසරය මතදැයි ක‍්‍රිකට් බලධාරීන් මෙය රටට හෙලිකළ යුතුය. එම පාලක මණ්ඩල රැස්වීමේදී අනුමත වූ සම්පූර්ණ යෝජනාවලිය ද තවමත් අභිරහසක් වේ. එබැවින් යෝජනාවලිය මෙරටට දැනගැනීම සඳහා ප‍්‍රකාශයට පත් කරන ලෙසද ශ‍්‍රී ලංකා ක‍්‍රිකට් ආයතනයට අභියෝග කරන්නෙමු. එබැවින් මේ සම්බන්ධයෙන් අදාළ බලධාරීන් පුද්ගලික වාසි ලබාගැනීම හෝ වෙනත් පාර්ශ්වයක බලපෑමක් මත සිදු වී ඇති බව සාධාරණ සැකයක් පැන නැ‍ඟේ. ක්‍රීඩා ඇමතිවරයා ප‍්‍රකාශ කරන ආකාරයටම මෙම යෝජනාව රටට අහිතකර වෙනවා නම් මේ සඳහා විරුද්ධව ඡන්දය ලබාදීම වැළකී සිටීමෙන් සිදු කළ පාවාදීම පිළිබඳව විධිමත් පරීක්‍ෂණයක් පැවැත්විය යුතුය. මෙම සිදුවීම සම්බන්ධයෙන් ක‍්‍රීඩා ඇමතිවරයා සහ රජය මැදිහත් නොවීම තුළ වත්මන් ආණ්ඩුවද මෙම පිටුපස සිටින බවට සැකයක් මතුවන බවත්, මෙම සිදුවීම අප තරයේ හෙළාදකින අතර ක‍්‍රීඩාවේ ප‍්‍රජාතන්ත‍්‍රවාදය ආරක්‍ෂා කරගැනීම සඳහා ඊට එරෙහිව හඬ නැඟීමට අපිත් සමඟ අත්වැල් බැදගන්නා ලෙසත් ක‍්‍රීඩාවට ආදරය කරන වත්මන් තරුණ පරපුරෙන් ඉල්ලා සිටිමු.", "URL": "https://sinhala.adaderana.lk/news.php?nid=41022", "Category": null, "Parent URL": null}