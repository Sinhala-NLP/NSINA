{"Source": "Adaderana", "Timestamp": "June 8, 2013 01:29 pm", "Headline": "ධීවරයින් 4ක් ජාතික රෝහලේ", "News Content": "නාවික හමුදාව විසින් බේරාගත් ධිවරයින් 04 දෙනෙකු ප්‍රතිකාර සඳහා කොළඹ ජාතික රෝහලට ඇතුළත් කර තිබේ. අද (08) පෙරවරුවේ මොවුන් රෝහලට ඇතුළත් කළ බව ජාතික රෝහලේ ප්‍රකාශකයෙකු පැවසීය. අද දෙරණ සමග අදහස් දැක්වූ එම ධීවරයෙකු සදහන් කළේ ඊයේ රාත්‍රී තමන් සහ තවත් පුද්ගලයෙකු දෙහිවල ප්‍රදේශයෙන් මුහුදු ගිය අතර පැවති දැඩි සුළං තත්ත්වය හේතුවෙන් ගමන් ගත් බෝට්ටුව පෙරළීමෙන් තමන් සහ අනෙක් ධීවරයා මුහුදට වැටුණ බවයි. රාත්‍රී කාලයේ මුහුදේ පීනාගෙන ගොඩබිම ආසන්නයට පැමිණි බවත්, පසුව නාවික හමුදාව විසින් තමා බේරා ගත් බවත් එම ධීවරයා පැවසීය. රෝහලට ඇතුළත් කළ ධීවරයින්ගේ තත්ත්වය බරපතළ නොවන බව එහි අදාළ ප්‍රකාශකයා කීවේය. කෙසේ වෙතත් අදාළ ධීවරයින්ට අධික සීතල හේතුවෙන් ශ්වසන අපහසුතා හටගෙන ඇති බවත් මේ වන විට ඔවුන්ට අවශ්‍ය මූලික ප්‍රතිකාර ලබා දී ඇති බවත් එම ප්‍රකාශකයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34741", "Category": null, "Parent URL": null}