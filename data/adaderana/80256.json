{"Source": "Adaderana", "Timestamp": "November 20, 2017 05:20 pm", "Headline": " සුව ක්ෂේත්‍රයත් යාවත්කාලීන කරනවා", "News Content": "ලොව පුරා වේගයෙන් වෙනස්වන වෛද්‍ය විද්‍යාව තුළ මෙරට සෞඛ්‍ය ක්ෂේත්‍රය ද යාවත්කාලීන කරමින් ඉහළ ගුණාත්මකභාවයකින් යුතුව ඉදිරියට ගෙනයාමට වත්මන් රජය කැපවී සිටින බව ජනාධිපති මෛත්‍රීපාල සිරිසේන මහතා පවසයි. බත්තරමුල්ල, ශ්‍රී ලංකා කාට්සු ජාත්‍යන්තර විශ්වවිද්‍යාලයේ පැවැති වෛද්‍ය රසායනාගාර වෘත්තිකයින්ගේ වාර්ෂික විද්වත් සමුළුව අමතමින් ජනාධිපතිවරයා ප්‍රකාශ කළේ ඒ සඳහා සියලු පහසුකම් සැලසීමට රජය කටයුතු කරන බවයි. එහිදී වැඩිදුරටත් අදහස් දක්වමින් ජනාධිපතිවරයා සඳහන් කළේ සෞඛ්‍ය ක්ෂේත්‍රය තුළ ඉතා වැදගත් අංශයක් වන වෛද්‍ය රසායනාගාර සේවයේ වෘත්තිකයින්ගේ අධ්‍යාපන මට්ටම උසස් කරමින් උපාධියක් දක්වා ඉදිරියට යාමට අවශ්‍ය කටයුතු ද ඔවුන්ට සකස් කර දෙන බවයි. විශිෂ්ඨ සේවාවක නිරත වූ වෛද්‍ය රසායනාගාර සේවාවේ වෘත්තිකයින් පිරිසකට සම්මාන පිරිනැමීම ද ජනාධිපතිවරයා අතින් සිදු වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=80256", "Category": null, "Parent URL": null}