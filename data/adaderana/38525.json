{"Source": "Adaderana", "Timestamp": "November 1, 2013 01:33 pm", "Headline": "පොකිරිස්සන් 22ක් සමග අතේ මාට්ටු ", "News Content": "ඡායා රූ - ජූඩ් සමන්ත බලපත්‍ර රහිතව සහ මෙහෙයුම් කර ඇල්ලීම තහනම් කර ඇති පොකිරිස්සන් 22 ක් සමග සැකකරුවෙකු මහවැව ධීවර අධ්‍යක්ෂක කාර්යාලයේ නිලධාරීන් විසින් අත්අඩංගුවට ගෙන තිබේ. අද (01) පෙරවරුවේ මාරවිල - බරුදැල්පොල ප්‍රදේශයේදී මෙම වැටලීම සිදු කර ඇති බව අප වාර්තාකරු පවසයි. පොකිරිස්සන් ඇල්ලීම සඳහා මෙහෙයුම් කිරීමට නම් ධීවරයින් ඒ සඳහා ප්‍රදේශයේ ධීවර අධ්‍යක්ෂකවරයාගෙන් මෙහෙයුම් බලපත්‍රයක් ලබා ගත යුතුය. එමෙන්ම හිස සෙන්ටි මීටර් 06 ට සහ වලිගය සෙන්ටිමීටර් 10 ක අඩු පොකිරිස්සන් ඇල්ලීම රජය විසින් තහනම් කර ඇත. ඒ සම්බන්ධයෙන් වු අංක 1123/2 දරණ ගැසට් පත්‍රය 2000 මාර්තු 13 වැනිදා රජය විසින් නිකුත් කර තිබේ.‍ අත්අඩංගුවට ගෙන ඇති සැකකරු සන්තකයේ තිබී මෙහෙයුම් කිරීම තහනම් කර ඇති පොකිරිස්සන්ද සිට ඇත. මෙම පොකිරිස්සන් අල්ලා ඇත්තේ ට්‍රෝලීන් දැල් භාවිතා කරමින් බව වැටලීම කළ නිලධාරීන් කියයි. මහවැව සහකාර ධීවර අධ්‍යක්ෂක ඒ.ඒ.වික්‍රමසිංහ, ප්‍රාදේශීය ධීවර පරීක්ෂකවරුන් වන ආර්.ඒ.වික්‍රමසිංහ, බන්දුල රණසිංහ, ධීවර පරීක්ෂක සුමින්ද වික්‍රමාරච්චි, මාරවිල පොලීසියේ පොලිස් සැරයන්වරුන් වන 65850 අනිල්, 74921 වර්ණසුරිය යන නිලධාරීන් විසින් මෙම වැටලීම සිදු කර ඇත. අත්අඩංගුවට ගෙන ඇති සැකකරු මාරවිල දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=38525", "Category": null, "Parent URL": null}