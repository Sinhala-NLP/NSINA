{"Source": "Adaderana", "Timestamp": "June 27, 2014 02:07 pm", "Headline": "රජරට උපකුලපති නිදහස් - සිසුන් ඉවත්වෙයි", "News Content": "රජරට සරසවියේ සිසුන් පිරිසක් විසින් සිරඅඩස්සියට ගනු ලැබූ එම විශ්ව විද්‍යාලයේ උපකුලපතිවරයා ඇතුළු නිලධාරින් කිහිප දෙනා නිදහස් කර තිබේ. රජරට සරසවියේ උපකුලපතිවරයාගේ කාර්යාලය වටකරගෙන සිටි සිසුන් එම ස්ථානයෙන් ඉවත්ව ගිය බව අද දෙරණ වාර්තාකරු පැවසීය. සිසුන් 28 දෙනෙකුට පනවා ඇති පංති තහනම ඉවත් කරන ලෙස ඉල්ලා එහි සිසුන් පිරිසක් උපකුලපතිවරයා රැඳී සිටි ගොඩනැගිල්ල වටා ඊයේ පස්වරුවේ ඒකරාශි වෙමින් ඔහු ඇතුළු නිලධාරීන් කිහිප දෙනෙකු ඒ තුළ සිර‍කරගෙන සිටි අතර ඔවුන්ට මේ නිසා ඉන් බැහැරවීමට නොහැකිවිය. සිසුන්ගේ පන්ති තහනම ගැන ආචාර්ය මණ්ඩලය විසින් ඉදිරිපත් කළ විසඳුම ලබන 10 දා පාලනාධිකාරී රැස්වීමට ඉදිරිපත් කැර ලිහිල් දඬුවමක් පැනවීමට දෙපාර්ශවය අතර ඇති වූ එකඟතාවය නිසා සිසුන් එම ස්ථානයෙන් ඉවත්ව ගොස් ඇත‍. ඒ සමඟම කැරලි මර්දන පොලිසිය ද ඉවත්ව ගොස් ඇති අතර විශ්ව විද්‍යාලය යළි විවෘත කරන දිනය ගැන තීරණයක් ගැනීමට නියමිතය.", "URL": "https://sinhala.adaderana.lk/news.php?nid=44264", "Category": null, "Parent URL": null}