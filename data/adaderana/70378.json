{"Source": "Adaderana", "Timestamp": "March 3, 2017 04:49 pm", "Headline": " රෝසා 13 තෙක්  රිමාන්ඩ්", "News Content": "ගල්කිස්ස මහේස්ත්‍රාත් අධිකරණ පරිශ්‍රයේ ගිනි අවි සොයා ගැනීමේ සිද්ධිය සම්බන්ධයෙන් පොලීසියට බාර වූ එස්.ඩී රොෂාන් ඉන්දික ද සිල්වා හෙවත් රෝසා නමැත්තා මෙම මස 13 වන දින දක්වා රක්ෂිත බන්ධනාගාර ගත කර තිබේ. ගල්කිස්ස මහේස්ත්‍රාත් අධිකරණ පරිශ්‍රයේ ගිනි අවි සොයා ගැනීමේ සිද්ධිය සම්බන්ධයෙන් අවශ්‍යව සිටි එස්.ඩී රොෂාන් ඉන්දික ද සිල්වා හෙවත් රෝසා නමැත්තා නීතිඥවරයෙකු මාර්ගයෙන් ඊයේ(02) රාත්‍රියේ පොලීසියට භාරවීමෙන් පසු අත්අඩංගුවට ගත් බව පොලීසිය පැවසුවේය. පසුගිය බදාදා ගල්කිස්ස අධිකරණ ශාලවක් තුළ තිබී උණ්ඩ යොදා වෙඩි තැබීම සඳහා සූදානම් කර තිබූ රිවෝල්වරයක් සහ පිස්තෝලයක් සොයා ගැනුණි. එහිදී අධිකරණ පරිශ්‍රයේ රැදී සිටි පුද්ගලයින් 20 දෙනෙකු අත්අඩංගුවට ගත් අතර එම පිරිසට මුදල් ගෙවා අධිකරණ පරිශ්‍රයට ගෙන්වාගෙන ඇත්තේ අත්අඩංගුවට ගත් සැකකරු බවට අනාවරණය වී තිබේ. අදාළ දිනයේදී බන්ධනාගරයක සිට අධිකරණයට ඉදිරිපත් කිරීමට නියමිතව තිබූ ගොනා කෝවිලේ රොහා නමැති සංවිධානාත්මක අපරාධ කල්ලි නායකයාගේ විරුද්ධ පාර්ශවයේ ප්‍රබල පුද්ගලයෙකු ලෙස රොෂාන් ඉන්දික නමැත්තා සැලකෙන බව පොලීසිය පැවසුවේය. සැකකරු ගල්කිස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු පවසයි. සිද්ධිය සම්බන්ධයෙන් මීට පෙර අත්අඩංගුවට ගැණුනු පුද්ගලයින් 20 දෙනා ලබන 13 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=70378", "Category": null, "Parent URL": null}