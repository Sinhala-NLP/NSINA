{"Source": "Adaderana", "Timestamp": "June 1, 2013 02:07 pm", "Headline": "සබරගමු සිසුන්ට කඳුළු ගෑස් - පොලීසියේ 2ටත් තුවාලයි", "News Content": "සබරගමුව විශ්ව විද්‍යාලයේ සිසුන් පිරිසක් විසින් බදුල්ල - කොළඹ මාර්ගය හරස් කරමින් ආරම්භ කර තිබූ විරෝධතාව මැඩපැවැත්වීම සඳහා මීට ටික වේලාවකට පෙර පොලීසිය විසින් කඳුළු ගෑස් ප්‍රහාරයක් එල්ල කර තිබේ. සිසුන් කිහිප දෙනෙකුට පනවා ඇති විභාග තහනම ඉවත් කරන ලෙස ඉල්ලා එම විද්‍යාලයේ සිසුන් සිව්දෙනෙකු පසුගියදා උපවාසයක් ආරම්භ කරන ලදී. එම උපවාසය ඊයේ සිට මාරාන්තික උපවාසයක් බවට පත්කරන බව පැවසූ අතර ඒ අනුව ‍එසේ උපවාසයේ නිරත වූ සිසුන් දෙදෙනෙකු අද (01) රෝහල් ගත කෙරිණ. සෙසු සිසුන් දෙදෙනාගේ උපවාසයට සහය පළකරමින් පඹහින්න මංසන්ධිය ඉදිරිපිට මාර්ගයේ වාඩි වී එම විශ්ව විද්‍යාලයේ තවත් සිසුන් පිරිසක් විරෝධතාවයේ නිරත වීමත් සමග බදුල්ල - කොළඹ මාර්ගයේ ධාවන කටයුතුවලට අද පෙරවරුවේ සිට බාධා එල්ල විණ. මේ හේතුවෙන් ඔවුන් පිරිස විසුරුවා හැරීම සඳහා කඳුළු ගෑස් ප්‍රහාරයක් පොලීසිය විසින් එල්ල කර ඇති බව පොලිස් මාධ්‍ය ප්‍රකාශක කාර්යාලය කීවේය. එම සිද්ධියේදී පොලීසියේ නිලධාරීන් 2ටත් තුවාල සිදුව ඇතැයි සැලවූ වගද එම කාර්යාලය පැවසුවේය. තවද සිසුන් 6 දෙනෙකු පොලීසිය විසින් අත්අඩංගුවට ගෙන තිබේ. සිසුන් පිරිස විසුරුවා හැරීමෙන් පසු බදුල්ල - කොළඹ මාර්ගයේ ධාවන කටයුතු යළි ආරම්භ කර ඇතැයිද පොලීසිය කීවේය.", "URL": "https://sinhala.adaderana.lk/news.php?nid=34543", "Category": null, "Parent URL": null}