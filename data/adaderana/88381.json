{"Source": "Adaderana", "Timestamp": "May 2, 2018 12:08 pm", "Headline": "විශේෂ පක්ෂ නායක රැස්වීමක් හෙට", "News Content": "විශේෂ පක්ෂ නායක රැස්වීමක් හෙට(03) පැවැත්වීමට සැලසුම් කර ඇති බව පාර්ලිමේන්තු නියෝජ්‍ය මහ ලේකම් නීල් ඉද්දවෙල මහතා පවසයි. අද දෙරණ කල විමසීමකට පිළිතුරු දෙමින් පාර්ලිමේන්තු නියෝජ්‍ය මහ ලේකම් නීල් ඉද්දවෙල මහතා සඳහන් කළේ අදාළ පක්ෂ නායක රැස්වීම අද(02) දිනයේ පැවැත්වීමට නියමිතව තිබුණද එය හෙට(03) දිනයේ පැවැත්වීමට සැලසුම් කර ඇති බවයි. කථානායක කරූ ජයසූරිය මහතාගේ ප්‍රධානත්වයෙන් මෙම සාකච්ඡාව පැවැත්වෙනු ඇති. නව පාර්ලිමේන්තු සැසිවාරය එළඹෙන 08 වනදා ආරම්භ වීමට නියමිතයි. මෙම පාර්ලිමේන්තු සැසිවාරය සම්බන්ධයෙන් හෙට දිනයේ පැවැත්වෙන පක්ෂ නායක රැස්වීමේදී විශේෂ අවධානය යොමුවනු ඇති බව ඉද්දවෙල මහතා සඳහන් කළේය. එමෙන්ම ඉදිරි පාර්ලිමේන්තු සැසිවාරයන් පැවැත්වෙන දිනයන් සම්බන්ධයෙන්ද මෙහිදී සාකච්ඡා වීමට නියමිත බව ඔහු සඳහන් කළේය. මෙම පක්ෂ නායක රැස්වීමට සහභාගී වන ලෙස සියළු පක්ෂ නායකයින්ට දැනුම් දී ඇති බව පාර්ලිමේන්තු නියෝජ්‍ය මහ ලේකම් නීල් ඉද්දවෙල මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=88381", "Category": null, "Parent URL": null}