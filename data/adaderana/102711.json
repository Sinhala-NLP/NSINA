{"Source": "Adaderana", "Timestamp": "January 20, 2019 02:55 pm", "Headline": "ජීවිත 6ක් බිලිගත් වෙන්නප්පුව රිය අනතුර-මෝටර් රථය තුළ ජීව උණ්ඩ සහිත පිස්තෝලයක්", "News Content": "වෙන්නප්පුව - නයිනමඩම,බෝලවත්ත ප්‍රදේශයේ දී අද(20) වැනිදා අළුයම 06 දෙනෙකුට මරු කැදවමින් අනතුර සිදුවූ මෝටර් රථය තුළ තිබී පිස්තෝලයක් හමුවූ බව පොලීසිය පවසයි. මිලි මීටර් 8 ප්‍රමාණයේ උණ්ඩ දැමිය හැකි පිස්තෝලයක් බව මේ වන විට අනාවරණය වී තිබේ. ඉතාලියේ නිෂ්පාදිත මෙම පිස්තෝලයේ තිබී ජීව උණ්ඩ 08 ක්ද හමුවී ඇත. එම ගිනි අවිය අනතුරට පත්වූ මෝටර් රථයේ දොරක් තුළ සඟවා තිබී ඇති බව ද පොලීසිය සඳහන් කරයි. පිස්තෝලයේ හිමිකරුවන් පිළිබඳ මෙතෙක් අනාවරණය වී නොමැත. පිස්තෝලය කුමන කටයුත්තක් සඳහා රැගෙන ගියේ ද යන්න පිළිබඳව ද මේ වන විට පොලීසිය පරීක්ෂණ ආරම්භ කර තිබේ. සහකාර පොලිස් අධිකාරී කීර්ති බණ්ඩාර මහතාගේ උපදෙස් මත ප්‍රධාන පොලිස් පරීක්ෂක ශ්‍රීනික ජයකොඩි මහතා ඇතුළු කණ්ඩායමක් වැඩිදුර විමර්ශන කටයුතු පවත්වයි. වෙන්නප්පුව නයිනමඩම ප්‍රදේශයේ අද(20) අලුයම සිදුවූ රිය අනතුරින් පුද්ගලයින් 06 දෙනෙකු ජීවිතක්ෂයට පත්විය. මෙලෙස මරණයට පත්ව තිබුණේ වෙන්නප්පුව වයික්කාල ප්‍රදේශයේ විවාහ මංගල්‍යයක් සඳහා සහභාගි වීමෙන් අනතුරුව යළි පැමිණෙමින් සිටි පිරිසක්. වෙන්නප්පුව වයික්කාල ප්‍රදේශයේ උත්සව ශාලාවක පැවති විවාහ මංගල්‍යය උත්සවයකට සහභාගි වී දෝටර් රථයකින් නැවත නිවෙස් වෙත පැමිණෙමින් සිටි පිරිසක් වෙන්නප්පුව නයිනමඩම පාලම අසලදී අද අලුයම 3.15 ට පමණ මෙලෙස අනතුරට ලක්විය. කොළඹ - හලාවත මාර්ගයේ හලාවත දෙසට ධාවනය කරමින් සිටි ඔවුන් රැගත් මෝටර් රථය අධික වේගයෙන් පැමිණීමත් සමග ඉදිරියෙන් ධාවනය වූ මාළු ලොරියක පිටුපස ගැටීමෙන් මෙම අනතුර සිදුව තිබේ. නයිනමඩම පාලම ආරම්භ වන ස්ථානයේ සිදුවූ මෙම අනතුරත් සමඟ ලොරි රථය පාලමේ ආරක්ෂක බැම්මක ගැටී නතර වී තිබූ අතර මෝටර් රථයට දැඩි හානි සිදුවිය. අනතුර සිදුවන අවස්ථාවේ මෝටර් රථයේ පිරිමි පුද්ගලයින් 9 දෙනෙකු සිට ඇති අතර බරපතළ තුවාල ලැබූ ඔවුන් මීගමුව සහ මාරවිල රෝහල් වෙත ඇතුළත් කිරීමෙන් පසු ඒ අතරින් 06 දෙනෙකු ජීවිතක්ෂයට පත්විය. සෙසු පිරිස අතරින් දෙදෙනෙකු මීගමුව රෝහලේ ප්‍රතිකාර ලබන අතර තවත් අයෙකු කොළඹ ජාතික රෝහල වෙත මාරු කර යවා තිබේ. මෘත ශරීර 4 ක් මාරවිල රෝහලේත් දෙදෙනෙකුගේ සිරුරු මීගමුව රෝහලේත් තැන්පත් කර ඇති අතර වෙන්නප්පුව පොලීසිය මගින් වැඩිදුර විමර්ශන සිදු කරයි. අනතුරින් ජීවිතක්ෂයට පත්වුණේ මෝටර් රථය පැදවූ වෙන්නප්පුව ප්‍රදේශයේ පදිංචි 36 හැවිරිදි ප්‍රදීප් චන්දන එම ප්‍රදේශයේම පදිංචිව සිටි 34 හැවිරිදි සුරංග සංජීව ප්‍රනාන්දු, 34 හැවිරිදි වික්‍රමසිංහ බණ්ඩාර,26 හැවිරිදි ජනිත රුෂාන් පීරිස්,24 හැවිරිදි මනෝජ් අනුරුද්ධ යන අයයි. ගාල්ල ප්‍රදේශයේ පදිංචි 32 හැවිරිදි රෝහණ සෙනෙවිරත්න යන අය ද අනතුරින් ජීවිතක්ෂයට පත්විය.", "URL": "https://sinhala.adaderana.lk/news.php?nid=102711", "Category": null, "Parent URL": null}