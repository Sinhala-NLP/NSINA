{"Source": "Adaderana", "Timestamp": "April 8, 2014 03:49 pm", "Headline": "හාවඩ් යන්න ඕන නෑ - මැදමුලනට ආවා නම් මම කියලා දෙනවා", "News Content": "ආණ්ඩු පෙරළීම ගැන ඉගෙන ගැනීමට හාවඩ් යාමට අවශ්‍ය නැති බවත් මැදමුලනට ආවා නම් තමන්ට ඒ ගැන හොඳ හැටි කියා දිය හැකි බවත් ජනාධිපති මහින්ද රාජපක්ෂ මහතා පවසයි. අරාබි වසන්තය වැනි නම් යොදා ගනිමින් ජනතාවට පාරට බහින්න කියා ඇතැමුන් කියන නමුත් බලහත්කාරයෙන් ආණ්ඩු පෙරළීමට තමන් කිසිසේත් ඉඩ නොදෙන බවද හෙතෙම අවධාරණය කරයි. රටක ආණ්ඩු පෙරළිය යුතු බවත් එසේ කළ යුත්තේ ප්‍රජාතන්ත්‍රවාදීව බවත් පවසන ජනාධිපතිවරයා තමන්ද එසේ පාරට බැස හොඳ හැටි පදම් වූ පුද්ගලයෙකු යැයි කියා සිටියේ අද (08) කොළඹදී පැවැති උත්සවයකට සහභාගි වෙමිනි. 2013 මහ බැංකු වාර්තාව එළිදැක්වීම නිමිත්තෙන් එම උත්සවය පැවැත්විණ. සංවර්ධනයේ ප්‍රතිඵල මේවන විටත් අපට දැක ගැනීමට හැකි බවත් අප සිතිය යුත්තේ 2020 ගැන නොව 2030, 2050 තරම් තවත් ඉදිරියට බවද ජනාධිපතිවරයා එහිදී පැවසුවේය. මේ වන විට සංචාරක වීසා වලින් පැමිණ දස දහසකට අධික පිරිසක් මෙරට රැකියා කරන බවද පැවසූ ජනාධිපතිවරයා පිටරටවල ආයෝජනය කළ ව්‍යාපාරිකයින් පවා රට තුළ සිටින බවද කියා සිටියේය. තම රජයේ දේශපාලන ප්‍රතිපත්ති වල රහස් නැති බවත් ඕනෑම නිලධාරියෙකුට නිදහසේ සිය රාජකාරී කරගෙන යාමට නිදහස ලබාදී ඇති බවත් හෙතෙම එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=42394", "Category": null, "Parent URL": null}