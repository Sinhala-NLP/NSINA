{"Source": "Adaderana", "Timestamp": "January 30, 2019 02:30 pm", "Headline": "වල් අලින්ගෙන් පීඩාවට පත් ප්‍රදේශවාසීන් පිරිසක් විරෝධතාවක", "News Content": "කාලයක සිට වල් අලින්ගෙන් පීඩාවට පත්වී සිටින කරුවලගස්වැව ප්‍රදේශවාසීන් පිරිසක් අද(30) දහවල් පුත්තලම - අනුරාධපුර මාර්ගයේ කරුවලගස්වැව - අලුත්ගම මංසන්ධියේ දී විරෝධතාවක නිරත විය. කරුවලගස්වැව \"තම්බපණ්ණි මිනිස් හඩ සංවිධානය\" මෙම විරෝධතාවය සංවිධානය කර තිබුණි. කරුවලගස්වැව ප්‍රාදේශීය ලේකම් කොට්ඨාසය තුළ තිස්දහසකට අධික ජනතාවක් ජීවත් වෙයි. මෙම ජනතාවගේ ප්‍රධාන ජීවනෝපාය මාර්ගය ගොවි තැන වන නමුත් ඔවුන්ට එය හරි හැටි ඉටුකරගෙන නිදහසේ ජීවත්වීමට තරම් වල් අලින් ඉඩ නොදෙන බව පවසයි. මෙහි දී බහුල වශයෙන් වගා හානි සිදු කිරීම, නිවාස හා දේපළවලට හානි කිරීම මෙන්ම ජීවිත අවදානම ඇති කිරීම ද සිදු වන බව පවසමින් විරෝධතාවයේ නිරත වූ බව අප වාර්තාකරු පවසයි. මේ පිළිබඳව විවිධ අවස්ථාවල දී වගකිවයුත්තන්ව ‍කොතෙක් දැනුම්වත් කළ ද ඊට මෙතෙක් පැළැස්තර විසඳුම් මිසක නිසි විසඳුමක් ලබාදීමට ක්‍රියාකර නැති බවත්, මෙම හේතුව නිසා තමන්ගේ එදිනෙදා කටයුතු මෙන්ම ආර්ථිකයද අඩපන වී ඇති බවත් මෙහිදි විරෝධතාකරුවෝ පැවසීය. ඒ අනුව මේ සඳහා ලබා දෙන ස්ථිර විසඳුමක් වේ නම් එය කඩිනම් කරන ලෙසට බලධාරීන්ට බලපෑමක් කිරීමේ අරමුණෙන් මෙම විරෝධතාවය සංවිධානය කළ බව පවසයි. කරුවලගස්වැව \"තම්බපණ්ණි මිනිස් හඩ සංවිධානය\" සභාපති මානෑවේ පඤ්ඤාරාම හිමියන්ද මෙහිදී අදහස් දැක්වීය. \"විල්පත්තුව අභයභූමිය තුළ වල් අලින් කොටුකර තැබීමට නිසි වැඩ පිළිවෙලක් සකස් කිරීම, වියළි කාලයේ දී විල්පත්තුව හා කහල්ල පල්ලෙකැලේ වනෝද්‍යානවලට අලින්ට එහා මෙහා ගමන් කිරීම සඳහා අවශ්‍ය ක්‍රියා මාර්ග ගැනීම, තබ්බෝව අභයභූමිය ආවරණය වන පරිදි ස්ථිර ක්‍රමවත් ශක්තිමත් විදුලිය වැටක් ඉදිරීම හෝ එය දැනට ඉදිකෙරෙමින් පවතින්නේ නම් කඩිනම් කිරීම, එමෙන්ම තාවකාලික විසඳුමක් වශයෙන් දැනටමත් ගම්වැදී සිටින වල් අලින් රක්ෂිතවලට පළවා හැරීම ආදී කරුණු කෙරෙහි මෙහි දී උන්වහන්සේ බලධාරීන්ගේ අවධානයට ලක් කළහ. පැය දෙකක පමණ කාලයක් සාමකාමීව පැවැති මෙම විරෝධතාවයට ප්‍රදේශයේ විශාල පිරිසක් සහභාගි වී සිටියහ.", "URL": "https://sinhala.adaderana.lk/news.php?nid=103362", "Category": null, "Parent URL": null}