{"Source": "Adaderana", "Timestamp": "August 23, 2018 12:32 pm", "Headline": "මහින්දානන්දගේ නඩු විභාගය කල්යයි", "News Content": "හිටපු අමාත්‍ය සහ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව ගොනු කර තිබෙන නඩුවේ විභාගය ඔක්තෝම්බර් 31 දක්වා කල් තැබීමට කොළඹ මහාධිකරණය නියම කළේය. එම නඩුව කොළඹ මහාධිකරණ විනිසුරු සම්පත් විජයරත්න මහතා ඉදිරියේ අද(23) කැඳවනු ලැබීය. එහිදී විත්තිකරු වෙනුවෙන් පෙනී සිටි නීතිඥවරයා සඳහන් කර සිටියේ, මෙම නඩුවට අදාළ කාර්ය සටහන් පසුගිය 21 වනදා තෙක් තමන් වෙත ලැබි නොමැති බවයි. එම නිසා එම නඩුවේ වැඩිදුර විභාගය වෙනත් දිනයකට කල් දමන මෙන් ද විත්තියේ නීතිඥවරයා ඉල්ලීම් කළේය. එම ඉල්ලීම පිළිගත් මහාධිකරණ විනිසුරු සම්පත් විජයරත්න මහතා නඩු විභාගය ඔක්තෝම්බර් මස 31 දක්වා අද වීමට තීන්දු කළේය. මේ අතර විත්තියේ නීතිඥවරයා කළ ඉල්ලීමක් පිළිගත්ත මහාධිකරණ විනිසුරුවරයා විත්තිකාර මහින්දානන්ද අලුත්ගමගේ මහතාට සැප්තැම්බර් මස 7 වනදා සිට 17 දක්වා කාලසීමාව තුළ චීනයේ සංචාරය කිරීම සඳහා දැනට පනවා තිබෙන ගුවන් ගමන් තහනම තාවකාලිකව ලිහිල් කිරීමටද නියම කළේය. ඔහුගේ විදේශ ගමන් බලපත්‍රය සැප්තැම්බර් මස 18 වනදා අධිකරණය වෙත ඉදිරිපත් කළ යුතු බවටද නියම නියෝගයේ සඳහන් විය. ඉකුත් රජය සමයේ ශ්‍රී ලංකා නිදහස් පක්ෂයට අනුබද්ධ ශ්‍රී ලංකා නිදහස් කම්කරු කොංග්‍රසය නැමැති වෘත්තීය සමිතියට අයත් රුපියල් ලක්ෂ 39 ක මුදලක් සාවද්‍ය ලෙස පරිහරණය කළේ යැයි මහින්දානන්ද අලුත්ගමගේ මහතාට එරෙහිව චෝදනා එල්ල වී තිබුණි.", "URL": "https://sinhala.adaderana.lk/news.php?nid=94885", "Category": null, "Parent URL": null}