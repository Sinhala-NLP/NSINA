{"Source": "Adaderana", "Timestamp": "May 18, 2011 02:46 pm", "Headline": " අපි කී දේට එක්සත් ජාතීන් පොහොර දැම්මා", "News Content": "තමන් කලින් පෙන්වාදුන් තොරතුරු එක්සත් ජාතීන් විසින් තහවුරු කර ඇතැයි ද්‍රවිඩ ජාතික සන්ධානයේ පාර්ලිමේන්තු මන්ත්‍රී පී.සෙල්වරාසා මහතා පවසයි. යුද්ධයේ අවසාන කාලයේදී සිවිල් වැසියන් දහස් ගණනක් ඝාතනය වූ බවට එක්සත් ජාතීන්ගේ මහලේකම්වරයාගේ කමිටු වාර්තාවෙන් පෙන්වා දුන්නද ඒ බව තමන් විසින් ඊට බොහෝ කලකට පෙරාතුව අනාවරණය කළ බව හෙතෙම කියා සිටියේය. 2009 වසරේ යුද්ධයේ තීරණාත්මක දිනයක් වූ අද වැනි දිනක මිය ගිය කුඩා දරුවන් ඇතුළු සිවිල් වැසියන් සැමරීම සඳහා අද(18)කලවංචිකුඩි\"ශක්ති ඉල්ලම්\"ළමා නිවාස කෝවිලේ පැවති විශේෂ ආගමික වැඩසටහනකට සහභාගී වෙමින් මන්ත්‍රීවරයා මේ බව සඳහන් කළේය. සෑම වසරකම මැයි මස 18 වන දින ද්‍රවිඩ ජනයාට විනාශය කැන්දවූ අශුභ දිනයක් ලෙස සැමරිය යුතු බවත්,පසුගිය වසරේ එය මඩකළපුවේ සැමරූ බවත් ඔහු සිහිපත් කළේය. යුද්ධයෙන් මිය ගිය දහස් ගණනක් වූ අහිංසක දරුවන් හා සිවිල් වැසියන් මේ අයුරින් සැමරීමෙන් තම ජාතියට අතීතයේ සිදුවූ විපත පිළිබඳ අනාගත පරපුර දැනුවත් වන බවද මන්ත්‍රීවරයා පෙන්වාදුන්නේය. මෙම අවස්ථාවට ද්‍රවිඩ ජාතික සන්ධානයේ පාර්ලිමේන්තු මන්ත්‍රීවරුන් වන අරියනේන්ද්‍රන්,යෝගේෂ්වරන් යන අයද සහභාගී විය.", "URL": "https://sinhala.adaderana.lk/news.php?nid=16172", "Category": null, "Parent URL": null}