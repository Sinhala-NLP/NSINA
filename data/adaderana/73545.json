{"Source": "Adaderana", "Timestamp": "May 26, 2017 10:01 am", "Headline": " මහ වැස්සෙන් දිස්ත්‍රික්ක 2ට දැඩි බලපෑම් - අනතුරු ඇගවීම් නිකුත් වෙයි ", "News Content": "දිවයිනට බලපා අධික වැසි සහිත කාලගුණ තත්ත්වය මේ මස අවසන් වනතුරු පවතින බව කාලගුණ විද්‍යා දෙපාර්තමේන්තුව පවසයි. එසේම, ජාතික ගොඩනැගිලි පර්යේෂණ ආයතනය දිස්ත්‍රික්ක 04 ට අද (26) උදැසන ඉදිරි පැය 24 කට බලපැවැත්වෙන අයුරින් නායයාමේ අනතුරු ඇගවීම් නිවේදනයක්ද නිකුත් කර තිබේ. පවතින අයහපත් කාලගුණයත් සමඟ ගිං ගඟ පිටාර ගැලීමේ අවදානම හේතුවෙන් ඒ අවට පහත්බිම්වල ජීවත්වන ජනතාවට නිවාසවලින් ඉවත්වන ලෙස ගාල්ල අතිරේක දිස්ත්‍රික් ලේකම්වරයා නිවේදනය කර තිබේ. මේ අතර අධික වර්ෂාපතනය හේතුවෙන් නිල්වලා ගඟේ ජල මට්ටම ඉහළ යමින් පවතින බැවින් ඒ අවට පහත්බිම් වල ජනතාවට අවධානයෙන් සිටින ලෙස ආපදා කළමනාකරණ මධ්‍යස්ථානය නිවේදනයක් නිකුත් කර තිබේ. රත්නපුරය, කෑගල්ල, කළුතර සහ ගාල්ල, දිස්ත්‍රික්කවලට එය බලපැවැත්වෙන බව ඔවුන් සඳහන් කළේය. අධික වර්ෂාව හේතුවෙන් මාතර, කළුතර, ගාල්ල සහ රත්නපුරය යන දිස්ත්‍රික්කවල පහත් බිම් රැසක් මේ වනවිටත් ජලයෙන් යටවී තිබේ. ඉන් වැඩි බලපෑමක් එල්ලවී ඇත්තේ ගාල්ල සහ රත්නපුර දිස්ත්‍රික්ක වලටය. නාය යෑම් සහ ගංවතුර හේතුවෙන් එම දිස්ත්‍රික්ක දෙකෙහි පවුල් 1248 අයත් පුද්ගලයින් 4880 පිඩාවට පත්ව සිටියි. රත්නපුර දිස්ත්‍රික්කයේ පීඩාවට පත්වු පවුල් 58 කට අයත් පුද්ගලයින් 220 දෙනෙකු පැල්මඩුල්ල සහ රත්නපුර ප්‍රදේශයේ කඳවුරු දෙකක රඳවා තිබෙන බව ආපදා කළමනාකරණ මධ්‍යස්ථානය සඳහන් කළේය. එසේම, පවතින අධික වැසි සහිත කාලගුණ තත්ත්වය හේතුවෙන් ගිං සහ නිල්වලා යන ගංඟා මේ වනවිට පිටාර ගලමින් පවතින බව වාරිමාර්ග දෙපාර්තමේන්තුව ප්‍රකාශ කරයි. එසේම, කළු ගඟ - ඇල්ලගාව සහ මිල්ලකන්ද ප්‍රදේශවලින්ද, කැලණි ගඟ, හංවැල්ල සහ ග්ලේන්කෝස් ප්‍රදේශවලින්ද පිටාර ගැලීමේ අවදානමක් පවතියි. වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂිකා ප්‍රේමා හෙට්ටිආරච්චි මහත්මිය සඳහන් කළේ ඒ අවට පහත් බිම්වල ජනතාව තවදුරටත් අවධානයෙන් පසුවිය යුතු බවයි. මේ අතර, නිල්වලා ගඟ පිටාර ගැලීම හේතුවෙන් මාතර දිස්ත්‍රික්කයේ අතුරලිය - පස්ගොඩ මාර්ගයේ ගමනාගමන කටයුතු මේ වනවිට සම්පූර්ණයෙන්ම ඇණහිට තිබේ. පිටබැද්දර, කොටපොල සහ අකුරැස්ස ප්‍රදේශවල පහත් බිම් කිහිපයක් ජලයෙන් යටවී ඇති බව අද දෙරණ වාර්තාකරුවන් සඳහන් කළේය. එමෙන්ම, ගිං ගඟ පිටාර ගැලීම හේතුවෙන් මාකුඹුර - අහංගම ප්‍රධාන මාර්ගය මුළුමනින්ම ජලයෙන් යට වී ඇති බව ආපදා කළමනාකරණ මධ්‍යස්ථානය පවසයි. ගාල්ල - බද්දේගම මාර්ගය, ගාල්ල - කරාපිටිය මාර්ගය, ගාල්ල - අම්බලන්වත්ත මාර්ගය සහ උඩුගම - බද්දේගම මාර්ගයේද ස්ථාන කිහිපයක් ජලයෙන් යටවී ඇති බව වාර්තා වෙයි. මේ අතර, රත්නපුර දිස්ත්‍රික්කයේ ඇලපාත ප්‍රදේශයේ පහත් බිම්ද අධික වර්ෂාවත් සමග ජලයෙන් යටවුණි. කළුතර - පැලවත්ත - වළල්ලාවිට මාර්ගයේ ගමනාගමන කටයුතුද මේ වනවිට ඇණහිට ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ අතර, වවුනියාව ප්‍රදේශයට බලපෑ තද සුළං තත්ත්වයක් හේතුවෙන් නගරයේ ස්ථාන කිහිපයක ගස් කඩාවැටීම් වාර්තා වුණි. වවුනියාව පොලිස් ස්ථානය අසළට පළු ගසක් කඩාවැටීමෙන් එහි පොලිස් නිලධාරියෙකු තුවාල ලබා රෝහල් ගතකර ඇති අතර, පොලිස් ස්ථානයේ නවතා තිබූ යතුරුපැදි පහකට සහ ට්‍රක් රථයකට ද හානි සිදුවී ඇති බව ආපදා කළමනාකරණ මධ්‍යස්ථානය සඳහන් කළේය. එමෙන්ම, මාතලේ - රත්තොට - බණ්ඩාරපොල ප්‍රදේශය හරහා හමාගිය තද සුළඟකින් නිවසකට ගසක් කඩාවැටී වයස අවුරුදු හතක පාසල් සිසුවෙකු තුවාල ලබා මාතලේ රෝහලට ඇතුළත් කර තිබේ. මාස කිහිපයක් වර්ෂාව නොලැබුණු ජල විදුලි බලාගාර ආශ්‍රිත ප්‍රදේශවලටද ඊයේ (25) සිට තද වැසි ඇද හැලෙමින් පවතියි. පස් කඳු කඩා වැටීම් කිහිපයක් ද එම ප්‍රදේශවලින් වාර්තා වී තිබේ. මේ අතර පවතින අයහපත් කාලගුණ තත්ත්වය හේතුවෙන් තංගල්ල - කතරගම ප්‍රධාන මාර්ග රන්න ප්‍රදේශයෙන් ජලයෙන් යටවී තිබේ. පොලීසිය සඳහන් කළේ මාර්ගය කිලෝමිටර් 08ක පමණ ප්‍රදේශයක් ජලයෙන් යටවී ඇති බවයි. තංගල්ල - වීරකැටිය මාර්ගය සහ තංගල්ල - තිස්ස මාර්ගය ද ජලයෙන් යටවී තිබේ. මේ හේතුවෙන් එම මාර්ගවල වාහන ගමනා ගමන කටයුතු ඇන හිට ඇති අතර එම ප්‍රදේශවලට ගමන් කිරීමෙන් වලකින ලෙස පොලීසිය මහජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=73545", "Category": null, "Parent URL": null}