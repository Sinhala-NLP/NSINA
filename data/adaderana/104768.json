{"Source": "Adaderana", "Timestamp": "February 21, 2019 03:32 pm", "Headline": "ලෝටස් පාර වැසෙයි-විරෝධතාකරුවන්ට ජල හා කඳුළු ගෑස් ප්‍රහාරයක්", "News Content": "අග්නිදිග විශ්වවිද්‍යාලයේ පවතින ගැටළු කිහිපයක් සහ තවත් විශ්වවිද්‍යාල කිහිපයක පවතින නවක වදය ඇතුළු ගැටළු කිහිපයක් මුල්කරගමින් අන්තර් විශ්වවිද්‍යාල ශිෂ්‍ය බල මණ්ඩලය අද(21) කොළඹදී පැවැත්වූ විරෝධතා පාගමනට පොලිසියෙන් කඳුළු ගෑස් ප්‍රහාර එල්ල විය. ඒ ඔවුන් පොලිස් අණ නොතකා ජනාධිපති ලේකම් කාර්යාලය දෙසට ගමන් කිරීමට උත්සහ දැරූ අවස්ථාවේදීයි. අග්නිදිග විශ්වවිද්‍යාලයේ පවතින ගැටළු කිහිපයක් සහ තවත් විශ්වවිද්‍යාල කිහිපයක පවතින නවක වදය ඇතුළු ගැටළු කිහිපයක් මුල්කරගමින් අන්තර් විශ්වවිද්‍යාල ශිෂ්‍ය බල මණ්ඩලය අද සවස දෙකට පමණ ටෙක්නිකල් මංසන්ධියෙන් මෙම විරෝධතා පාගමන ආරම්භ කළේය. ඒ අනුව පාගමන කොළඹ කොටුව හරහා ලෝටස් වටරවුමට පැමිණි අතර ඒ හේතුවෙන් ප්‍රදේශය අවට දැඩි රථවාහන තදබදයක් පැවතුණි. ලෝටස් වටරවුම වෙත පැමිණි විශ්ව විද්‍යාල සිසුන් ජනාධිපති ලේකම් කාර්යාලය දෙසට ගමන් කිරීමට උත්සහ කිරීමේදී පොලීසිය විසින් ලෝටස් මාර්ගය මාර්ග බාධක යොදා තාවකාලිකව වසා දමනු ලැබීය. එම මාර්ග බාධක ඉවත් කරමින් සිසුන් ජනාධිපති ලේකම් කාර්යාලය දෙසට ගමන් කිරීමට උත්සහ කිරීමේදී පොලීසිය විසින් පළමු ජල හා කඳුලු ගෑස් ප්‍රහාරය එල්ල කළේය. කෙසේ වෙතත් සිසුන් විසිර නොයෑම හේතුවෙන් පොලීසිය විසින් නැවත වරක් ජල හා කඳුලු ගෑස් ප්‍රහාර එල්කරනු ලැබුවේය. අනතුරුව නැවතවරක් ජනාධිපති ලේකම් කාර්යාලය දෙසට යෑමට උත්සහ කල සිසුන්ට පොලීසිය විසින් ජල සහ කඳුලු ගෑස් ප්‍රහාර එල්ල කළේය. මේ අතර ජයවරධනපුර විශ්වවිද්‍යාලයේ ක්‍රියාත්මක වන නවක වදය හේතුවෙන් එහි කළමණාකරන පීඨය දින නියමක් නොමැතිව වසා දැමීමට විශ්වවිද්‍යාල පාලන අධිකාරිය තීරණය කර තිබේ.", "URL": "https://sinhala.adaderana.lk/news.php?nid=104768", "Category": null, "Parent URL": null}