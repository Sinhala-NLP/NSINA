{"Source": "Adaderana", "Timestamp": "September 1, 2012 12:58 pm", "Headline": "ත‍්‍රස්තයින්ට අවි ලැබෙන හැටි සෙවිය යුතුයි", "News Content": "ත‍්‍රස්තවාදී සංවිධාන වෙත අවි ආයුධ ලැබීම සම්බන්ධයෙන් ඉතා ඉක්මනින් සොයා බැලිය යුතු බව එක්සත් ජාතීන්ගේ සංවිධානයේ ශ‍්‍රී ලංකාවේ නිත්‍ය නියෝජිත මේජර් ජෙනරාල් ශවේන්ද්‍ර සිල්වා මහතා පවසයි. නීති විරෝධී අවි භාවිතය පිළිබඳව පැවති සමුළුවක දී අදහස් දක්වමින් ශ්වේන්ද්‍ර සිල්වා මහතා මේ බව සඳහන් කර තිබේ. ශ‍්‍රී ලංකාවේ වසර 30 ක් පැවති යුද්ධය මේ වන විට අවසන්ව එල්.ටී.ටී.ඊ සංවිධානය විසින් අතහැර දමා ගිය අවි ආයුධ මේ වන විට ශ‍්‍රී ලංකා ආරක්ෂක හමුදාව සොයා ගනිමින් සිටින බව ඔහු පවසා ඇත. එම අවි ආයුධ පරීක්ෂා කිරීමේ දී ඒවා ඉතා ඉහළ තත්ත්වයේ ඒවා බවට හඳුනා ගැනීමට හැකියාව ලැබී ඇති බව ද ශවේන්ද්‍ර සිල්වා මහතා පවසා තිබේ. එහෙත් මෙම අවි ආයුධ නීති විරෝධීව ලබාගෙන ඇති බව ද ඒ මහතා සඳහන් කර ඇත. එලෙස නීති විරෝධීව ලබාගත් ආයුධවලින් ප‍්‍රජාතන්ත‍්‍රවාදි ලෙස පත්වූ ආණ්ඩුවකට එරෙහිව එල් .ටී.ටී.ඊ සංවිධානය යුද්ධ කළ බවද ඒ මහතා පවසා තිබේ. මේ වන විට ශ‍්‍රී ලංකාවේ විවිධ කණ්ඩායම් සතුව තිබෙන නීති විරෝධී අවි ආයුධ ආරක්ෂක අංශ භාරයට ගනිමින් සිටින බව ද මේජර් ජෙනරල් ශවේන්ද්‍ර සිල්වා මහතා එම සමුළුවේ දී වැඩිදුරටත් පවසා ඇත.", "URL": "https://sinhala.adaderana.lk/news.php?nid=27051", "Category": null, "Parent URL": null}