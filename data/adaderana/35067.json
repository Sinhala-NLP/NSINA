{"Source": "Adaderana", "Timestamp": "June 19, 2013 12:57 pm", "Headline": "දූෂිත සන්ධානය පළවා හැරීමේ පළමු වෙඩි මුරය තැබිය යුතුයි", "News Content": "පළාත් සභාවලින් දූෂිත සන්ධානය පළවා හැරීමේ පළමු වෙඩි මුරය මෙවර පළාත් සභා මැතිවරණයෙන් ආරම්භ වෙනු ඇතැයි එ.ජා.ප පාර්ලිමේන්තු මන්ත්‍රීනි චන්ද්‍රානි බණ්ඩාර මහත්මිය පවසයි. විශේෂයෙන්ම වයඹ පළාත් සභා මැතිවරණයේදී එය සිදුවෙනු ඇතැයි තමන් විශ්වාසය පළ කරන බව ඇය අද (19) කොළඹ පැවති මාධ්‍ය හමුවකදී කියා සිටියාය. මේවන විට සන්ධාන රජයේ ප්‍රාදේශීය දේශපාලනඥයින් විසින් කාන්තාවන්ට හා දරුවන්ට එරෙහිව දැඩි හිංසනයක් ක්‍රියාත්මක කරන බවත්, ස්ත්‍රී දූෂණ, ළමා අපචාර දිගින් දිගටම අසන්නට ලැබෙන බවත් මන්ත්‍රීවරිය සිහිපත් කළාය. දිගු කාලයක් බලයේ රැඳී සිටීම නිසා බලයෙන් මත්වී මෙම අපචාර ක්‍රියා සිදුකරන බවත් , එවැනි දේශපාලනඥයින්ට මෙවර මැතිවරණයෙන් පාඩමක් ඉගැන්විය යුතු බවත් චන්ද්‍රානි බණ්ඩාර මහත්මිය පෙන්වා දුන්නාය. ගුරුවරියන් දණ ගස්වන මන්ත්‍රීලාගේ උණුසුම මැකී යන්නටත් මත්තෙන් මේ වන විට පළාත් දේශපාලනඥයින්ගේ පුතුන් විදුහල්පතිවරුන්ට පහරදෙන තත්ත්වයක් උද්ගතවී ඇති බවද ඇය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=35067", "Category": null, "Parent URL": null}