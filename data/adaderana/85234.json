{"Source": "Adaderana", "Timestamp": "March 6, 2018 10:32 am", "Headline": "මෝටර් රථයක් හා ටිපර් රථයක් ගැටී එකම පවුලේ 2ක් මරුට-කුඩා දැරියක් ඇතුළු 2කට බරපතළයි", "News Content": "ගාල්ල - මාතර ප්‍රධාන මාර්ගයේ අහංගම, වැල්හේන්ගොඩ ප්‍රදේශයේදි සිදුවූ රිය අනතුරකින් එකම පවුලේ කාන්තාවන් දෙදෙනෙකු මියගොස් පිරිමි පුද්ගලයෙකු හා වයස අවුරුදු 2 හමාරක් වු කුඩා දැරියක් බරපතළ තුවාල ලබා තිබේ. අද පෙරවරු 05.40 ට පමණ ගාල්ල දෙස සිට ධාවනය වූ මෝටර් රථයක් සහ මාතර දෙස සිට ධාවනය වූ ටිපර් රථයක් මුහුණට මුහුණ ගැටීමෙන් මෙම අනතුර සිදුව ඇති බව පොලිසිය සඳහන් කළේය. අනතුරින් මෝටර් රථයේ ගමන් කළ එකම පවුලේ පිරිමි පුද්ගලයෙකු, කාන්තාවන් දෙදෙනෙකු සහ වයස අවුරුදු දෙක හමාරක දැරියක් බරපතළ තුවාල ලබා ඇති බව අද දෙරණ ප්‍රාදේශීය වාර්තාකරු පවසයි. කරාපිටිය ශික්ෂණ රෝහලට ඇතුළත් කිරීමෙන් පසු කාන්තාවන් දෙදෙනා මියගොස් ඇති බව සඳහන් වෙයි. මියගොස් ඇත්තේ 58 හැවිරිදි සහ 28 හැවිරිදි කාන්තාවන් දෙදෙනෙක් බව අනාවරණය වී තිබේ. අනතුරට ලක් වූවන් අඟුණුකොළපැලැස්ස, හැලේගොඩ ප්‍රදේශයේ පදිංචිකරුවන් පිරිසක් බව පොලිසිය පවසයි. අනතුර සම්බන්ධයෙන් ටිපර් රථයේ රියදුරු අත්අඩංගුවට ගෙන ඇති අතර අනරතුර සම්බන්ධයෙන් අහංගම පොලීසිය වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=85234", "Category": null, "Parent URL": null}