{"Source": "Adaderana", "Timestamp": "July 29, 2010 04:32 pm", "Headline": "ඉන්දීය එන්නත ශ්‍රී ලංකාවේ දරුවන්ගේ මරණයට හේතුවක් ", "News Content": "ගලපටලය, කක්කල් කැස්ස, පිටගැස්ම, සෙංගමාලය හා හිමෝෆිලස් ඉන්ෆ්ලුවන්සා යන රෝග 05 සඳහා ඉන්දීය ජාතික උපදේශන මණ්ඩලය මගින් නිර්දේශ කරන ලද ප්‍රතිශක්තිකරණ එන්නත ශ්‍රී ලංකාවේ හා භූතානයේ ඇතැම් දරුවන් මරණයට හේතු වී ඇති බව බ්‍රිතාන්‍ය වෛද්‍ය සඟරාව වාර්තා කරයි. මෙම එන්නත ලබාදුන් දරුවන් 5 දෙනෙකු මරණයට පත්වීම නිසා 2008 වර්ෂයේදී ශ්‍රී ලංකාව මෙම එන්නත භාවිතයෙන් ඉවත් කරනු ලැබීය. එමෙන්ම 2009 වර්ෂයේදී භූතානය මෙම එන්නත භාවිතයෙන් ඉවත් කරනු ලැබුවේ දරුවන් 8 දෙනෙකුගේ මරණ වාර්තාවීමත් සමගය. එම මරණ වලට හේතුව මෙම එන්නත විෂවීම නොවන බව ලෝක සෞඛ්‍ය සංවිධානය සඳහන් කරනු ලැබීය. නමුත් ලෝක සෞඛ්‍ය සංවිධානය මෙම නිර්දේශය ඉදිරිපත් කර ඇත්තේ එම සංවිධානයේ මිනුම් දඬු වෙනස් කිරීම තුළින් බව බ්‍රිතාන්‍ය වෛද්‍ය සඟරාව පළ කරන ලිපියෙහි ප්‍රධාන කර්තෘ, දිල්ලි නුවර ශාන්ත ස්ටෙෆන් රෝහලේ ළමා විශේෂඥ වෛද්‍ය ජේකොබ් පුලියල් මහතා සඳහන් කරයි. සෞඛ්‍ය සංගමයේ හිටපු ලේකම් කේ. බී. සක්සේනා, දිල්ලි නුවර ජවහල්ලාල් නේරු විශ්ව විද්‍යාලයේ ප්‍රජා සෞඛ්‍ය පිළිබඳ මහාචාර්ය දෙබාබර් බැනර්ජි,ඉම්රානා කදීර් හා රිතූ ප්‍රියා, සමස්ත ඉන්දීය ඖෂධ ක්‍රියාකාරකම් ජාලයේ සම කැඳවුම්කරුවන් වන මීරා ශිවා හා ගෝපාල් දබාඩි සහ මුදල් අමාත්‍යාංශයේ හිටපු උපදේශක එන්. ජේ කුරේන් බ්‍රිතාන්‍ය වෛද්‍ය සඟරාව නිකුත් කළ වාර්තාවේ සෙසු ලේඛකයින් වේ.", "URL": "https://sinhala.adaderana.lk/news.php?nid=9912", "Category": null, "Parent URL": null}