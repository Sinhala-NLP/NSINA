{"Source": "Adaderana", "Timestamp": "April 8, 2010 09:55 am", "Headline": "සන්ධාන අ‍පේක්ෂක නිවසකට මැර ප්‍රහාරයක්", "News Content": "ගා‍ල්ල දිස්ත්‍රික් එක්සත් ජනතා නිදහස් සන්ධාන අ‍පේක්ෂක චන්දිම වීරක්කොඩි මහතාගේ ආධාරකරුවන් පිරිසකට අද අලුයම මැර ප්‍රහාරයක් එල්ල වී තිබේ. තමාගේ වාහනයකට මැර පිරිස් බරපතල ලෙස හානි සිදුකර ඇති බව චන්දිම වීරක්කොඩි මහතා සඳහන් කළේය. සන්ධානයේ ප්‍රබල අමාත්‍යවරයෙකුගේ මැර පිරිසක් විසින් මෙම ප්‍රහාරය එල්ල කළ බව චන්දිම වීරක්කොඩි මහතා කියාසිටි‍යේය. තම ආධාරකරුවන් රැසක් ද ඊයේ රාත්‍රියේ දී බියවද්දවා ඇති බව ගාල්ල දිස්ත්‍රික් එක්සත් ජනතා නිදහස් සන්ධාන අපේක්ෂක නිශාන්ත මුතුහෙට්ටිගම මහතා සඳහන් කළේය. මෙම බියවැද්දවීම සිදුකර ඇත්තේ සන්ධානයෙන් තරග වදින අමාත්‍යවරයෙකුගේ ආධාරකරුවන් පිරිසක් විසින් බව මුතුහෙට්ටිගම මහතා ප්‍රකාශ කළේය.", "URL": "https://sinhala.adaderana.lk/news.php?nid=7720", "Category": null, "Parent URL": null}