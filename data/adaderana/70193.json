{"Source": "Adaderana", "Timestamp": "February 27, 2017 06:07 pm", "Headline": " බන්ධනාගාර බස් රථයට වෙඩි තැබීම-පොලිස් කණ්ඩායම් 8ක් විමර්ශන අරඹයි", "News Content": "කළුතරදී බන්ධනාගාර බස් රථයකට වෙඩි තැබීමෙන් අපරාධ කල්ලි නායකයෙකු ඇතුළු රැඳවූවන් 05 දෙනෙකු සහ නිලධාරීන් දෙදෙනෙකු ඝාතනය කිරීම සම්බන්ධයෙන් කොළඹ අපරාධ කොට්ඨාසය ඇතුළු පොලිස් කණ්ඩායම් 08ක් විමර්ශන ආරම්භ කර තිබේ.පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා ප්‍රකාශ කළේ අදාළ වෙඩි තැබීම සඳහා පුද්ගලයින් 08 ත් 10ත් අතර පිරිසක් සහභාගී වී ඇති බවට තොරතුරු ලැබී ඇති බවයි.වෙඩි තැබීම සඳහා පැමිණි ඇතැම් පුද්ගලයින් පොලිස් නිල ඇඳුමට සමාන ඇඳුමකින් සැරසී සිට ඇති බවට තොරතුරු අනාවරණය වී තිබේ.කැබ් රථයක් මාර්ගය හරස් කර බන්ධනාගාර බස් රථ දෙකෙහි ගමන් මඟට බාධා එල්ල කර වෙඩි තැබීම සිදු කර ඇති බව වාර්තා වෙයි. කැබ් රථය එම ස්ථානයේ දමාගොස් තිබියදී පොලිස් භාරයට ගෙන ඇති අතර එය අතුරුගිරිය ප්‍රදේශයේ කාන්තාවකට හිමි රථයක් බවට හඳුනාගෙන තිබේ.වෙඩි තැබීම සිදු කළ පුද්ගලයින් පැමිණි වෑන් රථය සම්බන්ධයෙන් විමර්ශන ආරම්භ කර ඇති බව පොලීසිය පැවසුවේය.ප්‍රහාරයෙන් තුවාල ලැබූ බන්ධනාගාර නිලධාරීන් දෙදෙනෙකු අද පස්වරුවේ කොළඹ ජාතික රෝහලට ඇතුළත් කළ අතර එහිදී ඔවුන් සැත්කම්වලට භාජනය කළ බව රෝහල් ප්‍රකාශකයෙකු සඳහන් කළේය.තුවාල ලැබූ තවත් නිලධාරියෙකු නාගොඩ රෝහලේ ප්‍රතිකාර ලබයි.සිද්ධියෙන් බන්ධනාගාර නිලධාරින් දෙදෙනෙකු ඝාතනයට ලක් වුණි.වෙඩි ප්‍රහාරයට ලක්ව මියගිය අරුණ දමිත් උදයංග පතිරණ හෙවත් සමයං නමැත්තා ඇතුළු සැකකරුවන් අද කඩුවෙල මහේස්ත්‍රාත් අධිකරණයට රැගෙන යමින් සිටි අවස්ථාවේදී වෙඩි ප්‍රහාරය එල්ල වුණි.", "URL": "https://sinhala.adaderana.lk/news.php?nid=70193", "Category": null, "Parent URL": null}