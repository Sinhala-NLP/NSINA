{"Source": "Adaderana", "Timestamp": "June 9, 2012 04:13 pm", "Headline": "සරණාගතයින් කේරළයට පැමිණීම - තමිල්නාඩු පොලිසියට චෝදනා", "News Content": "ශ්‍රී ලාංකික සරණාගතයින්ට රාමේෂ්වරම් හා චෙන්නායි කඳවුරුවලින් කේරළය වෙත පැමිණීම සඳහා ඉඩ ලබාදෙන බවට ඉන්දීය මධ්‍යම බුද්ධි අංශ තමිල්නාඩු පොලිසිය වෙත චෝදනා එල්ල කර තිබේ. නීති විරෝධී ලෙස ඕස්ට්‍රේලියාවට හා මැලේසියාවට යාම සඳහා කේරළ වෙරළ ප්‍රදේශය ආරක්ෂාකාරී මුහුදු මාර්ගයක් බවට පත්වීමත් සමග මෙම තත්ත්වය ඇතිව තිබෙන බව මධ්‍යම බුද්ධි අංශය පෙන්වා දී ඇත. සරණාගත කඳවුරුවල සිට ශ්‍රී ලාංකික ද්‍රවිඩ සරණාගතයින් කේරළය වෙත පැමිණීම සම්බන්ධව තමිල්නාඩු පොලිසිය නිහඬ පිළිවෙතක් අනුගමනය කරන බව මධ්‍යම බුද්ධි අංශයේ ජ්‍යොෂ්ඨ නිලධාරියෙකු සඳහන් කර ඇති බව ටයිම්ස් ඔෆ් ඉන්දියා වාර්තා කරයි. මෙසේ සරණාගතයින් විශාල පිරිසක් පොලිසියේ අවධානයට ලක්නොවී කේරළයට පැමිණීම සිදුවිය නොහැක්කක් බව ද එම නිලධාරියා පෙන්වා දී තිබේ. මෙම සරණාගතයින්ට කේරළය වෙත පැමිණීම සඳහා තමිල්නාඩු පොලිසිය රහසිගතව ඉඩ ලබාදෙන බව තරයේ විශ්වාස කරන බව ද හෙතෙම සඳහන් කර ඇති බව ටයිම්ස් ඔෆ් ඉන්දියා පවසයි. ශ්‍රී ලංකාවේ මහනුවර ප්‍රදේශයේ පදිංචිකරුවකු වන 38 හැවිරිදි සෙන්තුරන් නැමති සැකකරුගෙන් කළ ප්‍රශ්න කිරීම්වලින් අනතුරුව මධ්‍යම බුද්ධි අංශයේ මෙම සැකය තවදුරටත් තහවුරු වී ඇති බව එම මාධ්‍ය වාර්තා කරයි. සෙන්තුරන් කේරළ වෙරළ මුහුදු තීරයේ සිට නීති විරෝධී අයුරින් ඕස්ට්‍රේලියාව හා මැලේසියාව වෙත යාම සඳහා ශ්‍රී ලාංකික ද්‍රවිඩ ජාතිකයින්ට සහය දැක්වීමේ ඡාවාරමෙහි ප්‍රධාන ක්‍රියාකාරිකයෙකු වන බව සඳහන්ය. ධීවර යාත්‍රාවක් මගින් කේරළයේ සිට නීති විරෝධී ලෙස ඕස්ට්‍රේලියාව බලා යාමට තැත්කළ ශ්‍රී ලාංකික ද්‍රවිඩ ජාතිකයින් 39 දෙනෙකු අත්අඩංගුවට ගැනීමෙන් පසු 2011 සැප්තැම්බර් මාසයේ දී කේරළ පොලිසියේ නිලධාරීන් කණ්ඩායමක් විසින් චෙන්නායිහි දී සෙන්තුරන් අත්අඩංගුවට ගෙන තිබිණි. මධ්‍යම බුද්ධි අංශ නිලධාරීන් කණ්ඩායමක් විසින් ඔහුව ප්‍රශ්න කිරීමට ලක්කර ඇති අතර ඔහු එල්.ටී,ටී.ඊ හිතවාදියෙකු යැයි සැකකෙරෙන බව ද ටයිම්ස් ඔෆ් ඉන්දියා වාර්තා කරයි. අදාළ කරුණු සම්බන්ධව තමිල්නාඩු පොලිසිය දැනුවත් කළ බවත්, තමිල්නාඩු බුද්ධි අංශ විමසුම් ඇසින් සැඟව සරණාගතයින් කේරළය බලා පැමිණීම විශ්වාස කළ නොහැකි බව ද මධ්‍යම බුද්ධි අංශයේ ජ්‍යොෂ්ඨ නිලධාරියා වැඩිදුරටත් අනාවරණය කර තිබේ. පසුගිය සතියේ ද කේරළය හරහා නීති විරෝධී ලෙස ඕස්ට්‍රේලියාව බලා යාමට සූදානමින් සිටි කාන්තාවන් 19 දෙනකු හා ළමුන් 22 දෙනකු ඇතුළු ශ්‍රී ලාංකික සරණාගතයින් 150 දෙනෙකු කේරළ පොලිසිය විසින් රැඳවුම් භාරයට ගෙන තිබිණි.", "URL": "https://sinhala.adaderana.lk/news.php?nid=24888", "Category": null, "Parent URL": null}