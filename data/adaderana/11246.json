{"Source": "Adaderana", "Timestamp": "October 2, 2010 04:07 pm", "Headline": "අත්තනගලු ඔය අවට ජනතාව අවධානයෙන් සිටින්න", "News Content": "අත්තනගලු ඔයේ ජල මට්ටම ඉහළ යමින් පවතින බැවින් එම ඔය අවට පහත්බිම්වල සිටින ජනතාව වැඩි අවධානයකින් සිටිය යුතු බව වාරිමාර්ග දෙපාර්තමේන්තුව නිවේදනය කරයි. අත්තනගලු ඔයේ දූනමලේ ජල මිනුම් ස්ථානයේ දත්ත වලට අනුව එම ඔයේ ජලමට්ටම ඉහළ යමින් පවතින බව එම දෙපාර්තමේන්තුවේ ජලවිද්‍යා අංශයේ කාර්යයේ නියුතු ජලවිද්‍යා සහකාර අමරසිරි කැටපේආරච්චි මහතා පවසයි. දැනට මීටර 5 .32 මට්ටමේ පවතින එම ජල මට්ටම මීටර 5 .5 දක්වා ඉහළ ගියහොත් එය සුළු ගංවතුර මට්ටම ඉක්මවා යන බව ඔහු පෙන්වාදෙයි. මේ හේතුවෙන් තිහාරිය -වාරණ පාර, තිහාරිය -රුක්ගහවිල පාර, නිට්ටඹුව -ඕගොඩපොල පාර, වතුපිටිවල, පිත්තම්මහර, ගොඩැල්ල, කලටුවාව පාලම, වාරණ පාලම, ගෝනපල පාලම සහ කළු පාලම අවට මාර්ග ආශ්‍රිතව සිටින ජනතාව ගංවතුර පිළිබඳ අවධානයෙන් සිටින ලෙස වාරිමාර්ග දෙපාර්තමේන්තුව වැඩිදුරටත් දැනුම් දෙයි.", "URL": "https://sinhala.adaderana.lk/news.php?nid=11246", "Category": null, "Parent URL": null}