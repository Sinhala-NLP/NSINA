{"Source": "Adaderana", "Timestamp": "November 26, 2012 06:13 pm", "Headline": "රට පනින්න ගිය 100 රිමාන්ඩ්", "News Content": "නීති විරෝධි අයුරින් ඕස්ට්‍රේලියාවට පලායමින් සිටියදී නාවික හමුදාව විසින් අත්අඩංගුවට ගනු ලැබු පුද්ගලයින් 100 දෙනා අධිකරණයට ඉදිරිපත් කිරීමෙන් පසු ලබන මස 03 වැනිදා දක්වා රක්ෂිත බන්ධනාගාර ගත කර තිබේ. අද (26) එම පිරිස ගාල්ල අතිරේක මහේස්ත්‍රාත් ගුණේන්ද්‍ර කුමාර මුණසිංහ මහතා වෙත ඉදිරිපත් කිරිමෙන් පසු අදාළ නියෝගය ලබාදෙන ලදී. අත්අඩංගුවට ගත් පිරිස අතර සිටින කුඩා ළමුන් 06 දෙනා ඔවුන්ගේ මව්වරුන්ගෙන් වෙන් නොකර තබන ලෙසට ද මහේස්ත්‍රාත්වරයා නියෝග කරන ඇත. නීති විරෝධි අයුරින් ‍ඔස්ට්‍රේලියාවට පලායමින් සිටියදී ගාල්ල නාවික හමුදා කඳවුරේ නිලධාරීන් පිරිසක් විසින් පෙරේදා රාත්‍රී පුද්ගලයින් 100 දෙනෙකු අත්අඩංගුවට ගත් අතර ඔවුන් ඊයේ රාත්‍රී ගාල්ල නාවික හමුඳා කඳවුරට ගෙන එන ලදී.", "URL": "https://sinhala.adaderana.lk/news.php?nid=29508", "Category": null, "Parent URL": null}