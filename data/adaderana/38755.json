{"Source": "Adaderana", "Timestamp": "November 11, 2013 11:46 am", "Headline": " මානව හිමිකම් ගැන දේශන තියන්න අපි සූදානම් නෑ", "News Content": "ඔස්ට්‍රේලියාව විසින් සෙසු රටවලට මානව හිමිකම් පිළිබඳ දේශන පැවැත්විය යුතු නැති බව ඔස්ට්‍රේලියානු අග්‍රාමාත්‍ය ටෝනි ඇබට් පවසයි. ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය සමුළුව වරජනය කරන ලෝක නායකයින් සමග එකතුවීමට තමාගේ අදහසක් නැති බව හෙතෙම කියා සිටියි. එළඹෙන සිකුරාදා බ්‍රිතාන්‍ය චාර්ල්ස් කුමාරයාගේ ප්‍රධානත්වයෙන් ශ්‍රී ලංකාවේදී විවෘත කෙරෙන 23 වන පොදුරාජ්‍ය මණ්ඩලයීය නායක සමුළුව කැනේඩියානු අග්‍රාමාත්‍යවරයා හා ඉන්දියානු අග්‍රාමාත්‍යවරයා විසින් වර්ජනය කරනු ලැබ ඇති බව විදෙස් මාධ්‍ය උපුටා දක්වයි. බ්‍රිතාන්‍ය අග්‍රාමාත්‍ය ඩේවිඩ් කැමරන් ඇතුළු තවත් නායකයින් අභ්‍යන්තර වශයෙන් එල්ලවන දේශපාලන බලපෑම් නොතකා එයින් පළායාම වෙනුවට සහභාගීවීම වඩා සුදුසු බව තීරණය කර තිබේ. තමන් දන්නා පරිදි ද්‍රවිඩ ප්‍රදේශවලට සාමාන්‍ය සිවිල් පාලනය එමින් සිටින බවත්, සියලු ජනතාවගේ අයිතිවාසිකම් වලට ගරු කරන ලෙස තමන් ශ්‍රි ලංකා රජයෙන් ඉල්ලා සිටින නමුත් මේවන විටත් ශ්‍රී ලංකා රජය විසින් ඒ සඳහා සැලකිය යුතු වැඩ කොටසක් ඉටුකර ඇති බවත් ඔස්ට්‍රේලියානු අග්‍රාමාත්‍යවරයා කියා සිටියි. ශ්‍රී ලංකාවෙන් ඕස්ට්‍රේලියාවට බෝට්ටු මගින් සංක්‍රමණය වන පිරිස් නැවත කැඳවා ගැනීම ආදී ගැටළු වලදී දෙරට හොඳ සම්බන්ධතාවයකින් කටයුතු කරන බව ඔහු වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=38755", "Category": null, "Parent URL": null}