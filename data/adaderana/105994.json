{"Source": "Adaderana", "Timestamp": "March 13, 2019 02:34 pm", "Headline": "උත්සව සමයේ මාළු අඩු මිලට?", "News Content": "උත්සව සමයේ ජනතාවට ගුණාත්මක මාළු සහන මිලට ලබා දීමේ වැඩපිළිවෙල යටතේ සියලු ප්‍රධාන නගර කේන්ද්‍ර කර ගනිමින් ධීවර සංස්ථාවේ අලෙවිසැල් ආරම්භ කිරීමට පියවර ගෙන ඇති බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා ප්‍රකාශ කරනු ලබයි. ඒ අනුව ජනතාවට ගුණාත්මක, නැවුම් මාළු සහන මිලට ලබාදීමේ වැඩපිළිවෙල යටතේ වත්මන් රජය බලයට පත්වීමෙන් පසු ප්‍රථම මත්ස්‍ය අලෙවිසැල් මහරගම නගරයේදී අද [13] වීවෘත කිරීමේ අවස්ථාව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අතින් සිදුවිය. එහිදී රාජ්‍ය අමාත්‍යවරයා පවසා සිටින්නේ වසර 20 ක් පුරා ධීවර සංස්ථාව පාලනය කළ අය අවසානයේ රටෙත් ජනතාවගේත් හිස මත රුපියල් කෝටි 70ක ණය බරක් පටවා රාජ්‍ය ආයතන අතරින් පරිහානියේ අගාධයට වැටුණු ආයතනයක් ලෙස ලංකා ධීවර සංස්ථාව පත් කර ඇති බවය. එහිදී ඔහු අවධාරණය කර සිටින්නේ රටේත්, ජනතාවගේත් අවශ්‍යතා අනුව නව දැක්මක් යටතේ ධීවර සංස්ථාව මෙරට රාජ්‍ය ආයතන අතුරින් කාර්යක්‍ෂම ආයතන අතරට රැගෙන යාමේ වගකීම තමන් ඉටු කරන බවය. ඒ අනුව හෝමාගම, අම්පාර, රාගම සහ මාතර ඇතුළු නගර රැසක උත්සව සමයට පෙර මත්ස්‍ය අලෙවි සැල් ආරම්භ කිරීමට සැලසුම් කර ඇති බවත් ඒ මහතා සඳහන් කර සිටියේය.", "URL": "https://sinhala.adaderana.lk/news.php?nid=105994", "Category": null, "Parent URL": null}