{"Source": "Adaderana", "Timestamp": "October 31, 2017 05:50 pm", "Headline": "මතුගම මස් කඩේ භික්ෂුවක් මිලට ගනී- රු. තිස් දෙලක්ෂ විස්පන්දහසක් ටෙන්ඩරේට දාලා", "News Content": "මතුගම ප්‍රාදේශීය සභාව විසින් පොදු වෙළෙඳ පොලේ පවත්වා‍ගෙන යන ගව මස් වෙළඳ සැළ රුපියල් 3,225,622 ක මිලකට ටෙන්ඩර් මගින් මතුගම මහ කළුපහන සේලතෙලාරාමයේ වැඩ වාසය කරණ මාවිට ‍ ඥාණරතන නම් භික්ෂුන් වහන්සේ නමක් මිලදී ගෙන ඇත.මතුගම ප්‍රාදේශීය සභාව සතු මතුගම පොදු වෙළෙඳ පොලේ පිහිටි ගව මස් වෙ‍ෙළඳ සැල සඳහා 2018 වර්ෂය සඳහා ටෙන්ඩර් කැඳවා, එම ටෙන්ඩර් විවෘත කිරීම පසුගිය සිකුරාදා මතුගම ප්‍රාදේශීය සභා ප්‍රධාන කාර්යාලයේදී මතුගම ප්‍රාදේශීය සභාවේ ලේකම් අසෝක රණසිංහ මහතාගේ ප්‍රධානත්වයෙන් ටෙන්ඩර් මණ්ඩලයක් ඉදිරියේ සිදු කෙරිණි.2017 වර්ෂයේ ටෙන්ඩර් මිල රුපියල් 2,260,150 ක් වූ අතර මෙවර අවම ලන්සු මිල රුපියල් 2,486,165 ක් ලෙස මතුගම ප්‍රාදේශීය සභාව නියම කර තිබුණි.ඒ අනුව 2018 වර්ෂය සඳහා මතුගම ගව මස් වෙ‍ෙළඳ සැලට ඉල්ලුම් කරුවන් දෙදෙනෙකු ඉදිරිපත් වී සිටි අතර ඒ අතර පසුගිය වසර වල මෙම ගව මස් වෙළෙඳ සැල පවත්වාගෙන ගිය මුස්ලිම් ජාතිකයාද විය. ටෙන්ඩර් පත් විවෘත කිරීමේදී මෙතෙක් ගව මස් වෙ‍ෙළඳ සැල පවත්වාගෙන ගිය පුද්ගලයා රුපියල් 2,716,000 ක මිලක් සඳහන් කර තිබුණු අතර භික්ෂුන් වහන්සේ රුපියල් 3,225,622 ක මිලක් සඳහන් කර තිබුණි.ඒ අනුව රුපියල් 509,622 ක වැඩි මිලකට ඉලීම් කළ භික්ෂුන් වහන්සේට මතුගම ගව මස් වෙළඳ සලේ 2018 වර්ෂයේ ටෙන්ඩර් හිමිකම ලැබුණි.මෙම ටෙන්ඩර් පත්‍රය ඉදිරිපත් කර ගව මස් වෙළඳ සලේ ටෙන්ඩරය ලබාගත් පුජ්‍ය මාවිට ඥානරතන හිමියන් මෙම ගව මස් වෙළෙඳ සල පිළිබඳව මෙසේ අදහස් දැක්වූහ.\"මතුගම නගරය මේ වන විට දකුණු ආසියාවේ විශාලම හිටි බුදු පිළිම වහන්සේ ස්ථාපිත පුජනීය නගරයක්.අප භික්ෂුන් වහන්සේලා සහ ගිහි පිරිස් එකතු වී 2015 වර්ෂයේ සිට මෙම හරක් මස් කඩය වසා දමන ලෙස ප්‍රදේශීය සභාවේ බලධාරීන්ගෙන් ඉල්ලීම් කළා. අප විරෝධතා පැවැත්වුවා‍ නමුත් පළාත් පාලන නීති රීති අනුව ප්‍රාදේශීය සභාවේ නිලධාරීන්ට ඒ පිළිබඳව තීරණයක් ගැනීමට අපහසු බව අපට දැනුම් දුන්නා.ඒ නිසා අපි තීරණය කළා 2018 වර්ෂයේ ටෙන්ඩරය සඳහා ඉල්ලීම් කරන්න. අප බලාපොරොත්තු වෙන්නේ මෙම ගව මස් කඩය වහලා මේ පුජනීය නගරයේ මිනිසුන් මෙම පාපයෙන් මුදවා ගන්නයි.මේ කටයුත්තට මතුගම ශාසනාරක්ෂක බල මණ්ඩලයේ හිමිවරුන් ඇතුළු විහාරාධිපති හිමිවරුන්ගේත් ගිහි සංවිධාන වලිනුත් සහයෝගය ලැබුණු නිසයි මෙතරම් විශාල මුදලකට මෙම ටෙන්ඩරය ගත්තේ. අප කෙසේ හෝ මෙම මුදල ගෙවලා මස් කඩය වහන්න කටයුතු කරනවා.\"යයි පැවසූහ.භික්ෂූන් වහන්සේ මෙසේ පැවැසුවත් නීතිය අනුව ටෙන්ඩරය මගින් ලබා ගත් මස් වෙළෙඳ සල වසා තැබිය නොහැකි බව ප්‍රාදේශීය ලේකම් වරයා පවසයි. මස් වෙළෙඳ සල ලබාගත් අය එය හැකි ඉක්මනින් විවෘත කළ යුතු අතර ඒසේ නොකර අනාගතයේදී විරෝධතා මතු වුවහොත් අනවශ්‍ය ප්‍රශ්නයක් මතු විය හැකි බව ද වැඩිදුරටත් පැවැසීය.", "URL": "https://sinhala.adaderana.lk/news.php?nid=79366", "Category": null, "Parent URL": null}