{"Source": "Adaderana", "Timestamp": "October 23, 2012 01:02 pm", "Headline": "සන්ධාන මන්ත්‍රී මේසයට නගියි", "News Content": "අද (23) දිනයේ දී මධ්‍යම පළාත් සභාව රැස්වු අවස්ථාවේ දී උණුසුම්කාරී තත්ත්වයක් හටගෙන ඇත. එක්සත් ජනතා නිදහස් සන්ධාන පළාත් සභා මන්ත්‍රීවරයෙක් ඔහුගේ මේසය මත නැගී විරෝධතාවයක නිරතවීම මෙයට හේතුවයි. පසුගිය දිනෙක නීති විරෝධී ලෙස බස් රථයක් ධාවනයේ යෙදවීමට අනුමැතිය ලබාදීම සඳහා අල්ලස් ගත් මධ්‍යම පළාත් ගමනා ගමන මණ්ඩලයේ සභාපතිවරයා අල්ලස් හෝ දූෂණ චෝදනා විමර්ශන කොමිසන් සභාවේ අත්අඩංගුවට පත්විණි. එහිදී අධිකරණයට ඉදිරිපත් කළ සැකකරු ඇප මත නිදහස් විය. ඉන් අනතුරුව අදාළ පුද්ගලයා නැවතත් මධ්‍යම පළාත් ගමනා ගමන මණ්ඩලයේ සභාපතිවරයා ලෙස පත්කෙරිණි. මීට විපක්ෂය මෙන්ම අණ්ඩු පක්ෂය ද දැඩි විරෝධය පළ කර සිටි අතර ආණ්ඩු පක්ෂයේ පළාත් සභා මන්ත්‍රීවරයෙකු මෙලෙස මේසයක් මත නැඟීමෙන් විරෝධය පළ කර ඇත. කෙසේ වෙතත් මේ හේතුව නිසාවෙන් පළාත් සභාව විනාඩි 10 ට කල් තැබීමට මධ්‍යම පළාත් සභාවේ වැඩබලන සභාපතිවරයා පියවර ගෙන තිබිණි.", "URL": "https://sinhala.adaderana.lk/news.php?nid=28548", "Category": null, "Parent URL": null}