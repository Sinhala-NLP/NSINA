{"Source": "Adaderana", "Timestamp": "July 16, 2019 12:34 pm", "Headline": "වන්දනාකරුවන් රැගත් වාහනයකට බිම් බෝම්බයක් හසුවෙයි-දරුවන් 7ක් ඇතුළු 11ක් මරුට", "News Content": "ඇෆ්ගනිස්තානයේ කන්දහාර් පළාතේදී වන්දනාකරුවන් පිරිසක් රැගත් වාහනයක් බිම්බෝම්බයකට හසුවීමෙන් 11 දෙනෙක් මියගොස් තිබේ. ඔවුන් අතරින් හත්දෙනෙකුම කුඩා දරුවන් බව විදෙස් වාර්තා සඳහන් කළේය. දකුණුදිග ඇෆ්ගනිස්තානයේ පිහිටි දේවස්ථානයක් වෙත වන්දනා චාරිකාවක නිරතවූ පිරිසක් රැගත් වාහනයක් බිම්බෝම්බයකට හසුවී තිබුණි. එම අවස්ථාවේ රථය තුළ ළමුන් බොහෝ පිරිසක් සිට ඇති බවයි විදෙස් වාර්තා සඳහන් කළේය. සිදුවීමෙන් ළමුන් විසි දෙදෙනෙක් සහ කාන්තාවන් අට දෙනෙකු බරපතල ලෙස තුවාල ලබා තිබේ. ඔවුන් ප්‍රතිකාර සඳහා රෝහල්ගත කිරීමටත් පියවර ගෙන තිබුණි. ප්‍රහාරයේ වගකීම මෙතෙක් කිසිදු පාර්ශවයක් විසින් භාරගෙන නැහැ. මේ අතර ඉකුත් ඉරිදාද බිම්බෝම්බ ප්‍රහාරයකට ගොදුරු වීමෙන් ළමුන් දෙදෙනෙක් මියගොස් තිබේ. ආරක්ෂක අංශ ඉලක්ක කර තලේබාන් ත්‍රස්තවාදීන් විසින් අටවන බිම්බෝම්බවලට සිවිල් වැසියන් නිරන්තරයෙන් ගොදුරුවන බ‍ෙ විදෙස් වාර්තා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=114252", "Category": null, "Parent URL": null}