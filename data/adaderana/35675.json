{"Source": "Adaderana", "Timestamp": "July 11, 2013 07:06 am", "Headline": "බස් වර්ජනය කුමක් වේද?", "News Content": "ලංකා පෞද්ගලික බස් හිමියන්ගේ සංගමය විසින් ආරම්භ කර තිබෙන බස් වර්ජනය මේ වන විට ක්‍රියාත්මක කෙරෙයි. එම සංගමයේ සභාපති ගැමුණු විජේරත්න මහතා කියා සිටියේ 15000කට අධික බස් රථ සංඛ්‍යාවක් මෙම වර්ජනය සඳහා එක්ව සිටින බවයි. වාර්ෂික බස් ගාස්තු සංශෝධනයට අනුව බස් ගාස්තු සංශෝධනය නොකිරීමට විරෝධය පළ කරමින් ඔවුහු මෙලෙස වර්ජනයේ නිරතව සිටිති. කෙසේ වෙතත් තම සංගමය මෙම වර්ජනය සඳහා සහය පළ නොකරන බව සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියංජිත් මහතා සඳහන් කළේය. මේ අතර ඊයේ පස්වරුවේ පැවති මාධ්‍ය හමුවකට එක්වෙමින් අන්තර් පළාත් පෞද්ගලික බස් සංගමයේ සභාපති සරත් විජිත කුමාර මහතා ද කියා සිටියේ තම සංගමය ද මෙම බස් වර්ජනය සඳහා එක් නොවන බවයි. කෙසේ වෙතත් පෞද්ගලික ප්‍රවාහන අමාත්‍ය සී.බී රත්නායක මහතා කියා සිටියේ මෙම බස් වර්ජනය ඉතා අසාධාරණ එකක් බවයි. පසුගිය වසරේ පෙබරවාරි මස 13 වැනි දින බස් ගාස්තු අවසන් වරට සංශෝධනය කළ අතර ඒ අනුව මෙම වසරේ පෙබරවාරි මස 13 වැනි දින යළිත් වරක් බස් ගාස්තු සංශෝධනය කළ යුතුව තිබුණි. එහෙත් අදාළ දිනයට බස් ගාස්තු සංශෝධනය කිරීම සිදු නොකෙරුණු අතර එයට විරෝධය පළ කරමින් පසුගිය මැයි මස 20 වැනි දින සමස්ත ලංකා පෞද්ගලික බස් සමාගම් සම්මේලනය වර්ජනයක් ද ක්‍රියාත්මක කරන ලදී. මෙහිදී ප්‍රවාහන බලධාරීන් කියා සිටියේ ඉදිරියේදී බස් ගාස්තු සංශෝධනය සිදු කිරීමට නියමිත බවයි. ඒ අනුව වාර්ෂික බස් ගාස්තු සංශෝධනය ජූලි මස පළමු වැනි සිදු කිරීමට නියමිතව තිබුණ ද එදිනට ද බස් ගාස්තු සංශෝධනයක් සිදු වූයේ නැත. කෙසේ වෙතත් බස් සංගම් සහ ජනාධිපතිවරයා අතර පසුගියදා සාකච්ඡාවක් පැවති අතර එම සාකච්ඡාවට සහභාගී වූ බස් සංගම් පෙන්වා දුන්නේ බස් ගාස්තු සංශෝධනය ඇතුළු තමන් මුහුණ දෙන ගැටළු රැසකට විසඳුම් ලබා ගැනීමට හැකිවූ බවයි. සංගම් පෙන්වාදෙන පරිදි 10%න් බස් ගාස්තු සංශෝධනය සිදු කළ යුතු වුව ද පසුගියදා ජනාධිපතිවරයා සමඟ පැවති සාකච්ඡාවේ ප්‍රතිඵලයක් ලෙස මේ වන විට සියයට 8% වැනි ප්‍රමාණයකින් බස් ගාස්තු සංශෝධනය කිරීමට තීරණය කර ඇති බව ප්‍රවාහන බලධාරීහු ප්‍රකාශ කරති. කෙසේ වෙතත් හම්බන්තොට, ගාල්ල, බදුල්ල, මහනුවර, ත්‍රිකුණාමලය , අම්පාර , අනුරාධපුර යන ප්‍රදේශවල සාමාන්‍ය පරිදි බස් රථ ධාවනය වන බව අද දෙරණ වාර්තාකරුවන් සඳහන් කරයි.", "URL": "https://sinhala.adaderana.lk/news.php?nid=35675", "Category": null, "Parent URL": null}