{"Source": "Adaderana", "Timestamp": "November 13, 2017 06:17 am", "Headline": "දෙව්රුව මතු වූ වැවෙන් පාත්‍රයක් හා ගොඩනැගිල්ලකුත් මතුවේ- රොන් මඩ ඉවත් කිරීම වහාම නවතයි", "News Content": "ඓතිහාසික මුන්නේෂ්වරම දේවාලයට සහ තුමුලසෝම පිරිවෙනට ආසන්නයෙන් මෙම වැව පිහිටා ඇත. මුන්නේෂ්වරම වැවේ ස්ථාන කීපයක රොන් මඩ ඉවත් කිරීම මේ දිනවල සිදු වෙමින් පවතී. එසේ රොන් මඩ ඉවත් කරමින් සිටින විට මෙම නටඹුන් හමුවී ඇත. වැවේ ඇති දූපතක් වැනි ස්ථානයක මෙම නටඹුන් හමුවීම විශේෂත්වයකි.විවිධ ප්‍රමාණයේ ගඩොල් වර්ග මෙන්ම පාත්‍ර කොටස්ද ඒ අතර වන බවක් දක්නට ඇත.පුරා විද්‍යා දෙපාර්තමේන්තුවේ නිලධාරීන්ද මෙම ස්ථානයට පැමිණ විමර්ශන කටයුතු සිදු කර පසුව රොන් මඩ ඉවත් කිරීම තාවකාලිකව අත්හිටුවා ඇත.හමුවී ඇති ගඩොල් සහ පාත්‍ර කොටස් අනුරාධපුර හෝ පොලොන්නරුව යුගයට අයත් විය හැකි බවට අනුමාන කරන බව තරුණ පුරා විද්‍යා ගවේෂකයෙකු වන ඩේවිඩ් ගයාන් ඉන්දික මහතා කියා සිටී.රජ සමයේ මෙම වැව බාරව සිටි නිලධාරියාගේ නිවස මෙම ස්ථානයේ තිබෙන්නට ඇති බවට විශ්වාසයක් ඇති නමුත් පාත්‍ර කොටස් හමුවීම තුළින් ඊටත් වඩා වැඩි දෙයක් සම්බන්ධයෙන් අවධානය යොමු කිරීමට සිදුවන බව ඔහු කියා සිටියේය.මෙම වැවේ රොන් මඩ ඉවත් කරමින් සිටින විට පසුගිය මාසයේ දේව ප්‍රතිමාවක්ද හමු විය.ජුඩ් සමන්ත.", "URL": "https://sinhala.adaderana.lk/news.php?nid=79804", "Category": null, "Parent URL": null}