{"Source": "Adaderana", "Timestamp": "February 14, 2016 02:25 pm", "Headline": "ඩෙංගුවන්ට නවාතැන් දුන්නැයි 5656ට නොතීසි", "News Content": "ඩෙංගු අධි අවදානම් දිස්ත්‍රික්ක කේන්ද්‍ර කරගනිමින් ක්‍රියාත්මක කළ තෙදින මදුරු මර්දන වැඩසටහනේ දී ඩෙංගු මදුරුවන් බෝ වන පරිදි පරිශ්‍ර පවත්වාගෙන ගිය පුද්ගලයින් 5656 දෙනෙකුට නොතීසි නිකුත් කළ බව සෞඛ්‍ය අමාත්‍යාංශය පවසයි.තවත් පුද්ගලයින් 778 දෙනෙකුට නඩු පැවරීමට පියවර ගත් බව එම අමාත්‍යාංශය සඳහන් කළේය.ඩෙංගු අධි අවදානම් ප්‍රදේශ ලෙස හඳුනාගත් බස්නාහිර පලාත සහ කෑගල්ල, යාපනය, වව්නියාව, පුත්තලම, මඩකළපුව, කුරුණෑගල සහ අම්පාර යන දිස්ත්‍රික්ක කේන්ද්‍ර කරගනිමින් පසුගිය 11 වැනිදා සිට තෙදින ඩෙංගු මර්දන වැඩසටහනක් ක්‍රියාත්මක කිරීමට සෞඛ්‍ය අමාත්‍යාංශය පියවර ගෙන තිබුණි.එහිදී පරිශ්‍ර එක් ලක්ෂ 21,481ක් පරික්ෂාවට ලක්කර ඇති බව සඳහන්ය.ඩෙංගු මදුරු කීටයින් සහිත ස්ථාන 1959ක් සොයාගෙන ඇති අතර මදුරුවන් බෝවිය හැකි අවදානම් පරිශ්‍ර 17,492ක් නිවැරදි කිරීමට කටයුතු කළ බව සෞඛ්‍ය අමාත්‍යාංශය සඳහන් කළේය.අධි අවදානම් දිස්ත්‍රික් අතරින් ඩෙංගු මදුරුවන් බෝවන පරිශ්‍ර වැඩි වශයෙන් සොයාගෙන ඇත්තේ කොළඹ, කළුතර සහ ගම්පහ දිස්ත්‍රික්ක වලින් බව ද එම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=57209", "Category": null, "Parent URL": null}