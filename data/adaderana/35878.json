{"Source": "Adaderana", "Timestamp": "July 18, 2013 07:07 am", "Headline": " 13 සම්පූර්ණයෙන්ම අහෝසි කළ යුතුයි", "News Content": "13 වන ආණ්ඩුක්‍රම ව්‍යවස්ථාව සම්පූර්ණයෙන්ම අහෝසි කළ යුතු බව අස්ගිරි පාර්ශවයේ මහ නායක අතිපූජ්‍ය උඩුගම ශ්‍රී බුද්ධ රක්ඛිත හිමියන් පවසයි. ඒ සදහා සියලු දේශපාලන පක්ෂ එක්වීම අත්‍යාවශ්‍ය බව උන්වහන්සේ පෙන්වා දෙයි. පළාත් සභා ක්‍රමය අහෝසි කිරීමේ ජාතික එකමුතුව සංවිධානයේ සාමාජිකයින් පිරිසක් අස්ගිරි මහනාහිමියන් බැහැදුටු අවස්ථාවේදී උන්වහන්සේ මෙම අදහස් පළ කර තිබේ. ඉන්දියාවට බියවීමේ අවශ්‍යතාවක් නොමැති බවත් , එය අහෝසි කිරීම සිදුකරනු ලැබුවහොත් ද්‍රවිඩ දේශපාලන පක්ෂවල විරෝධයක් එල්ලවිය හැකි වුවත් එයද කාලයත් සමග සමනය වනු ඇතැයි උන්වහන්සේ කියා සිටියේය. එසේම 13 වන ආණ්ඩු ක්‍රම ව්‍යවස්ථා සංශෝධනය අහෝසි කරන්නෙනම් ඒ සඳහා එළඹී ඇති හොඳම අවස්ථාව මෙය බවද උන්වහන්සේ අවධාරණය කළේය. එහිදී වැඩිදුරටත් අදහස් දැක්වූ උඩුගම ශ්‍රී බුද්ධ රක්ඛිත හිමියන් පවසා සිටියේ මනාප ඡන්ද ක්‍රමයට ද තිත තැබිය යුතු බවයි.", "URL": "https://sinhala.adaderana.lk/news.php?nid=35878", "Category": null, "Parent URL": null}