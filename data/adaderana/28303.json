{"Source": "Adaderana", "Timestamp": "October 15, 2012 01:36 pm", "Headline": "දිවිනැගුම පනතට එරෙහි පෙත්සම 22දා විභාගයට", "News Content": "දිවිනැගුම පනත් කෙටුම්පත සම්බන්ධයෙන් ව්‍යවස්ථාව අර්ථ නි‍රූපණයක් ඉල්ලා ශ්‍රේෂ්ඨාධිකරණයට ඉදිරිපත් වූ පෙත්සමක් සලකා බැලීමට තීරණය කර තිබේ. අගවිනිසුරු ශිරාණි බණ්ඩාරනායක ඇතුළු ත්‍රිපුද්ගල විනිසුරු මඩුල්ලක් හමුවේ අද (15) පෙරවරුවේ අදාළ පෙත්සම සලකා බැලුණි. එහිදී ඉදිරිපත් වූ කරුණු සැලකිල්ලට ගනිමින් ලබන 22 වැනිදා පෙත්සම විභාගයට ගැනීමට විනිසුරු මඩුල්ල තීරණය කරන ලදී. පෙත්සම වෙනුවෙන් කරුණු දක්වමින් එම්.ඒ. සුමන්තිරන් මහතා පෙන්වා දුන්නේ මෙය ආණ්ඩුක්‍රම ව්‍යවස්ථාව අර්ථ නිරූපණයකට අදාළ බැවින් පස් දෙනෙකු‍ගෙන් සමන්විත විනිසුරු මඩුල්ලක් හමුවේ පෙත්සම විභාග කළ යුතු බවයි. ඒ අනුව පෙත්සමට අදාළ සියලු ලිපිගොනු ශ්‍රේෂ්ඨාධිකරණයට ඉදිරිපත් කරන ලෙස එහි ලේඛකාධිකාරීවරයාට නියෝග කෙරිණ. අදාළ ලිපි ගොනු පරීක්ෂා කිරීමෙන් අනතුරුව පස්දෙනෙකු‍ගෙන් සමන්විත විනිසුරු මඩුල්ලක් පත්කරන්නේද නැද්ද යන්න පිළිබඳ තීරණයක් ගන්නා බව ‍ශ්‍රේෂ්ඨාධිකරණය ප්‍රකාශ කළේය. දිවි නැගුම පනත් කෙටුම්පත සම්බන්ධයෙන් උතුරු පළාත් ආණ්ඩුකාරවරයා විසින් සිදුකළ බව කියන ප්‍රකාශයක් සම්බන්ධයෙන් දෙමළ ජාතික සන්ධාන පාර්ලිමේන්තු මන්‍ත්‍රී මාවෙයි සේනාධිරාජා මහතා අභියාචනාධිකරණය හමුවේ ‍පෙත්සමක් ගොනු කර තිබිණ. එම පෙත්සම ව්‍යවස්ථා අර්ථ නිරූපණයකට අදාළ බැවින් එය ශ්‍රේෂ්ඨාධිකරණයට ඉදිරිපත් කිරීමට අභියාචනාධිකරණය පසුගියදා තීරණය කරන ලදී.", "URL": "https://sinhala.adaderana.lk/news.php?nid=28303", "Category": null, "Parent URL": null}