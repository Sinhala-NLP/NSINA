{"Source": "Adaderana", "Timestamp": "June 30, 2012 09:36 pm", "Headline": "ශ‍්‍රී ලංකා මිරර් කාර්යාලය වැටලීම - සැකකරුවන් ඇප මත නිදහස්", "News Content": "ශ‍්‍රී ලංකා මිරර් සහ ශ‍්‍රී ලංකා එක්ස් නිව්ස් වෙබ් අඩවි පවත්වාගෙන ගිය කාර්යාලය පරීක්ෂා කිරීමෙන් පසු අත්අඩංගුවට ගත් සැකකරුවන් 08 දෙනා අද(30) අධිකරණයට ඉදිරිපත් කිරීමෙන් අනතුරුව ඇප මත මුදාහැර තිබේ. ‍ අදාළ නඩුව ජූලි 06 වන දින යළි කැඳවන බව පොලිස් මාධ්‍ය ප්‍රකාශක පොලිස් අධිකාරී සජීව මැදවත්ත මහතා පවසයි. ‍ අධිකරණ නියෝග මත ශ‍්‍රී ලංකා මිරර් සහ ශ‍්‍රී ලංකා එක්ස් නිව්ස් වෙබ් අඩවි පවත්වාගෙන ගිය කාර්යාලය සහ එය මෙහෙයවනු ලබන අයෙකු පදිංචි නිවසද අපරාධ පරික්‍ෂණ දෙපාර්තමේන්තුව විසින් ඊයේ(29) සෝදිසියට ලක්කළ බව ද පොලිස් මාධ්‍ය ප්‍රකාශකවරයා සඳහන් කරයි. ‍ මෙම ස්ථාන පරික්ෂා කිරීමේදී ඉහත වෙබ් අඩවි හරහා අන්තර් ජාලයට අසත්‍ය තොරතුරු ඇතුළත් කරන බවට කරුණු අනාවරණය වූ අතර ශී‍්‍ර ලංකා මිරර් වෙබ් අඩවිය පවත්වාගෙන ගිය කාර්යාලයේදීම තවත් එවැනිම අසත්‍ය තොරතුරු ප‍්‍රචාරය කරන වෙබ් අඩවියක් වන ලංකා ඊ නිව්ස් වෙතද ඉහත පරිදි තොරතුරු මුදා හරින බව තහවුරු වූ බව මාධ්‍ය ප්‍රකාශකවරයා පෙන්වාදෙයි. ‍ ඒ අනුව මෙම ස්ථාන මුද්‍රා තබා වෙබ් අඩවි සඳහා අසත්‍ය තොරතුරු මුදා හැරීමට භාවිතා කළ පරිගණක සහ එම පරිගණක භාවිත කරන පුද්ගලයන් හයදෙනෙකුද කාන්තාවන් දෙදෙනෙකුද අපරාධ පරික්‍ෂණ දෙපාර්තමේන්තුව මඟින් ප‍්‍රශ්න කිරීම සඳහා අත්අඩංගුවට ගත් බව සජීව මැදවත්ත මහතා ප්‍රකාශ කරයි. ‍ මෙම සැකකරුවන්ගෙන් ප‍්‍රශ්න කිරීමේදී ද ඉහත කරුණු අනාවරණය වූ බව හෙතෙම වැඩිදුරටත් පෙන්වාදෙයි. ‍ අපරාධ පරීක්‍ෂණ දෙපාර්තමේන්තුව මේ පිළිබඳව වැඩිදුර පරීක්‍ෂණ පවත්වයි.", "URL": "https://sinhala.adaderana.lk/news.php?nid=25440", "Category": null, "Parent URL": null}