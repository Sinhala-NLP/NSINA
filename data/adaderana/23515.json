{"Source": "Adaderana", "Timestamp": "April 15, 2012 09:36 am", "Headline": "රිය අනතුරු 04 ක් - මරණ 04 ක්", "News Content": "කොස්වත්ත, තුලාවල ප්‍රදේශයේ දී යතුරු පැදියක් සොරකම් කළ පුද්ගලයෙකු අත්අඩංගුවට ගැනීමට ගිය අවස්ථාවේ දී යතුරු පැදිය පදවා ගෙන ගිය සැකකරු විදුලි කණුවක ගැටීමෙන් තුවාල ලබා තිබේ. ඔහු මීගමුව රෝහලේ ප්‍රතිකාර ලබන බව කොස්වත්ත පොලිසිය සඳහන් කරයි. මේ අතර දිවුලපිටිය මරදගහමුල බඩල්ගම මාර්ගයේ දී යතුරු පැදියක් මාර්ගයෙන් ඉවතට පැන පෙරළීමෙන් යතුරු පැදිකරු මියගොස් තිබේ. එහි ගමන් කළ පසුපැදිකරු ද තුවාල ලබා ගම්පහ රෝහලට ඇතුළත් කළ බව දිවුලපිටිය පොලිසිය සඳහන් කරයි. මහියංගණය කෙසෙල්පොත ප්‍රදේශයේ ඊයේ(14) පස්වරුවේ යතුරු පැදියක ගැටුණු පදිකයෙකු මියගොස් ඇත. යතුරු පැදියක් සහ ලොරි රථයක් එකිනෙක ගැටීමෙන් යතුරුපැදිකරුවෙකු මියගොස් ඇත්තේ පන්නල කුලියාපිටිය ප්‍රධාන මාර්ගයේ දීය. ඊයේ සිදුවූ මෙම අනතුරෙන් යතුරු පැදියේ පසුපස අසුනේ ගමන් කළ කාන්තාවක් තුවාල ලබා කුලියාපිටිය රෝහලට ඇතුළත් කර ඇති අතර එම කාන්තාව අනතුරෙන් මියගිය පුද්ගලයා‍ගේ බිරිද වන බව පොලිසිය පැවසීය. සීගිරිය ප්‍රදේශයේ දී යතුරු පැදියක් මාර්ගයෙන් ඉවත පැන ගසක ගැටීමෙන් දඹුල්ල පොලිස් ස්ථානයට අනුයක්ත සේවය කළ පොලිස් සැරයන්වරයෙකු මියගොස් තිබේ. අනතුර සිදුවන අවස්ථාවේ දී යතුරු පැදියේ ගමන් කළ ඔහුගේ බිරිය සහ වයස අවුරුදු 11ක් පමණ වු දරුවෙකු ද තුවාල ලබා ඇති බව ද ඔවුන් දඹුල්ල රෝහලේ ප්‍රතිකාර ලබමින් සිටින බව පොලිසිය පැවසීය.", "URL": "https://sinhala.adaderana.lk/news.php?nid=23515", "Category": null, "Parent URL": null}