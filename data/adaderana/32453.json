{"Source": "Adaderana", "Timestamp": "March 16, 2013 08:28 am", "Headline": "රජරට වකුගඩු රෝගය ගැන වාර්තාවක් එළිදකියි", "News Content": "රජරට ප්‍රදේශය ඇතුළු දිවයිනේ බොහෝ ප්‍රදේශවල ව්‍යාප්ත වෙමින් පවතින වකුගඩු රෝගය පාලනය කිරිමට අවශ්‍ය පිළියම් සෙවිමේ අරමුණින් පත් කරන ලද කෘෂිරසායනික ද්‍රව්‍ය පිළිබද විද්වත් කමිටු වාර්තාව එළිදක්වා තිබේ. අදාළ වාර්තාව මගින් රජරට වකුගඩු රෝගය සම්බන්ධයෙන් තොරතුරු රැසක් අනාවරණය වී ඇති බව කෘෂිකර්ම අමාත්‍යංශය පවසයි. 1990 දශකයේ මුල් භාගයේ සිට වියළි කලාපයේ පැතිර යන වකුගඩු රෝගය ක්‍රමයෙන් ඉහළ ගොස් ඇති බව එමගින් පෙන්වා දී තිබේ. අදාළ රොගී තත්ත්වය හඳුනා ගන්නා අවස්ථාව වන විට ඔවුන්ගේ වකුගඩුවල ක්‍රියාකාරීත්වය සියයට 65ත් 75 ත් අතර ප්‍රමාණයකින් අක්‍රීයව පැවතිම බරපතළ තත්ත්වයක් බව එම වාර්තාවේ සඳහන්ය. මෙම විද්වත් කමිටුව පසුගිය වසරේ නොවැම්බර් මාසයේ පැවති පාර්ලිමේන්තු උපදේශක කාරක සභාවේ දී ලබා දුන් නියෝගය මත කෘෂිකර්ම අමාත්‍යංශයේ ලේකම්වරයා විසින් පත්කරන ලදී. කෘෂිකර්ම අමාත්‍යංශයේ අතිරේක ලේකම්වරයාගෙන් සමන්විත මෙම කමිටුව සාමාජිකයින් 09 දෙනෙකුගෙන් සමන්විතය. එම කමිටු වාර්තාව මගින් වකුගඩු රෝගයට පිළියම් ලෙස ගත හැකි ක්‍රියාමාර්ග පිළිබදව නිර්දේශ ඉදිරිපත් කර ඇත. ඊට අදාළ නිර්දේශ 15ක් එම වාර්තාවේ අන්තර්ගතය. රසායනික හා පලිබෝධනාශක භාවිතය හැකිතාක් අවම කර ගැනීම, පලිබෝධනාශක හා අනෙකුත් කෘෂි රසායනික ද්‍රව්‍ය සඳහා ලෝකයේ නවීන දත්ත උපයෝගී කර නව ප්‍රමිතින් සකස් කිරීම, ලෝක සෞඛ්‍ය සංවිධාන වාර්තාවට අනුව විෂකාරක අඩංගු පලිබෝධනාශක භාවිතය සහ අලෙවිය වකුගඩු රෝගය බහුල ප්‍රදේශවල අත්හිටුවීම, වකුගඩු රෝගය පැතිර යන ප්‍රදේශවලට හැකි ඉක්මනින් කිවුලෙන් තොර පානීය ජලය සැපයීම වැනි නිර්දේශ එහි ඇතුළත්ය.", "URL": "https://sinhala.adaderana.lk/news.php?nid=32453", "Category": null, "Parent URL": null}