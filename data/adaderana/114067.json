{"Source": "Adaderana", "Timestamp": "July 13, 2019 06:59 pm", "Headline": "තේරීම් කාරක සභාවෙන් ජාතික ආරක්ෂාවට වන අනතුර ගැන විජේදාසගෙන් කරූට ලිපියක්", "News Content": "පාස්කු ඉරුදින ප්‍රහාර සම්බන්ධයෙන් සොයා බලා පාර්ලිමේන්තුවට වාර්තා කිරීම සඳහා පත් කළ විශේෂ තේරීම් කාරක සභාව එළඹෙන 24වනදා යළි රැස්වීමට නියමිතව ඇත. එදිනට සාක්ෂි විමසීම සඳහා රාජ්‍ය බුද්ධි අධ්‍යක්ෂක නිලන්ත ජයවර්ධන මහතා ඇතුළු ජ්‍යෙෂ්ඨ පොලිස් නිලධාරීන් සිව්දෙනෙකු තේරීම් කාරක සභාව හමුවට කැඳවීමට නියමිතයි. මේ අතර පාර්ලිමේන්තු තේරීම් කාරක සභාව මඟින් ජාතික ආරක්ෂාව අනතුරට පත් කිරීම පිළිබඳ ශිර්ෂ යටතේ කරුණූ 12කින් යුත් ලිපියක් ජනාධිපති නීතිඥ පාර්ලිමේන්තු මන්ත්‍රී විජේදාස රාජපක්ෂ මහතා කථානකය කරූ ජයසුරිය මහතා වෙත යොමු කර ඇත. රාජ්‍ය ආරක්ෂක පනතේ දෙවන වගන්තියට ශ්‍රී ලංකා රජයේ ආරක්ෂාව තහවුරු කිරීමේලා අවශ්‍ය ආයතන, සංවිධාන, උපකරණ, ස්ථාන සහ තොරතුරු සුරක්ෂිත කිරීමට අවශ්‍ය ප්‍රතිපාදන සලස්වා ඇති බව පෙන්වා දෙන විජේදාස රාජපක්ෂා මහතා සඳහන් කරන්නේ පනතේ 7වන වගන්තියට අනුව ආරක්ෂක රහස් තොරතුරු හෝ ලේඛන කිසිදු පාර්ශ්වයකට ලබාදීම සපුරා තහනම් බවයි. එවැනි නිල තොරතුරු සතු අයෙකු විසින් ඒකී තොරතුරු ලබාදිය හැක්කේ සේනාධිනායක, පොලිස්පති, හමුදාපති, නාවික හමුදාපති, ගුවන් හමුදාපති සහ බුද්ධි අංශ ප්‍රධානීන් ඇතුළු බලයලත් නිලධාරීන්ට පමණක් බව ද විජේදාස රාජපක්ෂ මහතා යොමුකළ ලිපිය මඟින් පෙන්වා දී ඇත. විජේදාස රාජපක්ෂ මහතා යොමුකළ ලිපිය මඟින් පෙන්වා දී ඇත්තේ නිල රහස් පනතේ 27වැනි වගන්තියට අනුව රහස්‍ය තොරතුරු යන්නට, රහස්‍ය වචන, සංඛේත, අභිඥ්ඥා වචන, රහස් ස්ථාන, හමුදාවන් පිළිබඳ තොරතුරු, ඡායාරූප රහස්‍ය ලේඛන, පිඹුරුපත්, දළ සටහන් ආදිය සියල්ල ඇතුළත් බවයි. රාජ්‍ය බුද්ධි අංශ පමණක් සතු පැවතිය යුතු තොරතුරු කිසිවෙකු විසින් හෝ නිල බලයක් නොමැතිව ලබාගැනීම, ලබාගැනීමට සැලැස්වීම, හෙළිදරව් කිරීම, මාධ්‍ය තුළින් විකාශයට පත් කිරීම, එවැනි කාරණයක් සඳහා අනුබල ලබාදීම, නිල රහස් පනතේ 26වන වගන්තියට අනුව වසර 14කට නොවැඩි කාලයක් සිර දඬුවමක් හෝ රුපියල් 20,000ක දඬ මුදලක් නියම කිරීමට ඉහත කී දණ්ඬණයන් දෙකටම යටත් කිරීමට ලක්කළ යුතු සාපරාදී අපරාධයක් බවද එම ලිපිය මඟින් සිහිපත් කර ඇත. එමෙන්ම මෙම රහස්‍ය තොරතුරු ලබා ගැනීමට හෝ ප්‍රශ්න කිරීමට ආණ්ඩුක්‍රම ව්‍යවස්ථාවය මඟින් පාර්ලිමේන්තුවට බලයක් ලබාදී නොමැති බවද එම ලිපියේ සඳහන්ය. මෙම ලිපියේ 12වන කරුණ මඟින් විජේදාස රාජපක්ෂ මහතා පෙන්වා දෙන්නේ ශ්‍රී ලංකා ජනරජයේ සේනාධිනායකයා ලෙස සහ ආරක්ෂක අමාත්‍යවරයා ලෙස රාජ්‍ය බුද්ධි තොරතුරු පාර්ලිමේන්තුව තුළ හෝ වෙන කුමන ස්ථානයකදී හෝ හෙළිදරව් කිරීමට ඉඩදීම මඟින් ජනාධිපතිවරයා ශ්‍රී ලංකා ජනරජයේ ආණ්ඩුක්‍රම ව්‍යවස්ථාවේ 31.1 ආ සහ 38.2 ආ 1 ව්‍යවස්ථාවන්හි ප්‍රතිපාදනයන් චේතනාන්විතව උල්ලංඝනය කර ඇති බවයි.", "URL": "https://sinhala.adaderana.lk/news.php?nid=114067", "Category": null, "Parent URL": null}