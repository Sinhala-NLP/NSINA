{"Source": "Adaderana", "Timestamp": "September 3, 2016 07:54 am", "Headline": " ගුවන් හමුදා සැරයන්වරයා මැරුණාද? මැරුවාද?", "News Content": "රත්මලාන ගුවන්තොටුපොළ හන්දියට ආසන්න මාර්ගයේ තිබී සැකකටයුතු ලෙස මියගිය ගුවන් හමුදා සාමාජිකයෙකුගේ මළ සිරුරක් හමු වී ඇති බව ගුවන් හමුදා මාධ්‍ය ඒකකය පවසයි.ගුවන් හමුදා මාධ්‍ය ප්‍රකාශක ගෲප් කපිතාන් චන්දිම අල්විස් මහතා පැවසුවේ රත්මලාන ගුවන්තොටුපොළට අනුයුක්තව සේවය කළ අවුරුදු 40ක් පමණ වන බලපන්ති සැරයන්වරයෙකුගේ සිරුරක් මෙලෙස සොයාගෙන ඇති බවයි.හිසේ තුවාල සහිතව වැටී සිටින මෙම නිලධාරියා අනතුරකින් මිය ගියේද එසේ නැතිනම් වෙනත් ආකාරයකින් මිය ගියේද යන්න පිළිබඳව තවමත් නිශ්චිත තොරතුරක් ලැබී නොමැති බව ගුවන් හමුදා ආරංචි මාර්ග සඳහන් කරයි.ඔහු ඊයේ(02) රාත්‍රී 12.00ට පමණ සිය රාජකාරී නිමවා ගොස් ඇති බව ගුවන් හමුදා මාධ්‍ය ප්‍රකාශකවරයා පැවසුවේය.මරණයට හේතුව මෙතෙක් අනාවරණය වී නොමැති බව හෙතෙම කියා සිටියි.සිද්ධිය සම්බන්ධයෙන් පරීක්ෂණ ආරම්භ කර ඇති අතර ගල්කිස්ස පොලීසිය විසින් වැඩිදුර විමර්ශන සිදුකරන බව ගෲප් කපිතාන් චන්දිම අල්විස් මහතා පැවසුවේය.", "URL": "https://sinhala.adaderana.lk/news.php?nid=63716", "Category": null, "Parent URL": null}