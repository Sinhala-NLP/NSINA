{"Source": "Adaderana", "Timestamp": "March 8, 2012 06:52 am", "Headline": " අමෙරිකානු කෙටුම්පත ජිනීවා සමුළුවට-ඒ ගැන පුදුමවෙන්නේ නෑ", "News Content": "ශ්‍රී ලංකාව සම්බන්ධයෙන් අමෙරිකා එක්සත් ජනපදය විසින් ජිනීවාහි ජගත් මානව හිමිකම් සමුළුවට ගෙන එනු ලබන යෝජනා කෙටුම්පත ඊයේ දිනයේ සමුළුවට ඉදිරිපත් කර තිබේ. උගත් පාඩම් හා ප්‍රතිසන්ධානය සඳහා වූ ජනාධිපති කොමිසමේ නිර්දේශයන් ක්‍රියාත්මක කරන‍ ලෙස සඳහන් කරමින් හා ජගත් මානව හිමිකම් උල්ලංඝණය වූ බවට චෝදනාකරමින් මූලික කරුණු 3 ක් යටතේ එකී කෙටුම්පත සම්පාදනය කර ඇති බවත්,එක්සත් ජාතීන්ගේ මානව හිමිකම් කොමසාරිස් කාර්යාලයේ මැදිහත්වීමෙන් එකී නිර්දේශ ක්‍රියාත්මක කළ යුතු බවටත් එහි යෝජනා කර ඇති බව සඳහන් වේ. ‍ කෙසේ වෙතත් ස්විස්ටර්ලන්තයේ ජිනීවා නුවර සිටින ශ්‍රී ලංකා තානාපතිනී තමරා කුනනායකම් මහත්මියගෙන් අද දෙරණ කළ විමසීමකට පිළිතුරු දෙමින් ඇය කියා සිටියේ මෙම කෙටුම්පත පිළිබඳ පුදුමයට පත් නොවන බවයි. මෙවැනි කෙටුම්පතක් ගෙන එන බවට මීට පෙරාතුව දිගින් දිගටම කරුණු සාකච්චා කර තිබුණු බවත්,මෙහි අන්තර්ගත බොහෝ කරුණු දෝෂ සහිත බවත් ඇය සඳහන් කළාය. එසේම මෙම කෙටුම්පත මගින් ජාත්‍යන්තර නීතිය මානව හිමිකම් පිළිබඳ කරුණු අභියෝගයට ලක්කරන බවත්,ඒ පිළිබඳ බොහෝදෙනාගේ අවධානය යොමුව ඇති බවත් ශ්‍රී ලංකා තානාපතිනිය පෙන්වාදුන්නාය. මෙම යෝජනා සඳහා අනුමැතිය හිමිවුවහොත් ජගත් මානව හිමිකම් කවුන්සිලය අධිකරණ බලතල සහිත ආයතනයක් බවට පත්වනු ඇති බවත්,එබැවින් ඒ සඳහා දැනටමත් සංවර්ධනය වෙමින් පවතින ආසියාතික රටවල් මෙන්ම සංවර්ධිත යුරෝපීය රටවල්ද සිය අප්‍රසාදය පළකර ඇති බවත් ඇය අවධාරණය කළාය. එබැවින් සෙසු රටවලද සහය ලබාගෙන මෙම කෙටුම්පතට එරෙහිව ඉදිරියටත් අරගල කරන බව තමරා කුනනායකම් මහත්මිය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=22657", "Category": null, "Parent URL": null}