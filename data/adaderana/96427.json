{"Source": "Adaderana", "Timestamp": "September 20, 2018 07:21 pm", "Headline": "තැම්පත්කරුවන් ETI ෆිනෑන්ස් ආයතනය වටලයි", "News Content": "ETI තැන්පතුකරුවන් පිරිසක් මේ වන විටත් බොරැල්ල වෝඩ් පෙදෙසේ පිහිටි ETI ෆිනෑන්ස් ගොඩනැගිලි පරිශ්‍රයේ රැඳී සිටියි. ඔවුන් පවසන්නේ ETI ආයතන ප්‍රධානීන් සමඟ සාකච්ඡාවක් ලැබෙන තුරු තමන් එම ස්ථානයෙන් පිටව නොයන බවයි. ETI තැන්පතුකරුවන්ගේ ස්වාධීන සංවිධානයේ සාමාජිකයින් ඇතුළු 400 කට ආසන්න පිරිසක් අද පෙරවරුවේ කොළඹ මහජන පුස්තකාල ශ්‍රවණාගාරයට රැස්ව සාකච්ඡාව්ක පැවැත් වූ අතර ETI බලධාරීන්ගෙන් ලැබීමට නියමිත මුදල් ලබාගන්නා ආකාරය සම්බන්ධයෙන් සාකච්ඡා කර තිබේ. ඉන් අනතුරුව ඔවුන් පාගමනින් බොරැල්ලේ පිහිටි ETI ප්‍රධාන කාර්යාලය වෙත පැමිණි අතර එහි නිළධාරියෙකු පැමිණ විරෝධතාකරුවන්ට කියා සිටියේ අදාළ ස්ථානය දැන් ETI ආයතනයට අයත් නොවන බවයි. ආයතනය වෙනුවෙන් පෙනී සිටි නිලධාරියා මෙසේ කියා සිටියේය. \"තමුන්නාන්සේලට මම කතා කරන්නේ බෙන් හෝල්ඩින්ස් පුද්ගලික සමාගම වෙනුවෙන්. ඊ.ඒ.පී සමූහ ව්‍යාපාරයේ දේපල මිලදී ගත්තු ආයෝජන සමාගම තමයි බෙන් හෝල්ඩින්ස් ප්‍රයිවට් ලිමිටඩ්. මේ සියලුම දේවල් නීත්‍යානුකූලව ශ්‍රී ලංකාවේ මහ බැංකුවේ නියාමනය හරහා නීත්‍යානුකූලව කරලා තියෙන්නේ. ඔබතුමාලට වගකීමෙන් අපි ප්‍රකාශ කරනවා. මේ සමාගම මිලදී ගැනීමේදී ගෙවිය යුතු සියලුම මුදල් ශ්‍රී ලංකා මහ බැංකුව හරහා ගෙවලා අවසන් කරලා තියෙන්නේ\" විරෝධතාකරුවන් පැයක පමණ කාලයක් ETI ප්‍රධාන කාර්යාලය ඉදිරිපිට රැස්ව විරෝධතාවේ නිරත වූ අතර අනතුරුව ඔවුන් බොරැල්ල වෝඩ් පෙදෙසේ පිහිටි ETI ෆිනෑන්ස් ආයතනය ඉදිරිපිටට පැමිණියේය. ETI ෆිනෑන්ස් ආයතනයට ඇතුළු වූ විරෝධතාකරුවන් ආයතන ප්‍රධානීන් සමඟ සාකච්ඡාවක් ලබාදෙනතුරු ආපසු නොයන බව පවසමින් එහි රැදී සිටියේය.", "URL": "https://sinhala.adaderana.lk/news.php?nid=96427", "Category": null, "Parent URL": null}