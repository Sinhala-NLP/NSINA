{"Source": "Adaderana", "Timestamp": "August 10, 2016 03:33 pm", "Headline": "පුරවැසි බලයත්,සාධාරණ සමාජයත් අත්හැරියේ ඇයි?", "News Content": "පුරවැසි බලය හා සාධාරණ සමාජයක් සඳහාවූ ජනතා ව්‍යාපාරයත් සමග මින් ඉදිරියට තමාගේ සම්බන්ධයක් නොමැති බව අචාර්ය නිර්මාල් රංජිත් දේවසිරි මහතා පවසයි.තමා \"පුරවැසි බලයේ\"නිත්‍ය සාමාජිකයෙකු නොවන නමුත් එම සංවිධානය සමගද සමීපව කටයුතු කළ නමුත් මින් ඉදිරියට එසේ නොකරන බව හෙතෙම සඳහන් කළේය.අදදෙරණ කළ විමසුමකට ප්‍රතිචාර දක්වමින් දේවසිරි මහතා කියා සිටියේ සෝභිත හාමුදුරුවන් අපවත්වූ පසු තමාගේ ස්ථාවරය වූයේ එය විසුරුවා හැරිය යුතු බව වුවද,බහුතර පිරිසක් එම අදහසට එරෙහිවූ නිසා තමා නිහඬවූ බවයි.එහෙත් ඒ සම්බන්ධයෙන් ඒ දිනවල ප්‍රසිද්ධියේ ප්‍රකාශ කරන්නට නොගිය බව දේවසිරි මහතා කියා සිටියේය.එසේ වුවද තමාට එකඟවිය හැකි ප්‍රතිපත්තිමය කාරණා සම්බන්ධයෙන් පුරවැසි බලයේ හා සාධාරණ සමාජයක් සඳහාවූ ජනතා ව්‍යාපාරයේ කටයුතුවලට සම්බන්ධවූ බව ඔහු සඳහන් කළේය.එම පිරිසේ ප්‍රවේශය සම්බන්ධයෙන් ටික කලක සිට ගැටළු තිබුණු බවත්, ඒ පිරිස තාමත් රාජපක්ෂ විරෝධී ස්ථාවරයේ මිස එතැනින් ඔබ්බට දේශපාලන ඉදිරි ගමනක් ගැන දැක්මක් නොමැතිව ක්‍රියා කිරීම ගැන තමා කනගාටුවූ බවද ඔහු පැහැදිලි කළේය.ඒත් පසුගියදා මාළඹේ පුද්ගලික වෛද්‍ය විද්‍යාලයට පක්ෂව පැවති රැස්වීමට මෙම සංවිධානවල ප්‍රබලයින් වන සමන් රත්නප්‍රිය,ගාමිණී වියන්ගොඩ වැනි අය සහභාගිවී ඊට පක්ෂව අදහස් දැක්වීම තුළින් එහි දිශානතිය පිළිබඳ තමාට දැඩි විරෝධයක් පවත්නා බව දේවසිරි මහතා සඳහන් කළේය.සයිටම්වලට පක්ෂවීම යනු සුළු කාරණයක් නොව ප්‍රබල ප්‍රශ්නයක් බවත්,ඒ පිළිබඳව ඉදිරියේදී වඩාත් තහවුරු වනු ඇති බවත් නිර්මාල් රංජිත් දේවසිරි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62946", "Category": null, "Parent URL": null}