{"Source": "Adaderana", "Timestamp": "December 2, 2017 12:13 pm", "Headline": " ඩෙංගු එන්නත වහාම ක්‍රියාත්මකවන පරිදි අත්හිටුවයි-එන්නතේ බලපෑම බරපතළ තත්ත්වයක් ", "News Content": "මදුරුවන් මඟින් බෝ වන ඩෙංගු වෛරස් උණ රෝගයට එරෙහිව ප්‍රතිශක්තියක් ලබාදීම සඳහා නිෂ්පාදනය කළ ලොව ප්‍රථම ඩෙංගු එන්නත භාවිත අත්හිටුවා තිබේ. පිලිපීනය විසින් පසුගිය 30 දා සිට එය අත්හිටුවා ඇති බව විදෙස් මාධ්‍ය පවසයි. අදාළ එන්නත් නිෂ්පාදකයා වූ ප්‍රංශ සැනෝෆි ඖෂධ සමාගම එන්නත මඟින් ඇති විය හැකි නව අතුරු ප්‍රතිඵලයක් පිළිබඳව අනතුරු ඇඟවීමෙන් පසුව එම තීරණය ගෙන ඇති බව සඳහන්ය. එමඟින් ප්‍රකාශ කළේ ඩෙංගු රෝගයට නිරාවරණය නොවූ පුද්ගලයන්ට එන්නත මඟින් වඩාත් බරපතළ තත්ත්වයක් ඇති විය හැකි බවයි. මෙම එන්නත විශාල වශයෙන් භාවිතය ආරම්භ කළ ලොව ප්‍රථම රට වූ පිලිපීනය 2016 වසරේ සිට මේ දක්වා හත්ලක්ෂයක් පමණ ළමයින්ට ඩෙංගු මර්දන එන්නත ලබා දී ඇති බවද සඳහන්ය.", "URL": "https://sinhala.adaderana.lk/news.php?nid=80907", "Category": null, "Parent URL": null}