{"Source": "Adaderana", "Timestamp": "March 11, 2013 02:11 pm", "Headline": "ඩෙංගු තුරන් කරන්න ඒකාබද්ධ වැඩපිළිවෙළක්", "News Content": "ඩෙංගු රෝගය තුරන් කිරීම සඳහා අග්නිදිග ආසියානු කලාපීය රටවල ඒකාබද්ධ වැඩපිළිවෙළක් ක්‍රියාත්මක කිරීමට ලෝක සෞඛ්‍ය සංවිධානය තීරණය කර තිබේ. ඩෙංගු රෝගය මර්දනය සඳහා ඒ ඒ රටවල් වෙන් වෙන් වශයෙන් ක්‍රියාත්මක කරන වැඩපිළිවෙළ තවදුරටත් ශක්තිමත් කිරීම සඳහා මෙම තීරණය ගෙන ඇති බව සෞඛ්‍ය අමාත්‍යංශය පවසයි. ඒ අනුව ශ්‍රී ලංකාව, ඉන්දියාව, භූතානය, මාලදිවයින, බංග්ලාදේශය, නේපාලය, තායිලන්තය, ඉන්දුනීසියාව, ටිමෝරය, සහ සිංගප්පූරුව යන රටවල් ඒකාබද්ධ කර අදාළ වැඩපිළිවෙළ ක්‍රියාත්මක කිරීමට නියමිතය. ඒ සම්බන්ධයෙන් විශේෂ සමුළුවක් ද අද (11) කොළඹ දී පැවැත්විණි. වසරකට ලෝක ජනගහනයෙන් මිලියන 100 ක් පමණ ඩෙංගු රෝගයට ගොදුරු වන බව ලෝක සෞඛ්‍ය සංවිධානය පවසයි.", "URL": "https://sinhala.adaderana.lk/news.php?nid=32314", "Category": null, "Parent URL": null}