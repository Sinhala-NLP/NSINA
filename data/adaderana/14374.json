{"Source": "Adaderana", "Timestamp": "February 21, 2011 10:59 am", "Headline": "මාස්ටර්ලා ගැන නීතිපතිගෙන් උපදෙස් ගන්නැයි නියෝගයක් ", "News Content": "එල්. ටී. ටී. ඊ සංවිධානයේ හිටපු මාධ්‍ය ප්‍රකාශක දයා මාස්ටර් සහ භාෂා පරිවර්තක ජෝර්ජ් මාස්ටර් සම්බන්ධයෙන් ගන්නා ඉදිරි නීතිමය ක්‍රියා මාර්ගය පිළිබඳව නීතිපතිවරයාගෙන් උපදෙස් ලබාගන්නැයි කොළඹ මහේස්ත්‍රාත් අධිකරණය අද(21) රහස් පොලීසියට නියෝග කරනු ලැබීය. අදාළ නඩුව අද කැඳවූ අවස්ථාවේදී ඇප මත මුදාහැර සිටින දයා මාස්ටර් සහ ජෝර්ජ් මාස්ටර් යන සැකකරුවන් දෙදෙනා අධිකරණය හමුවෙහි පෙනී සිටියහ. එම සැකකරුවන් දෙදෙනා අධිකරණයට ලබාදුන් පාපොච්චාරණ සමග සියලු පරීක්ෂණ වාර්තා නීතිපතිවරයා වෙත යොමුකිරීමට අවශ්‍ය පියවර ගෙන ඇති බව එහිදී රහස් පොලීසිය අධිකරණයට දැනුම් දෙනු ලැබීය. නීතිපතිවර‍යාගෙන් උපදෙස් ලැබුණු පසුව එම සැකකරුවන් සම්බන්ධව ගන්නා ක්‍රියා මාර්ග පිළිබඳව තීරණය කරන බව රහස් පොලිසිය සඳහන් කර තිබේ. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අදාළ නඩුව මාර්තු මස 21 වන දින කැඳවීමට නියෝග කළ අතර එදිනට නීතිපතිවරයාගේ උපදෙස කුමක්දැයි අධිකරණයවට දැනුම්දෙන ලෙස රහස් පොලිසියට නියෝග කරනු ලැබීය. වන්නි යුද ගැටුම් අවසන් සමයේ රජයට බාරවූ දයා මාස්ටර් හා ජෝර්ජ් මාස්ටර් යන සැකකරුවන් දෙදෙනා පසුව රහස් පොලිසිය මගින් අත්අඩංගුවට ගෙන ප්‍රශ්න කරනු ලැබීය.", "URL": "https://sinhala.adaderana.lk/news.php?nid=14374", "Category": null, "Parent URL": null}