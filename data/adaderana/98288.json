{"Source": "Adaderana", "Timestamp": "October 26, 2018 11:03 pm", "Headline": "ග්‍රාම සේවා වසම් 17ක කුඹුරු අක්කර 600ක් පුරන් වෙයි", "News Content": "බළන්ගොඩ ප්‍රාදේශීය ලේකම් කොට්ඨාසයට අයත් බුලත්ගම ගොවිජන සේවා පාලනයේ ග්‍රාම සේවා වසම් 17 ක දෙකන්නයේ වී කුඹුරු අක්කර 1200 ක් පමණ වගා කෙරුනත් වසර කීපයක් සිට ගොවිජන සේවා මධ්‍යස්ථානයේ සංවර්ධන නිළධාරිවරයාගේ අකර්‍යක්ෂමතාව හේතුවෙන් මේ වන විට ග්‍රාම සේවා වසම් 17 ක කුඹුරු අකක්ර 600 ක් පමණ පුරන්වී ඇත. මේ සම්බන්ධයෙන් ගොවියන් කිහිප දෙනෙක් අදහස් දක්වමින් කියා සිටියේ එම ගොවිජන සේවා මධ්‍යස්ථානයෙන් නිසි සොයා බැලීමක් නොමැති කම හේතුවෙන් ප්‍රාදේශයේ කුඹුරු පුරන් වැදීමට මෙහි ප්‍රධාන හේතුව බවයි. තවද කුඹුරු වල අනවසර ඉදිකිරීම්, කන්න රැස්වීම් සඳහා මෙම නිළධාරීන් සහභාගී නොවීමත් කුඹුරු වලට ජලය ලබා දීමට ඇති කොන්ක්‍රීටි බට ගොවීන් අතර බෙදා නොදී එම බට දෙකට කපා ආයතනය තුල මල් සිටුවා ඇති බව අද දෙරණ වාර්තාකරු පවසයි. ගොවිජන සේවා මධ්‍යස්ථානය මීට වසර කීපයකට කලින් ආදර්ශමත් ගොවිජන සේවා මධ්‍යස්ථානයක් හැටියට තිබුනත් මොහුගේ පාලනය නිසා මේ වන විට එයද වල් බිහි වී ඇත. ගොවියන් ඉල්ලා සිටින්නේ වගකිව යුතු නිළධාරීන් සොයා බලා කඩිනම් විසදුමක් බලා දෙන ලෙසයි. ශ්‍රී ලංකාවේ සියලූම කෘෂි කාර්මික ඉඩම් උපරිම ඵලදායිතාවය බලා ගැනීමට හැකි වන පරිදි ජනතාව පෙළඹවීම, ඔවුන්ගේ සංවර්ධන ශක්තිය වැඩි දියුණු කිරීම, විවිධ කෘෂිකාර්මික ආරවුල් විසදීම, නිසි කලට කලාපයේ ගොවියන්ට අවශ්‍ය යෙදවුම් ලබා දීම ගොවිජන සේවා මධ්‍යස්ථානයේ වගකීම බවත් මේ කිසිවක් නොමැති නිසා කුඹුරු පුරන් වන බවත් ගොවියන් පවසන්නේය.", "URL": "https://sinhala.adaderana.lk/news.php?nid=98288", "Category": null, "Parent URL": null}