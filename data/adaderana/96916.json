{"Source": "Adaderana", "Timestamp": "September 29, 2018 07:22 pm", "Headline": "නොච්චියාගම මාර්ගයක සංවර්ධන කටයුතු නවති", "News Content": "නාගරික සංවර්ධන අධිකාරිය විසින් නිසි ප්‍රමිතියකින් තොරව නොච්චියාගම ප්‍රදේශයේ ඉදිකරන මාර්ගයක සංවර්ධන කටයුතු තාවකාලිකව නවතා දැමීමට නොච්චියාගම ප්‍රාදේශීය සභාවේ සභාපතිවරයා අද (29) පියවර ගත්තේය. ඒ ප්‍රදේශයේ ජනතාව සිදු කළ පැමිණිලි පිලිබඳ සොයා බැලීමෙන් අනතුරුවයි. පුත්තලමේ සිට නොච්චියාගමට පිවිසීමට ඇති විකල්ප මාර්ගයක් වන මෙහි ප්‍රතිසංස්කරණ කටයුතු ආරම්භ වූයේ මීට මාස 9කට පෙර ඉහතදීයි. මෙම සංවර්ධන කටයුතු ආරම්භ කරන තුරු මෙය බොරළු ඇතිරූ මාර්ගයක් ලෙස පැවති අතර එය කාපට් මාර්ගයක් ලෙස සංවර්ධනය කිරීම නාගරික සංවර්ධන අධිකාරියට පැවරී ඇත. කෙසේවෙතත් මාර්ගයේ ප්‍රතිසංස්කරණයන් සිදු කෙරෙන අතරතුර මිට මාස 3කට පමණ ඉහතදී එය අතරමැද නවතා දැමීමට නොච්චියාගම ප්‍රාදේශීය සභාවේ සභාපතිවරයා පියවර ගෙන තිබුණේ එහි නිසි ප්‍රමිතියකින් සිදු නොවට බවට ජනතාව සිදු කළ පැමිණිලි මධ්‍යයේයි. සභාපතිවරයා සංවර්ධන කටයුතු එළෙස නවතා ඇති පසුබිමක ඊයේ (28) රාත්‍රියේදී මෙම මාර්ගයේ කාපට් කිරීම ආරම්භ කළ අතර එය ද ප්‍රමිතියකින් තොරව සිදු කර තිබේ. මෙහි පස් තට්ටුවක් මත කාපට් අතුරා තිබෙන අයුරුයි දක්නට ලැබේ. මෙහි කාණු පද්ධතියද නිසි ලෙස සකසා නොමැති අතර අද උදෑසන මාර්ගයේ නිරීක්ෂණ කටයුතු සඳහා පැමිණි සභාපතිවරයා විසින් නව කාණුවක් කපනු ලැබුවේ ජලය නොබසින බවට ජනතාව චෝදනා එල්ල කරන පසුබිමකයි. කෙසේවෙතත් මහජන මුදල් මේ ආකාරයට හිතුමතේ වියදම් කරමින් ප්‍රමිතියකින් තොරව සිදුකරන මෙවැනි මාර්ග සංවර්ධන ව්‍යාපෘති පිළිබඳව සොයා බැලීම රජයේ වගකීමක් වේ.", "URL": "https://sinhala.adaderana.lk/news.php?nid=96916", "Category": null, "Parent URL": null}