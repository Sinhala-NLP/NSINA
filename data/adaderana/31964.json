{"Source": "Adaderana", "Timestamp": "February 27, 2013 01:28 pm", "Headline": "“මගේ පුතා කවදාවත් එහෙම දෙයක් කියන්නේ නෑ”- මම අගමැති තනතුරත් පරිත්‍යාග කළා", "News Content": "පාසිකුඩා සිද්ධියට අදාළව තමන්ට එරෙහිව ඇතැම් මාධ්‍ය අසත්‍ය ප්‍රචාරයක් ගෙන යන බවත් එසේම මෙම සිද්ධියට මුවාවෙන් දේශපාලන වාසි ලබා ගැනීමක් සිදුවන බවත් සෞඛ්‍ය අමාත්‍ය මෛත්‍රිපාල සිරිසේන මහතා පවසයි. පාසිකුඩා මුහුදු වෙරළේදී දෙපිරිසක් අතර සිදුවු බව කියන ගැටුමේදී තමාගේ පුතා විසින් මගේ තාත්තා තමයි මේ රටේ මීළඟ අගමැති යැයි කියමින් සිදුකළැයි කියන පහරදීම තමන් පිළිනොගන්නා බව අමාත්‍යවරයා කියයි. තමා අගමැති තනතුර පරිත්‍යාග කළ අයෙකු බවත් 2004දී චන්ද්‍රිකා බණ්ඩාරනායක හිටපු ජනාධිපතිනිය විශේෂ කරුණක් සඳහා තමාට පැමිණෙන්නැයි කී බවත් ඒ වන විට තමා සිටියේ පොළොන්නරුවේ බවත් ඒ අනුව හෙලිකොප්ටරයක් යවා තමාව කොළඹට ගෙන්වා ගත්තේ යැයිද ඔහු පෙන්වාදෙයි. එසේ තමන් පැමිණි අවස්ථාවේදී ජනාධිපතිනිය අතේ ජනතා විමුක්ති පෙරමුණ විසින් දුන් ලිපියක් තිබු බවද එහි තිබුණේ අගමැති තනතුර සඳහා ලක්ෂ්මන් කදිරගාමර් මහතා පත් කළ යුතු බවද ලෙසයි. කෙසේ වුවද ජාති භේද ඇති විය හැකි නම් අනුර බණ්ඩාරනායක මහතා එම තනතුරට පත් කරන ලෙසත් සහෝදරයා පත් කිරීම ජනාධිපතිනියට ගැටලුවක් නම් මෛත්‍රිපාල සිරිසේන වන තමාව එම තනතුරට පත්කරන ලෙසත් එහි සඳහන්ව තිබු බව අමාත්‍යවරයා පෙන්වාදෙයි. කෙසේ ‍වුවද තමන් එම අවස්ථාවේදී තමාට අගමැති නතතුර එපා ලෙසත් මහින්ද රාජපක්ෂ මහතාට අගමැති තනතුර ලබාදෙන ලෙසත් දැන්වු බව මෛත්‍රීපාල සිරිසේන මහතා පෙන්වාදෙයි. මේ ආකාරයට තමන් එදා අගමැති තනතුර පරිත්‍යාග කළ අයෙකු බවත් රාජකාරී කරන්නේ තනතුරු බලාගෙන නොවන බවත් ඔහු පවසයි. අගමැති තනතුරට ආසාවක් තිබුණා නම් එදාම එම තනතුර භාරගන්නට තිබු නමුත් රටේ අවශ්‍යතාවය සලකා මහින්ද රාජපක්ෂ මහතාට අගමැති තනතුර භාරදෙන ලෙස තමා එහිදී යෝජනා කළ බවත් ඔහු කියයි. තමන් වැඩ කරන්නේ ප්‍රතිපත්තියක් දර්ශනයක් සහිතව බවද එසේම තමා මෙම ආණ්ඩුව වෙනුවෙන් එදත් අදත් හෙටත් සිටින බවද සඳහන කරයි. කල්කුඩා සිද්ධිය රහස් නොවන නමුත් මෙවැනි සිද්ධීන් රජයට, ජනාධිපතිවරයාට පවා හොඳ තත්ත්වයක් නොවන බව හෙතෙම කියයි. එසේම තමන්ගේ ජීවිතයට කිසියම් අනතුරක් දැනෙන බවත් කෙසේ වුවද මගේ පුතා පමණක් නොව මේ රටේ ඉන්න සෑම දරුවෙකුම තමාගේ පුතා හා එක සමාන යැයිද අමාත්‍යවරයා සඳහන් කරයි. එම සිද්ධිය වූ අවස්ථාවේදී රෝහලට ගොස් නියෝජ්‍ය පොලිස්පතිවරයාගේ පුත්‍රයාගේ සුවදුක් බැලීමට ද ගිය තමන් අවශ්‍ය ප්‍රතිකාර කරන ලෙසට රෝහල් බලධාරීන්ට උපදෙස් ලබාදුන් බවද පවසයි. “නහී වේරෙන වේරානී” යන බුද්ධ වචනයට අනුව තමාට කාගෙන්වත් පලිගැනීමට අවශ්‍ය නැති බවද මේතාක් තමන් අනුන්ගේ රෙදි ගලවා නැතැයිද කියයි. කල්කුඩා මුහුදු වෙරළේදී පසුගියදා තමාගේ පුතා ඇතුළු පිරිසක් හා මඩකළපුව නියෝජ්‍ය පොලිස්පතිවරයාගේ පුතා අතර ඇති වු බව කියන ගැටුම සම්බන්ධයෙන් තමාට එරෙහිව මාධ්‍ය මගින් ගෙනයන ප්‍රචාර හා මේ පිළිබඳව මාධ්‍ය දැනුවත් කිරීම නිමිත්තෙන් කොළඹ පෞද්ගලික නිවසේදී අද (27) පැවැති මාධ්‍ය හමුවකදී ඔහු මේ අදහස් පැවසීය.", "URL": "https://sinhala.adaderana.lk/news.php?nid=31964", "Category": null, "Parent URL": null}