{"Source": "Adaderana", "Timestamp": "May 28, 2012 09:01 am", "Headline": "තමිල් අරසුකච්චි යුද අපරාධ ගැන ජාත්‍යන්තර පරීක්ෂණයක් ඉල්ලයි", "News Content": "2009 වර්ෂයේ යුද්ධයේ අවසන් කාලයේ දී සිදුවූ බව කියන යුද අපරාධ සම්බන්ධයෙන් ජාත්‍යන්තර පරීක්ෂණයක් සිදුකළ යුතු බව ඉලංගෙයි තමිල් අරසුකච්චි පක්ෂය පවසයි. එම පක්ෂයේ මහ සමුළුව ඊයේ(27) මඩකළපුවේ දී පැවති අතර එහි දී මෙම යෝජනාව ඔවුන් විසින් සම්මත කර ගෙන තිබේ. මීට අමතරව නැවත පදිංචි කිරීම, දේශපාලන සිරකරුවන් නිදහස් කිරීම, උතුරේ හමුදා කඳවුරු අඩු කිරීම ඇතුළු යෝජනා 9 ක් මෙහි දී සම්මත කර ගත් බව සඳහන්ය. ඒකීය ශ්‍රී ලංකාවක් තුළ බලයක් සහිත දේශපාලන විසඳුමකට තම පක්ෂය සූදානම් බව මෙම මහා සමුළුවේ දී අදහස් දැක් වූ ඉලංගෙයි තමිල් අරසුකච්චි පක්ෂයේ නායක ආර්.සම්බන්ධන් මහතා පවසා ඇත. ඒ සඳහා ඉන්දියාවේ සහ අමෙරිකාවේ මැදිහත්වීමක් අවශ්‍ය බව ද ආර්.සම්බන්දන් මහතා එහි දී සඳහන් කර තිබේ.", "URL": "https://sinhala.adaderana.lk/news.php?nid=24561", "Category": null, "Parent URL": null}