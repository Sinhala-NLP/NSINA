{"Source": "Adaderana", "Timestamp": "June 30, 2012 09:02 am", "Headline": "බොරු තොරතුරු ප්‍රචාරය කළ නිසා කාර්යාලයට මුද්‍රා තැබුවා - හුළුගල්ල", "News Content": "වෙබ් අඩවි දෙකක් පවත්වාගෙන ගිය රාජගිරිය ප්‍රදේශයේ කාර්යාලයක් අධිකරණ නියෝගයක් මත පරීක්ෂා කිරීමෙන් පසු මුද්‍රා තැබූ බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. වැරදි හා අසත්‍ය ලෙස තොරතුරු ප්‍රචාරය කිරීම හේතුවෙන් මෙම පියවර ගත් බව එම මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතාගේ අත්සනින් නිකුත් කළ නිවේදනයේ සඳහන් වේ. අදාළ වෙබ් අඩවි මගින් සමාජයේ පිළිගත් පුද්ගලයින් සම්බන්ධයෙන් වැරදි හා ජනතාව නොමග යවන සුළු පුවත් ප්‍රචාරය කර ඇති බව ලක්ෂ්මන් හුළුගල්ල මහතාගේ අත්සනින් නිකුත් කළ නිවේදනයේ සඳහන්ය. සෑම ප්‍රවෘත්ති වෙබ් අඩවියක්ම ජනමාධ්‍ය අමාත්‍යාංශය යටතේ ලියාපදිංචි විය යුතු බවට ශ්‍රේෂ්ඨාධිකරණය දැනුම් දී තිබූ බව එම නිවේදනයේ සඳහන් වේ. ඊයේ පස්වරුවේ ශ්‍රී ලංකා මිරර් සහ තවත් වෙබ් අඩවියක් පවත්වාගෙන ගිය කාර්යාලයක් අපරාධ පරීක්ෂණ දෙපාර්තමේන්තුවේ නිලධාරීන් විසින් වටලනු ලැබීය. එහිදී අදාළ කාර්යාලයේ තිබූ පරිගණක හා ඊට අදාළ උපාංග අපරාධ පරීක්ෂණ දෙපාර්තමේන්තුව භාරයට ගත් බව ලක්ෂ්මන් හුළුගල්ල මහතා නිකුත් කළ නිවේදනයේ දැක්වෙයි.", "URL": "https://sinhala.adaderana.lk/news.php?nid=25422", "Category": null, "Parent URL": null}