{"Source": "Adaderana", "Timestamp": "July 25, 2010 10:43 am", "Headline": "බ්‍රිතාන්‍යයේ දෙමළ ජනතාව ඉටිපන්දම් ගෙන විරෝධතාවක", "News Content": "සිය ගණනක් වූ බ්‍රිතාන්‍ය දෙමළ ජනතාව බ්‍රිතාන්‍ය අග්‍රාමාත්‍යවරයාගේ නිල නිවස ඉදිරිපිට විරෝධතාවක නිරත වී ඇති බව වාර්තා වේ. පසුගිය සිකුරාදා රාත්‍රියේ ඉටිපන්දම් සහ විරෝධතා පුවරු අතැතිව මෙම විරෝධතාකරුවන් විරෝධතාවේ නිරත වී ඇති බව විදෙස් මාධ්‍ය වාර්තා කරයි. ශ්‍රී ලංකාවේ සිදු වන මානව හිමිකම් සම්බන්ධයෙන් එක්සත් ජාතීන්ගේ සංවිධානයට ස්වාධීන පරීක්ෂණයක් සිදු කිරීමට අවස්ථාව ලබා දෙන ලෙස ඉල්ලමින් මොවුන් මෙම විරෝධතාවේ නිරත වී තිබේ. මෙම විරෝධතා ව්‍යාපාරයේ අවසන් අදියර ලෙස ලබන අගෝස්තු 6 වන දා ජිනිවා හි පිහිටි එක්සත් ජාතීන්ගේ සංවිධානයේ ප්‍රධාන කාර්යාලය වෙත විරෝධතා පෙළපාලියක් දියත් කිරීමට ද කටයුතු යොදා ඇති බව සඳහන්ය. මෙම පෙළපාලිය ශ්‍රී ලංකාවේ දෙමළ ජනතාව ඉලක්ක කොට සිදු කිරීමට බලාපොරොත්තු වන බව බ්‍රිතාන්‍ය දෙමළ සංගමයේ ප්‍රකාශකයෙකු පවසයි. පසුගිය වසරේ යුද ගැටුම් පැවති සමයේ දෙමළ ජනතාවගේ මානව හිමිකම් උල්ලංඝනය වීම සම්බන්ධයෙන් ස්වාධීන පරීක්ෂණයක් සිදු කිරීමට බල කිරීම මෙම පෙළපාලියේ අරමුණ බව ඔහු පෙන්වා දෙයි.", "URL": "https://sinhala.adaderana.lk/news.php?nid=9824", "Category": null, "Parent URL": null}