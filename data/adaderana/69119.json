{"Source": "Adaderana", "Timestamp": "February 4, 2017 12:42 pm", "Headline": "ආණ්ඩුව මෙතරම් බිය ඇයි?", "News Content": "නු‍ගේගොඩ රැළිය අවසන් වී පැය 24 ඇතුළත අත්‍යාවශ්‍ය භාණ්ඩ මිළ පහත දැමූ බවත්, එය සිදු කළේ ආණ්ඩුව රැළියට බිය වීම නිසා බවත් පිවිතුරු හෙල උරුමයේ නායක උදය ගම්මන්පිල මහතා පවසයි.ඒ මහතා මේ බව කියා සිටියේ පසුගිය දා පැවති මාධ්‍ය හමුවකට එක්වෙමිනි.එහිදී වැඩිදුරටත් අදහස් දැක්වූ ඒ මහතා,ලංකා ඉතිහාසයේ දැවැන්තම රැළිය නුගේගොඩ රැළිය බව අවිවාදයෙන් පවසන්න පුළුවන්. එවැනි ජන ගංගාවක් මීට පෙර කිසිම රැළියකට පැමිණ නෑ. මේ රැලියේ සාර්ථකත්වය ක්‍රම දෙකකට මනින්න පුළුවන්. පළමු ක්‍රමය තමයි සතුරාගේ විවේචනය. ආණ්ඩුවේ නායකයින් පුන පුනා පවසන්නේ නුගේගොඩ රැළිය අසාර්ථක බවයි. ෆොන්සේකා ඇමතිතුමාගේ 4,000 සිට නලීන් බණ්ඩාර මන්ත්‍රීතුමාගේ 40,000 දක්වා විවිධ ඉලක්කම් කියමින් රැළිය අසාර්ථක බව පෙන්වන්න හදනවා. අපේ රැළිය අසාර්ථක නම් ඇයි ආණ්ඩුව මෙතරම් කලබල වෙන්නේ? දැන් පසුගිය වසර දෙක තුල ආණ්ඩුව විවිධ රැස්වීම් කීයක් පැවැත්වුවා ද ? අපි ඒවා අසාර්ථක බව පවසන්න ගියේ නෑ. හේතුව වුණේ අපි අමුතුවෙන් නොකීවත් සෙනග දුටු ජනතාව රැස්වීම් අසාර්ථක බව දැන ගත්තා. මේ රැස්වීමට දැවැන්ත ජනතාවක් සහභාගි වුණු නිසා තමයි ඒක අසාර්ථක බව ජනතාවට ඒත්තු ගැන්වීමට ආණ්ඩුව අසාර්ථක උත්සාහයක යෙදී සිටින්නේ. ආණ්ඩුව මොනවා කීවත් සෙනග දැක්වෙන ඡායාරූප සහ වීඩියෝ පට ජනතාව දැක්කා. කැමරා කුරුල්ලන් මගින් ඉහළ අහසේ දී ලබා ගත් කිසිම ඡායාරූපයක දෙකොන පේන්නේ නෑ. එතරම් දැවැන්ත සෙනඟක් හිටියා.සාර්ථකත්වය මනින දෙවන ක්‍රමය තමයි සතුරාගේ ප්‍රතිචාරය. රැළියට ජනතාව ආවේ ආණ්ඩුව ජනතාවට කන්න කියන ක්‍රෝටන් සහ කොස් කොළ රැගෙනයි. නායකයින් සිය කතා වල දී ජීවන වියදම ඉහළ යෑමෙන් ජනතාව විඳින දුක විස්තර කළා. අවසාන ප්‍රතිඵලය කුමක්ද? රැස්වීම අවසන් වී පැය 24ක් ඇතුළත අත්‍යාවශ්‍ය භාණ්ඩ මිළ පහත දමනවා. රුපියල් 10කින් පරිප්පු ද රුපියල් පහකින් හාල් මැස්සන් ද රුපියල් 15කින් මුං ඇට ද රුපියල් දෙකකින් සීනි ද රුපියල් පහකින් අර්ථාපල් ද සඳහා වූ උපරිම සිල්ලර මිළ අඩු කර තිබෙනවා. ඒ වගේම එදා රාත්‍රී 12 සිට ආනයනිත හාල් සඳහා තිබෙන විශේෂ වෙළඳ භාණ්ඩ බද්ද රුපියල් දහයකින් අඩු කළා. දැන් ජනතාව අපෙන් ඉල්ලා සිටින්නේ ජීවන වියදම හොඳටෝම වැඩි නිසා තව තවත් රැස්වීම් පවත්වලා බඩු මිළ අඩු කරලා දෙන්න කියලායි.නුගේගොඩම තෝරා ගත්තේ ඇයි?මෙතරම් ජන ගඟක් එනවා නම් දැවැන්ත පිට්ටනියක් තෝරා ගන්නේ නැතුව නුගේගොඩ පැවැත්වූයේ ඇයි කියලා ඇමතිවරු අහනවා. ඒකට හේතු තුනක් තිබෙනවා. පලමු හේතුව තමයි ලංකාවේ ජන මතය හසුරුවන මධ්‍යම පන්තිය ඇමතීමට හොඳම තැන ලෙස සලකන්නේ නුගේගොඩ. කොළඹ පිට්ටනි වලට එන බහුතරයක් වැඩ කරන ජනතාව. දෙහිවලින් කෝට්ටෙන් කිරුලපනේන් මහරගමෙන් නුගේගොඩට එන්නේ මධ්‍යම පන්තිය. ඒ නිසා ජන මතය හසුරුවන මධ්‍යම පන්තිය ඇමතීමේ වැදගත්කම අපි සැලකුවා.දෙවන හේතුව තමයි නුගේගොඩින් ආරම්භ කරන දෙයක් සාර්ථක වෙනවා කියන ජනතා විශ්වාසය. 1989 ජූනි 9 අන්තර් විශ්ව විද්‍යාල ශිෂ්‍ය බල මණ්ඩලය සිය දැවැන්ත රැලියට තෝරා ගත්තේ නුගේගොඩ. එදා අන්තරේ ජවිපෙ පිටිපස්සෙන් තබා ගෙන කරපු සන්නද්ධ අරගලය ජයග්‍රහණය පෙනි පෙනී පරාජය වුණේ උපක්‍රමික වැරදි නිසා. ඒ වගේම 1991 දී ලලිත් - ගාමිණි දෙපල එජාපයෙන් ඉවත් වී නව දේශපාලන බලවේගයක් බිහි කරන බවට ප්‍රකාශ කරන රැලිය පැවැත්වූයේත් නුගේගොඩ. එදා බිහි කරපු ප්‍රජාතන්ත්‍රවාදි එක්සත් ජාතික පෙරමුණ ලංකා ඉතිහාසයේ දශ ලක්ෂයක් ඡන්ද ගත් එකම තෙවන බලවේගය වුණා.තෙවන හේතුව තමයි ඒකාබද්ධ විපක්ෂයට නුගේගොඩ තිබෙන වැදගත්කම. අපි 2015 පෙබරවාරි 18 පැවැත්වූ ඓතිහාසික රැලිය තමයි ඒකාබද්ධ විපක්ෂය බිහි කිරීමේ ප්‍රාණ බීජය. ඒ නිසා ආණ්ඩුව එලවීමේ සටනත් නුගේගොඩින් ආරම්භ කරන්න ඕනෑ කියලා හිතුවා.ලසන්ත ඝාතනයේ පරික්ෂණ නිසි ලෙස සිදු වෙනවා ද?ලසන්ත වික්‍රමතුංගගේ ඝාතන පරීක්ෂණ වල දැන් අරමුණ වෙලා තිබෙන්නේ ගෝඨාභය රාජපක්ෂ මහතා ඉලක්ක කිරීමයි. අගමැතිතුමා එදා විපක්ෂ නායක විධියට පාර්ලිමේන්තුවේ දී කිව්වා ලසන්ත වික්‍රමතුංගගේ මරණයට සරත් ෆොන්සේකා ඇමතිතුමා වගකිව යුතුයි කියලා. විපක්ෂ නායකවරයෙකු වගකීම් විරහිතව පාර්ලිමේන්තුවට කියන්නේ නෑනෙ. එතුමා මොනවා හරි දන්නවා ඇති. ඒකයි එහෙම කියන්න ඇත්තේ. එහෙම නම් ඝාතන විමර්ශකයින් අගමැතිතුමාගෙන් ප්‍රශ්න කළ යුතුයි. නමුත් අද වන තුරු ප්‍රශ්න කරලා නෑ. එ් වගේම ලසන්ත ඝාතනය කලේ මෝටර් සයිකල් වලින් පැමිණි හමුදා භටයින් බවට ඒ දින වල එජාපය චෝදනා කළා. නමුත් ඒ දින වල කොළඹ නගරයේ ආරක්ෂාව භාරව සිටි 112 බ්‍රිගේඩයේ අණ දෙන නිලධාරි මේජර් ජනරාල් කැප්පෙටිවලානගෙන් මේ දක්වා ප්‍රකාශයක් අරන් නෑ. මේ විමර්ශනයේ අරමුණ විය යුත්තේ සැබෑ ඝාතකයින් හඳුනා ගෙන යුක්තිය ඉටු කිරීම මිස තමන්ට දේශපාලන තර්ජනයක් වන අය හඳුනා ගෙන ඒ අය මර්දනය කිරීම නොවේ. එහෙම කළොත් රවිරාජ් ඝාතන නඩුවට අත් වුණු ඉරණම මේ නඩුවටත් අත් වෙන්න ඉඩ තිබෙනවා. රවිරාජ් වගේම ලසන්තත් තමන්ට වෙඩි තියා ගෙන සිය දිවි හානි කර ගත්තේ නෑනෙ. ඒ නිසා සැබෑ ඝාතකයින් නීතිය හමුවට ගෙන ඒමට ආණ්ඩුව කටයුතු කළ යුතුයි.විගණකාධිපති ඉවත් කිරීමේ කුමන්ත්‍රණයක්පොලිස්පතිට සහ නීතිපතිට දැවැන්ත ආදර්ශයක් වෙමින් තම ස්වාධීනත්වය සහ ආත්ම ගරුත්වය රැක ගනිමින් විගණකාධිපති කටයුතු කරනවා. ඔහු තමන්ගේ රාජකාරිය අකුරට ඉටු කරන නිසා තමයි ආණ්ඩුවේ දැවැන්ත වංචා හෙලිදරව් වෙමින් පවතින්නේ. කෝප් කමිටුවට බැඳුම්කර වංචාවක් සිදු වුණු බව සනාථ කරන්න පුළුවන් වුණේ විගණකාධිපති දුන් වාර්තාව නිසා. ඒ වගේම ගල් අඟුරු වංචාව හෙලි කර ගන්න පුළුවන් වුණේත් විගණකාධිපති නිසා. මේ කම්බ හොරුන්ගේ ආණ්ඩුවට අද තිබෙන ලොකුම බාධකය තමයි ස්වාධීනව කටයුතු කරන විගණකාධිපතිවරයෙකු සිටීම. රට විකුණා ඒ සල්ලි වලින් තමන්ගේ මඩි තර කර ගැනීමේ ආණ්ඩුවේ සැලසුම ඉදිරියට ගෙන යෑමට නම් විගණකාධිපති ඉවත් කිරීම හදිසි අවශ්‍යතාවයක් වෙලා තිබෙනවා. ඒ නිසා දැන් ඇමතිවරු විගණකාධිපතිට එරෙහිව විවිධ බොරු චෝදනා නගනවා. බැඳුම්කර පිලිබඳ විගණන වාර්තාව ලෝක ප්‍රමිතින්ට අනුව නෑ කියලා ලෝක බැංකුව වාර්තා කලා කියලා කිරිඇල්ල ඇමතිතුමා කියා තිබෙනවා. මම නම් හිතන්නේ නෑ ලෝක බැංකුව ඒ වගේ ගොං කතාවක් කියාවි කියලා. මොකද එවැනි මතයක් ප්‍රකාශ කරන්න අවශ්‍ය විශේෂඥ දැනුම ලෝක බැංකුවට නෑ. ජාත්‍යන්තර විගණන ප්‍රමිතින් සකස් කරන්නේ ගණකාධිකාරිවරුන්ගේ ජාත්‍යන්තර පෙඩරේෂණය. යම් විගණකාධිපති වාර්තාවක් එම විගණන ප්‍රමිතින්ට අනුව තිබෙනවා ද කියන්න පුළුවන් ඒ ආයතනයට විතරයි.ඒ අතරේ රවි කරුණානායක ඇමතිතුමා ඉල්ලූ වාර්තාවක් ඔහුට ලබා දීමට පෙර පාර්ලිමේන්තු මන්ත්‍රිවරුන්ට ලබා දුන්නා කියලා ඇමතිතුමා චෝදනා කළා. විගණකාධිපති වග කියන්නේ වාර්තා කරන්නේ පාර්ලිමේන්තුවට මිස විධායකයට නොවේ කියන එක ඇමතිතුමා දැන ගත යුතුයි.විගණකාධිපති ගාමිණි විජේසිංහ මැතිතුමනි, යමපාලන ඇසේ ඇනුනු කටුව ඔබයි. ඔබ නොබියව ස්වාධීනව මේ ලෙසම ඉදිරියටත් මේ දූෂිත ආණ්ඩුව නිරුවත් කරන්න. මේ රටේ දූෂණ විරෝධි ජනතාවට ඇති ලොකුම බලාපොරොත්තුව ඔබයි. ඔබතුමා වෙනුවෙන් පෙනී සිටින්න ඒකාබද්ධ විපක්ෂය වගේම ලක්ෂ සංඛ්‍යාත ජනතාවක් ඉන්නවා කියන එක අපි සිහිපත් කරනවා.", "URL": "https://sinhala.adaderana.lk/news.php?nid=69119", "Category": null, "Parent URL": null}