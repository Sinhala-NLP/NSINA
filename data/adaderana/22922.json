{"Source": "Adaderana", "Timestamp": "March 20, 2012 12:45 pm", "Headline": " ජයසුන්දරම්ට නඩු පවරන්න සිංගප්පූරුවෙන් තොරතුරු ඕනෑ", "News Content": "දැනට අත්අඩංගුවේ පසුවන ප්‍රබල එල්.ටි.ටි.ඊ. සැකකරුවෙකුට එරෙහිව නඩු පැවරීම සඳහා සිංගප්පූරු රජයෙන් තොරතුරු ලබාගැනීමට කටයුතු කරන බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. දැනට රිමාන්ඩ් භාරයේ පසුවන ගුණසුන්දරම් ජයසුන්දරම් නැමැති සැකකරු විසින් ගොනුකළ මූලික අයිතිවාසිකම් පෙත්සමක් කැඳවු අවස්ථාවේ දී රජයේ නිතීඥවරයා මේ බව දැනුම් දී ඇති බව සඳහන්වේ. රජයේ නිතීඥවරයා අධිකරණය හමුවේ ප්‍රකාශ කර ඇත්තේ මෙම සැකකරු යුද්ධය පැවති සම‍යේ සිංගප්පූරුවේ රැඳී සිටිමින් අවි මිලදි ගැනීමේ කටයුතුවල නිරත වී ඇති බවයි. එමෙන්ම එල්.ටි.ටි.ඊ. සංවිධානයේ වෙළෙඳ නැව් මෙහෙය වීමේ කටයුතු මොහු විසින් මෙහෙයවා ඇති බව ද පරීක්ෂණ වලදී අනාවරණය වී ඇති බව රජයේ නිතීඥවරයා අධිකරණයට දැනුම් දී තිබේ. මේ සම්බන්ධයෙන් සිංගප්පූරුවේ රජයේ නීතිපතිවරයාගෙන් තොරතුරු විමසා සිටිය ද මෙතෙක් එම තොරතුරු ලැබී නොමැති බව ද ඔහු සදහන් කළේය. ඉදිරිපත් වු කරුණු සලකා බැලූ අධිකරණය මෙම සැකකරුට එරෙහිව නඩු පැවරීමේ කටයුතු සිදුකිරීම සඳහා සැප්තැම්බර් මස 13 වන දින දක්වා කල් ලබාදී තිබේ.", "URL": "https://sinhala.adaderana.lk/news.php?nid=22922", "Category": null, "Parent URL": null}