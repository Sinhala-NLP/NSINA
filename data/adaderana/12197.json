{"Source": "Adaderana", "Timestamp": "November 16, 2010 03:18 pm", "Headline": "පුද්ගලික බස් සේවකයින්ට අර්ථ සාධක අරමුදලේ සාමාජිකත්වය ලබාදෙයි", "News Content": "පෞද්ගලික බස් රථ සේවකයින් සඳහා සේවක අර්ථ සාධක අරමුදලේ සාමාජිකත්වය ලබාදීමට ලංකා පෞද්ගලික බස්හිමියන්ගේ සංගමය තීරණය කර තිබේ. 2012 වසරේ සිට මෙම වැඩපිළිවෙළ ක්‍රියාත්මක කිරීමට අපේක්ෂා කරන බව එම සංගමයේ සභාපති ගැමුණු විජේරත්න මහතා පැවසුවේය. ඒ සඳහා බස්රථ සේවකයින්ට කොන්දේසි කිහිපයක් පනවා තිබෙන බව ද විජේරත්න මහතා සඳහන් කළේය. මගී ජනතාවට ගුණාත්මක සේවයක් ලබාදීමේ අරමුණින් පනවා තිබෙන මෙම කොන්දේසි අතරට සේවා කාලය, ප්‍රවේශපත්‍ර නිකුත් කිරීම, මගී ජනතාවට යහපත්ව ආමන්ත්‍රණය කිරීම ඇතුළු කරුණු 7 ක් ඇතුළත් බව ගැමුණු විජේරත්න මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=12197", "Category": null, "Parent URL": null}