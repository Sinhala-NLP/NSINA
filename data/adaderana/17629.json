{"Source": "Adaderana", "Timestamp": "July 25, 2011 04:35 pm", "Headline": "හෙට්ටිගමගේ හෙට්ටි වැඩේ නිසා රු.18,000 ක් ගෙවන්න වෙයි", "News Content": "ගාල්ල බස් නැවතුම්පොළෙහි මගී ආරක්ෂණ යකඩ වැට ඉවත් කිරීමට සම්බන්ධ පුද්ගලයන්ගෙන් ඊට අදාළ අලාභ මුදල අය කර ගැනීමට කටයුතු කළ බව ගාල්ල මහනගර සභාව පවසයි. ඒ අනුව ගාල්ල දිස්ත්‍රීක් පාර්ලිමේන්තු මන්ත්‍රී නිශාන්ත මුතුහෙට්ටිගම මහතාගෙන් රුපියල් 18,000 ක මුදලක් අයකරගත් බව නගරාධිපති ෆවුසර් නියාස් මහතා කියා සිටියි. පසුගිය දිනක ගාල්ල බස් නැවතුම්පොලෙහි හික්කඩුව බස් නැවතුම ආසන්නයේ පිහිටි යකඩ වැටක් පාර්ලිමේන්තු මන්ත්‍රී නිශාන්ත මුතුහෙට්ටිගම මහතා විසින් කපා ඉවත් කරනු ලැබිණි. ඒ සම්බන්ධයෙන් නගර සභාව විසින් සිදු කළ පරීක්ෂණයේ දී අදාළ පුද්ගලයන් නගර සභා නිලධාරීන් සමඟ සාකච්ඡා කිරීමෙන් පසු එය සමථයකට පත්කර ගැනීමට එකඟ වූ පසු අදාළ මුදල ගෙවන ලෙස නගරාධිපතිවරයා අදාළ පුද්ගලයන්ට දන්වා තිබේ. ගාල්ල මහනගරසභාවේ නගරාධිපති ෆවුසර් නියාස් මහතා කියා සිටියේ ඒ අනුව අදාළ මුදල අද දිනයේ නගර සභාව වෙත සිද්ධියට අදාළ පාර්ශවය විසින් ගෙවූ බවයි.", "URL": "https://sinhala.adaderana.lk/news.php?nid=17629", "Category": null, "Parent URL": null}