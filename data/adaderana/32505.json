{"Source": "Adaderana", "Timestamp": "March 17, 2013 04:55 pm", "Headline": "වෙලේ සුදාගේ ගෝලයා ඇතුළු 6ක් මාට්ටු", "News Content": "මහා පරිමාණයෙන් හෙරොයින් ජාවාරමක නිරත වූ පුද්ගලයින් 6 දෙනෙකු පොලිස් මත්ද්‍රව්‍ය නාශක කාර්යංශය විසින් අත්අඩංගුවට ගෙන තිබේ. ඔවුන් සතුව තිබී හෙරොයින් කිලෝග්‍රෑම් 1 යි ග්‍රෑම් 25ක් සොයාගෙන ඇති බව පොලිස් මාධ්‍ය ප්‍රකාශක පොලිස් අධිකාරී හිරන්ත සිරිවර්ධන මහතා සඳහන් කළේය. රුක්මල්ගම ප්‍රදේශයේදී පුද්ගලයින් සිව්දෙනෙකු සහ දොම්පේ, තිත්තපත්තර ප්‍රදේශයේදී අනෙක් පුද්ගලයින් දෙදෙනා අත්අඩංගුවට ගෙන ඇත. අත්අඩංගුවට ගත් පුද්ගලයින් අතර කෝටිපති කුඩු ජාවාරම්කරුවෙකු ලෙස සැලකෙන වෙලේ සුදාගේ ගෝලයකු බවට සැක කෙරෙන ගල්කිස්සේ පොඩි චානා නැමැත්තා ද සිටින බව පොලීසිය පවසයි. ඔහු මංකොල්ලකෑම් 5 කට සහ මිනීමැරුම් දෙකකට වරෙන්තු ලැබ සිටින පුද්ගලයෙකු බවද පැවසේ. අත්අඩංගුවට ගත් සැකකරුවන් සම්බන්ධයෙන් පොලිස් මත්ද්‍රව්‍ය නාශක කාර්යංශය වැඩිදුර පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=32505", "Category": null, "Parent URL": null}