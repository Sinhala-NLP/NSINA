{"Source": "Adaderana", "Timestamp": "April 19, 2012 12:48 pm", "Headline": "සෞදියේ දී ගුරුකම් කළ මෙරට ගෘහ සේවිකාවක් අත්අඩංගුවට", "News Content": "මන්ත්‍ර ගුරුකම් සිදුකිරීමේ චෝදනා මත ශ්‍රී ලාංකික ගෘහ සේවිකාවක සෞදි අරාබි පොලිසිය විසින් අත්අඩංගුවට ගෙන තිබේ. 13 හැවිරිදි අරාබි දැරියකට ගුරුකමක් සිදු කළ බවට ඇගේ පියා විසින් සිදු කළ චෝදනාවක් අනුව ගෘහ සේවිකාව අත්අඩංගුවට ගෙන ඇති බව අරාබි මාධ්‍ය වාර්තා කරයි. යන්ත්‍ර මන්ත්‍ර ගුරුකම් අරාබියේ තහනම් ක්‍රියා වන අතර එවැනි ක්‍රියා සිදුකරන්නන්‍ට එරෙහිව හිස ගසා මරා දැමීමේ හැකියාව පවතින බව එරට වාර්තා පවසයි. අදාළ ශ්‍රී ලාංකික ගෘහ සේවිකාව සේවය කරමින් සිටි අරාබි ජාතික පවුල සමඟ වෙළඳසැලක් වෙත ගිය අවස්ථාවේ ගෘහ සේවිකාව විසින් දැරියට කිසියම් ගුරුකමක් සිදුකර ඇති බවට චෝදනා එල්ල වී තිබේ. එම ගුරුකමත් සමඟ දැරියගේ හැසිරීම වෙනස් වූ බවට පියා චෝදනා කරයි. මෙවැනි ගුරුකම් සම්බන්ධ ‍චෝදනා එල්ල වී සිටි සුඩාන ජාතිකයෙකුට පසුගිය වසරේ දී මරණීය දණ්ඩනය නියම වූ බව ද අරාබි මාධ්‍ය වාර්තා පවසයි.", "URL": "https://sinhala.adaderana.lk/news.php?nid=23634", "Category": null, "Parent URL": null}