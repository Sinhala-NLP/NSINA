{"Source": "Adaderana", "Timestamp": "November 18, 2017 05:43 am", "Headline": "බුදුරුව කොටා ලංකාවෙන් පිටුවහල් කළ සුද්දි  විදෙස් මාධ්‍ය හමුවේ ලංකාව පතුරු ගසයි ", "News Content": "සිය බාහුවේ ඉහළ කොටසේ බුදුරුව සහිත පච්චයක් කොටා ලංකාවෙන් පිටුවහල් කරන ලද කාන්තාවගේ ෆේස්බුක් ගිණුමට ශ්‍රී ලංකාවේ පුද්ගලයින් විසින් තමන්ට මරණ තර්ජන එල්ල කළ බව ඇය විදෙස් මාධ්‍ය වෙත පවසා තිබේ. මෙම හේතුව නිසා තමාට සිය ෆේස්බුක් ගිණුමෙන්ද තාවකාලිකව ඉවත් වීමට සිදු වූ බව ඇය ප්‍රකාශ කර තිබේ. සිය ෆේස්බුක් ගිණුමට එවන ලද පණිවිඩ මඟින් තමාට මරණ තර්ජන එල්ල කළ බවත් සමහර පුද්ගලයින් මා හට මරණ දඬුවම ලබා දිය යුතු බවත් තවත් සමහර පුද්ගලයින් තමාව පුලුස්සා මරා දැමිය යුතු බවට සටහන් කෙටි පණිවිඩ තමාට ලැබුණු බව ඇය ප්‍රකාශ කර තිබේ. තමාව ශ්‍රී ලංකාවෙන් පිටුවහල් කිරීමෙන් අනතුව මෙම පණිවිඩ ලැබුණු බව ඇය ප්‍රකාශ කරයි. ඇය පවසන්නේ බෞද්ධයෙකු අතින් තමන් මෙවැනි අත්දැකීමක් කිසි දිනක ලබා නොමැති බවත් මෙම විවිධ පණිවිඩ හමුවේ තමන්ට ෆේස්බුක් ගිණුම තාවකාලිකව වසා දැමීමට හා පසුව තම ගිණුමේ නම වෙනස් කිරීමටද සිදු වූ බව ඇය විදෙස් මාධ්‍ය වෙත ප්‍රකාශ කර තිබේ. මෙය බුදුන් විසින් දේශනා කළ මාර්ගය නොවන අතර බුදුරජානන් වහන්සේ විසින් දේශණා කළේ දයානුකම්පාව සහ අවබෝධය බවත් අවුරුදු දහයක් බෞද්ධයෙකු ලෙස තමන් බෞද්ධ රටවල් වන නේපාලයේ සහ තායිලන්තයේද බෙහෙවින් සංවාරය කරන බව ඇය පවසයි. ශ්‍රී ලංකාව ඉතාමත් සුන්දර රටක් බවත් මෙවැනි සුලු දෙයක් විශාල ගැටලුවක් වන්නේ කෙසෙදැයි තමාට ප්‍රශ්නයක් බව ඇය ප්‍රකාශ කළාය. තමන් නැවත කිසි දිනක යළි ලංකාවට නොපැමිණෙන බව ඇය වැඩිදුරටත් විදෙස් මාධ්‍ය වෙත ප්‍රකාශ කර තිබේ. සිය බාහුවේ ඉහළ කොටසේ බුදුරුව සහිත පච්චයක් කොටා තිබුණ හෙයින් අත්අඩංගුවට ගෙන 2014 වසරේ ශ්‍රී ලංකාවෙන් පිටුවහල් කරන ලද බ්‍රිතාන්‍ය කාන්තාවට වන්දි ගෙවන ලෙස ඉකුත්දා ශ්‍රේෂ්ඨාධිකරණය නියෝග කළේය. නයෝමි කෝල්මන් නම් එම කාන්තාවට වන්දි සහ නඩු ගාස්තු වශයෙන් වශයෙන් රුපියල් අටලක්ෂයක් ගෙවිය යුතු යයි ශ්‍රේෂ්ඨාධිකරණය එහිදී තීන්දු කළේය.", "URL": "https://sinhala.adaderana.lk/news.php?nid=80073", "Category": null, "Parent URL": null}