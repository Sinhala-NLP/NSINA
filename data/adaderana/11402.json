{"Source": "Adaderana", "Timestamp": "October 10, 2010 03:00 pm", "Headline": "මන්ත්‍රීධූරය අයිති ෆොන්සේකාටයි-අපි පැහැරගත්තේ නෑ", "News Content": "ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතාගේ මන්ත්‍රී ධූරය අහෝසිවීම කිසිසේත්ම පිළිනොගන්නා බව ජ.වි.පෙ පවසයි. ෆොන්සේකා මහතාගේ මන්ත්‍රී ධූරය ජ.වි.පෙ විසින් පැහැරගත් බවට ඇතැම් මාධ්‍ය මගින් දැනුවත්ව හෝ නොදැනුවත්ව ජනතාවට වැරදි චිත්‍රයක් මවාපාන්නට උත්සාහ දැරුවද එකී මන්ත්‍රී ධූරය ඔහුටම මිස අන් කිසිවෙකුටත් අයිති නොවන බව ජ.වි.පෙ ප්‍රධාන ලේකම් ටිල්වින් සිල්වා මහතා පවසයි. අධිකරණ ක්‍රියා මාර්ගය ඇතුළු සෑම ක්‍රියා මාර්ගයක්ම ගැනීම තුළින් ජ.වි.පෙ උත්සාහ කරමින් සිටින්නේ එකී මන්ත්‍රී ධූරය යළි ෆොන්සේකා මහතාටම තහවුරු කරන්නට බැම් හෙතෙම කියා සිටියේ අද(10)බත්තරමුල්ල පක්ෂ කාර්යාලයේ පැවති මාධ්‍ය හමුවක් අමතමිනි. පාර්ලිමේන්තු මන්ත්‍රීධූරයක් අහෝසි වී ඇතැයි පාර්ලිමේන්තු මහ ලේකම්වරයා තීන්දුකර ඇති මොහොතක අදාළ දේශපාලන පක්ෂයේ,අදාළ දිස්ත්‍රීක්කයේ,අදාළ ලැයිස්තුවේ මීළඟ මනාප ලබාගත් තැනැත්තාගෙන් එකී පුරප්පාඩුව පියවීම මැතිවරණ කොමසාරිස්වරයාගේ සම්ප්‍රදාය බව ජ.වි.පෙ ලේකම්වරයා අවධාරණය කළේය. හිස් වී යයි කියනු ලබන ෆොන්සේකා මහතාගේ මන්ත්‍රී අසුන වෙනුවෙන් ලක්ෂ්මන් නිපුනආරච්චි මහතාගේ නම ඇතුළත් වන්නේ එකී ක්‍රියාදාමය අනුව මිස කුමන්ත්‍රණ නිසා නොවන බව ඔහු පෙන්වාදුන්නේය. ෆොන්සේකා මහතාගේ මන්ත්‍රී ධූරය අහෝසි කිරීමට එරෙහිව ප්‍රධාන වශයෙන් අධිකරණ ක්‍රියා මාර්ග දෙකක් ගැනීමට තමන් සූදානම් බවත්,ඒ අනුව ෆොන්සේකා මහතාගේ මන්ත්‍රීධූරය අහෝසි කිරීමේ යුද අධිකරණ තීන්දුවට එරෙහිව රීට් ආඥාවක් නිකුත් කරන ලෙස ඉල්ලා අභියාචනාධිකරණයට අභියාචනයක් ඉදිරිපත් කරන බව ටිල්වින් සිල්වා මහතා සඳහන් කළේය. ඊට අමතරව ෆොන්සේකා මහතාගේ මන්ත්‍රීධූරය අහෝසි කිරීම තුළින් මූලික අයිතිවාසිකම් කඩවී ඇති බැවින් මූලික අයිතිවාසිකම් පෙත්සමක් ශ්‍රේෂ්ඨාධිකරණයට ගොනු කරන බව ද හෙතෙම පෙන්වාදුන්නේය. ෆොන්සේකා මහතා ජනාධිපතිවරයාගෙන් සමාව ගත යුතු බවට කියා සිටියද ඔහු හෝ තමන් කිසිසේත්ම නොකළ වරදකට සමාව ගන්නට ක්‍රියා නොකරන බවත්,ජනාධිපතිවරයා මේ රටේ ජනතාවගෙන් සමාව ගත යුතු බවත් ටිල්වින් සිල්වා මහතා කියා සිටියේය. අධිකරණ ක්‍රියා මාර්ග තුළින් මෙන්ම ආණ්ඩුවේ මෙම ප්‍රජාතන්ත්‍ර විරෝධී ගමනට එරෙහිව ජනතාව පෙළගැස්වීමෙන් මිසක ජනාධිපතිවරයාට ලියුම් ලිවීමෙන් මෙම ප්‍රශ්නය නිරාකරණය කරගත හැකිවෙතැයි තමන් කිසිසේත්ම විශ්වාස නොකරන බව ජ.වි.පෙ ප්‍රධාන ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11402", "Category": null, "Parent URL": null}