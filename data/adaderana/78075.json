{"Source": "Adaderana", "Timestamp": "September 27, 2017 03:49 pm", "Headline": "මැතිවරණයට සැබවින්ම බය කවුරුන් ද?", "News Content": "ජනතා විමුක්ති පෙරමුණ අද වන විට ජනතාව ඉදිරියේ සාධාරණීකරණයට ලක් වීම සඳහා නොයෙක් කතා ප්‍රකාශ කරමින් සිටින බව ගම්පහ දිස්ත්‍රික් පාර්ලිමේන්තු මන්ත්‍රී ඉන්දික අනුරුද්ධ මහතා පවසයි. අද(27) පැවති ඒකාබද්ධ විපක්ෂයේ මාධ්‍ය හමුවකට එක් වෙමින් මන්ත්‍රීවරයා මෙම අදහස් පළ කළේය. ජනතා විමුක්ති පෙරමුණ 20 වන සංශෝධනයට හා පළාත් සභා පනත් කෙටුම් පත සම්බන්ධයෙන් පක්ෂපාතීත්වය දැක්වීම නිසා අද වන විට අර්බුදකාරී තත්ත්වයක් රට තුළ මතුව ඇති බව වැඩි දුරටත් පැවසීය. තමන් ප්‍රමුඛ ඒකාබද්ධය සැමදා මැතිවරණ ඉල්ලූ බවත් ජනතාවද අද වන විට මැතිවරණ පිපාසයෙන් පෙළෙන බවත් පැවසූ මන්ත්‍රීවරයා ඔළුවට වෙඩි තියා හෝ මැතිවරණයේ ස්වාධීනත්වය ආරක්ෂා කරන බව පැවසූ මැතිවරණ කොමසාරිස්ලා අද සිටින්නේ කොහේ දැයි ප්‍රශ්න කර සිටියේය. මේ අතර අධිකරණය විසින් ලබා දුන් තීන්දු හෑල්ලුවට ලක් කරමින් රජය කටයුතු කරමින් සිටින අවස්ථාවේ එයට ජනතා විමුක්ති පෙරමුණ සහයෝගය දැක්වීම තුළින් මැතිවරණවලට සැබවින්ම බිය වී ඇත්තේ කවුරුන් ද යන්න පෙනී යන බව ද මන්ත්‍රීවරයා මෙහිදී පැවසීය. ඉදිරි සියලු මැතිවරණ සඳහා මෙම තීන්දුව බලපා ඇති බවත්, පනත පැරදවීම සඳහා ඡන්දය භාවිතා නොකළේ නම් සබරගමුව ඡන්දයට දින නියම වී අවසන් බව ද ඔහු සඳහන් කළේය.", "URL": "https://sinhala.adaderana.lk/news.php?nid=78075", "Category": null, "Parent URL": null}