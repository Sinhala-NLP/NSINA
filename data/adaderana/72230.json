{"Source": "Adaderana", "Timestamp": "April 19, 2017 11:29 am", "Headline": "අහුන්ගල්ලේ මාරක රිය අනතුරක් -1ක් මරුට- 16කට තුවාල", "News Content": "අහුන්ගල්ල පොලිස් වසමට අයත් ගාලු පාරේ මාර ගස් දෙක අසළ ඊයේ (18) රාත්‍රී සිදු වු මාරක රිය අනතුරකින් එක් කාන්තාවක් මිය ගොස් ඇත. අනතුරින් පුද්ගලයින් 9 දෙනෙකු හා කුඩා දරුවන් 8 දෙනෙකු තුවාල ලබා ඇති අතර ඉන් බරපතළ තත්ත්වයේ සිටි පුද්ගලයින් 3 දෙනෙක් හා ළමුන් 2 ක් කරාපිටිය රෝහලට ඇතුළත් කර තිබේ. රෝහල් ගත කරන ලද එක් කාන්තාවක් අද (19) උදෑසන 6 ට පමණ මිය ගොස් ඇති බව පොලීසිය සඳහන් කරයි. ඊයේ රාත්‍රී 9.50 ට පමණ මෙම අනතුර සිදුව ඇති අතර අකුරැස්ස ප්‍රදේශයේ සිට කුරුණෑගල දක්වා ගමන් ගත් ඩීමෝ බට්ටා වර්ගයේ ලොරියක් එම රථයේ රියදුරුට නින්ද යෑම හේතුවෙන් මෙලෙස අනතුරට ලක්ව තිබේ. මියගිය කාන්තාව වයස අවුරුදු 45 ක් වන අතර ඇය අකුරුස්ස ප්‍රදේශයේ පදිංචිකාරියක් බව පොලීසිය පවසයි. කෙසේ වෙතත් අනතුර සම්බන්ධයෙන් වැඩි දුර පරීක්ෂණ අහුන්ගල්ල පොලීසිය සිදුකරනු ලබයි.", "URL": "https://sinhala.adaderana.lk/news.php?nid=72230", "Category": null, "Parent URL": null}