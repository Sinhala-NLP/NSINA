{"Source": "Adaderana", "Timestamp": "June 30, 2017 04:06 pm", "Headline": "පසුගිය රජයේ වැරදි වත්මන් ආණ්ඩුව මත පැටවීම සාධාරණ නෑ", "News Content": "අඩපණ වී ඇති සියලුම වාරි ව්‍යාපෘති දියුණු කිරීමට අදාළ වැඩ කටයුතු කඩිනමින් ආරම්භ කරන බව වාරිමාර්ග හා ජලසම්පත් කළමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. පොහොර සහනාධාර පමණක් ලබා දීමෙන් ගොවිජනතාවගේ ජීවන තත්ත්වය දියුණු කළ නොහැකි බවත්, ඉතිහාසය නිසි පරිදි වර්තමානයට ගලපා ගනිමින් කෘෂිකර්මාන්තය දියුණූ කළ යුතු බවත්, ඒ වෙනුවෙන් වාරි මාර්ග වඩාත් දියුණු කිරීමට පියවර ගත යුතු බවත් අමාත්‍යවරයා පෙන්වා දෙයි. පසුගිය රජය සමයේ ක්‍රියාත්මක වූ අවිධිමත් ව්‍යාපෘති හමුවේ ගැටළු රැසක් උද්ගතව ඇති බවත්, පරිසරයට දැවැන්ත හානි සිදුවන බව දැන දැනම ආරම්භ කරන ලද ඇතැම් ව්‍යාපෘති සම්බන්ධයෙන් මේ වන විට බරපතළ ගැටළු ඇති වී තිබෙන බවත්, ඒවාට විසඳුම් ලබා දීමට වත්මන් රජයට සිදුව ඇති බවත් අමාත්‍යවරයා පැවසීය.ඉඟිනිමිටිය වාරි ව්‍යාපාරයේ වම් ඉවුර, යාය 01 බෙදුම්ඇළ ව්‍යාපෘතිය ප‍්‍රතිසංස්කරණය කර සංවර්ධනය කිරීම සඳහා අද (30) වැඩ ආරම්භ කරමින් අමාත්‍යවරයා මේ බව සඳහන් කළේය.මෙහිදී වැඩිදුරටත් අදහස් දැක්වූ අමාත්‍ය පාලිත රංගේ බණ්ඩාර මහතා මෙසේද කියා සිටියේය.පසුගිය කාලයේ සිදු වූයේ සාමාන්‍ය ජනතාවගේ අවශ්‍යතා නොවෙයි. කුඩා වැව් ටික, වාරි ඇළවල් සංවර්ධනය කිරීම පසෙක තබා කෝටි ගණනින් ණය ලබා ගනිමින් විවිධ ව්‍යාපෘති ආරම්භ කළා. උමාඔය පරිසර විනාශයන් පිළිබඳ අසන්න ලැබෙන්නෙත් මේ හිතුවක්කාර වැඩවල ප‍්‍රතිඵලයක් ලෙසයි. මෙම විනාශකාරි ව්‍යාපෘති ආරම්භ කළ යුගයේ නිදාගෙන සිටි රතු සහෝදරවරුත් අද කුලප්පු වෙලා. එදා රජයේ වරදට ඔවුන් අද වත්මන් රජය අපහසුතාවට පත්කරන්න හදනවා. මෙය සාධාරණ නැහැ. එසේනම් කළ යුත්තේ පසුගිය කාලයේ සිදු වූ අත්තනෝමතික ක්‍රියාවන් පිළිබඳ ජනතාව දැනුම්වත් කරමින් ඇති වී තිබෙන ගැටළුවලට එක්ව විසඳුම් සෙවීමයි.", "URL": "https://sinhala.adaderana.lk/news.php?nid=74728", "Category": null, "Parent URL": null}