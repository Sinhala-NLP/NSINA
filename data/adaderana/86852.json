{"Source": "Adaderana", "Timestamp": "April 3, 2018 08:21 pm", "Headline": "රාජකාරියට බාධා කරලා  වාහනවලටත් හානි කරලා", "News Content": "මුලතිව් - වට්ටුවාල් ප්‍රදේශයේදී රජයේ නිලධාරීන්ට රාජකාරියට බාධා කොට වාහන දෙකකට අලාභ හානි සිදු කළේ යයි යන චෝදනාවන් මත උතුරු පළාත් සභාවේ දෙමළ ජාතික සන්ධානයේ මන්ත්‍රීවරුන් දෙදෙනෙකුට එරෙහිව පනවා ඇති නඩුව ලබන ජූලි මස 16 වෙනිදා තෙක් මුලතිව් දිසා විනිසුරු එස්.ලෙනින් කුමාර් මහතා විසින් කල් දමණු ලැබු බව අද දෙරණ වාර්තාකරු පවසයි. උතුරු පළාත් සභාවේ දෙමළ ජාතික සන්ධානයේ එම්.කේ.ශිවාජිලිංගම් හා පී.රවිහරන් යන මන්ත්‍රීවරුන් දෙදෙනාට එරෙහිව මෙම නඩුව මුලතිව් පොලීසිය වීසිඅන් මෙම නඩුව ගොනු කොට තිබේ. පෙබරවාරි මස 22 දා මුලතිව් වට්ටුවාල් නාවික හමුදා කඳවුර ඉදිරිපිට උද්ඝෝෂණයක් පැවැත්වූ අවස්ථාවේදී එතැනින් යාමට පැමිණි මුලතිව් දිස්ත්‍රික් ඉඩම් නිලධාරිවරයාට හා මිනින්දෝරු නිලධාරියාට ඔවුන්ගේ රාජකාරීවලට බාධා කරමින් ඔවුන් පැමිණි වාහනවලට අලාභහානි සිදුකිරීම මේ මන්ත්‍රීවරුන් දෙදෙනාට එල්ල වී ඇති චෝදනා වෙයි. සිද්ධිය පිළිබඳව රජයේ නිලධාරීන් මුලතිව් පොලීසියට පැමිණිලි කිරීමෙන් පසුව පොලීසිය මේ පිළිබඳව විමර්ශනය කිරීමට මන්ත්‍රීවරුන් දෙදෙනාටම පොලීසිය වෙත පැමිණෙන ලෙස දැණුම් දී තිබුණද ඔවුන් දෙදෙනාම පොලීසියේ නියෝග මඟහැර තිබු බව පොලීසිය පවසයි. වෙනත් අවශ්‍යතාවයන් සඳහා එම මන්ත්‍රීවරු දෙදෙනා මුලතිව් පොලීසියට පැමිණි අවස්ථා දෙකකදී පොලීසිය ඔවුන්ව අත්අඩංගුවට ගෙන මුලතිව් දිසා විනිසුරුවරයා වෙත ඉදිරිපත් කළ අවස්ථාවේදී ඔවුන්ව ඇප මත නිදහස් කොට තිබුණි. ඊයේ(02) මෙම නඩුව විභාගයට ගත් අවස්ථාවේදී මන්ත්‍රීවරුන් සමඟ තවත් තුන්දෙනෙකු රජයේ නිලධාරීන්ට බාධා කළ බවට තොරතුරු අධිකරණයට ඉදිරිපත් වීමෙන් පසුව දිසා විනිසුරුවරයා ඔවුන් තුන් දෙනාද අත්අඩංගුවට ගෙන අධිකරණය හමුවට ඉදිරිපත් කරන ලෙස පොලීසියට නියෝග කොට නඩුව ජූලි මස 16 වෙනිදා දක්වා කල් දමා ඇත.", "URL": "https://sinhala.adaderana.lk/news.php?nid=86852", "Category": null, "Parent URL": null}