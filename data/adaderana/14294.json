{"Source": "Adaderana", "Timestamp": "February 18, 2011 09:10 am", "Headline": "2010 වැටලීම් වලින් ලක්ෂ 77 ක දඩ මුදලක් ", "News Content": "පුත්තලම පොලිසියේ දූෂණ මර්දන ඒකකය විසින් පසුගිය වසරේ සිදුකළ වැටලීම්වලින් රුපියල් ලක්ෂ 77 ක පමණ දඩ මුදලක් අයකරගෙන තිබේ. මත්පැන් නිපදවීම සහ අලෙවි කිරීම, නීතිවිරෝධී ලෙස වැලි ප්‍රවාහනය කිරීම ඇතුළු චෝදනා සම්බන්ධයෙන් අත්අඩංගුවට ගත් සැකකරුවන් අධිකරණයට ඉදිරිපත් කිරීමෙන් පසු මෙම දඩ මුදල් නියම කර ඇති බව සඳහන්ය. පසුගිය වසරේ දී මත්පැන් නිපදවීම සහ අලෙවි කිරීමේ සිදුවීම් 713 ට අදාළව වරද පිළිගත් පුද්ගලයින් 183 දෙනෙකුට රුපියල් ලක්ෂ 45 ට අධික දඩ මුදලක් ගෙවන ලෙස අධිකරණය නියම කර ඇති බව පොලිසිය පැවසීය. කංසා ළඟ තබාගත් සැකකරුවන් 131 දෙනෙකුට එරෙහිව ද නඩු පවරා රුපියල් හත් ලක්ෂයක පමණ දඩමුදලක් අයකර ගෙන තිබේ.", "URL": "https://sinhala.adaderana.lk/news.php?nid=14294", "Category": null, "Parent URL": null}