{"Source": "Adaderana", "Timestamp": "December 22, 2013 01:15 pm", "Headline": "කැමරා ශිල්පියා ගෙදර යවයි", "News Content": "ජනපති මහින්ද රාජපක්ෂ මහතාගේ ඉකුත් දකුණු අප්‍රිකා හා කෙන්යාවේ නිල චාරිකාවෙන් පසු ශ්‍රී ලංකාවට එමින් සිටිය දී ඩුබායි ගුවන් තොටුපළේ සාප්පු සංකීර්ණයකදී කැමරාවක් සොරකම් කිරීමේ චෝදනාව මත ජනපති මාධ්‍ය අංශයේ සේවය කළ බව කියන වීඩියෝ කැමරා ශිල්පියෙක් සේවයෙන් පහ කැර තිබේ. රුපියල් හාරලක්ෂයකට අධික වටිනා බව කියන ආරක්ෂක වීඩියෝ කැමරාවක් අදාළ කැමරා ශිල්පියා විසින් සොරකම් කරන අයුරු එම සාප්පුවේ සේවකයින් දුටු බවත්, එහි ආරක්ෂක කැමරාවල ද එය සටහන් වී ඇති බවත් දැනගන්නට ඇත. සොරකම් කළ බව කියන කැමරාව ඔහු සිය බෑගයේ සඟවාගෙන යද්දී හසු වී ඇතැයි සඳහන්ය. එකී වීඩියෝ කැමරා ශිල්පියා කෙන්යාවට ගිය මාධ්‍ය කණ්ඩායමේ කෙනෙකු බව දැන ගැනීමෙන් පසු ජනපතිට ඇති ගෞරවය හා සැලකිල්ල නිසා ඔහු මුදාහැර ඇති බව පැවසෙයි. එසේ නොවන්නට ඔහුට එරෙහිව නීතිමය පියවර ගැනීමටත් ඉඩ තිබූ බව ගුවන් තොටුපොළ ආරක්ෂක සේවය කියයි. කෙසේ හෝ ශ්‍රී ලංකාවට පැමිණීමෙන් පසු එකී වීඩියෝ කැමරා ශිල්පියා සේවයෙන් ඉවත් කළ බව ජනපති මාධ්‍ය අංශයේ නිලධාරියෙකු පැවසීය.", "URL": "https://sinhala.adaderana.lk/news.php?nid=39776", "Category": null, "Parent URL": null}