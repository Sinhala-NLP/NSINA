{"Source": "Adaderana", "Timestamp": "December 5, 2013 11:12 am", "Headline": "  බසය බිලි 2ක් ගනී", "News Content": "(ඡායා රූ - ජූඩ් සමන්ත) - අනතුර සිදුවු ස්ථානය පොලිස් නිලධාරීන්ගේ පරීක්ෂාවට සහ අනතුර සිදුවු බස් රථය. හලාවත - මුන්නේෂ්වරම ප්‍රදේශයේදී බස් රථයක ගැටීමෙන් එක් කාන්තාවක්ද, එම බසයේම සිටි කාන්තාවක් බිමට වැටී ගමන් කරමින් තිබූ එම බසයටද යටවී මියගොස් ඇති බව හලාවත පොලීසිය පවසයි. අද අලුයම 7.00 ට පමණ මෙම අනතුර සිදුවී ඇති බව අප වාර්තාකරු කියයි. මියගොස් ඇත්තේ හලාවත - මයික්කුලම - අලඹ පදිංචිකාකාරියක් වන මිහිඳුකුලසුරිය මේරි මාලනී කමලානි පෙරේරා (60) සහ හලාවත මුන්නේෂ්වරම - අයියනායක දේවාලය පාර පදිංචිව සිටි ලීනා හේරත් වනිගසුන්දරී (50) බවට හඳුනා ගෙන ඇත. අනතුරට සම්බන්ධ බස් රථය කුරුණෑගල සිට හලාවත දක්වා ධාවනය වෙමින් තිබී ඇත. මුන්නේෂ්වරම දේවාලය පසු කර මද දුරක් හලාවත දෙසට බස් රථය ගමන් කරමින් තිබෙන විට මාර්ගය අයිනේ සිටි කාන්තාවක් බස් රථයේ ගැටී තිබේ. ඒ සමග රියදුරා තම බස් රථ‍යේ තිරිංග තද කර ඇත. තිරිංග තද කරන අවස්ථාවේදී බස් රථයේ සිටි කාන්තාවක් ඉන් බිමට වැටී එම බස් රථයටම යටවී ඇති බව පොලීසිය කියයි. අනතුරට පත් කාන්තාවන් දෙදෙනාම එම ස්ථානයේදීම මිය ගොස් ඇත. අනතුරට සම්බන්ධ බස් රථය සහ රියදුරු පොලීසිය විසින් අත්අඩංගුවට ගෙන තිබේ. හලාවත පොලීසියේ රථවාහන අංශයේ ස්ථානාධිපති ඩී.එම්.දහනායක මහතා ඇතුළු නිලධාරීන් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39341", "Category": null, "Parent URL": null}