{"Source": "Adaderana", "Timestamp": "April 7, 2019 04:34 pm", "Headline": "එක්සත් ජාතීන්ගේ අනු කමිටු නියෝජිතයින් වව්නියාවේ නිරීක්ෂණ චාරිකාවක්", "News Content": "මෙරට සංචාරයක එක්ව සිටින එක්සත් ජාතීන්ගේ වද හිංසා වළක්වාලීම සඳහා වු එක්සත් ජාතීන්ගේ අනු කමිටු නියෝජිත කණ්ඩායම අද (07) වවුනියාව ප්‍රදේශයේ ආරක්ෂක හමුදා කඳවුරු, පොලිස් ස්ථාන හා වවුනියාව බන්ධනාගාරය නිරීක්ෂණයකට එක්ව ඇත. වන්නි ආරක්ෂක සේනා මූලස්ථානය, වවුනියාව රිමාන්ඩ් බන්ධනාගාරය, වවුනියාව මූලස්ථාන පොලීසිය හා වවුනියාව ඉරට්ටපෙරියකුලම පොලිස් ස්ථානය අදාළ පිරිස් විසින් නිරීක්ෂණයට ලක් කොට ඇත. වවුනියාව ‍පූන්තෝට්ටම් ප්‍රදේශයේ පිහිටුවා තිබෙන හිටපු එල්.ටී.ටි සංවිධාන සාමාජිකයින් පුනරුත්තාපනය කිරීමේ මධ්‍යස්ථානය නිරීක්ෂණය කළ අදාළ පිරිස, වර්තමානයේ පුනරුත්තාපන කඳවුර තුළ පුනරුත්තාපනය ලබන සාමාජිකයෙකු සමඟ පුනරුත්තාපන ක්‍රියාවලිය සම්බන්ධයෙන් සාකච්ජා කර ඇති බව වාර්තා වෙයි. අදාළ කණ්ඩායම උතුරු පළාතේ යාපනය හා මුලතිව් ප්‍රදේශයන්ගේ සංචාරයන්ගේ නිරතව ඇති බව අද දෙරණ වාර්තාකරු සඳහන් කරයි. වද හිංසා වළක්වාලීම සඳහා වු එක්සත් ජාතීන්ගේ අනුකමිටු නියෝජිත කණ්ඩායමක් පසුගිය 02 වැනිදා මෙරට සංචාරය ආරම්භ කළහ. සිව් දෙනෙකුගෙන් යුත් දුත් පිරිසක් සංචාරයට එක්ව සිටින අතර ඔවුන් මෝල්ඩෝවා, මුරුසිය, සයිප්‍රස් සහ පිලිපීනය යන රටවල්වලට අයත් බව ද නිවේදනයක් නිකුත් කරමින් එක්සත් ජාතීන්ගේ සංවිධානය සඳහන් කළේය. ඒ අනුව මෙම නියෝජිත කණ්ඩායම12 වැනිදා දක්වා මෙරට සංචාරය කිරීමට නියමිතය. දිවයිනට පැමිණි අදාළ පිරිස මෙරට රාජ්‍ය නිලධාරීන්, මානව හිමිකම් කොමිසම සහ සිවිල් සංවිධාන සමඟ සාකච්ඡා කිරීමට නියමිතය. මීට අමතරව ස්වාධීන ජාතික නිවාරණ යාන්තරමිතණයක් සකස් කිරීම සම්බන්ධයෙන් ද ඔවුන් සාකච්ඡා කිරීමට සැලසුම් කර ඇත. ශ්‍රී ලංකා සංචාරයෙන් පසුව අදාළ අනුකමිටුව ආර්ජන්ටිනාව සහ පලස්තීනය යන රටවලද සංචාරය කිරීමට නියමිතය. එක්සත් ජාතීන්ගේ සංවිධානය විසින් ඉකුත් පෙබරවාරි මස 18 වන දින සිට 22 දක්වා පැවති සැසිවාරයකදී වද හිංසා වළක්වාලීම සඳහා වු එක්සත් ජාතීන්ගේ අනුකමිටුව විසින් කණ්ඩායමක් ශ්‍රී ලංකාවට එවීමට තීරණය කරනු ලැබූ අතර ඒ අනුව මෙම කණ්ඩායම දිවයිනට පැමිණියේය.", "URL": "https://sinhala.adaderana.lk/news.php?nid=107574", "Category": null, "Parent URL": null}