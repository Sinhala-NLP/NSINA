{"Source": "Adaderana", "Timestamp": "January 18, 2019 05:06 pm", "Headline": "පාසලක ගැටලුවක් නිසා අම්බලන්ගොඩත් උණුසුම් වෙයි", "News Content": "අම්බලන්ගොඩ පොල්වත්ත බුද්ධ දත්ත ආදර්ශ පාසලේ දෙමව්පියන් අම්බලන්ගොඩ කලාප අධ්‍යාපන කාර්යාලය ඉදිරිපිට ගාලු පාරේ එක් මංතීරුවක් අවහිර කරමින් අද (18) උද්ඝොෂනයක නිරත විය. පොල්වත්ත බුද්ධ දත්ත ආදර්ශ පාසලේ 1-5 දක්වා පමණක් පන්ති පැවැත්වෙන බැවින් 6-11 දක්වා පන්ති ආරම්භ කරදෙන ලෙසට ඉල්ලමින් දෙමව්පියන් මෙලෙස උද්ඝොෂනයක නිරත විය. ඔවුන් කියා සිටියේ තම දරුවන් 5 වසර සමත් වීමෙන් පසුව 6 වසර සඳහා ඇතුළත් කිරීමට පාසලක් ලබාදෙන හෝ නැතහොත් මෙම පාසල තුල 11 වසර තෙක් ගොඩනැගිලි ඉදිකර දෙන ලෙසටයි. අනතුරුව මෙම ස්ථානයට පැමිණි අම්බලන්ගොඩ පොලිස් ස්ථානාධිපති ඉන්දික ගමගේ මහතා දකුණු පළාත් ප්‍රධාන ආමාත්‍ය ෂාන් විජේලාල් ද සිල්වා මහතා සමඟ සඳුදා දිනයේ සාකච්ඡාවක් ලබා දෙන බවට පොරොන්දු වීමෙන් අනතුරුව උද්ඝොෂනය අවසන් විය. දරුවන් 117 දෙනෙකු මේ වන විටත් පාසලක් නොමැතිව සිටින බවද මවුපියන් පැවසීය. අම්බලන්ගොඩ කලාප අධ්‍යාපන කාර්යාලය මේ පිළිබඳව සඳහන් කරන ලද්දේ අදාල පාසල සදහා ද්විතීයික පාසලක් ලෙස කලුවඩුමුල්ල ගාමිණී මහා විද්‍යාලය ලබා දී ඇති බවත් 6 වසරට සමත් දරුවන් 100ට වැඩි ප්‍රමාණනයක් මේ වන විට පාසල් වෙත ඇතුලත් කර ඇති බවය.", "URL": "https://sinhala.adaderana.lk/news.php?nid=102617", "Category": null, "Parent URL": null}