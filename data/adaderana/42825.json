{"Source": "Adaderana", "Timestamp": "April 27, 2014 11:11 pm", "Headline": "අධ්‍යාපන ඇමති මේ රටේ එක් පාසලකට පමණක් විශේෂත්වයක් දක්වනවා", "News Content": "අධ්‍යාපන ඇමතිවරයා විසින් තමන්ගේ ජනපි‍්‍රයතාවය වෙනුවෙන් පාසල් 9905 ක් තිබියදී එක් පාසලක් වෙනුවෙන් අධ්‍යාපන අමාත්‍යාංශය සහ අධ්‍යාපන ක්ෂේත‍්‍රය සතු සියලූ සම්පත් යොදවමින් සිටින බව ලංකා ගුරු සංගමය පවසයි. අද පස්වරුවේ එම සංගමය විසින් මාධ්‍ය නිවේදනයක් නිකුත් කරමින් මේ බව සඳහන් කර සිටියේය. එම මාධ්‍ය නිවේදනය පහත පරිදි වෙයි. උසස් පෙළ විභාග ප‍්‍රශ්න පත‍්‍ර සම්පාදකයින් සහ විවිධ විභාග රාජකාරිවල නියුතු විශ්වවිද්‍යාල ආචාර්ය මහාචාර්යවරු සහ කතිකාචාර්යවරුන්ට අධ්‍යාපන ඇමති බන්දුල ගුණවර්ධන තම අත්සනින් ලිපියක් යවමින් හෝමාගම මහින්ද රාජපක්ෂ විදුහලේ උසස් පෙළ සිසුන්ට දේශන පැවැත්වීමට ලිඛිතව කැඳවීම් කර ඇත. තමන්ගේ ජනපි‍්‍රයතාවය වෙනුවෙන් පාසල් 9905 ක් තිබියදී එක් පාසලක් වෙනුවෙන් අධ්‍යාපන අමාත්‍යාංශය සහ අධ්‍යාපන ක්ෂේත‍්‍රය සතු සියලූ සම්පත් යොදවමින් හෝමාගම මහින්ද රාජපක්ෂ විදුහල ජනපි‍්‍රය කරවීමට අධ්‍යාපන ඇමතිවරයා කටයුතු කරමින් සිටී. එහිදී එම පාසලේ උසස් පෙළ හදාරණ සියලූ සිසුන් සමත් කරන බවට පුරසාරම් දෙඩවීමක් ද සිදුකරමින් සිටින අතර මේ වන විට ප‍්‍රශ්න පත‍්‍ර සකස් කරන හා විභාග කටයුතු කරන ආචාර්ය මහාචාර්යවරුන් එම පාසලේ උසස් පෙළ විෂයන්ට අදාළ දේශන සඳහා ගෙන්වීමට කටයුතු කර ඇත. කතිකාචාර්ය රියන්සි පේ‍්‍රමලාල් නමැත්තෙකුගේ සම්බන්ධීකරණය යටතේ මෙම කටයුත්ත සිදු කර ඇත. මේ වන විට විභාග දෙපාර්තමේන්තුවේ ප‍්‍රශ්න පත‍්‍ර වෙනත් කිසිවෙකුට මුද්‍රණය කළ නොහැකි බවට නීති පනවමින්, විභාගයට පෙර සියලූ ප‍්‍රශ්න පත‍්‍ර සාකච්ඡා හා පෙරහුරු සම්මන්ත‍්‍රණ ද නවත්වමින් සෙසු පාසල්වල දරු දැරියන් පීඩනයට පත් කර ඇති අධ්‍යාපන ඇමතිවරයා මේ ආකාරයට නීත්‍යානුකූල නොවන ලෙස තම බලය යොදවා කටයුතු කිරීම ලංකා ගුරු සංගමය දැඩි ලෙස හෙළා දකී. මේ වන විට මෙම දේශන සඳහා සහභාගි නොවන ආචාර්ය මහාචාර්යවරුන් විභාග කොමසාරිස්වරයා හරහා බරපතළ පළිගැනීම්වලට ලක් කරමින් සිටී. මේ තත්වය උසස් පෙළ විභාගයට පෙනී සිටින සමස්ත දරුවන්ට බරපතළ අසාධාරණයක් වන බැවින් මේ පිළිබඳව විශේෂ අවධානය යොමු කොට අවශ්‍ය පියවර ගන්නා ලෙස ලංකා ගුරු සංගමය විශ්ව විද්‍යාල ආචාර්ය සමිති සම්මේලනයෙන් ද ඉල්ලා සිටී.", "URL": "https://sinhala.adaderana.lk/news.php?nid=42825", "Category": null, "Parent URL": null}