{"Source": "Adaderana", "Timestamp": "November 21, 2017 04:01 pm", "Headline": "  කෝටි 190ක වියදමින් නිෂ්පාදනය කළ පද්මාවතී චිත්‍රපටයට ගිය කල දසාව", "News Content": "සංජේ ලීලා බන්සාලිගේ “පද්මාවතී“ නවතම බොලිවුඩ් චිත්‍රපටය සම්බන්ධයෙන් හටගෙන ඇති දැඩි මතභේදකාරී තත්ත්වය හේතුවෙන් එය මේ වසරේ තිරගත කිරීමට නොහැකි තත්ත්වයක් උද්ගත වී ඇති බව ඉන්දීය මාධ්‍ය වාර්තා කරයි. ඉන්දීය රුපියල් කෝටි 190ක වියදමින් නිෂ්පාදනය කර ඇති “පද්මාවතී“ චිත්‍රපටය දෙසැම්බර් මස පළමු වනදා ප්‍රදර්ශනය ආරම්භ කිරීමට නියමිතව තිබුණද මේ වන විටත් ප්‍රාන්ත 04ක් විසින් චිත්‍රපටය ප්‍රදර්ශනය නොකිරීමට තීරණය කර ඇති බව වාර්තා වෙයි. භාරතීය ජනතා පක්ෂයේ පාලනයේ පවතින රාජස්ථාන් උත්තර් ප්‍රදේශ් සහ මධ්‍ය ප්‍රදේශ් ප්‍රාන්ත මෙන්ම කොංග්‍රස් පක්ෂ පාලනයේ පවතින පංජාබ් ප්‍රාන්තයද චිත්‍රපටය ප්‍රදර්ශනය නොකිරීමට තීරණය කර ඇති බව සඳහන්ය. පද්මාවතී රැජිනගේ ඉතිහාස කතාව විකෘති කරමින් මෙම චිත්‍රපටය නිෂ්පාදනය කර ඇති බවට විවිධ ආගමික කණ්ඩායම් චෝදනා කරන අතර එම කණ්ඩායම් විසින් චිත්‍රපටයේ අධ්‍යක්ෂ සංජේ ලීලා බන්සාලිට සහ පද්මාවතී රැජිණගේ චරිතයට පණ පොවන දීපිකා පදුකොන් හට මරණ තර්ජනද එල්ල කර තිබේ. මේ හේතුවෙන් ඔවුන් දෙදෙනාට මෙන්ම ඔවුන්ගේ පවුල්වල සාමාජිකයින්ටද පොලිස් ආරක්ෂාව ලබා දී ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=80312", "Category": null, "Parent URL": null}