{"Source": "Adaderana", "Timestamp": "May 31, 2012 04:42 pm", "Headline": "නැවේ අබලි ද්‍රව්‍ය විකිණූ ශ්‍රී ලාංකිකයන් නිදහස් කරයි", "News Content": "ලංකන් මහපොළ නැවේ අබලි ද්‍රව්‍ය විකිණීම සම්බන්ධව චෝදනා ලබා දකුණු අප්‍රිකාවේ අත්අඩංගුවේ පසුවූ ශ්‍රී ලාංකිකයන් නාවික නිළධාරීන් 13 දෙනා නිදහස් කර තිබේ. දකුණු අප්‍රිකාවේ ඩර්බන් නුවරදී අත්අඩංගුවට පත් මොවුන්ගෙන් අටදෙනෙකු අගහරුවාදා නිදහස් කළ අතර ඉතිරි 5 දෙනා ඊයේ (29) නිදහස් කර ඇත. එම නැව අයිති ත්‍රිපල් එස් ෂිෆින් නැවු සමාගමේ අයිතිකරු විසින් නැවියන්ට එල්ලකර තිබූ චෝදනා අධිකරණයෙන් ඉවත් කරගැනීමෙන් පසුව මොවුන් මෙලෙස නිදහස් කොට ඇති බව විදෙස් මාධ්‍ය සදහන් කරයි. මෙම නැව් සමාගම විසින් තමාගේ වැටුප් නිසි පරිදි නොගෙවීම නිසා මේ ආකාරයට නැවේ අබලි ද්‍රවය විකුණා මුදල් ලබාගත් බව එම චොදනාවට ලක්වූ නැවේ සේවය කළ පුද්ගලයෝ ප්‍රකාශ කරති. මෙම නැව දකුණු අප්‍රිකාවේ සමුද්‍ර ආරක්ෂක නීති උල්ලංඝණය කිරීම නිසා දකුණු අප්‍රිකාවේ ඩර්බන් වරායේ රදවාගෙන තිබූ අවස්ථාවේ සේවකයන් විසින් මේ ආකාරයට නැවේ අබලි ද්‍රවය විකුණා ඇත. කෙසේ වෙතත් ඇමරිකානු ඩොලර් 85000 ක පමණ මුදලක් එම සමාගමෙන් අදාළ සේවකයින්ට ලැබීමට නියමිත බවත් නැව විකුණා හෝ එම සේවකයන්ගේ වැටුප් ලබා දිය යුතු බවත් එම සේවකයින් වෙනුවෙන් පෙනී සිටින නිතිඥවරයා පවසන බව විදෙස් මාධ්‍ය පවසයි. ඒ අනුව මෙම නැවේ සියලුම සේවකයන්ගේ වැටුප් ගෙවීමට පොරොන්දු වන බවත් නැව අදාළ සමුද්‍ර ආරක්ෂක නීතිවලට අනුකූලව සකස් කර ගැනීමට පොරොන්දු වී ඇති බවත් නැවු සමාගම වෙනුවෙන් පෙනීසිටින නීතීඥවරයා අධිකරණයට ප්‍රකාශ කර ඇති බව එම මාධ්‍ය වාර්තා සදහන් කරයි. නැවුවල ඇති අබලි ද්‍රව්‍ය විකිණීම සාමාන්‍යයෙන් සිදුවන දෙයක් බවත්, ඒ සඳහා ඔවුන් නැවුපති ගෙන් අවසර ලබාගත් බවත් නැවු සේවකයින් වෙනුවෙන් පෙනීසිටින නිතීඥවරිය වැඩි දුරටත් පවසා ඇත. කෙසේ වෙතත් එම නැව අධිකරණය භාරයේ තිබෙන නිසා එම නැ‍ව සම්බන්ධව සියලු කටයුතු සදහා උසාවියෙන් අවසර ගත යුතු බවත්, නැවුපතිගෙන් පමණක් අවසර ලබා ගැනිම ප්‍රමාණවත් නොවන බවත්, ඩර්බන් නුවර අධිකරණයේ ශෙරිෆ් වරයා පවසා ඇති බවත්, විදෙස් මාධ්‍ය වාර්තා වැඩි දුරටත් උපුටා දක්වයි.", "URL": "https://sinhala.adaderana.lk/news.php?nid=24659", "Category": null, "Parent URL": null}