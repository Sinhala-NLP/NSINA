{"Source": "Adaderana", "Timestamp": "April 24, 2013 05:35 pm", "Headline": "විරෝධය අස්සේ ආණ්ඩුවේ පනත් හිස්වේ!", "News Content": "විදුලිබිල වැඩි කිරීමට එරෙහිව පාර්ලිමේන්තුවේ අද (24) පස්වරුවේ ඇති වූ උණුසුම් තත්ත්වය අතරතුර අදට නියමිත පනත් විවාදයකින් තොරවම සම්මත වූ බව අද දෙරණ පාර්ලිමේන්තු වාර්තාකරු පවසයි. විදුලිබිල වැඩි කිරිමට විරෝධය පළකිරීම සඳහා එජාප හා ද්‍රවිඩ ජාතික සන්ධානයේ මන්ත්‍රීවරුන් ඉටි පන්දම් දල්වාගෙන පාර්ලිමේන්තු සභා ගර්භය මැදට විත් විරෝධතාවය පළ කිරීමත් ආණ්ඩු පක්ෂයේ මන්ත්‍රීවරුන් ඒ දෙසට වතුර බෝතල් ප්‍රහාරයක් එල්ල කරන ලදී. එම අවස්ථාවේ ඇති වූ උණුසුම් තත්ත්වය හමුවේ පාර්ලිමේන්තුව විනාඩි 5ට කල් තබා තැබීමට කතානායකවරයා පියවර ගත්තේය. කෙසේ වුවද එම උණුසුම්කාරි වාතාවරණය අතරතුර සමාජසේවා නියෝජ්‍ය අමාත්‍ය චන්ද්‍රසිරි සුරියආරච්චි මහතා හා එජාප මන්ත්‍රී අජිත් පී. පෙරේරා මහතා අතර ගැටුම්කාරී තත්ත්වයක් නිර්මාණය වූ බව අද දෙරණ පාර්ලිමේන්තු වාර්තාකරු පවසයි. එසේම පාර්ලිමේන්තු මන්ත්‍රීවරුන් වන යොහාන් රත්වත්තේ හා රංජන් රාමනායක මහතා අතර ද එවැනි තත්ත්වයක් නිර්මාණය වූ බව හෙතෙම කියයි. කෙසේ හෝ මෙම විරෝධතාවය අතරතුර අදට නියමිත පනත් ද විවාදයකින් තොරවම සම්මත වූ බව කියැවීමත් සමග ජවිපෙ මන්ත්‍රීවරුන් වන විජිත හේරත් හා සුනිල් හඳුන්නෙත්ති මේසය මතට නැග විරෝධය පළ කළ බවද අප වාර්තාකරු පැවසීය.", "URL": "https://sinhala.adaderana.lk/news.php?nid=33550", "Category": null, "Parent URL": null}