{"Source": "Adaderana", "Timestamp": "November 29, 2012 07:47 am", "Headline": "රජයේ හෙද නිලධාරීන් වැඩ වැරීමකට අර අදියි", "News Content": "සිය ඉල්ලීම් ඉටු නොකිරීමට එරෙහිව ඉදිරියේ දී දිවයින පුරා අඛණ්ඩ වැඩ වර්ජනයක නිරත වන බව රජයේ හෙද නිලධාරීන්ගේ සංගමය පවසයි. වැටුප් වැඩි කිරීම ඇතුළු ඉල්ලීම් 6 ක් මුල් කර ගනිමින් පසුගිය නොවැම්බර් මස 15 වැනි දිනද එක්දින සංකේත වැඩ වර්ජනයක නිරත වූ බව එහි සභාපති සමන් රත්නප්‍රිය මහතා සඳහන් කළේය. එහෙත් අදාළ ගැටලුව විසඳීමට මෙතෙක් බලධාරීන් කිසිදු පියවරක් ගෙන නොමැති බව සමන් රත්නප්‍රිය මහතා පවසයි. ඒ අනුව එළඹෙන 7 වන දින දිවයිනේ සියලුම රෝහල්වල පැයක කාලයක් සිය ඉල්ලීම් ලබා දෙන ලෙස බලකරමින් උද්ඝෝෂණ ව්‍යාපාරයක් පැවැත්වීමට රජයේ හෙද නිලධාරීන්ගේ සංගමය තීරණය කර තිබේ. ඊට ද නිසි ප්‍රතිචාර නොලැබුණහොත් ඉදිරියේ දී නොදන්වා දිවයින පුරා සියලුම රෝහල්වල වැඩ වර්ජන ක්‍රියාවලියක නිරත බව බව සමන් රත්නප්‍රිය මහතා සඳහන් කළේය. කෙසේ වෙතත් හෙද සේවාවේ ගැටලු රැසකට විසඳුම් ලබා දී තිබියදීත් මෙවැනි උද්ඝෝෂණ ව්‍යාපාරවල නිරතවීම අනුමත කළ නොහැකි බව රාජ්‍ය සේවා එක්සත් හෙද සංගමය පවසයි. එම නිසා සිය සංගමයේ සාමාජිකයින් මෙම විරෝධතාවලට සහභාගී නොවන බව එහි සභාපති පූජ්‍ය මුරුත්තෙට්ටුවේ ආනන්ද හිමියන් සඳහන් කළේය.", "URL": "https://sinhala.adaderana.lk/news.php?nid=29565", "Category": null, "Parent URL": null}