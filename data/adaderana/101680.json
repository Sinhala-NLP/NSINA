{"Source": "Adaderana", "Timestamp": "January 2, 2019 12:01 pm", "Headline": "පොලිස් අණ නොතැකු වෑන් රථය අල්ලයි-ජීවිත 39ක් බේරෙයි", "News Content": "පොලිස් අණ නොතකා පලා යමින් තිබු වෑන් රථයක් පුත්තලම කොට්ඨාශ රථවාහන අංශ නිලධාරින් විසින් අත්අඩංගුවට ගෙන තිබේ. ඊයේ (01) රාත්‍රියේ සැක පිට අත්අඩංගුවට ගත් එම වෑන් රථයේ එළුවන් 39 දෙනෙකු සමඟ ප්‍රවාහනය කරමින් සිටි බව පොලීසිය පවසයි. එහිදී සැකකරුවන් දෙදෙනෙකු ද අත්අඩංගුවට ගෙන කරුවලගස්වැව පොලිසියට භාර දි ඇත. අධික වේගයෙන් ගමන් කරමින් තිබු ඩොල්පින් වර්ගයේ වෑන් රථයක් නවතන ලෙසට කරුවලගස්වැව ප්‍රදේශයේ නිළධාරින් නියෝග කර තිබුන ද අදාල වැන් රථය පළා ගොස් ඇති අතර පසුව පොලිස් නිලධාරින් වෑන් රථය ලුහුබැඳත් අඩංගුවට ගැනිමට සමත් වි තිබුනී. අදාල වෑන් රථය මන්නාරම සිට පුත්තලම දක්වා ගමන් කරමින් සිටි බවත් එළුවන් 39 දෙනා වෑන් රථයේ සිරකර ඉතා අපහසුවෙන් සත්ව හිංසා වන ආකාරයෙන් රඳවා රැගෙන යමින් තිබු බව සඳහන් වේ. මෙම එළුවන් සඳහා අදාල සැකකරුවන්ට කිසිදු නිත්‍යානුකුල ලියවිල්ලක් නොතිබු බවත් සැකකරුවන් පුත්තලම තිල් අඩිය රත්මල්ගස්වැව පදිංචිකරුවන් දෙදෙනෙකු බවද පරික්ෂණවලදි අනාවර්ණය වි තිබේ. එළුවන් රැගෙන ගමන් කරමින් තිබු වැන් රථය කිසිම ආකාරයකට සැක නොසිතන ලෙසට විදුරු අදුරු කර සකසා තිබු බවත් එහි ඉදිරි ආසන දෙක හැර පසු පස අනෙක් ආසන සියල්ල ඉවත් කර එළුවන් රැගෙන යාමට හැකි ලෙස සකසා තිබු බවත් අත් අඩංගුවට ගත් සැකකරුවන් නිරන්තරයෙන් මෙම ජවාරම සිදුකර කරගෙන ගොස් ඇති බවත් වාර්තා වේ. සැකකරුවන් අද (02) පුත්තලම දිසා අධිකරණයට ඉදිරිපත් කිරීමට නියමිතව තිබු අතර වෑන් රථය පොලිස් බාරයේ රඳවා ඇත. (ඡායාරූප-හිරාන් ප්‍රියංකර ජයසිංහ)", "URL": "https://sinhala.adaderana.lk/news.php?nid=101680", "Category": null, "Parent URL": null}