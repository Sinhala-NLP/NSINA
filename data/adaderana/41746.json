{"Source": "Adaderana", "Timestamp": "March 12, 2014 05:04 pm", "Headline": "කන්න බැරි තුනපහ කවන්න හදලා!", "News Content": "පරිභෝජනයට නුසුදුසු තුනපහ නිෂ්පාදනය කරන ස්ථානයක් කැලණිය, ගෝනවල ප්‍රදේශයේ දී පාරිභෝගික අධිකාරිය විසින් වටලා තිබේ. පාරිභෝගික සේවා අධිකාරියේ ගම්පහ ප්‍රධාන කාර්යාලයේ නිලධාරීන්ට ලැබුණු තොරතුරකට අනුව සිදුකළ වැටලීමක දී අදාළ ස්ථානයේ තිබී කල් ඉකුත් වු තුනපහ පැකට් 60,000 ක් සොයාගෙන ඇති බව වාර්තා වේ. එම තුනපහ ඉන්දියාවේ සිට ආනයනය කර ඇති බවට තොරතුරු අනාවරණය වී ඇති අතර තුනපහ තොගය නැවත ඇසුරුම් කර උත්සව සමයේ වෙළදපොළට නිකුත් කිරීම සඳහා සුදානම් කර තිබු බව පාරිභෝගික අධිකාරිය පවසයි. අධිකාරිය භාරයට ගත් තුනපහ තොගයේ වටිනාකම රුපියල් ලක්ෂ 120ක් පමණ වන බව සඳහන්ය. මේ සම්බන්ධයෙන් අදාළ ස්ථානයේ හිමිකරුවා සහ සේවකයෙකු අත්අඩංගුවට ගෙන ඇති අතර ඔවුන් මහර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41746", "Category": null, "Parent URL": null}