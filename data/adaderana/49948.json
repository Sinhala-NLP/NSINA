{"Source": "Adaderana", "Timestamp": "March 13, 2015 04:07 pm", "Headline": "මුරුගේසූ පහිරදීටත්  ඇප", "News Content": "අත්අඩංගුවට ගත් එල්.ටී.ටී.ඊ. සංවිධානයේ හිටපු මුහුදු කොටි අංශයේ නායිකාවක වන මුරුගේසූ පහිරදී ඇප මත මුදාහැරීමට කොළඹ මහේස්ත්‍රාත් අධිකරණය නියෝග කර තිබේ.පසුගියදා කටුනායක ජාත්‍යන්තර ගුවන්තොටුපළේ දී සැකකාරිය අත්අඩංගුවට ගනු ලැබීය.සැකකාරිය අධිකරණයට ඉදිරිපත් කරමින් ත්‍රස්ත මර්දන කාර්යාංශය සඳහන් කළේ සැකකාරියට එරෙහිව අධි චෝදනා ගොනු කිරීමට තීරණය කර ඇති බැවින් එතෙක් ඇය ඇප මත මුදාහැරීමට පියවර ගන්නා ලෙස නීතිපතිවරයා උපදෙස් ලබා දී ඇති බවයි.ඒ අනුව සැකකාරිය රුපියල් ලක්ෂ 2ක ශරීර ඇප මත මුදාහැරීමට කොළඹ අතිරේක මහේස්ත්‍රාත් අරුණි ආටිගල මහත්මිය නියෝග කර ඇත.එමෙන්ම ඇයගේ විදෙස් ගමන් තහනම් කර ති‍බේ.තවද සතියකට වරක් තමන් පදිංචි ප්‍රදේශයේ පොලිස් ස්ථානයට වාර්තා කරන ලෙස ද අතිරේක මහේස්ත්‍රාත්වරිය දැනුම්දුන් බව අද දෙරණ අධිකරණ වාර්තාකරු සඳහන් කළේය.මානව හිමිකම් ක්‍රියාකාරිණියක වන බාලේන්ද්‍රන් ජෙයකුමාරිට ද පසුගියදා උසාවිය ඇප නියම කරන ලදී.", "URL": "https://sinhala.adaderana.lk/news.php?nid=49948", "Category": null, "Parent URL": null}