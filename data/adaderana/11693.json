{"Source": "Adaderana", "Timestamp": "October 23, 2010 09:11 pm", "Headline": "දුම්කොළ හා මද්‍යසාර අධිකාරිය ගැන සෑහීමට පත්වෙන්න බෑ", "News Content": "දුම්කොළ හා මද්‍යසාර පනත බලාත්මක කිරීම සඳහා පිහිටුවනු ලැබූ දුම්කොළ හා මද්‍යසාර පිළිබඳ ජාතික අධිකාරියේ ක්‍රියා පිළිවෙත සම්බන්ධයෙන් කිසිසේත් සෑහීමකට පත්විය නොහැකි බව ජාතික හෙළ උරුමය පවසයි. පසුගිය කාලය තුළ මෙරට මත් උවදුර ශීඝ්‍ර‍ ලෙස වර්ධනය වූ බව එම පක්ෂයේ සභාපති පූජ්‍ය ඕමල්පේ සෝභිත හිමියන් සඳහන් කළේය. ඒ සම්බන්ධයෙන් අදාළ අධිකාරිය මගින් සිදුකරන ලද මැදිහත් වීම කිසිසේත් ප්‍රමාණවත් නොවන බව උන්වහන්සේ පෙන්වා දෙයි. මේ හේතුවෙන් දුම්කොළ හා මද්‍යසා‍ර පනත යළි බලාත්මක කිරීමේ අරමුණින් සියලු අමද්‍යප සංවිධාන සහභාගී කර දුම්කොළ හා මද්‍යසාර පිළිබඳ විකල්ප අධිකාරියක් පිහිටුවීමට කටයුතු කළ බව සෝභිත හිමියන් සඳහන් කළේය. අදාළ පනත බලාත්මක කිරීම සඳහා මෙම විකල්ප අධිකාරිය මගින් යෝජනාවලියක් ඉදිරිපත් කර ඇති බවත් එය හෙට(24) දිනයේ ජනාධිපතිවරයාට භාරදීමට කටයුතු කරන බවත් උන්වහන්සේ කියා සිටියේය.", "URL": "https://sinhala.adaderana.lk/news.php?nid=11693", "Category": null, "Parent URL": null}