{"Source": "Adaderana", "Timestamp": "January 24, 2018 03:35 pm", "Headline": "දිගම්බරම්ගේ අාධාරකරුවෙක් අත්අඩංගුවට", "News Content": "ලංකා කම්කරු කොංග‍්‍රසයේ මහා ලේකම් හා නුවරඑළිය දිස්ති‍්‍රක් පාර්ලිමේන්තු මන්ත්‍රී ආරුමුගම් තොන්ඩමන් මහතාට බැන වැදුණේ යැයි කියන සිද්ධියක් සම්න්ධයෙන් අමාත්‍ය පලනි දිගම්බරම් මහතාගේ අධාරකරුවෙකු ඊයේ(23) බගවන්තලාව පොලීසිය මඟින් සැකපිට අත්අඩංගුවට ගෙන තිබේ. එක්සත් ජනතා නිදහස් සන්ධානය යටතේ නුවරඑළිය දිස්ති‍්‍රක්කයේ පළාත් පාලන ආයතන කිහිපයකටම කුකුළා සළකුණින් තරඟ වදින අපේක්‍ෂකයන්ගේ ජයග‍්‍රහණය වෙනුවෙන් ප‍්‍රචාරක කටයුතු සිඳුකරමින් සිටින අවස්ථාවේදී මෙම තත්ත්වය සිඳුවී ඇත. බගවන්තලාව තෙරේසියා වතුයායේ වතුකම්කරුවන් හමුවීමට ඊයේ(23) ගිය අරුමුගම් තොණ්ඩමන් මහතාට එම වතුයායේදී අමාත්‍ය පලනි දිගම්බරම් මහතාගේ අධාරකරුවෙකු විසින් වතුකම්කරුවන් රැවටීමට තම වතුයායට පැමිණියේ ඇයිද ප‍්‍රශ්න කරමින් දිගින් දිගටම තොන්ඩමන් මහතාට බැන වැදුණු සිද්ධියක් සම්බන්ධයෙන් බගවන්තලාව පොලීසිය වෙත ලද පැමිණිල්ලක් මත මෙම සැකකරු අත්අඩගුංවට ගෙන ඇත. බගවන්තලාව පොලීසියට ලංකා කම්කරු කොංග‍්‍රසයේ මධ්‍යම පළාත් සභා මන්ත්‍රී කනපති කනගරාජ් මහතා පැමිණීලි කිරීමට පැමිණි අවස්ථාවේදී දෙපාර්ශවය අතර උණුසුම් තත්ත්වයක්ද ඇති විය.", "URL": "https://sinhala.adaderana.lk/news.php?nid=83450", "Category": null, "Parent URL": null}