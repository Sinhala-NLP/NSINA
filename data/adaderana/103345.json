{"Source": "Adaderana", "Timestamp": "January 30, 2019 12:19 pm", "Headline": "ගස් කපන්න-ගස් හිටවන්න කැබිනට් අනුමැතිය", "News Content": "දැව නිෂ්පාදනය සඳහා වන වගා කිරීමට කැබිනට් මණ්ඩලයේ අනුමැතිය හිමි වී තිබේ. ශ්‍රි ලංකාවේ දැව අවශ්‍යතාව වාර්ෂිකව ඉහළ යන බැවින් ඊට සමගාමීව දැව සඳහා දැනට වගා කර ඇති වන වගාවල ඵලදායිතාව ඉහළ නැංවීම හා නව වන වගා ස්ථාපිත කිරීම සිදු කළ යුතු බවට යෝජනා වී ඇත. නව වන වගා ස්ථාපිත කිරීම සඳහා වව්නියාව, කිලිනොච්චි, මුලතිව් හා මන්නාරම දිස්ත්‍රික්කයන්හි හෙක්ටයාර 500ක ඉඩම් හඳුනා ගෙන තිබේ. මෙම ව්‍යාපෘති ක්‍රියාත්මක කිරීම මඟින් දැව ඉල්ලුම සපුරාලීමට අමතරව, ප්‍රාදේශීය වශයෙන් රැකියා ජනනය කිරීම හා වනාවරණය ඉහළ නැංවීම තුළින් ගෝලීය උණුසුම පාලනය කිරීමට දායකත්වය ලබා දීමට ද අපේක්ෂා කරයි. මෙම ව්‍යාපෘතිය ක්‍රියාවට නැංවීම සඳහා අවශ්‍ය ප්‍රතිපාදන වෙන්කරවා ගැනීම පිණිස මහවැලි සංවර්ධන හා පරිසර අමාත්‍යවරයා වශයෙන් ජනාධිපතිවරයා විසින් මෙම යෝජනාව ඉදිරිපත් කර තිබේ. ඒ අනුව කැබිනට් මණ්ඩලයේ අනුමැතිය හිමිව ඇත.", "URL": "https://sinhala.adaderana.lk/news.php?nid=103345", "Category": null, "Parent URL": null}