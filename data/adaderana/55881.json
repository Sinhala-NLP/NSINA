{"Source": "Adaderana", "Timestamp": "December 22, 2015 02:26 pm", "Headline": " රු.15,000 ක අල්ලසෙන් 8000 ක් ගනිද්දී ටී.ඕ දැලේ", "News Content": "යක්කලමුල්ල ප්‍රාදේශීය ලේකම් කාර්යාලයට අනියුක්තව සේවය කරන තාක්ෂණ නිලධාරියෙකු රු. 15,000 ක අල්ලස් මුදලක් ලබාගැනීමට තැත් කිරීමේදී අල්ලස් හෝ දූෂණ චෝදනා විමර්ශන කොමිෂන් සභාවේ විමර්ශන නිළධාරීන් විසින් අත්අඩංගුවට ගෙන තිබේ.මෙම සැකකාර තාක්ෂණ නිලධාරියා රු.15,000 ක අල්ලසක් ඉල්ලා එයින් මූලාරම්භයේදීම රු.5000 ක මුදලක් ලබාගෙන ඉතිරි 10,000 ක මුදලින් රු.8000 ක් ලබාගනිද්දී මෙලෙස අත්අඩංගුවට පත්ව ඇත.ප්‍රදේශයේ මාර්ගයක් කොන්ක්‍රීට් කර සංවර්ධනය කරන ලද කොන්ත්‍රාත්කරුවෙකුට අදාළ මුදල් ලබා ගැනීමට අවශ්‍ය කරන තාක්ෂණ නිලධාරියාගේ වාර්තාව ලබාදීමට මෙම අල්ලස් මුදල ඉල්ලා ඇතැයි අල්ලස් හෝ දූෂණ චෝදනා විමර්ශන කොමිෂන් සභාවේ විමර්ශන අධ්‍යක්ෂ. ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පවසයි.ඒ අනුව අදාළ රු.8000 ක මුදල ලබාදෙද්දී ප්‍රාදේශීය ලේකම් කාර්යාලයේ තාක්ෂණ නිලධාරියාගේ කාර්යාලය තුළදීම මොහු අත්අඩංගුවට ගත් බවත්, සැකකරු ගාල්ල මහේස්ත්‍රාත් අධිකරණයට ඉදිරිපත් කිරීමට නියමිත බවත් චන්ද්‍රසිරි මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=55881", "Category": null, "Parent URL": null}