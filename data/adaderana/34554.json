{"Source": "Adaderana", "Timestamp": "June 1, 2013 09:03 pm", "Headline": "කෝටි 3නේ රන් කොල්ලයේ 6ක් මාට්ටු", "News Content": "මහනුවර - පේරාදෙණිය මාර්ගයේ රන් භාණ්ඩ නිපැයුම් ආයතනයකින් සොරාගත් රුපියල් කෝටි තුනක් වටිනා රත්‍රං කිලෝ 3යි, ග්‍රෑම් 437යි මිලි ග්‍රෑම් 100ක රන් භාණ්ඩ සමග කොල්ලයට සම්බන්ධ සැකකරුවන් 06 දෙනෙකු අත්අඩංගුවට ගැනීමට පොලීසිය සමත්ව තිබේ. පසුගිය මැයි මස 21 වැනිදා රාත්‍රීයේ මෙම රන් භාණ්ඩ කොල්ලය සිදුව තිබූ බව අප වාර්තාකරු පැවසීය. කොල්ලකරුවන් මේ සඳහා යොදාගත් කළු පැහැති කැබ් රථයක අංක ඔස්සේ පරීක්ෂණ ආරම්භ කළ පොලීසිය මීට සම්බන්ධ ගන්නෝරුවේ සැකකරුවන් 3ක්, රන් භාණ්ඩ මිලදී ගැනීමට පැමිණි මාවතගම මුස්ලිම් ව්‍යාපාරිකයින් 2ක් හා පැණිදෙණිය ප්‍රදේශයේ පදිංචිකරුවෙක් අත්අඩංගුවට ගැනීමට සමත්ව තිබේ. රුපියල් දස ලක්ෂයක මුදලක් ද සොයාගෙන ඇත. මධ්‍යම පළාත් විශේෂ විමර්ශන ඒකකය විසින් මේ සම්බන්ධයෙන් පරීක්ෂණ සිදුකළ බව අප වාර්තාකරු පැවසීය.", "URL": "https://sinhala.adaderana.lk/news.php?nid=34554", "Category": null, "Parent URL": null}