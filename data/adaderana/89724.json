{"Source": "Adaderana", "Timestamp": "May 24, 2018 07:51 am", "Headline": "පතුරම් පෙට්ටි 40 ක් මුරුසමොටෙයි  ප්‍රදේශයෙන් ගොඩ ගනියි", "News Content": "එල්.ටී.ටී.ඊ සංවිධානය අවසන් යුධ සමයේ කිලිනොච්චිය, මුරුසමොටෙයි ප්‍රදේශයේ වළ දමා තිබු පතුරම් පෙට්ටි 40 ක් සොයාගත් බව කිලිනොච්චිය පොලීසිය පවසයි. කිලිනොච්චිය පොලීසිය පැවසූවේ මුරුසමොටෙයි, මුරුගානන්ද විද්‍යාලයට පිවිසෙන මාර්ගයේ ගෙවත්ත ගෙහිමියා ගෙවත්ත පිරිසිදු කරන අවස්ථාවක පළමුව පතුරම් පෙට්ටියක් දැක අනතුරුව පොලීසිය දැනුවත් කිරීමෙන් අනතුරුව පොලීසිය සිදුකළ මෙහෙයුමකදී අදාළ ‍පතුරම් පෙට්ටි හමුවු බවයි. කිලිනොච්චිය මහේස්ත්‍රාත් අධිකරණයෙන් ලබාගත් නි‍යෝග යටතේ පොලිස් විශේෂ කාර්ය බළකා බෝම්බ නිශ්ක්‍රීය අංශය විසින් සිදුකළ මෙහෙයුමේදී ටි 56 පතුරම් පෙට්ටි 02 ක් හා මිලිමීටර 12.5 ක් ප්‍රමාණයේ වන පතුරම් පෙට්ටි 38 ක් සොයාගත් බවද කිලිනොච්චිය පොලීසිය සඳහන් කළේය. පොලිසිය පැවසූවේ සොයාගත් පතුරම් තොඟය කිලිනොච්චිය මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, අදාළ පතුරම් භාවිතයට ගතහැකි මට්ටමේ පවතින බවයි. මීට පෙරද අවස්ථා ගණනාවකදී කිලිනොච්චිය,අරවියල්නගර් ප්‍ර‍දේශයේ එල් ටි ටි සංවිධානය වළ දැමු රත්රන් හා ආයුධ පවතින බවට ලද තොරතුරු මත ස්ථාන කිහිපයක කැනීම් කටයුතු සිදුකළද කිසිවක් සොයා ගැනීමට හැකියාවක් නොලැබිණ. කැනීම් වෙනුවෙන් පොලිස් විශේෂ කාර්ය බළකා නිළධාරීන්, කිලිනොච්චිය පොලිස් නිළධාරීන්, කිලිනොච්චිය යුධ හමුදා නිළධාරීන්ද එක්ව සිටියහ. සිද්ධිය සම්බන්ධයෙන් කිලිනොච්චිය පොලීසිය වැඩිදුර පරීක්ෂණ මෙහෙ‍යවයි.", "URL": "https://sinhala.adaderana.lk/news.php?nid=89724", "Category": null, "Parent URL": null}