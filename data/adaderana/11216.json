{"Source": "Adaderana", "Timestamp": "October 1, 2010 09:50 am", "Headline": "ගමන් බලපත්‍ර නැවත ලබාගැනීමට නව ක්‍රමයක්", "News Content": "විදේශ ගමන් බලපත්‍ර සඳහා යළි අයදුම් කිරීමේ දී සරල ක්‍රමවේදයක් අද සිට හඳුන්වා දෙන බව ආගමන හා විගමන පාලක දෙපාර්තමේන්තුව පවසයි. ඒ අනුව එම් සහ එන් කාණ්ඩවලට අයත් ගමන් බලපත්‍ර හිමිකරුවන්ට නව ක්‍රමය යටතේ පහසුවෙන් විදේශ ගමන් බලපත්‍රය අලුත් කරගැනීමේ අවස්ථාව උදාවී තිබේ. දැනට ක්‍රියාත්මක ක්‍රමවේදය අනුව ගමන් බලපත්‍රයක් සඳහා යළි අයදුම් කිරීමේ දී ප්‍රථම වරට ගමන් බලපත්‍රයක් අයදුම් කරන තැනැත්තෙකු හා සමානව දත්ත පරිගණක ගත කෙරෙන බව ආගමන හා විගමන පාලක ජනරාල් ඩබ්ලිව්.ඒ.සී. පෙරේරා මහතා පවසයි. එහෙත් නව ක්‍රමය යටතේ විදේශ ගමන් බලපත්‍රයක් නැවත ලබාගැනීමට අයදුම්කරුගේ නම, උපන්දිනය ජාතික හැඳුනුම්පත් අංකය, අත්සන සහ පාස්පෝට් ප්‍රමාණයේ ඡායාරූප පමණක් ප්‍රමාණවත් බව ඔහු සඳහන් කළේය. එමගින් අනවශ්‍ය ලෙස කාලය, ශ්‍රමය සහ සම්පත් අපතේ හැරීම වළකින බව පෙරේරා මහතා පෙන්වාදෙයි.", "URL": "https://sinhala.adaderana.lk/news.php?nid=11216", "Category": null, "Parent URL": null}