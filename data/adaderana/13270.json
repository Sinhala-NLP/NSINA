{"Source": "Adaderana", "Timestamp": "January 4, 2011 04:18 pm", "Headline": "බෝ නොවන රෝග පාලනයට තුන් අවුරුදු සැලැස්මක්", "News Content": "ශ්‍රී ලංකා‍වේ ‍බෝ නොවන රෝග වැඩිවීම පාලනය කිරීම සඳහා සෞඛ්‍ය අමාත්‍යාංශය තුන් අවුරුදු සැලැස්මක් ක්‍රියාත්මක කිරීමට තීරණය කර තිබේ. සංවර්ධිත රටවල පවතින ප්‍රධාන ලක්ෂණයක් වන බෝනොවන රෝග ව්‍යාප්තිය ශ්‍රී ලංකාවට ද ‍මේ වන විට බලපා ඇති බව සෞඛ්‍ය අමාත්‍යාංශය පවසයි. ආහාර රටාවන්හි වෙනස්කම්, කාර්යය බහුල ජීවන රටාව, අවිවේකී බව සහ විවේක කාලයන්හි දී අලසකමින් ගත කිරීම ද බෝ නොවන රෝග ව්‍යාප්තියට බෙහෙවින් බලපා තිබේ. එම කරුණු සැලකිල්ලට ගනිමින් තුන් අ‍වුරුදු ජාතික වැඩපිළිවෙලක් වහාම සකස් කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා අදාළ නිලධාරීන්ට‍ උපදෙස් ලබාදී ඇති බව සෞඛ්‍ය අමාත්‍යාංශය සඳහන් කරයි. ඒ අනුව දිවයිනේ දිස්ත්‍රික් 25 තුළම ප්‍රධාන බෝ නොවන රෝග පිළිබඳ වෛද්‍ය නිලධාරීවරයෙක් පත්කෙරෙන අතර එක් දිස්ත්‍රික්කයකට බෝ නොවන රෝග උපදේශන මධ්‍යස්ථාන තුන බැගින් පිහිටුවීමට ද නියමිතව ඇත.", "URL": "https://sinhala.adaderana.lk/news.php?nid=13270", "Category": null, "Parent URL": null}