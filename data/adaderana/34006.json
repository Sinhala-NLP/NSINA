{"Source": "Adaderana", "Timestamp": "May 11, 2013 04:42 pm", "Headline": "තර්ස්ටන් විදුහල්පතිගේ මාරුව අසාධාරණයි", "News Content": "කොළඹ තර්ස්ටන් විදුහලේ සිදුවන අයථා මුදල් අය කිරීම් නතර කිරීමට අධ්‍යාපන ඇමතිවරයා හෝ ලේකම්වරයා කිසිදු පියවරක් නොගෙන එම විදුහලේ විදුහල්පතිවරයා අසාධාරණ ලෙස ස්ථාන මාරුකර යවා ඇති බවට ලංකා ගුරු සංගමයේ ලේකම් ජෝසප් ස්ටාලින් මහතා චෝදනා කරයි. ඒ සම්බන්ධයෙන් ඔහු විසින් නිකුත් කළ මාධ්‍ය නිවේදනය පහත පරිදිය. කොළඹ තර්ස්ටන් විදුහලේ විදුහල්පති ලෙස වසර දෙකහමාරකට ආසන්න කාලයක් කටයුතු කරමින් සිටින වයි.ඒ.එන්.ඩී.යාපා මහතා ශී‍්‍ර ලංකා අධ්‍යාපන පරිපාලන සේවයේ පළමු පන්තියේ ජ්‍යෙෂ්ඨ නිලධාරියෙකි. අධ්‍යාපන අමාත්‍යාංශය පසුගිය මාස කිහිපයක් තිස්සේම ක‍්‍රමවිරෝධීව එම විදුහල්පතිවරයා ස්ථාන මාරු කිරීමට උත්සාහ දරමින් සිට 2013.05.09 වෙනි දින සිට අධ්‍යාපන අමාත්‍යාංශයට ස්ථාන මාරු කිරීම පිළිබඳව ලංකා ගුරු සංගමය දැඩි විරෝධය පළ කරයි. කොළඹ තර්ස්ටන් විද්‍යාලයේ පිහිණුම් තටාකය ඇතුළු කී‍්‍රඩා සංකීර්ණ, ආදි ශිෂ්‍ය සංගම් විසින් සමාගම් ආඥා පනත යටතේ ලියාපදිංචි කොට පාසල් සිසුන්ගෙන්ද මුදල් අය කරමින් නීත්‍යානුකූල නොවන ලෙස කටයුතු කරමින් තිබියදී අධ්‍යාපන ඇමතිවරයා හෝ අධ්‍යාපන ලේකම්වරයා එම කි‍්‍රයාවන් නතර කිරීමට පියවර නොගෙන විදුහල්පතිවරයාට ස්ථාන මාරුවීම් ලබාදී ඇත. අධ්‍යාපන අමාත්‍යාංශයේ 2012/34 දරණ චක‍්‍රලේඛය අමු අමුවේ උල්ලංඝණය කරමින් පාසලේ ආදි ශිෂ්‍ය සංගමය විසින් ව්‍යාපාර කටයුතු සිදු කරද්දී ඒ සම්බන්ධයෙන් පියවර ගැනීම පසෙක තබා මෙම ස්ථාන මාරුව සිදු කර ඇත. කොළඹ රාජකීය විදුහල ඇතුළු ප‍්‍රධාන පෙළේ ජාතික පාසල් ගණනාවක විදුහල්පතිවරුන්ට එරෙහිව විවිධාකාර චෝදනා යටතේ පරීක්ෂණ පැවැත්වෙමින් තිබේ. එසේම සමහර පරීක්ෂණවලට අදාළව විවිධ නිර්දේශ ද ලැබී තිබේ. එහෙත් ඔවුන් සම්බන්ධයෙන් කිසිදු නීත්‍යානුකූල පියවරක් නොගන්නා අධ්‍යාපන අමාත්‍යාංශය විවිධ කුමන්ත‍්‍රණකාරී බලවේගවල ඉල්ලීම මත ක‍්‍රමවිරෝධීව තර්ස්ටන් විදුහලේ විදුහල්පතිවරයා ස්ථානමාරු කොට ඇත. කොළඹ ආනන්ද විදුහලේ විදුහල්පතිවරයා සිය කැමැත්තෙන් තනතුරෙන් ඉවත් වන බව ප‍්‍රකාශ කොට තිබීමත් තර්ස්ටන් විදුහලේ විදුහල්පතිවරයා ස්ථාන මාරු කිරීමත් විධිමත් ක‍්‍රමවේදයක් අනුගමනය නොකර ප‍්‍රධාන පෙළේ ජාතික පාසල්වලට විදුහල්පතිවරු පත්කිරීම තුළ අධ්‍යාපන අමාත්‍යාංශයේ පාරදෘෂ්‍ය භාවයක් නොමැතිකම මැනවින් පිළිබිඹු වේ. මෙම තත්ත්වය තුළ ප‍්‍රධාන පෙළේ පාසල්වල අධ්‍යාපනය කඩා වැටීම වැලැක්විය නොහැකි අතර මේ නිසා සිසුන්ගේ සහ දෙමව්පියන්ගේ බලාපොරොත්තුද සුන්වන තත්ත්වයක් උදාවෙමින් තිබේ. මෙම නීත්‍යානුකූල නොවන ක‍්‍රම විරෝධී ස්ථාන මාරුකිරීම් සහ පත් කිරීම් වහාම අවලංගු කරන ලෙස ලංකා ගුරු සංගමය බලකර සිටී. ජෝසප් ස්ටාලින් ලේකම්", "URL": "https://sinhala.adaderana.lk/news.php?nid=34006", "Category": null, "Parent URL": null}