{"Source": "Adaderana", "Timestamp": "June 21, 2018 01:51 pm", "Headline": "අධිකරණය රැවටූ උප පොලිස් පරීක්ෂකවරයෙකුට අද ලැබුණු තීන්දුව", "News Content": "කූඨ ලේඛණයක් ඉදිරිපත් කර සැකකරුවෙකුට ඇප ලබාදීම සඳහා මාලිගාකන්ද අධිකරණයේ අතිරේක මහේස්ත්‍රාත්වරිය පෙළඹවීම ඇතුළු චෝදනා තුනකට වරදකරු වූ උප පොලිස් පරීක්ෂකවරයෙකුට කොළඹ මහාධිකරණය බරපතළ වැඩ සහිත වසර 03ක සිර දඬුවමක් නියම කර තිබේ. මාලිගාකන්ද පොලිස් මුර පොලේ ස්ථානාධිපතිවරයා ලෙස කටයුතු කළ උප පොලිස් පරීක්ෂකවරයෙකුට මෙම දඬුවම ලබාදුන් බව අද දෙරණ අධිකරණ වාර්තාකරු පැවසීය. එම දඬුවමට අමතරව රුපියල් 29,500ක දඩයක් ගෙවන ලෙස ද මහාධිකරණ විනිසුරු විකුම් කළුආරච්චි මහතා විත්තිකරුට නියෝග කර තිබේ. 2007 වසරේ ජුලි මාසයේදී එවකට මාලිගාකන්ද මහේස්ත්‍රාත් අධිකරණය හමුවේ විභාගවෙමින් තිබූ නඩුවක සැකකරුවෙකුට ඇප ලබාගැනීම සඳහා ව්‍යාජ වෛද්‍ය වාර්තාවක් ඉදිරිපත් කිරීම ඇතුළු චෝදනා තුනක් යටතේ නීතිපතිවරයා විසින් මෙම නඩුව ගොනු කර තිබිණි.", "URL": "https://sinhala.adaderana.lk/news.php?nid=91259", "Category": null, "Parent URL": null}