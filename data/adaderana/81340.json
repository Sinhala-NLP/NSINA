{"Source": "Adaderana", "Timestamp": "December 11, 2017 11:24 am", "Headline": " කිරිමැටියාවේ පුංචි තේමින්ද ජාත්‍යන්තරේ දිනමින් රටේ නම බබළවයි", "News Content": "ඉන්දියාවේ - මුම්බායි නුවර පැවති ශෝටෝකාන් ජාත්‍යන්තර කරාටේ තරගාවලියේදී වවුනියාව - මඩුකන්ද ශ්‍රී ධම්මරතන විද්‍යායතන පිරිවෙණේ ඉගෙණුම ලබන තනුක තේමින්ද සම්පත් බණ්ඩාර ශිෂ්‍යයා දෙවන ස්ථානය ලබාගනිමින් රිදී පදක්කම හිමි කරගෙන තිබේ. කැබිතිගොල්ලෑව - හදගල - කිරිමැටියාව ප්‍රදේශයේ පදිංචි මොහු අනුරාධපුරයේදී කරාටේ ක්‍රීඩාව හදාරණ අතර මඩුකන්ද පිරිවෙණේ හත්වන වසරේ අධ්‍යාපනය හදාරයි. කැබිතිගොල්ලෑව වැනි දුෂ්කර පළාතක සිට ජාත්‍යන්තර තරගයක ට සහභාගි වී ජයග්‍රහණය හිමිකරගැනීමට සමත් වූ මේ සිසුවාට සියලුම දෙනාගේ ගෞරවය මේ වනවිට හිමි වී තිබේ. රිදී පදක්කමක් දිනාගෙන රටටත්,ප්‍රදේශයටත් පිරිවෙණටත් ඉමහත් කීර්තියක් රැගෙන එන ලද තේමින්ද සම්පත් බණ්ඩාර ශිෂ්‍යයාව පිළිගැනීම සඳහා පිරිවෙණේ කෘත්‍යාධිකාරී උතුරු නැගෙනහිර දෙපළාතේ ප්‍රධාන අධිකරණ සංඝනායක මුවඇටගම ආනන්ද,පරිවෙණාධිපති කුරුදුගොඩ පඤ්ඤාසාර යන හිමිවරුන් හා ආචාර්ය මණ්ඩලය එක්ව එම ශිෂ්‍යයාව පිළිගැනීමේ උත්සවයක් පසුගියදා සංවිධානය කොට තිබුණි. පිරිවෙණේ තූර්ය වාදක කණ්ඩායම් හා සිසුන් එක්ව අලංකාර පෙරහැරකින් එම සිසුවා පිරිවෙණ වෙත රැගෙන විත් පිරිවෙණ් ශාලාවේදී ඔඋට උපහාර පිදීමක්ද සිදු කරණ ලදී. මේ අවස්ථාවට වවුනියාව කලාපයේ ප්‍රධාන අධ්‍යාපන අධ්‍යක්ෂ එස්.රාධක්‍රිෂ්ණන් මහතා හා සිසුවාගේ දෙමවුපියන් ඇතුළු නෑදෑයන් විශාල පිරිසක් සහභාගි වී සිටියහ.", "URL": "https://sinhala.adaderana.lk/news.php?nid=81340", "Category": null, "Parent URL": null}