{"Source": "Adaderana", "Timestamp": "July 22, 2019 03:47 pm", "Headline": "තවත් ජාතික දින සැමරුමක්", "News Content": "බෙල්ජියමේ ජාතික දිනය වෙනුවෙන් සැමරුම් උත්සවයක් බ්‍රසල්ස් අගනුවරදී පවත්වා තිබේ. ඒ සඳහා එරට රාජකීය පවුලේ සහභාගීත්වය කැපී පෙනුණි. බෙල්ජියමේ ජාතික දිනය ජූලි 21 වැනිදාට යෙදී තිබේ. එම දිනය නිමිත්තෙන් මෙවරත් බ්‍රසල්ස් අගනුවරදී සැමරුම් උත්සවයක් පැවැත්වුණේ එරට රජතුමාගේ ප්‍රධානත්වයෙන්. හමුදා ආචාර පෙළපාලිය නැරඹීමට පිලිප් (Philippe) රජු, මැටිල්ඩා (Mathilde) රැජින සහ එලිසබෙත් , ගේබ්‍රියෙල් , එමානුවෙල් , එලීනෝ යන ඔවුන්ගේ දරුවන් සිව්දෙනාම සහභාගී විය. ෆෙඩරල් රජයේ ඇමතිවරු කිහිප දෙනෙක් සහ බ්‍රසල්ස් නගරාධිපතිවරයාද පෙළපාලිය නැරඹීමට ඔවුන් සමඟ එක් වී තිබේ. 1940 වසරේ මැයි 10 වනදා නාසි හමුදා විසින් බෙල්ජියම ආක්‍රමණය කළේය. කෙසේ වෙතත් මේ වනවිට දෙවන ලෝක යුද්ධය අවසන් වී වසර 75ක් ගත වී අවසන්. බෙල්ජියමේ විමුක්තිය උදෙසා යුද විරුවන් දැක්වූ දායකත්වය මෙහිදී රජුගේ ඇගයීමට සහ ප්‍රශංසාවට ලක්විය. පෙළපාලියට සමගාමීව ගුවනේ බෙල්ජියම් ධජය වර්ණ ගැන්වූ ගුවන් සංදර්ශනය කාගේත් වැඩි අවධානයක් දිනා ගත්තේය. මේ අතර දෙවන ලෝක යුද්ධය දක්වා කාල පරාසයකට විහිදෙන ඉතිහාසයකට උරුමකම් කියන යුද හමුදා රථද පෙළපාලියට එක්කර තිබුණි. මෙම පෙළපාලිය පළමු වරට පවත්වා ඇත්තේ 1831 වර්ෂයේදී. බෙල්ජියමේ පළමු රජු දිව්රුම් දුන් එම දිනය සිහිපත් කරමින් මේ දක්වා වාර්ෂිකව එය පවත්වනු ලබයි. මෙම දිනය බෙල්ජියමේ වාර්ෂික නිවාඩු දිනයක් ලෙස ප්‍රකාශයට පත්කර ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114738", "Category": null, "Parent URL": null}