{"Source": "Adaderana", "Timestamp": "July 8, 2010 02:26 pm", "Headline": "බොරු සාක්ෂි දුන්නොත් අමාරුවේ වැටෙන්නේ මමයි", "News Content": "රණ විරුවන් පාවාදෙමින් තමන් කිසිසේත්ම ජාත්‍යන්තර යුද අධිකරණයක් හමුවේ බොරු සාක්ෂි ලබා නොදෙන බව ප්‍රජාතන්ත්‍රවාදී ජාතික සන්ධානයේ නායක,ජෙනරාල් සරත් ෆොන්සේකා මහතා පවසයි. සරත් ෆොන්සේකා මහතා ජාත්‍යන්තර යුද අධිකරණයක් හමුවේ බොරු සාක්ෂි ලබාදෙන්නට උත්සාහ දරමින් සිටින බවට විමල් වීරවංශ මහතා කර තිබෙන චෝදනාව සම්බන්ධයෙන් මාධ්‍යවේදියෙකු නැඟූ ප්‍රශ්නයකට පිළිතුරු දෙමින් හෙතෙම මේ බව කියා සිටියේ අද පාර්ලිමේන්තු සංකීර්ණයේ පැවති මාධ්‍ය හමුවකට සහභාගීවෙමිනි. රණ විරුවන් ජාත්‍යන්තර යුද නීතිය උල්ලංඝනය නොකළ බවට හා යුද්ධයේ වගකීම මුළුමනින්ම තමන් දරන බවට දිගින් දිගටම තමන් ප්‍රකාශ කළ බව ද ෆොන්සේකා මහතා සිහිපත් කළේය. යුද්ධයේ වගකීම තමන් ගන්නා නිසාම යම් හෙයකින් බොරු සාක්ෂි දෙන්නේනම් එයින් තමාවම අමාරුවේ වැටෙන බවත් තමා ඒ බව ඉතා හොඳින් දන්නා බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9473", "Category": null, "Parent URL": null}