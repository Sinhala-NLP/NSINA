{"Source": "Adaderana", "Timestamp": "March 2, 2018 03:04 pm", "Headline": "දියතලාව බස් පිපිරීම ගැන අත්අඩංගුවටගත් බලළත් නිලධාරියෙක් 15 දක්වා රිමාන්ඩ්", "News Content": "දියතලාව - බණ්ඩාරවෙල ප්‍රධාන මාර්ගයේ කහගොල්ල ප්‍රදේශයේදී පෞද්ගලික බස් රථයක් තුළ සිදු වූ පිපිරිම සම්බන්ධයෙන් යුධ හමුදා සාමාජිකයෙකු අත්අඩංගුවට ගෙන තිබේ. එම බස් රථයේ ගමන් කළ යුධ හමුදාවේ 06 වන ශ්‍රී ලංකා විදුලි හා යාන්ත්‍රික ඉංජිනේරු බලකායේ බළලත් නිළධාරියෙකු මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශ පොලිස් අධිකාරි රුවන් ගුණසේකර මහතා සදහන් කළේය. පසුගිය මස 21 වනදා දියතලාව බණ්ඩාරවෙල ප්‍රධාන මාර්ගයේ කහගොල්ල ප්‍රදේශයේදී පෞද්ගලික බස් රථයක සිදු වූ පිපිරිමකින් හමුදා සාමාජිකයින් 12 දෙනෙකු ඇතුලු පුද්ගලයින් 19 දෙනෙකු තුවාල ලැබීය. සිද්ධිය සම්බන්ධයෙන් සිදු කළ විමර්ශනවලින් අනතුරුව අනාවරණය වූ කරුණු මත එම බස් රථයේ ගමන් කළ අදාළ හමුදා සාමාජිකයා දියතලාව රෝහලේ ප්‍රතිකාර ලබමින් සිටියදී දියතලාව පොලිසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා පැවසීය. සැකකරු බණ්ඩාරවෙල මහේස්ත්‍රාත්වරයා වෙත ඉදිරිපත් කිරිමෙන් අනතුරුව ලබන 15 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=85076", "Category": null, "Parent URL": null}