{"Source": "Adaderana", "Timestamp": "September 20, 2010 11:56 am", "Headline": "ජනපති කොමිසම අදත් මුලතිව්හිදී රැස්වෙයි", "News Content": "උගත් පාඩම් හා ප්‍රතිසන්ධාන කටයුතු පිළිබඳ ජනාධිපති කොමිසන් සභාව මුලතිව් දිස්ත්‍රික්කයේ ස්ථාන දෙකක අද දිනයේ ද රැස් වේ. එම කොමිසම ඊයේ කිලිනොච්චිය කණ්ඩාවලෙයි ප්‍රාදේශීය ලේක්ම් කාර්යාලයේදී රැස්වු අතර කිලිනොච්චිය, පරන්තන් හා පුනරීන් යන ප්‍රදේශවල ජනතාව එහිදි සාක්ෂි ලබාදී තිබුණි. පුද්ගලයින් අතුරුදන් වීම, මියයාම, දේපළ අහිමි වීම් හා ඉඩම් සම්බන්ධ ගැටලු ඇතුළු පැමිණිලි රැසක් එම කොමිසන් සභාවට ලබාදීමට ඔවුන් එහිදි කටයුතු කර ඇත. ක්ෂණිකව විසඳුම් ලබාදිය හැකි ගැටලු සඳහා එම අවස්ථාවේදීම විසඳුම් ලබා දුන් බව උගත් පාඩම් හා ප්‍රතිසන්ධාන කටයුතු පිළිබඳ ජනාධිපති කොමිසන් සභාවේ සභාපති සී.ආර්.සිල්වා මහතා සඳහන් කළේය. සෙසු ගැටලු සඳහා ඉදිරි කාලයේදී විසඳුම් ලබාදීමට කටයුතු කරන බව ද ඔහු පැවසීය. උගත් පාඩම් හා ප්‍රතිසන්ධානය පිළිබඳ කොමිසන් සභාව උතුරු ප්‍රදේශයේදී රැස්වන අවසන් දිනය ද අදය.", "URL": "https://sinhala.adaderana.lk/news.php?nid=10978", "Category": null, "Parent URL": null}