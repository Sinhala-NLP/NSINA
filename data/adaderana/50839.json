{"Source": "Adaderana", "Timestamp": "April 23, 2015 10:33 am", "Headline": "ගෝඨාභය වෙනත් දිනයක් ඉල්ලයි -අල්ලස් කොමිසමෙන් නික්ම එයි", "News Content": "අල්ලස් හෝ දූෂණ චෝදනා විමර්ශන කොමිෂන් සභාවට කැඳවනු ලැබූ හිටපු ආරක්ෂක ලේකම් ගෝඨාභය රාජපක්ෂ මහතා,තමාට එරෙහි චෝදනාවලට අදාළව අධ්‍යයනය කර ලියවිලි සහිතව පැමිණ ප්‍රකාශයක් ලබාදීමට දිනයක් ඉල්ලා තිබේ.ඒ අනුව දින 90ක කාලයකින් දිනයක් ලබාදෙන ලෙස ගෝඨාභය රාජපක්ෂ මහතා විසින් ඉල්ලා සිටි බවත්,ඊට කොමිසම කැමැත්ත දැක්වීමෙන් පසු රාජපක්ෂ මහතා එතැනින් පිටව ආ බවත් ඔහුගේ නීතිඥ සාගර කාරියවසම් මහතා පවසයි.හිටපු ආරක්ෂක ලේකම්වරයා ගෙන් ප්‍රශ්න කර ඇත්තේ වසර 7ට පමණ ඉහතදී මිහින් ලංකා ගුවන්සේවා සාමගමට අදාළව සිදුකෙරුණු ගනුදෙනුවක් සම්බන්ධයෙන් බැවින් ඊට අදාළ සියලු තොරතුරු මේවන විට මතකයේ නැති බැවින් මෙලෙස වෙනත් දිනයක් ඉල්ලා සිටිය බව නීතිඥවරයා අද දෙරණට පැහැදිලි කළේය.ඒ අනුව එම සිද්ධියට අදාළව සියලුම ලියකියවිලි පරීක්ෂා කර ඒ පිළිබඳ අධ්‍යයනය කිරීමෙන් පසුව විධිමත් ලෙස ප්‍රකාශයක් ලබාදීමට කටයුතු කරන බව ගෝඨාභය රාජපක්ෂ මහතා විසින් අල්ලස් කොමිසමට දැන්වූ බව නීතිඥවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50839", "Category": null, "Parent URL": null}