{"Source": "Adaderana", "Timestamp": "January 17, 2019 12:40 pm", "Headline": "චිලීහි විරෝධතාවයක් උණුසුම් වෙයි", "News Content": "චිලී රාජ්‍යයේ පැවති විරෝධතාවක් අතරතුර ප්‍රචණ්ඩකාරී වාතාවරණයක් උද්ගතවී ඇත. දැල්ලන් ඇල්ලීම පාලනය විධිමත් කිරීම සඳහා ගෙන ආ නව නීතියකට එරෙහිව චිලී රාජ්‍යයේ ධීවරයන් විරෝධතාවක් පවත්වා ඇත. ඒ නව නීතිය මඟින් සිය අයිතීන් සහ ජීවන තත්ත්වයට තර්ජනයක් එල්ලවී ඇති බව පවසමිනි. ටැල්කවානෝ නගරයේ පැවති විරෝධතාවට එක්වූ පිරිස ටයර් පුළුස්සමින් සහ වරාය පිවිසුම් මාර්ග අවහිර කරමින් කලහකාරී ලෙස හැසිරී ඇති බව විදෙස් වාර්තා සඳහන් කළේය. නව නීතිය සම්බන්ධයෙන් තමන් සමඟ සාකච්ඡා කර අවසන් තීන්දුවකට එලඹීමට රජය අපොහොසත්ව සිටින බවට ඔවුන් චෝදනා කරයි. එමෙන්ම අදාළ නීතිය ව්‍යවස්ථා අධිකරණයට ඉදිරිපත් කළහොත් විප්ලවවාදී ක්‍රියාමාර්ගයකට පෙලඹෙන බවට ධීවර ජනතාව අනතුරු අඟවා ඇතැයි ද සඳහන්ය. කලහකාරී ලෙස හැසිරුණු විරෝධතාකරුවන් පාලනය කිරීමට පොලීසිය ජල සහ කඳුළුගෑස් ප්‍රහාර එල්ල කර තිබුණි. එහිදී පුද්ගලයන් සිව්දෙනෙකු පොලිස් අත්අඩංගුවට ගෙන ඇති බවද විදෙස් වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=102519", "Category": null, "Parent URL": null}