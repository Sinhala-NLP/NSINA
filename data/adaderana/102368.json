{"Source": "Adaderana", "Timestamp": "January 15, 2019 01:02 pm", "Headline": "පුංචි සිඟිත්තන්ගේ සිහින අළු කර පලා ගියේ කවුද?", "News Content": "පුත්තලම කරඹ ලක්මුතු ටිකිරි පුර්ව සංවර්ධන මධ්‍යස්ථානයට දැල් කඩා ඇතුල් වි ඇති පිරිසක් එහි තිබු දරුවන්ගේ පොත් පත් ඇද දමා විනාශ කර කොටසකට ගිනි තැබිම සම්බන්ධව නොරෝච්චෝල පොලීසිය පරීක්ෂණ අරඹා තිබේ. කරඹ ලක්මුතු ටිකිරි පෙර පාසලට ඊයේ(14) උදෑසන දරැවන් රුගෙන ආ මවක් මේ බව පළමුව දැක ඇති බව පවසයි. පෙර පාසලේ ඉදිරිපිට දැල් කඩා ඇතුල් වි එහි තිබු දරුවන්ගේ පොත් පත් ඇතුළු ලිපි ද්‍රව්‍ය ගබඩා කර තිබු අල්මාරි විවෘත කර ඒවා සියල්ල ඇඳ දමා ඇති බව කියයි. එසේ විවෘත කල අල්මාරිවල තිබු ලිපි ලේඛන සහ දරුවන්ගේ තවත් බොහෝ දේ ගොඩනැඟිල්ල ඇතුලේ ගිනි තබා ඇති බවත් ඉන් පසුව තවත් දරුවන්ගේ උපකරණ රැසක් විනාශ කර ඇති බව නොරෝච්චෝලේ පොලීසිය කියයි. මෙම පෙර පාසලේ දරුවන් 35 කට ආසන්න ප්‍රමාණයක් අධ්‍යාපනය හදාරන බවත් කිසියම් අයකු හෝ පිරිසක් කිසියම් අමනාපයක් පිරි මැසිම සඳහා මෙසේ කරන්නට ඇති බව පොලීසිය සැක කරයි. අදාළ සිද්ධිය දැනගැනිමත් සමඟ පුත්තලම දිස්ත්‍රික් පාර්ලිමේන්තු මන්ත්‍රී ප්‍රියංකර ජයරත්න මහතා පැමිණ සිද්ධිය පිළිබඳ පෙර පාසලේ දෙමාපියන් සමඟ කථා බහක නිරත වි මේ ගැන පොලීසියට ද දන්වන බවද විනාශ වු දරුවන්ගේ උපකරණ සියල්ල ලබා දිමට කටයුතු කරන බවත් දන්වා පිටව ගොස් තිබේ. පුර්ව සංවර්ධන මධ්‍යස්ථානයේ පාලිකා රනුෂීකා ලක්මාලි මහත්මිය පවසා සිටියේ, පසුගිය සිකුරාදා තමා පෙර පාසලේ වැඩ අවසන් කර නිවසට ගිය පසු නැවත වරක් ඊයේ දිනයේ දී පැමිණ බලන විට දෙමාපියන් විසින් මේ බව පැවසු බවයි. කෙසේ වෙතත් අධ්‍යාපනය හැදැරීමට නොහැකිව පුංචි සිඟිත්තන් නැවත දෙමාපියන් සමඟ නිවෙස් බලා පිටව ගොස් ඇති බව ද අප වාර්තාකරු පැවසීය. සිදුවීමෙන් කම්පාවට පත්ව සිටින දෙමාපියන් මේ පිළිබඳ නිසි පරීක්ෂණයක් පවත්වන ලෙස බලධාරින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=102368", "Category": null, "Parent URL": null}