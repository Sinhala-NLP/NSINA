{"Source": "Adaderana", "Timestamp": "June 18, 2013 10:13 am", "Headline": "මදුරු මර්දන සතියක් එයි", "News Content": "ලබන මස 01 වැනි දින සිට ක්‍රියාත්මක වන පරිදි මදුරු මර්දන සතියක් ක්‍රියාත්මක කිරීමට රජය තීරණය කර තිබේ. මදුරු මර්දන සතිය ජුලි මස 01 වැනි දින සිට 07වන දින දක්වා ක්‍රියාත්මක වන බ සෞඛ්‍ය අමාත්‍යාංශය සඳහන් කළේය. ඩෙංගු මර්දන වැඩසටහන ක්‍රියාත්මක කිරීම සම්බන්ධයෙන් ඊයේ රැස්වු අන්තර් අමාත්‍යාංශ කමිටුව විසින් මෙම තීරණය ගෙන ඇත. සියලුම අමාත්‍යාංශ සහ රාජ්‍ය ආයතන එක්ව මෙම මදුරු මර්දන සතිය ක්‍රියාත්මක කිරීමට නියමිතය. මේ අතර මෙම සතිය තුළ පාසල් පිරිසිදු කිරීමේ විශේෂ වැඩපිළිවෙළක් ක්‍රියාත්මක කරන බව අධ්‍යාපන අමාත්‍යාංශය පවසයි. ඊට අදාළ වැඩසටහන් ක්‍රියාත්මක කිරීමට මේ වන විටත් දිවයින පුරා ඇති සියලුම පාසල් වෙත දැනුම් දී ඇති බව එම අමාත්‍යාංශ ලේකම් ගෝඨාභය ජයරත්න මහතා පැවසුවේය. කිසිම පාසල් භූමියක හෝ ගොඩනැගිල්ලක මදුරු කීටයන් බෝවන ස්ථාන පැවතිය නොහැකි බව අධ්‍යාපන අමාත්‍යාංශ ලේකම්වරයා සඳහන් කළේය. එවන් ස්ථාන පවත්වාගෙන යන පාසල්වල විදුහල්පතිවරුන්ට එරෙහිව විනයානුකූල හා නීත්‍යානුකූල පියවර ගන්නා බව ද අධ්‍යාපන අමාත්‍යාංශ ලේකම් ගෝඨාභය ජයරත්න මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=35022", "Category": null, "Parent URL": null}