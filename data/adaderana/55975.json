{"Source": "Adaderana", "Timestamp": "December 27, 2015 02:50 pm", "Headline": "දෙමළ ජනතා මහජන කමිටුව යළි රැස්වෙයි ", "News Content": "උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතාගේ නායකත්වයෙන් යුත් දෙමළ ජනතා මහජන කමිටුව අද දිනයේ යළි රැස්වී තිබේ. යාපනය පුස්තකාල ශ්‍රවණාගාරයේ දී මෙම රැස්වීම පැවති බව අද දෙරණ වාර්තාකරු සඳහන් කළේය.උතුරේ ජනතාවගේ ගැටලු වෙනුවෙන් විසඳුම් සෙවීමට විග්නේෂ්වරන් මහතාගේ නායකත්වයෙන් යුත් අදාළ කමිටුව පසුගියදා පිහිටුවනු ලැබූ අතර එහි දෙවන වටයේ සාකච්ඡා අද දිනයේ පවත්වා තිබේ.මෙම සාකච්ඡාවට ඊ.පි.ආර්.එල්.එෆ්., ප්ලොට්, දෙමළ ජනතා කොංග්‍රසය නියෝජනය කරමින් සාමාජිකයින් සහභාගී වී සිට ඇති බව වාර්තා වෙයි.ආගමික නායකයින් මෙන්ම සිවිල් සංවිධාන රැසක නියෝජිතයින් ද අදාළ සාකච්ඡාව සඳහා සහභාගී වී තිබේ.කෙසේවෙතත් දෙමළ ජාතික සන්ධානයේ නායක ආර්.සම්බන්ධන් මහතා හෝ ඔහුට හිතවාදී කිසිවෙකුත් එම සාකච්ඡාව සඳහා සහභාගී වී නොසිටි බව අද දෙරණ වාර්තාකරු සඳහන් කළේය.උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතාගේ නායකත්වයෙන් පිහිටුවනු ලැබු අදාළ කමිටුව දෙමළ ජාතික සන්ධානයට හිතවාදී ජනතාව අතරමං කර ඇති බව පාර්ලිමේන්තු මන්ත්‍රී එම්.ඒ.සුමන්තිරන් මහතා පසුගියදා සඳහන් කළේය. දෙමළ ජාතික සන්ධානය බිහිකළ උතුරු පළාත් ප්‍රධාන අමාත්‍යවරයා සිය පක්ෂයට එරෙහිව කටයුතු කරමින් සිටින බව සුමන්තිරන් මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55975", "Category": null, "Parent URL": null}