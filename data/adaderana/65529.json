{"Source": "Adaderana", "Timestamp": "October 30, 2016 08:37 am", "Headline": "  චීන-ශ්‍රී ලංකා අවබෝධතා ගිවිසුමකට අත්සන් තැබෙයි", "News Content": "වකුගඩු රෝගයට බලපා ඇති හේතු සහ එය නිවාරණය කිරීමේ විසඳුම් සෙවීම සඳහා ශ්‍රී ලංකාව සහ චීනය අතර අවබෝධතා ගිවිසුමකට එළඹ තිබේ. ශ්‍රී ලංකාව වෙනුවෙන් සෞඛ්‍ය අමාත්‍ය රාජිත සේනාරත්න මහතාත්, චීන රජය වෙනුවෙන් එරට විද්‍යා පරීක්ෂණ ආයතන සභාපතිවරයාත් මෙම ගිවිසුමට අත්සන් තැබූ බව සෞඛ්‍ය අමාත්‍යාංශය සඳහන් කළේය. මෙරට දිස්ත්‍රික්ක 12ක් පුරා ව්‍යාප්තව පවතින වකුගඩු රෝගය ජාතික ව්‍යසනයක් බව සෞඛ්‍ය අමාත්‍යාංශය පවසයි.වකුගඩු රෝගයෙන් වැඩි පීඩාවකට පත්ව සිටින්නේ උතුරු මැද පළාතේ ජනතාව බව එම අමාත්‍යාංශය පෙන්වා දෙයි.චීනය සමග අත්සන් තැබූ අවබෝධතා ගිවිසුම මගින් වකුගඩු රෝගය සඳහා පදනම් වන නිශ්චිත රෝග කාරක සෙවීම, වකුගඩු රෝගය ප්‍රාථමික අවදියේ දී හඳුනාගැනීම සඳහා පර්යේෂණ උපකරණ ලබාදීම මෙන්ම වකුගඩු රෝගීන්ගේ දත්ත නවීන ලෝකයට ගැලපෙන පරිදි යාවත්කාලීන කිරීම ද සිදුකෙරෙනු ඇත. මෙම ගිවිසුමට අදාළව චීනයේ විශේෂ නියෝජිත කණ්ඩායමක් දෙසැම්බර් මාසයේ මෙරටට පැමිණීමට නියමිත බව ද සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=65529", "Category": null, "Parent URL": null}