{"Source": "Adaderana", "Timestamp": "June 30, 2011 12:30 pm", "Headline": "පරිගණක අපරාධවලට එරෙහි පනතේ සංශෝධනයක්", "News Content": "පරිගණක අපරාධ වැළැක්වීමේ පනත සංශෝධනය කිරීමට තොරතුරු තාක්ෂණ හා විදුලි සන්දේශ අමාත්‍යාංශය පියවර ගෙන තිබේ. මේ සඳහා අදාළ අමාත්‍යාංශය විසින් නීතිපති දෙපාර්තමේන්තුවේ ද උපදෙස් ලබාගෙන ඇති බව සඳහන්ය. වර්තමානයේ පරිගණක හා අන්තර්ජාලය හරහා සිදුකෙරෙන අපරාධ ක්‍රමානුකූලව වර්ධනයක් සිදුවන බව පොලිසියට ලැබී ඇති පැමිණිලි මඟින් පෙන්වා දී ඇත. මෙම තත්ත්වය සැලකිල්ලට ගෙන පරිගණක අපරාධ පිළිබඳව විමර්ශනය කිරීම සඳහා පුළුල් බලතල පැවරෙන පරිදි අදාළ පනත සංශෝධනය කිරීමට නියමිතය. මේ සඳහා සංශෝධිත කෙටුම්පතක් නීතිපතිවරයා වෙත යොමුකර ඇති අතර නීතිපති දෙපාර්තමේන්තුවේ නීතිවේදීන් පිරිසක් ඒ පිළිබඳ අවධානය යොමුකරමින් සිටින බව ද සඳහන්ය.", "URL": "https://sinhala.adaderana.lk/news.php?nid=17096", "Category": null, "Parent URL": null}