{"Source": "Adaderana", "Timestamp": "January 24, 2017 02:07 pm", "Headline": "අධිකරණයට අපහාස කළ විමල්ගේ ගෝලයා 7 තෙක් රිමාන්ඩ්", "News Content": "ජාතික නිදහස් පෙරමුණේ නායක විමල් වීරවංශ හා රාජ්‍ය ඉංජිනේරු සංස්ථාවේ හිටපු නියෝජ්‍ය සාමාන්‍යාධිකාරී සමන්ත ලොකු හැන්නදිගේ යන අය රිමාන්ඩ් භාරයට පැමිණවූ අවස්ථාවේ අධිකරණයට අපහාසවන ලෙස හැසිරුණු පුද්ගලයෙකු ලබන 07 වන දින දක්වා රක්ෂිත බන්ධනාගාර ගත කර තිබේ.වීරවංශ හා හැන්නදිගේ යන අය අද (24) අධිකරණයට ඉදිරිපත් කළ අවස්ථාවේදී සුදේශ් ප්‍රේමලාල් ෆොන්සේකා නමැති මොහු මහේස්ත්‍රාත් දෙසට අත දිගු කොට කෑ කෝ ගසමින් කලහකාරී ලෙස හැසිරුණු අවස්ථාවේදී මහේස්ත්‍රාත්වරියගේ නියෝගය මත අත්අඩංගුවට ගැනුණි.ඉන්පසුව යළි අධිකරණයට ඉදිරිපත් කළ අවස්ථාවේදී සැකකරු වෙනුවෙන් පෙනී සිටි නීතිඥයෙකු තම සේවාදායකයාට ඇප ලබාදෙන ලෙස ඉල්ලීම් කරනු ලැබුවද, අධිකරණයේ නීතිඥ මඩුල්ලක් විසින් මොහුගේ ක්‍රියා කලාපය හේතුවෙන් අධිකරණයම අපහසුතාවට පත්වූ බැවින් ඇප ලබා නොදෙන ලෙස ඉල්ලීම් කර තිබේ.ඉදිරිපත් වූ කරුණු සලකා බැලූ මහේස්ත්‍රාත් ලංකා ජයරත්න මෙනවිය විසින් අදාළ පුද්ගලයා රක්ෂිත බන්ධනාගාර ගත කරන ලෙසත්, සිද්ධිය සම්බන්ධයෙන් වැඩිදුර විමර්ශන සිදුකරන ලෙසත් පොලීසියට නියෝග කර තිබේ.", "URL": "https://sinhala.adaderana.lk/news.php?nid=68500", "Category": null, "Parent URL": null}