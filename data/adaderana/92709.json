{"Source": "Adaderana", "Timestamp": "July 17, 2018 03:29 pm", "Headline": "සිඟිත්තාට මත්පැන් පෙවූ පියා ඇතුළු සිව් දෙනෙක් අත්අඩංගුවට ", "News Content": "සමාජ ජාලා වෙබ් අඩවි තුළින් විකාශනය වු කුඩා දරුවෙකුට මත්පැන් පොවන දර්ශනයන් සම්බන්ධයෙන් එම දරුවාගේ පියා සහ තවත් පුද්ගලයින් තිදෙනෙක් පොලීසිය විසින් අත්අඩංගුවට ගෙන තිබේ. මෙම වීඩියෝ දර්ශන සම්බන්ධයෙන් වහාම ක්‍රියාත්මක වු මීගලෑව පොලිස් ස්ථානය මෙම සිදුවීම අනාවරණය කර ගෙන තිබේ. මෙය සිදුව ඇත්තේ මීගලෑව පොලිස් වසමේ අංක 313, ගනන්ගමුව, මීගලෑව යන ලිපිනයේ පදිංචි නිවසේ දී බව ද පොලීසිය පවසයි. කෙසේ වෙතත් සිදුවීමට භාජනය වු දරුවා වයස අවුරුදු 1 යි මාස 1 වන පිරිමි දරුවෙක් වන අතර පියා වයස අවුරුදු 40ක පුද්ගලයෙකි. අදාළ සිදුවීම සම්බන්ධයෙන් ඊයේ(16) දිනයේ දී දරුවා අනුරාධපුර අධිකරණ වෛද්‍ය නිලධාරී වෙත ඉදිරිපත් කර තිබේ. මෙම සිදුවීම පසුගිය 14 වන දින සිදුව ඇති බවට තොරතුරු ලැබී ඇතැයි ද පොලීසිය පවසයි. වැඩිදුර පරීක්ෂණ පැවැත් වීමෙන් අනතුරුව 1995 අංක 22 දරණ පනතින් සංශෝධිත දණ්ඩ නීති සංග්‍රහයේ අංක 308 අ වගන්තිය යටතේ වු ළමයින් කෲරත්වයට පත් කිරීමේ වරද සම්බන්ධයෙන් අදාළ සිඟිත්තාගේ පියා ඇතුළු මෙම සැකකරුවන් අත්අඩංගුවට ගෙන තිබේ. සැකකරුවන් හෙට(18) දින ගල්ගමුව මහේස්ත්‍රාත් අධිකරණයට ඉදිරිපත් කිරීමට නියමිතයි. මීගලෑව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=92709", "Category": null, "Parent URL": null}