{"Source": "Adaderana", "Timestamp": "May 28, 2013 01:14 pm", "Headline": " තෙල් නැවෙන් කැබිනට්ටුව ගිනි අරන්", "News Content": "අතුරුදහන් වුණු බොර තෙල් නැව නිසා කැබිනට් එක ගිනි ගෙන ඇතැයි එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. සපුගස් කන්ද තෙල් පිරිපහදුව වසාදැමීම ක්‍රමානුකූල ව්‍යාපෘතියක ප්‍රතිඵලයක් බව මහ ලේකම්වරයා කියා සිටියේ අද (28) කොළඹ පැවති මාධ්‍ය හමුවකදීය. මෙහි යටි අරමුණ වනුයේ තෙල් පිරිපහදුව අරාබියේ \"ඇරොමිකෝ\" ආයතනයට විකුණාදැමීම බවත්, ඒ සඳහා ආණ්ඩුව මේවන විට පිඹුරුපත් සකසමින් සිටින බවත් අත්තනායක මහතා අවධාරණය කළේය. එබැවින් ඒ පිළිබඳ ආණ්ඩුව වහාම රටට කරුණු දැක්විය යුතු බව හෙතෙම සඳහන් කළේය. එසේම තෙල් පිරිපහදුව වසා දැමීම මගින් ඒ පිටපුස සිදු කෙරුණු අවිධිමත් ගනුදෙනු තවදුරටත් සාර්ථකව කරගෙන යාමට ඉඩ ප්‍රස්ථාව සැලසෙන බවද ඔහු පෙන්වාදුන්නේය. ‍ කොළඹ වරායේ සී.එස් 1 හි ගුදම ගිනි ගැනීම ගැන ආණ්ඩුව කොළේ වසා ඇති බවත්, එයින් හානි සිදුවූයේ සුළු වශයෙන් යයි කියා සිටියත් එමගින් කෝටි 50- 100 ත් අතර පාඩුවක් සිදුව ඇති බවත් අත්තනායක මහතා අවධාරණය කළේය. කොළඹ කච්චේරියේ ගින්නද මේ ආකාරයේම ගින්නක් බවත්, ඒ පිළිබඳ නිසි පරීක්ෂණයක් සිදු නොකෙරෙන බවත් , මේවන විට එකී ඉඩම අත්පත් කර ගැනීම සඳහා බොහෝ දෙනකු ඇස ගසාගෙන සිටින බවත් ඔහු සිහිපත් කළේය. කොළඹ වරායේ ගුදම ගිනි ගැනීම නිසා මෙරට ඇඟළුම් ක්ෂේත්‍රයට අයත් බඩු භාණ්ඩ තොගයක් විනාශ වී ඇති බවත්, එය දඩමීමා කරගෙන එමගින් සිදුකෙරුණු කාර්යයන් හම්බන්තොට වරායට ගෙනයාමට සැලසුම් කරමින් සිටින බවත් මහ ලේකම්වරයා කියා සිටියේය. කටුනායක ගුවන්තොටුපළ අලුත්වැඩියා කටයුතු සිදුකරන මුවාවෙන් එහි කටයුතු මත්තලට ගෙනයාමට සැලසුම් කළ පරිද්දෙන්ම , වරායේ කටයුතු හම්බන්තොටට ගෙන යන්නට උත්සාහ කරන බවත් අත්තනායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34447", "Category": null, "Parent URL": null}