{"Source": "Adaderana", "Timestamp": "May 15, 2019 12:59 pm", "Headline": "ඇඳිරි නීතියටත් අවනත නොවෙන මනම්පිටියේ වැලි ටිපර්", "News Content": "රටපුරා ක්‍රියාත්මක වන පරිදි පොලිස් ඇඳිරි නීතිය බල පැවැත්වෙන මොහොතක අත්‍යාවශ්‍ය සේවාවන්වලට පමණක් ඇඳිරි නීති බලපත්‍ර ලබා දී තිබියදීත් මනම්පිටිය හා කන්තලේ ප්‍රදේශයේ සිට රට ඇතුළට රාත්‍රී කාලයේ වැලි ටිපර් විශාල වශයෙන් ප්‍රවාහනය කරන අයුරු ප්‍රධාන මාර්ගයේ දී දැක ගැනීමට අද දෙරණ අපට හැකියාව ලැබිණි. පොළොන්නරුව,ත්‍රීකුණාමලය,අනුරාධපුර,දිස්ත්‍රික්ක සියල්ලට මධස්ථානය බවට පත්ව ඇත්තේ දඹුල්ල නගරයයි. ඒ අනුව ඊයේ(14) මධ්‍යම රාත්‍රීයේ ඇඳිරි නීතිය ක්‍රියාත්මක වන අවස්ථාවේ ප්‍රධාන මාර්ගයේ වැලි ටිපර් ප්‍රවාහනය කරන ආකාරය අපට දැකගත හැකි විය. දඹුල්ල පොලිස් බල ප්‍රදේශයේ මිරිස්ගොනිය හන්දිය ආසන්නයේ පොලිස් මාර්ග බාධකය ඉදිරිපිට ඇතැම් ටිපර් රථ බලපත්‍ර ඇති බව පොලීසියට ප්‍රකාශ කරමින් යම්කිසි බලපත්‍රයක් පෙන්නා ඔවුන් සිය ධාවනයේ යෙදෙන ආකාරයත් ඇතැම් ටිපර් රථ කිසිදු පරික්ෂාවකට ලක් නොකොට එම ස්ථානයෙන් ගමන් කරන ආකාරය ද දැක ගැනීමට හැකිවිණි. එහෙත් දඹුල්ල ගලේවෙල ප්‍රධාන මාර්ගයේ ජලාශ හන්දිය ප්‍රදේශයේ දඹුල්ල පොලීසියේම යොදවා තිබූ පොලිස් මාර්ග බාධක රාජකාරියේ යෙදී සිටි පොලිස් නිලධාරීහු සියලු වාහන පරීක්ෂාවට ලක් කොට ඇඳිරි නීති බලපත්‍ර නොමැති වූ වාහන නවතා ඒ අයට නීතිය ක්‍රියාත්මක කිරීම සිදුකරන ආකාරය ද දැකගැනීමට හැකිවිය. එහිදී ටිපර් රථ කිහිපයක් පරීක්ෂා කිරීමේදී ඔවුන්ට කිසිදු ඇඳිරි නීති බලපත්‍රයක් නොමැති බව පොලීසිය තහවුරු කරගැනීම ද විශේෂත්වයකි. පසුව එම ස්ථානයේ සිටි උප පොලිස් පරීක්ෂකවරයෙකු රියදුරන්ට දැඩි ලෙස අවවාද කරමින් ඔවුන්ගේ ගමනාන්තය වලකාලීමට අවශ්‍ය පියවර ගැනීම විශේෂත්වයකි. වැලි ප්‍රවාහනය කිරීම බොහෝ දුරට ආරම්භ වන්නේ පොලොන්නරුව පොලිස් බල ප්‍රදේශයේ මනංපිටිය ප්‍රදේශයෙනි. අත්‍යාවශ්‍ය සේවාවන් යටතේ වැලි ප්‍රවාහනයට ඇදිරි නීති බලපත්‍ර ලබා දුන්නේද යන්න පොළොන්නරුව මූලස්ථාන පොලීසියෙන් විමසීමේ දී එහි දුරකථන ඇමතුම ලබා ගත් පොලිස් නිලධාරියා කියා සිටියේ කිසිදු බලපත්‍රයක් පොලොන්නරුව පොලීසියෙන් ලබාදී නැති බවයි. එමෙන්ම අතරමඟ හමුවන මින්නේරිය පොලීසියෙන් විමසීමේදී එහි දුරකතනයට සවන් දුන් පොලිස් නිලධාරියා කියා සිටියේ මින්නේරිය පොලිසියෙන්ද කිසිදු බලපත්‍රයක් ලබා දී නැති බවය. ඉන් පසුව හමුවන හබරණ පොලීසියෙන් විමසීමේ දී කියා සිටියේ හබරණ පොලීසියෙන්ද කිසිදු බලපත්‍රයක් ලබාදී නැති බවය. ඉන් පසු හමුවන දඹුල්ල පොලිස් බල ප්‍රදේශයේය. දඹුල්ල පොලීසියෙන් කිසිදු ඇඳිරි නීති බලපත්‍රයක් වැලි ප්‍රවාහනයට ලබා දී නැති බව සඳහන් කරති. පොලොන්නරු ජ්‍යෙෂ්ඨ පොලිස් අධිකාරි ධම්මික වීරසේකර මහතා කියා සිටියේ තම පොලිස් බල ප්‍රදේශයෙන් වැලි ප්‍රවාහනයට ඇඳිරි නීති බලපත්‍ර ලබා දී නොමැති බවයි. කෙසේ වෙතත් අප කන්තලේ මුලස්ඨාන පොලිස් පරීක්ෂක එච් .එම් .පි .විජේසිරි මහතාගෙන් විමසීමේදී කියාසිටියේ, ඉහළ නිලධාරීන්ගේ උපදෙස් පරිදි තම පොලිස් බලප්‍රදේශයෙන් වැලි ටිපර් සඳහා ඇඳිරි නීති ප්‍රවාහන බලපත්‍ර නිකුත් කර ඇති බවයි. රටේ හදිසි ඇඳිරි නීතිය ක්‍රියාත්මක වෙද්දී ඇඳිරි නීති ප්‍රවාහන ගමන් අවසර පත්‍රයක් නිකුත් කරනු ලබන්නේ අත්‍යාවශ්‍යම සේවාවන් සඳහා පමණි. එවන් පසු බිමක වැලි ප්‍රවාහනය අත්‍යවශ්‍ය කටයුත්තක් වන්නේ කෙසේ ද යන්න ගැටළුවක්ව තිබේ. මෙවැනි දේ පිළිබඳ අදාල බලධාරීන්ගේ අවධානය යොමු වන නොවීම ද ගැටළුවකි.", "URL": "https://sinhala.adaderana.lk/news.php?nid=109983", "Category": null, "Parent URL": null}