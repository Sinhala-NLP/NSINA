{"Source": "Adaderana", "Timestamp": "April 11, 2015 08:53 am", "Headline": "ඡන්දය 20 වැනි සංශෝධනයෙන් පසුවට?", "News Content": "19 වන ආණ්ඩුක්‍රම ව්‍යවස්ථා සංශෝධන කෙටුම්පත පිළිබඳ සොයා බැලීම සඳහා ශ්‍රී ලංකා නිදහස් පක්ෂය විසින් කමිටුවක් පත් කර තිබේ.එහි සභාපති ධූරය මහාචාර්ය ජී. එල්. පීරිස් මහතා විසින් හොබවන බව සඳහන්ය.අනුර ප්‍රියදර්ශන යාපා, සුසිල් ප්‍රේමජයන්ත, එස් බී දිසානායක , ඩිලාන් පෙරේරා යන මැති ඇමතිවරුන් එම කමිටුවේ සෙසු සාමාජිකයින් වේ.19 ව්‍යවස්ථා සංශෝධනය සම්බන්ධයෙන් ශ්‍රේෂ්ඨාධිකරණයේ මතය සහ පාර්ලිමේන්තුවට ඉදිරිපත් කර ඇති ව්‍යවස්ථා කෙටුම්පත පිළිබඳව අධ්‍යනය කොට අවසන් කෙටුම්පත සකස් කිරීම මෙම කමිටුවේ කාර්යභාරයයි.මේ සම්බන්ධයෙන් එක්සත් ජාතික පක්ෂ නියොජිතයින් සමඟ සාකච්ඡා කරන බවද කමිටුව අපේක්ෂා කරන බව සඳහන්ය.මේ අතර 19 වන ව්‍යවස්ථා සංශෝධනයට මැතිවරණ ක්‍රමයේ සංශෝධන ඇතුළත් ‍නොකිරීමටද ශ්‍රී ලංකා නිදහස් පක්ෂ මන්ත්‍රී කණ්ඩායම් රැස්වීමේදී තීරණය කර ඇත.මැතිවරණ ක්‍රමය සංශෝධනය කොට 20 වෙනි ව්‍යවස්ථා සංශෝධනය ලෙස කෙටුම්පතක් පාර්ලිමේතුවට ගෙනැවිත් සම්මත කරගැනීමට එහිදී එකඟතාව පළ වී ඇති බව සඳහන්ය.20 වෙනි ව්‍යවස්ථා සංශෝධනයෙන් අනතුරුව මහමැතිවරණය පැවැත්වීමටද එහිදී එකඟතාව පළ වූ බව වාර්තා වේ.මේ අතර ඊයේ පැවති මාධ්‍ය හමුවකදී අජිත්. පී. පෙරේරා නියෝජ්‍ය අමාත්‍යවරයා පැවසුවේ 19 වන ව්‍යවස්ථා සංශෝධනය සම්මත කරගැනීම සඳහා අවශ්‍ය මූලික පියවර දැනටමත් ගෙන ඇති බවයි.", "URL": "https://sinhala.adaderana.lk/news.php?nid=50580", "Category": null, "Parent URL": null}