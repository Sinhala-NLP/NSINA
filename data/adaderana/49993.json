{"Source": "Adaderana", "Timestamp": "March 16, 2015 09:39 am", "Headline": "ඉන්දීය අගමැතිගේ ලංකා සංචාරය ගැන බී.ජේ.පි.යෙන් පැසසුම් ", "News Content": "ඉන්දීය අග්‍රාමාත්‍යවරයාගේ ශ්‍රී ලංකා සංචාරය දෙරටට ඉතා ඓතිහාසික සහ ශක්තිමත් සබඳතා සඳහා මග විවර වී ඇති බව භාරතීය ජනතා පක්ෂය පවසයි.දශක තුනකට පසුව ඉන්දීය අග්‍රාමාත්‍යවරයෙකු උතුරු පළාතේ සංචාරය කළ ප්‍රථම අවස්ථාව මෙය වන බව පවසන භාරතීය ජනතා පක්ෂය සඳහන් කර ඇත්තේ ඉන්දීය අග්‍රාමාත්‍යවරයාගේ සංචාරය උතුරු පළාතේ ජීවත් වන දෙමළ ජනතාවට ඉතා ධනාත්මක පණිවිඩයක් නිකුත් කර ඇති බවයි.ඊයේ(15) මාධ්‍ය වෙත නිවේදනයක් නිකුත් කරමින් භාරතීය ජනතා පක්ෂය මෙම අදහස් පළකර තිබේ.ඉන්දීය අගමැතිවරයා ශ්‍රී ලංකා පාර්ලිමේන්තුව ඇමතීම ඉතා අගය කළයුතු කාරණයක් බවද පෙන්වා දෙන භාරතීය ජනතා පක්ෂයේ මාධ්‍ය ප්‍රකාශක ජී.වී.එල්. නරසිංහ රාඕ පවසන්නේ මෙම ඓතිහාසික සංචාරය හරහා ශ්‍රී ලංකාව සහ ඉන්දියාව අතර සබඳතාව තවදුරටත් ශක්තිමත් වූ බවයි.මේ අතර ශ්‍රී ලංකා නාවික හමුදාව විසින් ඉන්දීය ධීවරයින් පස් දෙනෙකුට ප්‍රහාර එල්ල කර ඇති බවද වාර්තා පළවී ඇති බවද ඔහු පවසා තිබෙනවා.කෙසේවෙතත් මෙම ගැටලුව දීර්ඝ කාලීන ප්‍රශ්නයක් මෙන්ම එය මානුෂීය ප්‍රශ්නයක් බවද ඔහු පවසා ඇති බව ඉන්දීය මාධ්‍ය වාර්තා කළේය.ඉන්දීය අග්‍රාමාත්‍යවරයාගේ සංචාරය නිමිත්තෙන් ශ්‍රී ලංකාවේ සිටි ඉන්දීය ධීවරයින් නිදහස් කිරීම ඉතා හොඳ ප්‍රතිචාරයක් බව භාරතීය ජනතා පක්ෂයේ නායකයා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=49993", "Category": null, "Parent URL": null}