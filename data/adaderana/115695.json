{"Source": "Adaderana", "Timestamp": "August 4, 2019 12:03 pm", "Headline": "කාශ්මීරයේ ආරක්ෂාවට තර්ජනයක්", "News Content": "ඉන්දියාවේ පාලනය යටතේ පවතින කාශ්මීර ප්‍රදේශයේ ආරක්ෂක අවදානමක් මතුව ඇත. ඒ හේතුවෙන් මේ වනවිට විශාල පිරිසක් ප්‍රදේශය හැර යමින් සිටින බව සඳහන්. ආරක්ෂක අවදානමක් පැවතීම හේතුවෙන් ඉන්දියානු පාලනය යටතේ පවතින කාශ්මීර ප්‍රදේශයට බලපවත්නා පරිදි නිකුත් කළ අනතුරු ඇඟවීමක් හේතුවෙන් එහි කලබලකාරී තත්ත්වයක් උද්ගත වුණි. ඒ හේතුවෙන් තැතිගැන්මට පත් වූ සංචාරකයින් හින්දු බැතිමතුන් ඇතුළුව දහස් සංඛ්‍යාත පිරිසක් ප්‍රදේශය හැරයමින් සිටියි. කාශ්මීර් ප්‍රදේශයේ පිහිටි අමර්නාත් සිද්ධස්ථානය වන්දනාමාන කිරීමට යන හින්දු බැතිමතුන්ට ත්‍රස්ත තර්ජනයක් ඇති බවට ඉන්දීය බලධාරීන් අනතුරු අඟවා තිබුණි. වාර්ෂික වන්දනා සමය ඇරඹීමත් සමග එහි පැමිණෙන බැතිමතුන් ඉලක්ක කර ප්‍රහාරයක් එල්ල කිරීමට පාකිස්තානයේ සහාය ලබන සටන්කාමීන් සැළසුම් කරමින් සිටි බවට ඔවුන්ට තොරතුරු ලැබී ඇති බව වාර්තා වෙයි. කාශ්මීර සටන්කාමීන්ට පකිස්ථානය සහය ලබාදෙන බවට ඉන්දියාව නිරන්තරයෙන් චෝදනා කරයි. කෙසේ වෙතත් පදනම් විරහිත බව පවසමින් පාකිස්තානය එම චෝදනා ප්‍රතික්ෂේප කිරීම විශේෂත්වයක්. හිමාල කඳුකරයේ පිහිටි අමර්නාත් ලෙන් සිද්ධස්ථානයේ වාර්ෂික වන්දනා සමය ආරම්භ වුණේ ජූලි 1 වැනිදා වන අතර එය දින 45 ක් පුරාවට ක්‍රියාත්මකයි. මේ දක්වා ගෙවුණු කාලය තුළ එම පුදබිම වන්දනා මාන කිරීමට 3 00 000ක පමණ බැතිමතුන් පිරිසක් පැමිණ ඇති බව ඇස්තමේන්තුගත කර ඇත. කෙසේ වෙතත් ආරක්ෂක අවදානම හේතුවෙන් වහාම ප්‍රදේශය හැර යන ලෙස කාශ්මීර රජය උපදෙස් ලබා දී ඇති අතර ආපසු පිටත්වීම සඳහා අවශ්‍ය ප්‍රවාහන පහසුකම් සළසා ගැනීමේදී ජනතාව දැඩි දුෂ්කරතාවලට මුහුණ පා ඇති බව සඳහන්. හින්දු බැතිමතුන් ඉන්දියානු සංචාරකයින් ඇතුළුව 20,000 ක පමණ පිරිසක් සහ 200,000 කට අධික කම්කරුවන් ප්‍රදේශයෙන් බැහැර වීමට කටයුතු කරමින් සිටින බව තොරතුරු මුලාශ්‍ර උපුටා දක්වමින් විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=115695", "Category": null, "Parent URL": null}