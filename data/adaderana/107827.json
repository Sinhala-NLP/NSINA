{"Source": "Adaderana", "Timestamp": "April 11, 2019 01:54 pm", "Headline": " කකුල් අතර සඟවා රටින් පන්නන්න ගිය කෝටි 3ක් වටින රන් බිස්කට් රේගු දැලේ", "News Content": "රුපියල් තුන් කෝටි විසි ලක්ෂයක් වටිනා රන් බිස්කට් තොගයක් ගුවන් තොටුපළෙන් පිට කිරීමට තැත් කිරීමේ දී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අද(11) අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු 23 හැවිරිදි වත්තල ප්‍රදේශයේ පදිංචි ශ්‍රී ලන්කන් ගුවන් සේවයේ කටුනායක ගුවන් තොටුපළ තුළ රාජකාරී ඉටු කරන කාර්යය මණ්ඩල සාමාජිකයෙකි. ඔහු තම දෙකකුළේ වළලු කරට මදක් ඉහළට වන්නට රන් බිස්කට් 10 බැගින් කොටස් හතරකට සකස් කර ඒවා බැඳ ගෙන , පසුව කකුල් වැසෙන සේ මේස් පැළද සපත්තු දමා ගෙන සිටි අතර , එහි ග්‍රෑම් 100 බැගින් වූ කිලෝ ග්‍රෑම් 04 ක් බර රන් බිස්කට් 40 ක් තිබූ බව රේගු මාධ්‍ය ප්‍රකාශකවරයා පැවසීය. මෙම පුද්ගලයා කටුනායක ගුවන් තොටුපළ පිටත්වීමේ පර්යන්තයේ අවසාන ගේට්ටුව පසු කර යෑමට සූදානම් වන විට අද උදෑසන 9.00 ට පමණ රේගු මත්ද්‍රව්‍ය පාලන අංශයේ නිලධාරීන් මෙම අත් අඩංගුවට ගැනීම සිදු කර තිබුණි. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් සමන් රණවන මහතාගේ උපදෙස් මත, කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ නියෝජ්‍ය රේගු අධ්‍යක්ෂවරුන් වන විපුල මිනුවන්පිටිය, කේ.එච්.පී.කුමාරසිරි , රේගු අධිකාරී එච්.ඩී.ජී.සුමතිපාල , නියෝජ්‍ය රේගු අධිකාරීවරුන් වන නුවන් අබේනායක, ශ්‍රී ලාල් විජේවර්ධන , හසන්ත ගුරුගේ ,රසික සමන්ජිත් , සහකාර රේගු අධිකාරීවරුන් වන කේ.එච්.ඩී.ඩී.වැලිගම්පිටිය සහ ජේ.එච්.එච්.පී.ගුණසිරි යන මහත්වරුන් විසින් සිදු කරමින් සිටිති.", "URL": "https://sinhala.adaderana.lk/news.php?nid=107827", "Category": null, "Parent URL": null}