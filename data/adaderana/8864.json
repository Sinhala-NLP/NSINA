{"Source": "Adaderana", "Timestamp": "June 7, 2010 03:06 pm", "Headline": "ආණ්ඩුව ලංකාව ඉන්දියාවේ ප්‍රාන්තයක් කරන්න හදනවා -ටිල්වින් ", "News Content": "රජය සිදුකිරීමට අපේක්ෂා කරන ව්‍යවස්ථා සංශෝධනය සම්බන්ධව වහාම රටට හෙළි කළයුතු බව ජනතා විමුක්ති පෙරමුණ පවසයි. මෙරට ජනතාව සහ පාර්ලිමේන්තුව දැනුවත් කිරීමකින් තොරව රජය ඉන්දීය බලධාරීන් ඒ සම්බන්ධයෙන් දැනුවත් කිරීමේ සුදානමක් පවතින බව එම පෙරමුණේ ප්‍රධාන ලේකම් ටිල්වින් සිල්වා මහතා සඳහන් කළේය. 2005 දී ජනාධිපති මහින්ද රාජපක්ෂ මහතා විධායක ජනාධිපති ක්‍රමය අහෝසි කිරීම පිළිබඳව ජනතා විමුක්ති පෙ‍රමුණ සමග එකඟතාවයකට පැමිණි බවත් ටිල්වින් සිල්වා මහතා අවධාරණය කර සිටියේය. විධායක ජනාධිපති ක්‍රමය අහෝසි කරන බවට පොරොන්දු ලබාදුන් රජය එය අහෝසි කිරීම වෙනුවට විධායක ජනාධිපති ධුරයට පත්වීමට ඇති අවස්ථා ගණන ඉහළ දැමීමේ සුදානමක සිටින බව අද කොළඹ පැවති මාධ්‍ය හමුවකට එක්වෙමින් ටිල්වින් සිල්වා මහතා ප්‍රකාශ කළේය. රජය එවැනි ක්‍රියාමාර්ගයක නිරත වුවහොත් ජනතා විමුක්ති පෙරමුණ ඊට ‍එරෙහිව නැගී සිටින බව ඔහු වැඩිදුරටත් පැවසුවේය. එමෙන්ම ආණ්ඩුව විසින් ශ්‍රී ලංකාව ඉන්දියාව ප්‍රාන්තයක් කිරීමට උත්සාහ කරන බව ද ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=8864", "Category": null, "Parent URL": null}