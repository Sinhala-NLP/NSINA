{"Source": "Adaderana", "Timestamp": "April 19, 2011 04:10 pm", "Headline": "පිටි මිල ඉහළ දැමීම නිසා ප්‍රීමා සමාගමටත් නඩු ", "News Content": "පිටි මිල ඉහළ නැංවීම සම්බන්ධව ප්‍රීමා සහ සෙරන්ඩිබ් යන සමාගම් වලට එරෙහිව අධිකරණ ක්‍රියා මාර්ග ගැනීමට තීරණය කළ බව පාරිභෝගික අධිකාරියේ සභාපති රූම් මර්ෂුක් මහතා පවසයි. ඊට අදාළ නීතිමය කටයුතු සිදුකිරීම සඳහා මේ වනවිටත් තම නීතිඥයින්ට උපදෙස් ලබා දී ඇති බව අද දෙරණට අදහස් දක්වමින් ඔහු සඳහන් කළේය. පාරිභෝගික ආරක්ෂණ පනතේ 18 වන වගන්තිය යටතේ මෙම පියවර ගැනීමට තීරණය කළ බව හෙතෙම පෙන්වාදුන්නේය. සෙරන්ඩිබ් ආයතනය ඒකමතිකව පිටි මිල වැඩි කිරීමට කටයුතු කිරීම සම්බන්ධයෙන් නීතීමය ක්‍රියාමාර්ග ගන්නා බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා ඊයේ(18) සඳහන් කර තිබිණි. අද(19) සිට ක්‍රියාත්මක වන පරිදි පිටි මිල ඉහළ දැමීමට ප්‍රීමා සමාගමද තීරණය කරනු ලැබීය. ඒ අනුව ප්‍රීමා සමාගමට ද එරෙහිව නීතිමය පියවර ගැනීමට පාරිභෝගික අධිකාරිය තීරණය කර ඇත. 2004 වසරේදී තිරිඟු පිටි, අතවශ්‍ය පාරිභෝගික භාණ්ඩයක් ලෙස නම් කරන ලදී.", "URL": "https://sinhala.adaderana.lk/news.php?nid=15572", "Category": null, "Parent URL": null}