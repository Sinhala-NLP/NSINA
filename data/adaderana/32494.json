{"Source": "Adaderana", "Timestamp": "March 17, 2013 12:15 pm", "Headline": "මත්තලත් හම්බන්තොට වරාය වගේ සුදු අලියෙක්", "News Content": "මත්තල ගුවන්තොටුපළ ද හම්බන්තොට වරාය මෙන්ම සුදු අලියෙක් බවත් කටුනායක ගුවන්තොටුපළේ ඇති සියලු අධි තාක්ෂණික උපකරණ මත්තලට ගෙන ගොස් ඇති බවත් මේ හේතුවෙන් කටුනායක ගුවන් තොටුපළ කඩා වැටීමේ බරපතළ තර්ජනයක් මතුව ඇති බවත් එජාප මන්ත්‍රී දොස්තර ජයලත් ජයවර්ධන මහතා පවසයි. කටුනායක ගුවන් තොටු‍පළේ දක්ෂතම නිලධාරී මණ්ඩලය පවා මත්තල ගුවන් තොටුපළේ කටයුතුවලට යොදාගෙන ඇති බවත් කටුනායකට හානි නොකර අලුතින් ගුවන් යානා මිලදී ගෙන නිලධාරීන් බඳවා ගත්තේ නම් ඊට විරුද්ධත්වයක් නැතැයිද හෙතෙම සඳහන් කරයි. කෙසේ හෝ මේ හේතුවෙන් කටුනායක ගුවන් තොටුපළ ආශ්‍රිත සෘජු හා වක්‍ර රැකියා කළ දහස් ගණනකට පීඩාවිඳීමට සිදුවන බවද හෙතෙම අද (17) පැවැති මාධ්‍ය හමුවකදී පැවසීය. එම මාධ්‍ය හමුවට එක්වු එජාප මන්ත්‍රී ජෝෂ‍ප් මයිකල් පෙරේරා මහතා කියා සිටියේ ජීවන බර වැඩිවී ජනතාව පීඩාවට පත්ව ඇති බවත්, පවුල් පාලනය නිසා වංචාව දුෂණය ඉහවහා ගොස් ඇති බවත්ය. රනිල් වික්‍රමසිංහ මහතා මෙම සියලු අකටයුතුකම්වලට මුහුණදී රට ගොඩනැගීමට සමත් නායකයෙකු යැයිද හෙතෙම පැවසීය.", "URL": "https://sinhala.adaderana.lk/news.php?nid=32494", "Category": null, "Parent URL": null}