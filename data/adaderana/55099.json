{"Source": "Adaderana", "Timestamp": "November 14, 2015 09:24 pm", "Headline": "පුත්තලමේ පවුල් 1554 ක පුද්ගලයින් 4661ක් අවැතන්", "News Content": "වැසි ජලය බැස නොයාම හේතුවෙන් පුත්තලම දිස්ත්‍රික්කයේ අවතැන්වූ පවුල් 1554 ක පුද්ගලයින් 4661 ක් වෙනුවෙන් අවතැන් කඳවුරු 06 ක් ස්ථාපනය කර ඇති බව පුත්තලම ආපදා කළමණාකරන ඒකකය පවසයි.අද (14) සවස වන විට හලාවත ප්‍රාදේශීය ලේකම් කොට්ඨාසයේ කඳවුරු 04 ක පවුල් 717 ක පුද්ගලයින් 1943 ක්ද, මාදම්පේ ප්‍රාදේශීය ලේකම් කොට්ඨාසයේ කඳවුරු 02 ක පවුල් 204ක පුද්ගලයින් 618 දෙනෙකුවද පදිංචි කර ඇත.මුන්දලම ප්‍රාදේශීය ලේකම් කොට්ඨාසයේ පවුල් 459 ක පුද්ගලයින් 1559 දෙනෙකුද, ආරච්චිකට්ටුව‍ ප්‍රාදේශීය ලේකම් කොට්ඨසයේ පවුල් 20 ක පුද්ගලයින් 65 දෙනෙකු සහ මහවැව ප්‍රාදේශීය ලේකම් කොට්ඨාසයේ පවුල් 92 ක පුද්ගලයින් 266 දෙනෙකු අවතැන් වී ඇතත් ඔවුන් වෙනුවෙන් කඳවුරු ස්ථාපනය කර නැත.එම පවුල් ඔවුන්ගේ කැමැත්ත මත ජල ගැල්මට හසු නොවූ ආරක්ෂිත ස්ථාන වල රැඳී සිටින බවද ආපදා කළමණාකරන ඒකකය සඳහන් කරයි.ජලය බැස නොයන අවහිර වී ඇති කාණු පද්ධතීන් පිරිසිදු කිරීමේ වැඩ සටහන් පසුගිය දින කීපය තුළම සිදු විය.ජලගැල්මට හසුවී ඇති ප්‍රදේශ වල පළත් පාලන ආයතන වෙත අවශ්‍ය ප්‍රතිපාදනයන් මේ වන විට මුදා හැර ඇති බවත්, අවශ්‍ය වන්නේ නම් තවත් මුදල් මුදා හැරීමට හැකියාව ඇති බව පුත්තලම දිසා ලේකම් එන්.එච්.එම්.චිත්‍රානන්ද මහතා අප කළ විමසුමකදී පැවසීය.එමෙන්ම අවතැන් වී සිටින පිරිස් සදහා අවශ්‍ය වියලි සලාක ලබා දීමට අවශ්‍ය මුදල් ප්‍රතිපාදනද ඒ ඒ ප්‍රදේශ වල ප්‍රාදේශීය ලේකම් කාර්යාල වෙත නිකුත් කිරීමට අවශ්‍ය කටයුතු කර ඇති බවද පුත්තලම දිසා ලේකම්වරයා වැඩිදුරටත් කියා සිටියේය.ඇතැම් කාණු පද්ධතීන් අවහිර වන ආකාරයට යොදා තිබූ බාධකයන් ඉවත් කිරීමද මෙහිදී සිදු විය.මේ අතර බිඳී යාමේ තර්ජනයකට මුහුණ දී තිබූ හලාවත පාලකුලම වැව් බැම්ම ආරක්ෂා කිරීම සඳහා අවශ්‍යය වැලි කොට්ට යෙදීම හලාවත ගොවිජන සේවා කාර්යාලයේ නිලධාරීන් විසින් සිදු කර ඇත.අවහිර වී ඇති කාණු පද්ධතීන් පිළිසකර කරන අවස්ථාවන් නිරීක්ෂණය කිරීම සඳහා පුත්තලම දිසාලේකම් එන්.එච්.එම්.චිත්‍රානන්ද,හලාවත හිටපු නගරාධිපති හිලරි ප්‍රසන්න ප්‍රනන්දු,පුත්තලම ආපදා කළමණාකරණ ඒකකයේ ප්‍රධානී කර්නල් තල්වත්ත,හලාවත ප්‍රාදේශීය ලේකම් සුජීවා ප්‍රනාන්දු යන මහත්මා මහත්මීන්ද එක්වී සිටියේය.", "URL": "https://sinhala.adaderana.lk/news.php?nid=55099", "Category": null, "Parent URL": null}