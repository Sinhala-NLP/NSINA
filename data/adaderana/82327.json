{"Source": "Adaderana", "Timestamp": "January 1, 2018 10:09 am", "Headline": " ටෙස්ට් තරඟවල වැඩිම ලකුණු ලාභියා ස්ටීවන් ස්මිත්", "News Content": "පසුගිය වසරේ ටෙස්ට් තරඟවල වැඩිම ලකුණු ලාභියා බවට පත්වීමට ඔස්ට්‍රේලියානු කණ්ඩායමේ ස්ටීවන් ස්මිත් සමත්ව තිබේ. ඔහු ටෙස්ට් තරඟ 11කදී ලකුණු 1305ක් ලබාගෙන ඇති අතර ඉන්දීය කණ්ඩායමේ චේතීස්වර පුජාරා ටෙස්ට් තරඟ 11කදී ලකුණු 1140ක් ලබා ගනිමින් දෙවන ස්ථානයේ පසුවෙයි. ශ්‍රී ලංකා කණ්ඩායමේ දිමුත් කරුණාරත්න එම සටහනේ පස්වන ස්ථානයේ රැදී සිටින අතර එහු ටෙස්ට් තරඟ 13කදී ලබා ඇති ලකුණු සංඛ්‍යාව ලකුණු 1031කි. ටෙස්ට් තරඟ 12කට සහභාගීවෙමින් ලකුණු 1003ක් ලබාගත් දිනේෂ් චන්දිමාල් එම සටහනේ 06 වන ස්ථානයේ රැඳී සිටියි. පසුගිය වසරේ පැවැති එක්දින ජාත්‍යන්තර තරඟවලදී වැඩිම ලකුණු ලාභියා බවට පත්වීමට ඉන්දීය කණ්ඩායමේ විරාත් කෝලි සමත් වී තිබේ. ඔහු එක්දින තරඟ 26කදී ලකුණු 1460ක් ලබා ගෙන ඇති අතර ඉන්දීය කණ්ඩායමේ ආරම්භක පිතිකරු රෝහිත් සර්මා එක්දින තරඟ 21කදී ලකුණු 1293ක් ලබා ගනිමින් එම සටහනේ දෙවන ස්ථානයට පත්ව සිටියි. ශ්‍රී ලංකා කණ්ඩායමේ උපුල් තරංග එක්දින තරඟ 25කදී ලකුණු 1011 ලබා ගනිමින් පසුගිය වසරේ එක්දින ලකුණු වන වැඩිම ලකුණු ලාභීන් අතර තෙවන ස්ථානයට පත්ව තිබේ. පසුගිය වසරේ ටෙස්ට් තරඟවලදී වැඩිම කඩුලු හිමි කර ගැනීමට ඔස්ට්‍රේලියානු කණ්ඩායමේ නේදර් ලයන් සමත්ව ඇති අතර ඔහු තරඟ 11කදී කඩුලු 63ක් බිදහෙලා තිබේ. තරඟ 11කදී කඩුලු 57ක් බිදහෙලා ඇති දකුණු අප්‍රිකානු කණ්ඩායමේ කගිසෝ රාබඩා දෙවන ස්ථානයට පත්ව ඇති අතර ශ්‍රී ලංකා කණ්ඩායමේ රංගන හේරත් තරඟ 11කදී කඩුලු 52ක් බිදහෙලමින් 06වන ස්ථානයට පත්ව ඇති බව සඳහන්ය. පසුගිය වසරේ පැවැති එක්දින ජාත්‍යන්තර තරඟවලදී වැඩිම කඩුලු සංඛ්‍යාවත් බිදහෙලීමට පකිස්ථාන කණ්ඩායමේ හසන් අලී සමත්ව ඇති අතර ඔහු තරඟ 18කදී කඩුලු 45ක් බිදහෙලා තිබේ. මේ අතර එංගලන්ත කණ්ඩායමේ තුන් ඉරියව් ක්‍රීඩක බෙන්ස් ස්ටොක් ඔස්ට්‍රේලියාව සමඟ පැවැත්වෙන එක්දින තරඟාවලියෙන් ඉවත් කර තිබේ. ඒ අනුව ඔහු වෙනුවට ඩේවිඩ් මිලන් කණ්ඩායමට ඇතුළත් කර ඇති බව වාර්තා වෙයි. රාත්‍රී සාමාජ ශාලාවක ඇති වූ සිද්ධියක් සම්බන්ධයෙන් බෙන්ස් ස්ටොක්ට චෝදනා එල්ල වී ඇති අතර ඒ සම්බන්ධයෙන් සිදු කරන පරීක්ෂණ සඳහා ඔහු මෙලෙස ඉවත් කර ඇති බව වාර්තා වෙයි. කෙසේවෙතත් පොලිස් පරීක්ෂණ මත පදනම්ව ඔහු යළි කණ්ඩායමට ඇතුළත් වනු ඇති බව සඳහන්ය. බෙන්ස් ස්ටොක් මේ දක්වාත් ටෙස්ට් තරඟ 39කට සහ එක්දින ජාත්‍යන්තර තරඟ 62කට ක්‍රීඩා කර ඇති අතර එහිදී ඔහු රැස්කරගෙන ඇති ලකුණු සංඛ්‍යාව 4079කි. පන්දු යැවීමේදී ඔහු ටෙස්ට් සහ එක්දින කඩුලු 148ක් බිද හෙලා තිබේ.", "URL": "https://sinhala.adaderana.lk/news.php?nid=82327", "Category": null, "Parent URL": null}