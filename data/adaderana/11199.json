{"Source": "Adaderana", "Timestamp": "September 30, 2010 02:35 pm", "Headline": "ඉන්දියාවට යන 400x4 කණ්ඩායමට වාරණ නියෝගයක්", "News Content": "පොදුරාජ්‍ය මණ්ඩලීය ක්‍රීඩා උළෙලට සහභාගී වන මලල ක්‍රීඩා කණ්ඩායමේ මීටර් 400 සහය දිවීමේ පිරිමි කණ්ඩායම විදෙස් ගතවීම වළක්වාලමින් කොළඹ දිසා අධිකරණය අද වාරණ නියෝගයක් නිකුත් කර තිබේ. ශාලික රාමනායක නම් ක්‍රීඩකයා සහය දිවීමේ කණ්ඩායමට ඇතුළත් වන්නේ නම් පමණක් එම කණ්ඩායමට විදෙස් ගතවිය හැකි බව ද අධිකරණය දැනුම් දී තිබේ. ක්‍රීඩා අමාත්‍යාංශය විදෙස් ගතවීමට අනුමත කර තිබියදීත් එම ගමන වැළැක්වීමට මලල ක්‍රීඩා සංගමය ක්‍රියාකළ බවට චෝදනා කරමින් ශාලික රාමනායක ‍ක්‍රීඩකයා‍ වෙනුවෙන් එම පෙත්සම දිසා අධිකරණයට ඉදිරිපත් කර තිබුනේ ජ්‍යෙෂ්ඨ මලල ක්‍රීඩකයින්ගේ සංගමය විසිනි. ශ්‍රී ලංකා මලල ක්‍රීඩා සංගමයේ සභාපතිවරයා, ලේකම්වරයා, පොදු රාජ්‍ය මණ්ඩලීය ක්‍රීඩා උළෙලට සහභාගී වන ශ්‍රී ලංකා මලල ක්‍රීඩා කණ්ඩායමේ කළමනාකරු සහ ජාතික මලල ක්‍රීඩා පුහුණුකරු ඉන් වගඋත්තකරුවන් ලෙස නම් කර තිබුණි. කෙසේවෙතත් සහය දිවීමේ කණ්ඩායමට ඇතුළත් වන ප්‍රසන්න අම‍රසේකර ක්‍රීඩකයාට ඔහු සහභාගී වන මීටර 400 ධාවන ඉසව්ව සඳහා විදේශ ගතවීමට අධිකරණය අවසර ලබාදී තිබේ. සහය දිවීමේ කණ්ඩායමට එරෙහිව අධිකරණයෙන් වාරණ නියෝගයක් ලැබී ඇති බව අද දෙරණ කළ විමසීමක දී මලල ක්‍රීඩා සංගමයේ ලේකම් ප්‍රේමා පින්නවල මහතා තහවුරු කරනු ලැබීය.", "URL": "https://sinhala.adaderana.lk/news.php?nid=11199", "Category": null, "Parent URL": null}