{"Source": "Adaderana", "Timestamp": "March 22, 2018 07:34 am", "Headline": "අද ‍විශේෂ පක්ෂ නායක රැස්වීමක්", "News Content": "‍විශේෂ පක්ෂ නායක රැස්වීමක් අද දිනයේ පැවැත්වීමට නියමිතව තිබේ. අද(22) දහවල් 12.00ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තු සංකීර්ණයේදී පක්ෂ නායක රැස්වීම පැවැත්වීමට නියමිතය. අග්‍රමාත්‍ය රනිල් වික්‍රමසිංහ මහතාට එරෙහිව ඒකාබද්ධ විපක්ෂය විසින් ඉදිරිපත් කර ඇති විශ්වාසභංග යෝජනාව විවාදයට ගන්නා දිනය පිළීබඳව මෙහිදී අවධානය යොමු කිරීමට නියමිතව තිබේ. ඊට අමතරව බැඳුම්කර සහ බරපතළ වංචා ජනාධිපති කොමිෂන් සභා වාර්තා වල විවාදය පැවැත්වීම සම්බන්ධයෙන් ද පක්ෂ නායක රැස්වීමේදී සාකච්ඡා කිරීමට නියමිතය. මේ අතර අග්‍රමාත්‍යවරයාට එරෙහිව ඉදිරිපත්වී ඇති විශ්වාසභංග යෝජනාව සම්බන්ධයෙන් සාකච්ඡා කිරීම සඳහා එක්සත් ජාතික පෙරමුණේ පාර්ලිමේන්තු කණ්ඩායම් රැස්වීම ද අද පැවැත්වීමට නියමිතව තිබේ. අමාත්‍ය ගයන්ත කරුණාතිලක මහතා සඳහන් කළේ දහවල් 12.30ට කණ්ඩායම් රැස්වීම පැවැත්වීමට නියමිත බවයි. මේ අතර විශ්වාසභංග යෝජනාවට සහය පළ කරන පක්ෂ විපක්ෂ මන්ත්‍රීවරුන් සමඟ තවදුරටත් සාකච්ඡා පවත්වමින් සිටින බව පාර්ලිමේන්තු මන්ත්‍රී බන්දුල ගුණවර්ධන මහතා සඳහන් කළේය. අග්‍රමාත්‍ය වරයාට එරෙහිව ඉදිරිපත් වී ඇති විශ්වාසභංග යෝජනාවට සහයෝගය පළ කරන ආණ්ඩු පක්ෂයේ මැති ඇමතිවරුන් ආණ්ඩුවෙන් ඉවත් කළ යුතු බව පාර්ලිමේන්තු මන්ත්‍රී කාවින්ද ජයවර්ධන මහතා සඳහන් කළේය. කෙසේවෙතත් විශ්වාසභංග යෝජනාව සම්බන්ධයෙන් මෙතෙක් ශ්‍රී ලංකා නිදහස් පක්ෂය ලෙස කිසිඳු තීරණයක් ගෙන නොමැති බව අමාත්‍ය දුමින්ද දිසානායක මහතා සඳහන් කළේය.", "URL": "https://sinhala.adaderana.lk/news.php?nid=86095", "Category": null, "Parent URL": null}