{"Source": "Adaderana", "Timestamp": "April 3, 2012 10:48 am", "Headline": "න්‍යෂ්‍ටික කටයුතු ගැන ගිවිසුමකට මෙරටින් ඉන්දියාවට යෝජනාවක්", "News Content": "න්‍යෂ්‍ටික ආපදා කලමනාකරණය පිළිබදව අවබෝධතා ගිවිසුමකට එළඹීම පිළිබඳව ඉන්දියාව වෙත යෝජනාවක් ඉදිරිපත් කළ බව ශ්‍රී ලංකා රජය සඳහන් කර ඇතැයි විදෙස් මාධ්‍ය වාර්තා කරයි. ශ්‍රී ලංකාවේ උතුරු පළාතට හා මන්නාරමට සමීපව ඉන්දියාවේ ඉදිකෙරෙන න්‍යෂ්ටික බලාගාරවලින් සිදුවිය හැකි අනතුරු පිළිබඳව සැලකිල්ලට ගනිමින් මෙම යෝජනාව ඉදිරිපත් කළ බව විදුලිබල හා බලශක්ති අමාත්‍ය පාඨලී චම්පික රණවක මහතා බී.බී.සී සන්දේශය සේවය වෙත අදහස් දක්වමින් සඳහන් කර තිබේ. කූඩන්කුලම් න්‍යෂ්ටික බලාගාරය හෝ වෙනත් බලාගාරයක සිදුවන අනතුරකින් විකිරණ කාන්දුවීමක් සිදුවුවහොත් එමගින් උතුරු පළාතට හා මන්නාරම ප්‍රදේශයට බලපෑම් සිදුවිය හැකි බව ද අමාත්‍යවරයා ප්‍රකාශ කර ඇත. කූඩන්කුලම් න්‍යෂ්ටික බලාගාරය ශ්‍රී ලංකාවේ මන්නාරම් බොක්කට සමීපව ඉදිකෙරෙන බව සඳහන්ය. අදාළ කරුණ සම්බන්ධව ඉන්දියාව වෙත පෙන්වාදීමක් සිදුකළ බවත්, අදාළ ප්‍රදේශයේ විකිරණ මට්ටම පිළිබඳව ශ්‍රී ලංකාව අධීක්ෂණ ක්‍රියාවලියක යෙදීසිටින බවත් පාඨලී චම්පික රණවක මහතා සඳහන් කළ බව බී.බී.සී සන්දේශය වාර්තා කරයි. පසුගිය සතියේ තමිල්නාඩු මහ ඇමතිනී ජයලලිතා ජයරාම් මහත්මිය විසින් කූඩන්කුලම් න්‍යෂ්ටික බලාගාරයේ ඉදිකිරීම් ඉදිරියට පවත්වාගෙන යාම සඳහා අවසර ලබාදී තිබුණි. 1987 ප්‍රථමවරට ඉදිකිරීම් ආරම්භ වූ මෙම බලාගාරයේ ඉදිකිරීම් කටයුතු මාස 02 ක කාලයක් තුළ ආරම්භ කිරීමට නියමිතව ඇති බව ද බී.බී.සී සන්දේශය වාර්තා කරයි.", "URL": "https://sinhala.adaderana.lk/news.php?nid=23254", "Category": null, "Parent URL": null}