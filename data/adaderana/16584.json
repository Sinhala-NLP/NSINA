{"Source": "Adaderana", "Timestamp": "June 6, 2011 02:14 pm", "Headline": "රොෂේන් චානකගේ පවුලට තවමත් මිලියනය දී නෑ -ජයලත්", "News Content": "පසුගියදා කටුනායක වෙළඳ කලාපයේ ඇතිවූ ගැටුමින් බරපතල තුවාල ලබා මරණයට පත් රොෂේන් චානකගේ පවුල වෙත ආයෝජන මණ්ඩලය මගින් ලබාදිය යුතු වූ රුපියල් මිලියනයක මුදල තවමත් ලබාදී නොමැති බව එක්සත් ජාතික පක්ෂ පාර්ලිමේන්තු මන්ත්‍රී ජයලත් ජයවර්ධන මහතා පවසයි. දේශපාලන වාසි ලබාගැනීමේ අරමුණින් මෙම ප්‍රකාශය සිදුනොකරන බව ද මන්ත්‍රීවරයා සඳහන් කරයි. අද(06) කොළඹ පැවති මාධ්‍ය හමුවකදී අදහස් දක්වමින් ජයලත් ජයවර්ධන මහතා මෙම කරුණු ප්‍රකාශ කළේය. රෝෂේන්ගේ චානකගේ අවමංගල්‍යය සිදුවූයේ දැඩි හමුදා පාලනයක් මත බවට ඔහු එහිදී චෝදනා කර සිටියේය. දේවස්ථාන භූමියේ පවා හමුදා සෙබළුන් විසින් ටී 56 ගිනි අවි සහිතව රැඳීසිටීම කණගාටුවට කරුණක් බව ද ඔහු ප්‍රකාශ කළේය. තවමත් විවෘත කර නොමැති කටුනායක වෙළඳ කලාපයේ කර්මාන්ත ශාලාවල සේවකයින් වෙත එම කර්මාන්ත ශාලා නැවත විවෘත කරන තුරු වැටුප් ලබාදෙන ලෙස ජාතික සේවක සංගමය ලෙස ඉල්ලීමක් කරන බව ද හෙතෙම සඳහන් කළේය. එමෙන්ම රජය දුන් පොරොන්දු ඉටුකරන ලෙස ඉල්ලමින් ලබන 09 වනදා කොළඹ සිට දැවැන්ත උද්ඝෝෂණ ව්‍යාපාරයක් ක්‍රියාත්මක කරන බව මාධ්‍ය හමුවේදී වැඩිදුරටත් අදහස් දැක්වූ ජයවර්ධන මහතා අවධාරණය කර සිටියේය.", "URL": "https://sinhala.adaderana.lk/news.php?nid=16584", "Category": null, "Parent URL": null}