{"Source": "Adaderana", "Timestamp": "January 29, 2013 06:50 pm", "Headline": "නීති විරෝධී කටයුත්තක් නොවුණත් ඒක වැරැද්දක්", "News Content": "නිට්ටඹුව , කළගෙඩිහේන මහා විද්‍යාලය අසල තිබී සලකුණු කරන ලද ඡන්ද පත්‍රිකා තොගයක් හමුවීම, තම නිලධාරීන්ගේ නොසැලකිලිමත් භාවය හේතුවෙන් සිදු වූවක් බව මැතිවරණ කොමසාරිස් මහින්ද දේශප්‍රිය මහතා පවසයි. නීති විරෝධී කටයුත්තක් නොවූවත් රටේ මහජනතාවටත්, දේශපාලනඥයන්ටත්, මාධ්‍යයටත් තම නිලධාරීන් විසින් වගකීම අත්හැරීමක් සිදුව ඇති බව පිළිගන්නා බව හෙතෙම සඳහන් කරයි. මැතිවරණ දෙපාර්තමේන්තුවේ ප්‍රධානියා ලෙස තමන් ඒ පිළිබඳ ඉතාමත් කනගාටුවට‍ පත්වන බවත්, සමාව ඉල්ලා සිටින බවත් මැතිවරණ කොමසාරිස්වරයා කියා සිටියි. 2010 වසරේ ජනාධිපතිවරණයේදී නුවරඑළිය දිස්ත්‍රික්කය සඳහා නිකුත් කරන ලද හංසයා ලකුණ සඳහා සලකුණු කරනු ලැබූ ඡන්ද පත්‍රිකා 430 ක් කළ ගෙඩිහේන විද්‍යාලය අසල තිබී පසුගියදා සොයා ගැනුණි. ඒ අනුව එම ජනාධිපතිවරණයේදී හංසයා ලකුණ යටතේ තරග කළ සරත් ෆොන්සේකා මහතා මේ පිළිබඳ කරුණු විමසීම සඳහා අද මැතිවරණ කොමසාරිස් මහින්ද දේශප්‍රිය මහතා හමුවිය. කෙසේ වෙතත් මීට නිශ්චිත හේතුව මේ සඳහා පත්කළ කමිටුවේ වාර්තාවෙන් පසුව අනාවරණය කර ගත හැකි බවද මහින්ද දේශප්‍රිය මහතා මෙහිදී කියා සිටියේය. මැතිවරණ කොමසාරිස්වරයා හමුවීමෙන් අනතුරුව මාධ්‍ය වෙත අදහස් දැක්වූ සරත් ෆොන්සේකා මහතා කියා සිටියේ මැතිවරණ කොමසාරිස්වරයා කියා සිටින ආකාරයට ජනාධිපතිවරණයෙන් මේවන විට වසර 3 ක් ඉක්ම ගොස් ඇති බැවින් අදාළ ඡන්ද පත්‍රිකා විනාශ කිරීම සඳහා නුවරඑළියේ සිට කොළඹට ප්‍රවාහනය කරමින් තිබියදී මග හැළී ඇති බවයි. එහිදී නොසැලකිල්ලෙන් එය සිදුවූවා වුවත් යම් කිසි ආකාරයකට රාජකාරිය නිසි ලෙස ඉටු නොකෙරී ඇති තත්ත්වයක් දකින්නට ලැබෙන බවත්, එහි වගකීම මැතිවරණ කොමසාරිස්වරයා ප්‍රමුඛ කාර්ය මණ්ඩලය විසින් භාරගත යුතු බවත් සරත් ෆොන්සේකා මහතා කියා සිටියේය. එසේම රට පුරා ඡන්ද මංකොල්ලකෑම් සිදුවූ බැවින් මෙම සිද්ධියට අදාළව අධිකරණයෙන් තීන්දුවක් ලැබෙනතුරු තමන් හිටි මතයේම සිටින බව ෆොන්සේකා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=31192", "Category": null, "Parent URL": null}