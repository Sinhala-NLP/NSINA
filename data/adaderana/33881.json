{"Source": "Adaderana", "Timestamp": "May 7, 2013 01:05 pm", "Headline": "මහ වැස්සෙන් පවුල් 5419ක 23002ට පීඩා", "News Content": "පවතින අයහපත් කාලගුණික තත්ත්වය හේතුවෙන් පවුල් 5419කට අයත් පුද්ගලයින් 23,002ක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. අවතැන් කඳවුරු 10ක් මේ වන විට ක්‍රියාත්මක වන අතර එම කඳවුරුවල පවුල් 459කට අයත් පුද්ගලයින් 2088 දෙනෙක් සිටින බව එම මධ්‍යස්ථානය සඳහන් කළේය. කඳවුරුවල රැඳී සිටින පුද්ගලයින්ට අවශ්‍ය ආහාර සහ අනෙකුත් පහසුකම් ලබාදීමට මේ වන විටත් කටයුතු කර ඇති බව ආපදා කළමනාකරණ මධ්‍යස්ථානය පවසන්නේය. ජල ගැලීම් හේතුවෙන් එක් නිවාසයකට පූර්ණ හානී සිදුවී ඇති අතර තවත් නිවාස 6කට අර්ධ හානී සිදුවී තිබේ. කොළොන්නාව ප්‍රදේශයේ ග්‍රාමසේවා වසම් 32ක ජල ගැලීම් හේතුවෙන් ජනතාව පීඩාවට පත්ව සිටින බව ආපදා කළමනාකරණ මධ්‍යස්ථානය සඳහන් කළේය. මේ අතර පවතින අධික වර්ෂාව හේතුවෙන් දිවයිනේ ප්‍රධාන ජලාශ 10ක් වාන් මට්ටමට පැමිණ ඇති බව වාරිමාර්ග දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=33881", "Category": null, "Parent URL": null}