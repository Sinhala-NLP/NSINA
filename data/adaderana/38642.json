{"Source": "Adaderana", "Timestamp": "November 6, 2013 11:12 am", "Headline": "මාගම් රුහුණුපුර ජාත්‍යන්තර සම්මන්ත්‍රණ මධ්‍යස්ථානය විවෘත කරයි ", "News Content": "හම්බන්තොට මාගම් රුහුණුපුර ජාත්‍යන්තර සම්මන්ත්‍රණ මධ්‍යස්ථානය හෙට(07) ජනතා අයිතියට පත් කිරීමට නියමිතව තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් හෙට(07) පස්වරුවේ එම මධ්‍යස්ථානය විවෘත කෙරෙන බව රජයේ ප්‍රවෘත්ති දෙපාර්තමේන්තුව පවසයි. හම්බන්තොට මාගම් රුහුණුපුර ජාත්‍යන්තර සම්මන්ත්‍රණ මධ්‍යස්ථානය, ශ්‍රී ලංකාවේ දෙවන ජාත්‍යන්තර සම්මන්ත්‍රණ මධ්‍යස්ථානයයි. හම්බන්තොට සිරිබෝපුර ප්‍රදේශයේ අක්කර 28ක භූමි ප්‍රදේශයක ඉදිකර ඇති මෙම මධ්‍යස්ථානය සඳහා වැය කර ඇති මුදල අමෙරිකානු ඩොලර් මිලියන 15.3ක් වෙයි‍. නාගරික සංවර්ධන අධිකාරිය සහ කොරියානු ජාත්‍යන්තර සංස්ථාව එක්ව එහි ඉදිකිරීම් කටයුතු සිදුකර තිබේ. එම මධ්‍යස්ථානය විවෘත වීමත් සමඟ එහි ප්‍රථම ජාත්‍යන්තර සමුළුව ලෙස පොදුරාජ්‍ය මණ්ඩලයීය තරුණ සමුළුව පැවැත්වීමට කටයුතු යොදා ඇති බව සඳහන් වෙයි. එම සමුළුව එළෙඹෙන 10 වන දින සිට 14 වන දින දක්වා පැවැත්වෙයි.", "URL": "https://sinhala.adaderana.lk/news.php?nid=38642", "Category": null, "Parent URL": null}