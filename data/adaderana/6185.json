{"Source": "Adaderana", "Timestamp": "January 22, 2010 06:11 pm", "Headline": "මිනිසුන් බල්ලන්ගේ හපන්නේ නෑ", "News Content": "මැතිවරණ කොට්ඨාස 127 කට සංවිධායකවරුන් පත් කරගන්නට හැකියාවක් නැති එක්සත් ජාතික පක්ෂය මෙවර ජනාධිපතිවරණයේදී ජය තහවුරු කර ගන්නේ කෙසේදැයි ශ්‍රීලංකා නිදහස් පක්ෂයේ මහ ලේකම්,අමාත්‍ය මෛත්‍රීපාල සිරිසේන මහතා පවසයි. මේ වනතුරුත් සංවිධායකවරුන් නැති මැතිවරණ කොට්ඨාස වලට සංවිධායකවරුන් පත් කර ගැනීම පළමුවෙන් කළ යුතුව තිබුණු බව හෙතෙම අවධාරණය කරනු ලැබුවේ අද කොළඹ පැවති මාධ්‍ය හමුවකදීය. මේ වන විට කරන ලද සමීක්ෂණ වාර්තා වලින් ඉහළ ඡන්ද ප්‍රතිශතයකින් ජනාධිපති මහින්ද රාජපක්ෂ මහතා ජයග්‍රහණය කරන බව ප්‍රත්‍යක්ෂ වී ඇතැයිද ඇමතිවරයා කියා සිටියේය. ප්‍රචණ්ඩ ක්‍රියා සිදුකරමින් ආණ්ඩුව ඡන්ද මංකොල්ලයකට සැරසෙන බවට විපක්ෂය චෝදනා කරමින් යන බවත්,එ.ජා.ප ආණ්ඩු සමයේ මැතිවරණ කොල්ල කෑ සැටි ජනතාවට අමතකව ගොස් නැති බව ද ඔහු කියා සිටියේය. බල්ලන් මිනිසුන්ගේ හපා කෑවද මිනිසුන් බල්ලන්ගේ හපා නොකන බව සිහිපත් කළ ඇමතිවරයා එ.ජා.පය එදා ඡන්ද කොල්ල කෑ නමුත් වත්මන් රජය කිසිසේත්ම එසේ නොකරන බව ඇමතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6185", "Category": null, "Parent URL": null}