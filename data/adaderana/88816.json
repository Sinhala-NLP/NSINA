{"Source": "Adaderana", "Timestamp": "May 10, 2018 06:45 am", "Headline": "මලයාසියානු මහමැතිවරණයේ ජය මහතීර් මොහොමඩ්ට", "News Content": "මැලේසියාවේ ඊයේ පැවති මහ මැතිවරණයෙන් එරට හිටපු අගමැතිවරයෙකු වන මහතීර් මොහොමඩ්ගේ පක්ෂය ඓතිහාසික ජයග්‍රහණයක් අත්කරගෙන තිබේ. ඒ වසර 60ක් එරට පාලන බලය හෙබවූ බැරිසන් ජාතික සන්ධානය පරාජයට පත් කරමින්ය. මැලේසියාවේ 14වන පාර්ලිමේන්තුවට සභිකයින් තෝරා පත් කර ගැනීම සඳහාවූ ඡන්ද විමසුම ඊයේ(09) පැවැත්වුණි. එහි ප්‍රතිඵල වලට අනුව මහතීර් මොහොමඩ්ගේ පකතාන් හරපන් පක්ෂය ආසන 122ක බලය හිමි කර ගැනීමට සමත්ව තිබේ. හිටපු අගමැති නජීබ් රසාක්ගේ බැරිසන් ජාතික සන්ධානයට බලය හිමිව ඇත්තේ ආසන 79ක පමණයි. ඒ අනුව 92හැවිරිදි වියේ පසුවන මහතීර් මොහොමඩ් යළිත් එරට අගමැතිවරයා ලෙස ඉදිරි වසර පහ තුළ පාලන බලය හොබවනු ඇත. ඒ සමග ලොව වයස්ගතම නායකයා බවටද මහතීර් මොහොමඩ් පත්වෙයි. ඔහුගේ දිවුරුම්දීමේ උත්සවය අද(10) පැවැත්වීමට නියමිතය. මහතීර් මොහොමඩ් 1981වර්ෂයේ සිට 2003වසර දක්වා වසර 22 කාලයක් අඛණ්ඩව මැලේසියාවේ අගමැති ධුරය හෙබවූවාය. පසුව විශ්‍රාම ගෙන සිටි ඔහු එරට විපක්ෂයට එක්වන්නේ එරට හිටපු අගමැති නජීබ් රසාක් දූෂණ සහ වංචා වලට සම්බන්ධවූ බව හෙළිදරව් වීමෙන් අනතුරුවයි. තමාට පළිගැනීමට අවශ්‍ය නොවන බවත් අවශ්‍ය කරන්නේ නීතියේ බලය යළි ස්ථාපිත කිරීම පමණක් බවත් ජයග්‍රහණයෙන් අනතුරුව අදහස් දක්වමින් මහතීර් මොහොමඩ් ප්‍රකාශ කළේය.", "URL": "https://sinhala.adaderana.lk/news.php?nid=88816", "Category": null, "Parent URL": null}