{"Source": "Adaderana", "Timestamp": "April 6, 2011 11:37 am", "Headline": "අද එජාප උපදේශක මණ්ඩලය රැස්වෙයි", "News Content": "එක්සත් ජාතික පක්ෂයේ උපදේශක මණ්ඩලය අද(06) පෙරවරුවේ රැස්වීමට නියමිතව තිබේ. විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් උපදේශක මණ්ඩලය රැස්වීමට නියමිත බව පක්ෂයේ ජ්‍යෙෂ්ඨ මන්ත්‍රීවරයෙකු අද දෙරණට ප්‍රකාශ කළේය. පෙරවරුවේ රැස්වන උපදේශක මණ්ඩලය විසින් කෘත්‍යාධිකාරි මණ්ඩලය රැස් වන දිනය පිළිබඳව තීරණය කිරීමට නියමිතය. බොහෝදුරට අද පස්වරුවේ කෘත්‍යාධිකාරි මණ්ඩලය රැස් වීමට ඉඩ ඇති බව එම පක්ෂයේ ප්‍රකාශකයෙකු සඳහන් කළේය. විශේෂයෙන්ම එක්සත් ජාතික පක්ෂයේ ජාතික සංවිධායක ධුරය සදහා පුද්ගලයෙකු පත්කර ගැනීමට කෘත්‍යාධිකාරි මණ්ඩලය රැස් විය යුතු වේ. මේ වන විටත් ජාතික සංවිධායක ධුරය සඳහා එක්සත් ජාතික පක්ෂය පාර්ලිමේන්තු මන්ත්‍රී රවී කරුණානායක මහතාගේ සහ රංජිත් මද්දුමබණ්ඩාර මහතාගේ නම් යෝජනා වී ඇති බව වාර්තා වේ. එක්සත් ජාතික පක්ෂය අනෙක් තනතුරු සඳහා නිලධාරීන් පත්කරගත් ආකාරයට ජාතික සංවිධායක ධුරය ද සම්මුතියෙන් පත් කර ගැනීමට බලපොරොත්තු වන බව පසුගිය දා ප්‍රකාශ කළේය.", "URL": "https://sinhala.adaderana.lk/news.php?nid=15304", "Category": null, "Parent URL": null}