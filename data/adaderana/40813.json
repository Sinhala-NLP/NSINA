{"Source": "Adaderana", "Timestamp": "February 1, 2014 04:43 pm", "Headline": "ළමා රෝහලේ ගැටලුව විසඳන්න සුව අමාත්‍යංශය කල් ඉල්ලයි", "News Content": "කොළඹ රිජ්වේ ආර්යා ළමා රෝහලේ මතුව ඇති අර්බුදය පිළිබද සළකා බැලීම සදහා ලබන අඟහරුවාදා තෙක් කල් ලබා දෙන ලෙස සෞඛ්‍ය අමාත්‍යංශය රෝහල් කාර්ය මණ්ඩලයෙන් ඉල්ලීමක් කර තිබේ. එම රෝහලේ හිටපු අධ්‍යක්ෂකවරයා ඉවත් කර නව අධ්‍යක්ෂවරයෙකු පත්කිරීම හේතුවෙන් ඊයේ සිට රෝහල් කාර්ය මණ්ඩලය විරෝධතාවයේ නිරත වේ. සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක මහතා, නව අධ්‍යක්ෂවරයා ලෙස පත් කළ ලින්ටන් පද්මසිරි මහතා සහ රෝහල් කාර්ය මණ්ඩලයේ නියෝජිතයින් අතර මේ සම්බන්ධයෙන් අද දහවල් සාකච්ජාවක් පැවැත්වුණි. එහිදී සෞඛ්‍ය ලේකම්වරයා ප්‍රකාශ කළේ මෙම ගැටළුව සම්බන්ධයෙන් ලබන අඟහරුවාදා වන විට විසදුමක් ලබාදීමට අපේක්ෂා කරන බවයි. එදිනට හිටපු අධ්‍යක්ෂවරයා යළි පත් නොකළහොත් දැවැන්ත උද්ඝෝෂණයක් ක්‍රියාත්මක කරන බව රෝහල් කාර්ය මණ්ඩලය එහිදී ප්‍රකාශ කර ඇත. මේ අතර රෝහලේ කටයුතු මෙහෙයවීම සඳහා නියෝජ්‍ය අධ්‍යක්ෂ දුලානි අමරසේකර මහත්මිය පත් කර තිබේ.", "URL": "https://sinhala.adaderana.lk/news.php?nid=40813", "Category": null, "Parent URL": null}