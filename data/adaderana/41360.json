{"Source": "Adaderana", "Timestamp": "February 25, 2014 07:47 am", "Headline": "පිල්ලේගේ යෝජනා ප්‍රතික්ෂේප කරනවා ", "News Content": "ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට එක්සත් ජාතීන්ගේ මානව හිමිකම් කොමසාරිස් නවනීදන් පිල්ලෙ මහත්මියගේ යෝජනාව සම්පූර්ණයෙන් ප්‍රතික්ෂේප කරන බව ශ්‍රී ලංකා රජය පවසයි. ජිනීවාහි පිහිටි එක්සත් ජාතීන්ගේ සංවිධානයේ ශ්‍රි ලංකා නිත්‍ය නියෝජිත කාර්යාලය ඊයේ(24) නිවේදනයක් නිකුත් කරමින් මේ බව සඳහන් කර තිබේ. ශ්‍රී ලංකාවේ පැවති මානූෂීය මෙහෙයුම් අවසාන කාලයේ සිදුවු බව කියන මානව හිමිකම් උල්ලංඝණය වීමේ සිද්ධීන් පිළිබඳව ජාත්‍යන්තර පරීක්ෂණයක් පැවැත්විය යුතු බවට වු යෝජනා කෙටුම්පතේ අවසාන වාර්තාව එක්සත් ජාතීන්ගේ මානව හිමිකම් කොමසාරිස්වරිය පසුගියදා ප්‍රකාශයට පත් කළේය. අදාළ වාර්තාව සම්බන්ධයෙන් අදහස් දක්වමින් ශ්‍රී ලංකා රජය පෙන්වා දෙන්නේ එම යෝජනාව මගින් ස්වෛරී රටක අභ්‍යන්තර ගැටලුවලට ඇගිලි ගැසීමක් සිදුවන බවයි. එක්සත් ජාතීන්ගේ මහ කොමසාරිස්වරියගේ අදාළ යෝජනාව දේශපාලනීකරණය වු යෝජනාවක් වන අතර ඇයගේම න්‍යාය පත්‍රයක් ක්‍රියාත්මක කිරීමක් බවයි ශ්‍රී ලංකා රජය පෙන්වා දෙයි. එම නිසා ශ්‍රී ලංකා රජය අදාළ යෝජනාව සම්පූර්ණයෙන්ම ප්‍රතික්ෂේප කරන බව ජීනිවාහි එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත කාර්යාලය නිකුත් කළ නිවේදනයේ සඳහන් වෙයි. මෙම යෝජනාව මෙවර එක්සත් ජාතීන්ගේ මානව හිමිකම් කවුන්සිලයට මාර්තු මස 26 වන දින එක්සත් ජාතීන්ගේ මානව හිමිකම් මහකොමසාරිස් නවනීදන් පිල්ලෙ මහත්මිය විසින් ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41360", "Category": null, "Parent URL": null}