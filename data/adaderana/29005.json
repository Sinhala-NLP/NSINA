{"Source": "Adaderana", "Timestamp": "November 8, 2012 08:30 am", "Headline": "අපයෝජනයට ලක්වූ දරුවන් ගැන විධිමත් වැඩපිළිවෙලක්", "News Content": "අපයෝජනයට ලක්වූ දරුවන් සම්බන්ධයෙන් විධිමත් වැඩපිළිවෙළක් ක්‍රියාත්මක කිරීමට ළමා සංවර්ධන හා කාන්තා කටයුතු අමාත්‍යංශය පියවර ගෙන තිබේ. වෛද්‍ය ප්‍රතිකාර ලබාදීම සහ අපයෝජන අපරාධ සම්බන්ධයෙන් ක්‍රියාත්මක කරනු ලබන පරීක්ෂණ හා අධිකරණ කටයුතුවල දී දරුවන් පිළිබඳව වැඩි අවධානයක් යොමු කිරීම මෙම වැඩපිළිවෙළේ අරමුණයි. මේ පිළිබඳව විශේෂ වැඩමුළුවක් පසුගියදා ළමා සංවර්ධන හා කාන්තා කටයුතු නියෝජ්‍ය අමාත්‍ය එම්.එල්.ඒ.එම්. හිස්බුල්ලා මහතාගේ ප්‍රධානත්වයෙන් කොළඹ දී පැවැත්විණි. එහිදී අපයෝජනයට ලක්වන දරුවන් රැක බලා ගැනීම, එම දරුවන්ගේ කායික මානසික තත්ත්වය සුභදායී තත්ත්වයට පත් කිරීම සඳහා ගත හැකි ක්‍රියාමාර්ග පිළිබඳව විශේෂ අවධානයක් යොමුව තිබේ. අපයෝජනයට ලක්වන දරුවෙකු සම්බන්ධයෙන් නීතිමය කටයුතු හැකි තරම් රහසිගතව හා කඩිනමින් ඉටු කිරීම සඳහා සෑම දිස්‍ත්‍රික්කයක් තුළම ළමා අධිකරණ පිහිටුවීම සම්බන්ධයෙන් ද මෙහිදී සාකච්ඡා‍ වූ බව ළමා සංවර්ධන හා කාන්තා කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=29005", "Category": null, "Parent URL": null}