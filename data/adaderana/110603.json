{"Source": "Adaderana", "Timestamp": "May 24, 2019 05:21 pm", "Headline": "රට පුරා සුරාසැල් ඇති වුණේ දේශපාලන ආශිර්වාදයෙන්-සජිත්", "News Content": "රටේ සෑම නගරක් පාසාම සුරාසැල් ආරම්භ වූයේ දේශපාලන නායකත්වයේ මැදිහත්වීම හා ආශිර්වාදය මත බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. සජිත් ප්‍රේමදාස අමාත්‍යවරයා මෙම අදහස් පළ කළේ හම්බන්තොට දිස්ත්‍රික්කයේ, ඕකේවෙල, සුමිහිරිගම, ප්‍රාථමික සෞඛ්‍ය සත්කාර ඒකකය ඉදිකිරිම සඳහා මුල්ගල තැබීමේ අවස්ථාවට අද (24) දින සහභාගී වෙමිණි. වැඩි වැඩියෙන් සුරාසැල් ආරම්භ කරන විට ජනතාවගේ ආයුෂ අඩු වී දේශපාලඥයින්ගේ ආයුෂ වැඩිවන බවත්, දේශපාලන ක්ෂේත්‍රයේ විවිධ ක්‍රියාකාරකම් දෙස බැලූ විට ජනතාවගේ ආයු කාලය අඩු කරවන ව්‍යාපෘති වැඩි වශයෙන් දක්නට ලැබෙන බවත් අමාත්‍යවරයා මෙහිදි සඳහන් කළේය. ජන ජීවිත ශක්තිමත් කර ජනතාවගේ ආයු කාලය වැඩි කරමින්, උතුම් පුරවැසි පරපුරක් නිර්මාණය කිරීම තමන්ගේ එකම අරමුණ බවත්, ඒ වෙනුවෙන් ඇප කැපවී ක්‍රියා කරන බවත් අමාත්‍යවරයා පැවසීය. ඇතැම් දේශපාලඥයින් වැඩි රුචිකත්වයක් දක්වන්නේ ජනතාවට ප්‍රතිලාභ හිමිවන රෝහල්, බෙහෙත් ශාලා ආදිය ඉදිකිරීමට නොව, සුරාසැල් බලපත්‍ර ලබාදී ඒ මඟින් දේශපාලන වාසි ලබා ගැනීමට බවද අමාත්‍යවරයා මෙහිදී වැඩිදුරටත් ප්‍රකාශ කළේය. අමාත්‍යවරයාගේ ඉල්ලීම මත සීමාසහිත වෙන්ඩෝල් ලංකා පුද්ගලික සමාගමේ ප්‍රතිපාදන යටතේ ඉදිකරන මෙම ප්‍රාථමික සෞඛ්‍ය සත්කාර ඒකකය සඳහා වැය කෙරෙන මුදල රුපියල් ලක්ෂ 74 කි. මෙම ප්‍රාථමික සෞඛ්‍ය සත්කාර ඒකකය මගින් ප්‍රතිලාභ හිමිවන පවුල් සංඛ්‍යාව 3,000 අධිකය.", "URL": "https://sinhala.adaderana.lk/news.php?nid=110603", "Category": null, "Parent URL": null}