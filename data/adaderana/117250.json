{"Source": "Adaderana", "Timestamp": "August 22, 2019 09:26 pm", "Headline": "ඉරිදා-පොහොය දිනවල හාරිස්පත්තුවේ උපකාරක පන්ති තහනම්?", "News Content": "හාරිස්පත්තුව ප්‍රාදේශිය සභා බල ප්‍රදේශය තුළ පෝය දිනවල සම්පූර්ණ දිනයේ සහ ඉරිදා දිනවල දහවල් දෙක දක්වා පෞද්ගලික පන්ති පැවැත්වීම තහනම් කිරීමට හාරිස්පත්තුව ප්‍රාදේශිය සභාව අද(22) පැවැති මාසික මහ සභා රැස්වීමේදී ඒකමතිකව තිරණය කරනු ලැබීය. හාරිස්පත්තුව ප්‍රාදේශිය සභාවේ උප සභාපති මැදගෙදර විජේසේකර මහතාගේ ප්‍රධානත්වයෙන් අද වනදා පැවැති මාසික මහ සභා රැස්වීමට ජාතික හෙළ උරුමය නියෝජනය කරන එක්සත් ජාතික පක්ෂ මන්ත්‍රී ධනුෂ්ක මල්වැව මහතා විසින් මෙම යෝජනාව ඉදිරිපත් කළ බව අද දෙරණ වාර්තාකරු පවසයි. එහිදී මන්ත්‍රීවරයා සඳහන් කළේ, වර්තමානයේ රට තුළ සිදු වන සියලු අපරාධයන්ට දහම් පාසැල් අධ්‍යාපනය නොලැබීම හේතුවක් වී ඇති බව අනාවරණය වී ඇති බවත් සාමාන්‍ය පෙළ වැනි විභාග තරඟකාරි විභාග වන බැවින් පුද්ගලික පන්තිවලට යාම සිසුන්ට අනිවාර්ය වී ඇති බවත් එම පන්ති අදාළ දිනවල නවත්වා ඒ වෙනුවට විකල්ප දින සහ විකල්ප වේලාවන් හඳුන්වා දීමකින් තොරව සිසුන් පුද්ගලික පන්ති යෑම නැවැත්වීය නොහැකි වී ඇති බවත් කීය. එම නිසා මෙම කොට්ඨාසය තුල පවත්වා ගෙන යනු ලබන පෞද්ගලික පන්ති ඉරිදා දින උදේ වරුවේ සහ පෝය දිනවල සම්පූර්ණයෙන් පැවැත්වීම නැවැත්වීමට පියවර ගත යුතු බවත් 2020 මේ සඳහා බලපත්‍ර ලබා දීමේදී මෙය කොන්දේසියක් වශයෙන් පැනවීමටත් කටයුතු කළ යුතු බව කීය. මෙහිදී අදහස් දැක්වූ පො.ජ.පෙ. මන්ත්‍රි පූජ්‍ය ගොහාගොඩ දයානන්ද හිමියන් සඳහන් කළේ, තමන් වහන්සේද දහම් පාසැලක ප්‍රධානාචාර්යවරයෙක් වශයෙන් බොහෝ අත් දැකීම් ඇති බවත්, දහම් පාසැල්වලට පැමිණෙන සිසුන් දහය හමාර එකොළහ වන විට පුද්ගලික පන්තිවලට යාම සඳහා දහම් පාසැලෙන් පිටත්ව යාමට උත්සාහ කරන බව තමන් වහන්සේඅත් දැක ඇති බවත් කීහ.. එසේ නොහැකි වුවහොත් ඔවුන් දහම් පාසැල් නොපැමිණෙන බවද උන් වහන්සේ කීහ. කෙසේ නමුත් මෙම තහනම පෝය දවසේ වගේම ඉරිදා දිනවල දහවල් දෙක දක්වාත් පැනවිය යුතු බවත් උන් වහන්සේ කිහ. ජාතික නිදහස් පෙරමුණ නියෝජනය කරන පො.ජ.පෙ. මන්ත්‍රී විජිත කුමාර නඳුන්ගේ මහතා සදහන් කළේ, මෙය හොඳ යෝජනාවක් වුවත් අධ්‍යාපන තරඟයක නිරතව සිටින සිසුන්ට ඒ සඳහා මාර්ගයක් හඳුන්වා දීමකින් තොරව පුද්ගලික පන්ති නොයන ලෙස දැන්වීම ප්‍රතිඵල රහිත බවයි. කෙසේ නමුත් මෙම යෝජනාව ඒකමතිකව සම්මත වූ අතර බල ප්‍රදේශයේ පවත්වාගෙන යනු ලබන ලියා පදිංචි සහ ලියා පදිංචිවී නොමැති සියලු පුද්ගලික අධ්‍යාපන ආයතන වෙත මේ සම්බන්ධයෙන් ලිඛිතව දැනුම් දීමටත් කටයුතු කිරීමට සභාව මෙහිදී තීරණය කරනු ලැබීය.", "URL": "https://sinhala.adaderana.lk/news.php?nid=117250", "Category": null, "Parent URL": null}