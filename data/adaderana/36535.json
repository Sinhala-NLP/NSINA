{"Source": "Adaderana", "Timestamp": "August 11, 2013 09:13 am", "Headline": "ඇසළ පෙරහැරේ පළමු කුඹල් පෙරහැර අදයි", "News Content": "මහනුවර ශ්‍රී දළදා මාළිගයේ ඇසළ පෙරහැර මංගල්‍යයේ පළමු වැනි කුඹල් පෙරහැර අද වීදි සංචාරය කිරීමට නියමිතව තිබේ. හෙට පස්වරු 7.31ට දළදා මාළිගයෙන් පිටත්වන පෙරහැර දළදා වීදිය, ඩී.එස්.සේනානායක වීදිය, පන්සල පාර, දේව වීදිය, කොළඹ වීදිය, යටිනුවර වීදිය, ඔස්සේ ගමන් කර රජවීදියට හැරී ගෙවදීමට නියමිතය. මධ්‍යම පළාත් ජ්‍යෙෂ්ඨ නියෝජ්‍ය පොලිස්පති එච්.එන්.බි.අඹන්වල මහතා ප්‍රකාශ කළේ පෙරහැර මංගල්‍යය සඳහා පැමිණෙන සැදැහැවතුන්ගේ ආරක්ෂාව සඳහා පොලිස් නිලධාරීන් 3000ක් පමණ යොදවා ඇති බවයි . පෙරහැර පැවැත්වෙන කාලය තුළ මහනුවර නගරය ආශ්‍රිතව විශේෂ රථ වාහන සැලැස්මක් ද ක්‍රියාත්මක කිරීමට නියමිතය. මහනුවර නගරාධිපති මහේන්ද්‍ර රත්වත්ත මහතා පවසන්නේ සැදැහැවතුන්ට සනීපාරක්ෂක පහසුකම් සලසාදීමට පියවර ගෙන ඇති බවයි. ලංගම සහ මධ්‍යම පළාත් මගී ප්‍රවාහන අධිකාරිය මගින් රාත්‍රී කාලයේ දී විශේෂ බස් රථ ධාවනයට එක් කිරිමට නියමිතය. ශ්‍රී දළදා මාලිගයේ දියවඩන නිලමේ ප්‍රදීප් නිලංග දෑල මහතා සඳහන් කළේ මහනුවර ඇසළ මංගල්‍යය ආගමික උත්සවයක් බැවින් පැමිණෙන සියලුදෙනා සංවරව සහ විනීතව හැසිරිය යුතු බවයි. මේ අතර කතරගම ඇසළ මංගල්‍යයේ පස්වැනි පෙරහැර අද වීදි සංචාරය කෙරෙයි. රාත්‍රී 8.00ට පෙරහැර වීදි සංචාරය කෙරෙන අතර මේ දක්වා ලක්ෂ පහකට වැඩි බැතිමතුන් පිරිසක් මෙවර ඇසළ මංගල්‍යයේ දී කතරගම පුදබිමට පැමිණ ඇති බව වාර්තා වේ.", "URL": "https://sinhala.adaderana.lk/news.php?nid=36535", "Category": null, "Parent URL": null}