{"Source": "Adaderana", "Timestamp": "January 20, 2018 11:56 am", "Headline": "යාපනයේ බෝක්කුවක් යටින් සොයාගත් බෝම්බය", "News Content": "යාපනයේ මණ්ඩතීව් මුහුදු වෙරළ අසල බෝක්කුවක් යට සඟවා තිබූ කිලෝ ග්‍රෑම් පහක පමණ වන බෝම්බයක් අද (20) දින පොලීසිය විසින් සොයා ගෙන තිබේ. මෙම බෝම්බය එල්.ටී.ටී,ඊ සංවිධානය සතු බෝම්බයක් බවට පොලීසිය සැක කරන නමුත් එවැනි බෝම්බයක් කිසිවෙකුත් නොදැක මෙපමණ කාලයක් තිබීම ගැන සලකා බලන විට එම බෝම්බය මෙතැනට ගෙනැවිත් දමන්නට ඇත්තේ දින කීපයකට පෙර කවුරුන් විසින් හෝ බවටද සැකයක් පහළ වී තිබේ. පළාතේ ධීවරයින් දෙදෙනෙකු විසින් මෙම බෝම්බය මුලින්ම දැක ඇති අතර ඔවුන් විසින් ඒ පිළිබදව පොලීසියට තොරතුරු දැනුම් දී තිබේ. එම බෝම්බය පෙට්ටියක බහා හොදින් ආවරණය කොට තිබූ නිසා බෝම්බ පරිහරණය පිළිබදව ඉතා හොද දැණුමක් ඇති අයෙකු විසින් මෙම බෝම්බය මෙතනට රැගෙන විත් ඇති බවද පොලීසිය පවසයි. කෙසේ වෙතත් යාපනය පොලීසිය පැමිණ එම විශාල බෝම්බය රැගෙන ගොස් ඇති අතර සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=83263", "Category": null, "Parent URL": null}