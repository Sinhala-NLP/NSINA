{"Source": "Adaderana", "Timestamp": "March 29, 2013 08:59 am", "Headline": "දැයට කිරුළේ මුදල් වංචාව සී.අයි.ඩී.ට භාරදෙයි", "News Content": "දැයට කිරුළ ලේකම් කාර්යාලයේ සිදුව ඇති බව කියන මුල්‍ය අක්‍රමිකතාව සම්බන්ධයෙන් පරීක්ෂණ පැවැත්වීම සඳහා අපරාධ පරීක්ෂණ දෙපාර්තමේන්තුවට භාරදී තිබේ. අදාළ කාර්යාලය මගින් විනිවිද භාවයෙන් තොරව ටෙන්ඩර් පිරිනැමීම සහ අක්‍රමවත්ව මුදල් ගෙවීම සිදුකර ඇති බවට අනාවරණය වූ බව විදුලි සංදේශ හා තොරතුරු තාක්ෂණ අමාත්‍යංශය පවසයි. මේ හේතුවෙන් දැයට කිරුළ ලේකම් කාර්යාලයේ ප්‍රධාන විධායක නිලධාරිනිය වශයෙන් කටයුතු කළ අමාත්‍යංශයේ අතිරේක ලේකම්වරිය ඉවත් කර තිබේ. ඇය රාජ්‍ය පරිපාලන හා ස්වදේශ කටයුතු අමාත්‍යංශයට ස්ථාන මාරු කර ඇති බව විදුලි සංදේශ හා තොරතුරු තාක්ෂණ අමාත්‍යංශයේ ලේකම් එච්.එම් ගුණසේකර මහතා ප්‍රකාශ කළේය. අදාළ අක්‍රමිකතා සම්බන්ධයෙන් සොයා බැලීම සඳහා නිලධාරීන් දෙදෙනෙකුගෙන් සමන්විත කණ්ඩායමක් මගින් විමර්ශන සිදුකරයි. දැයට කිරුළට අදාළ ස්ථිර ඉදිකිරීම් වෙනුවෙන් රාජ්‍ය ආයතනවලට ගෙවීම් සිදු කරනු ලබන්නේ දැයට කිරුළ ලේකම් කාර්යාලය මගිනි.", "URL": "https://sinhala.adaderana.lk/news.php?nid=32825", "Category": null, "Parent URL": null}