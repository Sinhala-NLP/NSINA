{"Source": "Adaderana", "Timestamp": "September 8, 2013 05:02 pm", "Headline": "නීති විරෝධී සංක්‍රමණ වළක්වනවා", "News Content": "නීති විරෝධී සංක්‍රමණ වැළැක්වීම සඳහා කඩිනම් ක්‍රියාමාර්ගයක් ගන්නා බව ඔස්ට්‍රේලියානු නව අගමැතිවරයා ලෙස තේරී පත් වු ලිබරල් පක්ෂ නායක ටෝනි ඇබෝට් පවසයි. බෝට්ටු මගින් ඔස්ට්‍රේලියාවට සිදුවන අනවසර සංක්‍රමණ වැළැක්වීම සඳහා වැඩපිළිවෙළක් සකස් කිරීම සහ කාබන් බද්ද අහෝසි කිරීම සම්බන්ධයෙන් තමා ප්‍රමුඛත්වය ලබාදී කටයුතු කරන බව ඔහු කියයි. මැතිවරණයට පෙර තමා ලබාදුන් පොරොන්දු ඒ ආකාරයෙන්ම ඉටුකිරීමට පියවර ගන්නා බව විදෙස් මාධ්‍ය වෙත අදහස් දක්වමින් ටෝනි ඇබෝට් ප්‍රකාශ කර ඇත. ඊයේ පැවති ඔස්ට්‍රේලියානු මහ මැතිවරණයෙන් ලිබරල් පක්ෂය ප්‍රමුඛ සන්ධානය ආසන 88ක ජය හිමිකරගත් අතර හිටපු අගමැති කෙවින් රඩ්ගේ නායකත්වයෙන් යුතු කම්කරු පක්ෂයට හිමිකරගත හැකි වුයේ ආසන 57ක ජය පමණි. මේ අතර යළිත් වරක් කම්කරු පක්ෂයේ නායකත්වය සඳහා තරග නොකරන බව ද හිටපු අග්‍රාමාත්‍ය කෙවින් රඩ් පවසා ඇත.", "URL": "https://sinhala.adaderana.lk/news.php?nid=37250", "Category": null, "Parent URL": null}