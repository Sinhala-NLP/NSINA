{"Source": "Adaderana", "Timestamp": "October 15, 2013 03:50 pm", "Headline": "මංගල සමරවීර ඇප මත නිදහස් ", "News Content": "එ.ජා.ප. පාර්ලිමේන්තු මන්ත‍්‍රී මංගල සමරවීර මහතා ඇතුළු සැකකරුවන් තිදෙනෙකු රුපියල් ලක්ෂය බැගින් වූ ශරීර ඇප මත මුදාහැරීමට මාතර ප්‍රධාන මහේස්ත්‍රාත් අතිරේක දිසා විනිසුරු රුවන් සිසිර කුමාර මහතා විසින් නියෝග කර තිබේ. අද අධිකරණය විසින් නඩුව කැඳවූ අවස්ථාවේදී මෙම නියෝගය ලබා දෙන ලදී. එසේම සෑම මසකම අවසාන සතියේ ඉරු දින මාතර ජ්‍යේෂ්ඨ පොලිස් අධිකාරිවරායා ඉදිරියේ එ.ජා.ප. පාර්ලිමේන්තු මන්ත‍්‍රී මංගල සමරවීර මහතා ඇතුළු තිදෙනා පෙනී සිටිය යුතු ලෙසද ප්‍රධාන මහේෂ්ත්‍රාත් අතිරේක දිසා විනිසුරු රුවන් සිසිර කුමාර මහතා විසින් නියෝග කර තිබේ. එළඹෙන 21 වන දිනට යළිත් මෙම නඩුව විභාගයට ගැනීමට අධිකරණය විසින් ප්‍රකාශ කර ඇත. මාතර නගරයේ දී එක්සත් ජාතික පක්ෂ ආධාරකරුවන් දෙපිරිසක් අතර ඇති වු ගැටුම සම්බන්ධයෙන් මංගල සමරවීර මන්ත්‍රීවරයා ඇතුළු 11 දෙනෙකු අත්අඩංගුවට ගන්නා ලෙස මාතර මහේස්ත්‍රාත්වරයා ඊයේ(14) නියෝග කරන ලදී. එ.ජා.ප. පාර්ලිමේන්තු මන්ත්‍රී මංගල සමරවීර මහතා ‍අද(15) පෙරවරුවේ මාතර පොලීසියට සිය නීතිඥවරයා මාර්ගයෙන් බාර වී තිබුණි. මේ වන විට අදාළ ගැටුම සම්බන්ධයෙන් පුද්ගලයින් තිස් හතර දෙනෙකු අත්අඩංගුවට ගෙන ඇති අතර ඔවුන් ලබන 21 වැනි දින දක්වා බන්ධනාගාර ගත කර තිබේ.", "URL": "https://sinhala.adaderana.lk/news.php?nid=38160", "Category": null, "Parent URL": null}