{"Source": "Adaderana", "Timestamp": "June 9, 2016 11:46 am", "Headline": "‍විශ්වාසභංගය රවීට විතරක් නෙවෙයි", "News Content": "මෙම විශ්වාසභංගය සැබවින්ම ගෙනවිත් ඇත්තේ මුදල් අමාත්‍ය රවී කරුණානායක මහතාට එරෙහිව නොව ආණ්ඩුව නියෝජනය කරන ශ්‍රීලනිප මැති ඇමතිවරුන් අපහසුතාවට පත්කිරීමට බව එජනිස මහලේකම්,අමාත්‍ය මහින්ද අමරවීර මහතා පවසයි.මුදල් අමාත්‍ය රවී කරුණානායක මහතාට එරෙහිව ඒකාබද්ධ විපක්ෂයේ මන්ත්‍රීවරුන් පිරිසක් විසින් ගෙනවිත් ඇති විශ්වාසභංග යෝජනාව අද(09)පාර්ලිමේන්තුවේ විවාදයට ගැනීමෙන් පසු අදහස් දක්වමින් අමාත්‍යවරයා මේ බව සඳහන් කළේය.ශ්‍රීලනිපයේ තමන් ඇතුළු පිරිස් මෙම ආණ්ඩුවට එක්වූයේ පුද්ගලික තීරණ අනුව නොව ශ්‍රීලනිපය ලෙස ඇති කරගත් පොදු එකඟතාවකින් බවත්, ඒ බව මේ සියලුම දෙනා හොඳින් දන්නා බවත් හෙතෙම කියා සිටියේය.ඒ අනුව 2017 වනතුරු එජාපය සමග ඇතිකරගත්ගිවිසුම ක්‍රියාත්මක වන බැවින් ඊට එකඟව කටයුතු කළ යුතුව ඇති බවත්,එජාපයෙන් හෝ නොඑන මෙවන් යෝජනා ගෙන ඒම පිළිබඳ වෙනස් විදිහක සැක උපදවන බවද මහින්ද අමරවීර මහතා පෙන්වා දුන්නේය.පසුගිය මහ මැතිවරණයෙන් කිසිදු දේශපාලන පක්ෂයකට ආණ්ඩු බලයක් පිහිටුවීම සඳහා පැහැදිලි ජනවරමක් නොලැබුණු බව සිහිපත් කළ අමාත්‍යවරයා එයින් ගම්‍ය කෙරෙන්නේ දේශපාලන වශයෙන් සාමූහික ගමනක් යා යුතු බව ‍යයිද වැඩිදුරටත් කියා සිටියේය.", "URL": "https://sinhala.adaderana.lk/news.php?nid=60930", "Category": null, "Parent URL": null}