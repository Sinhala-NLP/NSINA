{"Source": "Adaderana", "Timestamp": "January 19, 2016 05:38 pm", "Headline": "වැඩි වුණු රු. 2500 වැටුපට එකතු කරලා නෑලු! ", "News Content": "රාජ්‍ය සේවකයින්ගේ මුලීක වැටුපට එකතු වීමට නියමිතව තිබූ රුපියල් 2500ය මෙම මස වැටුපට එක්කර නොමැති බවට රාජ්‍ය, පළාත් රාජ්‍ය රජයේ වෘත්තීය සමිති සම්මේලනය චෝදනා කරයි.පසුගියදා අයවැය යෝජනා ඉදිරිපත් කිරීමේ දී රාජ්‍ය සේවකයින්ට ලබාදී තිබූ දීමනාවෙන් රුපියල් 2500ක් මේ වසරේ ජනවාරි මාසයේ සිට මූලික වැටුපට එකතු කරන බවට පොරොන්දු වූ බව එම සම්මේලනයේ ප්‍රධාන ලේකම් අජිත්.කේ.තිලකරත්න මහතා පැවසුවේය. කෙසේවෙතත් ගුරු හා අනධ්‍යයන වැටුප් ලේඛනවලට අනුව මේ මාසයේ එම මුදල වැටුපට එකතු වී නොමැති අතර මේ සම්බන්ධයෙන් රාජ්‍ය පරිපාලන අමාත්‍යාංශය විසින් චක්‍රලේඛයක් නිකුත් කර නොමැති බව ද ඔහු සඳහසන් කළේය.මේ හේතුවෙන් රාජ්‍ය සේවක වැටුප් සම්බන්ධයෙන් අයවැය ප්‍රකාශනයෙන් ඉදිරිපත් කරන ලද කරුණු මහාභාණ්ඩාගාරය විසින් හෑල්ලුවට ලක් කර ඇති බව අජිත්.කේ.තිලකරත්න මහතා සඳහන් කර සිටියේය. මෙම තත්ත්වය තුළ රජය කෙරෙහි රාජ්‍ය සේවකයාගේ විශ්වාසය බිඳීයා හැකි බැවින් මෙය නිවැරදි කිරීමට කටයුතු කරන ලෙස රාජ්‍ය පලාත් රාජ්‍ය රජයේ වෘත්තීය සමිති සම්මේලනය ඉල්ලීමක් කරයි.", "URL": "https://sinhala.adaderana.lk/news.php?nid=56473", "Category": null, "Parent URL": null}