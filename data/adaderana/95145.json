{"Source": "Adaderana", "Timestamp": "August 28, 2018 02:56 pm", "Headline": "ජනපතිගෙන් අමාත්‍යාංශ ලේකම්වරුන්ට  උපදෙස්", "News Content": "රජයේ සංවර්ධන වැඩපිළිවෙල කාර්යක්ෂම කර ගැනීමේදී අමාත්‍යාංශ ලේකම්වරුන්ට ප්‍රමුඛ වගකීමක් පැවරෙන බව ජනාධිපති මෛත්‍රීපාල සිරිසේන මහතා පවසයි. අමාත්‍යාංශ ලේකම්වරුන් සමඟ පැවති හමුවකදී ජනාධිපතිවරයා මේ බව අවධාරණය කර තිබේ. ජනාධිපති කාර්යාලයේදී ඊයේ (27) පස්වරුවේ මෙම හමුව පවත්වා ඇත. අමාත්‍යාංශ විසින් විධිමත් මහජන සම්බන්ධතාවක් පවත්වාගෙන යාමේ අවශ්‍යතාව පෙන්වා දී ඇති ජනාධිපතිවරයා මහජන ඉල්ලීම් සහ දුක්ගැනිවිලි සඳහා ප්‍රමුඛත්වය ලබාදීමේ වැදගත්කම ද අවධාරණය කල බව ජනාධිපති මාධ්‍ය අංශය සදහන් කළේ. මෙම සාකච්ඡාවේදි අමාත්‍යාංශශ මට්ටමෙන් ක්‍රියාත්මක සංවර්ධන වැඩසටහන්වල ප්‍රගතිය සමාලෝචනයට ලක් කිරීම ද සිදු කර ඇත. සෑම බදාදා දිනකම අනිවාර්යෙන්ම අමාත්‍යාංශ නිලධාරීන් ජනතාව හමුවීම සදහා කාර්යාල තුළ රැදී සිටිය යුතු බවට ද ජනාධිපති මෛත්‍රීපාල සිරිසේන මහතා මෙහිදී අමාත්‍යාංශ ලේකම්වරුන්ට උපදෙස් ලබා දී තිබේ. ජීවන වියදම් අඩු කරමින් ජනතාවට සහන සැලසීම සඳහා ගෙනයන වැඩපිලිවෙලේදී විධිමත් සහ කඩිනම් තීන්දු තීරණ ගනිමින් ජනතාවට සහන සලසා දීම අමාත්‍යාංශ ලේකම්වරුන්ගේ වගකීම බව ජනාධිපතිවරයා එහිදී වැඩිදුරටත් අවධාරණය කර ඇත්තේ ය .", "URL": "https://sinhala.adaderana.lk/news.php?nid=95145", "Category": null, "Parent URL": null}