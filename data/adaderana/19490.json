{"Source": "Adaderana", "Timestamp": "October 21, 2011 08:08 am", "Headline": "භාරත ඝාතනය -සාක්ෂි සටහන් කරගැනීම ඇරඹෙයි", "News Content": "භාරත ලක්ෂ්මන් ප්‍රේමචන්ද්‍ර මහතා ඇතුළු පුද්ගලයින් සිව්දෙනෙකු ඝාතනයට අදාළ මරණ පරීක්ෂ‍ණයේ සාක්ෂි සටහන් කරගැනීම ආරම්භ කර තිබේ. අපරාධ පරීක්ෂණ දෙපාර්තමේන්තුවේ මෙහෙයවීම යටතේ කොළඹ අතිරේක මහේස්ත්‍රාත් ප්‍රසන්න අල්විස් මහතා ඉදිරියේ සාක්ෂි සටහන් කරගැනීම ඊයේ(20) සිදුවිය. මියගිය භාරත ලක්ෂ්මන් ප්‍රේමචන්ද්‍ර මහතාගේ රියදුරු වශයෙන් කටයුතු කළ සමන් ශාන්ත පෙරේරා එහිදී සාක්ෂි ලබාදුන්නේය. සිද්ධිය වූ අවස්ථාවේ භාරත ලක්ෂ්මන් ප්‍රේමචන්ද්‍ර මහතා සහ දුමින්ද සිල්වා මහතා වාහනවලින් බැස බහින් බස්වීමක නිරත වූ බව ඔහු පැවසුවේය. ප්‍රථමයෙන් දුමින්ද සිල්වා මන්ත්‍රීවරයා භාරත ලක්ෂ්මන් ප්‍රේමචන්ද්‍ර මහතාගේ කම්මුලට පහරක් එල්ල කළ බවත් එහිදී ප්‍රේමචන්ද්‍ර මහතා බිම ඇද වැටීමට ගිය බවත් සමන් ශාන්ත පෙරේරා සාක්ෂි දෙමින් කියා සිටියේය. ඉන්පසුව දුමින්ද සිල්වා මන්ත්‍රීවරයා සිය පිස්තෝලය ගෙන භාරත ලක්ෂ්මන් මහතා දෙසට වෙඩි තැබූ බව ඔහු සඳහන් කළේය. එම වෙඩි ප්‍රහාර භාරත ලක්ෂ්මන් මහතා වෙත වැදුණේ දැයි තමන් නොදන්නා බව රහස් පොලිසිය නැගූ පැනයකට පිළිතුරු ලබාදෙමින් සාක්ෂිකරු පැවසුවේය. කෙසේවෙතත් එම වෙඩි ප්‍රහාර භාරත ලක්ෂ්මන් මහතා වෙත වදින්නට ඇතැයි තමා සිතන බව ද සාක්ෂිකරු සඳහන් කළේය. සිද්ධිය වූ අවස්ථාවේ භාරත ලක්ෂ්මන් මහතාගේ ආරක්ෂකයෙකු සිය අවිය පිටතට ගන්නවාත් සමග වෙඩි ශබ්දයක් ඇසුණු බව ඉන් අනතුරුව සාක්ෂි දුන් දුමින්ද සිල්වා මන්ත්‍රීවරයාගේ පුද්ගලික ආරක්ෂකයෙකු ලෙස සේවය කළ මංජුල ප්‍රසාද් හෙට්ටිආරච්චි පැවසුවේය. ඒ සමගම දුමින්ද සිල්වා මන්ත්‍රීවරයා ද තුවාල ලබා බිම ඇද වැටුණු බව සාක්ෂිකරු ප්‍රකාශ කළේය. ඉන් අනතුරුව දුමින්ද සිල්වා මන්ත්‍රීවරයාගේ පිරිස අතර සිටි ගලබඩ නැමැති අයෙකු භාරත ලක්ෂ්මන් මහතාගේ දෙපාවලට වෙඩි තබනු තමා දුටු බව සාක්ෂිකරු කියා සිටියේය. එසේම සරත් නැමැති තවත් පුද්ගලයෙකු ටී 56 ගිනි අවියක් බිම ඇදවැටුණු භාරත ලක්ෂ්මන් මහතාගේ පපුව අසලටම රැගෙන ගොස් වෙඩි තබනු තමා දුටු බව ද දුමින්ද සිල්වා මන්ත්‍රීවරයාගේ පෞද්ගලික ආරක්ෂකයා සඳහන් කළේය. ඉන් අනතුරුව තමා ඇතුළු පිරිසක් විසින් තුවාල ලබා සිටි දුමින්ද සිල්වා මන්ත්‍රීවරයා රැගෙන ගොස් රෝහල් ගත කළ බව සාක්ෂිකරු වැඩිදුරටත් ප්‍රකාශ කළේය. වැඩිදුර සාක්ෂි විභාගය අද දිනයේ පැවැත්වීමට නියමිතය.", "URL": "https://sinhala.adaderana.lk/news.php?nid=19490", "Category": null, "Parent URL": null}