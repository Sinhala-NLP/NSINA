{"Source": "Adaderana", "Timestamp": "May 15, 2012 01:54 pm", "Headline": "දේශපාලන විසඳුමකට සුදුසු පරිසරය සැකසීම ආණ්ඩුවේ වගකීමයි", "News Content": "ජාතික ප්‍රශ්නයට දේශපාලන විසඳුමක් සෙවීම සඳහා සුදුසු පරිසරය සකස් කිරීමේ වගකීම ආණ්ඩුව සතු බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. ජනාධිපති මහින්ද රාජපක්ෂ මහතා ඇතුළු ආණ්ඩුවේ බලධාරීන්ට ඊයේ(14) දිනයේදී මේ පිළිබඳව දැනුම් දුන් බව මහලේකම්වරයා සඳහන් කළේය. ආණ්ඩුවේ බලධාරීන් සහ එක්සත් ජාතික පක්ෂය අතර අරලියගහ මන්දිරයේ දී පැවති සාකච්ඡාව පිළිබඳව මාධ්‍ය දැනුවත් කිරීම සඳහා මහලේකම්වරයා විසින් අද(15) මාධ්‍ය හමුවක් කැඳවා තිබුණි. එම මාධ්‍ය හමුවේ දී අදහස් දක්වමින් මහලේකම්වරයා මෙම කරුණු සඳහන් කළේය. ආණ්ඩුව විවිධ අවස්ථාවල ප්‍රකාශ කර තිබූ පරිදි ශ්‍රී ලාංකික අනන්‍යතාවයක් සහිත දේශපාලන විසඳුමක් සෙවීම එක්සත් ජාතික පක්ෂයේ ස්ථාවරය වන බව ද එහිදී ඒ මහතා කියා සිටියේය. මෙම සාකච්ඡාවන් සඳහා ද්‍රවිඩ ජාතික සන්ධානය සහ පාර්ලිමේන්තුව නියෝජනය කරන වෙනත් දේශපාලන පක්ෂවල සහභාගිත්වය ලබාගැනීමේ අවශ්‍යතාවය එක්සත් ජාතික පක්ෂය මෙහිදී දැඩි ලෙස අවධාරණය කළ කරුණ බව ද හෙතෙම පෙන්වාදුන්නේය. තේරීම් කාරක සභාව හරහා යම්කිසි සාකච්ඡාවක් ආරම්භ වේ නම් පොදු න්‍යාය පත්‍රයක් සැකසීම එහි වැදගත්ම කරුණ බව ද තිස්ස අත්තනායක මහතා සඳහන් කළේය. එම පොදු න්‍යාය පත්‍රයේ පදනම ලෙස පෙන්වාදුන් කරුණු අතරින් පළමු කරුණ වන්නේ උගත් පාඩම් හා ප්‍රතිසන්ධානය පිළිබඳ ජනාධිපති කොමිසන් වාර්තාවේ ආණ්ඩුව සහ විපක්ෂය එකඟවන මූලික කරුණු ක්‍රියාවට නැවීමට අවශ්‍ය පියවර ගැනීම බව ද හෙතෙම කියා සිටියේය. දෙවන කරුණ ලෙස ආණ්ඩුව සහ ද්‍රවිඩ ජාතික සන්ධානය සමග පවත්වන ලද සාකච්ඡාව පදනමක් ලෙස යොදාගන්නා ලෙසට ආණ්ඩුවෙන් ඉල්ලීමක් කළ බව ද අත්තනායක මහතා එම මාධ්‍ය හමුවේදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=24266", "Category": null, "Parent URL": null}