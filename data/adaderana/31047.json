{"Source": "Adaderana", "Timestamp": "January 24, 2013 10:23 pm", "Headline": "ඡන්ද පත්‍රිකා තොගය ගැන පරීක්ෂණයක්", "News Content": "නිට්ටඹුව කලගෙඩිහේන ප්‍රදේශයෙන් සොයා ගත් ඡන්ද පත්‍රිකා තොගය සම්බන්ධයෙන් පරීක්ෂණයක් සිදුකිරීමට බලාපොරොත්තු වන බව මැතිවරණ මහලේකම් කාර්යාලය පවසයි. මැතිවරණ කොමසාරීස් මහින්ද්‍ර දේශප්‍රිය මහතා දැනට දිවයිනෙන් බැහැරව ඉන්දියාවට ගොස් සිටින බවත් ඔහු තවත් දින 2කින් පමණ මෙරටට පැමිණීමට නියමිත බවත් එම කාර්යාලය කියයි. ඒ අනුව කොමසාරිස්වරයා පැමිණි පසු මේ ගැන ඔහුගේ අවධානය යොමු කිරීමට බලාපොරොත්තු වන බව මැතිවරණ මහලේකම් කාර්යාලයේ නිලධාරීයෙකු පැවසීය. 2010 ජනාධිපතිවර‍ණයේදී භාවිත කළ බවට සැක කෙරෙන ඡන්ද පත්‍රිකා තොගයක් කොළඹ - නුවර ප්‍රධාන මාර්ගයේ කලගෙඩිහේන මහා විද්‍යාලය ආසන්නයේ තිබී අද (24) දහවල් සොයා ගන්නා ලදී. පුද්ගලයකු විසින් 119 යන හදීසි දුරකථන අංකයට ලබාදුන් තොරතුරකට අනූව සොයාගත් එකී ඡන්ද පත්‍රිකා තොගය සම්බන්ධයෙන් නිට්ටඹුව පොලීසිය විසින් පරීක්ෂණ ආරම්භ කර ඇතැයි පොලිස් මාධ්‍ය ප්‍රකාශක කාර්යාලය පවසයි. එම ස්ථානයේ තිබි 2010 ජනාධිපතිවරණය නුවරඑළිය දිස්ත්‍රික්කය යනුවෙන් සටහන් කර තිබු ඡන්ද පත්‍රිකා 400ට වඩා වැඩි සංඛ්‍යාවක් සොයා ගෙන ඇතැයි ද එම කාර්යාලය සඳහන් කරයි.", "URL": "https://sinhala.adaderana.lk/news.php?nid=31047", "Category": null, "Parent URL": null}