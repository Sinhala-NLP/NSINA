{"Source": "Adaderana", "Timestamp": "October 21, 2011 09:12 am", "Headline": "මාලදිවයිනේ බෝම්බ සිද්ධියේ සැකකරුගේ සබඳතා ගැන විමසා බලයි", "News Content": "මාලදිවයිනේ බෝම්බ පිපිරීමක් සිදුකොට ශ්‍රී ලංකාවට පලාවිත් සැඟවී සිටිය දී අත්අඩංගුවට ගත් මාලදිවයින් ජාතිකයා මෙරට සැඟවී සිටි කාලය තුළ ඔහුගේ සම්බන්ධතා පිළිබඳව විමර්ශන කටයුතු ආරම්භ කර තිබේ. ජාත්‍යන්තර පොලිසිය මගින් කළ දැනුම්දීමකට අනුව මොහොමඩ් අමීන් නැමති මෙම 27 හැවිරිදි මාලදිවයින් ජාතිකයා අත්අඩංගුවට ගෙන තිබුණි. 2007 සැප්තැම්බර් 29 වැනිදා මාලදිවයිනේ සුල්තාන් පාක් ප්‍රදේශයේ සිදු වූ ‍බෝම්බ පිපිරිමකින් 12 දෙනෙකු තුවාල ලැබීමේ සිද්ධියට අදාළව මෙම සැකකරුට චෝදනා එල්ල වී තිබේ. ශ්‍රී ලංකාවේ අපරාධ පරීක්ෂණ දෙපාර්තමේන්තුව මගින් අදාළ සැකකරු මෙරට සැඟවී සිටි කාලය තුළ ඔහු ඇසුරු කළ පුද්ගලයින් සහ මිතුරන් පිළිබඳ තොරතුරු හඳුනාගෙන ඇති බව මාලදිවයින් මාධ්‍ය වාර්තා සඳහන් කරයි. ඔහු ඇසුරු කළ පුද්ගලයින් කිහිපදෙනෙකුගෙන් ප්‍රශ්න කළ බව අපරාධ පරීක්ෂණ දෙපාර්තමේන්තුවේ නිලධාරියකු ප්‍රකාශ කර ඇති බව ද එම මාධ්‍ය වාර්තා පෙන්වාදෙයි. මාලදිවයිනේ සිදුකළ බෝම්බ පිපිරීම සැලසුම් කිරීම සඳහා ශ්‍රී ලාංකිකයෙකුගෙන් හෝ මාලදිවයිනෙන් පිටුවහල් කරන ලද කිසියම් පුද්ගලයෙකුගෙන් සහයෝගය ලබාගෙන ඇද්ද යන්න පිළිබඳ තහවුරු කර ගැනීමට උත්සාහ කරන බව ද එම නිලධාරියා සඳහන් කර තිබේ. මාලදිවයින් රජය ශ්‍රී ලංකා රජය සමග එක්ව මෙම සැකකරු මෙරටින් පිටුවහල් කිරීම සඳහා අවශ්‍ය කටයුතු සම්පාදනය කරමින් පවතින බව ද මාලදිවයින් මාධ්‍ය වාර්තා පවසයි.", "URL": "https://sinhala.adaderana.lk/news.php?nid=19495", "Category": null, "Parent URL": null}