{"Source": "Adaderana", "Timestamp": "September 15, 2010 06:45 pm", "Headline": "ඩෙංගු අවදානම අඩුයි-සෞඛ්‍ය අමාත්‍යංශය කියයි", "News Content": "පසුගිය සතිය වන විට රට පුරා ඩෙංගු රෝගීන් වාර්තා වීමේ පැහැදිලි අඩුවක් පෙන්නුම් කරන බව සෞඛ්‍ය අමාත්‍යාංශයේ වසංගත රෝග විද්‍යා අංශය පවසයි. එහි දත්තවලට අනුව මෙම වසර තුළ ඩෙංගු රෝගීන් අඩුවෙන්ම වාර්තා වූයේ පසුගිය සතියේ බව සඳහන් වේ. මෙම සතිය ඇතුළත ඩෙංගු රෝගය හේතුවෙන් සිදුවූ මරණ කිසිවක් වාර්තා නොවීම ද විශේෂත්වයකි. එහෙත් මේ වසර ඇතුළත අද දිනය දක්වා රටපුරා ඩෙංගු රෝගීන් 30,012 දෙනෙකු වාර්තා වී තිබේ. එම කාලය ඇතුළත වාර්තා වූ ඩෙංගු මරණ සංඛ්‍යාව 217 ක් වේ. සෞඛ්‍ය අමාත්‍යාංශය පවසන පරිදි ඩෙංගු වසංගතය පාලනය කිරීමේ අරමුණින් දේශීයව නිෂ්පාදිත බී.ටී.අයි බැක්ටීරියාව ද මේ වන විට භාවිතයට ගන්නා‍ බවයි. කෙසේවෙතත් ඩෙංගු වසංගතය පාලනය කිරීම සඳහා ජනතාව ඒ පිළිබඳව දක්වන උනන්දුව අතිශයින්ම වැදගත් බව සෞඛ්‍ය අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=10873", "Category": null, "Parent URL": null}