{"Source": "Adaderana", "Timestamp": "January 30, 2014 07:19 am", "Headline": "මිනිස් ජාවාරමට වැට බඳින්න ඔස්ට්‍රේලියාවෙන් මුර සංචාරක යාත්‍රා", "News Content": "ඔස්ට්‍රේලියානු රජය විසින් ශ්‍රී ලංකා නාවික හමුදාවට මුර සංචාරක යාත්‍රා ලබාදීම සම්බන්ධයෙන් වු මූලික සාකච්ඡා ආරම්භ වී තිබේ. ඔස්ට්‍රේලියානු මහකොමසාරිස් රොබින් මූඩි මැතිණිය සහ නාවික හමුදාපති වයිස් අද්මිරාල් ජයනාත් කොළඹගේ මහතා අතර අදාළ සාකච්ඡා පවත්වා ඇති බව සඳහන්ය. අනවසර සංක්‍රමණයන් වැළැක්වීමේ හා සාගරික ආරක්ෂක ක්‍රියාමාර්ග තවදුරටත් ශක්තිමත් කිරිමේ අරමුණින් ඔස්ට්‍රේලියානු රජය විසින්ශ්‍රී ලංකා නාවික හමුදාවට මුර සංචාරක යාත්‍රා දෙකක් පිරි නැමීමට පසුගියා තීරණය කරනු ලැබිණි. ඒ අනුව එම යාත්‍රා දෙක සම්බන්ධයෙන් වැඩමුළුවක් ද ඔස්ට්‍රේලියානු දේශසීමා ආරක්ෂක විධානයේ නිලධාරින් සහ ඔස්ට්‍රේලියානු රේගුවේ නිලධාරින් විසින් පැවැත්වු බව නාවික හමුදාව කියා සිටියි. අදාළ යාත්‍රා සතු වේගය, ආවරණය කළ හැකි දුර ප්‍රමාණය සහ ඒවා සතුව ඇති ආවේක්ෂණ පද්ධතිය අනවසර මිනිස් ජාවාරම මැඩලීමේ මෙහෙයුම් සාර්ථක කර ගැනීමට උපකාරි වනු ඇති බව නාවික හමුදාව පවසයි.", "URL": "https://sinhala.adaderana.lk/news.php?nid=40751", "Category": null, "Parent URL": null}