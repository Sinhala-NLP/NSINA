{"Source": "Adaderana", "Timestamp": "August 1, 2010 03:58 pm", "Headline": "කේ. පී ට නඩු නැත්තේ ඔහුගේ දේපළ නිසාදැයි ටිල්වින් අසයි", "News Content": "එල්. ටී. ටී. ඊ සංවිධානයේ ජාත්‍යන්තර ජාලයේ ප්‍රධානියාව සිටි කේ. පී. හෙවත් කුමරන් පද්මනාදන්ට එරෙහිව නඩු නොපැවරීමට ඔහු සතුව තිබූ දේපළ හේතුවක් වී ඇත්ද යන්න ජනතා විමුක්ති පෙරමුණ ප්‍රශ්න කරයි. එම පක්ෂයේ ප්‍රධාන ලේකම් ටිල්වින් සිල්වා මහතා අද කොළඹ පැවති මාධ්‍ය හමුවකදී මේ සම්බන්ධයෙන් අදහස් පළ කළේය. එමෙන්ම රජය කේ. පී සම්බන්ධව වර්ණනා සහගතව කතා කිරීමට පටන්ගෙන ඇති බවටත් ඒ මහතා චෝදනා කරයි. ආණ්ඩුව දැන් කේ. පී සම්පතක් බව පවසන බවත් ටිල්වින් සිල්වා මහතා ප්‍රකාශ කරයි. කේ. පී අත්අඩංගුවට ගත් පසු ඔහු සම්බන්ධව සිදුකළ පරීක්ෂණ, ඔහු රඳවාගත් ස්ථාන හෝ ඔහුට එරෙහි චෝදනා පිළිබඳව කිසිදු තොරතුරක් නොමැති බවත් ප්‍රධාන ලේකම්වරයා පෙන්වාදෙයි.", "URL": "https://sinhala.adaderana.lk/news.php?nid=9965", "Category": null, "Parent URL": null}