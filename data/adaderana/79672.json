{"Source": "Adaderana", "Timestamp": "November 8, 2017 07:27 pm", "Headline": "නෙවෙස්කා ලේඩි තව පැය පහකින්  ලංකාවට", "News Content": "ශ්‍රී ලංකාවට ඉන්ධන රැගත් නෙවෙස්කා ලේඩි නෞකාව තවත් පැය පහකින් එනම් අද (08)මධ්‍යම රාත්‍රිය වන විට කොළඹ වරායට ළඟා වනු ඇති බව සඳහන්ය. මේ වන විට අදාළ නෞකාව ශ්‍රී ලංකාවට බටහිරින් හා ඉන්දියාවට දකුණින් පිහිටි මුහුදු තීරය හරහා කොළඹ වරායට ළඟා වෙමින් තිබේ. මෙම නෙවෙස්කා ලේඩි නෞකාවේ ඔක්ටේන් 90 වර්ගයේ පෙට්‍රල් මෙට්‍රික් ටොන් 31,000 ක් සහ ඔක්ටේන් 95 වර්ගයේ පෙට්‍රල් මෙට්‍රික් ටොන් 7,000 ක් ඇතුළත්ව ඇති බව සඳහන්ය. තවත් තෙල් රැගත් නෞකාවක් ඉන්දියාවේ සිට මෙරටට හෙට දිනයේ පැමිණෙන බව අග්‍රාමාත්‍යවරයා ඊයේ පාර්ලිමේන්තුවේදී පැවසීය. ------------------------------------------------------------------------------------------------------ (UPDATE : 08.12pm) ශ්‍රී ලංකාවට ඉන්ධන රැගත් නෙවෙස්කා ලේඩි නෞකාව ශ්‍රී ලංකා මුහුදු සීමාවට ඇතුළු වී තිබේ. ඩුබායි සිට ඉන්ධන මෙට්ට්‍රික් ටොන් 40000ක් රැගෙන පැමිණෙන මෙම නෞකාවේ ඉන්ධන මුතුරාජවෙල තෙල් බෝයාව මඟින් පොම්ප කිරීමට නියමිත බව සඳහන්ය. එසේම නෞකාව බෝයාවට ළඟාවීමට පෙර ඉන්ධනවල ප්‍රමිතිය පරීක්ෂා කිරීම සඳහා රසායනාගාර පරීක්ෂකයින් නෞකාව වෙත පිටත්ව යාමට සුදානමින් සිටින බවද ඛනිජ තෙල් සම්පත් සංවර්ධන අමාත්‍යාංශය පවසයි. ඒ අනුව පෙට්‍රල් බෙදා හැරීමේ කටයුතු සඳහා සියලු කටයුතු සූදානම් කර ඇති බව ඛනිජ තෙල් අමාත්‍යංශය කියා සිටියේය.", "URL": "https://sinhala.adaderana.lk/news.php?nid=79672", "Category": null, "Parent URL": null}