{"Source": "Adaderana", "Timestamp": "November 22, 2016 06:41 pm", "Headline": "බාහිර උපාධි සිසුන්ට සති දෙකකින් නව වැඩපිළිවෙළක්", "News Content": "බාහිර උපාධි අපේක්ෂකයින් ලියාපදිංචිය සීමාකිරීම හේතුවෙන් පැන නැඟී ඇති ගැටළු සහ ඊට අදාළ විසඳුම් පිළිබඳ සොයා බැලීම සඳහා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සාකච්ඡාවක් පවත්වා තිබේ. මේ සඳහා මහාමාර්ග හා උසස් අධ්‍යාපන අමාත්‍ය ලක්ෂ්මන් කිරිඇල්ල,රාජ්‍ය අමාත්‍ය මොහාන් ලාල් ග්‍රේරු , විශ්වවිද්‍යාල ප්‍රතිපාදන කොමිෂන් සභාවේ සභාපති, මහාචාර්ය මොහාන් ද සිල්වා යන මහත්වරුන් ඇතුළු පිරිසක් එක්ව සිටි බව සඳහන්ය.ඒ අනුව මෙම සාකච්ඡාවේ දී ඉදිරිපත් වු අදහස් හා යෝජනා සැලකිල්ලට ගත් ජනාධිපතිවරයා සඳහන් කර ඇත්තේ ප්‍රතිපත්තියක් ලෙස රජය විසින් අධ්‍යාපනයට ලබා දී ඇති පහසුකම් කිසිදු ලෙසකින් අහිමි නොකරන බවයි.බාහිර උපාධි අපේක්ෂකයින් ලියාපදිංචිය සීමා කිරීම හේතුවෙන් උපාධි අපේක්ෂා කරන සිසුන්ට අසාධාරණයක් නොවන පරිදි නව වැඩපිළිවෙලක් ඉදිරි සති දෙක තුළ දී සකස් කරන බව ජනාධිපති මෛත්‍රීපාල සිරිසේන මහතා එහිදි සඳහන් කර ඇත.එමෙන්ම විවෘත විශ්වවිද්‍යාල පද්ධතිය ශක්තිමත් කිරීම මෙන්ම සීමා වී ඇති බාහිර උපාධි පාඨමාලා දිවයිනේ අනෙකුත් විශ්වවිද්‍යාලයන්හි ස්ථාපිත කිරීම පිළිබඳව ද මෙම සාකච්ඡාවේ දී අවධානය යොමුවු බව ජනාධිපති මාධ්‍ය අංශය නිවේදනය කරයි.", "URL": "https://sinhala.adaderana.lk/news.php?nid=66310", "Category": null, "Parent URL": null}