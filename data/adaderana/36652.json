{"Source": "Adaderana", "Timestamp": "August 15, 2013 04:06 pm", "Headline": "උතුරු නැගෙනහිර ජනතාවට විධිමත් රාජ්‍ය සේවයක් ලබාදිය යුතුයි", "News Content": "උතුරු නැගෙනහිර ජනතාව වෙනුවෙන් කාර්යක්ෂම සහ විධිමත් රාජ්‍ය සේවයක් ලබා දිය යුතු බව ජනාධිපති මහින්ද රාජපක්ෂ මහතා පවසයි. තිස්වසරක් පුරාවට අසාධාරණයට ලක්වූ එම ජනතාව නගා සිටුවීමට රජය දැවැන්ත වැඩ කොටසක් ඉටු කර ඇති අතර එහි ප්‍රතිලාභ නිසි පරිදි එම ජනතාවට ලබා දීම සඳහා විධිමත් රාජ්‍ය සේවයක් එම පළාත් තුළ ස්ථාපිත කළ යුතු බව ජනාධිපතිවරයා සඳහන් කරයි. රාජ්‍ය සේවයේදී ජාති, ආගම්, පළාත් හෝ දේශපාලන වශයෙන් කිසිදු බේදයක් සැලකිල්ලට නොගත යුතු බව ජනාධිපතිවරයා පවසයි. රටේ සියලු ජනතාව වෙනුවෙන් සේවය කිරීම රාජ්‍ය නිලධාරීන්ගේ වගකීම බව ඔහු පෙන්වා දෙයි. උතුරු නැගෙනහිර පළාත්වලට පරිපාලන නිලධාරීන් 43 දෙනෙකු අනුයුක්ත කිරීම වෙනුවෙන් ජනාධිපති කාර්යාලයේ පැවති උත්සවයට සහභාගී වෙමින් ජනාධිපති මහින්ද රාජපක්ෂ මහතා මේ අදහස් පළ කළාය. එහිදී තවදුරටත් අදහස් දැක්වූ ජනාධිපතිවරයා සඳහන් කළේ ජනතා සුභසිද්ධිය වෙනුවෙන් නොපැකිලව තීන්දු තීරණ ගන්නා සියලු නිලධාරීන් වෙනුවෙන් තමන් නිරන්තරයෙන් පෙනී සිටින බවයි.", "URL": "https://sinhala.adaderana.lk/news.php?nid=36652", "Category": null, "Parent URL": null}