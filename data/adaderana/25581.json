{"Source": "Adaderana", "Timestamp": "July 7, 2012 11:48 am", "Headline": "සිසුවෙකු පැහැරගෙන ගිය පුද්ගලයෙකු කොටුවෙයි", "News Content": "කප්පම් ලබාගැනීමේ අදහසින් පාසල් සිසුවෙකු පැහැරගෙන ගිය පුද්ගලයෙකු කටුපොත පොලිසිය විසින් අත්අඩංගුවට ගෙන තිබේ. ඊයේ(06) දිනයේ දී 8 හැවිරිදි මෙම සිසුවා පාසල අසල සිටින විට යතුරුපැදියකින් පැමිණි පුද්ගලයෙකු එම සිසුවා පැහැරගෙන ගොස් ඇත. පසුව මේ සම්බන්ධයෙන් එම සිසුවාගේ පියා විසින් කටුපොත පොලිසියට පැමිණිලි කර ඇති බව සඳහන්ය. ඒ අනුව ක්‍රියාත්මක වූ පොලිස් නිලධාරීන් යතුරුපැදියකින් පැහැරගෙන ගිය සිසුවා වෑන් රථයක දමාගෙන ගොස් ඇති බවට කරුණු අනාවරණය කරගෙන තිබේ. එහිදී පොලිස් නිලධාරීන් විසින් වෑන් රථය පසුපස හඹා ගොස් ඇති අතර කටුපොත හන්දියේ දී සිසුවා දමා යෑමට උත්සාහ කර ඇති බව වාර්තා වේ. එම අවස්ථාවේ සැකකරු අත්අඩංගුවට ගෙන ඇති අතර සිද්ධියට අදාළ වෑන් රථයද පොලිස් භාරය‍ට ගෙන තිබේ. අත්අඩංගුවට ගත් සැකකරුගෙන් සිදුකළ ප්‍රශ්න කිරීම්වල දී රුපියල් ලක්ෂ 25 ක කප්පම් මුදලක් ගැනීමේ අදහසින් අදාළ පැහැරගැනීම සිදුකර ඇති බවට තොරතුරු අනාවරණය වූ බව පොලිසිය සඳහන් කරයි. සැකකරු අද(07) වාරියපොල මහේස්ත්‍රාත් අධිකරණ හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=25581", "Category": null, "Parent URL": null}