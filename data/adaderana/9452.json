{"Source": "Adaderana", "Timestamp": "July 7, 2010 10:55 am", "Headline": "කොළඹ කාර්යාලය රාජකාරි කරනු ඇති බවට විශ්වාසයි", "News Content": "එක්සත් ජාතීන්ගේ කොළඹ පිහිටි කාර්යාලය ඉදිරිපිට පැවති උද්ඝෝෂණය සම්බන්ධයෙන් දේශීය සහ ජාත්‍යන්තර වශයෙන් පවතින බැඳීම් පිළිබඳව ද අවධානය යොමු කර කටයුතු කරමින් සිටින බව නිවේදනයක් නිකුත් කරන ශ්‍රී ලංකා රජය පවසයි.. එහි දැක්වෙන්නේ ප්‍රජාතන්ත්‍රවාදී ර‍ටක් ලෙස සාමකාමී උද්ඝෝෂණ පැවැත්වීමේ අයිතියට සහ ජනතාවට සිය මතය ප්‍රකාශ කිරීමට ඇති අයිතියට රජය ගරු කරන බවයි. අදාළ සාමකාමී උද්ඝෝෂණය සඳහා පොලිසිය නිසි අවසරය ලබා දී ඇති බව ද එම නිවේදනයේ සඳහන් වේ. උද්ඝෝෂණය පැවතිය ද එක්සත් ජාතීන්ගේ කාර්යාලයේ සේවකයින්ට කිසිදු හිරිහැරයකින් තොරව ආරක්ෂිත ලෙස එයින් පිටව යාම සඳහා පොලිසිය කටයුතු යෙදූ බව ද රජය පෙන්වා දෙයි. කෙසේ වෙතත් විරෝධතාවයේ නිරත වූ පිරිස් එක්සත් ජාතීන්ගේ වග කිව හැකි නිලධාරීයෙකු සමග සාකච්ඡා කිරීමට අවශ්‍ය බව ප්‍රකාශ කළ බැවින් විදේශ කටයුතු අමාත්‍යාංශයේ ලේකම්වරයා මාර්ගයෙන් ඊ‍ට අවස්ථාව ලබා දුන් බව ද රජය පවසයි. එම සාකච්ඡාවෙන් අනතුරුව එක්සත් ජාතීන්ගේ කාර්යාලයේ රැඳී සිටි සෙසු සේවකයින්ට ද ආර‍ක්ෂිතව පිටව යාම සඳහා පහසුකම් සැලසුනු බව එම නිවේදනයේ තවදුරටත් දැක්වෙයි. මේ අතර එක්සත් ජාතීන්ගේ කොළඹ පිහිටි කාර්යාලය සුපුරුදු පරිදි සිය රාජකාරි කටයුතු පවත්වාගෙන යනු ඇති බවට ද රජය විශ්වාසය පළ කරයි. එසේ වුවද බැන්කි මූන් මහතා විසින් පත් කළ විශේෂඥ කමිටුව පිළිබඳ තීරණයක් ලැබෙනතුරු විරෝධතාකරුවන් ද සිය විරෝධතා අඛණ්ඩව පවත්වන බව දැනගැනීමට ලැබී ඇති බව රජය නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=9452", "Category": null, "Parent URL": null}