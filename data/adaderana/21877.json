{"Source": "Adaderana", "Timestamp": "February 4, 2012 08:25 pm", "Headline": "දැයට කිරුළ ජනපති අතින් විවෘත වෙයි", "News Content": "64 වන ජාතික නිදහස් දින සැමරුමට සමගාමීව පැවැත්වෙන දැයට කිරුළ ප්‍රදර්ශනය අනුරාධපුර ඔයාමඩුවේ දී අද(04) පස්වරුවේ ජනාධිපති මහින්ද රාජපක්ෂ මහතා විසින් විවෘත කරනු ලැබීය. ‍ හෙට(05) සිට පෙබරවාරි 10 දක්වා දිනවලදී පෙරවරු 8 සිට රාත්‍රි 12 දක්වා දැයට කිරුළ ප්‍රදර්ශනය විවෘතව තැබේ. දිස්ත්‍රික් ආවරණය වන පරිදි මේ දක්වා පැවැත්වුණු දැයට කිරුළ ප්‍රදර්ශනය ලබන වසරේ සිට පළාත් ආවරණය වන පරිදි පැවැත්වීමට තීරණය කර ඇති බව ප්‍රදර්ශනය විවෘත කිරීමේ අවස්ථාවේ දී අදහස් දැක්වූ ජනාධිපති මහින්ද රාජපක්ෂ මහතා ප්‍රකාශ කළේය. ඒ අනුව ලබන වසරේ දී නැගෙනහිර පළාතේ ත්‍රිකුණාමලය, මඩකළපුව, අම්පාර යන දිස්ත්‍රික්ක හා පොළොන්නරුව දිස්ත්‍රික්ක ආවරණය වන පරිදි දැයට කිරුළ ප්‍රදර්ශනය පැවැත්වීමට කටයුතු යොදා ඇති බව ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=21877", "Category": null, "Parent URL": null}