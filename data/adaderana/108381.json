{"Source": "Adaderana", "Timestamp": "April 21, 2019 07:06 pm", "Headline": "කටාන-කටුවපිටිය දේවස්ථානයේ බෝම්බය මරාගෙන මැරෙන ප්‍රහාරයක් ද?", "News Content": "අද(21) පාස්කු ඉරිදා කොච්චිකඩේ , කටාන සහ මඩකලපුවේ කිතුණු දේවස්ථාන තුනක සහ කොළඹ ප්‍රධාන පෙළේ හෝටල් තුනක් ඇතුළු ස්ථාන අටක සිදු වූ පිපිරීම් වලින් මේ වනවිට පුද්ගලයන් 207 දෙනකු මිය ගොස් තිබේ. ඒ අනුව රාගම රෝහලේ මළ සිරුරු 07 ක්, මඩකලපුව රෝහලේ මළ සිරුරු 26 ක් සහ කොළඹ ජාතික රෝහලේ මළ සිරුරු 47 ක් මේ වනවිට තැන්පත් කර ඇති බව වාර්තා වෙයි. ඊට අමතරව මීගමුව රෝහලේ මේ වනවිට මල සිරුරු 111 ක් තැන්පත් කර තිබේ. මේ අතර දෙමටගොඩ ප්‍රදේශයේ සිදුවූ පිපිරීමෙන් පොලිස් නිලධාරීන් තිදෙනෙකු ජීවිතක්ෂයට පත්විය. අද උදෑසන කොළඹදී සිදුවූ පිපිරීම්වලින් මියගිය අය අතර විදේශිකයින් නව දෙනෙක් සිටින බව ජාතික රෝහල් ප්‍රකාශකයෙකු සඳහන් කළේය. කෙසේ වෙතත් මෙම සිදුවීම් සමඟ කටුනායක ජාත්‍යන්තර ගුවන්තොටුපොළ ඇතුළු රටේ ප්‍රධාන මර්මස්ථාන රැසක ආරක්ෂාව තර කිරීමට රජය පියවර ගෙන තිබේ. අද උදෑසන සිදුවූ පිපිරීම් හේතුවෙන් හටගෙන ඇති තත්ත්වය නිසා වහාම ක්‍රියාත්මක වන පරිදි සියලු පොලිස් නිලධාරීන්ගේ නිවාඩු ද අවලංගු කළ බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. අද(21) කොළඹ පැවති මාධ්‍ය හමුවකට එක්වෙමින් ඒ මහතා මෙම අදහස් පළ කළේය. මෙම කාලය තුළ අත්‍යාවශ්‍ය සේවාවල නියුතු පිරිස් හට ජාතික හැඳුම්පත පෙන්වා අවශ්‍ය ස්ථානයන් වෙත ගමන් කල හැකි බව ද පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. ඊට අමතරව ගුවන් ගත වන අයෙක් නම්, ගුවන් ටිකට් පත පෙන්වා ගුවන් තොටුපල වෙත ගමන් කිරීමට හැකියාව ඇති බව ද පොලීසිය සඳහන් කරයි. මේ අතර සියලු පොලිස් නිලධාරීන්ගේ නිවාඩු නැවත දැනුම් දෙන තුරු අවලංගු කර තිබේ. අද දිනයේ දී සිදුවු සිදුවීම් 8 පිළිබඳව විමර්ශන කටයුුතු සිදු කිරීමට අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පතිවරයා වෙත බාර දී ඇත. මේ සම්බන්ධයෙන් පරීක්ෂණ පැවැත් වීමට විශේෂ මෙහෙයුම් ඒකකයක් පිහිටුවා තිබේ. රාජ්‍ය ආරක්ෂක අමාත්‍යාංශයේ විශේෂ ඒකකයක් පිහිටුවා ඇති අතර, එහි දුරකථන අංකය වන්නේ 0112322485 යි. පිපිරීම්වලින් විදේශිකයන් පිළිබඳ තොරතුරු ලබා ගැනීමට විදේශ කටයුතු අමාත්‍යාංශයේ විශේෂ ඒකකයක් පිහිටුවා තිබේ. ඒ සඳහා වු දුරකථන අංකය වන්නේ 0112323015 යි. මේ අතර දෙමටගොඩ සිදුවීමේ දී මේ වන විට ලංකාවේ සැකකරුවන් 3ක් අත්අඩංගුවට ගෙන ඇති බව ද රුවන් ගුණසේකර මහතා පැවසීය. දෙමටගොඩ ප්‍රදේශයේ නිවස පරීක්ෂා කිරීම සඳහා පොලීසිය පිටත්ව ඇත්තේ ද පිපිරීම් සම්බන්ධයෙන් යම් සම්බන්ධයක් ඇති බවට ලැබී ඇති තොරතුරක් මතයි. ඒ පිළිබඳව වැඩිදුර පරීක්ෂණ සිදු කරනු ලබන බව ද පොලීසිය පවසයි. කටාන කටුවාපිටිය ප්‍රදේශයේ සිදුවු ප්‍රහාරය යම් ප්‍රමාණයකට මරාගෙන මැරෙන බෝම්බකරුවෙකුගේ ක්‍රියාවලියක් බවට පොලීසිය සැකකරන බව ද පොලිස් අධිකාරීවරයා මෙහිදී කියා සිටියේය. නමුත් එය විමර්ශනවලින් අනාවරණය වී නොමැති බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=108381", "Category": null, "Parent URL": null}