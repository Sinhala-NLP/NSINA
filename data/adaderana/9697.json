{"Source": "Adaderana", "Timestamp": "July 19, 2010 10:13 am", "Headline": "අලියා නැවත නඟා සිටුවීම ගැන විශේෂ රැස්වීම අද ", "News Content": "එක්සත් ජාතික පක්ෂ ප්‍රතිසංවිධාන යෝජනා පිළිබඳ සාකච්ඡා කෙරෙන විශේෂ කෘත්‍යාධිකාරී මණ්ඩල රැස්වීම අද පැවැත්වේ. විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් සිරිකොත මන්දිරයේදී එය අද පස්වරුවේ පැවැත්වීමට නියමිතය. එක්සත් ජාතික පක්ෂ ප්‍රතිසංවිධාන යෝජනා ඇතුළත් සය පුද්ගල කමිටු යෝජනාවලිය රනිල් වික්‍රමසිංහ මහතා විසින් අද කෘත්‍යාධිකාරී මණ්ඩලයට ඉදිරිපත් කරනු ඇත. එහිදි අදාළ යෝජනා පිළිබඳ සාකච්ඡා කෙරෙන බව එම පක්ෂ මහලේකම් තිස්ස අත්තනායක මහතා ප්‍රකාශ ‍කළේය. කෘත්‍යාධිකාරී මණ්ඩලයේ සාකච්ඡා වලින් අනතුරුව අදාළ යෝජනා පිළිබඳව තවදුරටත් සලකා බැලීමට නැවත කමිටුවට යොමු කෙරෙනු ඇත. අනතුරුව මීළඟ කෘත්‍යාධිකාරී මණ්ඩල රැස්වීමේදී ඒ සඳහා අවසන් අනුමැතිය ලබා පක්ෂ මහා සම්මේලනයට ඉදිරිපත් කිරීමට සැලසුම් කර ඇත.", "URL": "https://sinhala.adaderana.lk/news.php?nid=9697", "Category": null, "Parent URL": null}