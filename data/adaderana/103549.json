{"Source": "Adaderana", "Timestamp": "February 1, 2019 07:02 pm", "Headline": "වතු කම්කරුවන්ගේ වැටුප් වැඩි කිරීමේ ගැසට් පත්‍රය අත්හිටුවයි", "News Content": "වතු කම්කරුවන්ගේ වැටුප් වැඩිකිරීමේ ගැසට් පත්‍රය නිකුත් කිරීම තාවකාලිකව අත්හිටුවීමට අග්‍රාමාත්‍යවරයා එකඟ වූ බව දමිළ ප්‍රගතිශීලී සන්ධානය පවසයි. කොල්ලුපිටිය පිහිටි පලනි තිගාම්බරම් අමාත්‍යවරයාගේ අමාත්‍යාංශයේදී මාධ්‍ය හමුවක් කැදවමින් මේ බව කියා සිටියේය. ඒ අනුව, පෙබරවාරි 5 වනදා වනතුරු එය ගැසට් කිරීම සිදුනොවන බව අමාත්‍ය මනෝ ගනේෂන් මහතා සඳහන් කළේය. වතු කම්කරු වැටුප් ගැටළුව පිළිබඳ දෙමළ ප්‍රගතිශීලි සන්ධානය නියෝජනය කරන පාර්ලිමේන්තු මන්ත්‍රී කණ්ඩායම අද(01) අග්‍රාමාත්‍ය රනිල් වික්‍රමසිංහ මහතා සමඟ තීරණාත්මක සාකච්ඡාවක් අරලියගහ මන්දිරයේදී පැවැත් විය. මෙම සාකච්ඡාව සඳහා අග්‍රාමාත්‍යවරයා සමඟ පැවති සාකච්ඡාවට වැවිලි කර්මාන්ත අමාත්‍ය නවීන් දිසානායක, කම්කරු අමාත්‍ය රවින්ද්‍ර සමරවීර එක්ව සිටියේය. වතුකම්කරුවන්ගේ දෛනික මූලික වැටුප රුපියල් දහසක් දක්වා ඉහළ නංවා ගැනීමට රජය මැදිහත් නොවුනහොත් වතුකරය නියෝජනය කරන සිය පක්ෂයේ මන්ත්‍රීවරුන් ආණ්ඩුවෙන් ඉවත් වන බවට ඔවුන් මීට පෙර ප්‍රකාශ සිදුකර තිබුණි.", "URL": "https://sinhala.adaderana.lk/news.php?nid=103549", "Category": null, "Parent URL": null}