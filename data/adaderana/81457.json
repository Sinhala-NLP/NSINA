{"Source": "Adaderana", "Timestamp": "December 13, 2017 12:56 pm", "Headline": "වනාතවිල්ලුව ප්‍රාදේශීය සභාවට නිදහස් පක්ෂය හා ජවිපය නාම යෝජනා දෙයි", "News Content": "වනාතවිල්ලුව ප්‍රාදේශීය සභාව සඳහා ශ්‍රී ලංකා නිදහස් පක්ෂය සහ ජනතා විමුක්ති පෙරමුණ තම නාම යෝජනා පත්‍ර අද (13) දින පෙරවරුවේ පුත්තලම සහකාර මැතිවරණ කොමසාරිස් බී.එම්.අයි.එස්.එල්.බණ්ඩාර මහතා වෙත බාරදී තිබේ. මේ අතර හලාවත නගර සභාව සහ හලාවත ප්‍රාදේශීය සභාව සදහා ඇප මුදල් තැම්පත් කිරීමද අද දහවල් සිදු විය. වනාතවිල්ලුව ප්‍රාදේශීය සභාව සදහා ඉලංගෙයි මහජන කොන්ග්‍රසය,මුස්ලිම් කොන්ග්‍රසය,එක්සත් ජාතික පක්ෂය,ස්වාධීන කණ්ඩායමක් සහ ශ්‍රී ලංකා පොදු ජන පෙරමුණ ඇප මුදල් තැම්පත් කර තිබේ. කල්පිටිය ප්‍රාදේශීය සභාව සඳහා එක් ස්වාධීන කණ්ඩායමක් සහ එක්සත් සාම සංවිධානය විසින් ඇප මුදල් තැම්පත් කර තිබේ. පුත්තලම නගර සභාව සඳහා යහ පාලනය සඳහා වන ජාතික ව්‍යාපාරය සහ මුස්ලිම් කොන්ග්‍රසය ඇප මුදල් තැම්පත් කිරීම මේ වන විට සිදු කර ඇත. නාත්තන්ඩිය සහ වෙන්නප්පුව ප්‍රාදේශීය සභා සඳහා එක් ස්වාධීන කණ්ඩායම බැගින් මේ වන විට ඇප මුදල් තැම්පත් කර තිබේ. වනාතවිල්ලුව ප්‍රාදේශීය සභාව සඳහා නාම යෝජනා බාර ගැනීම 14 වැනිදා දහවල් අවසන් වන බවත්,පුත්තලම දිස්ත්‍රික්කයේ සෙසු පළාත් පාලන ආයතන සඳහා නාම යෝජනා බාර ගැනීම 21 වැනිදා දහවල් අවසන් වන බව පුත්තලම දිසා ලේකම් සහ තේරීම් බාර නිලධාරී එන්.එච්.එම්. චිත්‍රානන්ද මහතා පැවසීය.", "URL": "https://sinhala.adaderana.lk/news.php?nid=81457", "Category": null, "Parent URL": null}