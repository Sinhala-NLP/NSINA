{"Source": "Adaderana", "Timestamp": "December 22, 2016 11:35 am", "Headline": "කෝප් වාර්තාව 2017 මූලාරම්භයේදී විවාදයට ගත යුතුයි", "News Content": "කෝප් වාර්තාව නීතිපතිවරයාට යොමු කළ යුත්තේ පාර්ලිමේන්තුව වෙනුවෙන් කථානායකවරයා විසින් බව කෝප් කමිටු සභාපති,පාර්ලිමේන්තු මන්ත්‍රී සුනිල් හදුන්නෙත්ති මහතා පවසයි.මන්ත්‍රීවරයා විසින් කථානායකවරයා වෙත යොමු කරන ලද ලිපියක් මගින් කෝප් වාර්තාව සම්බන්ධයෙන් ඉදිරි ක්‍රියා මාර්ග ගන්නා ලෙස ඉල්ලා තිබේ.එකී ලිපිය සම්පූර්ණයෙන් මෙසේය.ගරු කතානායකතුමා,ශ‍්‍රී ලංකා පාර්ලිමේන්තුව,ශ‍්‍රී ජයවර්ධනපුර කෝට්ටේ.ගරු කතානායකතුමනි,2016 ඔක්තෝබර් 28 දින සභාගත කළ මහ බැංකු බැඳුම්කර නිකුතුවට අදාළ වාර්තාව පිළිබඳවයි 2015 පෙබරවාරි සිට 2016 මැයි දක්වා ශ‍්‍රී ලංකා මහ බැංකුවේ සිදුකළ භාණ්ඩාගාර බැඳුම්කර නිකුතුවලදී සිදුවී ඇති මූල්‍යමය අක‍්‍රමිකතා සොයාබැලීමට විශේෂ කාරක සභාවක් ලෙස කටයුතු කළ පොදු ව්‍යාපාර කාරක සභාව වෙනුවෙන් එහි සභාපතිවරයා ලෙස මා විසින් අදාළ වාර්තාව 2016 ඔක්තෝබර් 28 වැනි දින පාර්ලිමේන්තුවේ සභාගත කරන ලදී. එම වාර්තාව පාර්ලිමේන්තුවේ සභාගත කිරීමෙන් අනතුරුව එය සම්පූර්ණයෙන්ම පාර්ලිමේන්තුව සතු ලේඛනයකි. ඉන් ඉක්බිතිව එම වාර්තාවට අදාළව පියවර ගත යුත්තේ ගරු කතානායකවරයා ලෙස ඔබතුමා විසින් බව පාර්ලිමේන්තු කටයුතු පිළිබඳව මනා අත්දැකීම් ඇති ඔබතුමාට අවබෝධයක් ඇති බව මම දනිමි. නමුත් ඔබතුමා වෙනුවට අගමැති රනිල් වික‍්‍රමසිංහ මැතිතුමා විසින් අදාළ වාර්තාව නීතිපතිවරයාට යොමු කළ බව මාධ්‍ය මගින් නිතර වාර්තා පළවිය. එම බැඳුම්කර ගනුදෙනුවට අදාළව පොදු ව්‍යාපාර කාරක සභාවේ වාර්තාව නීතිපතිවරයාට යොමු කිරීමේ අවශ්‍යතාවයක් ඇත්නම් එය තීරණය කළ යුත්තේද අගමැතිවරයා විසින් නොව මුළු මහත් පාර්ලිමේන්තුවම විසිනි. නීතිපති උපදෙස් ලබාගැනීම හෝ ඉදිරි අනිකුත් පියවරයන් ගැනීමේ භාරකාර වගකීම පැවරී ඇත්තේ පාර්ලිමේන්තුවේ අප සියලූ දෙනාම වෙනුවෙන් ඔබතුමා වෙතය. එම කටයුත්ත ආණ්ඩුවේ කටයුත්තක් ලෙස සලකා අගමැතිතුමා විසින් සිදුකිරීම පාර්ලිමේන්තුවේ ප‍්‍රධානියා ලෙස ඔබතුමාගේ කටයුත්තක් අගමැතිවරයා විසින් පවරා ගැනීමකි. 2016 ඔක්තෝබර් 28 දින සභාගත කරන ලද බැඳුම්කර ගනුදෙනුවට අදාළ වාර්තාව 2017 වසරේ පළමු පාර්ලිමේන්තු සභාවාරයේදීම පාර්ලිමේන්තුව තුළ විවාදයට ලක් කර ඒ සම්බන්ධයෙන් ඉදිරි කටයුතු විධිමත් ලෙස සිදුකිරීමට අදාළව පියවර ගන්නා මෙන් පොදු ව්‍යාපාර පිළිබඳ කාරක සභාවේ සභාපතිවරයා ලෙසත් පාර්ලිමේන්තුවේ මන්ත‍්‍රීවරයෙකු ලෙසත් ඔබතුමාගෙන් ගෞරවයෙන් ඉල්ලා සිටිමි. ස්තූතියි,මෙයට විශ්වාසී, සුනිල් හඳුන්නෙත්තිපාර්ලිමේන්තු මන්ත‍්‍රීසභාපති - පොදු ව්‍යාපාර කාරක සභාව", "URL": "https://sinhala.adaderana.lk/news.php?nid=67246", "Category": null, "Parent URL": null}