{"Source": "Adaderana", "Timestamp": "July 10, 2018 01:56 pm", "Headline": "කල්කුඩා පොලීසියේ පාලන අංශයේ ස්ථානාධිපති ලක්ෂ 3ක අල්ලසක් ගද්දි අල්ලයි", "News Content": "කල්කුඩා පොලීසියේ පාලන අංශයේ ස්ථානාධිපතිවරයා ලක්ෂ 3ක අල්ලසක් ලබා ගැනීමේ දී අල්ලස් හා දූෂණ විමර්ශන ඒකකයේ නිලධාරීන් විසින් අත්අඩංගුවට ගත් බව අල්ලස් කොමිසම පවසයි. අද(10) උදෑසන 11.20 ට පමණ මෙම අත්අඩංගුවට ගැනීම සිදුව ඇත්තේ වාලච්චේන කෝරලේ පත්තුව ප්‍රාදේශීය සභාව තුළ දී අදාළ ස්ථානාධිපතිවරයා අල්ලස් මුදල ලබා ගන්නා අවස්ථාවේ දීය. වේයන්ගොඩ, කල්කුඩා ප්‍රදේශයේ ආරම්භ කිරීමට නියමිත ගඩොල් කර්මාන්ත ශාලාවක් සඳහා මධ්‍යම පරිසර අධිකාරියේ තක්සේරු වාර්තාවක් අවශ්‍ය බවත් එය ලබා ගැනීමට පොලිසිය විසින් වාර්තාවක් ලබා දිය යුතු වන අතර, එම පොලිස් වාර්තාව ලබා දීම සඳහා අදාළ ස්ථානාධිපතිවරයා ලක්ෂ 5ක මුදලක් අල්ලසක් ලෙස කර්මාන්ත ශාලාව ආරම්භ කිරීමට යන අයගෙන් ඉල්ලා තිබේ. මුළු මුදලින් ලක්ෂ 3 ක මුදලක් අද දිනයේ දී ලබා ගන්නා අවස්ථාවේ අල්ලස් හා දූෂණ විමර්ශන ඒකකයේ නිලධාරීන් මෙම අත්අඩංගුවට ගැනීම සිදුකර තිබේ.", "URL": "https://sinhala.adaderana.lk/news.php?nid=92303", "Category": null, "Parent URL": null}