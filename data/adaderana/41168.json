{"Source": "Adaderana", "Timestamp": "February 16, 2014 05:02 pm", "Headline": "චීන සමාගමට කොකා පෙන්නූ ලාංකිකයා මාට්ටු", "News Content": "චීන සමාගමකට අයත් වැඩ බිමකින් රුපියල් 66,240 ක් වටිනා දේපළ සොරා ගත් බව කියන එම වැඩ බිමේම සේවය කළ මෙරට කම්කරුවෙකු අත්අඩංගුවට ගෙන ඇති බව සාලියවැව පොලීසිය කියයි. අධි බලැති විදුලි රැහැන් පද්ධතියක ඉදිකිරීම් කටයුතු වෙනුවෙන් සාලියවැව, අළුත්ගම ප්‍රදේශයේ මෙම වැඩ බිම පවත්වා ගෙන ගොස් ඇත. මෙම වැඩ බිමේ තිබූ යකඩ කම්බි 57 ක්,කම්බි රෝලක් සහ විල්බැරෝවක් අතුරුදන්වී ඇති බව එම වැඩබිමේ ආරක්ෂක නිලධාරියෙකු විසින් ඉකුත් 12 වැනිදා සාලියවැව පොලීසියට පැමිණිලි කරමින් පවසා තිබේ. ඒ අනුව ක්‍රියාත්මක වී ඇති පොලීසිය පරීක්ෂණ සිදු කර ඇත. වැඩ බිමේ තිබියදී අස්ථාන ගතවූ බව කියන කම්බි තොගය ඒ ආසන්නයේ ඉඩමක තිබියදීද,කම්බි රෝල සහ විල්බැරෝව සැකකරුගේ නිවසේ තිබියදී සොයා ගන්නට පොලීසිය සමත්වී තිබේ. සැකකරු පුත්තලම දිසා අධිකරණයට ඉදිරිපත් කිරීමට නියමිතය. සාලියවැව පොලිස් ස්ථානාධිපති පොලිස් පරික්ෂක රංජිත් අබේනායක මහතා ඇතුළු නිලදාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41168", "Category": null, "Parent URL": null}