{"Source": "Adaderana", "Timestamp": "July 1, 2012 05:06 pm", "Headline": "දින 10 ක් තුළ වරෙන්තුකරුවන් 2814 ක් ඇල්ලුවාලු?", "News Content": "දින 10ක කාලය තුළ පළාත් 8ක කරන ලද මෙහෙයුම් වලින් වරෙන්තුකරුවන් 2814 දෙනෙකු අත්අඩංගුවට ගෙන ඇති බව පොලිසිය පවසයි. පසුගියදා කටුවන ප්‍රදේශයේ සිදුවු ඝාතනයේ ප්‍රධාන සැකකරුවෙකු වු ජුලම්පිටියේ අමරේ නැමැත්තාට වරෙන්තු පහක් තිබිය දී ඔහුට එරෙහිව නීතිය ක්‍රියාත්මක නොකිරීම සම්බන්ධයෙන් පොලිසියට විවිධ චෝදනා එල්ලවිණි. කෙසේ වෙතත් වරෙන්තුකරුවන් අත්අඩංගුවට ගැනීම සහ නොතිසී ක්‍රියාත්මක කිරීම සඳහා මෙහෙයුම් ක්‍රියාත්මක කරන ලෙස පොලිස්පති එන්.කේ.ඉලංගකෝන් මහතා පළාත් භාර ජ්‍යෙෂ්ඨ නියෝජ්‍ය පොලිස්පතිවරුන් වෙත දැනුම් දී තිබේ. ඒ අනුව පසුගිය විසි වන දින සිට තිස් වන දින දක්වා කාලය තුළ සිදුකළ මෙහෙයුම් වලදී මෙම පිරිස අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. මෙම මෙහෙයුම් අඛණ්ඩව සිදුකරන අතර සියලුම වරෙන්තු සහ නොතිසී අගෝස්තු මස පළමු වැනි දිනට පෙර ක්‍රියාත්මක කර අවසන් කරන ලෙසට පොලිස්පතිවරයා උපදෙස් ලබාදී තිබේ.", "URL": "https://sinhala.adaderana.lk/news.php?nid=25460", "Category": null, "Parent URL": null}