{"Source": "Adaderana", "Timestamp": "September 23, 2015 05:05 pm", "Headline": "ලැඟුම්හලේ සිටි ඔස්ට්‍රේලියානු තරුණයා මැරිලා", "News Content": "කොල්ලුපිටිය, ආර්.ඒ.ද මැල් මාවත ප්‍රදේශයේ ලැඟුම්හලක් තුළ විදේශිකයෙකු ජීවිතක්ෂයට පත්ව තිබේ.අද පෙරවරුවේ අදාළ විදේශිකයා එම ලැගුම්හලේ කාමරයක් තුළ මියගොස් සිට ඇති බව පොලීසිය සඳහන් කළේය.අද පෙරවරු 11.00ට අදාළ ලැගුම්හලෙන් පිටත්ව යාමට නියමිත සිටි විදේශිය ජාතිකයා මධ්‍යහ්න 12වන තුරුත් ඉන් පිටත්ව නොයාම හේතුවෙන් හෝටල් සේවකයෙකු ඔහු සිටි කාමරයට ගොස් ඇත.එහිදී අදාළ විදේශිකයා සිහිසුන්ව ඇද මත වැටී සිටීම හේතුවෙන් ඒ පිළිබඳ පොලීසිය දැනුම්වත් කර ඇති අතර පසුව ඔහු මියගොස් ඇති බවට අනාවරණය වී ඇති බව සඳහන්ය. මියගොස් ඇත්තේ 27 හැවිරිදි ඔස්ට්‍රේලියානු ජාතිකයෙකි. අදාළ පුද්ගලයා මියගිය ස්ථානයේ තිබී මත්ද්‍රව්‍ය පැකට් දෙකක් සහ නිද්‍රාජනක පෙති අඩංගු පැකට් කිහිපයක් සොයාගැනීමට හැකි වු බව පොලීසිය සඳහන් කළේය.කෙසේවෙතත් අදාළ විදේශිය ජාතිකයා මියයාමට හේතුව මෙතෙක් අනාවරණය වී නොමැති අතර කොල්ලුපිටිය පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=54040", "Category": null, "Parent URL": null}