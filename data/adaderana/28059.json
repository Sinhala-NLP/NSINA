{"Source": "Adaderana", "Timestamp": "October 6, 2012 08:51 am", "Headline": "48ට 5යි", "News Content": "ගතවු පැය 48 ක කාලය තුළ දිවයි‍නේ ප්‍රදේශ කිහිපයකින් පුද්ගල ඝාතන 5 ක් වාර්තා වී තිබේ. ඊයේ (05) දිනයේදී කඩවත, රන්මුතුගල ප්‍රදේශයේදී තියුණු ආයුධයකින් පහරදී පුද්ගලයෙකු ඝාතනය කර ඇති බව පොලීසිය පවසයි.‍ ඝාතනයට ලක්ව ඇත්තේ රන්මුතුගල ප්‍රදේශයේ පදිංචි 46 හැවිරිදි පුද්ගලයෙකු වන අතර බහින්බස් වීමක් දුරදිගයාමෙන් ඝාතනය සිදුව ඇති බව සඳහන්ය. ඝාතනය සිදු කළ බවට සැක කෙරෙන පුද්ගලයා අත්අඩංගුවට ගෙන ඇති අතර ඔහු අද (06) මහර මහේස්ත්‍රාත් අධිකරණයට ඉදිරිපත් කීරීමට නියමිතය. පෙරේදා (04) රාත්‍රී අකුරුස්ස , ඉහළ බෝපිටිය ප්‍රදේශයේදී සැක කටයුතු ලෙස පුද්ගලයෙකු මියයාමේ සිද්ධියක් වාර්තා වේ‍. 57 හැවිරිදි වියේ පසුවු මලිදූව ප්‍රදේශයේ පදිංචිකරුවෙකු මෙලෙස මියගොස් ඇති බව සඳහන්ය. ඊයේ (05) දහවල් ගිරාදුරුකෝට්ටේ ප්‍රදේශයේදී පුද්ගලයෙකු වෙඩි තබා ඝාතනය කර තිබේ. ඝාතනයට ලක්ව ඇත්තේ බතලයාය ප්‍රදේශයේ පදිංචි 28 හැවිරිදි පුද්ගලයෙකි. මේ අතර වාලචිචේන, ශිවන් කෝවිල්පාර ප්‍රදේශයේ පදිංචිව සිටි කාන්තාවක් අතුරුදන් වීමේ සිද්ධියක් සම්බන්ධයෙන් පරීක්ෂණ පැවැත් වු පොලීසියට වාලච්චේන ප්‍රදේශයේ වලදමා තිබූ එම කාන්තාවගේ මෘත ශරීරය සොයා ගැනීමට හැකිවී තිබේ. එසේම තණමල්විල, සූරියආර ප්‍රදේශයේදී තියුණු ආයුධයකින් පහර දී පුද්ගලයෙකු ඊයේ (05) ඝාතනය කර ඇති බව පොලීසිය පවසයි. අදාළ පුද්ගලයා සිය බිරිද සමඟ ඇතිකරගත් ආරවුලක් දුරදිගයාමෙන් ඝාතනය සිදුව ඇති බව පොලීසිය සඳහන් කරයි. මේ සම්බන්ධයෙන් බිරිදගේ පියා අත්අඩංගුවට ගෙන ඇති බව සඳහන්ය.", "URL": "https://sinhala.adaderana.lk/news.php?nid=28059", "Category": null, "Parent URL": null}