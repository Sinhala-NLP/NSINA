{"Source": "Adaderana", "Timestamp": "June 20, 2018 03:03 pm", "Headline": "මහින්දානන්දගේ නඩුවෙන් මහාධිකරණ විනිසුරු ගිහාන් කුලතුංග ඉවත් කරන්න නියෝගයක්", "News Content": "ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව නීතිපතිවරයා විසින් ගොනුකර තිබෙන නඩුවක් කොළඹ මහාධිකරණ විනිසුරු ගිහාන් කුලතුංග මහතාගෙන් ඉවත් කර වෙනත් විනිසුරුවරයෙකු හමුවේ විභාගයට ගන්නා මෙන් අභියාචනාධිකරණය නියම කළේය. කුමුදුනී වික්‍රමසිංහ සහ එස්.තුරෙයිරාජා යන විනිසුරු මඩුල්ල විසින් මෙම තීන්දුව ලබා දුන්නේය. ඒ අනුව අදාළ නඩුව ගිහාන් කුලතුංග විනිසුරුවරයාගෙන් ඉවත් කර වෙනත් විනිසුරුවරයකු හමුවේ නොපමාව විභාගයට ලෙසත් අභියාචනාධිකරණය කොළඹ මහාධිකරණයට නියම කළේය. මහින්දානන්ද අලුත්ගමගේ මහතා අධිකරණය හමුවේ කියා සිටින්නේ නීති විරෝධී ලෙස උපයාගත් රුපියල් මිලියන 27ක මුදලක් යොදා කොළඹ, කින්සි පාරේ නිවසක් මිලදී ගත් බවට චෝදනා කරමින් නීතිපතිවරයා තමාට එරෙහිව කොළඹ මහාධිකරණය හමුවේ නඩුවක් ගොනු කර ඇති බවයි. එම නඩුව කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාගයට ගන්නා බවත් එම විභාගයේ දී විනිසුරු කුලතුංග මහතා පැමිණිල්ලට පක්ෂග්‍රාහී ආකාරයෙන් හැසිරීම නිසා තමන්ට දැඩි අගතියක් සිදුවී ඇති බව මහින්දානන්ද අලුත්ගමගේ මහතා කියා සිටියේය. මේ හේතුවෙන් අදාල නඩුව ගිහාන් කුලතුංග විනිසුරුවරයාගෙන් ඉවත් කර වෙනත් අධිකරණයක් වෙත මාරු කිරීමේ නියෝගයක් නිකුත් කරන මෙන් ද පෙත්සම්කාර අලුත්ගමගේ මහතා අභියාචනාධිකරණයට වැඩිදුරටත් ඉල්ලා තිබේ.", "URL": "https://sinhala.adaderana.lk/news.php?nid=91196", "Category": null, "Parent URL": null}