{"Source": "Adaderana", "Timestamp": "April 19, 2016 06:58 pm", "Headline": "නිදහස් මාධ්‍ය සහතික කරනවා-හිටපු රාජ්‍ය නායකයින් කළ දේ මං දැක්කා", "News Content": "තම රජය නිදහස් මාධ්‍ය පැහැදිලිවම සහතික කරන රජයක් බව ජනාධිපති මෛත්‍රීපාල සිරිසේන මහතා පවසයි. මධ්‍යස්ථභාවය සහ අපක්ෂපාතීත්වය මාධ්‍ය තුළින් තමන් බලාපොරොත්තු වන බව ජනාධිපතිවරයා පෙන්වා දෙයි. මාධ්‍ය ආයතන ප්‍රධානීන් සහ විදුලි සංදේශ නියාමන කොමිසමේ නිලධාරීන් සමග අද පස්වරුවේ(19) ජනාධිපති කාර්යාලයේ පැවති හමුවකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළේය. විදුලි සංදේශ පනත පිළිබඳව ඇතැම් මාධ්‍ය ආයතන වැටහීමකින් තොරව කටයුතු කරන බව පෙනී යන බව ජනාධිපතිවරයා එහිදි කියා සිටියේය. එම පනත පිළිබඳව අධිකරණ ක්ෂේත්‍රය දැනුම්වත් කිරීමට පියවර ගන්නා බවත් පනතේ අඩුපාඩු පිළිබඳව සොයා බැලීමට කටයුතු කරන බවත් ජනාධිපතිවරයා එහිදී සඳහන් කළේය. එම හමුවේ දී තවදුරටත් අදහස් දක්වමින් ජනාධිපති මෛත්‍රීපාල සිරිසේන මහතා කියා සිටියේ ඇතැම් මාධ්‍ය ආයතන ප්‍රවෘත්ති විකාශයන් වල දී අපක්ෂපාතීත්වයක් නොපෙන්වමින් කටයුතු කරන බවයි. පසුගිය රජයන්වල දී රාජ්‍ය නායකයින් මාධ්‍ය භාවිත කළ ආකාරය තමන් හොඳින් දන්නා බවත් ඇතැම් මාධ්‍ය ආයතන ප්‍රධානීන්ට බැණවදින ආකාරය තමන් දැක ඇති බවත් ජනාධිපති මෛත්‍රීපාල සිරිසේන මහතා එහිදි සිහිපත් කළේය. කෙසේවෙතත් තම රජය යටතේ එවැනි තත්ත්වයක් කිසිවිටකත් ඇති නොවන බව ජනාධිපතිවරයා අවධාරණය කළේය. ඇතැම් මාධ්‍ය ආයතන කටයුතු කරන ආකාරයෙන් පවුල් පාලනය සහ දූෂණය තවදුරටත් අවශ්‍ය බව පෙනී යන නමුත් ජනතාව ඒවා ප්‍රතික්ෂේප කර ඇති බව ජනාධිපති මෛත්‍රීපාල සිරිසේන මහතා පෙන්වාදුන්නේය.", "URL": "https://sinhala.adaderana.lk/news.php?nid=59323", "Category": null, "Parent URL": null}