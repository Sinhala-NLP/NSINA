{"Source": "Adaderana", "Timestamp": "February 8, 2016 03:31 pm", "Headline": "නාදුනන පිරිස් දෙන සාක්ෂියෙන් රණවිරුවන්ට අපරාධ චෝදනා බෑ", "News Content": "රටේ ත්‍රස්තවාදය නිමාකරමින් ජනතාවට නිදහස දිනාදුන් රණවිරුවන් යුද අපරාධකරුවන් කිරීමට ඉඩප්‍රස්ථාව ලබාදිය නොහැකි බව ඒකාබද්ධ විපක්ෂය වෙනුවෙන් පාර්ලිමේන්තු මන්ත්‍රී බන්දුල ගුණවර්ධන මහතා පවසයි.එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් සෙයිද් රාද් අල් හුසේන් කුමරුගේ ලංකාවේ සංචාරයට එරෙහිව එක්සත් ජාතීන්ගේ සංවිධානයේ කොළඹ කාර්යාලයට සංදේශයක් බාරදීම සඳහා අද(08)පැමිණි අවස්ථාවේදී මාධ්‍යයට අදහස් දක්වමින් හෙතෙම මේ බව සඳහන් කළේය.නාදුනන පිරිස් දෙන සාක්ෂි මත මේ අයුරින් රණවිරුවන්ට චෝදනා එල්ල කිරීම පිළිගත නොහැකි බව මන්ත්‍රීවරයා මෙහිදී අවධාරණය කළේය.එල්.ටී.ටී.ඊ පිරිස් නිදහස් කරමින් රණවිරුවන් අපරාධකරුවන් කරමින් යන ගමනට සැබවින්ම විරුද්ධත්වය ප්‍රකාශ කළ යුතුව ඇති බව ඔහු පෙන්වා දුන්නේය.මෙහිදී මාධ්‍යවේදියෙකු විමසා සිටි ප්‍රශ්නයක් වූයේ පසුගිය මහින්ද රාජපක්ෂ පාලන කාලයේදීද එල්.ටී.ටී.ඊ සාමාජිකයින් 12,000 ක් නිදහස් කළ බවට පාඨලී චම්පික අමාත්‍යවරයා කර ඇති ප්‍රකාශය සම්බන්ධයෙන් දක්වන ප්‍රතිචාරය කුමක්ද යන්නයි.ඊට පිළිතුරු දෙමින් බන්දුල ගුණවර්ධන මන්ත්‍රීවරයා කියා සිටියේ එවක නිදහස් කරනු ලැබුවේ පුනරුත්ථාපනය කරන ලද එල්.ටී.ටී.ඊ සාමාජිකයින් වන බව හා වැරදි කළවුන් තවදුරටත් බන්ධනාගාර ගත කර සිටි බවයි.මෙම අවස්ථාවට එක්වුණු එජනිස පාර්ලිමේන්තු මන්ත්‍රී කුමාර වෙල්ගම මහතා කියා සිටියේ අපේ ප්‍රශ්න අපට විසඳාගත හැකි බව හා ඒ සඳහා විදේශයන් මැදිහත් විය යුතු නැති බවයි.තවදුරටත් ඒකාබද්ධ විපක්ෂය ලෙස පාර්ලිමේන්තුව තුළ නිදහස්ව කටයුතු කිරීමට ඇති ඉඩප්‍රස්ථාව පිළිබඳ කථානායකවරයාගේ තීරණය ලැබෙනු ඇති බව ද වෙල්ගම මන්ත්‍රීවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=57024", "Category": null, "Parent URL": null}