{"Source": "Adaderana", "Timestamp": "January 30, 2014 09:22 pm", "Headline": "ඒකාධිපති ක්‍රමයට තිත තියන්න ධනවාදී රනිල් සමග එකතු වෙනවා", "News Content": "පවත්නා ෆැසිස්ට් විධායක ජනාධිපති ක්‍රමය තුළ ක්‍රියාත්මක වන මර්දනයට තිත තැබීමට එක්සත් ජාතික පක්ෂය සමග සහයෝගයෙන් කටයුතු කිරීමට තමන් සූදානම් බව නව සම සමාජ පක්ෂයේ නායක,ආචාර්ය වික්‍රමබාහු කරුණාරත්න මහතා පවසයි. රනිල් වික්‍රමසිංහ යනු ධනපති නායකයෙකු වුවද මෙම කටයුත්තේදී සහයෝගයෙන් කටයුතු කළ යුතුව ඇති බව හෙතෙම කියා සිටියි. අද (30) ද්‍රවිඩ සංගමයේ වැල්ලවත්ත පිහිටි සංගරපිල්ලෙයි ශාලාවේදී නජරාජන් ජනගන් විසින් රචිත “ශ්‍රී ලංකාවේ වමේ ව්‍යාපාරයේ ඉතිහාසය“නමැති කෘතිය එළිදැක්වීමේ අවස්ථාවට එක්වෙමින් වික්‍රමබාහු කරුණාරත්න මහතා මෙම අදහස් පළ කළේය. දෙමළ ඩයස්පෝරාව ඇතුළු පිරිසක් විසින් මෙරට ජාතික ප්‍රශ්නයට විසඳුමක් ලබාදී දෙමළ ජනතාවගේ ප්‍රශ්න විසඳීමට අමෙරිකාව,බ්‍රිතාන්‍ය හා ඉන්දියාව මැදිහත් වනු ඇතැයි විශ්වාස කරන බව ඔහු පෙන්වා දුන්නේය. එහෙත් එකී විශ්වාසය ව්‍යාජයක් බවත්,වත්මන් රජයේ ප්‍රභාකරන්ගේ හිස දෙපළු කර පෙන්වූයේ අමෙරිකාව ඇතුළු අධිරාජ්‍යවාදීන් විසින් ලබාදුන් අවි ආයුධ වලින් බවත්,අධිරාජ්‍යවාදීන් එකී යුද්ධයට සහය දුන් බවත් වික්‍රමබාහු මහතා සඳහන් ක‍ළේය. ජාතික ප්‍රශ්නයට සැබෑ විසඳුමක් ලබා ගැනීමට ජාත්‍යන්තර බලපෑම් වැදගත් විය හැකි වුවත් අධිරාජ්‍යවාදී රටවල් කෙරෙහි විශ්වාසය තැබිය නොහැකි බව වික්‍රමබාහු කරුණාරත්න මහතා මෙහිදී අවධාරණය කළේය.", "URL": "https://sinhala.adaderana.lk/news.php?nid=40771", "Category": null, "Parent URL": null}