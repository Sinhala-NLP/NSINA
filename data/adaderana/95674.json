{"Source": "Adaderana", "Timestamp": "September 6, 2018 09:23 pm", "Headline": "වසර තිහකට පසු සැබෑ වූ යාපනයේ සිසුන්ගේ සිහිනය", "News Content": "යාපනය ආරක්ෂක අංශ ආරක්ෂක සීමාවේ පැවති යාපනය මයිලිඩි කලෙයිමගල් විද්‍යාලය සිසු දරුවන්ගේ අධ්‍යාපනය වෙනුවෙන් අද බාර දුන් බව අද දෙරණ වාර්තාකරු පවසයි. යාපනය ආරක්ෂක අංශ සතුව තිබු යාපනය අවතැන් ජනතාවගේ මුල් ඉඩම් අක්කර දොළහාමාරක ප්‍රමාණයක් පවරාදීම යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතාගේ ප්‍රධානත්වයෙන් අද(06) යාපනය මයිලිඩි ප්‍රදේශයේදී පැවැත්විණ. යුද්ධය හේතුවෙන් අවතැන් කදවුරු තුළ හා වෙනත් ස්ථානයන්ගේ වසර 30 කට වැඩි කාලයක් පදිංචිව සිටි පිරිස් වෙනුවෙන් අදාළ ජනතාව පදිංචිව යාපනය මයිලිඩි,යාපනය කුරුම්බසිඩ්ඩි, යාපනය අලිමංකඩ ප්‍රදේශයන්ගේ ජනතාවට අයත් මුල් ඉඩම් එලෙස නැවත පවරාදීම සිදුකෙරිණ. යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතා විසින් යාපනය දිස්ත්‍රික් ලේකම් නාගලිංගම් වේදනායගම් මහතා වෙත ඉඩම් පැවරීම සිදුකරනු ලැබීය. ජනාධිපති මෛත්‍රීපාල සිරිසේන මහතා යාපනය මයිලිඩි ධීවර වරාය ප්‍රතිසංස්කරණ කටයුතු ජනතා අයිතියට පත්කිරීම වෙනුවෙන් පසුගියදා සහභාගි වු අවස්ථාවේ ලබාදුන් පොරොන්දු ඉටු කරමින් යාපනය ආරක්ෂක අංශ කදවුරු සීමාවේ පැවති යාපනය මයිලිඩි කලෙයිමගල් මහා විද්‍යාලය පාසල් දරුවන්ගේ අධ්‍යාපනය වෙනුවෙන් නැවත පවරාදීම සිදුකෙරිණ. ජනාධිපතිවරයා යාපනය ප්‍රදේශයේ පසුගියදා සංචාරය කළ අවස්ථාවේ පැවසූවේ ආරක්ෂක අංශ සතුව පැවති ඉඩම්වලින් තවත් සියයට 12 ක පමණ ප්‍රමාණයක් ඉතිරිව අනෙක් ඉඩම් සියල්ල මේ වන විට ඉඩම්වල මුල් අයිතිකරුවන් වෙත පවරාදීම සිදුකොට අවසන් බවය. වැඩසටහන් අවස්ථාවට යාපනය අතිරේක දිස්ත්‍රික් ලේකම් එස්.මුරලිදරන් මහතා,එස්.ශ්‍රීවශ්‍රී මහතා,ප්‍ර‍දේශවාසීන් ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=95674", "Category": null, "Parent URL": null}