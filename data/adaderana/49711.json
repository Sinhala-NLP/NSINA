{"Source": "Adaderana", "Timestamp": "March 3, 2015 03:07 pm", "Headline": "සේනක බිබිලේ මරන්න එපා - ප්‍රෝඪාකාරි පනතට හෙට විරුද්ධ වෙන්න", "News Content": "මහචාර්ය සේනක බිබිලේ නාමය පෙරට දමමින් බහු ජාතික සමාගම් සුරකින පනතක් ජාතික ඖෂධ ප්‍රතිපත්තිය නමින් කැබිනට් අනුමැතිය යටතේ පාර්ලිමේන්තුවට ඉදිරිපත් කර හදිසි විවාදයක් පවත්වා හෙට (04) සම්මත කර ගැනීමට ආණ්ඩුව උත්සාහ කරන බවට සෞඛ්‍ය සේවක මධ්‍යස්ථානය චෝදනා කරයි.හදිසියේ ගෙන එන මෙම පනත ප්‍රෝඩාකාරී පනතක් බවත්, එය බහු ජාතික සමාගම් වල සූරා කෑමෙන් මෙරට ජනතාව මුදා ගැනීමට අභීත අරගලයක් ගෙන ගිය මහාචාර්ය සේනක බිබිලේ මැතිතුමාට කරන නිග්‍රහයක් බවත්, එම මධ්‍යස්ථානය විසින් අද (03) පෙරවරුවේ කොළඹදී මාධ්‍ය හමුවක් පවත්වමින් අවධාරණය කරන ලදී.එම මාධ්‍ය හමුවේදී සමස්ත ලංකා රජයේ වෛද්‍ය නිලධාරීන්ගේ සංගමයේ සභාපති ගිෂාන්ත දසනායක මහතා කියා සිටියේ බිබිලේ ප්‍රතිපත්තිය ලෙස හුවා දක්වමින් ගෙන එන මෙම පනත ගැන ජනතාව දැනුවත් කර නැති බවයි.කැබිනට් මණ්ඩලයට ඉදිරිපත් කර අනුමැතිය ලබාගත් පනතේ කොපියක් ලැබුණු බවත්, ඊට අනූව යෝජිත නව පනත බිබිලේ ප්‍රතිපත්තියට සම්පූර්ණයෙන් විරුද්ධ එකක් බවත්, ඔහු පැවසීය.“නව පනත යටතේ ඖෂධ පාලනාධිකාරියක් හදනවා. ඒකට නිලධාරීන් 13 දෙනෙක් පත්කරනවා. ඒකෙන් 10ක් පත් කරන්නේ ඇමතිවරයා. ඇමතිවරයාට බලතල තියෙනවා එයාලා පත්කරන්නත් ඉවත් කරන්නත්. ඒ කියන්නේ මේ අය ඇමතිගේ රූකඩයක් වෙනවා කියන ඒක. මේ පනතේ හැටියට වෛද්‍යවරු 4ක් ඉන්නවා ඒ 13 දෙනා අතර ඒ ශල්‍ය වෛද්‍ය, කායික වෛද්‍ය, ප්‍රසව හා නාරිවේද වෛද්‍ය මෙන්ම ළමා වෛද්‍යවරයෙක්. නමුත් මනෝ වෛද්‍ය හා නිර්වින්දන වෛද්‍යවරුන් දෙදෙනෙක් මේකේ නෑ.”මෙරට ජනතාවගේ ඖෂධ භාවිතය ගත්තාම මනෝ වෛද්‍ය හා නිර්වින්දන වෛද්‍යවරු දෙදෙනෙකු අනිවාර්යයෙන්ම මෙම ඖෂධ පාලනාධිකාරියට ඇතුළත් කළ යුතු බවත්, එසේ නොවන්නේ නම් අහිතකර ඖෂධ සම්බන්ධයෙන් ජනතාවට දැනගැනීමට ඇති බොහෝ දෑ මග හැරෙන බවත්, වෛද්‍ය ගිෂාන්ත දසනායක මහතා එහිදී පෙන්වාදුන්නේය.අපිට අවශ්‍ය ස්වාධීන ඖෂධ පාලනාධිකාරියක් බවත්, මහාචාර්ය සේනක බිබිලේ ඖෂධ ප්‍රතිපත්තියේ මූලිකාංග 10කින් වැදගත් ප්‍රධාන කරුණු 3ක් ඇතැයිද ඔහු පැවසීය.1- රටට අවශ්‍ය අත්‍යවශ්‍ය ඖෂධ ලයිස්තුවක් සකස් කිරීම2 - රටට අවශ්‍ය ඖෂධ එක් ආයතනයක් හරහා ආනයනය කිරීම3 - රටට අවශ්‍ය ඖෂධ රාජ්‍ය ආයතන මට්ටමින් නිෂ්පාදනය කිරීම ඉහත එම කරුණු 3 බවත්, සාමාන්‍යයෙන් දැනට බෙහෙත් පෙත්තක් අලෙවි කෙරෙන්නේ එහි සැබෑ මිල මත සියයට 166ක බදු බාරයක් පනවා බැවින් නව පනත මගින්ද ජනතාවට අඩු මිලට බෙහෙත් ලබා ගැනීමට ඉඩකඩ ඇහ‍ිරෙන බවත්, ඔහු කියා සිටි‍ෙය්ය.මෙම ගැටලු සඳහා රාජ්‍ය ඖෂධ නීතිගත සංස්ථාව හා ඖෂධ නිෂ්පාදන සංස්ථාව වැඩිදියුණු කළ යුතු නමුත් නව පනතේ එවැන්නක් සඳහන් කර නොමැති බවද ඔහු පැවසීය.දැනට ලංකාවේ ඖෂධවේදීන් සිටින්නේ 6565ක් බවත්, ඉන් 1437ක් රජයේ රෝහල්වල වැඩ කරන අය බවත්, පැවසූ වෛද්‍ය ගිෂාන්ත දසනායක මහතා රට පුරා ඔසු සැල් 30,000ක් පමණ ඇතැයිද කියා සිටියේය.ඒ අනූව නව පනතින් ද පුහුණු ඖෂධවේදීන්ගේ හිඟය සම්බන්ධයෙන් විසඳුමක් යෝජනා කර නැති බවද හෙතෙම චෝදනා කරයි.හිසකෙස් පැසීමට, මහත් වෙන්න, කෙට්ටු වීමට, යනාදී වශයෙන් විවිධ රෝග සඳහා ජනතාව බෙහෙත් ලබා ගන්නේ පුවත්පත් වල වෙළඳ දැන්වීම් බලා මිස වෛද්‍ය නිර්දේශයකින් තොරව බවත්, මෙම පනත හරහා ඊට ද නීත්‍යානූකූල බවක් ලැබෙනු ඇති බවත්, හෙතෙම විශ්වාසය පළ කළේය.ඒ අනූව යෝජිත නව පනත සම්මත කර ගැනීමට ‍ඉඩ නොදෙන ලෙස පාර්ලිමේන්තුවේ බහුතරය වන විපක්ෂයෙන් තමන් ඉල්ලා සිටින බවත්, ඖෂධ පනත හරහා එන සූරාකෑමට විරුද්ධ වන්නැයි ඔවුන්ගෙන් ඉල්ලා සිටින බවත්, ඔහු පැවසීය.මාධ්‍ය හමුවට එක්වූ පාර්ලිමේන්තු මන්ත්‍රී අජිත් කුමාර මහතා කියා සිටියේ පසුගිය ආණ්ඩුව සමයේදී සෞඛ්‍ය ඇමතිවරයාව සිටි මෛත්‍රිපාල සිරිසේන මහතා කලින් ගේන්න හදපු සංකල්පය මේය නම් එය සේනක බිබිලේ සංකල්පය නොවන බවයි.මේ නිසා සේනක බිබිලේ මරන්න එපා යැයි තමන් ඉල්ලා සිටින බවත්, පාර්ලිමේන්තු මන්ත්‍රීවරු තවම දැකලාවත් නැති මෙම පනත හදිසියේ සම්මත කර ගන්න හදන්නේ ඇයිදැයි ප්‍රශ්නයක් ඇති බවත්, ඔහු කියා සිටියේය.එම පනත පෙබරවාරී 6 වැනිදා ඉදිරිපත් කර මාර්තු 18 සම්මත කරගැනීමට නියමිතව තිබියදී අද ඉදිරිපත් කර හෙට සම්මත කර ගන්න හදන්නේ ඇයිදැයි ප්‍රශ්නයක් බව ඔහු පෙන්වාදුන්නේය.ජනතාවගේ අදහස් අරගෙන සම්මත කරගත්තා නම් වරදක් නැති බවද, ජනතාව නොදකින විවාදයකට නොගත් පනතක් සේනක බිබිලේ ඖෂධ ප්‍රතිපත්තියට මුවාවී සම්මත කර ගැනීමට යාම තරයේ හෙළාදකින බව මන්ත්‍රීවරයා පැවසීය.‍මහින්ද රාජපක්ෂ හිටපු ජනාධිපතිවරයා වැඩ කළේ නීති විරෝධීව බවත්, මේ ආණ්ඩුව නීති සම්මත කරලා වැරදි වැඩ කරන බවත්, මින‍් පෙනෙන්නට ඇත්තේ විධායකය බලය වැඩි කර ගැනීමට උත්සාහ කිරීම බවත්, ඔහු සඳහන් කළේය.බිබිලේ ප්‍රතිපත්තිය නිසා මෙය කවුරුත් බැහැර කරන එකක් නැති බවද, එසේ වුවද මේ අවස්ථාවේදී පාර්ලිමේන්තුවේ විපක්ෂය බලවත්ව සිටින නිසා කාටත් මෙයට විරුද්ධව කතා කළ හැකි බවද අජිත් කුමාර මහතා පැවසීය.1970 දශකයේදී මහාචාර්ය සේනක බිබිලේ මහතා ඝාතනය කළාට පසු අවුරුදු 45ක් විතර මේ ගැන කතා කරන බවත්, මේ ආණ්ඩුව ගේන්න හදන්නේ සේනක බිබිලේ ප්‍රතිපත්තිය නොව තක්කඩි වැඩක් බවත්, ජනතාවගේ පැත්තෙන් හිතනවා නම් පාර්ලිමේන්තුවේ විපක්ෂය ඊට ඡන්දය නොදිය යුතු බවත්, මාධ්‍ය හමුවට එක්වූ අ.වි.ශි.බ. කැඳවුම්කරු නජිත ඉන්දික මහතා කීවේය.", "URL": "https://sinhala.adaderana.lk/news.php?nid=49711", "Category": null, "Parent URL": null}