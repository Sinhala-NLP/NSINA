{"Source": "Adaderana", "Timestamp": "July 21, 2010 09:02 pm", "Headline": "ජගත් මහ ලේකම්ගේ කමිටුවට අධිකරණ බලයක් නෑ", "News Content": "එක්සත් ජාතීන්ගේ මහ ලේකම්වරයා විසින් ශ්‍රී ලංකාවේ යුද අපරාධ සිදුවූ බවට ‍කෙරුනු චෝදනා සම්බන්ධයෙන් තමන්ට උපදෙස් ලබාගැනීම සඳහා පත් කරනු ලැබූ විද්වත් කමිටුව හුදු උපදේශාත්මක කමිටුවක් විනා අධිකරණමය බලය සහිත කමිටුවක් නොවන බව ඇමරිකානු සහකාර රාජ්‍ය ලේකම් රොබට් ඕ. බ්ලේක් මහතා පවසයි. එම කමිටුව සම්බන්ධයෙන් වැරදි ආකල්පයක් ශ්‍රී ලංකාව තුළ ඇති වී ඇති බව හෙතෙම කියා සිටියේ අද පෙරවරුවේ ජනාධිපතිවරයා හමුවීමෙන් පසු පස්වරුවේ කොළඹ පැවති මාධ්‍ය හමුවකට සහභාගී වෙමිනි. \"ජගත් මහ ලේකම් පත් කළ කමිටුව සම්බන්ධයෙන් වැරදි වැටහීමක් තිබුණා.එක්සත් ජාතීන්ගේ මහ ලේකම්වරයා කමිටුව පත් කළේ හුදෙක් මහ ලේකම්වරයාට ශ්‍රී ලංකාව ගැන උපදෙස් ලබා ගැනීම සඳහා පමණයි.මම හිතනවා මෙම කමිටුවෙන් ලබා ගන්නා තොරතුරු ශ්‍රී ලංකාවේ ඉදිරි කටයුතුවලට උපකාරයක් වෙයි කියලා.ඒ නිසා වැදගත් දේ තමයි එම කමිටුවට නීතිමය ක්‍රියා මාර්ග ගැනීමට බලයක් නෑ.කොහොම වුණත් එක්සත් ජනපදය සන්තෝෂ වෙනවා එක්සත් ජාතීන්ගේ සංවිධානයේ කොළඹ කාර්යාලයේ සම්බන්ධිකාරක නීල් බූනේ මහතා නැවත ශ්‍රී ලංකාවට පැමිණීම ගැන.එක්සත් ජාතීන්ගේ සංවිධානය සහ ශ්‍රී ලංකාව අතර තිබූ යම් යම් මතභේද තුරන් වී ගොස් සුපුරුදු ආකාරයෙන් යළි කටයුතු සිදුවීම ගැන සන්තෝෂ වෙනවා.\" යයි හෙතෙම කියා සිටියේය. එසේම 17 වන ව්‍යවස්ථා සංශෝධනය ක්‍රියාත්මක කිරීම,මාධ්‍ය නිදහස සුරක්ෂිත කිරීම,මානව හිමිකම් ආරක්ෂා කිරීම සහ ස්වාධීන කොමිෂන් සභා පිහිටුවීම වැනි දේ තුළින් ශ්‍රී ලංකාවට සාමය හා අභිවෘද්ධිය ළඟා කර ගැනීමට හැකිවන බව ඇමරිකානු සහකාර රාජ්‍ය ලේකම් රොබට් ඕ. බ්ලේක් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9760", "Category": null, "Parent URL": null}