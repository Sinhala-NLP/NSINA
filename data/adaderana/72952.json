{"Source": "Adaderana", "Timestamp": "May 8, 2017 12:45 pm", "Headline": " මීතොටමුල්ල නාය යෑම- වන්දි ගෙවීම් තවදුරටත්", "News Content": "මීතොටමුල්ල කසළ කන්ද නායයාමෙන් හානියට පත් වූ නිවාස සඳහා වන්දි ගෙවීමේ කටයුතු තවදුරටත් සිදු කෙරෙන බව කොළඹ දිස්ත්‍රික් ලේකම් සුනිල් කන්නංගර මහතා පවසයි.ඒ අනුව මේ වන විට සම්පූර්ණයෙන් හානියට පත් වූ නිවාස 99ක් සඳහා වන්දි මුදල් ගෙවා අවසන් කර තිබේ.එහිදී නව නිවාස ඉල්ලුම් කළ පවුල් 50ක් සඳහා නව නිවාස ලබාදී ඇති අතර නව නිවාස ඉල්ලුම් නොකළ පවුල් 38ක් සඳහා ගෘහ භාණ්ඩ මිලදී ගැනීමට රුපියල් දෙලක්ෂ 50,000ක් සහ නිවාස කුලී ගෙවීම සඳහා රුපියල් එක් ලක්ෂ 50,000ක මුදලක් ගෙවූ බව ඔහු සඳහන් කළේය.මීතොටමුල්ල කසළ කන්ද නායයාමට ලක් වූ ප්‍රදේශයේ කුලී නිවාසවල රැදී සිටි පවුල් 11ක් සඳහා ගෘහ භාණ්ඩ මිලදී ගැනීමට රුපියල් දෙලක්ෂ 50,000ක් සහ එම නිවාසවලින් ඉවත්ව යාම වෙනුවෙන් රුපියල් 50,000ක මුදලක් ද ලබාදී තිබේ.කසළ කන්ද නායයාමට ලක්වීමෙන් අවධානම් කලාපය ලෙස නම් කර ඇති ප්‍රදේශයේ පවුල් 48ක් සඳහා නව නිවාස සහ ප්‍රවාහන දීමනා වශයෙන් රුපියල් 10,000ක මුදලක් ලබා දී ඇති බව සඳහන්ය.එමෙන්ම අවධානම් කලාපයේ නව නිවාස ඉල්ලුම් නොකළ පවුල් 95ක් සඳහා නවාතැන් දීමනා වශයෙන් රුපියල් එක් ලක්ෂ 50,000ක මුදලක් ලබා දී ඇති බව සුනිල් කන්නංගර මහතා සඳහන් කළේය.ඒ අනුව හානියෙන් පීඩාවට පත් වූ පවුල් 262කින් පවුල් 257ක් සදහා වන්දි මුදල් ගෙවා අවසන් කර කර තිබේ.එම ප්‍රදේශයේ සින්නක්කර ඉඩම් හිමි පුද්ගලයින්ට වෙනම වන්දි මුදලක් ප්‍රදානය කිරීමට ද කටයුතු යොදා ඇති බව සුනිල් කන්නංගර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=72952", "Category": null, "Parent URL": null}