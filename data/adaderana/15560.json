{"Source": "Adaderana", "Timestamp": "April 19, 2011 09:22 am", "Headline": "ප්‍රීමා පිටි ගණන් උස්සයි  -පාන් මිලත් ඉහළ යන ලකුණු!", "News Content": "ප්‍රීමා සමාගමේ පිටි කිලෝවක මිල රුපියල් 4 .10 න් ඉහළ නංවා ඇති බව සමස්ත බේකරි හිමියන්ගේ සංගමය පවසයි. ඒ අනුව ඊයේ(18) මධ්‍යම රාත්‍රියේ සිට ක්‍රියාත්මක වන පරිදි මෙම මිල ඉහළ නැංවීමට තීරණය කළ බව ප්‍රීමා සමාගම විසින් දන්වා ඇතැයි එම සංගමයේ සභාපති එන්. කේ. ජයවර්ධන මහතා අද දෙරණ වෙත අදහස් දක්වමින් සඳහන් කළේය. ප්‍රීමා සමාගම ද පිටි මිල ඉහළ දමන්නේ නම් පාන් මිල ඉහළ දැමීමට සිදුවන බව මීට පෙර ජයවර්ධන මහතා පවසා තිබිණි. මේ ‍වන විට සෙරන්ඩිබ් සමාගම පිටි කිලෝග්‍රෑමයක මිල රුපියල් 3 න් ඉහළ දමා ඇති අතර එහෙත් එය බේකරි නිෂ්පාදනවලට විශාල බලපෑමක් සිදු නොකරන බව ඔහු පෙන්වා දී තිබිණි. ගෑස් හා ඉන්ධන මිල ඉහළ යාම මත බේකරි නිෂ්පාදනවල මිල ඉහළ දැමීමට කිසිදු අදහසක් නොමැති බව ද එහිදී ඔහු වැඩිදුරටත් ප්‍රකාශ කරනු ලැබීය. කෙසේවෙතත් මේ අයුරින් ප්‍රීමා සමාගම විසින් පිටි මිල ඉහළ දැමීම හේතුවෙන් පාන් ඇතුළු සියලු බේකරි නිෂ්පාදන වල මිල කොපමණ ප්‍රමාණයකින් ඉහළ නංවන්නේද යන්න පිළිබඳව තම සංගමයේ විධායක කමිටුව හා අභ්‍යන්තර වෙළඳ කටයුතු අමාත්‍යාංශය සමග අද(19) පවත්වන්නට නියමිත සාකච්ඡාවෙන් පසුව නිවේදනය කරන බව හෙතෙම වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=15560", "Category": null, "Parent URL": null}