{"Source": "Adaderana", "Timestamp": "November 15, 2010 08:16 am", "Headline": "වරප්‍රසාද කප්පාදුවට එරෙහිව අද දුම්රිය සමිති උද්ඝෝෂණයක් ", "News Content": "දුම්රිය අයිතිවාසිකම් සහ වරප්‍රසාද කප්පාදුවට එරෙහිව විරෝධතා ව්‍යාපාර වලට අවතීර්ණ වීමට දුම්රිය සේවා වෘත්තීය සමිති ඒකාබද්ධ පෙරමුණ තීරණය කර තිබේ. පසුගිය කාලය තුළ සිය වෘත්තීය අයිතිවාසිකම් ලබා දීම සඳහා අදාළ බලධාරීන් නිසි පියවරක් නොගැනීම මෙම විරෝධතා ව්‍යාපාරයට අවතීර්ණ වීමට හේතු වූ බව එම සංගමයේ ලේකම් සම්පත් රාජිත මහතා සඳහන් කළේය. 2006 වර්ෂයේ වැටුප් චක්‍රලේඛයෙන් මතුවූ වැටුප් විෂමතාවය ඉවත් කිරීමට වසර 4ක් ගතවී ඇතත්, අදාළ බලධාරීන් කටයුතු කර නොමැති බව මේ සම්බන්ධයෙන් වැඩිදුරටත් පැහැදිලි කරමින් දුම්රිය සේවා වෘත්තීය සමිති ඒකාබද්ධ පෙරමුණේ ලේකම් සම්පත් රාජිත මහතා කියා සිටියේය. මෙවැනි ගැටලු කිහිපයක් මුල්කරගෙන වෘත්තීය සමිති 15ක් එක්ව අද(15) දහවල් 12ට මරදාන දුම්රිය මූලස්ථානට ඉදිරිපිට උද්ඝෝෂණයක් පැවැත්වීමට තීරණය කළ බව ද හෙතෙම පෙන්වා දුන්නේය. ඉන් අනතුරුව තවත් වෘත්තීව සමිති මේ සඳහා ඒකරාශි කොටගෙන ඉදිරියේදී දැඩි වෘත්තීය සමිති ක්‍රියා මාර්ගයක නිරතවීමට බලාපො‍රොත්තු වන බව ද සම්පත් රාජිත මහතා අවධාරණය කර සිටියේය.", "URL": "https://sinhala.adaderana.lk/news.php?nid=12154", "Category": null, "Parent URL": null}