{"Source": "Adaderana", "Timestamp": "October 14, 2015 05:08 pm", "Headline": "පෞද්ගලික අරමුණු නෑ - ජනපති සරසවි ආචාර්යවරුන්ට කියයි", "News Content": "කිසිදු දේශපාලන භේදයකින් තොරව සිය දැනුම, අවබෝධය සහ වෘත්තීය අත්දැකීම් රට වෙනුවෙන් කැපකිරීමට එක්වන ලෙස ජනාධිපති මෛත්‍රීපාල සිරිසේන මහතා සියලු විශ්ව විද්‍යාල ආචාර්යවරුන්ගෙන් ඉල්ලීමක් කරයි.වර්තමාන ආණ්ඩුවේ කවුරුන් හෝ වංචා දූෂණ අක්‍රමිකතා සිදුකරන්නේ නම් ඔවුන්ට විරුද්ධව ඕනෑම පියවරක් ගැනීමට තමන් සූදානම් බව ද ජනාධිපතිවරයා පවසයි.ජාතික සංවර්ධනය සඳහා විද්වතුන්ගේ දායකත්වය ලබාගැනීමේ අරමුණින් විශ්ව විද්‍යාල ආචාර්යවරුන් සහ ජනාධිපති මෛත්‍රීපාල සිරිසේන මහතා අතර පැවති සාකච්ඡාවකදී ජනාධිපතිවරයා මෙම අදහස් පල කළ බව ජනාධිපති මාධ්‍ය අංශය සඳහන් කළේය.මෙහිදී වැඩිදුරටත් අදහස් දැක්වු ජනාධිපතිවරයා සඳහන් කළේ යහපාලන රජයක තිබෙන්නා වු විශේෂිත ලක්ෂණ පෙන්නුම් කරමින් ඉදිරියට යන ගමන ශක්තිමත් කිරීමට දායක වන ලෙසයි.නව රජයේ සියලු උත්සාහයන් පොදු අරමුණු ඉටුකර ගැනීමට මිස පෞද්ගලික අරමුණු වෙනුවෙන් නොවන බව ද ජනාධිපතිවරයා මෙහිදී සඳහන් කර ඇත.බුද්ධිමතුන් ලෙස ලබාගත් දැනුම රට වෙනුවෙන් යෙදවීමට මේ හොඳම කාලය බව සඳහන් කළ ජනාධිපතිවරයා රටට අවශ්‍ය පර්යේෂණ, නව දැනුම එක්කිරීම ප්‍රතිපත්ති සම්පාදනය හා දායකවීම යන කරුණු තුළින් ජාතික සංවර්ධන වැඩපිළිවෙළට දායකවීමේ හැකියාව පවතින බව ද ජනාධිපතිවරයා පවසා ඇත.", "URL": "https://sinhala.adaderana.lk/news.php?nid=54446", "Category": null, "Parent URL": null}