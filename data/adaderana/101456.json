{"Source": "Adaderana", "Timestamp": "December 28, 2018 07:42 pm", "Headline": "උතුරේ අවතැන් වූවන්ට කඩිනමින් සහන", "News Content": "උතුරු පළාතට බලපෑ ආපදා තත්ත්වය හේතුවෙන් අවතැන් වූවන් සඳහා කඩිනම් සහන ලබාදීමට කටයුතු කරන ලෙස අග්‍රාමාත්‍ය රනිල් වික්‍රමසිංහ මහතා අද(28) කිලිනොච්චි දිස්ත්‍රික් ලේකම්කාර්යාලයේ පැවති සාකච්ඡාවකදී අදාළ බලධාරින්ට උපදෙස් ලබාදුන්නේය මේ වනවිට පවුල් 38,209කට අයත් පුද්ගලයින් 118,538 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. මේ අතර අපේ රටේ අපේම සහෝදර ජනතාව විපතට පත්ව සිටින මේ මොහොතේ ඔවුන්ට අත්වැලක් වන්නට අප ඇරඹූ මනුසත් දෙරණ ක්‍රියාන්විතයට ඔබ ලබාදුන් ආධාර අදත් පීඩාවට පත් ජනතාවට ලබාදීම සිදු කෙරුණි. උතුරු පළාතේ යාපනය, කිලිනොච්චිය, මුලතිව්, මන්නාරම සහ වව්නියාව යන දිස්ත්‍රික්ක 5 ටම බලපෑ අයහපත් කාලගුණික තත්ත්වය හේතුවෙන් උතුරේ දෛනික ජනජීවිතයට දැඩි බලපෑමක් එල්ල වී තිබේ. අද දෙරණ මාධ්‍ය කණ්ඩායම් කිහිපයක්ම එම ප්‍රෙද්ශවල ආපදාවට ලක්වූ ජනතාව පිළිබඳව එහි රැදී සිටිමින් ඉකුත් දින කිහිපය පුරා තොරතුරු ගෙන එන ලදි. කිලිනොච්චි දිස්ත්‍රික්කයේ පවුල් 1211 කට අයත් පුද්ගලයින් 3938 දෙනෙකු මේ වන විට අවතැන් කඳවුරු 12 ක රඳවා සිටින අතර මුලතිව් දිස්ත්‍රික්කයේ පවුල් 1566 කට අයත් පුද්ගලයින් 4889 දෙනෙකු තවදුරටත් අවතැන් කඳවුරු 11 ක රැඳී සිටින බව වාර්තා වෙයි. ආපදාවට ලක්වූ ප්‍රදේශවල නිවාස ඇතුළු පානීය ජල ළිං පිරිසිදු කිරීමේ කටයුතු ත්‍රිවිධ හමුදා සාමාජිකයින් විසින් මේ වනවිට ආරම්භ කර තිබේ. මේ අතර අයහපත් කාලගුණික තත්ත්වය හේතුවෙන් අවතැන්වූවන්ට වන්දි ලබාදීම සම්බන්ධයෙන් විශේෂ සාකච්ඡාවක් අද පස්වරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් කිලිනොච්චි දිස්ත්‍රික් ලේකම් කාර්යාලෙය්දී පැවැත්වුණි. මේ අතර උතුරේ විපතට පත් ජනතාව පිළිබඳ සොයා බැලීමට දෙමළ ජාතික සන්ධානයේ මන්ත්‍රිවරුන් නිසි ලෙස ක්‍රියා නොකල බවට එල්ලවන චෝදනා පිළිබඳ එම සන්ධානයේ පාර්ලිමේන්තු මන්ත්‍රි එස්. ශ්‍රීධරන් මහතාගෙන් අද දෙරණ විමසීමක් කළේය. එහිදී අදහස් දැක්වු පාර්ලිමේන්තු මන්ත්‍රි එස්. ශ්‍රීධරන් මහතා මේ බව පැවසීය. “යුද්ධ හමුදාව පිරිස් බේරාගන්නා එකේ අපිට කිසි ප්‍රශ්නයක් නෑ. ඒත් ඉන්පසුව ඒ පිරිස නැවත පදිංචි කිරීම ඒ අයට වතුර දෙන එක, ළිං සුද්ද කිරීම වැනි වැඩ ප්‍රාදේශීය සභාවට අයත් වැඩ ඒ අයට බැරිම වුණොත් යුද හමුදාවේ උදව් ගන්න පුළුවන්. ඒත් කෙළින්ම හැමදේටම යුද හමුදාව තමයි පාවිච්චි කරන්න ඕනෑ කියලා උවමනාවක් නෑ. ගංවතුර ආපු වෙලාවේ මිනිස්සු එහා මෙහා දුවනකොට එයාලා බේරාගන්න එක හමුදාවේ යුතුකමක්. ඉන්පසුව මිනිස්සු නැවත පදිංචි කිරීම එයාලාගේ ජීවනෝපායන්ට උදව් කිරීම වැනි දේවල් වලට යුද හමුදාව මැදිහත් වෙන්න අවශ්‍ය නෑ “එහෙම මිනිස්සු අපිට චෝදනා කළේ නෑ. විපතට පත්වුණු වෙලාවේම අපි ඒ තැන්වලට ගියා. එයාලා ගැන හොයලා බැලුවා. එයාලගේ නිවාස පරික්ෂා කරලා අපි රැස්වීමකුත් තිබ්බා අපි අවශ්‍ය අයට උපකාර කළා. මම ඒ දිස්ත්‍රික්කයේ පාර්ලිමේන්තු මන්ත්‍රිවරයෙක් විදිහට මේ දක්වා සහන සලසන කටයුතුවල නිරතව ඉන්නවා.ඒත් සමහර මාධ්‍ය වෙනස් විදිහට මේක ප්‍රචාරය කරන්න කටයුතු කළා“ මෙලෙස ජලගැලීම්වලින් අවතැන් වූ කිලිනොච්චිය සහ මුලතිව් ප්‍රදේශවල ජනතාව අපේ රටේ අපේම සහෝදර ජනතාවට අත්වැලක් වන්නට ඔබ ලබාදුන් පරිත්‍යාග අදත් යුද හමුදා 57 වන බල සේනාංකයේ මුලිකත්වයෙන් කිලිනොච්චිය ප්‍රදේශයේ අවතැන් කඳවුරුවල රැඳීසිටින ජනතාවට ලබාදීමට අප පියවර ගත්තේය. මෙහිදී සිංගප්පූරු මහා කරුණා සංවිධානය විසින් අවතැන් වූ පුද්ගලයන් සඳහා වියළි ආහාර ඇතුළු අත්‍යවශ්‍ය භාණ්ඩ බෙදා දෙනු ලැබූ අතර දරුවන්ට පාසල් උපකරණ ද පරිත්‍යාග කෙරුණි. මේ අතර මනුසත් දෙරණ ආරම්භ කළ සහන ක්‍රියාන්විතයට දායකත්වය ලබාදෙමින් බොහෝ දෙනෙකු අදත් සිය පරිත්‍යාග දෙරණ ප්‍රධාන කාර්යාලය වෙත ගෙනැවිත් බාරදුන්නේය.", "URL": "https://sinhala.adaderana.lk/news.php?nid=101456", "Category": null, "Parent URL": null}