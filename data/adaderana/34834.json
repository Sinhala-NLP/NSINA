{"Source": "Adaderana", "Timestamp": "June 11, 2013 03:35 pm", "Headline": "බල්ලාගේ වැඩේ බූරුවා කරන්න ඕන නෑ", "News Content": "ධීවර මරණ සංඛ්‍යාව 47 දක්වා ඉහළ ගොස් අතුරුදහන් වූවන් ගණන 14 දක්වා අඩුවී ඇති බව ධීවර හා ජලජ සම්පත් නියෝජ්‍ය අමාත්‍ය සරත් කුමාර ගුණරත්න මහතා පවසයි. මෙම සිද්ධිය ගැන එකිනෙකාට බෝල පාස්කර ගනිමින් සිටිම ප්‍රයෝජනයක් නැති බවත් මෙවැනි සිද්ධීන් යළි නොවන තැනට කටයුතු කිරීම සියලු නිලධාරීන්ගේ, ආයතනවල වගකීමක් බවත් හෙතම කියයි. මෙම ආපදාව ගැන කාලගුණ විද්‍යා දෙපාර්තමේන්තුව නිසි පරිදි ජනතාව දැනුවත් කිරීමට කටයුතු නොකිරීම ගැන නියෝජ්‍ය අමාත්‍යවරයා කොළඹදී අද (11) පැවැති මාධ්‍ය හමුවකදී ‍චෝදනා කළේය. මාධ්‍යයට මේ ගැන නිසි පරිදි තොරතුරු ලබාදී තිබුණේ නම් මෙම ආපදාව අවම කර ගැනීමට තිබූ බවත් ධීවරයින් පවා මෙවැනි කාලගුණික තත්ත්වයකදී ක්‍රියාකළ යුතු ආකාරය ගැන නොදැනුවත්ව සිටියා නොවිය හැකි බවද හෙතෙම පෙන්වාදුන්නේය. කෙසේ වෙතත් මෙම සිද්ධියේදී ‍මාධ්‍යය, පොලීසිය, හමුදාව, නාවික හමුදාව කළ කැපවීම අගයන බවද ඔහු කියා සිටියේය. තාක්ෂණික මෙවලම් භාවිතා කරමින් නාරා ආයතනයේ ද සහයෙන් මෙවන් විපත් යළි නොවන පරිදි කටයුතු කරන බව නියෝජ්‍ය අමාත්‍යවරයා පැවසීය. එසේම ධීවරයින් සියලුදෙනා රක්ෂණ ක්‍රමයකට අනිවාර්යයෙන් දායක කර ගැනීමට පියවර ගන්නා බවද ඔහු කීවේය. රුපියල් 750ක් වසරකට රක්ෂණය සඳහා ගෙවීමෙන් මරණයකදී රුපියල් ලක්ෂයක් ද රුපියල් 1500ක් ගෙවීමෙන් රුපියල් ලක්ෂ 3ක්ද ලබා ගැනීමේ රක්ෂණ ක්‍රමවේදයක් දැනටත් ක්‍රියාත්මක බව ඇමතිවරයා කීවේය. එහෙත් මැරුණු ධීවරයින‍්ගෙන් 2ක් පමණක් මෙම රක්ෂණ ක්‍රමයට දායකවී ඇති බව දැනට කළ පරීක්ෂණවලින් තහවුරු වී ඇති බවද හෙතෙම පැවසුවේය. තවද සියලු ධීවර යාත්‍රාවලට ප්‍රමිති සහතිකයක් නිකුත් කිරීමට පියවර ගන්නා බවත් එම සහතික නොමැති යාත්‍රාවලට මසුන් මැරීමට ‍ඉඩනොදෙන නීති සකසන බවද ඔහු අවධාරණය කළේය. කෙසේ හෝ මේ සම්බන්ධයෙන් දැනට සිදුකෙරෙන පරීක්ෂණයට අදාළ වාර්තාව නිකුත් කිරීමෙන් පසු ඉදිරි පියවර ගැනීමට සුදානම් බවත් ආපදාව ගැන එක් එක් පාර්ශවවලට චෝදනා කරමින් “බල්ලාගේ වැඩේ බූරුවා කරන්න ඕන නෑ” යන ප්‍රකාශයට අනූව ක්‍රියා කළ යුතු බවද ඔහු කීවේය.", "URL": "https://sinhala.adaderana.lk/news.php?nid=34834", "Category": null, "Parent URL": null}