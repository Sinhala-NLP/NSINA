{"Source": "Adaderana", "Timestamp": "April 6, 2016 02:58 pm", "Headline": "ආගමික නායකයින්ට අපහාස වළක්වන්න - විජයදාසගෙන් කථානායකට ලිපියක්", "News Content": "මහා සංඝරත්නයට හෝ වෙනත් කුමන ආගමක් නියෝජනය කරන ආගමික නායකයින්ට අපහාස හෝ අවලාද සිදුකිරීමට කිසිදු ඇමතිවරයෙකුට හෝ මන්ත්‍රීවරයෙකුට ඉඩ නොදෙන ලෙස අධිකරණ හා බුද්ධ ශාසන අමාත්‍ය විජයදාස රාජපක්ෂ මහතා කථානායක කරු ජයසූරිය මහතාගෙන් ඉල්ලීමක් කර තිබේ.ලිපියක් යොමුකරමින් අධිකරණ හා බුද්ධ ශාසන අමාත්‍යවරයා මේ බව දැනුම්දී ඇති බව අධිකරණ අමාත්‍යාංශය සඳහන් කළේය.පාර්ලිමේන්තු වරප්‍රසාදවලට මුවාවී ආගමික නායකයින්ට අපහාස නොකරන ලෙස දැනුම්දෙන්නැයි අධිකරණ අමාත්‍යවරයා එම ලිපිය මගින් ඉල්ලා තිබේ.විශේෂයෙන්ම පහුගියදා අමාත්‍ය සරත් ෆොන්සේකා මහතා විසින් පාර්ලිමේන්තුවේ සිදුකරන ලද කතාවේ දී භික්ෂුන්වහන්සේ දෙනමකට අපහාස වන ආකාරයෙන් කරුණු ඉදිරිපත් කළ බව අමාත්‍යවරයා පෙන්වාදෙයි.මෙම තත්ත්වය තුළ බෞද්ධ සිද්ධස්ථාන මුල්කරගනිමින් පැවති ආගමික උත්සවවලට සහභාගී වීමේ දී බුද්ධ ශාසන අමාත්‍යවරයා ලෙස තමන් දැඩි අසීරුතාවයට පත්වු බව ද විජයදාස රාජපක්ෂ මන්ත්‍රීවරයා එම ලිපිය මගින් පෙන්වා දී තිබේ.මෙරට ඉමහත් ගෞරවයට හා වන්දනීය තත්ත්වයට පත්ව සිටින ශාසන බලධාරී භික්ෂූන් වහන්සේට අපහාස කිරීම සහ අවලාද කිරීම අති බහුතරයක් බෞද්ධ ජනතාව ජීවත්වන රටකට නොගැලපෙන අසීලාචාර තත්ත්වයක් බව බුද්ධ ශාසන අමාත්‍යවරයා සඳහන් කර ඇත.මේ අතර අමාත්‍ය සරත් ෆොන්සේකා මහතා පාර්ලිමේන්තුවේ දී සිදුකළ එම ප්‍රකාශය හැන්සාඩ් පත්‍රයට ඇතුළත් නොකළ යුතු බවත් එලෙස ඇතුළත් කර ඇත්නම් ඊට සුදුසු ක්‍රියාමාර්ග ගන්නා ලෙසත් විජයදාස රාජපක්ෂ අමාත්‍යවරයා කථානායක කරු ජයසූරිය මහතාගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=58993", "Category": null, "Parent URL": null}