{"Source": "Adaderana", "Timestamp": "September 4, 2017 05:18 pm", "Headline": "රටේ විධායකය රණවිරුවා පාවා දීමට ක්‍රියාත්මක වෙනවා", "News Content": "රජයේ කැබිනට් අමාත්‍යධූරයක් හොබවන පුද්ගලයෙක් ලෙස සරත් ෆොන්සේකා මහතා හිටපු හමුදාපතිවරයාට එරෙහිව සාක්ෂි දීමට ඉදිරිපත් වීම තුළින් විධායකය අපේ රණවිරුවන් පාවා දීමකට ලක් කර ඇතැයි ගෙවිඳු කුමාරතුංග මහතා පවසයි. අද(04) සම්බුද්ධත්ව ජයන්ති මන්දිරයේ දී “යුතුකම සංවාද කවය“විසින් හිටපු හමුදාපති ජගත් ජයසූරිය මහතාට එරෙහිව සිදු කර ඇති ප්‍රකාශයන් සම්බන්ධයෙන් අදහස් දැක්වීමට සංවිධානය කර තිබු මාධ්‍ය හමුවකට එක් වෙමින් මෙම අදහස් පළ කළේය. විධායක බලයක් හොබ වන පුද්ගලයෙකු හිටපු හමුදාපතිවරයාට එරෙහිව ප්‍රකාශයක් සිදු කිරීමෙන් එය රජයේ මතවාදය වන බවත් එයින් රජය රණවිරුවා ආරක්ෂා කරන්නේ කෙසේ ද යන්න ගැටළුවක් බවත් කුමාරතුංග මහතා මෙහිදී වැඩිදුරටත් කියා සිටියේය. මෙහිදී අදහස් දක්වමින් මාධ්‍ය හමුවට එක්ව සිටි ජනාධිපති නීතීඥ මනෝහර ද සිල්වා මහතා කියා සිටියේ, අද වන විට වෙනත් රාජ්‍යයන් තුළ අධිකරණ මඟින් ලංකාවේ මානුෂීය මෙහෙයුම සම්බන්ධයෙන් නොයෙක් මත ඉදිරිපත් කරමින් සිටින බවත්, ජීනිවා නුවර මානව හිමිකම් කවුන්සලයේ නිර්දේශවලට අනුව ගෝලීය අධිකරණයකට එකඟත්වය හිමි වීම තුළ බොහෝ අවාසිදායක තත්ත්වයන් මෙරට රණවිරුවට හිමිවන බවයි. කෙසේ වෙතත් අතුරුදන් වූවන්ගේ කාර්යාලය පිළිබඳ පනත පාර්ලිමේන්තුවේ සම්මත කර ගැනීම හා සාක්ෂි ආඥා පනත තුළින් ප්‍රකාශ සටහන් කර ගැනීම සම්බන්ධයෙන් බොහෝ ගැටළු නිර්මාණය වී ඇති බවත් එයින් සාක්ෂි විමසා බැලීමෙන් පසු ඕනෑම රටක පරීක්ෂණයක් සිදු කිරීමේ හැකියාව පවතින බව ද මනෝහර ද සිල්වා මහතා පැවසීය. මේ සඳහා විපක්ෂයට යම් බලපෑමක් කිරිම සඳහා මැදිහත් වන ලෙසට ද ඔහු ඉල්ලීමක් කළේය.", "URL": "https://sinhala.adaderana.lk/news.php?nid=77120", "Category": null, "Parent URL": null}