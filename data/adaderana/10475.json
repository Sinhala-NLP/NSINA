{"Source": "Adaderana", "Timestamp": "August 27, 2010 04:07 pm", "Headline": "පහර කෑ මන්ත්‍රීත් පහරදුන් බාර් හිමියාත් පොලීසියට පැමිණිලි කරලා", "News Content": "පහර කෑමකට ලක්වු කැලණිය ප්‍රාදේශීය සභා මන්ත්‍රී ලංකා විජිත කුමාර මහතා ප්‍රතිකාර සඳහා කොළඹ ජාතික රෝහලට ඇතුළත් කර තිබේ. අද පෙරවරුවේ ප්‍රාදේශීය සභා භූමිය තුළදීම තමාට මෙම පහරදීම සිදුවු බව ලංකා විජිත කුමාර මහතා\"අද‍ දෙරණ\"ට කියා සිටියේය. කිරිබත්ගොඩ ප්‍රදේශයේ මත්පැන් ශාලාවක් සහ භෝජනාගාරයක් පවත්වාගෙන යන පුද්ගලයෙකු මෙම පහරදීම සිදුකළ බවට විජිත කුමාර මහතා පෑලියගොඩ පොලිසිය වෙත පැමිණිල්ලක් ද ඉදිරිපත් කර තිබේ. අදාළ මත්පැන් ශාලාවේ සූදු ව්‍යාපාර පවත්වාගෙන යන බවටත් මධ්‍යම රාත්‍රීය පසුවන තුරු එය විවෘතව තිබෙන බවටත් තිබෙන පැමිණිලි සම්බන්ධයෙන් තමන් ප්‍රාදේශීය සභාව තුළ නිරන්තරයෙන් හඩ නැඟීම හේතුවෙන් මෙසේ පහර කෑමට ලක්වු බවයි විජිත කුමාර මහතා පවසයි. එසේ වුවද\"අද දෙරණ\"කළ විමසීමකදී පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා කියා සිටියේ පහර දුන් බව කියන පුද්ගලයා ද පොලිසිය වෙත පැමිණිල්ලක් ඉදිරිපත් කර ඇති බවයි. ජනාධිපතිවරයාට අපහාස වන ආකාරයේ ප්‍රකාශ නිකුත් කිරීම හේතුවෙන් තමන් අදාළ ප්‍රාදේශීය සභා මන්ත්‍රීවරයා තල්ලු කළ බව එම පැමිණිල්ලේ සඳහන් වු බව ජයකොඩි මහතා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=10475", "Category": null, "Parent URL": null}