{"Source": "Adaderana", "Timestamp": "October 23, 2011 08:39 pm", "Headline": "අසනීපයක් උග්‍ර වී රැඳවියෙක් මරුට-රැඳවියන්ගෙන් පරිපාලනයට විරෝධය", "News Content": "මඩකළපුව බන්ධනාගාරයේ රැඳවියකු රෝගාතුරුවීමෙන් ජීවිතක්ෂයට පත්ව තිබේ. ඇතිවූ අසනීප තත්ත්වයක් හේතුවෙන් දින කිහිපයක සිට ආහාරපාන නොගෙන වමනය කරමින් මෙම රැඳවියා සිටි බවත්,ඒ පිළිබඳ බන්ධනාගාරයේ බලධාරීන්ට දැනුම් දුන්නද නිසි ක්‍රියා මාර්ගයක් නොගත් බවත් බන්ධනාගාර අභ්‍යන්තර ආරංචි මාර්ග සඳහන් කරයි. එසේ වුවද අද දෙරණ කළ විමසීමකදී බන්ධනාගාර ප්‍රකාශකයෙකු කියා සිටියේ රැඳවියකුට අද ඇති වූ හදිසි අසනීප තත්ත්වයක් හේතුවෙන් මඩකළපුව රෝහලට ඇතුළත් කළ බව හා එහිදී ඔහු මිය ගිය බවයි. මෙම රැඳවියා පිළිබඳ මීට පෙරාතුව අවධානය යොමු කරවනු ලැබුවේනම් ඔහුගේ ජීවිතය ආරක්ෂා කරගැනීමට හැකියාව තිබුණු බව තමන් තරයේ විශ්වාස කරන බැවින් බන්ධනාගාර පරිපාලනයට වි‍රෝධය දැක්වීම සඳහා හෙට සිට රැඳවියන් පිරිසක් ආහාර වර්ජනය කරනු ඇති බව බන්ධනාගාර අභ්‍යන්තර ආරංචි මාර්ග කියා සිටියි. මිය ගිය රැඳවියා වයස අවුරුදු 35 ක් වූ නීති විරෝධී ලෙස බෝට්ටු මගින් පුද්ගලයින් ඉන්දියාවට ප්‍රවාහනය කළ බවට ‍චෝදනා ලැබූවකු බව සඳහන් වේ.", "URL": "https://sinhala.adaderana.lk/news.php?nid=19544", "Category": null, "Parent URL": null}