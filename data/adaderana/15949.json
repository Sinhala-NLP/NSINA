{"Source": "Adaderana", "Timestamp": "May 7, 2011 02:06 pm", "Headline": "මූන්ගේ කමිටු වාර්තාවට අප්‍රිකානු ජාතික කොංග්‍රසයේ සහය ලැබෙයි", "News Content": "ශ්‍රී ලංකාව සම්බන්ධව එක්සත් ජාතීන්ගේ මහ ලේකම්වරයා විසින් පත්කරන ලද ත්‍රිපුද්ගල කමිටු වාර්තාවේ නිර්දේශ සඳහා සහය දක්වන බව අප්‍රිකානු ජාතික කොංග්‍රසය පවසයි. ද්‍රවිඩ ජනතාවගේ මූලික ගැටලුවලට විසඳුම් ලබාදීම හා ප්‍රතිසංවිධාන ක්‍රියාවලිය සම්බන්ධය ඉක්මන් පියවර ගන්නා ලෙස ශ්‍රී ලංකා රජය වෙත දැනුම් දෙන බව ද නිවේදනයක් නිකුත්කරමින් අප්‍රිකානු ජාතික කොංග්‍රසය සඳහන් කරයි. යුද්ධය පැවති ප්‍රදේශවල කිසියම් මානව හිමිකම් කඩවීමක් සිදුවී නම් එය දැඩි ලෙස හෙළදකින බව එම කොංග්‍රසයේ ජාත්‍යන්තර සම්බන්ධතා පිළිබඳ ප්‍රධානී ආචාර්ය ඒබ්‍රහිම් විසින් නිකුත්කර ඇති නිවේදනයේ දැක්වේ. එමනිසා සාමකාමී සාකච්ඡා මගින් පවතින ගැටලු විසඳාගැනීමට කටයුතු කරන ලෙස සියලුම පාර්ශව වෙතින් ඉල්ලා සිටින බව ද ඒබ්‍රහිම් මහතා සඳහන් කර ඇත. එමෙන්ම ශ්‍රී ලංකා රජය හා එල්. ටී. ටී. ඊ සංවිධානය අතර වූ සටන්විරාම ගිවිසුම බිඳවැටීමත්, ගැටලු විසඳාගැනීම සඳහා යුදමය ක්‍රියා මාර්ගයකට අවතීර්ණවීම පිළිබඳවත් කණගාටුවට පත්වන බවත් ඔහු සිය නිවේදනයෙන් ප්‍රකාශ කරයි. ප්‍රමුඛ පෙළේ දකුණු අප්‍රිකානු නීති විශාරදවරියක වන යස්මින් සූකා ද ශ්‍රී ලංකාවේ සිවිල් යුද ගැටුම් පැවති කාල සීමාව තුළ සිදුවූ බව කියන මානව හිමිකම් කඩවීම් සම්බන්ධව උපදෙස් ලබාගැනීම සඳහා එක්සත් ජාතීන්ගේ මහ ලේකම්වරයා විසින් පත්කළ ත්‍රිපුද්ගල කමිටුවේ සාමාජිකාවකි.", "URL": "https://sinhala.adaderana.lk/news.php?nid=15949", "Category": null, "Parent URL": null}