{"Source": "Adaderana", "Timestamp": "December 26, 2011 09:17 am", "Headline": "පරිභෝජනයට නුසුදුසු අර්තාපල් හා ලොකු ළූණූ ගබඩා 2 ක් වටලයි", "News Content": "මිනිස් පරිභෝජනයට නුසුදුසු අර්තාපල් සහ ලොකු ළූණූ ගබඩා 02 ක් වැටලීමට පාරිභෝගික සේවා අධිකාරියේ මාතලේ දිස්ත්‍රික් නිලධාරීන් සමත්ව තිබේ. වැටලීම සිදුකරන අවස්ථාවේ දඹුල්ල ආර්ථික මධ්‍යස්ථානයේ ගබඩා කිහිපයක කම්කරුවන් 50 දෙනෙකු පමණ මෙම කටයුතුවල නිරත වෙමින් සිට ඇති බව වාර්තා වේ. කොළඹ වරායෙන් ඉවත් කරන ලද අර්තාපල් සහ ලොකු ළුණූ අඩු මුදලට ගෙනැවිත් හොඳ අර්තාපල් සමඟ කලවම් කර අලෙවි කිරීමට මොවුන් සූදානම් කර ඇත. වැටලීම සිදු කරන අවස්ථාවේ අදාළ අර්තාපල් සහ ලොකු ළූණූ මිනිස් පරිභෝජනයට නුසුදුසු වන සේ නරක් වී තිබූ බව පාරිභෝගික සේවා අධිකාරියේ මාතලේ දිස්ත්‍රික් ‍ප්‍රධානි ඒ.එම්.ජේ සමන්ත මහතා පවසයි. මෙම ජාවාරමේ නිරත ව්‍යාපාරිකයින්ට එරෙහිව අවශ්‍ය නීතීමය ක්‍රියාමාර්ග ගන්නා බව ද ඔහු කියා සිටියේය.", "URL": "https://sinhala.adaderana.lk/news.php?nid=20942", "Category": null, "Parent URL": null}