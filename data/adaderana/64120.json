{"Source": "Adaderana", "Timestamp": "September 16, 2016 08:03 am", "Headline": "ආනයනික සීනි බද්ද ඉහළට ", "News Content": "ආනයනික සීනි මත පනවා තිබූ විශේෂ වෙළෙඳ භාණ්ඩ බද්ද ඉහළ නංවා තිබේ.ඒ අනුව ආනයනික සීනි කිලෝග්‍රෑමයක් සඳහා මෙතෙක් පනවා තිබූ ශත 25 බද්ද රුපියල් 02ක් දක්වා රුපියල් 01යි ශත 75කින් ඉහළ නංවා ඇති බව රජයේ ප්‍රවෘත්ති දෙපාර්තමේන්තුව සඳහන් කළේය.එමෙන්ම ආනයනික දුඹුරු සීනි කිලෝග්‍රෑමයක් සඳහා රුපියල් 15ක විශේෂ වෙළෙඳ භාණ්ඩ බද්දක් පනවා තිබේ.දේශීය වශයෙන් නිෂ්පාදිත දුඹුරු සීනි වෙළෙඳපොළට නිකුත්වීම හේතුවෙන් ගොවීන් ආරක්ෂා කිරීමේ අරමුණින් එම බද්ද පනවා ඇති බව ප්‍රවෘත්ති දෙපාර්තමේන්තුව නිකුත් කළ නිවේදනයක දැක්වෙයි.ඊයේ(15) රාත්‍රියේ සිට නව බදු මුදල් ක්‍රියාත්මක වෙයි.අදාළ බද්ද පැනවුවද ආනයනික සීනි කිලෝග්‍රෑමයක් සඳහා රුපියල් 95 ක් වන උපරිම සිල්ලර මිලෙහි කිසිඳු වෙනසක් සිදු නොවන බව එම ප්‍රවෘත්ති නිවේදනයේ දැක්වෙයි.", "URL": "https://sinhala.adaderana.lk/news.php?nid=64120", "Category": null, "Parent URL": null}