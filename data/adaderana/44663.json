{"Source": "Adaderana", "Timestamp": "July 14, 2014 04:19 pm", "Headline": "සපුගස්කන්දේ වැඩ හෙට යළි ඇරඹෙනවාලු? ", "News Content": "සපුගස්කන්ද තෙල් පිරිපහදුවේ නිෂ්පාදන කටයුතු හෙට(14) සිට ආරම්භ කිරීමට අපේක්ෂා කරන බව ලංකා ඛනිජ තෙල් නීතිගත සංස්ථාව පවසයි. කොළඹ වරායේ පිහිටි බොරතෙල් ගොඩබෑම සිදුකරන බෝයාවේ නලය අලුත්වැඩියා කටයුතු ඊයේ(13) දින අවසන් කිරීමෙන් පසු සපුගස්කන්ද පිරිපහදුවට අවශ්‍ය බොරතෙල් ගොඩබෑම ද ආරම්භ කර ඇති බව එම සංස්ථාව සඳහන් කළේය. ලංකා ඛනිජ තෙල් නීතිගත සංස්ථාවට අයත් බොරතෙල් ගොඩබෑම සිදුකරන බෝයාවේ කැඩීයාම හෝ සපුගස්කන්ද පිරිපහදුව නිෂ්පාදන කටයුතුවලින් බැහැරව සිටීම රට තුළ තෙල් හිඟයක් ඇති වීමට කිසිදු අයුරකින් බලපෑමක් සිදුනොවන බව එම සංස්ථාව පෙන්වා දෙයි. මේ හේතුවෙන් රටෙහි තෙල් හිඟයක් ඇති බවට ඇතැම් මාධ්‍යයන් ගෙන යන ප්‍රචාර සම්පූර්ණයෙන් අසත්‍යය බව ද ලංකා ඛනිජ තෙල් සංස්ථාව පවසයි. බොරතෙල් ආනයනය කරන නැව් සමාගම් අතර පවතින වෙළඳ ගිවිසුම් හා කොන්දේසි වලට අනුව නැව් නැවත හරවා යැවීම හෝ ඇණවුම් අවලංගු කිරීම වැනි කටයුතු යෝජනා කිරීම පහසු වුව ද එසේ කළහොත් ප්‍රමාද ගාස්තු මෙන් කිහිප ගුණයක් වන්දි ගෙවීමට සිදුවනු ඇති බව ද ලංකා ඛනිජ තෙල් නීතිගත සංස්ථාව පෙන්වා දී තිබේ.", "URL": "https://sinhala.adaderana.lk/news.php?nid=44663", "Category": null, "Parent URL": null}