{"Source": "Adaderana", "Timestamp": "March 31, 2014 07:16 am", "Headline": " රේගුවට නොදන්වා වැඩි මුදලක් ගෙනියන්න හැදුවැයි දෙදෙනෙක් අත්අඩංගුවට", "News Content": "රුපියල් මිලියන 4.5ක මුදලක් මෙරටින් පිට කිරිමට උත්සාහ කළ පුද්ගලයින් දෙදෙනෙකු කටුනායක ගුවන් තොටුපළ රේගුව විසින් අත්අඩංගුවට ගෙන තිබේ. සිංගප්පූරුව බලා යෑමට පැමිණි පුද්ගලයින් දෙදෙනෙකු පිළිබඳ සැක සිතූ ගුවන් තොටුපළ රේගුව ඔවුන්ගේ ගමන්මළු පරීක්ෂාවට ලක් කිරීමෙන් අනතුරුව අදාළ මුදල් තොගය සොයාගත් බව ගුවන් තොටුපළ රේගුව කියා සිටියි. ඒ අනුව අදාළ සැකකරුවන් දෙදෙනා රේගුව විසින් අත්අඩංගුවට ගෙන තිබේ. අත්අඩංගුවට ගත් එක් සැකකරුවෙකු සතුව තිබි රුපියල් මිලියන තුනක මුදලක් ද අනෙක් සැකකරු සතුව තිබි රුපියල් මිලියන 1.5ක මුදලක් ද සොයාගත් බව ද කියැවෙයි. මොවුන් කොළඹ, මට්ටක්කුලිය ප්‍රදේශයේ පදිංචි 37 හැවිරිදි සහ හතළිස් හැවිරිදි වියෙහි පසුවන පුද්ගලයින් බව වාර්තා වේ. එක් ගුවන් මගියෙකුට රේගුවට දැනුම්දීමකින් තොරව මෙරටින් රැගෙන යා හැක්කේ රුපියල් 20,000ක මුදලක් බැවින් මොවුන් අත්අඩංගුවට ගත් බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය. මෙම සැකකරුවන් සම්බන්ධයෙන් සහකාර රේගු අධිකාරි නිශාන්ත ජයසිංහ මහතාගේ මෙහෙයවීම මත වැඩිදුර විමර්ශන සිදු කෙරෙයි.", "URL": "https://sinhala.adaderana.lk/news.php?nid=42188", "Category": null, "Parent URL": null}