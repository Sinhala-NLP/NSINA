{"Source": "Adaderana", "Timestamp": "June 6, 2018 10:58 am", "Headline": "දෙවියන් බලන්න පයින්ම කතරගමට යන වන්දනා නඩය", "News Content": "කතරගම දෙවියන් උදෙසා පූජාවන් සිදුකිරීමට පයින්ම යාපනය සිට කතරගම දක්වා ගමන් කරන පිරිසක් පුල්මුඩේ බෝගස් හන්දිය මාර්ගයේදී අද දෙරණ අපට මුණ ගැසිණි. යාපනය තොණ්ඩමන්ආරු ප්‍රදේශයේ ජිවත්වන පිරිසක් කැළෑ මාර්ග ඔස්සේ පයින් ගමන් කරමින් යාපනය, කොඩිකාමම්, පුදුකුඩිඉරිප්පු, කෝකිලායි, කොක්කුතුඩුවායි, පුල්මුඩේ, තිරියාය, ත්‍රිකුණාමලය, මඩකලපුව, අම්පාර, උහන හරහා කතරගම ‍‍දේවාලයේ කොඩි එසවීමේ මංගල්ලය වෙත ගමන් කරන බවට අද දෙරණ වාර්තාකරු පැවසීය. උහන ප්‍රදේශයේ සිට කැළෑ මාර්ග ඔස්සේ කිලෝමීටර 94 ක දුරක් ගමන් කරමින් කතරගම දේවාලය වෙත පිවිසීමට තමන් බලාපොරොත්තු වන බව වන්දනා නඩය පවසයි. අදාළ පිරිස පැවසූවේ යාපනය සිට කතරගම දක්වා දින 54 කින් ගමන් කිරීමට බලාපොරොත්තු වන අතර, ජූලි මස 13 වන දින කතරගම දේවාලයේ පැවැත්වීමට නියමිත කොඩි එසවීමේ මංගල්ලය වෙත තමන් සහභාගිවීමට නියමිත බවයි. යාපනය වැසියන් 100 ක පමණ පිරිසක් වන්දනා නඩය තුළ සිටින අතර,කාන්තාවන්ද යාපනය සිට කතරගම දක්වා පයින් ගමන් කිරීමට එක්ව සිටියහ. ‍කතරගම දෙවියන් වෙනුවෙන් පවතින භක්තිය ප්‍රදර්ශනය කිරීම වෙනුවෙන් අදාළ පිරිස් පයින්ම කතරගම දක්වා ගමන් කිරීම සාම්ප්‍රදායික චාරිත්‍රයකි.", "URL": "https://sinhala.adaderana.lk/news.php?nid=90434", "Category": null, "Parent URL": null}