{"Source": "Adaderana", "Timestamp": "August 12, 2010 09:59 am", "Headline": "ඉරාන ජාතිකයින්ගේ තොරතුරු මත තවත් දෙදෙනෙකුට පොලිස් දැල", "News Content": "මෙතැම්පෙටමින් තොගයක් සමග ඊයේ ගුවන් තොටුපළේදී අත්අඩංගුවට ගත් ඉරාන ජාතිකයින් දෙදෙනාගෙන් ලත් තොරතුරකට අනුව තවත් සැකකරුවකු අත්අඩංගුවට ගෙන තිබේ. පොලිස් මත්ද්‍රව්‍ය කාර්යාංශයේ නිලධාරීන් විසින් එම ඉරාන ජාතික සැකකරුවා කොළඹ කොටුව ප්‍රදේශයේදී අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය. එසේ අත්අඩංගුවට ගත් පුද්ගලයාගේ ගමන් මලුවල තිබී තවත් මෙතැම්පෙටමින් කිලෝ ග්‍රෑම් 8 ග්‍රෑම් 260 ක් සොයාගෙන ඇත. එම මත්ද්‍රව්‍ය ජාවාරමට සම්බන්ධ තවත් ඉරාන ජාතිකයෙකු දිවයිනෙන් පලා යාමට තැත් කිරීමේදී කටුනායක ගුවන් තොටුපළ පොලිස් මත්ද්‍රව්‍ය කාර්යාංශය මගින් අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කළේය. ඒ අනුව මෙම මෙතැම්පෙටමින් ජාවාරමට අදාළව සැකකරුවන් සිව් දෙනෙකු අත්අඩංගුවට ගෙන තිබේ. ඔවුන් සතුව තිබී සොයාගත් මුළු මෙතැම්පෙටමින් ප්‍රමාණයේ බර කිලෝ ග්‍රෑම් 16 ග්‍රෑම් 345 කි. මේ සම්බන්ධයෙන් වැඩිදුර පරීක්ෂණ සඳහා ජාත්‍යන්තර පොලිසියේද සහය ලබා ගැනීමට නියමිත බව ප්‍රිශාන්ත ජයකොඩි මහතා ප්‍රකාශ කළේය.", "URL": "https://sinhala.adaderana.lk/news.php?nid=10176", "Category": null, "Parent URL": null}