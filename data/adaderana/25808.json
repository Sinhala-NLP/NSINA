{"Source": "Adaderana", "Timestamp": "July 16, 2012 09:20 am", "Headline": "මිනී මරු වන අලියා අල්ලයි", "News Content": "පලාගල සහ කැකිරාව ප්‍රදේශ වල සැරි සැරූ මිනිමීරු වන අලියා අල්ලා ගැනීමට වනජීවී නිලධාරීන් සමත්ව තිබේ. දින තුනක මෙහෙයුමකින් පසු මෙම වන අලියා අල්ලා ගැනීමට හැකියාව ලැබුණු බව වනජීවි නිලධාරීන් සඳහන් කරයි. මෙම වන අලියා පහරදීම හේතුවෙන් පසුගිය කාලය තුළ පුද්ගලයින් 10 දෙනෙකු පමණ ජීවිතක්ෂයට පත්ව තිබේ. මීට අමතරව එම ප්‍රදේශයේ නිවාස කිහිපයකට පහර දී හානි සිදු කර ඇති බව සඳහන්ය. මෙම වන අලියාගේ ශරීරය පුරා බහුවිධ තුවාල 35ක් පමණ දක්නට ලැබෙන අතර එම තුවාල සඳහා ප්‍රතිකාර කිරීමේ කටයුතු මේ වන විට ආරම්භ කර ඇති බව වනජීවී පශු වෛද්‍යවරුන් කියා සිටියි. තුවාල සම්පූර්ණයෙන් ‍සුව වීමෙන් අනතුරුව මෙම වන අලියා කැලෑ ප්‍රදේශයකට මුදා හැරීමට කටයුතු කරන බව වනජීවී නිලධාරීන් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=25808", "Category": null, "Parent URL": null}