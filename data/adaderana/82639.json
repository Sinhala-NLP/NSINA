{"Source": "Adaderana", "Timestamp": "January 7, 2018 03:59 pm", "Headline": "රජයේ මූල්‍ය කළමනාකරණය සාර්ථකයි -  මුදල් අමාත්‍යංශය කියයි", "News Content": "රජයේ සාර්ථක මූල්‍ය කළමනාකරණය හේතුවෙන් වසර 63කට පසු 2017 වසරේ දී රාජ්‍ය මූල්‍ය ප්‍රථමික ගිණුමේ අතිරික්තයක් වාර්තා වී ඇති බව මුදල් අමාත්‍යංශය පවසයි. ඒ අනුව 2017 වසරේ මුල් මාස දහයක කාලය අවසන් වන විට රාජ්‍ය මූල්‍ය ප්‍රථමික ශේෂය රුපියල් බිලියන 21 යි දශම 9ක් වන අතර 2016 වසරේ මුල් මාස දහය තුළ එය දැක්වුණේ බිලියන 37ක ඍණ අගයක් ලෙස බව අමාත්‍යංශය පෙන්වා දෙයි. පොලී ගෙවීම් හැර සමස්ත රාජ්‍ය වියදමට වඩා රාජ්‍ය ආදායමේ ඇති අතිරික්තය ප්‍රථමික මූල්‍ය ශේෂ අතිරික්තය ලෙස සැලකෙයි. ප්‍රථමික ශේෂයේ අතිරික්තයක් වාර්තා වීම රටක ආර්ථිකයේ වර්ධනීය ලක්ෂණයක් වන අතර නිදහස් ශ්‍රී ලංකාවේ පළමුවරට අයවැයේ මෙවැනි අතිරික්තයක් වාර්තා වී ඇත්තේ 1954 වසරේ දී බව සඳහන්ය. 2016 වසරට සාපේක්ෂව 2017 වසරේ මුල් මාස 10 තුළ රාජ්‍ය ආදායම සියයට 10 යි දශම 4ක වර්ධනයක් පෙන්නුම් කරමින් රුපියල් බිලියන 1473ක් දක්වා ඉහළ ගොස් ඇති බවත් 2016 වසරේ එම කාලය තුළ ආදායම වී ඇත්තේ රුපියල් බිලියන 1333ක් බවත් මුදල් අමාත්‍යංශය පෙන්වා දෙයි. එමෙන්ම 2017 වසරේ මුල් මාස 10 තුළ රාජ්‍ය වියදම 2016 වසරට සාපේක්ෂව බිලියන 179කින් ඉහළ ගොස් ඇති බව ද මුදල් අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=82639", "Category": null, "Parent URL": null}