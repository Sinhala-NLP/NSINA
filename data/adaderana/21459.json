{"Source": "Adaderana", "Timestamp": "January 18, 2012 08:32 am", "Headline": " ශ්‍රී ලංකාවට යළිත් පරාජය..!", "News Content": "සංචාරක ශ්‍රී ලංකා කණ්ඩායම සමඟ පැවති තුන්වන එක්දින තරගයෙන් ඩක්වත් ලුවිස් න්‍යායට අනුව ලකුණු 4කින් ජය ගැනීමට දකුණු අප්‍රිකානු කණ්ඩායම සමත්විය. ඊයේ තරගයේ කාසියේ වාසිය දිනා ගත් ශ්‍රී ලංකා කණ්ඩායම ප්‍රථමයෙන් පන්දුවට පහර දීමට තීරණය කරන ලදී. ඒ අනුව ‍එම කණ්ඩායම සිය පන්දුවාර 50 අවසානයේ දී කඩුළු 9ක් දැවී 266ක් ලබා ගත්තේය. උපුල් තරංග ලකුණු 58ක් ද තිලකරත්න ඩිල්ෂාන් ලකුණු 33ක් ද නුවන් කුලසේකර ලකුණු 40ක් ද එහිදී රැස් කළහ. පිළිතුරු ඉනිම ක්‍රීඩා කිරීම සඳහා පිටියට පිවිසි දකුණු අප්‍රිකානු කණ්ඩායම පන්දුවට පහර දෙමින් සිටිය දී තරගයට වර්ෂාවෙන් බාධා එල්ලවිය.. ඒ අනුව තරගයේ ජය පරාජය ඩක්වත් ලුවිස් න්‍යායට අනුව තීරණය කෙ‍රුණු අතර පන්දුවාර 34 ක දී ලකුණූ 176ක් ජයග්‍රහණය කිරීම සඳහා දකුණු අප්‍රිකානු කණ්ඩායමට ලබා ගත යුතු විය. ඒ වන විටත් කඩුලු 5ක් දැවී ලකුණු 179ක් ලබා සිටි දකුණු අප්‍රිකානුවන්ට තරගයේ ජයග්‍රහණය හිමිවිය.", "URL": "https://sinhala.adaderana.lk/news.php?nid=21459", "Category": null, "Parent URL": null}