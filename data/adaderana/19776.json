{"Source": "Adaderana", "Timestamp": "November 4, 2011 08:43 am", "Headline": "ලෑන්ඩ් සීල් ව්‍යාපෘතියට එරෙහිව උද්ඝෝෂණයක්", "News Content": "දොම්පේ ප්‍රදේශයේ ආරම්භ කිරීමට නියමිත \"ලෑන්ඩ් සීල්\" නැමැති අපද්‍රව්‍ය බැහැර කිරීමේ ව්‍යාපෘතියට විරෝධය පළකරමින් පරිසර සංවිධාන කිහිපයක් අද(04) දිනයේ උද්ඝෝෂණ ව්‍යපාරයක් පැවැත්වීමට සැලසුම් කර තිබේ. කිරිඳිවැල නගරයේ දී අද පස්වරුවේ මෙම උද්ඝෝෂණ ව්‍යාපාරය පැවැත්වෙන බව සොබාදහම් අධ්‍යයන මධ්‍යස්ථානයේ ජාතික සම්බන්ධීකාරක රවින්ද්‍ර කාරියවසම් මහතා ප්‍රකාශ කළේය. මෙම ව්‍යාපෘතිය නතර කිරීමට බලධාරීන් කටයුතු නොකළහොත් ප්‍රදේශවාසීන් සමග එක්ව උපවාසයක් ආරම්භ කරන බව රවින්ද්‍ර කා‍රියවසම් මහතා පවසයි. ඇතැම් රාජ්‍ය නොවන සංවිධාන රජය ගෙන යන වැඩපිළිවෙළ කඩාකප්පල් කිරීමට මෙවැනි චෝදනා එල්ල කරන බව මේ සම්බන්ධයෙන් අදදෙරණ මධ්‍යම පරිසර අධිකාරියේ සභාපති චරිත හේරත් මහතාගෙන් කළ විමසීමක දී ඒ මහතා ප්‍රකාශ කළේය. මෙම ව්‍යාපෘතියෙන් කිසිදු පරිසර හානියක් සිදු නොවන බව චරිත හේරත් මහතා පෙන්වාදුන්නේය.", "URL": "https://sinhala.adaderana.lk/news.php?nid=19776", "Category": null, "Parent URL": null}