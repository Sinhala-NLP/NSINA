{"Source": "Adaderana", "Timestamp": "August 7, 2019 12:01 pm", "Headline": "ජම්බු කාශ්මීරයේ ස්වයං පාලනය වෙනුවෙන් ඉම්රාන් ඛාන් පෙරමුණේ", "News Content": "ජම්මු කාශ්මීරයේ ස්වයංපාලන බලතල අහෝසි කිරීමට ඉන්දියාව ගත් පියවරට එරෙහිව සටන් වදින බව පාකිස්තාන අගමැති ඉම්රාන් ඛාන් පවසයි. අදාළ පියවර මඟින් ඉන්දියාව, ජාත්‍යන්තර නීතිය උල්ලංඝනය කර ඇතැයිද ඔහු පෙන්වා දෙයි. හිමාල කඳුකරයේ පිහිටා ඇති කාශ්මීරයේ එක් කොටසක් ඉන්දියාව යටතේ පාලනය වන අතර අනෙක් කොටස පාකිස්තානය විසින් පාලනය කරනු ලබයි. බෙදුම්වාදී කණ්ඩායම්වල ක්‍රියාකාරකම් හේතුවෙන් ඉන්දියාව යටතේ පාලනය වන ජම්මු කාශ්මීරයේ දශක කිහිපයක සිට ගැටුම් පවතින අතර එම ගැටුම් වලින් මේ වන විට දහසකට අධික පිරිසකට දිවි අහිමිවී තිබේ. අදාළ බෙදුම්වාදී ක්‍රියාවලට පාකිස්තානය සහාය දෙන බවට ඉන්දියාව චෝදනා කරයි. එහෙත් පාකිස්තානය එම චෝදනාව ප්‍රතික්ෂේප කරයි. වරින් වර උත්සන්න වෙමින් පැවති කාශ්මීර අර්බුදය වඩාත් උග්‍ර තත්ත්වයකට පත්වුණේ ඉකුත් සතියේදී පාකිස්තාන සන්නද්ධ කණ්ඩායමක් ඉන්දීය සීමාවට ඇතුල්වීමට උත්සහ දැරීමත් සමඟයි. එහිදී ඉන්දීය ප්‍රහාර වලින් සන්නද්ධ කණ්ඩායමේ පුද්ගලයෙක් මියගියේය. ජම්මු කාශ්මීරයට ස්වයංපාලන බලතල හිමිකරදුන් ඉන්දීය ව්‍යවස්ථාවේ 370වන වගන්තිය අහෝසි කිරීමට රජයේ අවධානය යොමු වුණේ මෙම සිදුවීමෙන් අනතුරුවයි. 370වන වගන්තිය අහෝසි කිරීමෙන් ඉන්දීය රජය ජාත්‍යන්තර නීතිය උල්ලංඝනය කර ඇතැයි පාකිස්තාන අගමැති ඉම්රාන් ඛාන් චෝදනා කරයි. එමෙන්ම මේ තුළින් ඉන්දියාවේ වාර්ගික සංහාරයක් සිදුවනු ඇතැයිද ඔහු බිය පලකළේය. මේ අතර මුස්ලිම් බහුතරයක් වෙසෙන ජම්මු කාශ්මීරයේ ස්වයංපාලන බලය අවලංගු කිරීමෙන් වෙනත් ප්‍රාන්තවල වෙසෙන හින්දු ජනතාවට ජම්මු කාශ්මීරයේ දේපළ මිලදී ගැනීමටත් ස්ථිර පදිංචිය ලබාගැනීමටත් අවස්ථාව උදාවී ඇති බව ඇතැම් විදෙස් මාධ්‍යවල දැක්වෙයි. 370 වගන්තිය යටතේ ජම්මු කාශ්මීරයේ ස්ථිර පදිංචිය ලබාගැනීමට වෙනත් ප්‍රාන්තවල වැසියන්ට අවසර හිමිවුණේ නැහැ.", "URL": "https://sinhala.adaderana.lk/news.php?nid=115955", "Category": null, "Parent URL": null}