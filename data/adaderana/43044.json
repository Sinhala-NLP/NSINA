{"Source": "Adaderana", "Timestamp": "May 7, 2014 01:20 pm", "Headline": "තායිලන්ත අගමැතිවරිය ඉවත්විය යුතු බවට අධිකරණ නියෝගයක්", "News Content": "තායිලන්ත ව්‍යවස්ථාව උල්ලංඝණය කිරීමේ චෝදනාව මත එරට අගමැතිවරිය වන යින්ග්ලක් ෂිනවත්‍රා වහා තනතුරින් ඉවත්විය යුතු බවට එරට අධිකරණය අද (07) නියෝගයක් ලබාදී තිබේ. තායිලන්ත අගමැතිවරිය ඇයගේ ජාතික ආරක්ෂක ඒකකයේ ප්‍රධානියා මාරු කිරීමේදී නීති විරෝධී ලෙස කටයුතු කර ඇති බැවින් ඇය ව්‍යවස්ථාව උල්ලංඝණය කර ඇති බවට අධිකරණය විසින් තහවුරු කර ඇත. 2011 වසරේදී බලයේ සිටි තායිලන්ත විපක්ෂ පාලනය විසින් බලයට පත් කළ තවිල් ප්ලිඑන්ශ්‍රී නැමැති ජාතික ආරක්ෂක ඒකකයේ ප්‍රධානියා නීති විරෝධී අයුරින් මාරුකර ඇති බවට වත්මන් අගමැතිවරියට චෝදනා එල්ල වී තිබූ අතර මේ සම්බන්ධව පැවැති නඩු විභාගයේදී ඇය ධූරයෙන් ඉවත් විය යුතු බවට අධිකරණය නියෝග කර තිබේ. මෙම සිද්ධියට සම්බන්ධ කැබිනට් ඇමතිවරුන් ද සිය තනතුරුවලින් ඉවත් විය යුතු බවට අධිකරණය නියෝග කර ඇති බව විදෙස් වාර්තා අනාවරණය කරයි. තායිලන්ත අගමැතිවරිය බලයෙන් ඉවත් විය යුතු බව කියමින් එරට රාජ්‍ය විරෝධී උද්ඝෝෂණ 2013 වසරේ සිට මේ දක්වා පැවැත්වෙමින් තිබේ.", "URL": "https://sinhala.adaderana.lk/news.php?nid=43044", "Category": null, "Parent URL": null}