{"Source": "Adaderana", "Timestamp": "August 27, 2018 06:07 pm", "Headline": "වැටුප් සමාලෝචන විශේෂ ජනාධිපති කොමිසමේ වාර්තාව මාස දෙකකින්", "News Content": "රාජ්‍ය සේවයේ වැටුප් සමාලෝචන විශේෂ ජනාධිපති කොමිසමේ නිර්දේශ ලබන ඔක්තෝබර් මස 30 වන දිනට පෙර ලබාදෙන ලෙස ජනාධිපති මෛත්‍රිපාල සිරිසේන මහතා එම සාමාජිකයින්ගෙන් ඉල්ලීමක් කර තිබේ. ජනාධිපතිවරයාගේ ප්‍රධානත්වයෙන් කොමිසම අද(27) පළමුවරට ජනාධිපති ලේකම් කාර්යාලයේදී රැස් වූ අතර එහිදී සාමාජිකයින්ට පත්විම් ලිපි ප්‍රදානය කෙරුණි. සාමාජිකයින් 15 දෙනෙකුගෙන් සමන්විත කොමිසමේ සභාපතිවරයා ලෙස එස්. රනුග්ගේ මහතා පත් කර තිබේ. ඒ අනුව රාජ්‍ය සේවයේ වැටුප් හා දිමනා සම්බන්ධයෙන් දැනට ක්‍රියාත්මක චක්‍රලේඛ හා විධිවිධාන කෙරෙහි අවධානය යොමු කරමින් එම ගැටලු විසදීම සඳහා ක්‍රමවේද යෝජනා කිරීම ඇතුළු කාර්යයන් කිහිපයක් කොමිසමට පැවරී ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=95112", "Category": null, "Parent URL": null}