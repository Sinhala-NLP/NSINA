{"Source": "Adaderana", "Timestamp": "September 15, 2015 02:07 pm", "Headline": "වැලිවේරියේ වෙඩි තැබීම - බ්‍රිගේඩියර් කටුනායකින් ඇවිත්!", "News Content": "වැලිවේරිය, රතුපස්වල උද්ඝෝෂණයක් අතර වාරයේ උද්ඝෝෂකයින්ට වෙඩි තබන ලෙස අණදුන් බව කියන හමුදා නිලධාරියා දිවයිනට පැමිණ තිබේ.අද පෙරවරුවේ කටාර් ගුවන් සේවයට අයත් යානයකින් ඔහු කටුනායක ගුවන්තොටුපළට පැමිණ ඇති බව අද දෙරණ වාර්තාකරු සඳහන් කළේය.බුද්ධි අංශ ආරක්ෂාව යටතේ අදාළ හමුදා නිලධාරියා ගුවන්තොටුපළෙන් පිටතට රැගෙන යාමට කටයුතු කර ඇති බව සඳහන්ය.පානීය ජලය ඉල්ලා උද්ඝෝෂණයේ නිරත වූ වැලිවේරියේ ජනතාවට එල්ල කළ හමුදා ප්‍රහාරයට අණ දුන් බ්‍රිගේඩියර් දේශප්‍රිය ගුණවර්ධන තුර්කියේ ශ්‍රී ලංකා තානාපති කාර්යාලයට අනුයුක්ත කිරීම මගින් රටට අයහපත් පූර්වාදර්ශයක් සපයා දී ඇති බවට එවකට විපක්ෂයේ සිටි එක්සත් ජාතික පක්ෂය ආණ්ඩුවට චෝදනා කරන ලදී.මේ අතර වැලිවේරිය රතුපස්වල උද්ඝෝෂණයක් අතර වාරයේ උද්ඝෝෂකයින්ට වෙඩි තබන ලෙසට නියෝග කළ බව කියන එම හමුදා නිලධාරියා අත්අඩංගුවට ගන්නා ලෙස බලකරමින් පූජ්‍ය තෙරිපැහැ සිරිධම්ම හිමියන් ගුවන්තොටුපල ඉදිරිපිට දී විරෝධතාවක් ද ආරම්භ කර තිබුණි. අදාළ හමුදා නිලධාරීයා අද දිනයේ දිවයිනට පැමිණෙන බවට ලැබී ඇති තොරතුරු මත රතුපස්වල ප්‍රදේශයේ ජනතාව ද අද පෙරවරුවේ ගුවන්තොටුපළ පරිශ්‍රය වෙත ගොස් සිටි බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=53866", "Category": null, "Parent URL": null}