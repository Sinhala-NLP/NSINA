{"Source": "Adaderana", "Timestamp": "October 24, 2017 01:35 pm", "Headline": "ගංජා එක්ක කත මාට්ටු", "News Content": "කිලිනොච්චිය, ඉයක්කච්චි ප‍්‍රදේශයේදී කේරළ ගංජා සමඟ කාන්තාවක අත්අඩංගුවට ගත් බව කිලිනොච්චිය පොලීසිය පවසයි. කිලිනොච්චිය පොලීසිය පැවසූවේ කිලිනොච්චිය හා මුලතිව් දිසා බාර නියෝජ්‍ය පොලිස්පති විශේෂ කාර්යාංශය වෙත ලද තොරතුරක් මත සැකකාර කාන්තාව අත්අඩංගුවට ගත් බවයි. සැකකාර කාන්තාව සතුව තිබී කේරළ ගංජා කිලෝ ග්‍රෑම් හතරයි ග්‍රෑම් 700 ක ප‍්‍රමාණයක් අත්අඩංගුවට ගත් බවද පොලීසිය පැවසීය. පොලීසිය පැවසූවේ සැකකාර කාන්තාව වෙත්තලකේනි ප‍්‍රදේශයේ සිට ත‍්‍රිකුණාමලය දක්වා ගංජා ප‍්‍රවාහනයට සුදානම් කොට තිබියදී අත්අඩංගුවට ගත් බවයි. අත්අඩංගුවට ගත් 32 හැවිරිදි සැකකාර කාන්තාව කිලිනොච්චිය මහේස්ත‍්‍රාත් අධිකරණයට ඉදිරිපත් කිරීමට නියමිත බවද පොලීසිය පැවසීය. සිද්ධිය සම්බන්ධයෙන් කිලිනොච්චිය පොලීසිය වැඩිදුර පරීක්ෂණ පවත්වයි. මේ අතර, යාපනය සිට මහනුවර දක්වා කේරළ ගංජා ප‍්‍රවාහනය කළ සැකකරුවෙකු වව්නියාව මධ්‍යම බස් නැවතුම්පොළේදී අත්අඩංගුවට ගත් බව වවුනියාව පොලීසිය පැවසීය. වව්නියාව පොලීසිය පැවසූවේ පොලීසිය වෙත ලද තොරතුරක් මත කේරළ ගංජා කිලෝ ග්‍රෑම් දෙකයි ග්‍රෑම් 136 ක් සමඟ එලෙස සැකකරුවෙකු අත්අඩංගුවට ගත් බවයි. අත්අඩංගුවට ගත් සැකකරු යාපනය ප‍්‍රදේශයේ සිට කේරළ ගංජා රැගෙනවිත් වෙනත් පුද්ගලයෙකුට ලබාදීමට රැගෙන යමින් සිටියදී අත්අඩංගුවට ගත් බැව්ද පොලීසිය පැවසීය. අත්අඩංගුවට ගත් සැකකරු වව්නියාව මහේස්ත‍්‍රාත් අධිකරණයට ඉදිරිපත් කිරීමට නියමිත අතර සිද්ධිය සම්බන්ධයෙන් වව්නියාව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=79082", "Category": null, "Parent URL": null}