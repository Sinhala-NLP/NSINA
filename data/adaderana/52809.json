{"Source": "Adaderana", "Timestamp": "July 23, 2015 10:13 pm", "Headline": "මත්ස්‍ය තහනමෙන් ඩොලර් මිලියන 75ක් අහිමියි", "News Content": "මෙරට මත්ස්‍ය නිෂ්පාදන අපනයනය සඳහා යුරෝපා සංගමය පැනවූ තහනම හේතුවෙන් අ‍ෙමරිකානු ඩොලර් මිලියන 75ක ආදායමක් රජයට අහිමි වී තිබේ.තලපත් සහ ටූනා මත්ස්‍යයින් යුරෝපයට අපනයනය කරන රටවල් අතර ශ්‍රී ලංකාව ප්‍රමුඛස්ථානයක පසුවුණි.කෙසේවෙතත් පසුගිය ජනවාරි මස 14 වනදා සිට ක්‍රියාත්මක වන පරිදි යුරෝපා සංගමය මෙරට මත්ස්‍ය නිෂ්පාදන අපනයනය තහනම් කර ඇත.එම තහනම ඉවත් කරගැනීම සඳහා අවශ්‍ය පියවර රැසක් මේ වන විට ගෙන ඇති බව විදේශ කටයුතු අමාත්‍යංශය සඳහන් කළේය.යාත්‍රා නිරීක්ෂණ පද්ධතියක් ස්ථාපිත කිරීමටත් ගැඹුරු මුහුදේ ධීවර කටයුතු වල නිරත වන යාත්‍රා අධීක්ෂණය සහ ලියාපදිංචි කිරීම දැනටමත් ආරම්භ කර තිබේ.මේ අතර ධීවර යාත්‍රා නිරීක්ෂණය, අධීක්ෂණය හා පාලනය සම්බන්ධයෙන් ශ්‍රී ලංකා රජය ගෙන ඇති පියවර පිළිබඳ සොයාබැලීමට යුරෝපා සංගමයේ විශේෂ නියෝජිතයෙකු ලබන ඔක්තෝබර් මාසයේ මෙරටට පැමිණීමට නියමිතව ඇති බව විදේශ කටයුතු අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52809", "Category": null, "Parent URL": null}