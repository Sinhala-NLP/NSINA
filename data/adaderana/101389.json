{"Source": "Adaderana", "Timestamp": "December 27, 2018 06:20 pm", "Headline": "දෙතැනක අනතුරු දෙකකින් දෙදෙනෙක් මිය යයි", "News Content": "වාරියපොල - පුත්තලම මාර්ගයේ අවුලේගම හන්දිය අසලදී සිදු වූ රිය අනතුරකින් 24 හැවිරිදි තරුණයෙකු මියගොස් තිබේ. ත්‍රීරෝද රථයක් එම දිශාවටම ධාවනය වූ පාපැදියක් පසුකර යාමට උත්සහ කිරීමේදී පාපැදියේ හා ඉදිරියෙන් පැමිණි ලොරි රථයක ගැටීමෙන් අනතුර සිදුව ඇති බව පොලීසිය පැවසීය. අනතුරෙන් බරපතල තුවාල ලැබූ පාපැදිකරු සහ ත්‍රීරෝද රථ රියදුරු නිකවැරටිය රෝහලට ඇතුළත් කිරීමේදී ත්‍රීරෝද රථ රියදුරු මියගොස් තිබේ. පොලීසිය සඳහන් කළේ අනතුර සම්බන්ධයෙන් ලොරි රථයේ රියදුරු අත්අඩංගුවට ගත් බවයි. මේ අතර ගාල්ල - කොළඹ ප්‍රධාන මාර්ගයේ මහඉදුරුව ප්‍රදේශයේදී යතුරුපැදියක් ලොරි රථයක ගැටීමෙන් 65 හැවිරිදි පැදිකරු මියගොස් තිබේ. යතුරුපැදිය අතුරු මාර්ගයකට හැරවීමට උත්සහ කිරිමේදී මෙම අනතුර සිදුව ඇති බව වාර්තා වෙයි.", "URL": "https://sinhala.adaderana.lk/news.php?nid=101389", "Category": null, "Parent URL": null}