{"Source": "Adaderana", "Timestamp": "November 26, 2017 10:58 am", "Headline": " දසුන් ශානක ජාත්‍යන්තර ක්‍රිකට් කවුන්සිලයෙන් දඩ කයි ", "News Content": "පන්දුවේ ස්වභාවය වෙනස් කිරීමට උත්සහ දැරීමේ චෝදනාව යටතේ ශ්‍රී ලංකා කණ්ඩායමේ තුන් ඉරියව් ක්‍රීඩක දසුන් ශානකට ජාත්‍යන්තර ක්‍රිකට් කවුන්සිලය විසින් දඩ නියම කර තිබේ. ශ්‍රී ලංකාව සහ ඉන්දියාව අතර ඉන්දියාවේ නාග්පූර්හිදී පැවැත්වෙන දෙවන ටෙස්ට් ක්‍රිකට් තරගයේ දෙවන දිනය වූ ඊයේ (25) දිනයේ තරගයේ 50 වන පන්දුවාරයේ දී මේ සම්බන්ධයෙන් තරග විනිසුරුවරුන් විසින් නිරීක්ෂණය කර ඇති බව සඳහන්ය. ඒ පිළිබඳ තරග තීරකට දැනුම් දීමෙන් අනතුරුව දසුන් ශානක තරග නීතිරීති උල්ලංඝණය කර ඇති බවට තහවුරු කර තිබේ. ඒ අනුව ඔහුට තරග ගාස්තුවෙන් සියයට 75 ක දඩයක් නියම වී ඇති අතර ඔහුගේ ප්‍රසාද ලකුණු 3ක් කපා හැරීම ද සිදුවන බව වාර්තා වෙයි. මෙම වරද වසර දෙකක් ඇතුළත යළි සිදුකළ හොත් දසුන් ශානකට ජාත්‍යන්තර තරග තහනමකට ලක්වීමට සිදුවනු ඇති බව සඳහන්ය.", "URL": "https://sinhala.adaderana.lk/news.php?nid=80549", "Category": null, "Parent URL": null}