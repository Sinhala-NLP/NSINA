{"Source": "Adaderana", "Timestamp": "May 3, 2019 01:28 pm", "Headline": "සෝදිසි මෙහෙයුමකින් ඊයම් බෝල 699ක්-යතුරුපැදි අංක තහඩු කිහිපයක් හමුවෙයි", "News Content": "ගාල්ල කොටුව අවට ප්‍රදේශයේ නිවාස පරීක්ෂා කිරීමේදී පැරණි පෙට්ටගමක තිබී ඊයම් බෝල 699ක් පොලීසිය විසින් සොයාගත් අතර වරින් වර යතුරුපැදි කිහිපයකට භාවිත කරන ලද අංක තහඩු කීපයක්ද සොයාගෙන තිබේ. යුධ හමුදාව ගුවන් හමුදාව සමඟ එක්ව ගාල්ල කොටුව අවට විශේෂ සෝදිසි මෙහෙයුම ඊයේ(02) දියත් කර තිබුණි. මේ අතර මාදම්පේ පොලීසිය හා ශ්‍රී ලංකා යුධ හමුදාවේ නිලධාරීන් මාදම්පේ මහාබද්දෙගම ප්‍රදේශයේ සිදුකරන ලද විශේෂ සෝදිසි මෙහෙයුමකදී සැකපිට පුද්ගලයන් තිදෙනෙකු අත්අඩංගුවට ගෙන තිබේ. අත්අඩංගුවට පත් සැකකරුවන් සතුව තිබී කඩුවක්, විනාශ කරන ලද සී. ඩි. තැටි තිහකට ආසන්න ප්‍රමාණයක්, රුපියල් ලක්ෂ විස්සකට ආසන්න මුදල් සහිත බැංකු ගිණුම් දෙකකට අයත් බැංකු පොත් හා ජංගම දුරකතනයක් පොලිස් නිලධාරීන් විසින් සොයා ගැණුනි.", "URL": "https://sinhala.adaderana.lk/news.php?nid=109172", "Category": null, "Parent URL": null}