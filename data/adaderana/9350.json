{"Source": "Adaderana", "Timestamp": "July 2, 2010 03:48 pm", "Headline": "රාත්තලක් නැති පාන් රාත්තල් හදා අසුවෙයි", "News Content": "අඩු බරින් යුතු පාන් නිෂ්පාදනය කළ බදුල්ල ප්‍රදේශයේ බේකරි හිමියන් 20 දෙනෙකු පිළිබඳ අනාවරණය වී තිබේ. ඔවුන්ට එරෙහිව නඩු පැවරීමට පියවර ගෙන ඇති බව බදුල්ල දිස්ත්‍රික් ලේකම් රෝහණ කීර්ති දිසානායක මහතා පවසයි. පසුගිය දින දෙක තුළ බදුල්ල, ඇල්ලකුඹල්වල, ගලඋඩ යන ප්‍රදේශවල සිදුකළ වැටලීම්වලදී මෙම බේකරි හිමියන් පිළිබඳ තොරතුරු අනාවරණය වී ඇත. ග්‍රෑම් 450 ක බරකින් යුක්ත විය යුතු පාන් ගෙඩියක් ඇතැම් බේකරිවල ග්‍රෑම් 365 ත් 400 ත් අතර බරක පැවති බව බදුල්ල දිස්ත්‍රික් මිනුම් ඒකක හා ප්‍රමිති සේවා දෙපාර්තමේන්තුව සඳහන් කරයි. මේ අතර බදුල්ල සහ බණ්ඩාරවෙල නගරයේ බේකරි හිමියන් 7 දෙනෙකු නියමිත බරින් යුතු පාන් නිෂ්පාදනය කිරීම හේතුවෙන් ඔවුන්ගේ සේවය අගයා ලිපි නිකුත් කිරීමට ද දිස්ත්‍රික් ලේකම්වරයා තීරණය කර තිබේ.", "URL": "https://sinhala.adaderana.lk/news.php?nid=9350", "Category": null, "Parent URL": null}