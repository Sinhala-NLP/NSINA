{"Source": "Adaderana", "Timestamp": "May 27, 2019 12:51 pm", "Headline": "ජීවිත 11 ක් බිලි ගත් පේරු භූකම්පනය", "News Content": "පේරු රාජ්‍යයට ප්‍රබල භූ කම්පන තත්ත්වයක් බලපා තිබේ. ඉන් සිදු වූ අනතුරුවලින් මේ වනවිට පුද්ගලයෙක් මියගොස් තවත් 11 දෙනෙකු පමණ තුවාල ලබා ඇති බව විදෙස් මාධ්‍ය වාර්තා කළේය. පේරු රාජ්‍යයේ උතුරුදිග ප්‍රදේශයට රික්ටර් මාපකයේ 8ක ප්‍රබලත්වයෙන් යුත් භූ කම්පනයකින් බලපෑම් එල්ල විය. මේ හේතුවෙන් නගර 6ක සුනාමි අනතුරු ඇඟවීම් නිකුත් කර තිබුණත් පසුව එය ඉවත් කෙරුණි. ලගූනස් නගරයට කිලෝමීටර් 75ක් ගිනිකොන දෙසින් භූ කම්පනයේ අපිකේන්ද්‍රය පිහිටා ඇති බවත් එය පොළොව අභ්‍යන්තරයේ කිලෝමීටර් 110ක් පමණ ගැඹුරින් හටගෙන ඇති බවත් අමෙරිකානු භූ විද්‍යා සමීක්ෂණ ආයතනය ප්‍රකාශ කළේය. 2017 වර්ෂයෙන් පසුව පේරු රාජ්‍යයට බලපෑ ප්‍රබලම භූ කම්පනය වන්නේද මෙයයි. භූ කම්පනය හේතුවෙන් එහි ගොඩනැගිලි තදින් සෙලවුණු බව විදෙස් සඳහන් කරයි. අවම වශයෙන් නිවාස 50ක් විනාශ වී ඇති බව එම වාර්තාවල සඳහන් වෙයි. එහි බලපෑම අසල්වැසි ඉක්වදෝරය සහ බ්‍රසීලයටද දැනී තිබුණි. පේරු රාජ්‍යය පිහිටා ඇත්තේ 'ගිණි වළල්ල' ලෙස හඳුන්වන නිතර භූකම්පන ඇතිවන ප්‍රදේශයකයි. මේ හේතුවෙන් ඔවුන් නිරන්තර මෙවැනි ආපදාවන්ට ලක්වන බව ද විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=110762", "Category": null, "Parent URL": null}