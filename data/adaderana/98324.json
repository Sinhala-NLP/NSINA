{"Source": "Adaderana", "Timestamp": "October 27, 2018 05:51 pm", "Headline": " ශ්‍රී ලංකා රූපවාහිනි සංස්ථාවෙත් බල පෙරළියක්", "News Content": "මහින්ද රාජපක්ෂ මහතා නව අග්‍රාමාත්‍යවරයා ලෙස දිවුරුම් දීමත් සමඟ ශ්‍රී ලංකා රූපවාහිනි සංස්ථාව තුළද බල පෙරළියක් එළෙසම සිදු විය. මේ අතර මංගල සමරවීර , රාජිත සේනාරත්න , චතුර සේනාරත්න ඇතුළු මැති ඇමතිවරුන් පිරිසක් රූපවාහිනි පරිශ්‍රයෙන් පළවා හැරීමට එහි සේවකයින් සහ ඒකාබද්ධ විපක්ෂයේ මන්ත්‍රීවරු පිරිසක් පියවර ගෙන තිබේ.‍ මහින්ද රාජපක්ෂ මහතා ඊයේ (26) පස්වරුවේ නව අග්‍රාමාත්‍ය ධුරයේ දිවුරුම් දීමත් සමඟ රංජිත් මද්දුම බණඩාර ,මංගල සමරවීර , රාජිත සේනාරත්න සහ චතුර සේනාරත්න යන මහත්වරුන් පිරිසක් ශ්‍රී ලංකා රූපවාහිනි සංස්ථාව තුළට පැමිණ ජනාධිපතිවරයාගේ මෙම පත්කිරීමට එරෙහිව ප්‍රකාශයක් සිදු කිරීමට උත්සහ කර ඇත. ඊට රූපවාහිනි කාර්යය මණ්ඩලය විරෝධය පළ කළ අතර තත්ත්වය පාලනය කර ගැනීම සඳහා හිටපු ජනමාධ්‍ය අමාත්‍ය කෙහෙළිය රඹුක්වැල්ල මහතා ඇතුළු ඒකාබද්ධ විපක්ෂයේ මන්ත්‍රීවරු පිරිසක්ද රූපවාහිනි සංස්ථාවට පැමිණ ඇත. මෙහිදී රූපවාහිනි සංස්ථාවේ සේවකයින් සහ ඒකාබද්ධ විපක්ෂයේ මන්ත්‍රීවරුන්ගේ දැඩි විරෝධය හමුවේ රංජිත් මද්දුම බණඩාර ,මංගල සමරවීර , රාජිත සේනාරත්න , චතුර සේනාරත්න යන මහත්වරුන් ඉන් පිටව ගොස් තිබේ. කෙසේවෙතත් මෙම අර්බුදකාරි තත්ත්වය හමුවේ රූපවාහිනි සංස්ථාවේ විකාශන කටයුතු ද තාවකාලිකව අත්හිටවනු ලැබුවේය.", "URL": "https://sinhala.adaderana.lk/news.php?nid=98324", "Category": null, "Parent URL": null}