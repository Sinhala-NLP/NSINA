{"Source": "Adaderana", "Timestamp": "March 18, 2015 07:17 pm", "Headline": "බහාලුම් ප්‍රවාහන වර්ජනයේ නායකත්වය ගත් සභාපතිගේ වැඩතහනම්", "News Content": "කොළඹ වරායේ ප්‍රවාහන කටයුතුවල නිරතවන කන්ටේනර් රථ රියදුරන් සහ සහායකයින් විසින් වර්ජනය අධිකරණ නියෝග මගින් අත්හිටුවීමෙන් පසු අද දිනයේ (18)එකී වර්ජනයේ මූලිකත්වය ගනු ලැබූ එක්සත් ලංකා බහාලුම් ප්‍රවාහන හිමිකරුවන්ගේ සංගමයේ සභාපති උදේනි කළුතන්ත්‍රි මහතා ගේ සේවය අත්හිටුවා තිබේ.ප්‍රධාන ආරක්ෂක කළමනාකරු එයාර් කොමදෝරු ඩී.සී ප්‍රේමරත්න මහතාගේ නිල මුද්‍රාව සහිතව නිකුත් කර ඇති වැඩතහනමට ලක්කිරීමේ ලිපියේ චෝදනා ගණනාවක් අන්තර්ගතය.යුනයිටඩ් ලංකා කන්ටේනර් හිමියන්ගේ සංගමයේ සභාපති වශයෙන් හිඳිමින් 2015-3-16 සහ 17 දෙදින එකී ව්‍යාපාර සංවිධානයට අයත් සාමාජිකයින්ට අයත් බහාලුම් ප්‍රවාහන රථ ඉඟුරු කඩේ වරාය පිවිසුම් මාර්ගය අවහිර වන සේ නවතා තැබීම මගින් ශ්‍රී ලංකා වරාය අධිකාරියට කටයුතු කඩාකප්පල් කිරීම /එසේ කරමින් වරායට පාඩු සිදුකිරීම,එම ක්‍රියා කලාපය සම්බන්ධයෙන් මාධ්‍යයට නොමග යවනසුළු හා අසත්‍ය ප්‍රකාශ නිකුත් කිරීම/ ශ්‍රී ලංකා වරාය අධිකාරිය අපකීර්තියට පත්කිරීම/වරායේ සභාපතිවරයාගේ අවසර නොමැතිව වානිජ ව්‍යාපාරයක නිරතවීම /වරාය අධිකාරිය රෙගුලාසි උල්ලංඝණය වන ආකාරයෙන්කටයුතු කරමින් කරන ලද විෂමාචාරව හැසිරීම ආදිය එකී චෝදනා වන බව එක්සත් ලංකා බහාලුම් හිමිකරුවන්ගේ සංගමයේ ප්‍රකාශකයෙක් සඳහන් කළේය.එසේම කළුතන්ත්‍රි මහතාගේ බාරයේ ඇති ශ්‍රී ලංකා වරාය අධිකාරියේ කිසියම් දේපළ ක් වෙතොත් ඒවා මෙන්ම වරායට පිවිසීම සඳහා ලබාදී ඇති ඡායාරූප හැඳුනුම්පත අංශ ප්‍රධානියාට බාරදී ඒ බවට කුවිතාන්සියක් ලබාගත යුතු බවද එකී ලිපියේ දැක්වෙන බව හෙතෙම සඳහන් කළේය.වැඩතහනමට ලක්වූ කාලය තුළ කිසිදු වැටුපක් හිමි නොවන අතර මීට අදාළ විධිමත් චෝදනා පත්‍රයක් යථා කාලයේදී ලැබෙන බව ද එහි වැඩිදුරටත් දක්වා ඇත.", "URL": "https://sinhala.adaderana.lk/news.php?nid=50065", "Category": null, "Parent URL": null}