{"Source": "Adaderana", "Timestamp": "March 31, 2019 11:48 am", "Headline": "දකුණු පළාතේ දරුවන්ට නිල ඇදුම් වවුචර අහිමිද?", "News Content": "දකුණු පළාතේ ජාතික හා පළාත් සභා පාසල්වලට 2019 වසරේ පළමු ශ්‍රේණිය සඳහා බදවා ගත් සිසු දරු දැරියන්ට රජයෙන් ලබා දිය යුතු පාසල් නිල ඇදුම් මුදල් වවුචර මෙතෙක් ගෙවා නොමැති බවට දෙමවුපියන් චෝදනා කරති. ගාල්ල, මාතර හා හම්බන්තොට යන දිස්ත්‍රික්ක වලට අයත් ඇල්පිටිය, අම්බලන්ගොඩ, ගාල්ල, උඩුගම, මාතර, මුලටියන, දෙනියාය, අකුරැස්ස, වලස්මුල්ල, තංගල්ල හා හම්බන්තොට යන අධ්‍යාපන කලාප එකොළහ තුළ පිටිහි පාසල් එක්දහස් හතලිස් දෙකක (1042) ක දරු දැරියන්ට මෙම මුදල් වවුචර අහිමි වී තිබෙන බව දකුණු පළාත් අධ්‍යාපන අමාත්‍යංශට සම්බන්ධ ආරංචි මාර්ග සඳහන් කරයි. සිය දරුවන්ට නිල ඇදුම් වවුචර් පත් මෙතෙක් නොලැබීම සම්බන්ධයෙන් ඔවුන්ගේ දෙමව්පියන් ඒ සම්බන්ධයෙන් විදුහල්පතිවරුන්ගෙන් විමසීම් කළ ද ඊට මෙතෙක් ඵලදායී විසදුමක් නොලැබුණ බවද දෙමාපියෝ ප්‍රකාශ කරන බව අද දෙරණ වාර්තාකරු සඳහන් කරයි. වත්මන් රජයේ තීරණාත්මක ප්‍රතිපත්තියක් මත අධ්‍යානපන අමාත්‍යංශයේ අංක 2018/41 දරන අධ්‍යාපන චක්‍රෙලේකයට අනුව ලංකාවේ සියලුම පාසල් වලට වසරේ ජනවාරි මස ඇතුළත් වන සියලු දරුවන් සඳහා පාසල් නිල ඇදුම් ලබා දීම ජනවාරි මස හෝ පෙබරවාරි මස අවසන් වීමට පෙර සිදුකළ යුතුය. ජනවාරි මාසයේදීම විදුහල්පතිවරුන්ගෙන් පාසලට ඇතුලත් වු දරුවන් සංඛ්‍යාව ලබාගෙන ඒ අනුව පෙබරවාරි මස අවසන් වීමට පෙර මුදල් වවුචර ලබා දීමට මීට පෙර කටයුතු කර ඇතත් 2019 වසර සඳහා මෙතෙක් එම මුදල් ගෙවීමට අධ්‍යාපන අමාත්‍යංශය අපොහොසත්ව ඇතැයිද දකුණු පළාත් අධ්‍යාපන අමාත්‍යංශයේ ඉහළ නිලධාරියෙක්ගෙන් කළ විමසීමේදී ඔහු ප්‍රකාශ කර ඇත. අධ්‍යාපන කලාප බලධාරීන් මේ සම්බන්ධයෙන් ප්‍රකාශ කර ඇත්තේ මුදල් වවුචර් අධ්‍යාබපන අමාත්‍යංශයේ ඉසුරුපාය ප්‍රධාන කාර්යාලය මඟින් ලංකාවේ පළාත් 09 තුළ පිහිටි ජාතික පාසල් හා පළාත් සභා පාසල් වලට අදාල පාසලේ නම සඳහන් කර විදුහල්පතිවරුන් වෙත එවීමට කටයුතු කරන බවය. නමුත් 2019 වසර සඳහා මෙතෙක් මුදල් වවුචර් ලබා දීම සිදුකර නොමැති බව පළාත් අධ්‍යාපන බලධාරීන් හා කලාප අධ්‍යාපන අධ්‍යක්ෂකවරුන් ප්‍රකාශ කර ඇත. මේ සම්බන්ධයෙන් දකුණූ පළාත් අධ්‍යාපන දෙපාර්තමේන්තුවේ ගනකාධිකාරි එම් ජි නිහාල් මහතාගෙන් විමසූ විට ඔහු මෙසේ ප්‍රකාශ කර ඇත. \"2019 වසර සඳහා පළමු ශ්‍රේණියේ දරු දැරියන්ට ගෙවිය යුතු මුදල් වවුචර් ප්‍රමාදයක් තිබෙන බව සත්‍යයක්. නමුත් එම වවුචර් ලබා නොදීමට තීරණයක් ගෙන නැහැ. දෙමාපියන් කලබල විය යුතු නැහැ. ඉක්මනින්ම නිල ඇදුම් මුදල් වවුචර් ලබා දීමට කටයුතු කරනවා. මුදල් වවුචර් ඉදිරි දින කීපය ඇතුලත ලැබීමට නියමිතයි. ලැබුණු විගසම පාසල් ප්‍රධානීන් වෙත යවා ඒවා දරුවන් වෙත ලබා දීමට වහාම පියවර ගන්නවා.\"", "URL": "https://sinhala.adaderana.lk/news.php?nid=107072", "Category": null, "Parent URL": null}