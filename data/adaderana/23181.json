{"Source": "Adaderana", "Timestamp": "March 30, 2012 12:47 pm", "Headline": "පුද්ගලික වෙද විදුහලේ රෝහල තවමත් ඉදිවී නෑ ", "News Content": "මාලබේ පෞද්ගලික වෛද්‍ය විද්‍යාලය මගින් ඉදිකිරීමට යෝජිත රෝහල මෙතෙක් ඉදිනොකිරීම සම්බන්ධයෙන් බලධාරීන් සොයාබැලිය යුතු බව රජයේ වෛද්‍ය නිලධාරීන්ගේ සංගමය පවසයි. අදාළ රෝහල මාර්තු 31 වැනිදා වන විට ඉදිකර අවසන් කරන බව මීට පෙර දැනුම් දී තිබූ බව එම සංගමයේ උපලේකම් වෛද්‍ය උපුල් ගුණසේකර මහතා පැවසුවේය. මෙපමණ කාලයක් මාලබේ පෞද්ගලික වෛද්‍ය විද්‍යාලය මව්පියන් මුලාකරන ලද ආයතනයක් බවට වෛද්‍ය උපුල් ගුණසේකර මහතා චෝදනා කරයි. වසර ගණනාවක් ගතවුව ද තවමත් අදාළ රෝහලේ ඉදිකිරීම් අවසන්ව නොමැති බවත්, සිසුන් බඳවාගෙන ඔවුන් නොමග යැවීමට කටයුතු කර ඇති බවත් අද දෙරණ වෙත අදහස් දැක්වූ ඒ මහතා පෙන්වාදුන්නේය. මෙතෙක් කල් බොරුවෙන් සහ වංචාවෙන් මෙම වෛද්‍ය විද්‍යාලයට සිසුන් බඳවාගැනීම් සිදුකර ඇති බවට ද වෛද්‍ය උපුල් ගුණසේකර මහතා චෝදනා එල්ල කර සිටියේය. වහාම මෙම ආයතනය සම්බන්ධව නීතිය ක්‍රියාත්මක කරන ලෙස වගකිව යුතු නිලධාරීන්ගෙන් ඉල්ලා සිටින බව ද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23181", "Category": null, "Parent URL": null}