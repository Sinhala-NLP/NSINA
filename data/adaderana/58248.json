{"Source": "Adaderana", "Timestamp": "March 15, 2016 12:56 pm", "Headline": "2වන මරණ පරීක්ෂණයට - සුමිත්ගේ දේහය කොළඹට", "News Content": "ඇඹිලිපිටිය නව නගරය ප්‍රදේශයේ දී පොලීසිය සමඟ ඇතිවූ ගැටුමකදී මියගිය සුමිත් ප්‍රසන්නගේ දේහය අද යළි ගොඩගැණුනි. ඒ ඇඹිලිපිටිය මහේස්ත්‍රාත් ප්‍රසන්න ප්‍රනාන්දු මහතා ඉදිරියේදීයි.සුමිත් ප්‍රසන්නගේ දේහය පසුගිය 10 වන දින යළි ගොඩගැනීමට අධිකරණය නියෝග කර තිබුණ ද කොළඹ අධිකරණ වෛද්‍ය නිලධාරීවරයාට එදිනට සහභාගී වීමට නොහැකි වීම හේතුවෙන් එය අද(15) දිනය දක්වා කල් තබනු ලැබීය.ඒ අනුව අද පෙරවරු 6.00ට පමණ කොළඹ ප්‍රධාන අධිකරණ වෛද්‍ය නිලධාරීවරයාගේ සහභාගීත්වයෙන් දේහය ගොඩගැනීමේ කටයුතු ආරම්භ කෙරුණි.මෙම අවස්ථාවට සුමිත් ප්‍රසන්නගේ මව, සහෝදරයා ඇතුළු ඥාතීන් පිරිසක් ද සහභාගී වු බව අද දෙරණ වාර්තාකරු සඳහන් කළේය.එහිදි මව විසින් සුමිත් ප්‍රසන්නයේ දේහය හඳුනාගෙන තිබේ.ඉන් අනතුරුව දේහය සහිත පෙට්ටිය මුද්‍රා තැබුණු අතර මළ සිරුර සම්බන්ධයෙන් දෙවන මරණ පරීක්ෂණය සිදුකිරීම සඳහා එය කොළඹට රැගෙන ඒමට පියවරගෙන ඇති බව සඳහන්ය.දේහය ගොඩගැනීමේ කටයුතුවලට සහභාගී වු අධිකරණ වෛද්‍ය නිලධාරීවරයා ඇතුළු පිරිස ඉන් අනතුරුව සුමිත් ප්‍රසන්නගේ මරණයට අදාළ ගොඩනැගිල්ල ද පරීක්ෂාවට ලක්කළ බව අද දෙරණ වාර්තාකරු සඳහන් කළේය.ඇඹිලිපිටිය නව නගරය ප්‍රදේශයේ දී පොලීසිය සමඟ ඇති වූ ගැටුමකදී සුමිත් ප්‍රසන්න මියයාමේ සිද්ධියට අදාළ නඩුව පසුගිය දෙවැනිදා කැඳවු අවස්ථාවේ නීතිපතිවරයා වෙනුවෙන් පෙනී සිටි රජයේ නීතීඥ සුදර්ශන ද සිල්වා මහතා කියා සිටියේ මළ සිරුර ගොඩගෙන දෙවන මරණ පරීක්ෂණයක් සිදුකළ යුතු බවයි.ඒ අනුව මළ සිරුර යළි ගොඩගැනීමට ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු මහතා නියෝග කළේය.කෙසේවෙතත් අගතියට පත් පාර්ශවය වෙනුවෙන් පෙනී සිටින නීතීඥවරයෙකු වන උඳුල් ප්‍රේමරත්න මහතා මෙම තීරණයට අප්‍රසාදය පළ කර තිබේ.", "URL": "https://sinhala.adaderana.lk/news.php?nid=58248", "Category": null, "Parent URL": null}