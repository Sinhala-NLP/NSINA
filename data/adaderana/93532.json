{"Source": "Adaderana", "Timestamp": "July 31, 2018 01:21 pm", "Headline": "අඩි 100 පාර වෙනුවෙන් සූරියවැව අඛණ්ඩ සත්‍යග්‍රහයක්", "News Content": "සූරියවැව අඩි 100 මාර්ගය පුළුල් කිරීමේදී නිවාස හා දේපල අහිමිවූවන් මේවන විට සූරියවැව ප්‍රාදේශීය ලේකම් කාර්යාලය ඉදිරිපිට අඛණ්ඩ සත්‍යග්‍රහයක් ආරම්භ කර තිබේ. මේ අතර ඊයේ(30) දිනයේදී එහි සිදුවු උණුසුම් තත්ත්වය අතරතුරදී අත්අඩංගුවට ගත් විරෝධතාකරුවන් දෙදෙනා හම්බන්තොට මහේස්ත්‍රාත්වරයා රුපියල් ලක්ෂ දෙක බැගින් වූ ශරීර ඇපමත මුදාහැර ඇති බව අද දෙරණ වාර්තාකරු පැවසයි. සූරියවැව සිට හම්බන්තොට දක්වා ඉදිකෙරුණු අඩි 100 මාර්ගය මංතීරු 4ක් දක්වා පුළුල් කිරීමේදී නිවාස හා දේපල අහිමිවූවන් ඊට අදාළ වන්දි ලබා දෙන ලෙස ඉල්ලමින් ඊයේ උදෑසන සූරියවැව ප්‍රාදේශීය ලේකම් කාර්යාල ඉදිරිපිටට පැමිණ විරෝධතාවක නිරත විය. පිරිස විසුරුවා හැරීමට පොලීසිය හම්බන්තොට මහේස්ත්‍රාත් අධිකරණයෙන් නියෝගයක් ලබා ගෙන තිබුණද විරෝධතාකරුවන් ඊට අවනත නොවී අඛණ්ඩව විරෝධතාවේ නිරත විය. එහිදී පොලීසිය සහා විරෝධතාකරුවන් අතර උණුසුම් තත්ත්වයක් හටගත් අතර පසුව පොලීසිය පිරිස විසුරුවා හැරියේය. ඒ අනුව විසිරුවා හැරි විරෝධතාකරුවන් අද යළිත් සූරියවවැ ප්‍රාදේශීය ලේකම් කාර්යාලය ඉදිරිපිටට පැමිණ අඛණ්ඩ උපවාසයක් ආර්ම්භ කළේ සිය ගැටළුවට කඩිනම් විසඳුම් ලබාදෙන ලෙස ඉල්ලමින්ය.", "URL": "https://sinhala.adaderana.lk/news.php?nid=93532", "Category": null, "Parent URL": null}