{"Source": "Adaderana", "Timestamp": "February 17, 2018 04:38 pm", "Headline": "ඉරානයෙන් ආ අමුත්තන් නාවික හමුදාව පිළිගනී", "News Content": "සුහඳ සංචාරයක් සඳහා ඉරාන නාවික හමුදාවට අයත් යුද නෞකා 03ක් කොළඹ වරායට පැමිණ තිබේ. බයන්ඩර්, නග්ඩි සහ ටොන්බ් යන නෞකා මෙලෙස දිවයිනට පැමිණ ඇති බව නාවික හමුදාව සඳහන් කර ඇත. නාවික සම්ප්‍රදායානූකූලව ශ්‍රී ලංකා නාවික හමුදාව විසින් එම නෞකා පිළිගෙන ඇති අතර ඒවායේ අණදෙන නිලධාරීන් සහ බටහිර නාවික විධානය බාර ආඥාපතිවරයා අතර සුහඳ හමුවක් ද සිදුව තිබේ. නෞකා නාවික හමුදාව විසින් සංවිධානය කරනු ලබනු සංස්කෘතික සන්දර්ශන, සුහඳ ක්‍රීඩා තරඟ ඇතුළු වැඩසටහන් රාශියක් සඳහා සහභාගිවීමට නියමිතව ඇත. සිව් දින නිල සංචාරයක් සඳහා පැමිණි ඉරාන යුද හමුදා නෞකා ත්‍රිත්වය ලබන 19 වනදා දිවයිනෙන් පිටත්ව යාමට නියමිතයි.", "URL": "https://sinhala.adaderana.lk/news.php?nid=84460", "Category": null, "Parent URL": null}