{"Source": "Adaderana", "Timestamp": "August 21, 2015 03:43 pm", "Headline": "ශිෂ්‍යත්ව ප්‍රශ්න පත්‍රය කුමන ආකාරයකට හෝ ප්‍රසිද්ධ කිරීම තහනම්", "News Content": "2015 පහ ශ්‍රේණිය ශිෂ්‍යත්ව විභාගයේ ප්‍රශ්න පත්‍ර විභාග කොමසාරිස් ජනරාල්වරයාගේ අවසරයකින් තොරව කුමන ආකාරයකට හෝ ප්‍රසිද්ධ කිරීම තහනම් බව විභාග දෙපාර්තමේන්තුව දැනුම්දෙයි. මෙවර පහ ශ්‍රේණියේ ශිෂ්‍යත්ව විභාගය ලබන 23 වන ඉරිදා දින පැවැත්වීමට නියමිතය. ඒ අනුව එම විභාගයේ ප්‍රශ්න පත්‍රයක් හෝ කොටසක් හෝ විභාග කොමසාරිස්වරයාගේ අවසරයකින් තොරව ශාලාධිපතිවරුන් විසින් පිට කිරීම, නීත්‍යානුකූලව ඒවා ළඟ තබාගැනීමට අවසර දී ඇති අවස්ථාවේ හැර පෞද්ගලිකව ඔවුන් සන්තකයේ තබාගැනීම තහනම්ය.ඊට අමතරව එම ප්‍රශ්න පත්‍ර අන්සතු කිරීම, පිටපත් කිරීම, පිටපත් ළඟ තබාගැනීම, විකිණීම, මුද්‍රණය කිරීම, පුවත්පත්වල හා වාර සඟරාවල මුද්‍රණය කර ප්‍රසිද්ධි කිරීම සපුරා තහනම් බවයි විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පවසයි. යම් අයෙකු හෝ ආයතනයක් මෙම නියෝග නොසලකා කටයුතු කරනු ලැබුවහොත් ඔවුන්ට එරෙහිව නීතිමය ක්‍රියාමාර්ග ගන්නා බව ද විභාග කොමසාරිස්වරයා කියයි.එමෙන්ම කිසියම් පුද්ගලයෙකු විසින් මෙම නියෝග කඩ කළ බවට තොරතුරු ලැබුණහොත් ඒ පිළිබඳ ළඟම ඇති පොලිස් ස්ථානයට දැනුම් දෙන ලෙස ද විභාග කොමසාරිස්වරයා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=53382", "Category": null, "Parent URL": null}