{"Source": "Adaderana", "Timestamp": "January 15, 2011 12:48 pm", "Headline": "රුහුණු සරසවි ගැටුම ගැන විධිමත් පරීක්ෂණයක් අරඹයි", "News Content": "රුහුණු සරසවියේ සිසුන් දෙපිරිසක් අතර ඇති වූ ගැටුම සම්බන්ධයෙන් විධිමත් පරීක්ෂණයක් ආරම්භ කර ඇතැයි රුහුණු විශ්ව විද්‍යාලයේ උපකුලපති මහාචාර්ය සුසරිත් මෙන්ඩිස් මහතා පවසයි. මෙම ගැටුමට හේතු වූ කරුණු සහ ඊට සහභාගී වූ සිසුන් හඳුනාගැනීම සම්බන්ධයෙන් විශ්ව විද්‍යාලයේ නියෝජ්‍ය උපකුලපතිවරයාගේ ප්‍රධානත්වයෙන් පරීක්ෂණ පැවැත්වෙන බව ඔහු සඳහන් කළේ‍ය. එම සිදුවීම සම්බන්ධයෙන් මේ වනවිට පොලීසිය ද පරීක්ෂණයක් ආරම්භ කර ඇති බව ද මහාචාර්ය සුසරිත් මෙන්ඩිස් මහතා කියා සිටියේය. එමෙන්ම විශ්ව විද්‍යාල කටයුතු මෙන්ම කළමනාකරණ හා මූල්‍ය පීඨයේ විභාග කටයුතු ද සාමාන්‍ය පරිදි සිදුවන බව උපකුලපතිවරයා ප්‍රකාශ කළේය. කෙසේවුවත් ඊයේ(15) ඇති වූ ගැටුමින් තුවාල ලැබූ සිසුන් 8 දෙනෙකු මේ වන විටත් මාතර රෝහලේ ප්‍රතිකාර ලබන බව එම රෝහලේ ප්‍රකාශකයෙකු සඳහන් කළේය. රුහුණු සරසවියේ කළමනාකරණ හා මූල්‍ය පීඨයේ සිසුන් දෙපිරිසක් අතර ඊයේ පස්වරුවේ මෙම ගැටුම ඇති වූ අතර පහරදීම සඳහා බයිසිකල් චේන් සහ වීදු‍රු බෝතල් යොදාගෙන තිබූ බව වාර්තා වේ.", "URL": "https://sinhala.adaderana.lk/news.php?nid=13513", "Category": null, "Parent URL": null}