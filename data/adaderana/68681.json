{"Source": "Adaderana", "Timestamp": "January 27, 2017 02:14 pm", "Headline": " බෙංගමුවේ නාලක හිමි ඇතුළු 7ක් නඩුවෙන් නිදහස් ", "News Content": "මහජන පීඩාවක් සිදුවන පරිදි විරෝධතාවක් පැවැත්වීම සහ රජයේ දේපළ වලට අලාභ හානි සිදු කිරීමේ චෝදනාව යටතේ පූජ්‍ය බෙංගමුවේ නාලක හිමි ඇතුළු භික්ෂූන් වහන්සේ පස් නමකට සහ කාන්තාවන් දෙදෙනෙකුට එරෙහිව ගොනු කර තිබූ නඩුවෙන් ඔවුන් නිදහස් කිරීමට අධීකරණය නියෝග කර තිබේ.පසුගිය නොවැම්බර් මස 07 වනදා ජනාධිපති ලේකම් කාර්යාලය අසළ පැවති රණවිරුවන්ගේ විරෝධතාවයේදී මහජන පීඩාවක් සිදුවන පරිදි විරෝධතාවක් පැවැත්වීම සහ රජයේ දේපළ වලට අලාභ හානි සිදු කිරීමේ චෝදනාව යටතේ කොටුව පොලීසිය විසින් මෙම නඩුව පවරා තිබුණි.නඩුව අද(27) කොටුව මහේස්ත්‍රාත් ලංකා ජයරත්න මෙනෙවිය හමුවේ කැඳවූ අතර පොලීසිය විසින් අදාළ නඩුව නිසි වගන්ති යටතේ පවරා නොමැති බවට පැමිණිලි පාර්ශවය කරුණු දක්වා තිබේ.එම කරුණු සැළකිල්ලට ගත් මහේස්ත්‍රාත්වරිය සිද්ධියට අදාළව චෝදනා එල්ල වී ඇති බෙංගමුවේ නාලක හිමි ඇතුළු පිරිස මුදා හැරීමට නියෝග නියෝග කළ බව අද දෙරණ වාර්තාකරු පැවසුවේය.එමෙන්ම නඩුව නිසි වගන්ති යටතේ යළි ඉදිරිපත් කිරීමට පියවර ගන්නා ලෙස මහේස්ත්‍රාත්වරිය කොටුව පොලීසියට නියෝග කර තිබේ.මේ අතර රුපියල් කෝටි 17ට ආසන්න මුදල් සහ දේපළ හිමිකරගත් ආකාරය සම්බන්ධයෙන් වෙලේ සුදා හෙවත් සමන්ත කුමාර නැමැත්තාගේ බිරිඳට සහ බිරිඳගේ ඥාති කාන්තාවකට එල්ල වී ඇති චෝදනා සම්බන්ධ සාක්ෂි විභාගය කොළඹ මහාධිකරණය විසින් මාර්තු මස 06 වන දින දක්වා කල් දමා තිබේ.", "URL": "https://sinhala.adaderana.lk/news.php?nid=68681", "Category": null, "Parent URL": null}