{"Source": "Adaderana", "Timestamp": "September 15, 2016 11:55 am", "Headline": " මුන්නේෂ්වරමේ  බිලි පූජාව මෙවරත් නෑලූ", "News Content": "වාර්ෂිකව පවත්වන සත්ව බිලි පූජාව මෙවරද නොපැවැත්වීමට හලාවත - මුන්නේෂ්වරම භද්‍රකාලි දේවාලය තීරණය කර තිබේ.හලාවත - මුන්නේෂ්වරමේ පිහිටි ඊශ්වර දේවාලයේ වාර්ෂික මංගල්‍යය මේ දිනවල පැවැත්වේ. එම දේවාලයේ දිය කැපීම නිකිණි පොහොය දිනයේ සිදු කිරීම සාමාන්‍යය සිරිතයි.ඒ අනුව මෙවර දිය කැපීම 16 වැනිදා දහවල් හලාවත දැදුරුඔයේදී සිදු කෙරේ.ඊශ්වර දේවාලයේ මංගල්‍යය සමයත් සමග ඒ ආසන්නයේ පිහිටි භද්‍රකාලි දේවාලයේ මංගල්‍යයද ආරම්භ වේ. එම භද්‍රකාලි දේවාලයේ මංගල්‍යය නිකිණි පොහොය දිනට පසු දින පැවැත්වීම සාමාන්‍යය සිරිතයි. එදිනට සත්ත්ව බිලි පූජාවක්ද වසර ගණනාවක සිට පවත්වා ගෙන විත් ඇත.ඒ අනුව භද්‍රකාලි දේවාලයේ වාර්ෂික මංගල්‍යය ලබන 17 වැනිදාට යෙදී ඇත.තම දේවාලයේ මංගල්‍යය නියමිත පරිදි පැවැත්වුවද චාරිත්‍රයක් ලෙස පවත්වා ගෙන ආ සත්ත්ව බිලි පූජාව මෙවරද නොපවත්වන බව එහි පුජකවරයෙකු පැවසීය. සත්ව බිලි පූජාවට එරෙහිව සිවිල් සංවිධානයක් විසින් ගොනු කර ඇති නඩුවක් අධිකරණය හමුවේ විභාග වන බැවින් තම නීතිඥවරයාගේ අවසරයකින් තොරව වැඩි දෙයක් මාධ්‍යය හමුවේ පැවසිය නොහැකි බවද එම පුජකවරයා කියා සිටියේය.භද්‍රකාලි දේවාලයේ පවත්වා ගෙන ආ සත්ත්ව බිලි පූජාවට එරෙහිව හලාවත දිසා අධිකරණයේදීද මීට පෙර නඩුවක් විභාග විය.සිවිල් සංවිධානයක් විසින් පනවා තිබූ එම නඩුවේ තීන්දුවට අනුව සත්ත්ව බිලි පූජාව පවත්වන්නේ නම් ඒ සඳහා හලාවත ප්‍රාදේශීය සභාවෙන් නිසි අවසරයක් ලබා ගත යුතුය.නමුත් එවැනි අවසරයක් මෙතක් ලබා ගෙන නොමැති බව හලාවත ප්‍රාදේශීය සභාවේ නිලධාරීණියක කියා සිටියාය.සත්ත්ව බිලි පූජාව පැවැත්වීම සඳහා භද්‍රකාලි දේවාලයෙන් අවසර ඉල්ලා අයදුම් පතක් යොමු කර ඇති බවත්, එම අයදුම්පත ගැන හලාවත ප්‍රාදේශීය සෞඛ්‍යය සේවා අධ්‍යක්ෂකවරයා විසින් ඉදිරිපත් කර ඇති නිර්නායකයන් සම්බන්ධයෙන් දේවාලයෙන් මේ වන තුරු කිසිදු ප්‍රතිචාරයක් ලැබී නොමැති බවත්, ඇය වැඩිදුරටත් පැවසුවාය.සත්ව බිලි පූජාව පවත්වන්නේ නැති වුවත්, කිසියම් බැතිමතෙකු බිලි පූජාව සඳහා සතුන් ගෙනවිත් බාර දෙන්නේ නම් එම සතුන් බාර ගැනීම පමණක් සිදු කරන බවද භද්‍රකාලි දේවාලයේ පුජක තැන කියා සිටියේය.", "URL": "https://sinhala.adaderana.lk/news.php?nid=64107", "Category": null, "Parent URL": null}