{"Source": "Adaderana", "Timestamp": "April 12, 2016 12:43 pm", "Headline": "ඉන්දු-ලංකා පාලම් ගිවිසුම කඩිනමින්", "News Content": "ඉන්දියාව සහ ශ්‍රී ලංකාව අතර පාලමක් ඉදිකිරීම සම්බන්ධයෙන් වන ගිවිසුම ඉතා ඉක්මනින් අවසන් කිරීමට හැකියාව පවතින බව ඉන්දීය ප්‍රවාහන, මහමාර්ග හා නාවික අමාත්‍ය නිතින් ගඩ්කාරි පවසයි.මෙම ව්‍යාපෘතිය මේ වන විට සාකච්ඡා මට්ටමේ පවතින බව ඔහු ප්‍රකාශ කර ඇත. ඊයේ(11) ඉන්දීය මාධ්‍යවේදීන් අමතමින් ඉන්දීය ප්‍රවාහන, මහාමාර්ග හා නාවික අමාත්‍යවරයා මේ බව ප්‍රකාශ කර තිබේ.ඔහු ප්‍රකාශ කර ඇත්තේ මේ පිළිබඳව ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා අතර සාකච්ඡා පවත්වා ඇති බවයි.එමෙන්ම ශ්‍රී ලංකා පාර්ලිමේන්තුව තුළ ද මෙම පාලම ගොඩනැගීම පිළිබඳව සාකච්ඡා වී ඇති බව ඔහු ඉන්දීය මාධ්‍ය වෙත පවසා තිබේ. ඉන්දියාවේ රාමේෂ්වරම් සිට ශ්‍රී ලංකාවේ තලෙයිමන්නාරම දක්වා පාලමක් ඉදිකිරීම පිළිබඳ වත්මන් ආණ්ඩුව බලයට පත්වීමෙන් අනතුරුව දිගින් දිගටම සාකච්ඡා කෙරුණි.එහෙත් මේ දක්වාත් ඒ පිළිබඳ ශ්‍රී ලංකා රජය අවසන් එකඟතාවකට පැමිණ නොමැත.අදාළ ගිවිසුම අත්සන් කිරීම සම්බන්ධයෙන් ඉන්දියාව මෙලෙස අදහස් පළ කළ ද අග්‍රාමාත්‍ය රනිල් වික්‍රමසිංහ මහතා ප්‍රකාශ කර ඇත්තේ ව්‍යාපෘති පිළිබඳව ශ්‍රී ලංකාව සහ ඉන්දියාව අතර විධිමත් සාකච්ඡා ආරම්භ වී නොමැති බවයි.", "URL": "https://sinhala.adaderana.lk/news.php?nid=59133", "Category": null, "Parent URL": null}