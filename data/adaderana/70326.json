{"Source": "Adaderana", "Timestamp": "March 2, 2017 03:45 pm", "Headline": "කාලගුණයෙන් පීඩාවට පත්වූවන්ට සහන දෙයි", "News Content": "වියළි කාලගුණික තත්ත්වයෙන් පීඩාවට පත් ජනතාවට පානීය ජලය සැපයීම සඳහා ජල බවුසර් ලබාදීමේ විශේෂ වැඩසටහනක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ.ආරක්ෂක අමාත්‍යංශ පරිශ්‍රයේ පැවති වැඩසටහනේදී කළුතර, කුරුණෑගල, මුලතිව්, කිලිනොච්චිය, වව්නියාව සහ මන්නාරම යන දිස්ත්‍රික්ක සඳහා ජල බවුසර් ලබාදීම සිදුකෙරුණු බව ජනාධිපති මාධ්‍ය අංශය සඳහන් කළේය.වියළි කාලගුණික තත්ත්වයෙන් පීඩාවට පත් දිස්ත්‍රික්ක 15ක ප්‍රාදේශීය ලේකම් කොට්ඨාශ 83කට අයත් පවුල් එක්ලක්ෂ අසූදහසක් වෙනුවෙන් පානීය ජලය බෙදා හැරීම මේ වන විටත් සිදුවන බව සඳහන්ය.එම කාර්යය වඩාත් සාර්ථක කරගැනීම සඳහා ජනාධිපතිවරයාගේ උපදෙස් පරිදි ජනාධිපති කාර්යාලය විසින් මෙම ට්‍රැක්ටර් බවුසර් ලබාදීමට පියවර ගෙන තිබේ.එහි පළමු අදියර ලෙස ට්‍රැක්ටර් බවුසර් 25ක් අදාළ දිස්ත්‍රික් ලේකම්වරුන් වෙත අද දිනයේ ජනාධිපති මෛත්‍රීපාල සිරිසේන මහතා විසින් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=70326", "Category": null, "Parent URL": null}