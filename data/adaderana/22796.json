{"Source": "Adaderana", "Timestamp": "March 14, 2012 03:32 pm", "Headline": "ජාත්‍යන්තරයට මානව හිමිකම් ගැන ලොකු කතා කීවත් මෙහේ නීතිය බිඳවැටිලා", "News Content": "ආණ්ඩුවේ දේශපාලනඥයන් නීතියේ විධානය සම්පූර්ණයෙන්ම බිඳ දමා ඇති බව ජ.වි.පෙ ප්‍රචාරක ලේකම් විජිත හේරත් මහතා පවසයි. රට තුළ දිගින් දිගටම දේශපාලන මැර බලය දේශපාලන මාෆියාව රජකරමින් මිනීමැරීම් කප්පම් ගැනීම්, පැහැරගෙන යෑම් සිදුවන්නේ අදාළ නීතිමය ආධිපත්‍ය දරන ආයතන අක‍්‍රීය කර තිබෙන වටපිටාවක යැයි හෙතෙම කියා සිටියි. අද කොළඹ පැවති මාධ්‍ය හමුවකට එක්වෙමින් ඔහු මේ බව සඳහන් කළේය. එහිදී ඔහු මෙසේද කියා සිටියේය. විපක්ෂයේ දේශපාලන කි‍්‍රයාකාරිකයින් මර්දනය කිරීමට සුදු වෑන් එවන මුල් අවස්ථාවේ අපි අනතුරු ඇගෙව්වා මේ වෑන් ආණ්ඩුවේ ඇමතිවරු පස්සේ පන්නන බවට. දැන් ඒ දේ සිදුවෙමින් පවතිනවා. මේ මාධ්‍ය සාකච්ඡාව පවත්වන්නේ රටේ බලපවත්වන නීතියේ විධානය ආණ්ඩුවේ දේශපාලන බලය යෙදවීමෙන් මුළුමනින්ම බිඳවැටෙමින් තිබෙන අවස්ථාවක. මිනී මරුම්, කප්පම් ගැනීම්, මහා පරිමාණ මත්ද්‍රව්‍ය ජාවාරම් නීති විරෝධී වැලි ප‍්‍රවාහනය, නීති විරෝධීව පෞද්ගලික බස් රථ ධාවනයට එක්කිරීම වගේ සෑම සියලූ අංශයකම නීතියේ විධානය බිඳ වැටිලා. ආණ්ඩුවේ ගීතා කුමාරසිංහ සංවිධායකවරිය තමන්ට\" මැඩම්\"යයි නොකීමේ වරදට ප‍්‍රාදේශීය ලේකම්වරියන් ස්ථානමාරුවීම් කරන තත්ත්වය දක්වා මේ බිඳවැටීම වර්ධනය වෙනවා. පසුගිය දින කීපය තුළ පත්තරවල පළවී තිබූ ප‍්‍රවෘත්ති ගැන බැලූවාම ආණ්ඩුවේ දේශපාලන බලය රටේ නීතිය සදාචාරය බිඳ දැමීමට යොදාගෙන තිබෙන ආකාරය ඉතා හොඳින් පැහැදිලි වෙනවා. පැන ගිය සෙබළුන් අල්ලන්න මැදිහත් වන්නේ යුධ හමුදා පොලීසියයි. නමුත් කොලොන්නාවේ දී සිදු වුණේ ඊට වෙනස් දෙයක්. සුදු වෑන්වලින් ගිය විශේෂ හමුදා කණ්ඩායමක් කොලොන්නාව නගර සභාවේ සභාපති පැහැරගෙන යෑමට උත්සාහ කළ බව මාධ්‍යවලට පවසා තිබුණා. ඔහුගේ දේශපාලන කි‍්‍රයාතාරිත්වය පිළිබඳව අපිට බලවත් ගැටලූ පවතිනවා. නමුත් සුදු වෑන් ඔහු පසුපස පවා පන්නන බව සනාථ කර තිබුණා. හමුදා මාධ්‍ය ප‍්‍රකාශක කියන ආකාරයට අදාළ සුදු වෑන් රථයෙන් විශේෂ හමුදා කණ්ඩාමක් ගියේ පැනගිය සෙබලෙක් ඇල්ලීමට නම් ඒ කටයුත්ත යුධ හමුදා පොලීසියට නිල වශයෙන් පවරා අදාළ පොලිස් බලප‍්‍රදේශයට නීත්‍යානුකූලව ඇතුළු වී හමුදා වාහනවලින් නොගියේ ඇයි. ප‍්‍රදේශවාසීන් සුදුවෑන් රථය අල්ලා පොලීසියට භාරදුන් පසු අංක තහඩු ගණනාවක් තිබී හමුවුණේ කොහොමද? හමුදා කණ්ඩායම සහ කොලොන්නාව නගර සභාවේ සභාපතිවරයා වෙඩි තබාගත්තා. ඇසින් දුටු ජනතාව මේ බව පවසනවා. ප‍්‍රදේශවාසීන් මැදිහත්වී සුදුවෑන් රථයත් පැමිණි පිරිසත් පොලීසියට බාරදුන් පසු එදින රාති‍්‍රයේම පොලීසියේ පැමිණිලි පොත්වල කිසිදු සටහනක් පවා නොතබා අදාළ පිරිස් නිදහස් කර ගැනීමට තරම් මේ පිටුපස තිබෙන දේශපාලන හස්තය බලවත්. ඒ සිදුවීමෙන් පැය 24ක් යෑමට පෙර බොරැල්ල ප‍්‍රදේශයේ මාළු පි‍්‍රයන්ත සුදුවෑන් රථයකින් පැහැරගෙන ගියා. ආණ්ඩුව ජිනීවා නාඩගම රඟ දක්වන අවස්ථාවේ රටතුළ පවතින්නේ මෙවැනි තත්වයක්. ඒ වගේම ජනාධිපති වෘත්තීය සමිති අධ්‍යක්‍ෂ භාරත ලක්‍ෂ්මන් පේ‍්‍රමචන්ද්‍ර මහතා ඇතුළු පිරිස ඝාතනය කිරීම සම්බන්ධව ප‍්‍රධාන චූදිතයෙකු වන දුමින්ද සිල්වා මන්ත‍්‍රීවරයා අත්අඩංගුවට නොගැනීම පිළිබඳ ප‍්‍රශ්නය අධිකරණය ඉදිරියේ මතුවෙනවා. රහස් පොලිසිය කියන්නේ දුමින්ද සිල්වා මන්තී‍්‍රවරයා සොයාගත නොහැකි බවයි. නිමල් සිරිපාල ඇමතිවරයා පාර්ලිමේන්තුවේදී ප‍්‍රකාශ කරන්නේ දුමින්ද සිල්වා මන්තී‍්‍රවරයාට අසනීප නිසා නිවාඩු අනුමත කරන්න කියලා. රහස් පොලීසියට දුමින්ද සිල්වා මන්තී‍්‍රවරයා ගැන තොරතුරු නිමල් සිරිපාල ඇමතිවරයාගෙන් ලබාගන්න බැරි ඇයි? කැලණියේ සිද්ධියත් ඒ වගේමයි. කැලණිය ප‍්‍රදේශයට අරක්ගෙන සිටින ඇමතිවරයා කුඩු ජාවාරම්වලින් රුපියල් ලක්‍ෂ ගණන් උපයන බවට ප‍්‍රාදේශීය සභාවේ සභාපතිවරයා චෝදනා කළා. අනික් පැත්තට ප‍්‍රාදේශීය සභාවේ සභාපතිවරයා අනවසර ඉඩම් ගොඩකර කෝටි ගණන් වටිනා නිවසක් හැදුවේ කොහොමද කියලා ඇමතිවරයා ප‍්‍රශ්න කළා. ඒ වගේම අද පත්තරවල පළව තිබෙන ආකාරයට නියෝජ්‍ය ඇමතිවරයෙකුගේ නිල ජංගම දුරකතනයෙන් කෝටි දෙකහමාරක කප්පම් මුදල් ඉල්ලා තිබුණා. මේ නියෝජ්‍ය ඇමතිවරයා පසුගිය ජනාධිපතිවරණය ආසන්නයේදී යක්කල ප‍්‍රදේශයේ පුංචි දරුවෙක් පැහැරගෙන ගියා. පැහැර ගැනීම සම්බන්ධයෙන් අධිකරණයෙන් ඔහුට විරුද්ධව වරෙන්තු නිකුත් කළා. පොලීසියට ඔහුව සොයාගැනීමට බැරි උනත් ජනාධිපතිවරයා සමග සිටින ඡායාරූප පත්තරවල පළවුණා. අදාළ පැහැර ගැනීම ගැන අදටත් නීතිය කි‍්‍රයාත්මක වන්නේ නැහැ. කහවත්තේ ඝාතනය සම්බන්ධයෙන් තත්වයත් ඒ වගේමයි. ප‍්‍රාදේශීය සභාවේ මන්ත‍්‍රීවරටයකුගේ පුතෙකුට බන්ධනාගාර දෙපාර්තමේන්තුවේ රැකියාවක් ලබාදෙනවා. ඔහු බන්ධනාගාරයට කුඩු බෙදාහැරීම සම්බන්ධයෙන් වැරදිකරු වී රැකියාව අහිමි කරගත් අයෙක්. ප‍්‍රදේශයේ ඇමතිවරයාගේ සම්බන්ධීකරණ ලේකම්වරයෙකු බවට එවැනි අයෙකුගේ පියා පත්වන්නේ කොහොමද? වලිගෙපොළ ප‍්‍රාදේශීය සභාවේ මන්තී‍්‍රවරයෙකු පහරදී තරුණයෙකු ඝාතනය කර තිබෙනවා. මේ ආදී සිදුවීම් ඔස්සේ අපට පැහැදිලි වන්නේ ආණ්ඩුවේ දේශපාලනය කුණුවී ජරාජීර්ණවී රටම වනසමින් තිබෙන ආකාරයයි. දේශපාලඥයන්ගේ මේ සියලූ කුණුකම් ජඩකම් වසාගෙන දේශපේ‍්‍රමී සළුපිලි යළිත්වරක් පෙරවාගනිමින් සිටිනවා. පසුගිය මැතිවරණවලදී මේ සියලූ දෙනා ජනතාවගෙන් ඡන්දය ගත්තේ දේශපේ‍්‍රමී වීරයන් වශයෙන්. අද සිදුවෙමින් තිබෙන්නේ ඒ දේශපේ‍්‍රමීන් මැදිහත්වී සිදුකරන දේශපේ‍්‍රමී මිනීමැරුම්, දේශපේ‍්‍රමී කුඩු ජාවාරම්, දේශපේ‍්‍රමී පැහැරගැනීම් දේශපේ‍්‍රමී කප්පම් ගැනීම් ආදී දේශපාලන මාෆියාවලින් රට අරාජික වෙලා. ජනතාව දැන් මේ තත්වය ජනතාව තේරුම් ගනිමින් සිටිනවා. අපිට අවශ්‍ය වෙන්නේ සමාජය දැනුවත් කර ඉහළ සිට පහලට සිදුවන මේ සියලූ අරාජික තත්ත්වයන් පරාජය කිරීමේ කි‍්‍රයාමාර්ගවලට ජනතාව සහභාගී කර ගැනීමයි. මානව හිමිකම් සුරැකීම ගැන ආණ්ඩුව ජාත්‍යන්තරයට කතා කරන අතර රට තුළ පවතින්නේ සම්පූර්ණයෙන්ම පටහැනි කි‍්‍රයාවලියක්. මේ තත්ත්වයේ බරපතළකම පැහැදිලි වන්නේ මානව හිමිකම් කොමිසන් සභාවට අත්කර තිබෙන ඉරණම ගැන සලකා බැලීමෙන් ඒ කොමිසමේ සිටි ස්වෙච්ඡාවෙන්ම වැඩ කළ කොමසාරිස්වරයෙකු වන ආචාර්ය ආනන්ද මෙන්ඩිස් මහතා ඉල්ලා අස්වී ගෙදර ගියා. ඔහු ප‍්‍රකාශ කළේ කොමිසමට අරකගෙන සිටින දේශපාලන හෙංචයියන්ගේ ඕනෑ එපාකම් ඉටුකරන පිරිසකගේ කෙණහිළිකම් මැද තනතුර ආරක්‍ෂා කර ගැනීමට නොහැකි නිසා ඉල්ලා අස්වූ බවයි. මෙවැනි තත්වයකට පත්වී තිබෙන්නේ ජනාධිපතිවරයාම පත්කළ කොමිසන් සභාවක්. රට තුළ දිගින් දිගටම දේශපාලන මැර බලය දේශපාලන මාෆියාව රජකරමින් මිනීමැරීම් කප්පම් ගැනීම්, පැහැරගෙන යෑම් සිදුවන්නේ අදාළ නීතිමය ආධිපත්‍ය දරන ආයතන අක‍්‍රීය කර තිබෙන වටපිටාවක. මේ සියලූ අරාජික තත්වයන් පරාජය කළ යුතුයි. මේ වනවිටත් ඉතා දරුණු අන්දමින් අපරාධ වැඩිවී තිබෙනවා. ආණ්ඩුවේ බොරු කයිවාරු වැඩක් නැහැ. බොරු දේශපේ‍්‍රමී සටන්පාඨ වැඩක් නැහැ. නීතියේ විධානය රට තුළ ස්ථාපිත කළ යුතුයි. නීතියේ ආධිපත්‍ය තහවුරු වී ඇති බව ප‍්‍රායෝගික වහයෙන් ජනතාවට තහවුරු විය යුතුයි. එසේ නොකර ආණ්ඩුව ගෙන යන බොරු ප‍්‍රචාරවලින් නොරැවටෙන ලෙස අපි ජනතාවගෙන් ඉල්ලා සිටිනවා. ඒ වගේම මේ නීති විරෝධී සදාචාර විරෝධී කි‍්‍රයා ආපසු හැරවීමට පෙළ ගැසෙන මෙන් අපි ජනතාවගෙන් ඉල්ලා සිටිනවා. ඒ සඳහා නායකත්වය දීමට ජනතා විමුක්ති පෙරමුණ සූදානම්. පාර්ලිමේන්තුවේ තුනෙන් දෙකේ බලය හෝ විධායක බලය මේ කිසි දෙයක් ජනතාවගේ යහපත වෙනුවෙන් වෙනස් කරන්නේ නැහැ. ඒ ගැන කිසිම විශ්වාසයක් තබාගැනීම අනුවණකමක්. ජනතාව අවබෝධයෙන් යුතුව මැදිහත්වීමට කාලය ඇවිත් තිබෙනවා. මෙය කළ හැකි දෙයක්. 18 වෙනි ව්‍යවස්ථ සංශෝධනයෙන් රට අරාජික කරමින් අධිකරණය අකී‍්‍රය කරන ආකාරය අපි කල්තියාම දැක්කා. ඒ බව අනතුරු ඇඟෙව්වා. මේ වනවිට රට තුළ කි‍්‍රයාත්මක වන්නේ එම අනතුරුදායක තත්වයයි. මේ මොහොතේ දී අපි ජනතාවගෙන් ඉල්ලා සිටින්නේ පවතින තත්වය ආපසු හැරවීමේ බලවේගයක් වශයෙන් එකතු වන ලෙසයි. අපට එය කළ හැකියි. ..\" මන්ත්‍රීවරයා වැඩිදුරටත් සඳහන් කළේය. එහිදී මාධ්‍යවේදියකු අසා සිටියේ ජනතා විමුක්ති පෙරමුණ ගෙන යන විරෝධතා අතරමගදී නවතා දමනවා ඇත්තේ මන්දැයි යන්නයි.ඊට පිළිතුරු දෙමින් මන්ත්‍රීවරයා මෙසේද කියා සිටියේය. \"අපි අපේ කි‍්‍රයාමාර්ග නවත්වන්නේ නැහැ. නමුත් දේශපාලන තත්ත්වයන් වෙනස් වෙනවා. වෙනස්වෙන තත්ත්වයන්ට අනුරූපීව කි‍්‍රයාමාර්ගත් වෙනස් කරන්නත් සිදුවෙනවා. ඒ වගේ අවස්ථාවලදී ප‍්‍රමුඛතාවයන් අනුව විවිධ කි‍්‍රයාමාර්ග ඉදිරියට ඇවිත් සමහර කි‍්‍රයාමාර්ග පසුපසට යනවා. ඔබ ප‍්‍රශ්න කරන තත්ත්වය ඇතිවන්නේ ඒ වගේ අවස්ථාවල. නමුත් අඛණ්ඩ කි‍්‍රයාවලියක් ඉදිරියට ගෙන යෑම සඳහා මැදිහත්වීමේ අවස්ශ්‍යතාවය අපි ඉතා තදින් දකිනවා. එවැනි කි‍්‍රයාමාර්ග ඉදිරියේදී ඔබට දැකගත හැකිවේවි. \" යළිත් මාධ්‍යවේදියකු විමසා සිටියේ අමෙරිකාව ඉදිරියේ ආණ්ඩුව දණගැසුවහොත් ඉල්ලා අස්වන බව කැබිනට් ඇමතිවරයෙකු ප‍්‍රකාශ කර තිබීම සම්බන්ධයෙන් ඔබට කිවැහැක්කේ කුමක්ද යන්නයි. ඊට පිළිතුරු දෙමින් මන්ත්‍රීවරයා මෙසේ පවසා සිටියේය. \"ඒ ඇමතිවරයා හරිනම් දැන් ඉල්ලා අස්වෙන්න ඕන. ආණ්ඩුව ඇමරිකාව ඉදිරියේ දණගැහුවේ 2007 දී. ආරක්‍ෂක ලේකම් ගෝඨාභය රාජපක්‍ෂ මහතා සහ එවකට ඇමරිකානු තානාපති රොබටෝ බ්ලේක් මහතා අතර අත්සන් කළ ඇමරිකානු ආරක්‍ෂක ගිවිසුම නිසා ලංකාවේ වරාය ඇතුළු සියලූම ප‍්‍රදේශ ඇමරිකානු හමුදා අවශ්‍යතාවලට පාවාදී තිබෙනවා. ඒ අවස්ථාවේ දේශපේ‍්‍රමී ඇමතිවරු කතා කළේ නැහැ. ඔවුන් ඉල්ලා අස්වීමට කාරණා විශාල ප‍්‍රමාණයක් තිබෙනවා. නමුත් එහෙම නොකර ඩබල් ගේම් ගෙනඑමින් ජනතාව මුලාවට පත්කරනවා. අපි කියන්නේ සැබෑ නිදහස සහ ස්වාධීනත්වය දිනාගැනීමට මේ ඩබල් ගේම් ගහන ඇමතිවරුන්ට බැහැ. ඔවුන්ට එවැනි ජනතාවාදී උවමනාවන් ඇත්තෙත් නැහැ. ඒ නිසා දේශපාලන පතුලේ තිබෙන මේ තත්වයන් තේරුම් ගන්නා ලෙස අපි ජනතාවගෙන් ඉල්ලා සිටිනවා. ඇමරිකන් ගැති ආණ්ඩුව සහ අධිරාජ්‍යවාදී බලවේග සමග ඇමරිකාව එකවිට පරාජය කළ යුතුයි. බොරු ඇමරිකන් විරෝධයකින් විතරක් මේක කරන්න බැහැ.", "URL": "https://sinhala.adaderana.lk/news.php?nid=22796", "Category": null, "Parent URL": null}