{"Source": "Adaderana", "Timestamp": "January 24, 2011 09:26 am", "Headline": "මධ්‍යම තැපැල් හුවමාරුවේ තැපැල් හැසිරවීම් ඇනහිටියි ", "News Content": "වෘත්තීය සමිතිවල ක්‍රියාමාර්ග හේතුවෙන් මධ්‍යම තැපැල් හුවමාරුවේ තැපැල් හැසිරවීම් නතර වී ඇති බව තැපැල්පති එම්. කේ. බී. දිසානායක මහතා පවසයි. නමුත් දිවයින පුරා තැපැල් සේවය යථා පරිදි ක්‍රියාත්මක වන ද හෙතෙම පෙන්වාදෙයි. අද(24) දිනය තුළ වෘත්තීය සමිති සමඟ සාකච්ඡා කොට තැපැල් සේවය යථා තත්ත්වයට පත් කරගැනීම සඳහා පියවර ගන්නා බව ඔහු පෙන්වා දෙයි. තැපැල් දෙපාර්තමේන්තුවේ වෘත්තීය සමිති 17ක් පසුගිය 21 වන දින සිට අතිකාල සේවා වලින් ඉවත්ව සිටින අතර සිය ඉල්ලීම් වලට විසඳුම් ලැබෙන තෙක් වෘත්තීය ක්‍රියාමාර්ගය ක්‍රියාත්මක කරන බව ලංකා තැපැල් සේවා සංගමයේ ප්‍රධාන ලේකම් ඩී එම් විජේරත්න මහතා ප්‍රකාශ කළේය. මූලික ඉල්ලීම් 07 මුල්කරගනිමින් මෙම වෘත්තීය ක්‍රියාමාර්ගය ක්‍රියාත්මක කරන බව ද ඔහු පෙන්වාදුන්නේය. තැපැල්පති හා අමාත්‍යාංශ ලේකම්වරයා සමග දෙසැම්බර් මා‍සයේදී සාකච්ඡා වට කිහිපයක්ම පැවැත්වූ බවත්, එහිදී පොරොන්දු වූ පරිදි විසඳුම් ලබා දී නොමැති බව විජේරත්න මහතා ප්‍රකාශ කළේය. මෙම ක්‍රියා මාර්ගය නිසා මේ වනවිට සියලුම තැපැල් බෙදාහැරීම්, තැපැල් බාරගැනීම් සහ තැපෑලෙහි සාමාන්‍ය කටයුතු වලට බාධාවක් සිදුව ඇති බව ද හෙතෙම අවධාරණය කර සිටියේය.", "URL": "https://sinhala.adaderana.lk/news.php?nid=13704", "Category": null, "Parent URL": null}