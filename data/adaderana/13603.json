{"Source": "Adaderana", "Timestamp": "January 19, 2011 02:17 pm", "Headline": "වැඩිම මනාප ගත්තාට ලොකු පුටුව දෙන්නේ නෑ", "News Content": "ඉදිරි පළාත් පාලන මැතිවරණයේදී වැඩිම මනාප ලාභියා බවට පත්වීම අදාල පළාත් පාලන ආයතනයේ සභාපතිවරයා හෝ උප සභාපතිවරයා වීමට සුදුසුකමක් නොවන බව අග්‍රාමාත්‍ය දි.මු.ජයරත්න මහතා පවසයි. ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය ජය ගන්නා සෑම පළාත් පාලන ආයතනයක් සඳහාම නිවැරදි සුදුස්සා අදාළ තනතුරු සඳහා පත්කරන බව අග්‍රාමාත්‍යවරයා සඳහන් කළේය. විවිධ ක්‍රමෝපායන් මගින් ඇතැමුන් වැඩිම මනාප ලාභීන් බවට පත්වුවත් ඔවුන් පළාත් පාලන ආයතනයේ වගකිව යුතු තනතුරු සඳහා සුදුසු නොවු අවස්ථා ඉතිහාසයේ දැකිය හැකි බව අග්‍රාමාත්‍යවරයා පෙන්වාදෙයි. වැඩිම මනාප ලාභියා සභාපති හෝ උපසභාපති තනතුරට පත් කළ යුතු බවට වු යෝජනාව ද වසර ගණනාවකට පෙර තමන් විසින්ම ඉදිරිපත් කරන ලද්දක් බව සඳහන් කළ අග්‍රාමාත්‍යවරයා වැඩිදුරටත් පැවසුවේ එහි අසාර්ථක අවස්ථා පසුව අධ්‍යයන කිරීමට හැකි වු බවයි. ඒ අනුව මෙවර පළාත් පාලන මැතිවරණයේ දී එම අඩුපාඩු හඳුනාගෙන කටයුතු කිරීමට එක්සත් ජනතා නිදහස් සන්ධානය සූදානම් බව මහනුවර මැතිවරණ මෙහෙයුම් කාර්යාලය විවෘත කිරීමේ අවස්ථාවට අද(19) ‍එක්වෙමින් අග්‍රාමාත්‍යවරයා වැඩිදුරටත් පැවසුවේය.", "URL": "https://sinhala.adaderana.lk/news.php?nid=13603", "Category": null, "Parent URL": null}