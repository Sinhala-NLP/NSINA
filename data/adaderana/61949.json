{"Source": "Adaderana", "Timestamp": "July 11, 2016 12:05 am", "Headline": "  නාලන්ද විදුහල්පති ගැන වහා පරීක්ෂණයක් ඕනෑ", "News Content": "කොළඹ නාලන්ද විදුහලේ විදුහල්පතිවරයා පාසල් සිසුන් ලවා ගුරුවරයෙකුට පහරදීම පිළිබඳ වහා පරීක්ෂණයක් කළ යුතු බව ලංකා ගුරු සංගමය පවසයි.එහි ප්‍රධාන ලේකම් ජෝසප් ස්ටාලින් මහතා විසින් නිකුත් කළ නිවේදනයක මේ බව දැක්වෙන අතර එය වැඩිදුරටත් පහත පරිදිය.කොළඹ නාලන්ද විදුහලේ විදුහල්පතිවරයා තමන්ට එරෙහිව අල්ලස් හා දූෂණ කොමිසම හා වෙනත් ආයතනවලට පැමිණිලි කළ සුසන්ත හේරත් ගුරුවරයාට සැලසුම් සහගතව පාසල් සිසුන් ලවා පහරදී ඇති අතර සුසන්ත හේරත් ගුරුවරයා පහරදීම පිළිබඳව පොලීසියට පැමිණිලි කර ඇත. ඔහු මේ වන විට ජාතික රෝහලේ ප‍්‍රතිකාර ලබමින් සිටී. මෙය විදුහල්පතිවරයකු විසින් අධ්‍යාපන පද්ධතිය තුළ සිදුකළ බරපතල අව ආදර්ශයකි. විදුහල්පතිවරයාගේ මෙම නීච කි‍්‍රයාකාරීත්වය ලංකා ගුරු සංගමය දැඩි පිළිකුලෙන් යුතුව හෙළා දකී.නාලන්ද විදුහලේ විදුහල්පතිවරයා ව්‍යාජ රංගනයක යෙදෙමින් තමන්ට ගුරුවරයා පහරදීමට තැත් කරනවා යයි කෑ ගසා සිසුන් පොළඹවා ගුරුවරයාට පහර දී ඇත. විදුහල්පතිවරයාගේ කුමන්ත‍්‍රණකාරී කි‍්‍රයාමාර්ගය හෙළිදරව් වන්නේ රෝහිණී හපුආරච්චි නමැති ගුරුවරිය අනපේක්ෂිත ලෙස එම සිදුවීම දැක තිබීම නිසාය. රෝහිණී හපුආරච්චි ගුරු මහත්මිය එම සිදුවීම දැක තිගැස්මට පත් වී ඇති අතර, 2016.08.08 දින සීඅයිබී 2/159/84 අංකයෙන් බොරැල්ල පොලීසියට පැමිණිලි කර ඇත.නාලන්ද විදුහල්පතිවරයා පාසල් ශිෂ්‍ය නායකයින් පොළඹවා පහරකෑමට ලක් වූ සුසන්ත හේරත් මහතාට එරෙහිව මීට පෙර 2016.06.09 දින බොරැල්ල පොලීසියට පැමිණිල්ලක් කර තිබුණේ මෙම ගුරුවරයා පාසලට අයුතු ලෙස ඇතුල් වන බව ප‍්‍රකාශ කරමිනි. පරිපාලන ගැටළුවකට ශිෂ්‍ය නායකයින් යොදවා පැමිණිලි කිරීමට තරම් විදුහල්පතිවරයා පහත් තත්වයකට වැටීම කනගාටුදායකය. එම සිදුවීමෙන් පසු ශිෂ්‍ය නායකයින් යොදවා විදුහල්පතිවරයා තමන්ට තර්ජනය කළ බවට සුසන්ත හේරත් මහතා 2016.06.16 දින බොරැල්ල පොලීසියට පැමිණිලි කර තිබුණි.නාලන්ද විදුහලේ බරපතල මූල්‍ය අක‍්‍රමිකතා ගණනාවක් මේ වන විට අනාවරණය වී ඇති අතර, මේ සම්බන්ධයෙන් විවිධ පරීක්ෂණ සිදු වී ඇතත් විදුහල්පතිවරයා සම්බන්ධයෙන් කි‍්‍රයාමාර්ගයක් ගැනීමට අධ්‍යාපන අමාත්‍යාංශය අපොහොසත් වී ඇත. මෙම පසුබිම තුළ විදුහල්පතිවරයා සිසුන් පොළඹවා ගුරුවරුන්ට එරෙහිව කටයුතු සිදු කිරීමත්, ඔහු විසින් සිසුන් ප‍්‍රචණ්ඩකාරී කි‍්‍රයාවන්ට පෙළඹවීමත් දැඩි සැලකිල්ලකට ලක්කළ යුතු තත්වයකි. රටේ ප‍්‍රධාන පාසලක විදුහල්පතිවරයෙක් මේ ආකාරයට අව ආදර්ශයක් සපයද්දී අධ්‍යාපන අමාත්‍යාංශය මුණිවත රැකීම මෙවැනි සිද්ධි සඳහා උඩගෙඩි දීමක් වේ. එම නිසා වහාම මෙම තත්වය පිළිබඳව පරීක්ෂණයක් කොට විදුහල්පතිවරයාට එරෙහිව කි‍්‍රයාමාර්ගයක් ගත යුතු බවට ලංකා ගුරු සංගමය අධ්‍යාපන ලේකම්වරයාගෙන් ඉල්ලා සිටී. එසේම මෙම සිදුවීම සම්බන්ධයෙන් පොලීසියට කර ඇති පැමිණිලි පිළිබඳව විධිමත් අපක්ෂපාතී පරීක්ෂණයක් වහා සිදු කරන ලෙස පොලිස්පතිවරයාගෙන් ලංකා ගුරු සංගමය ඉල්ලා සිටී. ජෝසප් ස්ටාලින් ප‍්‍රධාන ලේකම්ලංකා ගුරු සංගමය", "URL": "https://sinhala.adaderana.lk/news.php?nid=61949", "Category": null, "Parent URL": null}