{"Source": "Adaderana", "Timestamp": "August 3, 2011 02:36 pm", "Headline": "අභියාචනාවට ඇප මුදල් කොන්දේසි නෑ", "News Content": "ලන්ඩන් වාණිජ මහාධිකරණය, ලංකා ඛනිජ තෙල් නීතිගත සංස්ථාව සම්බන්ධයෙන් ලබාදුන් නඩු තීන්දුවට එරෙහිව අභියාචනා ගොනුකිරීමේ දී ඇප මුදල් තැන්පත් කිරීමේ කොන්දේසි නොමැති බව ලංකා ඛනිජ තෙල් නීතිගත සංස්ථාව පවසයි. හෙජිං ගිවිසුමට අදාළව ලන්ඩන් වාණිජ මහාධිකරණය ලංකා ඛනිජ තෙල් නීතිගත සංස්ථාව සම්බන්ධයෙන් ලබාදුන් නඩු තීන්දුවට එරෙහිව අභියාචනා ගොනුකිරීමේ දී ඇප මුදල් තැන්පත් කිරීමේ කොන්දේසි නොමැතිව අභියාචනා ගොනුකිරීමට එම අධිකරණය අවසර ලබා දී ඇතැයි ඛනිජ තෙල් කර්මාන්ත අමාත්‍යංශය විසින් නිකුත් කළ නිවේදනයක දැක්වේ. ස්ටෑන්ඩඞ් චාර්ටඞ් බැංකුව හා ලංකා ඛනිජ තෙල් නීතිගත සංස්ථාව අතර 2007/2008 කාලයේ දී හෙජිං ගිවිසුම ඇති කරගත් අතර එම ගිවිසුමට අදාළව ඇමෙරිකානු ඩොලර් මිලියන 162 ක් ලංකා ඛනිජ තෙල් නීතිගත සංස්ථාවෙන් අයකර ගැනීම සඳහා ස්ටෑන්ඩඞ් චාර්ටඞ් බැංකුව ලන්ඩන් වාණිජ මහාධිකරණයේ නඩු පවරා තිබුණි. ලංකා ඛනිජ තෙල් නීතිගත සංස්ථාවට අවාසි සහගත ලෙස එම අධිකරණය ලබාදුන් නඩු තීන්දුව සම්බන්ධයෙන් අභියාචනයක් ඉදිරිපත් කිරීමට නීතිපති දෙපාර්තමේන්තුවේ උපදෙස් පරිදි ලංකා ඛනිජ තෙල් නීතිගත සංස්ථාව පියවර ගන්නා ලදී.", "URL": "https://sinhala.adaderana.lk/news.php?nid=17825", "Category": null, "Parent URL": null}