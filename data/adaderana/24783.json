{"Source": "Adaderana", "Timestamp": "June 5, 2012 03:16 pm", "Headline": "ෆොන්සේකාගේ අයිතිවාසිකම් තහවුරු කරන්නැයි ජයලත් ඉල්ලයි", "News Content": "සරත් ‍ෆොන්සේකා මහතාගේ සිවිල් හා දේශපාලන අයිතිවාසිකම් තහවුරු කිරීම සමග ඔහුට පූර්ණ විශ්‍රාම වැටුපක් ලබාදීම තහවුරු කිරීම සඳහා ගෙනයන ප්‍රයත්නයන් තවදුරටත් පවත්වාගෙන යන ලෙස ඉල්ලමින් එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතා අන්තර් පාර්ලිමේන්තු සංගමය වෙත ලිපියක් යොමුකර තිබේ. ජනාධිපති පොදු සමාව යටතේ ‍සරත් ෆොන්සේකා මහතා නිදහස් කරනු ලැබූ නමුත් ඔහුට විරුද්ධව ඇති නඩු විභාගයන් තවදුරටත් විභාගයට ගැනෙන බවත්, ඔහුගේ සිවිල් හා දේශපාලන අයිතිවාසිකම්, විශාම වැටුප, හා ජෙනරාල් යන තනතුරු නාමය, තවමත් ලබා දී නොමැති බවත් ජයවර්ධන මහතා අන්තර් පාර්ලිමේන්තු සංගමයේ ලේකම් රොජර් හුසෙන්ගා මහතා වෙත යොමුකළ එම ලිපියෙන් පෙන්වා දී තිබේ. මෙම ලිපිය සම්බන්ධයෙන් යහපත් ප්‍රතිචාරයක් ජාත්‍යන්තර පාර්ලිමේන්තු සංගමයෙන් ඉක්මනින් ලැබෙනු ඇති බවට ඔහු අපේක්ෂා කරන බවත් ඔහු ලිපියේ වැඩිදුරටත් සදහන් කර ඇත.", "URL": "https://sinhala.adaderana.lk/news.php?nid=24783", "Category": null, "Parent URL": null}