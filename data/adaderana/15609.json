{"Source": "Adaderana", "Timestamp": "April 21, 2011 12:47 pm", "Headline": "වාර්තාව ගැන තවමත් ප්‍රතිචාරයක් නෑ -එක්සත් ජාතීන්", "News Content": "එක්සත් ජාතීන්ගේ සංවිධානයේ මහ ලේකම්වරයාගේ කමිටු වාර්තාව සම්බන්ධයෙන් ශ්‍රි ලංකා රජය මෙම සතිය තුළ නිල වශයෙන් ප්‍රතිචාර දක්වනු ඇති බවට තමා විශ්වාස කරන බව එම සංවිධානය පවසයි. මේ වන විටත් ජගත් සංවිධානයේ ශ්‍රි ලංකා නියෝජ්‍ය නිත්‍ය නියෝජිත ‍ශවේන්ද්‍ර සිල්වා මහතාගෙන් ප්‍රතිචාරයක් ලැබී නොමැති බව එක්සත් ජාතීන්ගේ සංවිධානයේ මහලේකම්වරයාගේ වැඩබලන නියෝජ්‍ය මාධ්‍ය ප්‍රකාශක ෆර්හාන් හක් සඳහන් කරයි. ඊයේ(20) පැවති මාධ්‍ය හමුවට සහභාගී වෙමින් වැඩබලන නියෝජ්‍ය ප්‍රකාශකවරයා මේ බව පවසා තිබේ. මෙම සතිය තුළ කමිටු වාර්තාව නිල වශයෙන් ප්‍රකාශයට පත්කරන බව ඔහු වැඩිදුරටත් ප්‍රකාශ කර ඇත. ඊයේ පැවති මාධ්‍ය හමුවේ දී කමිටු වාර්තාවේ අන්තර්ගත කරුණු නිලවශයෙන් ප්‍රකාශයට පත්කිරීමට පෙර ප්‍රසිද්ධියට පත්වීම සම්බන්ධයෙන් ශ්‍රී ලංකා රජය වගකීම බාරගත යුතු දැයි මාධ්‍යවේදියෙකු ප්‍රශ්න කර තිබේ. එහෙත් ඊට ෆර්හාන් හක් පැහැදිලි පිළිතුරක් ලබාදී නැත. කෙසේවෙතත් එක්සත් ජාතීන්ගේ සංවිධානයේ ජ්‍යෙෂ්ඨ උපදේශකවරුන් අදාළ වාර්තාව පිළිබඳව සමාලෝචනය කරමින් සිටින බව හෙතෙම ප්‍රකාශ කර ඇත. අදාළ වාර්තාව සම්බන්ධයෙන් ශ්‍රි ලංකාව ඔවුන්ගේ ප්‍රතිචාරය දැක්වීම ප්‍රමාද වීමට, බැන්කි මූන් විදේශ සංචාරයක නිරතව සිටීම හේතුවන්නට ඇතැයි ද ෆර්හාන් හක් එහිදී ප්‍රකාශ කර ඇති බව සඳහන්ය. බැන්කි මූන් යළි නිව්යෝර්ක් වෙත පැමිණි පසු ශ්‍රී ලංකා රජය විසින් අදාළ ප්‍රතිචාර ඔහුට බාරදෙනු ඇති බව ෆර්හාන් හක් විශ්වාසය පළ කර තිබේ.", "URL": "https://sinhala.adaderana.lk/news.php?nid=15609", "Category": null, "Parent URL": null}