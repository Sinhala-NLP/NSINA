{"Source": "Adaderana", "Timestamp": "January 29, 2018 06:53 am", "Headline": " මනන්තිපිට්ටියේ පවුල් 69කට එම ප්‍රදේශයෙන් ඉවත් වෙන්න කියලා", "News Content": "මන්නාරමේ - මනන්තිපිට්ටි ගම්මානයේ වෙසෙන පවුල් 69 කට එම ප්‍රදේශයෙන් ඉවත් වන ලෙස පුරාවිද්‍යා දෙපාර්තමේන්තුව දැණුම් දී තිබේ. 2000 වසරේදී පුරාවිද්‍යා දෙපාර්තමේන්තුව විසින් මේ ප්‍රදේශය නටබුන් සහිත පුරාවිද්‍යාත්මක වටිනාකමක් ඇති ප්‍රදේශයක් වශයෙන් හඳුනා ගෙන ඇති නිසා එම වැසියන්ට එම පළාත අතහැර වෙනත් පළාතකට යාමට සිදුවන බව පුරා විද්‍යා නිලධාරීන් දැනුම් දී තිබේ. මෙම ඉඩම්වල මින් ඉදිරියට කිසිඳු වගාවක් නොකරණ ලෙසත් ස්ථිර ගස් සිටුවීමෙන් වළකින ලෙසත් පුරා විද්‍යා නිලධාරීන් ගම්වැසියන්ට දැණුම් දී තිබේ. නමුත් එම ගම්මානයේ වැසියන් පවසන්නේ ඔවුන් වසර 40 ක සිට මේ ගම්මානයේ පදිංචිව සිටින්නේ ඔවුන්ට බලපත්‍ර සහිතව ඉඩම් ලබා දීමෙන් පසුව බවයි. මේ වන විට රජයේ පාසලක්ද තම ගම්මානයේ ඉදි කොට පවත්වාගෙන යන අතර එහි සිසුන් 100 ක් පමණ අධ්‍යාපනය ලබන බවත් පාසල මන්නාරමේ මුරුන්කන් ප්‍රාදේශීය අධ්‍යාපන කාර්යාලය මගින් පාලනය වන බවත් ගම්වැසියෝ කියා සිටිති. පුරාවිද්‍යා නිලධාරීන් මේ වැසියන් පදිංචිවන තුරුත් රජයෙන් එම ඉඩම් ඔවුන්ට ලබා දෙනතුරු ඔවුන් සිටියේ කොතැනකදැයි විමසා සිටින ගම්වැසියෝ මේ පිළිබඳව පළාතේ දේශපාලන අධිකාරිය දැනුවත් කොට යම් විසඳුමක් ලබා ගැනීමට බලාපොරොත්තු වෙයි. එය සාර්ථක නොවුවහොත් තමන්ට ඉඩම් ලබා දුන් දිසාපතිවරයාට මේ බව දන්වා දිසාපති කාර්යාලය ඉදිරිපිට විරෝධතාවයක් දක්වන බවද ගම්වැසියෝ කියා සිටිති.", "URL": "https://sinhala.adaderana.lk/news.php?nid=83710", "Category": null, "Parent URL": null}