{"Source": "Adaderana", "Timestamp": "November 10, 2015 01:46 pm", "Headline": "සෝභිත හිමියන්  අපේ  කාලයේ  සැබෑ බුද්ධ පුත‍්‍රයෙක් - SLAPA", "News Content": "නිවහල් චින්තනය ගොළු කළ අවිචාර සමයක සකල දේශවාසීන්ගේ හෘදසාක්ෂිය ස්පර්ශ කරමින් විචාර බුද්ධිය හා පොදු ජන බලවේග පුබුදුවාලීමට කෝට්ටේ නාගවිහාරාධිපති පූජ්‍ය මාදුළුවාවේ සෝභිත හිමියන් සමත් වූ බව ශ්‍රී ලාංකික විද්‍යාර්ථින්ගේ හා වෘත්තිකයින්ගේ සංගමය පවසයි.මාදුළුවාවේ සෝභිත හිමියන් අපවත්වීම සම්බන්ධයෙන් එම සංගමයේ සභාපති මහාචාර්ය ක‍්‍රිෂාන් දෙහෙරගොඩ මහතා විසින් නිකුත් කළ ශෝක පණිවුඩයක මේ බව සඳහන් වෙයි.එම ශෝක පණිවුඩය වැඩිදුරටත් පහත පරිදිය. අපවත් වී වදාළ අතිපූජ්‍ය මාදුළුවාවේ සෝභිත හිමිපාණන් වහන්සේ වෙනුවෙන් නිකුත් කෙරෙන ශෝක පණිවුඩයයි අතිපූජ්‍ය මාදුළුවාවේ සෝභිත නායක ස්වාමීන් වහන්සේගේ අපවත්වීම පිළිබඳව ශ‍්‍රී ලාංකීක විද්‍යාර්ථීන්ගේ හා වෘත්තිකයන්ගේ සංගමය සිය බලවත් ශෝකය ප‍්‍රකාශකර සිටී. එම දුක්මුසු පුවත සැළවෙත්ම අපහට හැඟී ගියේ අද්‍යතන යුගයේ ශ‍්‍රී ලාංකේය සමාජ- ආර්ථික සහ දේශපාලන දේහයේ තීරණාත්මක භඬ අපහට සදා අහිමි වී ගිය බවය.පූජ්‍ය මාදුළුවාවේ සෝභිත නායක ස්වාමීන් වහන්සේගේ සමාජ මෙහෙවරේ මුඛ්‍යතම පරමාර්ථය වූයේ තමන්ගේ කාර්යභාරය නිශ්සරණාධ්‍යාශයෙන් සිදුකිරීමය. එනයින් ම උන්වහන්සේ අපේ කාලයේ සැබෑ බුද්ධ පුත‍්‍රයෙකුසේ ලොවටම දෘශ්‍යමාන විය. ලක් ඉතිහාසය තුළ බෞද්ධ යතිවරයාණන් වහන්සේ නමක් ජාතික නායකයකු වශයෙන් සියලු ප‍්‍රජාවන්ගේත්, ආගමිකයින්ගේත්, ජාත්‍යන්තර ප‍්‍රජාවගේත් බුහුමනට ලක්වූවා නම් කෝට්ටේ ශ්‍රී නාගවිහාරාධිපති මාදුළුවාවේ සෝභිත නායක ස්වාමින් වහන්සේම පමණි. මේ හාස්කම උන්වහන්සේට කළ හැකි වූයේ අන් කිසිවක් නිසා නොව, නිවහල් චින්තනය ගොළු කළ අවිචාර සමයක, සකල දේශවාසීන්ගේ හෘදසාක්ෂිය ස්පර්ශ කරමින් විචාර බුද්ධිය හා පොදු ජන බලවේග පුබුදුවාලීමට උන්වහන්සේ සමත් වූ නිසාය. එනිසාම සෝභිත හිමිපාණෝ අපේ යුගයේ ශ්‍රී ලාංකිකයින්ගේ හෘදසාක්‍ෂියද වූහ.නූතන ලෝකයේ දශරාජධර්මය වන යහපාලනය වෙනුවෙන් වාදීභ සිංහයකු මෙන් උන්වහන්සේ නැඟූ හඬ සදා අමරණීය වේ. බොදු බැතිමතුන්ගේ නොමද ගෞරවය නොසිතා රැකගන්නා අතරම භේදයකින් තොරව සකල ලක්වැසියන්ගේ ප‍්‍රණාමයට ලක්වීමට සමත් වීමෙන් උන්වහන්සේ ලොවට හඬඟා කියා ඇත්තේ ධර්මයෙහි පිහිටන්නේ නම් බෞද්ධ භික්‍ෂුවකට ඉටු කළ හැකි සමාජ මෙහෙවරෙහි මහිමයයි.මාදුළුවාවේ සෝභිත යතිවරයාණෝ රටට උගැන්වූ විශිෂ්ඨතම පාඩම වන්නේ දේශපාලනයෙන් ඔබ්බට ගියා වූත්, බලය ඒකායන අරමුණ කරනොගත්තාවූත්, රටවැසියන් රටේ කටයුතුවල කර්තෘවරුන් කළ හැකි වන්නාවූත් ප‍්‍රපංචයක් ඇති බවය. තම ආදර්ශ පාඨ නමැති පියාපත් සලා බලයේ සිංහාසනය වෙත පියඹා යාම උන්වහන්සේ අළුයමලූ කෙළ පිඬක් සේ බැහැර කළ සේක. උන්වහන්සේට එතෙක් දුර ගමන් කළ හැකි වූයේ අන් කිසිවක් නිසා නොව ආත්මාර්ථයෙන් හා බලලෝභයෙන් තොර වූ කැපවීම නිසාමය. තණ්හාව ප‍්‍රහීන කිරීම බෞද්ධ උගැන්වීමේ හරය බව උන්වහන්සේ රටට පසක් කළේ තමන්ගේම භාවිතයෙනි. යතිවරයාණන් වහන්සේගේ දුෂ්කර මග තෝරා ගත් පටිසෝතගාමී ක‍්‍රියාව ලක් දනන් හට සදාතනික උපදේශයක් වනු නිසැකය.අප දේශයට නව යුගයක දොර විවර කිරීමට උන්වහන්සේ ලබාදුන් ප‍්‍රඥාවන්ත දායකත්වය රටවැසියන්ට හා ඔවුන්ගේ සංවිධානවලට තිර ආභාෂයක් හා ආදර්ශයක් සපයා ඇත. එසේම උන් වහන්සේ වියින් අප සිත් සතන් තුල රෝපණය කළ යහපත් හෙට දවසක් සඳහා වූ ප‍්‍රාර්ථනයන් මිලින වී යා නොදී ස්ථාපිත කරන මෙන් මෙම සංවේදී අස්ථාවේදී අපවත්වී වදාළ සෝභිත නායක ස්වාමීන් වහන්සේගේ නාමයෙන් අපි වත්මන් රජයෙන් ඉල්ලා සිටින්නෙමු.‘‘අවපාලනයට ප‍්‍රධාන හේතුව වන්නේ දුර්ජනයින්ගේ අධම කි‍්‍රයා නිසා පමණක්ම නොව, සාධු ජනයාගේ නිහැඬියාවද නිසාය.” යන්න අප සංවිධානයේ (SLAPA) හේතු පාඨයයි. පියවි සිහිය පහව යන තුරුම සෝභිත සාධුවරයාණෝ නිහඬ නොවූහ. උන්වහන්සේ තම දිව්‍යමය සාධු මෙහෙවර ඉටු කොට නික්ම ගියහ. උන්වහන්සේ ගත් මඟ යන්නට ලක්‍ෂ සංඛ්‍යාත ලක්වාසීන් පෙළගැසෙන්නේ නම්, ගිලන්ව සිටිය දී පවා උන්වහන්සේ දැරූ ඒ මහා වෙහෙස නිෂ්ඵල නොවනු ඇත.ජාතික මෙහෙවරක් ඇරඹූ අතිපූජ්‍ය මාදුළුවාවේ සෝභිත නායක ස්වාමීන් වහන්සේ ට සත්‍ය වශයෙන්ම කෘත ගුණ දැක්විය හැක්කේ උන්වහන්සේ විසින් පරාර්ථය උදෙසාම සටන් කරමින් ඉදිරිපත් කළ සාධාරණ සමාජයක් ගොඩ නැංවීමේ දර්ශනය නොකඩවා ඉදිරියටම ගෙන යෑමෙන් පමණක් බව ශ‍්‍රී ලාංකික විද්‍යාර්ථීන්ගේ හා වෘත්තිකයන්ගේ සංගමයේ අචල විශ්වාසයයි. ඵබැවින් අපවත්වී වදාළ අතිපූජ්‍ය මාදුළුවාවේ සෝභිත යතිවරයාණන් වහන්සේගේ උතුම් වූ අරමුණු හා බැඳී අව්‍යාජව කි‍්‍රයා කරන ලෙස සියලු පාර්ශවයන්ගෙන් ඉල්ලා සිටිමින්, උන්වහන්සේට අමා මහා නිවන්සුව ප‍්‍රාර්ථනා කරමු.මහාචාර්ය ක‍්‍රිෂාන් දෙහෙරගොඩසභාපති - ශ‍්‍රී ලාංකික විද්‍යාර්ථීන්ගේ හා වෘත්තිකයන්ගේ සංගමය වර්ෂ 2015ක්වූ නොවැම්බර් මස 10වන දින,කොළඹ දීය.", "URL": "https://sinhala.adaderana.lk/news.php?nid=55007", "Category": null, "Parent URL": null}