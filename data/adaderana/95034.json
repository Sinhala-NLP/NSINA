{"Source": "Adaderana", "Timestamp": "August 26, 2018 09:46 am", "Headline": "ලොරි රථ දෙකක් මුහුණට මුහුණ ගැටී අනතුරක්", "News Content": "හලාවත - ආණමඩුව මාර්ගයේ බංගදෙණිය,වෙහෙරකැලේ ප්‍රදේශයේදී ලොරි රථ දෙකක් මුහුණට මුහුණ ගැටීමෙන් සිදුවී ඇති අනතුරකින් තිදෙනෙකු තුවාල ලබා ප්‍රතිකාර සදහා හලාවත මහා රෝහලට ඇතුළත් කර ඇත. 26 වැනිදා අළුයම මෙම අනතුර සිදුවී ඇත. ආණමඩුව දෙස සිට හලාවත දෙසට ගව මස් ප්‍රවාහනය කරමින් තිබූ ලොරියක් සහ ප්‍රතිවිරුද්ධ දෙසට ගමන් කරමින් තිබූ තවත් ලොරියක් මුහුණට මුහුණ ගැටීමෙන් මෙම අනතුර සිදුවී ඇත. අනතුරින් ගව මස් ප්‍රවාහනය කරමින් තිබූ ලොරියේ රිය සහායකවරයා සහ අනෙක් ලොරියේ ගමන් කරමින් සිටි අඹු - සැමි යුවලක් තුවාල ලබා ඇත.ගව මස් ප්‍රවාහනය කරමින් තිබූ ලොරියේ රියදුරු අනතුරින් පසුව පලා ගොස් ඇති බව පොලීසිය පවසයි. ගව මස් ප්‍රවාහනය කරමින් තිබූ ලොරිය අනතුරින් පසුව පිටුපසට විසිවී ගොස් මාර්ගයෙන් ඉවතට පැන දුරකථන රැහැන් කණුවක ගැටී නැවතී ඇත.එම ලොරියේ ගවයින් 05 දෙනෙකුගේ මස් තිබී ඇත.එම මස් ප්‍රවාහනය කිරීම සදහා ලොරියට බලපත්‍ර තිබුනේ යන්න සම්බන්ධයෙන් පොලීසියේ අවධානය යොමුවී ඇත. ප්‍රතිකාර සදහා රෝහල් ගත කර ඇති අයගෙන් ගව මස් ප්‍රවාහනය කරමින් තිබූ ලොරියේ රිය සහායකවරයාගේ තත්ත්වය බරපතල බව රෝහල් ආරංචි මාර්ග කියයි. හලාවත පොලීසියේ රථ වාහන අංශයේ ස්ථානාධිපති උප පොලිස් පරීක්ෂක එස්.සමරවීර මහතා ඇතුළු නිලධාරීන් විසින් වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=95034", "Category": null, "Parent URL": null}