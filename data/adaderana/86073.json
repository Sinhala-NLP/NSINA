{"Source": "Adaderana", "Timestamp": "March 21, 2018 04:55 pm", "Headline": "නීති විරෝධී දැව තොගයක් එක්ක 1ක් මාට්ටු වෙයි", "News Content": "සියඹලාණ්ඩුව දොඹගවෙල මාර්ගයේ දහය කනුව ප්‍රදේශයේ දී අද(21) උදෑසන සිදු කළ හදිසි වැටලීමකදී නීති විරෝධීව බුරුත දැව තොගයක් ප්‍රවාහනය කළ ලොරි රථයක් සමඟ එක් සැකකරුවකු අත්අඩංගුවට ගෙන ඇති බව අද දෙරණ වාර්තාකරු පවසයි. එම දැව තොගය දොඹගවෙල සිට අම්පාර ප්‍රදේශය දක්වා ප්‍රවාහනය කර ඇති අතර දැව තොගයේ වටිනාකම රුපියල් ලක්ෂ විස්සකට වැඩි බව පොලීසිය සඳහන් කර ඇත. අත්අඩංගුවට ගත් සැකකරු අම්පාර ප්‍රදේශයේ පදිංචි 36 හැවිරිදි පුද්ගලයකු වන අතර සැකකරු දීර්ඝ කාලයක සිට සූක්ෂම ලෙස මෙම ජාවාරමේ නිරත වී තිබේ. මෙම බුරුත දැව ප්‍රදේශයේ රක්ෂිත වලින් කපා ඇති අතර ඉතා විශාල සහ ඉපැරැණි බුරුත දැව මෙම දැව තොගයේ ඇති බව පොලීසිය පැවසීය. අත්අඩංගුවට ගත් සැකකරු සහ බුරුත දැව සහ ලොරි රථය සියඹලාණ්ඩුව මහේස්ත්‍රාත් අධිකරණයට හෙට(22) ඉදිරිපත් කිරීමට නියමිතව ඇති බව සියඹලාණ්ඩුව පොලීසිය වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=86073", "Category": null, "Parent URL": null}