{"Source": "Adaderana", "Timestamp": "September 7, 2013 01:38 pm", "Headline": "කැෆේට පැමිණිලි 405ක්", "News Content": "එක්සත් ජනතා නිදහස් සන්ධානයේ මැතිවරණ ප්‍රචාරක පුවරුවක් කිසියම් පිරිසක් විසින් කඩා බිද දමා ඇති අයුරු. (ඡායා - කැෆේ සංවිධානය) මැතිවරණයට අදාළව මේ දක්වා පැමිණිලි 405 ක් ලැබී ඇති බවත් ඒ අතර මැතිවරණ නීති උල්ලංඝණය කිරීම් 376 ක් සහ ප්‍රචණ්ඩ ක්‍රියා 29ක් ඇතුළත් බවත් කැෆේ සංවිධානය පවසයි. දිස්ත්‍රික් වශයෙන් ගත් කල වැඩිම පැමිණිලි සංඛ්‍යාවක් කුරුණෑගල දිස්ත්‍රික්කයෙන් වාර්තා වී ඇති අතර එම සංඛ්‍යාව 108ක් ලෙස සටහන් වී තිබේ. තවද මේවනවිට අඩුම පැමිණිලි සංඛ්‍යාවක් වාර්තා වී ඇත්තේ උතුරු පළාතෙන් වන අතර එම සංඛ්‍යාව 56 කි. මේ අතර මාතලේ නගරයේ පිහිටුවා තිබූ එක්සත් ජනතා නිදහස් සන්ධානයේ චින්තක ඒකනායක චම්පික විජේරත්න හා උජිත් අනුරාධ යන අයගේ දේශපාලන කාර්යාල කිහිපයක් කිසියම් පිරිසක් විසින් කඩා බිද දමා ඇති බව කැෆේ සංවිධානය පවසයි. ඊයේ (සැප්තැම්බර් 6) අලුයම 4.30 ට පමණ වාහන අංක තහඩු වසා ගෙන පැමිණි පිරිසක් විසින් මෙම මැතිවරණ කාර්යාල කඩා බිද දමා ඇති බව එම සංවිධානය කියයි. මෙම කාර්යාලයන් හි රැදී සිටි පිරිස් වෙත පහරදීමක් ද සිදුවී ඇති බවත් මාතලේ දිස්ත්‍රික්කයේ එකම දේශපාලන පක්ෂයේ අපේක්ෂකයින් අතර මතුව ඇති මනාප සටන මෙම ප්‍රහාරයට හේතු වී ඇති බවත් කැෆේ සංවිධානය පවසයි. කිලිනොච්චි හි දී එජනිසයේ කණ්ඩායම් දෙකක් පාසල් ගුරුවරුන් හා පෙර පාසල් ගුරුවරුන් යොදාගනිමින් මැතිවරණ ප්‍රචාරක කටයුතු සිදු කර ඇති බවද එම සංවිධානය කියයි. භාරතීපුරම්, ක්‍රිෂ්ණපුරම් හා මලයාලපුරම් හි දී ඊපීඩීපී අපේක්ෂකයිගේ ප්‍රවර්ධන කටයුතු සිදු කර ඇත්තේ පාසල් ගුරුවරුන් විසින් බවද කැෆේ සංවිධානය පවසයි. මෙම කණ්ඩායම් මැතිවරණ ප්‍රචාරක කටයුතුවල නිරතව ඇත. පල්ලන්කණ්ඩි, කරඩිපොක්කු හි එජනිසයේ අපේක්ෂිකා ගීතාංජලීගේ මැතිවරණ ප්‍රචාරක කටයුතු සඳහා පෙර පාසල් ගුරුවරියන් සම්බන්ධවී ඇති බවද කැෆේ සංවිධානය කියයි. කිලිනොච්චි හි මැතිවරණ ප්‍රචාරක කටයුතු සිදුකළ පිරිසක් විසින් වෙළෙදසැල් හිමියෙකුට පහර දී ඇති අතර එම ප්‍රහාරයෙන් තුවාල ලැබූ වෙළෙදසැල් හිමියා මේ වන විට රෝහල්ගත කොට ඇති බවද එම සංවිධානය පවසයි.", "URL": "https://sinhala.adaderana.lk/news.php?nid=37217", "Category": null, "Parent URL": null}