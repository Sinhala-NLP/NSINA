{"Source": "Adaderana", "Timestamp": "September 17, 2010 08:40 am", "Headline": "ගයනාව පරදා මුම්බායි ඉන්දියන්ස් ජය ලබයි", "News Content": "දකුණු අප්‍රිකාවේ ඩර්බන් හිදී පැවති චැම්පියන් ලීග් 20/20 තරගාවලියේ ඊයේ පැවති තරගයකින් ගයනා කණ්ඩායම පරදවා ජයගැනීමට මුම්බායි ඉන්දියන්ස් කණ්ඩායම සමත් වී තිබේ. කාසියේ වාසිය දිනාගනිමින් ප්‍රථමයෙන් පන්දුවට පහරදුන් මුම්බායි ඉන්දියන්ස් කණ්ඩායම නියමිත පන්දුවාර 20 අවසානයේ දී කඩුළු 4 ක් දැවි ලකුණු 184 ක් රැස්කරගනු ලැබීය. කිරන් පොලාඩ් ලකුණු 72 ක් සහ සචින් තෙන්ඩුල්කාර් ලකුණු 48 ක් ලබාගැනීමට සමත්විය. පිළිතුරු වශයෙන් ගයනා කණ්ඩායමට ලබාගත හැකිවූයේ කඩුළු 6 ක් දැවී ලකුණු 153 ක් පමණි. එම කණ්ඩායම වෙනුවෙන් රම්නරේෂ් සර්වාන් ලකුණු 46 ක් ලබාගත්තේය. තරගාවලියේ බී කාණ්ඩය යටතේ බැංගලෝර් කණ්ඩායම දකුණු ඔස්ට්‍රේලියානු කණ්ඩායම අතර තරගයක් අද පැවැත්වේ.", "URL": "https://sinhala.adaderana.lk/news.php?nid=10909", "Category": null, "Parent URL": null}