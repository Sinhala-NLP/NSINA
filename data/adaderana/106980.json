{"Source": "Adaderana", "Timestamp": "March 29, 2019 03:53 pm", "Headline": "අහිමිවීම් මැද ඉලක්කය ජයගත් දිරිය දියණියක්-දර්ශන සහිතයි", "News Content": "දෑත් දෙකම සහ එක් පාදයක් ආබාධයට ලක්ව තම ජීවිතය එක් කඩඉමක් විශිෂ්ඨව ජය ගත් සිසුවියක් පිළිබඳ අද දෙරණට වාර්තා වන්නේ ඇහැලියගොඩ ප්‍රදේශයෙනි. බොහෝ අය ජීවිතය ජය ගන්නේ දෑතේ වීරියෙනි, නැතිනම් සිතේ දිරියෙනි. එහෙත් දෑතේම ක්‍රියාකාරිත්වය අහිමිව, තම සිතේ ධෛර්යයෙන් පමණක් යමකු ජීවිතය ජය ගන්නට වෙර දරයි නම්, එය එය එක්තරා ආකාරයක ආශ්චර්යයකි. ඇහැලියගොඩ ජාතික පාසලේ ඉගෙනුම ලබන රෂ්මි නිමේෂා ගුණවර්ධන දියණිය මෙවර සාමාන්‍ය පෙළ විභාගයෙන් විශිෂ්ඨ ජයක් හිමි කර ගෙන තිබේ. දෙල්ඔළුව කනිටු විදුහලෙන් තම ප්‍රාථමික අධ්‍යාපනය ආරම්භ කරන රෂ්මි, ශිෂ්‍යත්ව විභාග සමත්ව ඇහැලියගොඩ ජාතික පාසල වෙත ඇතුළත්ව ඇත. එලෙස ඇහැලියගොඩ ජාතික පාසලේ වෙත පැමිණි රෂ්මි මෙවර අධ්‍යයන පොදු සහතික පත්‍ර සාමාන්‍ය පෙළ විභාගයේ A සමාර්ථ 8ක් හා එක් B සමාර්ථයක් සහිතව විභාගය ඉතා ඉහළින් සමත්ව තිබේ. ගුරුවරුන්ගෙන්ද, දෙමවුපියන්ගෙන්ද තම පාසලේ මිතුරු මිතුරියන්ගේන් සහය ලද සහය ඇතිව විභාග ජයග්‍රණය ගැන රෂ්මි කථා කරන්නේ මහත් ආඩම්බරයෙනි. රෂ්මි විභාග ප්‍රශ්න පත්‍රයට පිළිතුරු සපයන්නේ සිය වම් පාදය උපයෝගී කර ගනිමිනි. රෂ්මි නිමේෂාගේ මව් පියන් දෙදෙනාම එම පාසලේම ගුරුවරුන් වනවා. බොහෝ පුද්ගලයින් තම ජීවිතයේ බලාපොරොත්තු අත්හරින මෙවන් යුගයක, රෂ්මි වැනි ජයග්‍රාහී දැරියක් සැබවින්ම මුළු මහත් ලාංකීය සමාජයටම ආදර්ශයක් බව නම් නොරහසකි.", "URL": "https://sinhala.adaderana.lk/news.php?nid=106980", "Category": null, "Parent URL": null}