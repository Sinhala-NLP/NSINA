{"Source": "Adaderana", "Timestamp": "September 20, 2011 11:12 am", "Headline": "මැණික් ෆාම් වසාදමන්නට ආණ්ඩුව සූදානම්", "News Content": "මැණික් ෆාම් කඳවුර වසා දමා එහි සිටින අවතැන් වූ ද්‍රවිඩ ජනයා පුදකුඩඉරිප්පු ප්‍රදේශයේ ඉදිකරමින් පවතින කොම්බාවිල් සහන ගම්මානයේ යළි පදිංචි කරවීමට කටයුතු කරන බව ආරක්ෂක අමාත්‍යංශය සඳහන් කරයි. \"කොම්බාවිල්\" උදාගම්මානයට අක්කර 600 ක බිම් ප්‍රදේශයක් අයත්වන බවත්,අවතැන් ද්‍රවිඩ ජනයාගෙන් පවුලකට පර්චස් 40 බැගින් වෙන් කරදීමට පියවර ගන්නා බවත් ආරක්ෂක අමාත්‍යංශයේ නිල වෙබ් අඩවිය උපුටා දක්වයි. පවුල් 2097 ට අයත් පුද්ගලයින් 7394 ක් මැණික් ෆාම් කඳවුරේ දැනට වාසය කරන බවත්,යළි පදිංචි කිරීමේදී මෙම පිරිසට අර්ධ ස්ථිර නිවාස ඉදිකරදීමට පියවර ගෙන ඇති බවත් සඳහන් වේ. පුදකුඩඉරිප්පු සහ මෙරිටයිම්පත්තු ප්‍රදේශවල ග්‍රාම සේවා වසම් 7 ක බිම් බෝම්බ ඉවත් කිරිමේ කටයුතු සිදුකෙරෙමින් පවතින බව ආරක්ෂක අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=18846", "Category": null, "Parent URL": null}