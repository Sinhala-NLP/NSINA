{"Source": "Adaderana", "Timestamp": "July 17, 2013 04:59 pm", "Headline": "මෛත්‍රී සහ ශිරාල් පෙත්සම් 2ක් ඉදිරිපත් කරයි", "News Content": "එක්සත් ජාතික පක්ෂයෙන් නෙරපීමට එරෙහිව මෛත්‍රී ගුණරත්න සහ ශිරාල් ලක්තිලක යන එක්සත් ජාතික පක්ෂයේ පළාත් සභා මන්ත්‍රීවරුන් අද(17) අභියාචනාධිකරණය හමුවේ පෙත්සම් 02ක් ගොණු කරන තිබේ. නීතීඥ සනත් විජේවර්ධන මහතා මගින් ඉදිරි පත් කළ මෙම පෙත්සමෙන් පක්ෂ නායක රනිල් වික්‍රමසිංහ, පක්ෂ මහලේකම් තිස්ස අත්තනායක ඇතුළු කෘත්‍යාධිකාරී මණ්ඩලයේ 83 දෙනෙකු , විනය පරීක්ෂණ මණ්ඩලය , පළාත් සභා දෙකේ ලේකම්වරු සහ මැතිවරණ කොමසාරිස්වරයා වග උත්තරකරුවන් ලෙස නම් කර ඇත. ඔවුන් දෙදෙනාව පක්ෂයේ සාමාජිකත්වයෙන් ඉවත් කළ බව ඔවුන්ගේ පෙත්සමේ සඳහන් වෙයි පක්ෂයෙන් ඔවුන් නෙරපීමට ගත් තීරණය ස්වාභාවික නීතියටත් ප්‍රජාතන්ත්‍රවාදයටත් පටහැනි බවත් ඔවුන්ට නැගුණු චෝදනා පිළිබඳව පිළිතුරු දීමට අවස්ථාවක් නොලැබුණු බවත්, ඔවුන් සම්බන්ධයෙන් යුක්ති සහගත පරීක්ෂණයක් නොපැවැත්වූ බවත් පෙත්සමේ සඳහන් කර ඇත. මෙම පෙත්සම් පිළිබඳ සියලුම පාක්ෂිකයන්ට දැනුම් දෙමින් පුවත් පත් දැන්වීමක් පළ කරන ලෙසත් වග උත්තරකරුවන්ට දන්වන ලෙසත් ගනු ලැබූ තීරණය නීති විරෝධී බව ප්‍රකාශයට පත් කරන ලෙසෙත් පෙත්සම්කරුවන් අධිකරණයෙන් ඉල්ලා සිටියි. මෙම පෙත්සම ජූලි 18 හෝ 25 සහ 26 දිනවල සලකා බලන ලෙස ද පෙත්සම්කරුවන් අධිකරණයෙන් ඉල්ලා සිටින ලදී.", "URL": "https://sinhala.adaderana.lk/news.php?nid=35870", "Category": null, "Parent URL": null}