{"Source": "Adaderana", "Timestamp": "August 18, 2019 10:29 am", "Headline": "රිය අනතුරු 4කින් ජීවිත 6ක් අහිමි වෙයි", "News Content": "ප්‍රදේශ කිහිපයක සිදුවූ රිය අනතුරු හතරකින් පුද්ගලයින් හය දෙනෙකු ජීවිතක්ෂයට පත්ව ඇත. පොලිස් මාධ්‍ය ප්‍රකාශක කාර්යාලය සඳහන් කළේ නුවරඑළිය, ඇල්ල, ගල්නෑව සහ මොණරාගල යන ප්‍රදේශවලින් මෙම රිය අනතුරු වාර්තා වන බවයි. නුවරඑළිය, උඩුපුස්සැල්ලාව මාර්ගයේ අයිස් පිහිල්ල ප්‍රෙද්ශයේදී ත්‍රිරෝද රථයක් අඩි 25ක පමණ බෑවුමකට පෙරළීමෙන් අඹුසැමි යුවළක් ජීවිතක්ෂයට පත්ව ඇත. ත්‍රිරෝද රථයේ ගමන්ගත් ඔවුන්ගේ වයස අවුරුදු 19ක , 15ක සහ වයස අවුරුදු 06ක දරුවන් තුවාල ලබා නුවරඑළිය රෝහලට ඇතුළත් කර ඇති බවයි පොලීසිය සඳහන් කළේය. මේ අතර ඇල්ල, බල්ලකෙටුව සිට පිටපොළ දෙසට ධාවනය වූ ත්‍රිරෝද රථයක් මීටර් 350ක පමණ ප්‍රපාතයකට පෙරළී එහි රියදුරු සහ ඔහුගේ වයස අවුරුදු 08ක දරුවා මියගොස් ඇත. තවත් දරුවන් දෙදෙනෙකු බරපතළ තුවාල ලබා බදුල්ල රෝහලට ඇතුළත් කර ඇති බවයි වාර්තා වෙයි. ගල්නෑව ප්‍රදේශයේදී ලොරි රථයක් ප්‍රතිවිරුද්ධ දිශාවෙන් පැමිණි යතුරුපැදියක ගැටී යතුරුපැදිකරු ජීවිතක්ෂයට පත්ව ඇත. මේ අතර කොළඹ - නුවර මාර්ගයේ බෙලිගංමන පන්සල ආසන්නයේදී යතුරුපැදියක් පදික කාන්තාවකගේ ගැටී සිදුවූ අනතුරින් එම කාන්තාව මාවනැල්ල රෝහලට ඇතුළත් කිරීමේදී මියගොස් ඇත.", "URL": "https://sinhala.adaderana.lk/news.php?nid=116819", "Category": null, "Parent URL": null}