{"Source": "Adaderana", "Timestamp": "December 27, 2017 05:07 pm", "Headline": "මැතිවරණ නීති කඩන්න එපා - පලනි තිගාම්බරම් අපේක්ෂකයන්ගෙන් ඉල්ලයි", "News Content": "මෙවර පළාත් පාලන මැතිවරණය සඳහා ඉදිරිපත්වීමට නියමිත අපේක්ෂකයින් දැනුවත් කිරීමේ වැඩසටහනක් දමිළ ප්‍රගතිශීලි සන්ධානයේ නියෝජ්‍ය නායක ගරු අමාත්‍ය පලනි තිගාම්බරම් මහතාගේ ප්‍රධානත්වයෙන් අද (27) හැටන් ඉන්ද්‍රා ශාලාවේදී පැවැත්විය. දමිළ ප්‍රගතිශීලි සන්ධානය නියෝජනය කරන අමාත්‍ය පලනි තිගාම්බරම් මහතා නායකත්වය දරණ ජාතික කම්කරු පෙරමුණේ නුවර එළිය දිස්ත්‍රික් අපේක්ෂකයින් දැනුවත් කිරීම අමාත්‍යවරයා විසින් මෙලෙස සිදු කෙරිණි. නුවරඑළිය දිස්ත්‍රික්කය සඳහා දමිළ ප්‍රගතිශීලී සන්ධානය එක්සත් ජාතික පෙරමුණ යටතේ පළාත් පාලන මැතිවරණය සඳහා තරඟ වැදීමට නියමිතය. කිසිදු මැතිවරණ නීතියක් උල්ලංඝණය නොකර සිය මැතිවරණ ව්‍යාපාරය මෙහෙය වියයුතු බව අමාත්‍ය පලනි තිගාම්බරම් මහතා සිය අපේක්ෂකයින්ට උපදෙස් ලබා දී තිබේ. එමෙන්ම ලබන 31 වැනිදා අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් හැටන් නගරයේ පැවැත්වෙන ජන හමුවෙන් පසුව මැතිවරණ ප්‍රචාරක කටයුතු ආරම්භකරන බවද අමාත්‍ය පලනි තිගාම්බරම් මහතා මෙහිදී කියා සිටියේය. එක්සත් ජාතික පෙරමුණේ අපේක්ෂකයින් ලෙස නුවරඑළිය දිස්ත්‍රික්කය ජයග්‍රහණය කරවීම සඳහා කැපවිය යුතු බව මෙහිදී අමාත්‍යවරයා පළාත් පාලන අපේක්ෂකයින්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=82153", "Category": null, "Parent URL": null}