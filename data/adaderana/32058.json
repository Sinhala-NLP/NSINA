{"Source": "Adaderana", "Timestamp": "March 3, 2013 08:15 am", "Headline": "ක්‍රිකට් ක්‍රීඩකයෝ නව කොන්ත්‍රාත්තුවට බෑ කියති", "News Content": "ශ්‍රී ලංකා ක්‍රිකට් ක්‍රීඩකයින් ඉදිරි වර්ෂය සඳහා ක්‍රීඩා කොන්ත්‍රාත්තුවට අත්සන් කිරීම ප්‍රතික්ෂේප කර තිබේ. අදාළ කොන්ත්‍රාත්තුවේ ඇති කොන්දේසී කිහිපයකට ක්‍රීඩකයින් එකඟ නොවු බව ශ්‍රී ලංකා ක්‍රිකට් ආයතනයේ සභාපති උපාලි ධර්මදාස මහතා සඳහන් කළේය. එම නිසා ඔවුන් එම කොන්ත්‍රාත්තුව අත්සන් කිරීම ප්‍රතික්ෂේප කළ බව උපාලි ධර්මදාස මහතා පැවසුවේය. ශ්‍රි ලංකා ක්‍රිකට් ආයතනය සහ ක්‍රිකට් ක්‍රීඩකයින් අතර වාර්ෂික කොන්ත්‍රාත්තුව ඊයේ දිනයෙන් අවසන් විය. ඒ අනුව ඉදිරි වර්ෂය සඳහා නව කොන්ත්‍රාත්තුව අත්සන් කිරීමට නියමිතව තිබු අතර ඊයේ රාත්‍රී වනතුරුම ඒ සම්බන්ධයෙන් සාකච්ඡා සිදුකළ ද ක්‍රීඩකයින් නව කොන්ත්‍රාත්තුව ප්‍රතික්ෂේප කළ බව උපාලි ධර්මදාස මහතා සඳහන් කළේය. අයි.සී.සී තරගවලදී ලැබෙන මුදලින් කොටසක් මෙන්ම, අයි.පී.එල්. තරග සඳහා සහභාගි වන මාසයේ ගෙවීම් ද ලබානොදීම යන කරුණු නව කොන්ත්‍රාත්තුවේ ඇතැයි වාර්තාවේ.", "URL": "https://sinhala.adaderana.lk/news.php?nid=32058", "Category": null, "Parent URL": null}