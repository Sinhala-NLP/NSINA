{"Source": "Adaderana", "Timestamp": "July 26, 2018 11:09 am", "Headline": "විදෙස්ගත වු  විශ්වවිද්‍යාල ආචාර්යවරුන්ට අනතුරු ඇඟවීමක්", "News Content": "පශ්චාත් උපාධි හැදෑරීම සඳහා විදේශගත වූ විශ්වවිද්‍යාල අචාර්යවරුන්ගෙන් බහුතරයක් නැවත මෙරටට පැමිණ නොමැති බව උසස් අධ්‍යාපන අමාත්‍යාංශය පවසයි. අමාත්‍යාංශ පැවසුවේ පශ්චාත් උපාධි හදාරන එක් ආචාර්යවරයෙකු සඳහා රජය විශාලමුදලක් වැය කරන බවයි. ඊට අමතරව අධ්‍යාපනය හදාරන කාලය තුළ වැටුප් ද ලබාදෙන බැවින් පශ්චාත් උපාධි හැදෑරූ ආචාර්යවරුන් නැවත දිවයිනට නොපැමිණීම හේතුවෙන් වසරකට රජයට රුපියල් කෝටි ගණනක පාඩුවක් සිදුව ඇති බව ද උසස් අධ්‍යාපන අමාත්‍යාංශය පෙන්වා දෙයි. මේ හේතු සලකා බලා පශ්චාත් උපාධි හැදෑරිමෙන් පසුව නැවත මෙරටට පැමිණ නොමැති අචාර්යවරුන්ගෙන් එම මුදල් නැවත අයකර ගැනීම සඳහා නීතිමය ක්‍රියාමාර්ග ගැනීමට සැලසුම් කර තිබේ. පශ්චාත් උපාධි හැදෑරීම සඳහා විශ්ව විද්‍යාල අචාර්යවරුන් විදේශගත වීමට ප්‍රථම තමන් සිටන විශ්ව විද්‍යාලය සමඟ ගිවිසුමකට එළඹෙන අතර එම ගිවිසුමට පටහැනිව ක්‍රියා කලහොත් අදාල විශ්ව විද්‍යාලයට අධිකරණය හමුවේ නඩු පැවරිය හැකිව තිබේ. ඒ අනුව ඇපකරුවන්ගෙන් හෝ එම මුදල් අයකර ගැනීමට කටයුතු කරන බවද උසස් අධ්‍යාපන අමාත්‍යාංශය පැවසීය.", "URL": "https://sinhala.adaderana.lk/news.php?nid=93229", "Category": null, "Parent URL": null}