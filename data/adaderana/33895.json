{"Source": "Adaderana", "Timestamp": "May 8, 2013 07:40 am", "Headline": "මන්ත්‍රී අසාද් සාලි ගැන පරීක්ෂණ තවදුරටත්", "News Content": "කොළඹ මහනගර සභාවේ හිටපු නාගරික මන්ත්‍රී අසාද් සාලි මහතා සම්බන්ධයෙන් තවදුරටත් පරීක්ෂණ සිදු කරන බව පොලීසිය පවසයි. අසාද් සාලි මහතා මේ වන විට රෝගාතුරවීම හේතුවෙන් කොළඹ ජාතික රෝහලට ඇතුළත් කර ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා පැවසුවේය. එම රෝහලේ 45 වන වාට්ටුවේ ඔහු ප්‍රතිකාර ලබන බව හෙතෙම කියාසිටියේය. අසාද් සාලි මහතා පසුගිය බ්‍රහස්පතින්දා කොළඹ අපරාධ කොට්ඨාසය මගින් අත්අඩංගුවට ගැණිනි. ආහාර ප්‍රතික්ෂේප කිරීම හේතුවෙන් මීට පෙර ද ඔහු රෝහල් ගත කෙරුණු අතර එහි දී ඔහු ඖෂධ ප්‍රතික්ෂේප කිරීම ද සිදු කළ බව වෛද්‍යවරු පැවසුවේය. ශ්‍රී ලංකාවේ දෙමළ අයිතීන් පමණක් නොව මුස්ලිම් අයිතීන් රැකගැනීම සඳහා ද සංවිධානගත විය යුතු බවට අසාද් සාලි මහතා මත පළ කර ඇති බව සඳහන්ය. ඉන්දියාවේ මාධ්‍යයක් සමග සිදු කළ සාකච්ඡාවක දී ලාංකීය මුස්ලිම්වරුන්ද අවි අතට ගනු ඇති බවට අසාද් සාලි මහතා ප්‍රකාශ කර ඇති බව පැවසෙයි. මේ අතර අසාද් සාලි මහතා අත්අඩංගුවට ගැනීම පිළිබඳ විපක්ෂ නායක රනිල් වික්‍රමසිංහ මහතා ඊයේ (07) පාර්ලිමේන්තුවේ දී විශේෂ ප්‍රකාශයක් සිදු කළ අතර ඊට ප්‍රතිචාර දක්වමින් අග්‍රාමාත්‍ය දීමූ ජයරත්න මහතා පැවසුවේ ත්‍රස්තවාදය වැළැක්වීමේ පනත විරුද්ධ දේශපාලන මතවාදීන් මර්දනය කිරිම සඳහා යොදා නොගන්නා බවයි.", "URL": "https://sinhala.adaderana.lk/news.php?nid=33895", "Category": null, "Parent URL": null}