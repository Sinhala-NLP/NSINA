{"Source": "Adaderana", "Timestamp": "January 30, 2012 08:37 am", "Headline": "මැගසින් ගැටුම ගැන කමිටු වාර්තාව හෙට ඇමතිට භාරදෙයි", "News Content": "පසුගිය දා බොරැල්ල මැගසින් බන්ධනාගාරයේ ඇති වූ සිද්ධිය සම්බන්ධයෙන් සොයාබැලීමට පත්කළ කමිටුවේ වාර්තාව හෙට(31) විෂය භාර අමාත්‍යවරයා වෙත භාරදීමට නියමිත බව බන්ධනාගාර කොමසාරිස් ජනරාල් පී.ඩබ්ලිව් කොඩිප්පිලි මහතා පවසයි. පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශයේ අතිරේක ලේකම්වරයෙකු සහ තවත් නිලධාරියෙකුගේ මූලිකත්වයෙන් මෙම විමර්ශනය සිදුකෙරෙයි. මැගසින් බන්ධනාගාරයේ ඇති වූ නොසන්සුකාරී වාතාවරණය සම්බන්ධයෙන් රැඳවියන් ඇතුළු බන්ධනාගාර නිලධාරීන්ගෙන් අදාළ කමිටුව ප්‍රකාශ සටහන් කර ගෙන අදාළ වාර්තාව සකස් කර ඇති බව බන්ධනාගාර කොමසාරිස්වරයා ප්‍රකාශ කරයි. අදාළ වාර්තාවේ අඩංගු කරුණුවලට අනුව ඉදිරියේ ගතයුතු ක්‍රියාමාර්ග තීරණය කරන බව කොඩිප්පිලි මහතා වැඩිදුරටත් කියා සිටියේය. පසුගිය 27 වැනි දා මැගසින් බන්ධනාගාරයේ ඇති වූ නොසන්සුන්කාරී තත්ත්වය හේතුවෙන් පුද්ගලයින් 31 දෙනෙකු තුවාල ලැබූ අතර බන්ධනාගාර දේපළවලට ද හානි සිදුවිය.", "URL": "https://sinhala.adaderana.lk/news.php?nid=21734", "Category": null, "Parent URL": null}