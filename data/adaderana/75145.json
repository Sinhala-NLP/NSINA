{"Source": "Adaderana", "Timestamp": "July 12, 2017 06:32 am", "Headline": "පොලිස් වෙඩිතැබීමෙන් මිය ගිය තරුණයාගේ අවසන් කටයුතු නිමයි!", "News Content": "පේදුරුතුඩුව, මනල්කාඩු ප්‍රදේශයේදී පොලිස් වෙඩි ප්‍රහාරයෙන් මිය ගිය තරුණයාගේ අවසන් කටයුතු ඊයේ (11) සවස නෙල්ලියඩි- වේරුන්දම් සුසාන භූමියේදී සිදු කෙරී තිබේ.තරුණයාගේ අවසන් කටයුතු සිදුවන අවස්ථාවේදි නෙල්ලියඩි හා මනලකාඩු ප්‍රදේශයට පොලිස් නිලධාරීන් හා පොලිස් විශේෂ කාර්ය බළකා නිලධාරීන් යොදවා ආරක්ෂාව තරකොට තිබු අතර අවසන් කටයුතු සාමකාමීව පැවැත්වුණු බව අප වාර්තාකරු පවසයි.පපු ප්‍රදේශයට වෙඩි වැදීමෙන් හදවතට ලේ ගලායාම නිසා මරණය සිදුව ඇති බවට එම තරුණයාගේ පශ්චාත් මරණ පරික්ෂණය පැවැත්වු යාපනය අධිකරණ වෛද්‍ය නිලධාරි එස්. මයුරධන් මහතා තහවුරු කර තිබිණි.ඝාතනයට ලක්වු 24 හැවිරිදි යෝගරාසා දිනේෂ් තරුණයාගේ පශ්චාත් මරණ පරික්ෂණ කටයුතු යාපනය ශික්ෂණ රෝහලේදී සිදු කෙරිණ.සිද්ධිය සම්බන්ධයෙන් පරීක්ෂණ පැවැත්වීමට පොලිස් විශේෂ විමර්ශන ඒකකයේ අධ්‍යක්ෂ ජ්‍යෙෂ්ඨ පොලිස් අධිකාරි මෙවන් සිල්වා මහතා අද (11) යාපනයට පැමිණීමට නියමිත බැව්ද පොලිසිය පවසයි.කෙසේ වෙතත් පොලිස්පතිවරයාගේ නියමයෙන් මෙවන් සිල්වා මහතා යාපනයට පැමිණීමට නියමිත අතර, සිද්ධිය පරීක්ෂණ පැවැත්වීම සදහා මීට පෙර විශේෂ විමර්ශන ඒකකයේ සහකාර පොලිස් අධිකාරිවරයකු යටතේ පොලිස් කණ්ඩායමක් යොමුකොට තිබිණ.", "URL": "https://sinhala.adaderana.lk/news.php?nid=75145", "Category": null, "Parent URL": null}