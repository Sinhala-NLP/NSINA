{"Source": "Adaderana", "Timestamp": "February 23, 2019 09:27 pm", "Headline": "දේශපාලන රඟපෑම් පිළිබඳව රාජතගෙන් හෙළිදරව්වක්", "News Content": "කාබන් බද්ධ අද ප්‍රශ්නයක් වී ඇති බවත් කාබන් බද්ධ පනවා ඇත්තේ පරිසර අමාත්‍යාංශයෙන් බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. රාජිත සේනාරත්න පදනම සංවිධානය කරන තරුණ බල මණ්ඩල රැස්වීමක් අද (23) අමතමින් සෞඛ්‍ය අමාත්‍යවරයා මේ බව පැවැසීය. කාබන් බද්ධ නිසා ජනතාවගෙන් රජය බැනුම් අහන බවත් පරිසර අමාත්‍යාංශය ජනාධිපතිවරයා යටතේ පවතින බවත් අමාත්‍ය රාජිත සේනාරත්න මහතා පෙන්වා දුන්නේය. ඒ නිසා කාබන් බද්ධ දේශපාලන කුමන්ත්‍රණයක් විය හැකි බවත් එය හදුනාගත යුතු බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා වැඩිදුරටත් පැවසීය. එහිදී වැඩිදුරටත් අදහස් දක්වමින් අමාත්‍යවරයා මේ බව පැවසීය. “වත්මන් රජයේ වැරදි තිබෙනවා. වැරදි කරන අයත් ඉන්නවා. නමුත් සුදු වෑන් සංස්කෘතිය අද නැහැ. උතුරේ ජනතාවටත් එහෙමයි. අතුරුදන් කිරීම් නැහැ. උතුරට නියම නිදහස ලැබී තිබෙනවා. උතුරේ ජනතාව අද රජයට විරුද්ධව විරෝධතා උද්ඝෝෂණ කරනවා. ඒ ඔවුන්ට නිදහස ලැබී තිබෙන නිසා. තරුණ තරුණයින්ගේ අයිතිය අපි ලබාදිය යුතුයි. අපි හැදුවේ ජාතික රජයක්. එම ජාතික රජයේ සියලු බලාපොරොත්තු ජනාධිපතිවරයා ඇතුලු පිරිස විනාශ කළා. ඔවුන්ට කරන වැඩ ගැන හැගීමක් තිබුනේ නැහැ. අපි එම බාධක බිදමින් ඉදිරියට ගියා. රජය බිහි කළ දවසේ සිට රජයේ සිටි අය රජය විවේචනය කළා. එය වැරදියි. පළාත් පාලන මැතිවරණය පරාදවීමට ද එම තත්ත්වය බලපෑවා. දින 53 ක් පුරා පැවැති දේශපාලන අර්බුදයේ දී ජනාධිපතිවරයාගේ හොර රඟපෑම කරළියට පැමිණියා. පුජාතත්ත්‍රවාදය ආරක්ෂා කිරීමේ අරමුණින් ජනතාව පෙළගැසුනා. දින 53 අර්බුදයෙන් පසු ලැබූ ජයග්‍රහණයත් සමග අපි ඉදිරියට යන්නේ බාධක මැදයි. මගේ සෞඛ්‍ය සේවාවන් වලට ඇතැම් සංගම් විරුද්ධයි. ඇතැම් වෛද්‍යවරුන් මා සමග එකමුතුව වැඩ කරනවා. ඇතැම් ප්‍රතිපත්ති විනාශ කරන්න, කඩාකප්පල් කරන්න ගත වන්නේ සුළු මොහොතක්. නමුත් ගොඩනගන්න අමාරුයි. කාලකණ්නි සිතුවිලි තිබෙන අයත් ඉන්නවා.”", "URL": "https://sinhala.adaderana.lk/news.php?nid=104915", "Category": null, "Parent URL": null}