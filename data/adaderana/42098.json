{"Source": "Adaderana", "Timestamp": "March 27, 2014 10:17 am", "Headline": "ශ්‍රී ලංකාව ගැන පරීක්ෂණයක් ඉන්දීය මැතිවරණ ප්‍රකාශනයටත් එයි", "News Content": "ඉන්දියාවේ එළඹෙන මහා මැතිවරණය වෙනුවෙන් ප්‍රකාශයට පත්කර ඇති පාලක කොංග්‍රස් පක්ෂයේ මැතිවරණ ප්‍රතිපත්ති ප්‍රකාශනය තුළ ශ්‍රී ලංකාව සම්බන්ධයෙන් වගන්තියක්ද ඇතුළත් කර තිබේ. ඊයේ දිනයේ ප්‍රකාශයට පත්කර ඇති මෙම ප්‍රතිපත්ති ප්‍රකාශනයේ 10 වන පරිච්ඡේදය තුළ මෙම කරුණු අන්තර්ගතව ඇති බව (IndianExpress) පුවත් සේවය උපුටා දක්වයි. 10 වන පරිච්ඡේදයේ කොංග්‍රස් පක්ෂයේ විදේශ ප්‍රතිපත්තියේ දැක්ම, පොදුවේ වෙනත් රටවල් සමග පවත්වනු ලබන සබඳතාවය පිළිබඳ පෙන්වාදෙන අතරම ශ්‍රී ලංකාව සම්බන්ධයෙන් විශේෂ කරුණක්ද අන්තර්ගත වන බව කිව හැකිය. එල්.ටී.ටී.ඊ සංවිධානයට එරෙහිව පැවති ශ්‍රී ලංකා රජයේ මෙහෙයුම් පිළිබඳ විශ්වසදායි, අපක්ෂපාතී, නිශ්චිත කාලරාමුවක් තුළ පරීක්ෂණයක් කළ යුතු බවට පෙනීසිටින බව කොංග්‍රස් පක්ෂය එයින් පෙන්වාදී තිබේ. බ්‍රසීලය, දකුණු අප්‍රිකාව හා චීනය සේම ඉන්දියාව, සංවර්ධනය වූ රටවල් හා සංවර්ධනය වෙමින් පවත්නා රටවල් අතර ඉතා වැදගත් සබඳතාවක් පවත්වාගෙන යන බවද කොංග්‍රස් පක්ෂයේ ප්‍රතිපත්ති ප්‍රකාශනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=42098", "Category": null, "Parent URL": null}