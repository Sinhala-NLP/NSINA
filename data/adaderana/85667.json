{"Source": "Adaderana", "Timestamp": "March 14, 2018 11:38 am", "Headline": "පාසල් සිසුන්ගෙන් හා බස්රථ රියදුරන්ගෙන් කප්පම් ගත් 3 ක් අත්අඩංගුවට", "News Content": "මාතලේ නගරයේ බස් රථ රියදුරන්ගෙන් හා පාසල් සිසුන්ගෙන් කප්පම් මුදල් ලබාගත් පුද්ගලයින් තිදෙනෙකු මාතලේ පොලීසිය මඟින් සැකපිට අත්අඩංගුවටගත් බව මාතලේ පොලීසිය පවසයි. මාතලේ සිට ගම්මඩුව බලා ධාවනය කෙරෙන පුද්ගලික බස් රථයකින් කප්පම් මුදල් ඉල්ලා එහි රියදුරුට පහරදිමක් සිදු කළ බවට මාතලේ පොලීසියට ලැබුණු පැමිණිල්ලකට අනුව මාතලේ විහාරපාර හා කළුදැවල ප්‍රදේශයේ පදිංචි අදාළ සිද්ධියට සම්බන්ධ සැකරුවන් අත්අඩංගුවට ගෙන ඇත. ඒ පිළිබඳ සිදු කරන ලද විමර්ශනයන්ගෙන් මෙවුන් මාතලේ නගරයේ හා ගොංගාවෙළ හා අඹගහමුල බස් නැවතුම්පලෙහි රැඳී සිටිමින් පාසල් සිසුන්ගෙන් හා උපකාරක පංති සඳහා නගරයට පැමිණෙන සිසුන්ගෙන් කප්පම්මුදල් ලබා ගැනිම සිදු කර ඇති බවට කරුණු අනාවරණය වු බව පොලීසිය සඳහන් කරයි. පාසල් සිසුන් බිය ගන්වා මුදල් ලබා ගැනිමට අමතරව පුද්ගලික බස්රථ රියදුරන්ගෙන් කප්පම්මුදල් ලබා ගනිමින් ලබාගන්නා එම මුදල් මත්ද්‍රව්‍ය භාවිතාකිරිම වෙනුවෙන් යොදාගෙන ඇති බව වැඩිදුර පරික්ෂණයන්ගෙන් කරුණු අනාවරණය වී තිබේ. මාතලේ කොට්ඨාස භාර පොලිස් අධිකාරි අයි. ටි. බි. සුගතපාල මහතාගේ උපදෙස් පරදි මාතලේ මුලස්ථාන පොලිස් ස්ථානාධිපති ප්‍රධාන පොලිස් පරික්ෂක චානක ද සිල්වා මහතාගේ මෙහෙයවිමෙන් විවිධ පැමිණිලි අංශ ස්ථානාධිපති පොලිස් පරික්ෂක උපුල් සෙනවිරත්න මහතා පොලිස් සැරයන් (28784) බන්දුල යන නිලධාරීන් විසින් අදාළ සඅකකරුවන් අත්අඩංගුවට ගෙන තිබේ. සැකකරුවන් මාතලේ අධිකරණයට ඉදිරිපත් කිරිමට නියමිත අතර වැඩිදුර පරික්ෂණ කටයුතු මාතලේ පොලිසිය විසින් සිදු කරනු ලබයි.", "URL": "https://sinhala.adaderana.lk/news.php?nid=85667", "Category": null, "Parent URL": null}