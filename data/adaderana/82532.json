{"Source": "Adaderana", "Timestamp": "January 5, 2018 10:03 am", "Headline": "කාවේලියේදී ගිනිගත් පුංචි පැල්පත", "News Content": "මුලතිව් පුදුකුඩීරිප්පු කාවේලි ප්‍රදේශයේ යළි පදිංචි වූ වැසියෙකුගේ තාවකාලික නිවසක් 4 දා විදුලිය කාන්දුවීමක් හේතුවෙන් ගිණිගෙන සම්පූර්ණයෙන්ම විනාශ වී ගොස් තිබේ. මෙම ගින්න හේතුවෙන් එම පවුලට අයත් සියළුම සාමාජිකයින්ගේ ඇදුම් පැලදුම් ඇතුළු බඩු බාහිරාදිය සියල්ල ගින්නට අසු වී තිබේ. රඝුනාදන් සුදාකරන් නැමති මෙම වැසියාගේ පවුලේ සාමාජිකයින් හතර දෙනෙකු මෙම නිවසේ පදිංචිව සිටින අතර ගින්න හටගත් අවස්ථාවේදී නිවසේ සිට ඇත්තේ කාන්තාව පමණකි. යුද්ධය හේතුවෙන් විපතට පත්ව සිටින මෙම පවුල යළි පදිංචි කිරීම පිණිස මුලතිව් පුදුකුඩීරිප්පු කාවේලි පළාතට රැගෙන් විත් ඇතත් ඔහුට අයත් ඉඩම තවමත් නිදහස් වී නොමැති නිසා ප්‍රදේශීය ලේකම් කාර්යාලය මගින් ලබාදුන් තාවකාලික ඉඩමක සෙවිලි තහඩු වලින් ඉදි කොට දුන් තාවකාලික නිවසක ජීවත්ව සිටියදී මෙම ඛේදවාචකය සිදුව ඇත. ඔවුන්ගේ එම නිවස සදහා නිලධාරීන් විසින් තාවකාලිකව විදිලිය ලබා දී ඇති අතර පොලීසිය විසින් සිදු කල පරීක්ෂණ වලදී හෙළි වී ඇත්තේ විදුලිය කාන්දු වීමෙන් එම ගින්න හටගෙන ඇති බවයි. මුලතිව් පුදුකුඩීරිප්පු ප්‍රදේශීය ලේකම් එම්.ප්‍රදීපන් මහතා සිද්ධිය වූ ස්ථානයට පැමිණ පවසා ඇත්තේ මෙම පවුල වෙනුවෙන් යළිත් තාවකාලික නිවසක් ඉතා ඉක්මනින් ඉදිකොට දීමට පියවර ගන්නා බවයි. එතෙක් එම පවුල පොදු ස්ථානයක රදවා තැබීමට පියවර ගෙන ඇති අතර රජයෙන් ඔවුන්ට සති දෙකක කාලයකට විශේෂ ආහාර සලාකයක්ද ලබා දී ඇත. එම පවුල සඳහා පළාතේ ග්‍රාම නිලධාරීවරයාගේ මැදිහත්වීම මත ඇදුම් පැලදුම් එකතු කිරීමේ වැඩ පිළිවෙලක්ද දියත් කොට තිබේ.", "URL": "https://sinhala.adaderana.lk/news.php?nid=82532", "Category": null, "Parent URL": null}