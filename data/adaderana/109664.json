{"Source": "Adaderana", "Timestamp": "May 10, 2019 11:43 am", "Headline": "ප්‍රංශයේ උණුසුම් තත්ත්වයක්", "News Content": "සිවිල් සේවා අංශයේ සංශෝධන කිහිපයක් ඇතුළත් පනතකට එරෙහිව ප්‍රංශයේ විරෝධතාවක් ආරම්භ වී ඇත. ඊට අධ්‍යාපන, සෞඛ්‍ය සහ පොලීසිය ඇතුළු අංශ කිහිපයක සිවිල් සේවකයන් එක්ව සිටි බව විදෙස් මාධ්‍ය වාර්තා කළේය. පැරිස් අගනුවරට එක්වූ සිවිල් සේවකයන් පිරිසක් රජයේ සංශෝධන කිහිපයකට එරෙහිව විරෝධතාවේ නිරතවෙමින් සිටියි. නව යෝජනාව අනුව කොන්ත්‍රාත් පදනම යටතේ සේවයේ නිරත පිරිස් වෙත වැඩි වාසි හිමිවන බව ඔවුන් මෙහිදී චෝදනා කර සිටියි. විරෝධතාව සඳහා එරට විශාලතම වෘත්තීය සමිති වන CGT, CFDT,සහ FO යන වෘත්තීය සමිති එක්ව සිටියි. එහිදී රජයේ සෑම සේවා අංශයක්ම නියෝජනය වන අයුරින් වෙන්වෙන්ව සිය ඉල්ලීම් රජයට වෙත ඉදිරිපත් කෙරුණි. තමන්ට වැඩි පිළිගැනීමක් අවශ්‍ය බව පොලිස් වෘත්තීය සංගමය පවසද්දී, දේශීය සෞඛ්‍ය සේවා අඩපණ කිරීමට එරෙහිව රෝහල් සේවකයන් හඬනැගුවේය. ඊට අධ්‍යාපන අංශයේ සිවිල් සේවයකයන් රැසක්ද එක්ව සිටීම විශේෂත්වයකි. පොදු සේවා සම්බන්ධයෙන් ගෙන එන නම සංශෝධන පනත ඉදිරි සතියේදී ප්‍රංශ පාර්ලිමේන්තුව හමුවට ඉදිරිපත් කර විවාදයට ගැනීමට නියමිතය. පසුගිය අප්‍රේල් මස 25වැනිදා මේ සම්බන්ධයෙන් මාධ්‍ය හමුවක් පැවැති අතර 2022 වසර වන විට රජයේ සේවකයන්ගෙන් 120 000ක් සේවයෙන් ඉවත් කිරීමට ඉදිරිපත් කළ යෝජනාව ඉවත් කර ගැනීමට ජනාධිපති එමානුවෙල් මැක්‍රොන් එහිදී කටයුතු කළේය. ඔහු සිය යෝජනාවක් හකුලා ගත් පළමු අවස්ථාව මෙය ලෙස වාර්තා වෙයි.", "URL": "https://sinhala.adaderana.lk/news.php?nid=109664", "Category": null, "Parent URL": null}