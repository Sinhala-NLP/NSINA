{"Source": "Adaderana", "Timestamp": "November 5, 2012 03:19 pm", "Headline": "දෝෂාභියෝගය ගැන යළිත් සිතන්න - මහනාහිමිවරු ජනපතිට ලියති", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත්වි ඇති දෝෂාභියෝග යෝජනාවේ අවශ්‍යතාව සම්බන්ධයෙන් යළිත්වරක් විමර්ශනාත්මකව සලකා බලා ක‍්‍රියාකරන ලෙස මහනාහිමිවරුන් ජනාධිපති මහින්ද රාජපක්ෂ මහතාගෙන් ඉල්ලීමක් කර තිබේ. අධිකරණයේ ස්වාධීනත්වය සම්බන්ධයෙන් පොදු ජනතාව තුළ ඇති විශ්වාසය පළුදු නොවන ආකාරයෙන් ඉවසිලිවන්තව කටයුතු කරන ලෙස ජනාධිපතිවරයා වෙත ලිපියක් යොමුකරමින් මහනාහිමිවරු පෙන්වාදෙති. මල්වතු, අස්ගිරි මහනාහිමිවරුන්ට අමතරව අමරපුර මහා නිකායේ උත්තරීතර මහානායක දවුල්දෙණ ශ‍්‍රී ඤාණීස්සර හිමියන් මෙන්ම රාමඤ්ඤ මහා නිකායේ මහනායක නාපාන ශ‍්‍රී පේමසිරි යන හිමිවරුන්ගේ අත්සනින් යුතුව අදාළ ලිපිය යවා තිබේ. බුද්ධ දේශනාව අනුව රටේ, සමාජයේ, ජාතියේ අවධානය යොමුකර සාධාරණත්වය ඉස්මතු වන සේ තීන්දු තීරණ ගැනීම සහ ක‍්‍රියාකිරීම අතිශයින් වැදගත් බව එම ලිපියෙන් පෙන්වාදී ඇත.", "URL": "https://sinhala.adaderana.lk/news.php?nid=28923", "Category": null, "Parent URL": null}