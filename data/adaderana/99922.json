{"Source": "Adaderana", "Timestamp": "November 28, 2018 10:56 am", "Headline": "කාබන් ඩයොක්සයිඩ් විමෝචනය ඉහළට", "News Content": "වසර හතරකට පසුව පළමු වරට කාබන් ඩයොක්සයිඩ් විමෝචනය ඉහළ ගොස් ඇතැයි ජගත් සංවිධානය පවසයි. මේ හේතුවෙන් දේශගුණික විපර්යාස අවම කිරීමේ ගෝලීය උත්සාහය තවදුරටත් අසාර්ථක වී ඇති බවද එම සංවිධානය පෙන්වා දෙනු ලබයි. 2030 වර්ෂය වන විට ගෝලීය හරිතාගාර වායු විමෝචනය මෙම ශතවර්ෂය තුළ ගෝලීය උණුසුම පවත්වා ගත යුතු මට්ටමට වඩා ටොන් බිලියන 13-15ත් අතර ප්‍රමාණයකින් ඉක්මවනු ඇති බව ජගත් සංවිධානයේ පාරිසරික වැඩසටහනේ 9 වන වාර්ෂික වාර්තාවේ දැක්වෙයි. සිව් වසරකට පසුව පළමු වරට කාබන් ඩයොක්සයිඩ් විමෝචනය ඉහළ ගොස් ඇතැයි ද එම වාර්තාවේ සඳහන්ය. 2017 වර්ෂයේ කාබන් ඩයොක්සයිඩ් විමෝචනය ඉහළ යෑමට ආර්ථික වර්ධනය හේතුවී ඇතැයි ද අදාළ වාර්තාවෙන් පෙන්වා දී ඇත. ගෝලීය උණුසුම සෙල්සියස් අංශක දෙකට වඩා අඩුවෙන් පවත්වා ගැනීමට ලොව රටවල් මේ වන විට සිය උත්සාහයන් දෙගුණ තෙගුණ කරමින් සිටින නමුත් ලොව දැවැන්තම ආර්ථිකයන් හිමි G 20 රටවල් ඒ සම්බන්ධයෙන් සාමුහිකව ගන්නා ක්‍රියාමාර්ග ප්‍රමාණවත් නැති බවත් සඳහන්ය.", "URL": "https://sinhala.adaderana.lk/news.php?nid=99922", "Category": null, "Parent URL": null}