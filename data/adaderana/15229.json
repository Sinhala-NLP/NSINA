{"Source": "Adaderana", "Timestamp": "April 2, 2011 02:45 pm", "Headline": "අවසාන තරගයේ විස්තර ප්‍රචාරය වළකමින් ගුවන්විදුලි සංස්ථාවට වාරණ නියෝගයක්", "News Content": "ලෝක කුසලාන ක්‍රිකට් අවසාන මහා තරගයේ සජීවී විස්තර ප්‍රචාරය ගෙන ඒම වළක්වාලමින් ශ්‍රි ලංකා ගුවන්විදුලි සංස්ථාවට එරෙහිව කොළඹ වාණිජ මහාධිකරණය වාරණ නියෝගයක් නිකුත් කර තිබේ. 2011 අයි.සී.සී ලෝක කුසලාන ක්‍රිකට් තරගාවලියේ ශ්‍රි ලංකාව තුළ සජීවී විස්තර ප්‍රචාරය ගෙන ඒමේ ගුවන් විදුලි විකාශන අයිතිය ලබාගෙන ඇති එෆ්.එම් දෙරණ වෙනුවෙන් පවර් හවුස් ලිමිටඩ් සමාගම අධිකරණයෙන් කරන ලද ඉල්ලීමක් සලකා බැලීමෙන් අනතුරුව එම වාරණ නියෝගය නිකුත් කරනු ලැබීය. ශ්‍රී ලංකාව තුළ අයි.සී.සී. ලෝක කුසලාන ක්‍රිකට් තරගාවලියේ විස්තර ප්‍රචාරය ගෙනඒමේ පූර්ණ අයිතිය එෆ්.‍එම්. දෙරණ සතු බවට පවර් හවුස් ලිමිටඩ් සමාගම, කොළඹ වාණිජ මහාධිකරණයට ඊයේ(01) කරුණු ඉදිරිපත් කරනු ලැබීය. එම කරුණු සලකා බැලීමෙන් අනතුරුව කොළඹ වාණිජ මහාධිකරණය, ශ්‍රී ලංකා ගුවන් විදුලි සංස්ථාවට එරෙහිව මෙම වාරණ නියෝගය නිකුත් කර තිබේ.", "URL": "https://sinhala.adaderana.lk/news.php?nid=15229", "Category": null, "Parent URL": null}