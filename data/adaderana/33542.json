{"Source": "Adaderana", "Timestamp": "April 24, 2013 02:51 pm", "Headline": "2012 මුලට වඩා 2013 මුල හොඳයි", "News Content": "2012 වසරේ දී ජනවාරි 01 වැනිදා සිට අප්‍රේල් 19 වැනි දින දක්වා රිය අනතුරු 12,139 ක් වාර්තා වී ඇති අතර මෙම වසරේ එම කාලය තුළ රිය අනතුරු 11,691 ක් වාර්තා වී ඇති බව පොලිස් මූලස්ථානය පවසයි. එය 2012 වසරට සාපේක්ෂව 448 ක අඩුවීමකි. ඒ අනූව 2012 වසරට සාපේක්ෂව මෙම වසරේ ගතවූ කාලය තුළ රිය අනතුරු වාර්තාවීමේ අඩුවක් පෙන්නුම් කරන බව පොලිස් මූලස්ථානය කියයි. මේ අතර පසුගිය වර්ෂයට සාපේක්ෂව මෙම වර්ෂයේ මනුෂ්‍ය ඝාතන වාර්තාවීමේ අඩුවක් පෙන්නුම් කරන බව ද පොලිස් මූලස්ථානය සඳහන් කරයි. පොලිස් දෙපාර්තමේන්තුවේ සංඛ්‍යා ලේඛනවලට අනූව 2012.01.01 සිට 2012.04.19 දක්වා වාර්තා වී ඇති මනුෂ්‍ය ඝාතන සිද්ධීන් 219කින් මියගොස් ඇති සංඛ්‍යාව 265කි. මේ වසරේ අදාළ කාලසීමාව තුළ මනුෂ්‍ය ඝාතන සිද්ධීන් 185කින් මියගොස් ඇත්තේ 197ක් බවද ‍පොලීසිය පවසයි. ඒ අනුව 2012 වසරට සාපේක්ෂව මේ වසරේදී එය ඝාතන සිද්ධීන් 34කින් මෙන්ම මියගිය ගණන ද 68කින් අඩුවී ඇත.", "URL": "https://sinhala.adaderana.lk/news.php?nid=33542", "Category": null, "Parent URL": null}