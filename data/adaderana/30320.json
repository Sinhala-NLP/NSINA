{"Source": "Adaderana", "Timestamp": "December 28, 2012 03:30 pm", "Headline": "උපකාරක ගුරුවරයා යළි රිමාන්ඩ්", "News Content": "සා.පෙළ විභාගයේ විද්‍යාව 01 ප්‍රශ්න පත්‍රයේ ප්‍රශ්න 19ක් ඇතුළත් කර ඒ හා සමානවම අනුමාන ප්‍රශ්න පත්‍රයක් ලබාදුන් බව කියන උපකාරක පන්ති ගුරුවරයා ලබන මස10 වැනිදා දක්වා යළිත් රක්ෂිත බන්ධනාගාර ගත කර තිබේ. සිද්ධියට සම්බන්ධයෙන් අත්අඩංගුවට ගෙනතිබූ උපකාරක පංති ගුරුවරයා ඇතුළු සැකකරුවන් 5 දෙනෙකු අද කඩුවෙල මහේස්ත‍්‍රාත් අධිකරණය හමුවට ඉදිරිපත් කරන ලදී. ඒ අනුව ඔවුන් ලබන 10 වැනි දින දක්වා රක්ෂිත බන්ධනාගාර ගත කරන ලෙස කඩුවෙල මහේස්ත‍්‍රාත් ලංකා ජයරත්න මෙනවිය නියෝග කළේය. ප‍්‍රශ්න පත‍්‍ර පිටවීමේ සිද්ධිය සම්බන්ධයෙන් අදාළ උපකාරක පන්ති ගුරුවරයා පසුගිය 21 වැනි දින අත්අඩංගුවට ගත් අතර අධිකරණයට ඉදිරිපත් කිමෙන් අනතුරුව ඔහු අද (28) දිනය දක්වා රක්ෂිත බන්ධනාගාර ගත කර තිබිණ.", "URL": "https://sinhala.adaderana.lk/news.php?nid=30320", "Category": null, "Parent URL": null}