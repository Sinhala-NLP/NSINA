{"Source": "Adaderana", "Timestamp": "August 4, 2014 11:44 pm", "Headline": " කුරාම් ෂෙයික් ඝාතන නඩුවේ විත්තිකරුවන්ට දුන් දඬුවම ප්‍රමාණවත් නෑ ", "News Content": "තංගල්ලේ හෝටලයකදී බ්‍රිතාන්‍ය ජාතික සහන සේවකයෙකු වූ කුරාම් ෂෙයික් ඝාතනය කර ඔහුගේ පෙම්වතිය දූෂණය කිරීමේ සිද්ධිය සම්බන්ධයෙන් නඩුවේ විත්තිකරුවන් සිව්දෙනාට අධිකරණය විසින් ලබාදුන් දඬුවම ප්‍රමාණවත් නොවේ යැයි නීතිපති දෙපාර්තමේන්තුව විසින් අභියාචනාධිකරණයට පෙත්සමක් ගොනු කර තිබේ. අදාළ සිද්ධිය සම්බන්ධයෙන් තංගල්ල ප්‍රාදේශිය සභා හිටපු සභාපතිවරයා ඇතුළු විත්තිකරුවන් සිව්දෙනෙකුට එරෙහිව නඩු පවරා තිබුණි. තංගල්ල සංචාරක හෝටලයක පැවැති සාදයකදී බ්‍රිතාන්‍ය ජාතිකයකු ඝාතනයකිරීම ඇතුළු අධිචෝදනා 17ක් යටතේ තංගල්ල ප්‍රාදේශීය සභාවේ හිටපු සභාපතිවරයා ඇතුළු චූදිතයින් සිව් දෙනෙකුට වසර 20ක සිර දඬුවමක් පසුගියදා නියමවිය. සාවද්‍ය මිනී මැරීම, නීති විරෝධී කල්ලියක සාමාජිකයින්වීම, රංචුගැසී දුෂණය කිරීම ඇතුළු චෝදනා කිහිපයක් අධිකරණය හමුවේ ඔප්පුවීම හේතුවෙන් විත්තිකරුවන්ට එරෙහිව අදාළ දඬුවම් නියම කෙරුණි. අදාළ චෝදනා සම්බන්ධයෙන් වන නඩු විභාගය කොළඹ මහාධිකරණය හමුවේ විශේෂ නඩු කටයුත්තක් ලෙස විභාගයට ගත් අතර නඩු විභාගය පිළිබඳ දෙස් විදෙස් නිරික්ෂකයන්ගේ දැඩි අවධානය යොමුවිය.", "URL": "https://sinhala.adaderana.lk/news.php?nid=45125", "Category": null, "Parent URL": null}