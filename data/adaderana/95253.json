{"Source": "Adaderana", "Timestamp": "August 30, 2018 04:42 pm", "Headline": " මධූෂ්ගේ ගෝලයෝ 2ක් කොටුවෙයි", "News Content": "සංවිධානාත්මක අපරාධ කල්ලියකට සම්බන්ධ සැකකරුවන් දෙදෙනෙකු සංවිධානාත්මක අපරාධ නිවාරණ කොට්ඨාශය විසින් අත්අඩංගුවට ගෙන තිබේ. ඊයේ(29) රාත්‍රී කාලයේ හෝමාගම හා බණ්ඩාරගම ප්‍රදේශවල දී පොලිස් විශේෂ කාර්ය බලකා නිලධාරීන් විසින් සිදු කරන ලද වැටලීමක දී ටී-56 වර්ගයේ ගිනි අවියක් එම සජීවි පතරොම් 24 ක් හා මයික්‍රෝ වර්ගයේ පිස්තෝල සඳහා භාවිතා කරන සජීව පතොරොම් 5ක් සමඟ සංවිධානාත්මක අපරාධ කල්ලියකට සම්බන්ධ සැකකරුවන් දෙදෙනෙක් මෙලෙස අත්අඩංගුවට පත්ව තිබේ. එක් සැකකරුවෙක් හර්ෂ චන්දන විතාරණගේ නැමති වයස අවුරුදු 35 ක් වු හෝමාගම ප්‍රදේශයේ පදිංචි පුද්ගලයෙක් වන අතර, එනෙක් සැකකරු විජේතුංග අමරදිවාකර ආරච්චිගේ නිරෝෂ් තුෂාර නැමති වයස අවුරුදු 36 ක් වු බණ්ඩාරගම පදිංචි පුද්ගලයෙකි. සැකකරුවන් සංවිධානාතාමක අපරාධකරුවෙකු වන මාකඳුරේ මධූෂ් නැමති අයගේ සමීපතම ගෝලයින් බවත්, මොවුන් මත්ද්‍රව්‍ය ඡාවාරම්කරුවන් බවත් පොලීසිය සඳහන් කරයි. 2018 අගෝස්තු 14 වන දින රත්නපුර පොලිස් වසමේ ටී-56 වර්ගයේ ගිනි අවියකින් වෙඩි තබා පුද්ගල ඝාතනයක් කිරීමට තැත් කිරීමේ අපරාධයට සම්බන්ධ අය බවට ද අනාවරණය වී ඇති බව පොලීසිය වැඩිදුරටත් පවසයි. පොලිස් විශේෂ කාර්ය බලකායේ නිලධාරීන්, සංවිධානාත්මක අපරාධ නිවාරණ කොට්ඨාශ බුද්ධි අංශයේ නිලධාරීන් සමඟ දීර්ඝ කාලයක් පුරා සිදු කළ විමර්ශනයකින් අනතුරුව මෙම සැකකරුවන් අත්අඩංගුවට ගෙන තිබේ. සැකකරුවන් අද දින හෝමාගම මහේස්ත්‍රාත් අධිකරණයට ඉදිපත් කිරීමෙන් අනතුරුව සැප්තැම්බර් මස 4 වන දින දක්වා රැඳවුම් නියෝග ලබා ගෙන තිබේ. සංවිධානාත්මක අපරාධ නිවාරණ කොට්ඨාශය විසින් වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=95253", "Category": null, "Parent URL": null}