{"Source": "Adaderana", "Timestamp": "May 7, 2016 09:42 am", "Headline": " සෞදියේ සිටින ලාංකිකයින් ආපසු එවන්න කඩිනම් පියවර", "News Content": "සෞදි කඳවුරුවල සිටින ශ්‍රී ලාංකිකයින් මෙරටට එවීම සඳහා කඩිනමින් කටයුතු කරන බව සෞදි රජය පවසයි.සෞදි අරාබියට ගොස් විවිධ හේතූන් නිසා අතරමංව ශ්‍රී ලංකාවට ඒමට නොහැකිව බොහෝ කාලයක් එරට සුභසාධන කඳවුරුවල වෙසෙන ලාංකිකයින් හට පිටවීමේ බලපත්‍ර ලබාදීමේ ක්‍රියාවලියක් ඇති කිරීමට සෞදි රජය එකඟ වී ඇත.විදේශ කටයුතු නියෝජ්‍ය අමාත්‍ය ආචාර්ය හර්ෂද සිල්වා මහතා පසුගියදා සෞදි අරාබියේ සංචාරයක නිරත වූ අතර එහිදී එරට කම්කරු අමාත්‍ය හා ස්වදේශ කටයුතු නියෝජ්‍ය අමාත්‍යවරයා සමඟ සිදුකළ සාකච්ඡාවල ප්‍රථීඵලයක් ලෙස මෙම එකඟතාව පළ කර ඇති බව සඳහන්ය.මීට අමතරව සෞදි අරාබියේ සේවය කරන ශ්‍රී ලාංකිකයින්ගේ තොරතුරු වරින් වර ශ්‍රී ලංකාව සමග බෙදා ගැනීමටත්, ශ්‍රී ලාංකිකයින්ගේ සුබසාධන ගැටලු විසදීමටත් සෞදි රජයේ අවධානය යොමුව තිබේ.එමෙන්ම එරට සමාජ සේවා අමාත්‍යවරයා හා මහජන සෞඛ්‍ය නියෝජ්‍ය අමාත්‍යවරයා සමඟ ද විදේශ කටයුතු නියෝජ්‍ය අමාත්‍ය හර්ෂ ද සිල්වා මහතා සාකච්ඡා පවත්වා ඇත.සෞදියේ අතරමංව සිටින, වෛද්‍ය ප්‍රතිකාර අවශ්‍ය ශ්‍රී ලාංකික ශ්‍රමිකයින්ට අවශ්‍ය ප්‍රතිකාර ලබාදීම හා සෞදියේදී මරණයට පත්වන මෙරට ශ්‍රමිකයින්ගේ මෘත දේහයන් ලංකාවට කඩිනමින් ගෙන්වාගැනීමේ වැඩපිළිවෙළක් සකස් කිරීම කෙරහිද එහිදී අවධානය යොමුවූ බව වාර්තා වෙයි.", "URL": "https://sinhala.adaderana.lk/news.php?nid=59888", "Category": null, "Parent URL": null}