{"Source": "Adaderana", "Timestamp": "December 30, 2018 11:47 am", "Headline": "මැතිව්ස්ට ඕස්ට්‍රේලියානු සංචාරය අහිමි වන ලකුණු", "News Content": "ආබාධයකට ලක්වූ ශ්‍රි ලංකා ක්‍රිකට් කණ්ඩායමේ තුන් ඉරියව් ක්‍රිඩක ඇන්ජලෝ මැතිව්ස් හට ඕස්ට්‍රේලියානු තරග සංචාරය ද අහිමි වීමේ අවදානමක් මතුව තිබේ. ඒ ආබාධය හේතුවෙන් සති 04ක කාලයක් විවේක ගත යුතු බවට වෛද්‍යවරුන් විසින් නිර්දේශ කිරීම හේතුවෙන්ය. ක්‍රයිස්චර්ච් හීදී පැවති ශ්‍රී ලංකා - නවසීලන්ත දෙවන ටෙස්ට් ක්‍රිකට් තරගයේ පන්දුවට පහරදෙමින් සිටියදී ආබාධයකට ලක්වී මැතිව්ස්ට එම තරගයෙන් ඉවත් වීමට සිදුවුණි. මේ හේතුවෙන් නවසීලන්ත තරග සංචාරය ද ඔහුට අහිමි වී තිබේ. ශ්‍රි ලංකා කණ්ඩායමේ ඕස්ට්‍රේලියානු තරග සංචාරය ලබන ජනවාරි මස 24 වනදා ආරම්භ වීමට නියමිතයි.", "URL": "https://sinhala.adaderana.lk/news.php?nid=101524", "Category": null, "Parent URL": null}