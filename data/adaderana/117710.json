{"Source": "Adaderana", "Timestamp": "August 28, 2019 06:59 pm", "Headline": "ඇමති සජිත්ට රවී නගන අලුත්ම චෝදනාව", "News Content": "ජාතික නිවාස සංවර්ධන අධිකාරියේ රෙගුලාසි කඩකරමින් සේවකයින් 4500ක් අයථා ලෙස බඳවා ගැනීමට විෂය භාර අමාත්‍ය සජිත් ප්‍රේමදාස මහතා කටයුතු කර ඇතැයි කියන සිද්ධිය පිළිබඳව ජනාධිපති පරීක්ෂණ කොමිසමට ලැබී ඇති පැමිණිල්ල විභාග කිරීම අද(28) ආරම්භ වුණි. මේ අතර නිවාස, ඉදිකිරීම් හා සංස්කෘතික කටයුතු අමාත්‍යංශය යටතේ පවතින මධ්‍යම සංස්කෘතික අරමුදලට අයත් රුපියල් කෝටි 120ක මුදලක් අතුරුදන්ව ඇතැයි කියන සිද්ධිය පිළිබඳව අග්‍රාමාත්‍යවරයාගේ උපදෙස් මත පරීක්ෂණයක් ආරම්භ කර ඇති බව පුවත්පත් කිහිපයක් අද වාර්තාකර තිබුණි. ජාතික නිවාස සංවර්ධන අධිකාරියට සේවකයින් 4500ක් ආයතනික රෙගුලාසිවලට එරෙහිව කොන්ත්‍රාත් පදනම මත අයථා ලෙස බඳවාගෙන ඇති බවට එම අධිකාරියේ ප්‍රගතිශිලි සේවක සංගමය මීට මාස 2කට පමණ පෙර ජනාධිපති පරීක්ෂණ කොමිසමට පැමිණිලි කර තිබු බව වාර්තා වෙයි. එහි වගඋත්තරකරු ලෙස නම් කර ඇත්තේ ජාතික නිවාස සංවර්ධන අධිකාරයේ නියෝජ්‍ය සාමාන්‍යාධිකාරි, මානව සම්පත් කළමනාකරු ලලිත් එදිරිසිංහ මහතායි. මේ අතර නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා විසින් මධ්‍යම සංස්කෘතික අරමුදල අවභාවිත කර ඇති බවට එක්සත් ජනතා නිදහස් සන්ධාන පාර්ලිමේන්තු මන්ත්‍රී කංචන විජේසේකර මහතා පසුගිය 22 වැනිදා පැවති මාධ්‍ය හමුවකදී චෝදනා එල්ල කළේය. නිවාස, ඉදිකිරීම් හා සංස්කෘතික කටයුතු අමාත්‍යංශය යටතේ පවතින මධ්‍යම සංස්කෘතික අරමුදලට අයත් රුපියල් කෝටි 120ක මුදලක් අතුරුදන්ව ඇතැයි කියන සිද්ධිය සම්බන්ධයෙන් විමර්ශන පැවැත්වීමට අග්‍රාමාත්‍යවරයා විසින් සිය ලේකම් සමන් ඒකනායක මහතාගේ ප්‍රධානත්වයෙන් යුතු කමිටුවක් පත් කර ඇති බව ජාතික පුවත් පත් කිහිපයක්ද අද වාර්තාකර තිබුණි. එහි වැඩිදුරටත් දැක්වුණේ අදාළ සිද්ධිය සම්බන්ධයෙන් අමාත්‍ය රවී කරුණානායක මහතා විසින් පසුගියදා අග්‍රාමාත්‍යවරයාට කරුණු ඉදිරිපත් කර තිබූ බවයි. මේ සම්බන්ධයෙන් සමස්ත ලංකා තෛනිකායික එක්සත් සඟ පෙරමුණ අද මාධ්‍ය හමුවක් පවත්වමින් කරුණු පැහැදිලි කළේය.", "URL": "https://sinhala.adaderana.lk/news.php?nid=117710", "Category": null, "Parent URL": null}