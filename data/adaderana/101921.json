{"Source": "Adaderana", "Timestamp": "January 7, 2019 09:34 am", "Headline": "සෝමාවතිය ජාතික වන උද්‍යානය තුළ දී අහිමි වු ජීවිතය", "News Content": "සෝමාවතිය ජාතික උද්‍යානයේ දී කිඹුලෙකු ඝාතනය කළ බවට සැකපිට පුද්ගලයින් දෙදෙනෙක් අත්අඩංගුවට ගෙන තිබේ. වන උද්‍යානය මැදින් ගලා බසින මහවැලි ගඟේ සැරිසැරූ කිඹුලෙක් මෙලෙස මන්දකට හසුකොට අල්ලා මරා එම කිඹුලාගේ මස් අලෙවි කිරීමට රැගෙන යමින් සිටි පුද්ගලයින් දෙදෙනෙක් මෙලෙස අත්අඩංගුවට පත්ව ඇත. එම පුද්ගලයින් සමඟ මරා දමන ලද කිඹුලාගේ මස් ද අත්අඩංගුවට ගෙන තිබේ. සෝමාවතිය ජාතික වන උද්‍යානයට අයත් මලල් ආරු ප්‍රදේශයේ දී මෙම කිඹුල් දඩයමට සම්බන්ධ පුද්ගලයින් අත්අඩංගුවට ගෙන ඇති අතර, ඔවුන් මැදිරිගිරිය කිරිමැටිය ප්‍රදේශයේ පදිංචිකරුවන් බවට හඳුනාගෙන තිබේ. අත්අඩංගුවට පත් පුද්ගලයින් හා කිඹුල් මස්වලට අමතරව මෙම ඝාතනයට යොදා ගන්නා ලද උපකරණ රැසක් ද සුංගවිල වනජීවි කාර්යාලය මඟින් අත්අඩංගුවට ගෙන ඇත. අත්අඩංගුවට පත් සැකකරවන් හා උපකරණ අද(07) දින හිඟුරක්ගොඩ මහේස්ත්‍රාත් අධිකරණයට ඉදිරිපත් කිරීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=101921", "Category": null, "Parent URL": null}