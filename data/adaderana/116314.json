{"Source": "Adaderana", "Timestamp": "August 11, 2019 06:31 pm", "Headline": "ප්‍රදේශවාසීන්ගේ විරෝධතා මැද කොළඹ කුණු අරුවක්කාලුවට", "News Content": "කොළඹ නගර සීමාවේ එක් රැස්වන කසළ අරුවක්කාලු කසළ අංගනය වෙත රැගෙන එන ටිපර් රථවල මග අවහිර කරමින් ප්‍රදේශවාසීන් ඊයේ (10) රාත්‍රියේ විරෝධතාවක නිර විය. ඒ කසළ රැගෙන ඒමට බාධා නොකළ යුතු බවට අභියාචනාධිකරණය නියෝගයක්ද ලබාදී තිබූ පසුබිමකයි. කොළඹ නගර සීමාවේ එක් රැස්වන කසළ කෙරවලපිටිය අංගනයට බැහැරකිරීම නැවැත්වීමට ගත් තීරණයෙන් පසු මේ වන විට කසළ බැහැර කෙරෙන්නේ අරුවක්කාලු අංගනයටයි. ඉකුත් දින කිහිපයේ මෙට්‍රික් ටොන් 3500 ක පමණ කසළ කොළඹ නගරයේ විවිධ ස්ථානවල ගොඩගැසී තිබූ අතර මේ වනවිට ඒවා ඉවත් කර තිබේ. ‍ කොළඹ සිට දිනකට ටිපර් රථ 20 ක් පමණ කසළ රැගෙන අරුවක්කාලු කසළ අංගනය දක්වා ගමන් කරන අතර එලෙස ඊයේ රාත්‍රියේ කසළ රැගත් ටිපර් රථ කිහිපයකට පුත්තලම නගරයේදී ජනතාවගෙන් විරෝධය එල්ල විය. යතුරුපැදි වල නැගුණු ප්‍රදේශවාසීන් කසළ ප්‍රවාහනය කරන ටිපර් රථ හඹා ගියේය. කෙසේ වෙතත්, පසුව පුත්තලම පොලිසියේ මැදිහත්වීමෙන් කසළ ටිපර් රථ නැවත අංගනය දක්වා පිටත්කර යවා තිබේ. මෙවන් පසුබිමක අරුවක්කාලු කසළ අංගනය ඉවත් කරන ලෙස බලකරමින් විරෝධතා පුවරුවක් අත්සන් කිරීම අද (11) පස්වරුවේ වනාතවිල්ලුව ප්‍රදේශයේදී සිදු කෙරුණි. ඒ අතර මෙම කසළ බැහැර කිරීමෙන් පරිසර ගැටලු මෙන්ම සෞඛ්‍ය ගැටලු රැසක්ද උද්ගතවන බවට පළාත් පාලන ආයතන ප්‍රධානීන් මෙන්ම විපක්ෂයේ පාර්ශ්වද චෝදනා කරයි. කෙසේවෙතත් මධ්‍යම පරිසර අධිකාරියේ සභාපති ඉසුර දේවප්‍රිය මහතා පැවසුවේ මහජනයාට පීඩාවක් නොවන අයුරින් කසළ ගෙන ඒමට පළාත් පාලන ආයතන වගබලා ගත යුතු බවයි. මේ අතර අද දෙරණ කළ විමසීමකදී කොළඹ නාගරික කොමසාරිස් පාලිත නානායක්කාර මහතා සඳහන් කළේ අරුවක්කාලු අංගනයට කිසිදු ගැටලුවකින් තොරව කසළ බැහැර කිරීම සිදු කෙරෙන බවයි.", "URL": "https://sinhala.adaderana.lk/news.php?nid=116314", "Category": null, "Parent URL": null}