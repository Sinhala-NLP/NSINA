{"Source": "Adaderana", "Timestamp": "February 15, 2016 04:18 pm", "Headline": "මහින්ද පක්ෂය බාරදුන්නේ රටටවත් පක්ෂයටවත් ආදරේ නිසා නෙවෙයි", "News Content": "හිටපු ජනාධිපති මහින්ද රාජපක්ෂ මහතා ශ්‍රීලනිපයේ සභාපති ධූරය බාරදුන්නේ පක්ෂයට හෝ රටට ආදරයට නොවන බව සමාජ සවිබලගැන්වීමේ හා සුබසාධන අමාත්‍ය එස්.බී දිසානායක මහතා පවසයි.තමා පක්ෂයට හා රටට ආදරය බව රාජපක්ෂ මහතා තැන තැන කියමින් යන්නේ බොරුවට මිස සත්‍යයට නොවන බව අමාත්‍යවරයා කියා සිටියේ අද(15)කොළඹ පැවති මාධ්‍ය හමුවකදීය.මේ ආණ්ඩුව බලයට පත්වූ වහාම පැවති රජය සමයේ සිදුවුණු දූෂණ,වංචා,අක්‍රමිකතා ගැන ප්‍රබල හඬක් මතුවීම හා ඒ පිළිබඳ පරීක්ෂණ සිදුකෙරෙමින් යද්දී හිටපු ජනාධිපතිවරයාගේ නියෝජිතයින් පැමිණ ජනාධිපති මෛත්‍රීපාල සිරිසේන මහතා හමුවූ බව දිසානායක මහතා සඳහන් කළේය.ශිරන්ති රාජපක්ෂ මහත්මිය හිටපු ජනාධිපති ආර්යාව බවත්, නාමල් රාජපක්ෂ ඇයගේ පුතු සේම පාර්ලිමේන්තු මන්ත්‍රීවරයෙකු බැවින් ආවට ගියාට අත්අඩංගුවට ගැනීමට ඉඩදිය නොහැකි බවත්,එසේ වුවද පරීක්ෂණවලට තමා බාධා නොකරන බැවින් පරීක්ෂණ අඛණ්ඩව සිදුකරගෙන යනු ඇති බවත් ඒ මොහොතේ ජනාධිපති මෛත්‍රීපාල සිරිසේන මහතා විසින් පැවසූ බවත් අමාත්‍යවරයා කියා සිටියේය.මේ අනුව ඒ මොහොතේ ඇතිවූ සංසිද්ධීන් හේතුකොට ගෙන සිරිලිය ගිණුම හා ශිරන්ති රාජපක්ෂ මහත්මියත්,නාමල් රාජපක්ෂ මන්ත්‍රීවරයාත් සම්බන්ධවුණු ප්‍රශ්න හේතුවෙන් ඔවුන් එයින් බේරාගැනීම සඳහා මහින්ද රාජපක්ෂ මහතා පක්ෂයේ තනතුර හැරගිය බව අමාත්‍යවරයා අවධාරණය කළේය.මහින්ද රාජපක්ෂ මහතාට ශ්‍රීලනිපයේ පහල ස්ථරය තුළ පදනමක් තිබෙන බව තමන් පිළිගන්නා බවත්, එසේ වුවද ඔහු ජාතිවාදී දිශාවකට මෙම පක්ෂය ගෙන ගිය නිසා ශ්‍රීලනිපයට සුළුතර ඡන්ද පදනම අහිමිවූ බවත් අමාත්‍යවරයා මෙහිදී පෙන්වා දුන්නේය.පක්ෂයෙන් ඉවතට ගිය පිරිසට එතුමා 'ගෙම්බන්'යයි ආමන්ත්‍රණය කළද, සිරිමාවෝ බණ්ඩාරනායක මැතිනියගේ කාලයේද පක්ෂය හැරගිය පිරිස් සිටිය බවත්, ඔවුන්'කලවැද්දන්\"බවත් දිසානායක මහතා සඳහන් කළේය.", "URL": "https://sinhala.adaderana.lk/news.php?nid=57245", "Category": null, "Parent URL": null}