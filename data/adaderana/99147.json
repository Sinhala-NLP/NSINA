{"Source": "Adaderana", "Timestamp": "November 13, 2018 04:19 pm", "Headline": "“ගජ”යාපනය හරහා 100ට යයි", "News Content": "“ගජ” සුළි කුණාටු තත්ත්වයේ බලපෑම හේතුවෙන් උතුර සහ උතුරුමැද පළාත්වල හෙට (14) සහ අනිද්දා (15) සුළං තත්ත්වයේ වැඩි වීමක් අපේක්ෂා කෙරෙන බව කාලගුණ විද්‍යා දෙපාර්තමේන්තුව පවසයි. යාපනය අර්ධද්වීපය හරහා හමන සුළඟේ වේගය පැයට කිලෝමීටර් 100ක් දක්වා වර්ධනය විය හැකි බව එම දෙපාර්තමේන්තුව පැවසුවේය. එමෙන්ම මන්නාරම, පුත්තලම, ත්‍රිකුණාමලය, අනුරාධපුර, පොළොන්නරුව, කිළිනොච්චි, මුලතිව් සහ වව්නියා දිස්ත්‍රික්ක හරහා සුළඟේ වේගය පැයට කිලෝමීටර් 80 ක් දක්වා වර්ධනය වනු ඇති බව ද සඳහන් වේ. මේ අතර හෙට සහ අනිද්දා උතුරු පළාතේ විටින් විට වැසි හෝ ගිගුරුම් සහිත වැසි අපේක්ෂා කෙරෙන අතර ඇතැම් ප්‍රදේශවලට මිලිමීටර් 100 ක් පමණ වන තද වැසි ඇති විය හැකි බවට කාලගුණ විද්‍යා දෙපාර්තමේන්තුව දැනුම් දී ඇත්තේය. දිවයිනට උතුරු සහ නැගෙනහිර දෙසින් වන මුහුදු ප්‍රදේශවල සුළඟේ වේගය විටින් විට පැයට කිලෝමීටර් 70 ත් 80 ත් දක්වා වැඩි විය හැකි බව එම දෙපාර්තමේන්තුව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=99147", "Category": null, "Parent URL": null}