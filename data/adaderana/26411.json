{"Source": "Adaderana", "Timestamp": "August 8, 2012 11:26 am", "Headline": "වව්නියාව බන්ධනාගාරයේ රැඳවියෙකු මියයයි", "News Content": "රාගම රෝහලේ ප්‍රතිකාර ලබමින් සිටි තවත් එල්.ටී.ටී.ඊ සැකකරුවෙකු ජීවිතක්ෂයට පත්ව ඇත. ඊයේ (07) රාත්‍රියේ මෙම සැකකරු ජීවිතක්ෂයට පත්ව ඇති බව සඳහන්ය. මෙම සැකකරු මාසයක පමණ කාලයක් ‍රාගම රෝහලේ ප්‍රතිකාර ලබමින් සිට ඇති බව වාර්තා වේ. අදාළ සැකකරු වව්නියාව බන්ධනාගාරයේ සිට මහර බන්ධනාගාරය වෙත මාරුකර එවා ඇති අතර එහිදී මොහු රෝගී තත්ත්වයට පත්ව ඇති බව බන්ධනාගාර දෙපාර්තමේන්තුව සඳහන් කරයි. පසුගිය ජූනි මස 28 දින වව්නියාව බන්ධනාගාරයේ ඇතිවූ ගැටුමක දී පහරකෑමට ලක්වූ මරියදාස් දිල්රුක්ෂාන් නැමති මෙම රැඳවියා යාපනය පතයිපූර් ප්‍රදේශයේ පදිංචිකරුවෙකු බව අපි ශ්‍රී ලාංකිකයෝ සංවිධානයේ විධායක කමිටු සාමාජික උදුල් ප්‍රේමරත්න මහතා පැවසීය. ඔහු මාසයක පමණ කාලයක් කෝම තත්ත්වයෙන් රාගම රෝහලේ දැඩි සත්කාර ඒකකයේ ප්‍රතිකාර ලබමින් සිටි බව ද ප්‍රේමරත්න මහතා සඳහන් කළේය. අදාළ පහරදීමේ සිද්ධියෙන් මීට පෙර ද රැඳවියෙකු මරණයට පත්වූ අතර එම පහරදීම් හා මරණ සම්බන්ධව කිසිදු පරීක්ෂණයක් ආරම්භ කර නොමැති බවට ඒ මහතා චෝදනා කරයි. එමෙන්ම මෙසේ මරණයට පත් රැඳවියා මීට වසර 04 ට පෙර අතුරුදහන්ව සිට ඇති බවත්, ඔහු පිළිබඳව නැවත අනාවරණය වූයේ මෙම සිද්ධියත් සමග් බවත් උදුල් ප්‍රේමරත්න මහතා ප්‍රකාශ කළේය.", "URL": "https://sinhala.adaderana.lk/news.php?nid=26411", "Category": null, "Parent URL": null}