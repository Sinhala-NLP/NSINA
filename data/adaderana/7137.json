{"Source": "Adaderana", "Timestamp": "March 8, 2010 12:24 pm", "Headline": "ෆොන්සේකාට එරෙහිව චෝදනා ගොනු කර අවසන්", "News Content": "ජෙනරාල් සරත් ෆොන්සේකා මහතාට එරෙහිව හමුදා නීතියට අනුව මූලික චෝදනා 5 ක් යටතේ සාක්ෂි ගොනු කර අවසන් බව හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසයි. ඒ අනුව ඉතා ඉක්මනින්ම යුද අධිකරණය කැඳවීම සිදුකරනු ඇතැයිද ඔහු අද දෙරණට කියා සිටියේය. ජෙනරාල් සරත් ෆොන්සේකා මහතාට සිය දියණියන් දෙදෙනාට දුරකතනයෙන් ආමන්ත්‍රණය කරන්නට අවසර ලබා දුන් බව ද යුද හමුදා මාධ්‍ය ප්‍රකාශකවරයා පැවසීය. දැනට අත්අඩංගුවේ පසුවන ජෙනරාල් සරත් ෆොන්සේකා මහතාට සිය දියණියන් දෙදෙනාට දුරකතනයෙන් ආමන්ත්‍රණය කරන්නට අවසර ලබාදීම සිදුකළේ නීතිමය කරුණු හේතුකොට ගෙන නොව යුද හමුදාපතිවරයා ලබා දුන් විශේෂ වරප්‍රසාදයක් හේතුවෙන් බවද හෙතෙම කියා සිටියේය. . සිය දියණියන් දෙදෙනාට ඇමතීමට අවස්ථාව ලබා නොදීම හේතුවෙන් ආහාරපාන නොගෙන ජෙනරාල් ෆොන්සේකා විසින් උපවාසයක් ආරම්භ කළ බව අනෝමා ෆොන්සේකා මහත්මිය ඊයේ නිවේදනය කළාය.", "URL": "https://sinhala.adaderana.lk/news.php?nid=7137", "Category": null, "Parent URL": null}