{"Source": "Adaderana", "Timestamp": "July 25, 2018 04:05 pm", "Headline": "රිලාගලයාය කඳුයාය විනාශ කිරීමට එරෙහි විරෝධයක්", "News Content": "බෙලිඅත්ත ගැටමාන්න රිලාගලයාය කඳුයාය විනාශ කිරීමට විරෝධය දක්වමින් මධ්‍යම පරිසර අධිකාරියේ හම්බන්තොට දිස්ත්‍රික් කාර්යාලය ඉදිරිපිටදී අද (25) දහවල් විරෝධතාවයක් සිදුකෙරිණි. රිලාගලයාය සුරැකිමේ එකමුතුවේ සාමාජිකයින් විසින් මෙම විරෝධතාවය සංවිධානය කර තිබිණි. විරෝධතාවය සඳහා පැමිණ සිටි පිරිස මධ්‍යම පරිසර අධිකාරියේ හම්බන්තොට දිස්ත්‍රීක් කාර්යාලයේ නිලධාරින් සමඟ පැයක පමණ කාලයක් සාකච්ඡා කිරීමෙන් අනතුරුව විරෝධතාවයේ නිරත විය. විරෝධතාකරුවන් විරෝධතා පුවරු රැගෙන පාඨ කියමින් විරෝධතාවයේ නිරත විය. ගැටමාන්න රජමහා විහාරයේ විහාරාධිපති හකුරුවෙල පඤ්ඤාසාර ස්වාමීන්වහන්සේද මෙම විරෝධතාවය සදහා එක්වූහ. විරෝධතාවය සදහා සහභාගී වූ බෙලිඅත්ත ප්‍රාදේශීය සභා මන්ත්‍රී ජයන්ත මුතුමාල(ජ.වි.පෙ.) මහතා මාධ්‍යවේදීන් වෙත අදහස් දක්වමින් මෙසේ පැවසීය. \"මධ්‍යම පරිසර අධිකාරීයේ කොළඹ පිහිටි මූලස්ථානයට අපි 24 දින ගියා. මහජනතාවගේ විරෝධතාවය ගැන එම ආයතනයේ සිටි ප්‍රධාන නිළධාරියා අවබෝධයක් ලබා ගත්තා. මේ විනාශය වැළැක්වීමේ ප්‍රධාන වගකීම තියෙන්නේ මධ්‍යම පරිසර අධිකාරියේ හම්බන්තොට දිස්ත්‍රීක් කාර්යාලය සතුවයි. මේ රිලාගලයාය කැඩුවම බෙලිඅත්ත ප්‍රදේශයේ ජනතාව විශාල පානීය ජල ගැටළුවකට මුහුණ දෙනවා. මේ ගල කැඩීමට මහජන විරෝධතාවය නොසලකා කිසිම අයුරකින් ලබා දෙන්න එපා. එහෙම කරනවානම් මහජනතාව මීට එහා ගිය විරෝධතාවයකට යන බව අපි මධ්‍යම පරිසර අධිකාරියේ හම්බන්තොට දිස්ත්‍රීක් කාර්යාලයේ ප්‍රධාන නිළධාරිතුමාට කිව්වා. එතුමා කියන්නේ මධ්‍යම පරිසර අධිකාරියෙන් කිසිම ආයතනයකට බලයක් දුන්නේ නැහැලු ගල කඩන්න. නමුත් පිටතින් ගල් ගෙනත් කඩන්න කසර් එකක් පවත්වාගෙන යන්න අවසර පත්‍රයක් දීලා තියෙනවා. ඒකත් 2019 ජනවාරි 21 දිනට අවසන් වෙනවා. අධිවේගී මාර්ග ව්‍යාපෘතිය නිම වුණු ගමන් මාගා ආයතනයට ඔය කියන ගල් කසර් එක ඉවත් කරගෙන යන්න සිදුවෙනවා. ඒ වෙනුවෙනුත් ජනතාව පෙළගැහෙනවා. අපේ ප්‍රධාන ඉල්ලීම මේ ගල කඩන එක නතර කරන එකයි.\"", "URL": "https://sinhala.adaderana.lk/news.php?nid=93191", "Category": null, "Parent URL": null}