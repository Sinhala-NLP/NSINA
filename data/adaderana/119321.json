{"Source": "Adaderana", "Timestamp": "September 17, 2019 03:38 pm", "Headline": " මැඩ්රිඩ් අගනුවරත් ජලයෙන් යටවෙයි", "News Content": "ස්පාඤ්ඤයේ මැඩ්රිඩ් අගනුවර ආශ්‍රිත ප්‍රදේශයේ ප්‍රබල ගංවතුරක් හටගෙන තිබේ. මේ හේතුවෙන් අගනගරයේ දෛනික කටයුතු රැසක් අඩාලවී ඇති බව සඳහන් වෙයි. තද වැසි සමඟ ස්පාඤ්ඤයේ ප්‍රදේශ රැසක්ම මේ වන විට ජලයෙන් යටවී තිබේ. අයහපත් කාලගුණයෙන් වැඩි බලපෑම් එල්ලවී තිබෙන්නේ එරට දකුණුදිග කලාපයටයි. මේ අතර මැඩ්රිඩ් අගනුවර ආශ්‍රිත ප්‍රදේශයද ජල ගැලීමට හසුව තිබේ. ගංවතුරින් එම කලාපයේ පිහිටි නිවාස හා මහාමාර්ග රැසක්ද යටවී ඇති බව සඳහන් වෙයි. මේ හේතුවෙන් බොහෝ පිරිසක් ආරක්ෂිත ස්ථානවලට යැවීමටත් බලධාරීන් පියවර ගෙන තිබුණි. අයහපත් කාලගුණය හේතුවෙන් එරටින් මරණ කිහිපයක්ද වාර්තා විය. මාසයකටත් අඩු කාලයක් තුළ මැඩ්රිඩ් අගනුවර ආශ්‍රිත ප්‍රදේශය ජල ගැල්මට ලක්වූ දෙවන අවස්ථාව මෙයයි. ඉකුත් අගෝස්තු මාසයේදීද මේ ප්‍රදේශයේ ඇතිවූ ධාරාණිපාත වර්ෂාවත් සමඟ ගංවතුරක් හට ගත්තේය.", "URL": "https://sinhala.adaderana.lk/news.php?nid=119321", "Category": null, "Parent URL": null}