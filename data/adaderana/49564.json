{"Source": "Adaderana", "Timestamp": "February 24, 2015 09:06 pm", "Headline": "මන්ත්‍රී ආසන 37 න් 7ක් පමණක් හිමි මු.කො  මහ ඇමති ගැටළු සහගතයි", "News Content": "නැගෙනහිර පළාත් ප්‍රධාන අමාත්‍යවරයා වෙත සියලු අමාත්‍ය බලතල ගොනුවීම ඉතා බරපතළ ගැටළු සහගත තත්ත්වයක් නිර්මාණය කර ඇති බව කැෆේ සංවිධානය පවසයි.එම සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව ආණ්ඩුකාර ඔස්ටින් ප්‍රනාන්දු මහතා වෙත යොමු කළ ලිපියකින් මේ බව දන්වා තිබේ.එකී ලිපියේ මෙසේද සඳහන්ය. නැගෙනහිර පළාත් සභාවේ නව ප්‍රධාන ඇමතිවරයා ලෙස පත්වූ ශ්‍රී ලංකා මුස්ලිම් කොංග්‍රසයේ උප නායක නසීර් අහමඩ් පළාත් සභාවේ සියලුම අමාත්‍යධූර තමන්ගේ යටතේ තබාගනිමින් අනෙක් අමාත්‍යධූර පත් නොකිරීම සම්බන්ධයෙන් ඔබගේ කඩිනම් අවධානය යොමු කරනු කැමැත්තෙමි. නැගෙනහිර පළාත් ප්‍රධාන ඇමතිවරයා පළාත් සභා පනතේ විධි විධාන අනුව පත් කළ යුතු අමාත්‍යධූර හතර සදහා මහජන නියෝජිතයින් පත් නොකර පළාත් අමාත්‍යාංශ සියල්ලේම බලතල තමා යටතේ පවත්වා ගෙන යයි. මෙම තත්ත්වය බලය බෙදාහැරීම පිළිබද මූලික නිර්ණායක උල්ලංඝණය කිරීමක් බව කැෆේ සංවිධානයේ නිරීක්ෂණයයි. පළාත් සභා පනතට අනුව මහ ඇමතිවරයා හා තවත් ඇමතිවරු හතර දෙනෙක් පත් කිරීමට හැකියාව පවතී. ලංකා පළාත් සභා ඉතිහාසය පූරාම එය ප්‍රායෝගික ව්‍යවහාරයක් බවට පත් කරන ලදී. පළාත් සභා ක්‍රමය ඇති කරනු ලැබුවේම බලය බෙදා හැරීමේ සංකල්පය මත පදනම් වෙමිනි. එබැවින්, එක් පුද්ගයෙකු අතට එම බලය පත්වීම පළාත් සභා ක්‍රමයේ විකෘතියක් බවට පත්වේ. නැගෙනහිර පළාත් සභාවේ පාලන බලය ශ්‍රී ලංකා මුස්ලිම් කොංග්‍රසය ලබාගැනීමෙන් පසුව අය වැය ලේඛණය සකස් කරන තෙක් තමන් අනෙක් අමාත්‍යධූර තබාගන්නා බව වත්මන් මහ ඇමතිවරයා ප්‍රකාශ කර තිබූ බව වාර්තා විය. ජාතික ආණ්ඩු සංකල්පය අනුව යමින් නැගෙනහිර පළාත් සභාවේ අමාත්‍යධූර බෙදාදෙන බව මහ ඇමතිවරයා ජනමාධ්‍යයට පවසා ඇති නමුත්, මේ වන තෙක් අනෙක් දේශපාලන පක්ෂ සමග සාකච්ඡා කර අමාත්‍යධූර ලබාදීමට අවශ්‍ය මූලික පියවරවත් නොගැනීම බරපතළ ගැටළු මතුකරන්නකි. නැගෙනහිර පළාත් සභාවේ පාලන බලය ශ්‍රී ලංකා මුස්ලිම් කොංග්‍රසයට ලබාදීමට මැදිහත්වූ පාර්ශවයන්ද මේ වන විට මෙය බරපතළ ලෙස ප්‍රශ්න කරයි. නැගෙනහිර පළාත් සභාවේ මන්ත්‍රී ආසන තිස් හතෙන් ශ්‍රී ලංකා මුස්ලිම් කොංග්‍රසය සතුවන්නේ මන්ත්‍රී ආසන හතක් පමණි. එක්සත් ජනතා නිදහස් සන්ධානයට මන්ත්‍රී ආසන දාහතරක් ද දෙමළ ජාතික සන්ධානයට මන්ත්‍රී ආසන එකොළහක් ද හිමිය. ශ්‍රී ලංකා මුස්ලිම් කොංග්‍රසය සතුවන්නේ මන්ත්‍රී ආසන හතක් පමණි. එක්සත් ජාතික පක්ෂයට මන්ත්‍රී ආසන හතරක් හා ජාතික නිදහස් පෙරමුණට එක් මන්ත්‍රී ආසනයක් හිමිවී තිබේ. මන්ත්‍රී ආසන හතක් පමණක් හිමි පක්ෂයේ එක් පුද්ගලයෙක් පළාත් සභාවේ සම්පූර්ණ විධායක බලය හැසිරවීම බරපතළ ප්‍රශ්නකාරී තත්ත්වයකි. නැගෙනහිර පළාත් සභාවේ අමාත්‍යාංශවලින් හා ආණ්ඩුකාරවරයාගේ වැය ශීර්ෂයෙන් මුදල් එක් කරගත් මහ ඇමැතිවරයා එක් මන්ත්‍රීවරයෙක්ට රුපියල් මිලියනයක් බැගින් බෙදාහැරීමට කටයුතු කරමින් සිටී. ආණ්ඩුකාරවරයාගේ වැය ශීර්ෂයෙන් පමණක් රුපියල් මිලියන දෙකක මුදලක් ලබාගෙන ඇත්තේ පළාත් සභා මන්ත්‍රීවරුන්ට මන්ත්‍රී ප්‍රතිපාදන ලෙස මුදල් වෙන් කිරීමටය. මන්ත්‍රීවරුන්ට සන්තෝසමක් ලෙස මෙම මුදල් ලබාදීමට උත්සාහ කරන බව කැෆේ සංවිධානයේ නිරීක්ෂණයයි. සභාවේ සම්මත වූ අය වැය ප්‍රකාශනයකට පරිබාහිරව අමාත්‍යාංශය සහ ආණ්ඩුකාරවරයාගේ වැය ශිර්ෂයන්ගෙන් ප්‍රධාන අමාත්‍යවරයෙකු මුදල් හුවමාරු කිරීමට උපදෙස් ලබාදී ඇති බව දැන ගැනීමෙන් අප මවිතයට පත්වීමු. 2012 දී පැවති මැතිවරණයෙන් පසුව නැගෙනහිර පළාත් සභාවේ පාලන බලය එක්සත් ජනතා නිදහස් සන්ධානයට හිමිව තිබූ අතර වසර දෙකහමාරකින් මහ ඇමැතිධූරය හා අමාත්‍යධූර ශ්‍රී ලංකා මුස්ලිම් කොංග්‍රසයට ලබාදීමට එකඟතාවයක් ඇතිව තිබුණි. එක්සත් ජනතා නිදහස් සන්ධානය, ශ්‍රී ලංකා මුස්ලිම් කොංග්‍රසය හා ජාතික නිදහස් පෙරමුණ එක්ව නැගෙනහිර පළාත් සභාවේ පාලනය පසුගිය වසර දෙකහමාර තුළ මෙහෙයවීය. අබ්දුල් මජීඩ් මහ ඇමැතිවරයා ලෙස එම කාලයේදී කටයුතු කළේය. නව මහ ඇමැතිවරයා පත්වීමට පෙර එක්සත් ජනතා නිදහස් සන්ධානයට අමාත්‍යධුර තුනක් ද ශ්‍රී ලංකා මුස්ලිම් කොංග්‍රයටය එක් අමාත්‍යධුරයක්ද හිමිව තිබුණේය. ජනාධිපතිවරණයෙන් පසුව මතුවූ නව දේශපාලන ප්‍රවණතාවය සමගින් සන්ධාන ආරණ්ඩුව පොරොන්දුවූ පරිදි මහ ඇමැතිධූරය තමන්ට අවශ්‍ය බවට ශ්‍රී ලංකා මුස්ලිම් කොංග්‍රසය ප්‍රකාශ කළ අතර ඒ අනුව ප්‍රධාන අමාත්‍යධූරය ඔවුන්ට ලබාදුන්නේය. පළාත් සභාවේ මන්ත්‍රීවරු දිවුරුම් පෙත්සම් ලබාදෙමින් නසීර් අහමඩ්ට මහ ඇමැතිධූරය ලබාදීමට අවශ්‍ය සහාය ලබාදෙන බව පැවසුවේය. එහෙත් මේ වන තෙක් අමාත්‍යධූර පත් නොකිරීමේ ගැටලුව මතුකරමින් පෙර ලබාදී තිබූ දිවුරුම් පෙත්සම් ඉවත් කරගන්නා බව නැගෙනහිර පළාත් සභා මන්ත්‍රී ඩබ්ලිව්.ඩී. වීරසිංහ අනතුරු අඟවා තිබේ. නැගෙනහිර පළාත් සභාව ජනවාර්ගික සංයුතිය අතින් ද අතිශයින් සංවේදී පළාත කි. ‘‘යුක්තිය ඉටුවනවා පමණක් නොව යුක්තිය ඉටුවන බව පෙනෙන්නට ද තිබිය යුතුය‘ යන සංකල්පය අනුව කටයුතු කිරීම ඉතා වැදගත්වන්නේ මේ සංවේදී බව නිසාමය. මතුව ඇති තත්ත්වය වඩාත් ප්‍රජාතන්ත්‍රවාදී සහ බලය බෙදීමේ මුලික සංකල්ප අනුව යමින් විසඳා ගැනීම සදහා මැදිහත්වන ලෙස ඉතාමත් ගෞරවයෙන් ඉල්ලා සිටිමු. පරිණත සිවිල් පරිපාලකයෙකු ලෙස ලද අත්දැකීම් සහිතව ආණ්ඩුකාර ධූරයේ කටයුතු කරන ඔබතුමන් තරම් හොඳි මෙම කටයුත්තට මැදිහත් විය හැකි වෙනත් අයෙකු නොවන බව අප සංවිධානයේ විශ්වාසය බව ද මෙහිලා සදහන් කරන්නෙමු.", "URL": "https://sinhala.adaderana.lk/news.php?nid=49564", "Category": null, "Parent URL": null}