{"Source": "Adaderana", "Timestamp": "August 9, 2018 10:55 am", "Headline": "පැපොල නිසා රජරට සරසවියේ පීඨ 3ක් වැසෙයි", "News Content": "රජරට විශ්වවිද්‍යාලයේ මිහින්තලේ පරිශ්‍රෙය් පීඨ තුනක් ලබන 26 වනදා දක්වා වසා දැමීමට එම විශ්වවිද්‍යාල පාලන අධිකාරිය මඟින් තීරණය කර ඇති බව අද දෙරණ වාර්තාකරු පවසයි. සමාජවිද්‍යා හා මානව ශාස්ත්‍ර, කළමණාකරණ හා ව්‍යවහාරික විද්‍යා සහ තාක්ෂණික විද්‍යා යන පීඨ ඊයේ(08) දහවල් සිට මෙලෙස වසා දමා ඇති බව විශ්වවිද්‍යාලයේ උප කුලපති මහාචාර්ය රංජිත් විජේවර්ධන මහතා සඳහන් කළේය. අදාළ පීඨ තුනෙහි නේවාසිකාගරය තුළ සිටි සිසු, සිසුවියන් අතර පැපොල රෝගය පැතිරයාම හේතුවෙන් මෙම තිරණය ගෙන ඇති බව විශ්වවිද්‍යාල පාලන අධිකාරිය සඳහන් කළේය. සිසුන් 44 දෙනෙකුට පැපොල රෝගය වැළඳී තිබුණු බවත්, තවත් සිසුන් පිරිසක් පාචනය සහ වෛරස් උණ රෝගී තත්ත්වයකට ගොදුරුවී තිබූ බවත් වාර්තා වෙයි. මේ අතර එළඹෙන 27 වනදා වසා දැමූ පීඨ යළි විවෘත කරන අතර 26 දා සවස වන විට සිසු, සිසුවියන් නේවාසිකාගාර වෙත පැමිණෙන මෙන් උප කුලපති මහාචාර්ය රංජිත් විජේවර්ධන මහතා ඉල්ලා සිටියි.", "URL": "https://sinhala.adaderana.lk/news.php?nid=94099", "Category": null, "Parent URL": null}