{"Source": "Adaderana", "Timestamp": "March 15, 2013 06:03 pm", "Headline": "ශ්‍රී ලංකාවේ ප්‍රතිචාරය අගයනවා", "News Content": "විශ්ව මානව හිමිකම් සමාලෝචන වාර්තාවේ නිර්දේශ සම්බන්ධයෙන් ශ්‍රී ලංකා රජයේ යහපත් ප්‍රතිචාරය ගැන ප්‍රසාදය පළකරන බව බ්‍රිතාන්‍ය පවසයි. එසේම යුද සමයේ අවසානයේ සිදුවු බව කියන මානව හිමිකම් කඩවීම් ගැන විනිවිදභාවයකින් යුත් කඩිනම් පරීක්ෂණයක් පැවැත්වීම සඳහා ශ්‍රී ලංකාව කැමැත්ත පළ කිරීම ගැන ද බ්‍රිතාන්‍ය ප්‍රසාදය පළකරයි. එහෙත් මෑත කාලයේදී ඊට අදාළ පරීක්ෂණවල මන්දගාමී තත්ත්වයක් දක්නට ලැබුණු බවද එරට පවසයි. (15) ඉදිරිපත් වූ විශ්ව මානව හිමිකම් සමාලෝචන වාර්තාවට ප්‍රතිචාර දක්වමින් බ්‍රිතාන්‍ය මේ බව පැවසීය. මෑත කාලයේදී ශ්‍රී ලාංකාවේ මාධ්‍යවේදීන්ට සිදුවු ප්‍රහාර ගැන ද බ්‍රිතාන්‍ය රජය වඩාත් කණස්සල්ලට පත්වූ බව එහිදී ප්‍රකාශ කෙරිණ. තවද ශ්‍රී ලංකාවේ හිටපු අගවිනිසුරුවරිය දෝෂාභියෝගයකින් ධූරයෙන් පහ කිරීම, ශ්‍රී ලංකාවේ ඉහළ අධිකරණවල පිළිගත් ක්‍රමවේදයට අනූව සිදුනොවු බවද බ්‍රිතාන්‍ය එහිදී පෙන්වාදෙන ලදී. ශ්‍රී ලංකාවේ අධිකරණ පද්ධතියේ කටයුතුවල ස්වාධීන බවක් මෙන්ම විනිවිදභාවයක් අපේක්ෂා කරන බවද ස්වාධීන අධිකරණ පද්ධතියක කටයුතුවලට අදාළ නිර්දේශ ශ්‍රී ලංකාව විසින් පිළිගත් බවක් නොපෙන බවද බ්‍රිතාන්‍ය එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=32447", "Category": null, "Parent URL": null}