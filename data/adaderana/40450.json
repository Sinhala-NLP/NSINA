{"Source": "Adaderana", "Timestamp": "January 19, 2014 08:28 am", "Headline": "ඔස්ට්‍රේලියාව ලංකාව අගයයි", "News Content": "ශ්‍රී ලංකා නාවික හමුදාව විසින් නීති විරෝධී මිනිස් ජාවාරම් නැවැත්වීමට ගෙන ඇති ක්‍රියාමාර්ග සම්බන්ධයෙන් සතුටු වන බව ඔස්ට්‍රේලියාව පවසයි. ඔස්ට්‍රේලියානු අග්‍රාමාත්‍ය ටෝනි ඇබට් නියෝජනය කරමින් හිටපු මේජර් ජෙනරල්වරයෙකු වන ජිම් මොලන් මහතා මේ දිනවල මෙරට සංචාරයක නිරතව සිටියි. ඔහු ඊයේ දිනයේ නාවික හමුදාපති වයිස් අද්මිරාල් ජයනාත් කොළඹගේ මහතා හමුවී ඇති අතර එහිදි නීති විරෝධී මිනිස් ජාවාරම් මැඩලීම සඳහා නාවික හමුදාව විසින් ක්‍රියාත්මක කර ඇති වැඩපිළිවෙළ අගය කළ බව නාවික හමුදාව ප්‍රකාශ කළේය. ඔස්ට්‍රේලියානු රජයේ අනුග්‍රහය යටතේ මුර සංචාරක කටයුතු සඳහා නාවික හමුදාවට බෝට්ටු දෙකක් ලබාදීමට ඔස්ට්‍රේලියානු රජය ගෙන ඇති තීරණය පිළිබඳව ද මෙහිදී ඔස්ට්‍රේලියානු නියෝජිතවරයා නාවික හමුදාපතිවරයා දැනුවත් කර ඇත. ඉතා කඩිනමින් අදාළ බෝට්ටු ලබාදීමට පියවර ගන්නා අතර එමගින් නීති විරෝධීව සිදුවන මිනිස් ජාවාරම් මැඩලීම සඳහා ශක්තිමත් අත්වැලක් සැපයෙනු ඇති බව ඔහු වැඩිදුරටත් පෙන්වා දී තිබේ. මේ අතර ඔස්ට්‍රේලියානු අග්‍රාමාත්‍යවරයාගේ විශේෂ නියෝජිත ජිම් මොලන් මහතා අධිකරණ අමාත්‍ය රවුෆ් හකීම් මහතා ද ඊයේ හමුවී සාකච්ඡා පවත්වා ඇත.", "URL": "https://sinhala.adaderana.lk/news.php?nid=40450", "Category": null, "Parent URL": null}