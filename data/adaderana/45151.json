{"Source": "Adaderana", "Timestamp": "August 6, 2014 05:46 am", "Headline": " ආරක්ෂක අමාත්‍යංශ වෙබ් අඩවියේ ලිපිය ගැන ජනපති වාර්තාවක් ඉල්ලලා", "News Content": "තමිල්නාඩු ප්‍රධාන අමාත්‍යවරිය අදාළ කර ගනිමින් ආරක්ෂක අමාත්‍යංශ වෙබ් අඩවියේ පළවූ ලිපිය සම්බන්ධයෙන් ජනාධිපති මහින්ද රාජපක්ෂ මහතා විසින් වාර්තාවක් ඉල්ලා තිබේ. ජනාධිපති මහින්ද රාජපක්ෂ මැතිතුමා ඊයේ අරලියගහ මන්දිරයේ දී ශ්‍රී ලාංකික පුවත්පත් කර්තෘවරුන් හා ගුවන්විදුලි සහ රුපවාහිනී ආයතනවල ප්‍රවෘත්ති අධ්‍යක්ෂකවරු හමුවූ අවස්ථාවේදී මේ පිළිබඳ කතා බහට ලක්විය. තමිල්නාඩු මහ ඇමතිතුමිය ඉන්දීය අගමැතිවරයාට යැවූ ලිපි සම්බන්ධව, ආරක්ෂක හා නාගරික සංවර්ධන අමාත්‍යංශ වෙබ් අඩවියේ \"නිසි අනුමැතියකින් තොරව\" පළකර ඇතැයි කියන ලිපිය පිළිබඳව මෙම හමුවේදී ජනමාධ්‍යවේදියෙක් ජනාධිපතිතුමාගෙන් විමසා සිටියේය. මෙම ලිපිය පළවුයේ \"නිසි අනුමැතියකින් තොරව\" බවත් ඒ පිළිබඳව දැනුම් දීමෙන් අනතුරුව ලිපිය වෙබ් අඩවියෙන් වහාම ඉවත් කළ බවත් පිළිතුරු දෙමින් ජාතික බුද්ධි අංශ ප්‍රධානි (විශ්‍රාමික) මේජර් ජනරාල් කපිල හෙන්ද්‍රවිතාන මහතා ප්‍රකාශකර සිටියේය. අමාත්‍යංශය විසින් මේ සම්බන්ධව සමාව අයැදීමේ ප්‍රකාශයක් නිකුත් කළ බවද හෙතෙම සඳහන් කළේය. \"රජයක් වශයෙන් මෙම සිදුවීම ගැන අපේ කණගාටුව ප්‍රකාශ කර සිටිමු.\" ජනාධිපති රාජපක්ෂ මහතා මෙහිදී කියා සිටියේය. එමෙන්ම නිසි අනුමැතියකින් තොරව ලිපිය පළවුයේ කෙසේද යන්න පිළිබඳව තමන් වාර්තාවක් ඉල්ලා ඇති බව ජනාධිපතිතුමා මෙහිදී මාධ්‍යවේදීන් හට ප්‍රකාශ කර සිටියේය.", "URL": "https://sinhala.adaderana.lk/news.php?nid=45151", "Category": null, "Parent URL": null}