{"Source": "Adaderana", "Timestamp": "September 13, 2018 07:29 am", "Headline": "අභිරහස් මරණයක්", "News Content": "අභිරහස් ලෙස මිය ගොස් සිටි කාන්තාවකගේ මරණය සම්බන්ධයෙන් විමර්ශන කටයුතු ආරම්භ කර ඇති බව හලාවත පොලීසිය පවසයි. මිය ගොස් ඇත්තේ හලාවත -ඔළිදළුව ප්‍රදේශයේ තාවකාලිකව පදිංචිව සිටි වර්ණකුලසූරිය මේරි රීටා ප්‍රනාන්දු නැමති වයස අවුරුදු 70 ක් වු කාන්තාවකි. ඊයේ (12) සවස මෙම මළ සිරුර සොයා ගෙන ඇත. මිය ගොස් ඇති කාන්තාව හලාවත - වට්ටක්කල්ලිය,කාවාටියාවත්ත ප්‍රදේශයේ දරුවන් සමඟ පදිංචිව සිට ඇත. පසුව ඇය දරුවන්ගෙන් වෙන්වී වසර 04 කට පමණ පෙර සිට හලාවත - ඔළිදළුව ප්‍රදේශයේ සුසාන භූමිය ආසන්නයේ කුඩා පැලක් සාදා ගෙන ජීවත් වී ඇත. දරුවන්ද ඉද හිට එහි පැමිණ ඇය බලා ගොස් ඇත. 12 වැනිදා සවස මිය ගොස් ඇති අයගේ දියණියක් පැමිණ මව සම්බන්ධයෙන් සොයා බලා ඇත. මව මිය ගොස් සිටින බව දැක ඇති දියණිය විසින් පොලීසියට කරන ලද දැණුම් දීමට කටයුතු කර ඇත. පසුව පොලීසිය විසින් එම ස්ථානයට ගොස් මූලික විමර්ශන කටයුතු සිදු කර ඇති අතර, අනතුරුව කාක්කපල්ලිය හදිසි මරණ පරීක්ෂක අමිත් කුමාර මහතා මළ සිරුර තිබූ ස්ථානයට පැමිණ සිදු කරන ලද විමර්ශනයක් සිදු කර ඇත. පශ්චාත් මරණ පරීක්ෂණය සඳහා මළ සිරුර හලාවත මහා රෝහල වෙත රැගෙන යන ලෙස හදිසි මරණ පරීක්ෂකවරයා විසින් හලාවත පොලීසියට නියෝග කර ඇත. හලාවත පොලීසිය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=96021", "Category": null, "Parent URL": null}