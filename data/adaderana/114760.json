{"Source": "Adaderana", "Timestamp": "July 22, 2019 11:09 pm", "Headline": "පුලියන්කුලම ළිඳකින් ගොඩ ගත් මෝටාර් උණ්ඩ", "News Content": "වව්නියාව, පුලියන්කුලම ප්‍රදේශයේ ළිඳක තිබි මෝටාර් උණ්ඩ තොගයක් අද (22) ‍සොයාගෙන ඇත. පවතින නියඟය හමුවේ ගෙවත්තක තිබු ළිඳක් පිරිසිදු කරන අවස්ථාවේ අදාළ බෝම්බ තොගය හමු වී ඇති බව අද දෙරණ වාර්තාකරු පවසයි. ළිඳ තුළ තිබී පුපුරණ ද්‍රව්‍ය මතුවීම සම්බන්ධයෙන් ප්‍රදේශවාසීන් සිදුකළ දැනුම්දීමක් මත වවුනියාව මහේස්ත්‍රාත් අධිකරණ නියෝග යට‍තේ ළිඳ කුළින් පුපුරණ ද්‍රව්‍ය ගොඩගත් බවයි. වව්නියාව පොලිස් විශේෂ කාර්ය බළකා නිලධාරීන්, යුධ හමුදා 563 බලසේනා නිලධාරීන් හා පොලීසිය එක්ව සිදුකළ මෙහෙයුමකින් අනතුරුව ළිඳ තුළ තිබු පුපුරණ ද්‍රව්‍ය ගොඩ ගෙන ඇත. ළිඳ තුළ තිබී මිලිමීටර 81 වර්ගයේ මෝටාර් උණ්ඩු 27 ක්, ටි 56 ගිනි අවි කොටස් දෙකක් හා බිම් බෝම්බයක් ද සොයාගෙන ඇත. පොලීසිය පවසා ඇත්තේ යුධ සමයේ අදාළ ප්‍රදේශය එල්. ටි. ටි.ඊ පාලන බල ප්‍රදේශයේ තිබු අතර, අවසන් සමයේ පලා ගිය එල්. ටි. ටි.ඊ සාමාජිකයින් අදාළ පුපුරණ ද්‍රව්‍ය ළිඳට දමා යන්නට ඇති බවට සැක පළ කරන බවයි. සොයාගත් පුපුරණ ද්‍රව්‍ය පොලිස් විශේෂ කාර්ය බළකා නිළධාරීන් විසින් නිශ්ක්‍රීය කිරීමට නියමිතව ඇති බවත් වාර්තා වෙයි. සිද්ධිය සම්බන්ධයෙන් පුලියන්කුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=114760", "Category": null, "Parent URL": null}