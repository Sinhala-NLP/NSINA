{"Source": "Adaderana", "Timestamp": "April 12, 2012 12:49 pm", "Headline": " ශ්‍රී ලංකාවට අපේ නියෝජිතයින් එවන්නේ නෑ", "News Content": "සිදුවීමට නියමිත ඉන්දීය විශේෂ නියෝජිතයින්ගේ සංචාරය හුදු සංචාරකයින්ගේ සංචාරක් පමණක් බවට පත්වනු ඇති බව ඉන්දීය ඒ.අයි.ඒ.ඩී.එම්.කේ පක්ෂ මහ ලේකම්,තමිල්නාඩු ප්‍රධාන අමාත්‍ය ජයලලිතා ජයරාම් පවසයි. එය ශ්‍රී ලංකාව විසින් තමාගේ ප්‍රතිරූපය ඉහළ නංවා ගැනීමේ අරමුණෙන් සංවිධානය කරන ලද්දක් බැවින් ඒ සඳහා තම පක්ෂයේ කිසිදු නියෝජිතයකු සහභාගී නොකරන බව ඇය ඉන්දීය මාධ්‍යයට පවසා තිබේ. ඉන්දීය පාර්ලිමේන්තුවේ ලෝක් සභාව හා රාජ්‍ය සභාව නියෝජනය කරමින් නියෝජිතයින් 15 දෙනෙකු ශ්‍රී ලංකාවට සහභාගීවීම පිළිබඳ තමාගේ ප්‍රසාදයක් නොමැති බව ඇය පෙන්වා දී ඇත. කෙසේ වෙතත් ඉන්දීය විශේෂ නියෝජිත පිරිස අප්‍රේල් මස 16-21 යන කාලය තුළ ශ්‍රී ලංකාවේ රැඳී සිටිනු ඇති බවත්,ජනාධිපතිවරයා ප්‍රමුඛ මෙරට වගකිව යුතු ප්‍රභූන් කිහිපදෙනෙකු සමග මෙම පිරිස සාකච්ඡා පැවැත්වීමට නියමිත බවත් සඳහන්ය. මීට පෙරාතුව වාර්තා වූයේ සාමාජිකයින් 14 දෙනකුගෙන් විශේෂ ඉන්දීය නියෝජිතයින්ගෙන් යුතු කණ්ඩායමක් අප්‍රේල් මස 17 වන දින ශ්‍රී ලංකාවට පැමිණෙන බවයි. ජිනීවා නුවර දී ශ්‍රී ලංකාව සම්බන්ධ යෝජනාවට අමෙරිකාව වෙත සහය පළ කිරීමට ඉන්දියාව තීරණය කිරීමෙන් පසු මෙම කණ්ඩායම දිවයිනට පැමිණීම විශේෂත්වයකි. ඉන්දීය විපක්ෂ නායිකා සුෂ්මා ස්වරාජ් ,එම්.ක්‍රිෂ්ණ ස්වාමි , චිත්තන් , මානිකා ටාගෝර් , සුදර්ශන නච්චියප්පන් , සීලම් , වෙන්කයි නයිදු ඇතුළු පිරිසක් මෙම සංචාරයට එක්වෙති. පසුගිය නොවැම්බර් මාසයේ දී ශ්‍රී ලංකා රජයේ ආරාධනයකට අනුව මෙම පිරිස පැමිණීමට නියමිතව තිබුණද හේතු කිහිපයක් මත එය කල්දැමුණු අතර මෙවර ඔවුන් දින 06ක කාලයක් මෙරට රැඳී සිටීමටත්, ඉන්දීය රජයේ ආධාර යටතේ ක්‍රියාත්මක සංවර්ධන ව්‍යාපෘති කිහිපයක නිරීක්ෂණ චාරිකාවක නිරතවීමටත් අපේක්ෂා කෙරෙති.", "URL": "https://sinhala.adaderana.lk/news.php?nid=23467", "Category": null, "Parent URL": null}