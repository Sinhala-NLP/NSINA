{"Source": "Adaderana", "Timestamp": "February 24, 2013 08:54 am", "Headline": "පෙළපාලී උද්ඝෝෂණ එපා - කලා හැකියාවන් ඉදිරිපත් කරන්න", "News Content": "1980 දශකයෙන් පසු බිඳ වැටුණු මෙරට විශ්ව විද්‍යාල පද්ධතිය යළි ගොඩනැගෙමින් පවතින බව උසස් අධ්‍යාපන අමාත්‍ය එස්.බි.දිසානායක මහතා පවසයි. විශ්ව විද්‍යාල සිසුන්ගේ ජවය පෙන්වීම සඳහා පෙළපාලී උද්ඝෝෂණ පැවැත්වීම වෙනුවට ඔවුන්ගේ කලා හැකියාවන් ඉදිරිපත් කිරීමට වේදිකාවක් නිර්මාණය කර ඇති බවඔහු පෙන්වාදෙයි. දෙරණ රූපවාහිනිය ඔස්සේ විකාශය වු කවිතා 2012 අවසන් මහා තරගයේ සම්මාන ප්‍රදානය කිරීමේ අවස්ථාවට එක්වෙමින් අමාත්‍යවරයා මේ බව පැවසීය. විශ්ව විද්‍යාල සිසුන්ගේ නිර්මාණ කුසලතාවන් සඳහා අවස්ථාව සලසමින් කවීතා වැඩසටහන හඳුන්වා දී තිබුණි. දිවයිනේ විශ්ව විද්‍යාල සිසුන් විවිධ ඉසව් ඔස්සේ එහිදි තරග වැදුණු අතර ඊයේ පැවති අවසන් මහ තරගයේ දී ජයග්‍රාහකයින් තීරණය කෙරිණ. නෙළුම් පොකුණ මහින්ද රාජපක්ෂ රංග ශාලාවේ පැවති මෙම උත්සවය සඳහා ජනාධිපති මහින්ද රාජපක්ෂ මහතා ඇතුළු ආරාධිතයන් සහ විශාල පිරිසක් එක්ව සිටියහ. කලාකරුවන් දෙදෙනෙකු විශේෂ ඇගයීමට ලක්කිරීම ද එහිදී සිදුවිය. එහිදී වසරේ නිර්මාණශීලි නර්තන ශිල්පියා ලෙස කැලණිය විශ්ව විද්‍යාලයේ අකිල පලිපාන සම්මාන දිනාගන්නා ලදී. එසේම වසරේ නිර්මාණශීලි ගායන ශිල්පියා වුයේ සෞන්දර්යය කලා විශ්ව විද්‍යාලයේ අසංක ලියනාරච්චිය. ඌව උසස් තාක්ෂණ විශ්ව විද්‍යාලයේ කුමුදිකා ගයන්ති වසරේ නිර්මාණශීලි ගායන ශිල්පිනිය ලෙස සම්මාන ලැබීය.", "URL": "https://sinhala.adaderana.lk/news.php?nid=31882", "Category": null, "Parent URL": null}