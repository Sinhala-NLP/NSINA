{"Source": "Adaderana", "Timestamp": "September 18, 2019 09:07 am", "Headline": "මැතිවරණ රැලියකට මරාගෙන මැරෙන ප්‍රහාරයක්-48ක් ජීවිතක්ෂයට", "News Content": "ඇෆ්ගනිස්තානයේ කාබුල් අගනුවර ස්ථාන දෙකකට එල්ල වූ මරාගෙන මැරෙන ප්‍රහාර දෙකකින් පුද්ගලයන් 48දෙනෙක් ජීවිතක්ෂයට පත්ව තිබේ. ප්‍රහාරයෙන් තුවාල ලැබූ පිරිස 50 ඉක්මවන බවයි විදෙස් වාර්තා සඳහන් කළේය. කාබුල් අගනුවරට මඳක් උතුරු දෙසින් පිහිටි පර්වාන් පළාතේ පැවති මැතිවරණ රැලියක් ඉලක්ක කර පළමු මරාගෙන මැරෙන බෝම්බ ප්‍රහාරය එල්ලවී තිබුණි. රැළියට එරට ජනාධිපති අශ්රෆ් ඝානිද සහභාගි වී සිට ඇති නමුත් ඔහුට ප්‍රහාරයෙන් කිසිදු හානියක් සිදුව නැහැ. මියගිය පිරිස අතර කුඩා ළමුන්ද සිටින බව විදෙස් වාර්තා සඳහන් කළේය. මරණ සංඛ්‍යාව තවදුරටත් ඉහළ යා හැකි බවද එම වාර්තා පවසයි. මේ අතර දෙවැනි ප්‍රහාරයේ එල්ල වී තිබුණේ කාබුල් අගනුවර පිහිටි අමෙරිකානු තානාපති කාර්යාලය ඉදිරිපිටයි. ඉන් පුද්ගලයන් විසි දෙදෙනෙක් මියගොස් තිබේ. ප්‍රහාර දෙකේම වගකීම තලේබාන් සංවිධානය භාරගෙන තිබේ. ඇෆ්ගන් රජය සමග සාකච්ඡා ප්‍රතික්ෂේප කරන තලේබාන් සංවිධානය, එලඹෙන 28වන දාට යෙදී තිබෙන එරට ජනාධිපතිවරණය කඩාකප්පල් කරන බවටද ප්‍රතිඥා දී ඇතැයි සඳහන්. මේ අතර නැවතත් ප්‍රකාශයක් නිකුත් කළ තලෙයිබාන් සංවිධානයේ සාම නියෝජිත ෂේර් මොහමද් අබ්බාස් පවසා ඇත්තේ තවදුරටත් සාම සාකච්ඡා සමගින් එක්වීමට තමන් සූදානම් බවයි. ඒ සදහා අමෙරිකානු ජනාධිපති ඩොනල්ඩ ට්‍රම්ප්ගේ සුබවාදී ප්‍රතිචාරයක් අපේක්ෂා කරන බවද ඔහු පවසයි. ඇෆ්ගනිස්තානය වෙත සාමය කැඳවිය හැකි එකම මග එය බවද තලෙයිබාන් ප්‍රකාශකයාගේ මතයයි.", "URL": "https://sinhala.adaderana.lk/news.php?nid=119362", "Category": null, "Parent URL": null}