{"Source": "Adaderana", "Timestamp": "April 19, 2019 06:13 pm", "Headline": "හක්කපටස් පිපිරීමෙන් තුවාල ලැබූ සද්ධන්තයා පිපාසයෙන් අවසන් ගමන් යයි", "News Content": "අනුරාධපුර කලා වැව් ඉස්මත්තේ සැරිසැරූ වන අලියෙකු හක්කපටස් පිපිරීම හේතුවෙන් මියගොස් තිබේ. මෙලෙස මිය ගොස් ඇත්තේ වයස අවුරුදු 15 ක් පමණ වන වන අලියෙක්. හක්කපටස් පිපිරීත් සමඟ මුඛයේ හා හොඬයේ හටගත් තුවාල හේතුවෙන් මෙමවන අලියා දින කිහිපයක සිට පීඩා විදිමින් සිටියේය. ගල්කිරියාගම වනජීවී නිලධාරීන් මීට පෙර අවස්ථා කිහිපයකදීම වන අලියාට ප්‍රතිකාර ලබා දී තිබුණා. කෙසේ වෙතත් දින ගණනාවක් මුළුල්ලේ ආහාර හෝ ජලය ලබා ගැනීමට නොහැකිව සිටීම හේතුවෙන් ඊයේ(18) පස්වරුවේ වන අලියා මෙලෙස මිය ගියේය. අනුරාධපුර පශු වෛද්‍ය කාර්යාල නිලධාරීන් පැවසුවේ දින ගණනාවක් මුළුල්ලේ ජලය නොමැතිව සිටීම මරණයට හේතුව බවයි.", "URL": "https://sinhala.adaderana.lk/news.php?nid=108248", "Category": null, "Parent URL": null}