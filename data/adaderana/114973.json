{"Source": "Adaderana", "Timestamp": "July 25, 2019 12:30 pm", "Headline": "එන්ටර්ප්‍රයිස් ශ්‍රී ලංකා වෙනුවෙන් විශේෂ බස් රථ සේවාවක්", "News Content": "අනුරාධපුරයේ දී පැවැත්වෙන එන්ටර්ප්‍රයිස් ශ්‍රී ලංකා ව්‍යවසායකත්ව ප්‍රදර්ශනයේ දෙවැනි දිනය අදයි. අදත් පෙරවරු 9.30 සිට ජනතාව විශාල පිරිසක් ප්‍රදර්ශන භූමියට පැමිණෙමින් සිටිති. විශේෂයෙන්ම ව්‍යවසායකත්වයට මං පෙත් විවර කර දෙන ව්‍යවසායකත්ව කලාපයට පිවිසීමට ජනතාව තුළ ඇති උනන්දුව මෙහි දී දක්නට ලැබේ. අද පෙරවරුව වන විට එම ප්‍රදර්ශන කුටියේ ඇති විවිධ ණය වර්ග සඳහා වන කවුන්ටර ජනතාවගෙන් පිරීගොස් තිබෙන අයුරු දක්නට ලැබිණි. අගමැති රනිල් වික්‍රමසිංහ මහතාගේ ප්‍රධානත්වයෙන් ඊයේ පස්වරුවේ නිල වශයෙන් විවෘත කෙරුණු ප්‍රදර්ශනය පෙරවරුවේ මුදල් අමාත්‍ය මංගල සමරවීර මහතා අතින් ජනතාව වෙනුවෙන් සංඛේතාත්මකව විවෘත කෙරිණි. එම අවස්ථාවේ සිට මධ්‍යම රාත්‍රිය දක්වා ප්‍රදර්ශන භූමියේ සෑම කුටියකම ජනතාව විශාල වශයෙන් දක්නට ලැබිණි. ව්‍යවසායකත්ව කලාපයට අමතරව, හරිත කලාපය, රාජ්‍ය සහ පෞද්ගලික අංශ කලාපය ජනතාවගේ වැඩි ආකර්ෂණයට ලක් විය. ප්‍රදර්ශනය ලබන 27 වැනිදා දක්වා සෑම දිනකම පෙරවරු 9.30 සිට මධ්‍යම රාත්‍රිය දක්වා පැවැත්වේ. දුර බැහැර සිට ප්‍රදර්ශනය නැරැඹීමට පැමිණෙන ජනතාව වෙනුවෙන් ශ්‍රී ලංකා ගමනාගමන මණ්ඩලය මගින් විශේෂ බස් රථ සේවා ක්‍රියාත්මක කර ඇත.", "URL": "https://sinhala.adaderana.lk/news.php?nid=114973", "Category": null, "Parent URL": null}