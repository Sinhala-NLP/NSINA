{"Source": "Adaderana", "Timestamp": "August 20, 2019 02:40 pm", "Headline": "අභ්‍යවකාශය ජය ගන්න සැරසෙන රොබෝ", "News Content": "අභ්‍යවකාශය ජය ගැනීමට සැරසෙන රොබෝවෙක් පිළිබඳව පුවතක් විදෙස් මාධ්‍ය වාර්තා කළේය. එම රොබෝවා එළඹෙන අගෝස්තු 22 වැනිදා ජාත්‍යන්තර අභ්‍යවකාශ මධ්‍යස්ථානය බලා ගමන් ආරම්භ කිරීමට නියමිතයි. නුදුරේදීම ජාත්‍යන්තර අභ්‍යවකාශ මධ්‍යස්ථානය වෙත ගමන් කිරීමට නියමිත රොබෝවෙක් පිළිබඳව පුවත වාර්තා වන්නේ රුසියාවෙන්. ස්කයිබොට් එෆ් 850 (Skybot F-850) ලෙස නම්කර ඇති එම රෝබෝවාගේ දර්ශන රුසියානු රොස්කොස්මෝස් අභ්‍යවකාශ ඒජන්සිය ප්‍රසිද්ධියට පත්කර තිබුණි. රොබෝවා විවිධ වස්තූන් හසුරුවන ආකාරය සහ යාන්ත්‍රික දෑත්වලින් චලනයන් සිදු කරන ආකාරය මෙම දර්ශනවල දැක්වෙයි. කෙසේ වෙතත් ඒ සඳහා රොබෝවරයාට මිනිස් ක්‍රියාකරුවෙකුගේ සහය අවැසි වුවත්, ඊට තනිව ක්‍රියාකාරකම් කිහිපයක් කිරීමේ හැකියාව පවතින බව රුසියානු රොස්කොස්මෝස් අභ්‍යවකාශ ඒජන්සිය පවසයි. එහෙත් අභ්‍යවකාශ මෙහෙයුම අතරතුර රොබෝවා ක්‍රියාත්මක වන්නේ මිනිසෙකුගේ අධීක්ෂණයට යටත්වයි. සිය යාන්ත්‍රික දෑත්වලින් පිස්තෝල භාවිත කිරීමේ හැකියාව පවතින Skybot F-850 රොබෝවා ගේ දස්කම් 2017 වර්ෂයේදී රුසියානු ජනාධිපති ව්ලැඩිමීර් පුටින්ගේ ද අවධානයට ලක්විය. එළඹෙන අගෝස්තු 22 වැනිදා මෙම රොබෝවා ජාත්‍යන්තර අභ්‍යවකාශ මධ්‍යස්ථානය බලා ගමන් කිරීමට නියමිත බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=117014", "Category": null, "Parent URL": null}