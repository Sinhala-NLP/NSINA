{"Source": "Adaderana", "Timestamp": "August 12, 2014 01:49 pm", "Headline": "සබරගමු සිසුවා කළේ රඟපෑමක් - එයාට යාපනය සරසවියට මාරුවීමක් ඕනී වෙලා", "News Content": "තමාට කිසියම් පිරිසක් පහරදුන් බවට පසුගියදා සබරගමුව විශ්ව විද්‍යාලයේ සිසුවා සිදුකළ පැමිණිල්ල අසත්‍යයක් බවට තහවුරු වී ඇති බව පොලීසිය පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ ඔහුගේ සිරුරේ තිබු තුවාල ඔහු විසින්ම සිදුකරගත් බවට අදාළ ශිෂ්‍යා පාපොච්චාරණය කර ඇති බවයි. සබරගමුව විශ්ව විද්‍යාලයේ නේවාසිකාගාරයේ දී දෙමළ සිසුවෙකු වන තමාට කිසියම් පිරිසක් තමන්ට පහරදුන් බවට අදාළ සිසුවා විසින් පසුගිය 03වැනිදා බලංගොඩ පොලිසියට පැමිණිල්ලක් කර තිබුණි. මේ සම්බන්ධයෙන් සිදුකළ මුලික විමර්ශනයේ දී සිසුවාගේ පැමිණිල්ල හා විශ්ව විද්‍යාල ආරක්ෂකයින්ගේ ප්‍රකාශ අතර පරස්පරතා මතුවීම හේතුවෙන් අදාළ සිසුවා ත්‍රස්ත විමර්ශන කොට්ඨාසය මගින් අත්අඩංගුවට ගනු ලැබීය. ඒ අනුව ත්‍රස්ත විමර්ශන ඒකකයට පාපොච්චාරණය කරමින් අදාළ සිසුවා ප්‍රකාශ කර ඇත්තේ යාපනය ප්‍රදේශයේ පදිංචිකරුවකු වන තමාට යාපනයේ විශ්ව විද්‍යාලයට මාරු වීමේ අරමුණින් මෙම ක්‍රියාව සිදුකර ගත් බවයි. සිසුවාගේ ප්‍රකාශය මත සිදුකළ විමර්ශන වලදී ඔහු සතුව තිබී බ්ලේඩ් තලයක්, මුගුරක්, සහ අත් බැඳ ගැනීමට උපයෝගි කරගත් වයරයක් සොයාගත් බව පොලිස් මාධ්‍ය ප්‍රකාශකවරයා සඳහන් කරයි. එමෙන්ම අදාළ තුවාල එම සිසුවා විසින්ම සිදුකරගෙන ඇති බවට කොළඹ ප්‍රධාන අධිකරණ වෛද්‍ය නිලධාරි අජිත් තෙන්නකෝන් මහතා විසින් ද තහවුරු කර ඇත. අදාළ සිසුවාගේ මෙම ක්‍රියාව තුළින් නැගෙනහිර සහ උතුරු ප්‍රදේශවල සිටින සිංහල සිසුන් සහ අනෙක් ප්‍රදේශවල සිටින ද්‍රවිඩ සිසුන් අතර නොසන්සුන් බවක් ඇති වු බව පොලිස් මාධ්‍ය ප්‍රකාශකවරයා පවසයි. ජාතීන් අතර අසමගිය ඇති කිරිමට ක්‍රියා කිරීම හේතුවෙන් සැකකාර සිසුවා තවදුරටත් ත්‍රස්ත විමර්ශන කොට්ඨාසය මගින් රඳවා තබාගෙන ප්‍රශ්න කරන අතර ඉදිරියේදී ඔහුට එරෙහිව නඩු පැවරීමට නියමිත බව ද ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කරයි.", "URL": "https://sinhala.adaderana.lk/news.php?nid=45299", "Category": null, "Parent URL": null}