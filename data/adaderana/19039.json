{"Source": "Adaderana", "Timestamp": "September 29, 2011 01:44 pm", "Headline": "නගර මැද බන්ධනාගාර ඉඩ පහසුකම් සහිත ප්‍රදේශවලට", "News Content": "පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතාගේ යෝජනාවකට අනුව නගර මධ්‍යන්හි පිහිටා ඇති බන්ධනාගාර, ඉඩ පහසුකම් සහිත ප්‍රදේශවල ප්‍රතිස්ථාපනය කිරීම සඳහා අමාත්‍ය මණ්ඩල අනුමැතිය ලැබී තිබේ. ඒ අනුව බොරැල්ල බන්ධනාගාර සංකීර්ණ එම ස්ථානයෙන් ඉවත් කර එම බන්ධනාගාරයේ සිටින රක්ෂිත සහ සිර දඬුවම් විඳින සිරකරුවන් මහර, වටරැක සහ කළුතර බන්ධනාගාරවලට ගෙන යාමට කටයුතු කරන බව අමාත්‍ය කෙහෙළිය රඹුක්වැල්ල මහතා පවසයි. තංගල්ල බන්ධනාගාරය, රන්න එරමිණියාය පිහිටි මහවැලි අධිකාරියට අයත් අක්කර 65 ක් පමණ වූ භූමියට ගෙනයාම කටයුතු කරන බව ද අද(29) පැවති කැබිනට් තීරණ දැනුම් දීමේ මාධ්‍ය හමුවේදී අදහස් දක්වමින් අමාත්‍යවරයා සඳහන් කළේය. මාතර සහ ගාල්ල බන්ධනාගාර පිටබැද්දර ප්‍රදේශයට ගෙනයාමටත් අමාත්‍ය මණ්ඩල එකඟතාවය පළව ඇති බවත්, අවශ්‍ය ශක්‍යතා අධ්‍යනය කිරීමෙන් පසුව මෙම ව්‍යාපෘතිය ක්‍රියාත්මක කිරීමට තීරණය වූ බවත් ඔහු ප්‍රකාශ කළේය. එසේම බන්ධනාගාර නගරයෙන් නගරයට බැහැරට ගෙනයාමේදී ජාත්‍යන්තර පිරිවිතරවලට ගැ‍ළපෙන පරිදි ආරක්ෂක උපකරණ සහිත නවීන පහසුකම් සහිතව ගොඩනැගිලි ඉදි‍කොට ඊට සරිලන සේ යටිතල පහසුකම් ඇතිකිරීමටත් තීරණය කර තිබේ. මෙම ව්‍යාපෘති යටතේ නිදහස් කෙරෙන ප්‍රධාන නගරවල පිහිටි බන්ධනාගාරවලට අයත් ඉඩම් තරගකාරී ලංසු ක්‍රමයට සංවර්ධන හා ආයෝජන කටයුතු සඳහා ලබාදීමට අපේක්ෂා කෙරෙන බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=19039", "Category": null, "Parent URL": null}