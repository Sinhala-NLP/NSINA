{"Source": "Adaderana", "Timestamp": "April 6, 2012 12:37 pm", "Headline": "භාණ්ඩ සඟවන වෙළඳුන් සොයා වැටලීම් සිදුකරන්නැයි නියෝගයක්", "News Content": "ඉදිරි උත්සව ස‍මයේ අත්‍යවශ්‍ය භාණ්ඩ සඟවා තබා හිඟයක් මවන වෙළඳුන් සොයා වැටලීම් සිදුකරන ලෙස සමූපකාර හා අභ්‍යන්තර වෙළඳ කටයුතු අමාත්‍යවරයා පාරිභෝගික අධිකාරියට නියෝග කර තිබේ. පාරිභෝගික අධිකාරිය ලබාගත් රහස් වාර්තාවකට අනුව උත්සව සමය සඳහා අවශ්‍ය ප්‍රමාණයටත් වඩා වැඩි අත්‍යවශ්‍ය භාණ්ඩ ප්‍රමාණයක් මේ වන විට මෙරට පවතින බව හෙළි වී ඇති බව සමූපකාර හා අභ්‍යන්තර වෙළඳ කටයුතු අමාත්‍යාංශය සඳහන් කරයි. එසේ තිබියදීත් ඇතැම් වෙළඳුන් භාණ්ඩ හිඟයක් මවා පා භාණ්ඩ මිල ඉහළ දැමීමට උත්සාහ දැරුවහොත් ඒ පිළිබඳ දැඩි ක්‍රියාමාර්ග ගන්නා ලෙස ජොන්ස්ටන් ප්‍රනාන්දු අමාත්‍යවරයා උපදෙස් ලබාදී ඇත. එසේම ප්‍රමිතියෙන් තොර භාණ්ඩ ජනතාවට බෙදාහරින වෙළඳුන් සම්බන්ධයෙන් ද වැඩි අවධානයක් යොමුකර නීතිය ක්‍රියාත්මක කරන ලෙස අමාත්‍යවරයා උපදෙස් ලබාදී තිබේ.", "URL": "https://sinhala.adaderana.lk/news.php?nid=23325", "Category": null, "Parent URL": null}