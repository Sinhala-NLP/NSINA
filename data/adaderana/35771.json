{"Source": "Adaderana", "Timestamp": "July 14, 2013 11:21 am", "Headline": "රට යවනවා කියා මුදල් ගැරූ කණ්ඩායමක් ගැන විශේෂ පරික්ෂණයක්", "News Content": "පුද්ගලයින් විදෙස් ගත කරන බව පවසා මුදල් වංචා කිරීමේ සිද්ධියක් සම්බන්ධයෙන් කඩවත පොලීසිය විමර්ශන ආරම්භ කර තිබේ. දිවයිනේ විවිධ පළාත්වල පුද්ගලයින් 16 දෙනෙකු විසින් කඩවත පොලීසියට මේ සම්බන්ධයෙන් පැමිණිලි ඉදිරිපත් කර ඇත. අදාළ පුද්ගලයින් අමෙරිකාව, කැනඩාව, ජර්මනිය සහ එංගලන්තය යන රටවලට යවන බව පවසා ඔවුන්ගෙන් රුපියල් ලක්ෂ 35කට ආසන්න මුදලක් වංචා කර තිබේ. ඒ අනුව පොලිසිය සිදුකළ විමර්ශනවලදී කඩවත, ඉහළ කරගහමුණ ප්‍රදේශයේ පදිංචි කාන්තාවක අත්අඩංගුවට ගෙන ඇති අතර සිද්ධියට සම්බන්ධ ප්‍රධාන සැකකරු සහ ඔහුගේ මව ප්‍රදේශයෙන් පලාගොස් ඇති බව පොලිසිය පැවසුවේය. අත්අඩංගුවට ගත් සැකකාරියගේ නිවසේ තිබී විදේශ ගත කරන බව පවසා මුදල් ලබාගත් පුද්ගලයින්ගේ විදේශ ගමන් බලපත්‍ර කිහිපයක් ද පොලිසිය සොයාගෙන ඇත. සැකකාරිය මහර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 24 වැනිදා දක්වා රක්ෂිත බන්ධනාගාර ගත කර ඇති අතර සිද්ධිය සම්බන්ධයෙන් වැඩිදුර විමර්ශන සිදුකරන බව කඩවත පොලිසිය පැවසුවේය.", "URL": "https://sinhala.adaderana.lk/news.php?nid=35771", "Category": null, "Parent URL": null}