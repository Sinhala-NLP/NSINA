{"Source": "Adaderana", "Timestamp": "August 8, 2014 08:28 am", "Headline": "මන්නාරම දිස්ත්‍රීක්කයේ අතුරුදන් වූවන් සෙවීම අද ඇරඹේ", "News Content": "අද සිට දින 04ක් මන්නාරම දිස්ත්‍රික්කයේ අතුරුදන්වූවන් පිළිබඳ පැමිණිලි විමර්ශනය කරන බව අතුරුදන්වූවන් පිළිබඳ පැමිණිලි විමර්ශනය කිරීමේ ජනාධිපති කොමිෂන් සභාව පවසයි. ඒ අනුව අද සහ හෙට මාන්තෙයි ප්‍රාදේශිය ලේකම් කොට්ඨාසයේ පැමිණිලි විමර්ශනය කිරීමට නියමිතය. ලබන ඉරිදා මන්නාරම ප්‍රාදේශිය ලේකම් කොට්ඨාසයේ ද සඳුදා මඩු ප්‍රාදේශිය ලේකම් කොට්ඨාසයේ ද පැමිණිලි විභාග කරන බව කොමිසමේ ලේකම් එච්.ඩබ්ලිව් ගුණදාස මහතා සඳහන් කළේය. අතුරුදන්වූවන් සදම්බන්ධයෙන් නව පැමිණිලි බාරගැනීම ද එහිදී සිදුකෙරෙන අතර විමර්ශන කටයුතු සඳහා සහය පළ කරන ලෙස අදාළ ප්‍රදේශ වල ජනතාවගෙන් කොමිසම ඉල්ලීමක් ද කරයි. පසුගිය වසරේ අගෝස්තු මාසයේ දී ජනාධිපතිවරයා විසින් පත් කළ කොමිසමට මේ දක්වා පැමිණිලි 19,000ක් පමණ ලැබි ඇති අතර ඉන් පැමිණිලි 800ක් පමණ විමර්ශනය කර අවසන් කර ඇත. මේ වන විට කොමිසම මගින් යාපනය, කිලිනොච්චිය, මුලතිව් සහ මඩකළපුව දිස්ත්‍රීක්කවල විමර්ශන කටයුතු සිදුකර ඇති අතර කොමිසමේ කාලය ලබන වසරේ පෙබරවාරි මස 15 වන දින දක්වා දීර්ඝ කර තිබේ.", "URL": "https://sinhala.adaderana.lk/news.php?nid=45205", "Category": null, "Parent URL": null}