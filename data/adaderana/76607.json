{"Source": "Adaderana", "Timestamp": "August 23, 2017 10:27 pm", "Headline": " කතරගම දේවාල සිද්ධිය-වාර්තාව සඳුදා එයි", "News Content": "කතරගම දේවාලයේ ගැටළුව සම්බන්ධයෙන් අධීක්ෂණය කිරීමට සහකාර කොමසාරිස්වරයකු පත් කර ඇතැයි බෞද්ධ කටයුතු කොමසාරිස් නිමල් කොටවලගෙදර මහතා පවසයි. අද දෙරණ කළ විමසීමකදී ඒ මහතා සඳහන් කළේ සිද්ධියට සම්බන්ධ සියලු පාර්ශ්වයන්ගෙන් දැනටමත් ප්‍රකාශ සටහන් කරගනිමින් සිටින බවයි. මේ අතර දේවාලයේ ආරක්ෂාව සම්බන්ධයෙන් සෑහිමකට පත්විය නොහැකි බවට බස්නායක නිලමේ ඩී.පී.කුමාරගේ මහතා පවසයි. කතරගම මහදේවාලයේ යතුරක් බලහත්කාරයෙන් පැහැරගෙන ගොස් රදවා තබා ගත් බවට වන සිද්ධියක් මුල්කරගනිමන් ඊයේ(22) අළුයම දේවාල භූමියේ ගැටුමක් ඇතිවුණි. දැනට දේවාලයේ යාතිකා බාරව සිටින සොමිපාල රත්නායක මහතා ප්‍රමුඛ පාර්ශ්වය එහිදී චෝදනා කළේ බස්නායක නිලමේවරයා අළුයම පූජාව පැවැත්වීමට නියමිතව තිබියදී ප්‍රධාන දේවාලයේ යතුර බලහත්කාරයෙන් පැහැරගෙන ගිය බවයි. මේ තත්ත්වය මත කදිර සුරිදුන් උදෙසා අළුයම් කාලයේ පවත්වන පූජා මංගල්‍යයද වැළකී ගිය අතර කපුමහත්වරුන් අතුළු ප්‍රදේශවාසීන් එක්ව නිලමේවරයාගේ නිවසට පසුව බලහත්කාරයෙන් ඇතුළුවී මහදේවාලයේ යතුර ලබාගත්තේය. කෙසේ වෙතත් මේ චෝදනා ප්‍රතික්ෂේප කරන බස්නායක නිලමේවරයා අද (23) මාධ්‍ය හමුවක් කැඳවමින් සොමිපාල රත්නායක ප්‍රධාන කපු මහතා සහ ඥාතීන් බලහත්කාරයෙන් දේවාලයේ පාලනය හොබවමින් ඊයේ කලහකාරීව හැසිරුනු බවට ඔහු චෝදනා කළේය. එම මාධ්‍ය හමුවේදී ඔහු පැහැදිලිව සඳහන් කළේ තමා කිසි ලෙසකින් ප්‍රධාන දේවාලයේ යතුර පැහැර නොගත් අතර කපු මහත්වරුන් විසින් දේවාල භූමිය වසා බැතිමතුන් අවහිරතාවට පත් කළ බවයි. මේ අතර ඊයේ අළුයම ඇති වුවා යැයි පැවසෙන ගැටුමට අදාළ සීසීටීවී දර්ශන අද බස්නායක නිලමේවරයා මාධ්‍යයට නිකුත් කර තිබුණි. එහෙත් ඔහු ලබා දි තිබූ සී සී.ටී.වී දර්ශන පටිගතව තිබුනේ අළුයම 5.30 න් පසු දර්ශන පමණි. කෙසේ වෙතත් සිද්ධියට සම්බන්ධ සියලු පාර්ශ්වයන්ගෙන් කරුණු විමසීම මේ වන විට ආරම්භ කර ඇතැයි බෞද්ධ කටයුතු කොමසාරිස්වරයා ප්‍රකාශ කරයි. ඔහු පැවසුවේ සිද්ධිය සම්බන්ධයෙන් ලබන සඳුදා වාර්තාවක් තමන් වෙත ලැබීමෙන් පසු ඉදිරි පියවර ගන්නා බවයි.", "URL": "https://sinhala.adaderana.lk/news.php?nid=76607", "Category": null, "Parent URL": null}