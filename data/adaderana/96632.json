{"Source": "Adaderana", "Timestamp": "September 24, 2018 01:57 pm", "Headline": "මාලදිවයින් ජනාධිපතිවරණයෙන් ජයගත් අපේක්ෂකයාට ශ්‍රී ලංකා රජයෙන් සුබ පැතුම්", "News Content": "මාලදිවයින් ජනාධිපතිවරණයෙන් ජයගත් බවට ප්‍රකාශයට පත් කළ ඒකාබද්ධ විපක්ෂ අපේක්ෂක ඊබ්‍රහිම් මොහොමඩ් සොලී මහතා වෙත ශ්‍රී ලංකා විදේශ කටයුතු අමාත්‍යාංශය සුබ පැතුම් යොමු කර තිබේ. නිවේදනයක් නිකුත් කරමින් විදේශ කටයුතු අමාත්‍යාංශය දැනුම්දී ඇත්තේ නිදහස් සාධාරණ සහ සාමකාමී මැතිවරණයක් පැවැත්විම හේතුවෙන් මාලදිවයින් රජයට සහ ජනතාවට ප්‍රසාදය පළ කරන බවයි. එරට මැතිවරණ කොමිසම මෙතෙක් අවසන් ඡන්ද ප්‍රතිඵලය ප්‍රකාශයට පත් කර නොතිබුණ ද දැනට ප්‍රකාශිත ජයග්‍රාහි අපේක්ෂකයා සහ එරට ජනතාව සමග සමීප සම්බන්ධතා පවත්වා ගැනීමට අපේක්ෂා කරන බව විදේශ කටයුතු අමාත්‍යාංශය ප්‍රකාශ කර ඇත.", "URL": "https://sinhala.adaderana.lk/news.php?nid=96632", "Category": null, "Parent URL": null}