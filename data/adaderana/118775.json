{"Source": "Adaderana", "Timestamp": "September 10, 2019 04:17 pm", "Headline": "අද හවසට අකුණු සැරයි", "News Content": "අද(10) පස්වරු 02.00 න් පසුව පළාත් කිහිපයකට තද වැසි සමඟ ප්‍රබල අකුණු ඇති වීමේ හැකියාවක් පවතින බව කාලගුණ විද්‍යා දෙපාර්තමේන්තුව නිවේදනය කරයි. අද රාත්‍රී 11.00 දක්වා බල පැවැත්වෙන පරිදි නිකුත් කර ඇති අදාල නිවේදනයෙන් එම දෙපාර්තමේන්තුව පෙන්වාදෙන්නේ නැගෙනහිර, ඌව, උතුරු මැද, උතුර සහ මධ්‍යම යන පළාත්වලටත් හම්බන්තොට දිස්ත්‍රික්කයටත් මෙම අයහපත් කාලගුණ තත්ත්වය බලාපොරොත්තු වන බවයි. ගිගුරුම් සහිත වැසි සමඟ පැයට කිලෝමීටර් 70 ත් 80 ත් පමණ වන තද සුළං තත්ත්වයක් ද හටගනු ඇති බව සඳහන් වෙයි. විශේෂයෙන් අකුණු අනතුරු අවම කර ගැනීමට පියවර ගත යුතු අතර වැසි පවතින අවස්ථාවල එලිමහන් ප්‍රදේශවල රැදී සිටීමෙන් වලකින ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=118775", "Category": null, "Parent URL": null}