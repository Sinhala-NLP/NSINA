{"Source": "Adaderana", "Timestamp": "April 20, 2018 05:28 pm", "Headline": "නොරොච්චෝලෙන් පිටවන ගල් අඟුරු දහන අළු සඳහා සුළං බාධකයක් කඩිනමින් ඉදිකිරීමට පියවර", "News Content": "නොරොච්චෝල තාප බලාගාරය නිසා වායු ගෝලයට යම් ප්‍රමාණයක් එක් වන අළු තත්වය පාලනය කිරීම සදහා සුළං බාධකයක් ඉදිකිරීමේ කටයුතු සියල්ල අවසන් කර ඇති බවත් එය කඩිනමින් ක්‍රියාවට නංවන බවත් ඒ හරහා දැනට ඇති වී ගැටළුවට තිරසාර විසදුමක් ලබා දෙන බවත් විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. පුත්තලම දිස්ත්‍රික්කයේ වියළි කාලගුණික තත්වය හමුවේ ආපදාවට පත්ව සිටින ජනතාවගේ ගැටළු පිළිබදව සාකච්ජා කිරීමේ විශේෂ රැස්වීමක් ආපදා කළමනාකරන අමාත්‍ය සහ විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මැතිතුමාගේ ප්‍රධානත්වයෙන් අද(20) පුත්තලම දිස්ත්‍රික් ලේකම් කාර්යාලයේදී පැවැත්විණි. එම අවස්ථාවට එක් වෙමින් අමාත්‍යවරයා මේ බව පැවසීය. පුත්තලම දිස්ත්‍රික්කයේ නියගයෙන් පීඩා විදි පවුල් 167,000ක් සදහා රුපියල් මිලියන 485ක අදාර මේ වන විට ලබාදී ඇති බව පැවසූ අමාත්‍යවරයා, දැනට අධාර නොලැබූ පිරිස්වල තත්වයන් සොයා බලා කැබිනට් පත්‍රිකාවක් සකස් කරන ලෙස වැඩි දුරටත් උපදෙස් ලබා දී තිබේ. පානීය ජලය ලැබිය යුතු පවුල් 25,000ක් සදහා පානීය ජලය මේ වන විට ලබාදීමට කටයුතු කරන බව අමාත්‍යවරයා වැඩි දුරටත් ප්‍රකාශ කළේය. මෙම අවස්ථාවට ආපදා කළමනාකරණ අමාත්‍යංශයේ ලේකම්, පුත්තලම දිස්ත්‍රික් ලේකම් ඇතුළු පිරිසක් සහභාගී වී තිබේ.", "URL": "https://sinhala.adaderana.lk/news.php?nid=87747", "Category": null, "Parent URL": null}