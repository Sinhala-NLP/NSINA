{"Source": "Adaderana", "Timestamp": "June 14, 2017 01:38 pm", "Headline": "ලංකාවේ නාවික කටයුතුවලට පකිස්ථානයේ සහය ", "News Content": "ශ්‍රී ලංකාවේ නාවික කටයුතුවලට ඕනෑම අවස්ථාවක සහය දීමට සූදානමින් සිටින බව පකිස්ථාන නාවික හමුදාපති අද්මිරාල් මෙහොමඩ් සකාවුල්ලා මහතා පවසයි. ඒ අනුව මෙරට නාවික හමුදාවට පකිස්ථානය විසින් ලබා දෙනු ලබන පුහුණු අවස්ථා තවදුරටත් වර්ධනය කිරීමට අපේක්ෂා කරන බව ඔහු කියා සිටියේය. මෙරට සංචාරයක නිරත පකිස්ථාන නාවික හමුදාපති මෙහොමඩ් සකාවුල්ලා මහතා ජනාධිපති මෛත්‍රීපාල සිරිසේන මහතා හමුවූ අවස්ථාවේ මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය. පසුගියදා මෙරටට බලපෑ අයහපත් කාලගුණික තත්ත්වයෙන් විපතට පත් ජනතාවට සහන සැලසීම සඳහා පකිස්ථාන රජය ලබාදුන් සහය පිළිබඳ ජනාධිපතිවරයා පකිස්ථාන නාවික හමුදාපතිවරයා වෙත සිය ස්තූතිය පළ කර තිබේ.", "URL": "https://sinhala.adaderana.lk/news.php?nid=74210", "Category": null, "Parent URL": null}