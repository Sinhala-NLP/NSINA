{"Source": "Adaderana", "Timestamp": "March 1, 2013 10:17 am", "Headline": "කල්පිටිය ගොවීන්ගේ අ‍‍ඳෝනාව!", "News Content": "කල්පිටිය අර්ධද්වීපයේ වගා කටයුතු සඳහා ජලය සම්පාදනය කර ගැනීමේදී ජල මෝටර්වලට විදුලිය ලබා නොදීම නිසා ඉන්ධන සඳහා දිනකට රුපියල් ලක්ෂ 55 ට ආසන්න මුදලක් වැය කිරීමට තමන්ට සිදුවී ඇති බව එම ප්‍රදේශයේ ගොවීහූ පවසති. අක්කර 58240 ක විශාලත්වයකින් යුක්ත කල්පිටිය අර්ධද්වීපයේ අක්කර 10,000 ක පමණ වසරේ සෑම දිනකම වගා කටයුතු සිදුකරන බව අප වාර්තාකරු පවසයි. මෙම වගාවන් අතර රතු ලූනූ,ගෝවා,මිරිස්,අර්තාපල් ඇතුළු ආර්ථික භෝග රැසක් වේ. මෙම වගාවන් සඳහා දිනපතා සාර්ථක ජල සම්පාදනයක් කළ යුතුවේ. මේ නිසා දිනකට දෙවරක් තම වගාවන් සදහා ජලය සම්පාදනය කරන්නට ගොවීන් කටයුතු කරයි. වගා බිම්වල මේ වන විට ඉන්ධන (ඩීසල් සහ භූමිතෙල්) භාවිතා කරන ජල පොම්ප 2500 ක් පමණත්,විදුලියෙන් ක්‍රියාත්මක කරන ජල පොම්ප 500 ක් පමණ ඇති බවත් පුත්තලම නියෝජ්‍ය කෘෂි කර්ම අධ්‍යක්ෂක කාර්යාලය පවසන බව ද අප වාර්තාකරු කියයි. මෙසේ පාවිච්චියට ගන්නා ඉන්ධන මගින් ක්‍රියාත්මක වන ජල පොම්පයකට අවම වශයෙන් දිනකට රුපියල් 1000 ක පමණ වටිනාකමක් ඇති ඉන්ධන අවශ්‍ය වේ. ඒ අනුව කල්පිටිය අර්ධද්වීපයේ ඇති ඉන්ධනවලින් ක්‍රියාත්මක වන ජල පොම්ම සදහා දිනකට ගොවීන් රුපියල් ලක්ෂ 55 ක පමණ මුදලක් වැය කරන අප වාර්තාකරු පවසයි. නමුත් විදුලියෙන් ක්‍රියාත්මක වන ජල පොම්ප සදහා වැය වනුයේ දිනකට රුපියල් 300 කටත් අඩු මුදලකි. එනම් දිනකට ප්‍රදේශයේ ඇති විදුලියෙන් ක්‍රියාත්මක කරන සියලූම ජල පොම්ප සඳහා වැය වන මුදල රුපියල් 1,50,000 ක් පමණකි. ගොවිපළවලට විදුලිය ලබා නොදීම නිසා කල්පිටියේ ගොවීන් ඉන්ධන සඳහා දිනකට අමතර මුදලක් ලෙස රුපියල් 53,50,000 ක පමණ මුදලක් වැය කරයි. මෙම මුදලද එකතු වන්නේ කල්පිටියේ නිෂ්පාදනය කරන එළවළු මිළදී ගන්නා පාරිභෝගිකයින්ටය. අනෙක් අතට ඉන්ධන සඳහා වැය වන මුදල ඇදී යන්නේ විදේශයන් වෙතය. මෙගා වොට් 900 ක ධාරිතාවයක් නිෂ්පාදනය කිරීමේ අරමුණින් ඇරඹි නොරොච්චෝලේ තාප විදුලි බලාගාරයත්, සුළං බලාගාර 05 ක්ද පිහිටා ඇති කල්පිටිය අර්ධද්වීපයේ ගොවීන් තමන්ගේ ප්‍රදේශයේ නිපදවෙන විදුලිය වෙනත් පළාත්වලට ඇදීයන විට තම ගොවිපොළවල සඳහා ඉන්ධන භාවිතා කිරීම අසාධාරණයක් බවද ඔවුන් කියා සිටින බව අප වාර්තාකරු කියයි.", "URL": "https://sinhala.adaderana.lk/news.php?nid=32017", "Category": null, "Parent URL": null}