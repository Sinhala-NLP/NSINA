{"Source": "Adaderana", "Timestamp": "July 29, 2017 09:50 am", "Headline": " හම්බන්තොට වරාය ගිවිසුමට අද අත්සන් තැබෙයි", "News Content": "හම්බන්තොට වරාය චීන සමාගමකට බදු දීමට අදාළ ගිවිසුම අද(29) පෙරවරුවේ අත්සන් තැබීමට නියමිතව තිබේ. අදාළ ගිවිසුමට පසුගියදා කැබිනට් අනුමැතිය හිමිවුණි. පසුව විෂය බාර අමාත්‍ය මහින්ද සමරසිංහ මහතා එය පාර්ලිමේන්තුවට ඉදිරිපත් කළ අතර ඒ පිළිබඳ පාර්ලිමේන්තු විවාදය ඊයේ (28) පැවැත්වීමට නියමිතව තිබුණි. එහෙත් පාර්ලිමේන්තුවේ හටගත් නොසන්සුන්තාව හේතුවෙන් පාර්ලිමේන්තුව කල් තැබීමත් සමඟ හම්බන්තොට වරාය ගිවිසුමට අදාළ පාර්ලිමේන්තු විවාදය නොපැවැත්වුණි. කෙසේවෙතත් සාගල රත්නායක අමාත්‍යවරයා පවසන්නේ මෙම ගිවිසුම මඟින් රටේ ආර්ථිකයට විශාල පිටුබලයක් ලැබෙන බවයි. මෙම ගිවිසුම මඟින් රටේ ස්වෛරීත්වයට සෘජු බලපෑමක් එල්ල වන බව විමල් වීරවංශ මන්ත්‍රීවරයා පෙන්වා දෙයි. ජනතා විමුක්ති පෙරමුණේ සුනිල් හඳුන්නෙත්ති මන්ත්‍රීවරයා පවසන්නේ හම්බන්තොට වරාය චීනයට පැවරීමට අදාළ ගිවිසුම අත්සන් කළහොත් රටට දැඩි අහිතකර ප්‍රතිඵල රැසක් අත්වන බවයි.", "URL": "https://sinhala.adaderana.lk/news.php?nid=75733", "Category": null, "Parent URL": null}