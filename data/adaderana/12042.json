{"Source": "Adaderana", "Timestamp": "November 10, 2010 09:18 am", "Headline": "ශ්‍රී ලංකාවට පොලී රහිත ණයට ඛනිජ තෙල්", "News Content": "ශ්‍රී ලංකාවට පොලී රහිත ණය පදනම යටතේ ඛනිජ තෙල් ලබා දීමට ඉරාන රජයේ එකඟතාව පළකර ඇති බව විදේශ කටයුතු අමාත්‍යාංශය පවසයි. ඉරානයේ ටෙහෙරාන් හිදී එරට ජනාධිපති මොහොමඩ් අහමදි නිජාඩ් මහතා විදේශ අමාත්‍ය මහාචාර්ය ජී.එල් පීරීස් මහතා හමු වූ අවස්ථාවේ දී මෙම එකඟතාව පළ වී ඇති බව සඳහන් වේ. ඉරානයේ පැවති 9 වැනි ආසියානු සහයෝගීතා සමුළුවට සමගාමීව මෙම හමුව සිදුව තිබේ. එහි දී ශ්‍රී ලංකාවේ උමා ඔය විදුලි ව්‍යාපෘතිය සහ තවත් ග්‍රාමීය විදුලි ව්‍යාපෘති කිහිපයක් සඳහා ආධාර ලබා දීමට ඉරාන ජනාධිපතිවරයා එකඟතාව පළ කළ බව විදේශ කටයුතු අමාත්‍යාංශය පවසයි. ඊට අමතරව මෙරට ආර්ථික සහ යටිතල පහසුකම් සංවර්ධනයට තවත් ණය ආධාර ලබා දීමට ඉරාන ජනාධිපතිවරයාගේ එකඟතාව පළ වූ බව එම අමාත්‍යාංශය කියා සිටියි.", "URL": "https://sinhala.adaderana.lk/news.php?nid=12042", "Category": null, "Parent URL": null}