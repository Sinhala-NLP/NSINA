{"Source": "Adaderana", "Timestamp": "June 9, 2014 05:26 pm", "Headline": "කොස්තාපල්ගේ රාජකාරියට බාධා කළ රුවන්වැල්ල ප්‍රා. මන්ත්‍රී රිමාන්ඩ්", "News Content": "පොලිස් කොස්තාපල්වරයෙකුගේ රාජකාරියට බාධා කිරීම සම්බන්ධයෙන් අත්අඩංගුවට ගත් රුවන්වැල්ල ප්‍රාදේශීය සභාවේ මන්ත්‍රීවරයෙකු සහ ඔහුගේ රියදුරු රක්ෂිත බන්ධනාගාර ගත කර තිබේ. සැකකාර රුවන්වැල්ල ප්‍රාදේශීය සභා මන්ත්‍රී පද්මතිලක බණ්ඩාර මහතා සහ ඔහුගේ රියදුරු අදාළ සිද්ධිය සම්බන්ධයෙන් අද දින රුවන්වැල්ල අධිකරණය වෙත බාරවුණ බව වාර්තා විය. එහිදී පොලීසිය විසින් ඉදිරිපත් කරන ලද කරුණු සලකා බැලීමෙන් අනතුරුව රුවන්වැල්ල මහේස්ත්‍රාත්වරයා විසින් සැකකරුවන් දෙදෙනා ලබන 16 වන දින දක්වා රක්ෂිත බන්ධනාගාර ගත කරන ලෙස නියෝග කර ඇත. පසුගිය ජුනි මස පස්වැනිදා රුවන්වැල්ල ප්‍රදේශයේ දී රථ වාහන රාජකාරියේ නිරතව සිටි පොලිස් කොස්තාපල්වරයෙකුගේ රාජකාරියට බාධා කිරීම සම්බන්ධයෙන් මොවුන් දෙදෙනාට චෝදනා එල්ල වී තිබුණි.", "URL": "https://sinhala.adaderana.lk/news.php?nid=43848", "Category": null, "Parent URL": null}