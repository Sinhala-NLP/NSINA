{"Source": "Adaderana", "Timestamp": "August 12, 2019 10:33 pm", "Headline": "රනිලුයි ගෝඨයි එක වයසේ වුණාට එකට ඉද්දී තාත්තයි පුතයි වගේ", "News Content": "ගෝඨාභය රාජපක්ෂ මහතා මීළඟ ජනාධිපති වීම කිසිවෙකුටත් නතර කළ නොහැකි බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා පවසයි. අද කොළඹ පැවැති මාධ්‍ය හමුවක් අමතමින් මන්ත්‍රීවරයා මේ බව ප්‍රකාශ කළේය. එහිදී වැඩිදුරටත් අදහස් දක්වමින් ඒ මහතා මෙසේ ප්‍රකාශ කළේය. \"වසර හතරක් පුරා අපේ ජනාධිපති අපේක්ෂකයා විය යුත්තේ ගෝඨාභය රාජපක්ෂ මැතිතුමා, ඒ වගේම ජනාධිපති අපේක්ෂකයා වන්නේත් ගෝඨාභය රාජපක්ෂ මැතිතුමා බවට අපි කිව්වා. නමුත් එක්සත් ජාතික පක්ෂය වගේම ජවිපෙත් ඒකාබද්ධ පච මෝල කැට තියලා කිව්වා ගෝඨාභය මැතිතුමාට අපේක්ෂකයා වෙන්න බෑ කියලා. ඒකට හේතු හතරකුත් කිව්වා. එතුමාට ඇමෙරිකානු පුරවැසිකම ඉවත් කර ගන්න ඇමෙරිකාව ඉඩ දෙන්නේ නෑ කිව්වා. ඇමෙරිකානු පුරවැසිකම අත්හරින එක ඇමෙරිකානු ආණ්ඩුවට කිසිසේත්ම නතර කරන්න බෑ කියලා අපි නීති පොත් පෙරලලා පෙන්වලා දුන්නා. අද ඒක ඇත්ත වෙලා. ඊට පස්සේ ඇමෙරිකාවේත් ලංකාවේත් නඩු පවතින නිසා ඡන්දය ඉල්ලන්න බෑ කිව්වා. බොරු නඩු දාලා ඡන්දය ඉල්ලන එක නවත්වන්න බෑ කියලා අපි නීති පොත් පෙරලලා කිව්වා. ඒකත් අද ඇත්ත වෙලා. අද ඉහල අධිකරණවලින් එතුමන්ට දාපු නඩු සියල්ලම පදනම් විරහිත හේතු මත බව පෙන්වමින් එම නඩුවල ඇති අඩුපාඩු පිළිගනිමින් එම නඩු නතර කිරීමට කටයුතු කර තියෙනවා. ගෝඨාභය මැතිතුමා දැන් ලෙඩෙක්. ඒ නිසා ඡන්දය ඉල්ලන්න බෑ කිව්වා. බයි පාස් සැත්කමකින් පසු හිටියාටත් වඩා තරුණ වන බව අපි කිව්වා. දැක්කනෙ ඊයේ ජවසම්පන්න තරුණයෙකු වගේ වේදිකාවට නැග්ග හැටි. අගමැති රනිල් වික්‍රමසිංහ මැතිතුමන් සහ ගෝඨාභය මැතිතුමන් එකම වයසේ. නමුත් දෙන්න එකට ඉද්දි තාත්තයි පුතයි වගේ. අවසාන වශයෙන්, රාජපක්ෂ පවුල අතරේ ගැටුම්. ඒකාබද්ධ විපක්ෂයේ ගැටුම්. බහුතරය ගෝඨාභයට විරුද්ධයි කිව්වා. එතකොට නෑ අපි හැමෝගෙම ඒකමතිකත්වයෙන් ගෝඨාභය මැතිතුමා අපේ අපේක්ෂකයා වන බව අපි කිව්වා. තමුන්නාසේලා ඊයේ දැක්ක සියලුම පක්ෂ නායකයෝ එකතු වෙලා පොදු ජන පෙරමුණේ සියලු දෙනාම එකතු වෙලා ඒ වගේම රාජපක්ෂ පවුලේ සියලු දෙනාම එකතු වෙලා ගෝඨාභය මැතිතුමාට ආශිර්වාද කලා. සහය දැක්වූවා. එතුමාගේ සුභ මොහොතේදී එතුමන් එක්ක හිටගත්තා. අවසානයේ දී එජාප - ජවිපෙ ඒකාබද්ධ පචමෝල බොරු වෙලා අපි කියූ දේ සැබෑ වෙලා තිබෙනවා. ඒ නිසා අපි අද ඊළඟ අණාවැකියත් කියන්නම්. ඊයේ මහින්ද රාජපක්ෂ මැතිතුමා ප්‍රසිද්ධ කලේ ඒකාබද්ධ විපක්ෂයේ සහ පොදුජන පෙරමුණේ ජනාධිපති අපේක්ෂකගේ නම නොවේ. මේ රටේ ඊළඟ ජනාධිපතිගේ නමයි. ගෝඨාභය රාජපක්ෂ මැතිතුමා මීළඟ ජනාධිපති වීම කාටවත්ම නතර කරන්න බෑ.\"", "URL": "https://sinhala.adaderana.lk/news.php?nid=116409", "Category": null, "Parent URL": null}