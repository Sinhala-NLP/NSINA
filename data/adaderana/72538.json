{"Source": "Adaderana", "Timestamp": "April 27, 2017 12:19 pm", "Headline": "  අගමැති ඉන්දීය විදේශ කටයුතු ඇමති හමුවෙයි", "News Content": "ඉන්දියාවේ නිල සංචාරයක නිරත අග්‍රමාත්‍ය රනිල් වික්‍රමසිංහ මහතා එරට ප්‍රධාන පෙළේ අමාත්‍යවරුන් කිහිප දෙනෙකු සමඟ සාකච්ඡා පවත්වා තිබේ.ඉන්දීය විදේශ කටයුතු අමාත්‍ය සුස්මා ස්වරාජ් මහත්මිය සමඟ නවදිල්ලි නුවරදී අග්‍රමාත්‍යවරයා සාකච්ඡා පැවැත් වූ බව අග්‍රමාත්‍ය කාර්යාලය සඳහන් කළේය.ශ්‍රී ලංකාව සහ ඉන්දියාව අතර අත්සත් තැබුණු අවබෝධතා ගිවිසුම දෙරටේ මිත්‍රත්වය, සුහදත්වය හා සහෝදරත්වය පාදක කර ගනිමින් දෙරටේම ජනතාව වෙත අන්න්‍යෝන්‍ය වශයෙන් සමබර ප්‍රථිලාභ ලැබීම අරමුණු කර ගත් මූලික ලියවිල්ලක් බව ඉන්දීය විදේශ කටයුතු අමාත්‍යවරිය ප්‍රකාශ කර තිබේ.එම ලියවිල්ල පාදක කර ගනිමින් විවිධ ක්ෂේත්‍ර සංවර්ධනය කිරීම පිළිබඳව එකඟත්වයන්ට එළඹිය හැකි අතර ඒ ඔස්සේ සංවර්ධන කාර්යයන් කඩිනම් කළ හැකි බව සුස්මා ස්වරාජ් මහත්මිය ප්‍රකාශ කර ඇත.ඉන්දියාව සහ ශ්‍රී ලංකාව අතර පවතින ඓතිහාසික සබඳතා අනාගතය දක්වා ගෙන යාමේදී විවිධ මට්ටම්වලින් එම සබඳතා ශක්තිමත් කරලීමේ අවශ්‍යතාව අග්‍රමාත්‍ය රනිල් වික්‍රමසිංහ මහතා එහිදී පෙන්වා දී තිබේ.රාජ්‍ය පුද්ගලික ව්‍යවසාය, ආයෝජන හා අධ්‍යාපන, සංස්කෘතික, තාක්ෂණ, සමාජීය ආදී විවිධ ක්ෂේත්‍ර තුළින් එම සබඳතා වර්ධනය කළ යුතු බවද අග්‍රමාත්‍යවරයා සඳහන් කර තිබේ.ඉන්දු - ලංකා ධීවර ගැටළු සම්බන්ධයෙන් මෙම සාකච්ඡාවේදී අවධානය යොමු වූ බව අග්‍රමාත්‍ය කාර්යාලය පැවසුවේය.ශ්‍රී ලංකා මුහුදු සීමාවට පිවිසෙන ඉන්දීය ධීවරයින් වලක්වාලීම සඳහා ඉන්දිය මධ්‍යම රජය සහ ප්‍රයන්ත රජයන් ඒකාබද්ධ වැඩ පිළිවෙළක් ආරම්භ කර ඇති බව ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය ප්‍රකාශ කර තිබේ.මතභේදයට තුඩු දී ඇති බොටම් යාත්‍රා අලුතින් ලියාපදිංචිය මේ වන විට ක්‍රමිකව අත්හිටුවමින් යන බවද ඉන්දීය විදේශ කටයුතු ඇමතිවරිය ප්‍රකකාශ කර ඇති බව සඳහන්ය. මේ අතර අග්‍රමාත්‍ය රනිල් වික්‍රමසිංහ මහතා ඉන්දීය ස්වදේශ කටයුතු අමාත්‍ය රාජ්නාත් සිං මහතා සමග සාකච්ඡා පවත්වා තිබේ.පසුගිය වසර දෙකක කාලය තුළ ඉන්දු - ශ්‍රී ලංකා සබඳතා යළි ශක්තිමත් හා ගැඹුරු තලයකට පත්ව ඇති අතර එම තත්ත්වය උදාකිරීම සඳහා අග්‍රමාත්‍ය රනිල් වික්‍රමසිංහ මහතා සිදු කළ සේවය අගය කරන බව ඉන්දීය ස්වදේශ කටයුතු අමාත්‍යවරයා ප්‍රකාශ කර ඇත.කලාපයේ ආරක්ෂාව නීතිය සහ සාමය ආරක්ෂා කිරීම සඳහා දෙරට අතර පවතින සබඳතාවන් උපරිම වශයෙන් භාවිත කළ යුතු බව ඉන්දීය ස්වදේශ කටයුතු අමාත්‍යවරයා ප්‍රකාශ කර තිබේ.මේ අතර අග්‍රමාත්‍ය රනිල් වික්‍රමසිංහ මහතා ඉන්දීය මාර්ග ප්‍රවාහන මහා මාර්ග සහ නාවික අමාත්‍ය නිතින් ගද්කාරි මහතා ද හමුවී සාකච්ඡා පැවැත්වු බව සඳහන්ය. එහිදී යාපනය, මන්නාරම, ත්‍රිකුණාමලය මහා මාර්ගය සහ දඹුල්ල - ත්‍රිකුණාමලය අධිවේගී මාර්ගය ඇතුළු ශ්‍රී ලංකාවේ මාර්ග සංවර්ධන කාර්යයන් සඳහා පුර්ණ සහය ලබා දෙන බව නිතින් ගද්කාරී මහතා පවසා ඇත.", "URL": "https://sinhala.adaderana.lk/news.php?nid=72538", "Category": null, "Parent URL": null}