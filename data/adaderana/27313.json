{"Source": "Adaderana", "Timestamp": "September 11, 2012 10:41 am", "Headline": "අල්කයිඩා නායකයෙකුගේ යේමනයේ දී මරුට", "News Content": "අල්කයිඩා සංවිධානයේ ප්‍රධාන පෙළේ නායකයෙකු යේමනයේ දී ඝාතනය වී ඇති බව එරට රජය පවසයි. සයිඩ් අල් සිහිරි නැමැති මොහු අල්කයිඩා සංවිධානයේ දෙවන අණදෙන නිලධාරියා ලෙස කටයුතු කර ඇති බව විදෙස් මාධ්‍ය පෙන්වාදෙයි. දකුණු යේමනයේ සිදුකළ මෙහෙයුමක දී මොහු ජීවිතක්ෂයට පත්වී ඇති බව යේමන රජය පවසයි. එහිදී තවත් අල්කයිඩා සාමාජිකයන් හය දෙනෙකු ජිවිතක්ෂයට පත්වී ඇති බව වාර්තා වේ. එම ප්‍රදේශයට අමෙරිකානු ගුවන් ප්‍රහාර ද එල්ල වී ඇත. මෙම අල්කයිඩා නායකයා සෞදි ජාතිකයෙකු වන අතර කලක් අමෙරිකාවේ සිරගතව සිට ඇති බව ද වාර්තා වේ. මේ අතර අමෙරිකාවේ නිව්යෝර්ක් නගරයේ ලෝක වෙළෙඳ මධ්‍යස්ථානයට ත්‍රස්ත ප්‍රහාරයක් එල්ල වී අදට වසර 11ක් සපිරෙයි. අල්කයිඩා සංවිධානය විසින් ගුවන් යානා උපයෝගී කරගනිමින් 2001 වසරේ සැප්තැම්බර් මස 11 වන දින එල්ල කළ මෙම ප්‍රහාරයේ දී පුද්ගලයින් 2996 දෙනෙකු මියගිය අතර තවත් 6000 කට වැඩි පිරිසක් තුවාල ලැබීය.", "URL": "https://sinhala.adaderana.lk/news.php?nid=27313", "Category": null, "Parent URL": null}