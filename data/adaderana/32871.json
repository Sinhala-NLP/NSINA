{"Source": "Adaderana", "Timestamp": "March 31, 2013 09:46 am", "Headline": "ඇමති පුතාත් 20/20 සංචිතයේ", "News Content": "ශ්‍රී ලංකාවත් බංග්ලාදේශයත් අතර අද (31) මහනුවර පල්ලේකැලේදී පැවැත්වීමට නියමිත පන්දුවාර 20/20 තරගය සඳහා නම් කර ඇති 16 දෙනෙකුගෙන් සමන්විත සංචිතයට ජනමාධ්‍ය හා තොරතුරු අමාත්‍ය කෙහෙළිය රඹුක්වැල්ල මහතාගේ පුත් රමිත් රඹුක්වැල්ල ද ඇතුළත් කර තිබේ. ඔහු ඇතුළුව කණ්ඩායමට නම් කර සිටින නවක ක්‍රීඩකයින් ගණන 5කි. ඒ අනුව රමිත් රඹුක්වැල්ල, ඇන්ජලෝ පෙරේරා, චතුරංග ද සිල්වා, ෂෙහාන් ජයසූරිය, හා ඉෂාන් ජයරත්න යන ක‍්‍රීඩකයන් 5ස් දෙනා 20/20 සංචිතයට ඇතුළත්වූ පළමු අවස්ථාව මෙයයි. කණ්ඩායමේ නායකත්වය දිනේෂ් චන්දිමාල් විසින් දරණ අතර ලසිත් මාලිංග උපනායකයා ලෙස කටයුතු කරනු ඇත. කුමාර් සංගක්කාර සහ තිලකරත්න ඩිල්ෂාන් මෙම තරගයේදී විවේක ගන්වා ඇති අතර ආබාධයකට ලක්ව සිටීම නිසා මහේල ජයවර්ධන බංග්ලාදේශයට‍ එරෙහි තරගාවලියෙන් ඉවත්කර සිටියි. 16 දෙනෙකුගෙන් සමන්විත ශ්‍රී ලංකා සංචිතය මෙසේය. 1. කුසල් පෙරේරා 2. ලහිරු තිරිමාන්න 3. ඩිල්ෂාන් මුණවීර 4. දිනේෂ් චන්දිමාල් (නායක) 5. ඇන්ජලෝ මැතිව්ස් 6. ජීවන් මෙන්ඩිස් 7. කිත්රුවන් විතානගේ 8. ලසිත් මාලිංග (උපනායක) 9. සචිත්‍ර සේනානායක 10. ෂමින්ද එරංග 11. චතුරංග ද සිල්වා 12. ෂෙහාන් ජයසූරිය 13. රමිත් රඹුක්වැල්ල 14. ඉෂාන් ජයරත්න 15. ඇන්ජලෝ පෙරේරා 16. තිසර පෙරේරා ශ්‍රී ලංකාවත් බංග්ලාදේශයත් අතර මේ දක්වා පවත්වා ඇත්තේ පන්දුවාර 20/20 එක් තරගයක් පමණක් වන අතර ‍එම තරගයෙන් ශ්‍රී ලංකාව ජයගෙන ඇත. 2007 මාර්තු මස 19 වැනිදා පැවැති එම තරගයෙන් ශ්‍රී ලංකාව ලකුණු 64ක ජයක් ලබාගෙන තිබේ.", "URL": "https://sinhala.adaderana.lk/news.php?nid=32871", "Category": null, "Parent URL": null}