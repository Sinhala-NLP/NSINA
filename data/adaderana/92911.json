{"Source": "Adaderana", "Timestamp": "July 20, 2018 03:04 pm", "Headline": "මාලයක් සහ අත් පළඳනාවක් නීතිවිරෝධිව මෙරටට ගෙනා ව්‍යාපාරිකයා රේගු බාරයට", "News Content": "මාලයක් සහ අත් පළඳනාවක් නීතිවිරෝධී ලෙස මෙරටට ගෙන ඒමට තැත් කළ ශ්‍රී ලාංකික ගුවන් මගියෙකු අද(20) අලුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු 37 හැවිරිදි අකුරණ ප්‍රදේශයේ පදිංචි ව්‍යාපාරිකයෙකි. මොහු ගුවන් මඟින් භාණ්ඩ රැගෙන විත් අලෙවි කිරීමේ යෙදී සිටින්නෙක් බව අනාවරණය වී තිබේ. මොහු අද දින අලුයම 1.55 ට සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ- 349 දරන ගුවන් යානයෙන් කටුනායක ගුවන් තොටුපොළ වෙත පැමිණ, කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපොළෙන් පිටව යෑමට තැත් කිරීමේ දී රේගු නිලධාරීන් විසින් අත්අඩංගුවට ගෙන තිබුණි. මොහු අර්ධ වශයෙන් වැඩ නිම කළ මෙම මාලය සහ අත් පළදනාව පැළද ගෙන සිටි අතර , එවැනි වැඩ නිම නොකළ ස්වර්ණාභරණ රට තුළට රැගෙන ඒම තහනම් කටයුත්තකි. රුපියල් 16,42,745 ක් වටිනා මෙම මාලය සහ අත් පළදනාව , ග්‍රෑම් 252.73 ක බරකින් යුක්ත බව රේගුව ප්‍රකාශ කරයි. සහකාර රේගු අධිකාරීවරුන් වන ඩී.එම්.ආර්.සිරිල් , එච්.ඒ.පී.එන්.ගුණවර්ධන, පී.එච්.ඩී.පී.චන්ද්‍රසිරි යන මහත්වරුන් විසින් අත්අඩංගුවට ගෙන තිබුණි. මේ පිළිබඳ වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ආර්.රුෂාන්දන් මහතා විසින් පැවැත්වූ අතර , එහිදී මෙම ස්වර්ණාභරණ රාජසන්තක කළ අතර, මොහුට රුපියල් ලක්ෂයක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=92911", "Category": null, "Parent URL": null}