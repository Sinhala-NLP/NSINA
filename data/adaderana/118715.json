{"Source": "Adaderana", "Timestamp": "September 10, 2019 07:26 am", "Headline": "පරිපාලන නිලධාරීන් ලෙඩ වෙයි-සරසවි සේවකයිනුත් වර්ජනයක", "News Content": "ඉල්ලීම් කිහිපයක් මුල් කරගනිමින් ශ්‍රී ලංකා පරිපාලන සේවයට අයත් නිලධාරින් අද(10) සහ හෙට(11) වෘත්තීය සමිති ක්‍රියාමාර්ගයක නිරත වීමට තිරණය කර තිබේ. ශ්‍රී ලංකා පරිපාලන සේවා සංගමයේ ලේකම් රෝහණ ද සිල්වා මහතා සඳහන් කළේ අද සහ හෙට යන දෙදින ලෙඩ නිවාඩු දමා සේවයට වාර්තා කිරීමෙන් වැළකි සිටින බවයි. මෙම වෘත්තිය සමිති ක්රිවයාමාර්ගයට පරිපාලන සේවා නිලධාරීන් 3000කට ආසන්න පිරිසක් සහභාගී වීමට නියමිත අතර හෙට දිනයේ දී රාජ්‍ය පරිපාලන අමාත්‍යාංශය ඉදිරිපිට විරෝධතා ව්‍යාපාරයක් පැවැත්වීමට සැලසුම් කර ඇති බව රෝහණ ද සිල්වා මහතා සඳහන් කළේය. මෙම වෘත්තීය සමිති ක්‍රියාමර්ගය හේතුවෙන් ආගමන විගමන දෙපාර්තමේන්තුව, පුද්ගලයින් ලියාපදිංචි කිරිමේ දෙපාර්තමේන්තුව, විශ්‍රාම වැටුප් දෙපාර්තමේන්තුව, මෝටර් රථ ප්‍රවාහන දෙපාර්තමේන්තුව මෙන්ම දිවයින පුරා පිහිටි ප්‍රාදේශීය ලේකම් කාර්යාල සහ දිස්ත්‍රික් ලේකම් කාර්යාලවල සේවා කටයුතු අඩපන වනු ඇති බව ශ්‍රී ලංකා පරිපාලන සේවා සංගමය සඳහන් කළේය. මේ අතර අද දිනයේ සිට අඛණ්ඩ වැඩ වර්ජනයක නිරත වන බව විශ්වවිද්‍යාල අනධ්‍යයන සේවකයින් පවසයි. වැටුප් ගැටළුව ඇතුළු ඉල්ලීම් කිහිපයක් මුල් කරගනිමින් වෘත්තීය සමිති 24ක් එක්ව මෙම වැඩ වර්ජනය ක්‍රියාත්මක කරන බව විශ්වවිද්‍යාල ඒකාබද්ධ වෘත්තීය සමිති කමිටුවේ මාධ්‍ය ලේකම් කේ.එල්.ඩි.ජේ.රිච්මන්ඩ් මහතා සඳහන් කළේය.", "URL": "https://sinhala.adaderana.lk/news.php?nid=118715", "Category": null, "Parent URL": null}