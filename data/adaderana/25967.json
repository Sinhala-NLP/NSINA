{"Source": "Adaderana", "Timestamp": "July 22, 2012 02:44 pm", "Headline": "මෙවර මැතිවරණයේ යටි අරමුණ  ජනතා අයිතිය කොල්ලකෑමයි ", "News Content": "මෙවර පළාත් සභා මැතිවරණයේ යටි පරමාර්ථය වන්නේ රාජ්‍ය බලය යොදා ගනිමින් මැතිවරණයක් තුළ කළ හැකිව ඇති සියලුම නීති විරෝධී කටයුතු සිදුකරමින් ජනතා අයිතිය කොල්ලකෑම බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. ඒ මහතා මෙම අදහස් පළ කර සිටියේ අද (22) උදැසන පැවති විශේෂ මාධ්‍ය හමුවකට සහභාගීවෙමිනි. ඇතැම් ඡන්ද අපේක්ෂකයින් නීති විරෝධී ලෙස මැතිවරණ ප්‍රචාරණයේ ඒකාධිපති තත්ත්වයක් අත්කරගෙන ඇති බව ඔහු එහිදී අවධාරණය ක‍ළේය. තවද ජනතාව නොමඟ යැවීමට විවිධ භාණ්ඩ මිල ගණන් අඩු කිරීමට මොවුන් පෙළඹ ඇති බවත් ඒ මහතා පැවසූවේය. මැති ඇමතිවරුන්ගේ ඥාතීන්ට නාම යෝජනා ලබා නොදෙන බව ශ්‍රී ලංකා නිදහස් පක්ෂයේ මහලේකම්වරයා මාධ්‍ය හමුවේ පවසා සිටිය ද කෑගල්ල දිස්ත්‍රික්කයෙන් මැති ඇමතිවරුන්ගේ ඥතීන් අට දෙනෙකුට නාම යෝජනා ලබා දී ඇතැයි එහිදී ඒ මහතා පැවසීය. මෙරට සියලුම ජන කොටස් පවතින ප්‍රජාතාන්ත්‍ර විරෝධී හා නීති විරෝධී ක්‍රියාමාර්ගවලට විරුද්ධව කුමන හෝ ආකාරයක අරගලයක නිරතව ඇති බවත් රජය විසින්ම ඔවුන් ඊට පොළොඹවා ඇති බවත් ටිල්වින් සිල්වා මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=25967", "Category": null, "Parent URL": null}