{"Source": "Adaderana", "Timestamp": "April 24, 2016 04:08 pm", "Headline": "ටී.එන්.ඒ නායකයින් ආයෙමත් ජාතිවාදයෙන් ගොඩඑන්න හදනවා", "News Content": "පළාත් සභාවකින් කෙරෙන වැඩ කොටස උතුරු ප‍්‍රදේශයේ ඉටු කරන්නට එම පළාත් සභාව අසමත් වූ බව ජවිපෙ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා පවසයි. ඒ සම්බන්ධයෙන් දැවැන්ත ජනතා විරෝධයක් උතුරේ දෙමළ දේශපාලනයට ජනතාවගෙන් එල්ල වී ඇති බව හෙතෙම කියා සිටියේ අද(24)පක්ෂ මූලස්ථානයේ පැවති මාධ්‍ය හමුවකින් අනතුරුව මාධ්‍යවේදීන් විසින් අසන ලද ප්‍රශ්නවලට පිළිතුරු ලබාදෙමිනි. ඒ නිසා දෙමළ ජාතික සන්ධානයේ නායකයන්ගේ පැවැත්මට තිබෙන එකම සාධකය විදියට ජාතිවාදය ආපහු උඩට ගනිමින් සිටින බව ඔහු මෙහිදී පෙන්වා දුන්නේය.උතුරු-නැගෙනහිර ඒකාබද්ධ කොට වෙනම ෆෙඩරල් පාලනයක් ස්ථාපිත කළ යුතු බවට උතුරු පළාත්සභාව විසින් සම්මත කර ඇති යෝජනාව සම්බන්ධයෙන් මෙහිදී මාධ්‍යවේදීන් විසින් විමසන ලදුව මන්ත්‍රීවරයා විසින් පිළිතුරු ලබාදෙන ලදී. ජනතාවගේ කළකිරීම පියවාගෙන අප‍්‍රසාදය දුරුකර ගැනීමට ජාතිවාදය වපුරන්න පටන්ගෙන ඇති බවත්, උතුරු නැගෙනහිර පළාත් දෙක වෙන්කර ගත හැකි වුණේ ජනතා විමුක්ති පෙරමුණ හැටියට තමන් ශ්‍රේෂ්ඨාධිකරණය ඉදිරියට ගිය නිසා බවත් විජිත හේරත් මහතා සිහිපත් කළේය. දෙමළ ජාතිවාදය දැන් ආයෙත් වෙනම රටවල් ඉල්ලීම, උතුරු-නැගෙනහිර ඒකාබද්ධ කිරීම වැනි උපක‍්‍රම යොදා ගනිමින් නැවත වතාවක් දෙමළ ජනතාව රවටමින් සිටින බව ඔහු පෙන්වා දුන්නේය. උතුරේ ජාතිවාදය වපුරන ප‍්‍රමාණයට දකුණේ අන්තවාදී කොටස් ජාතිවාදය වපුරන බවත්,මෙවර මැයි දිනය වැඩකරන ජනතාවගේ අරමුණු වෙනුවෙන් යොදා ගන්නවා වගේම ජාතික සමගිය ගොඩනැගීමේ දිශාවටත් යොදාගන්නට සැලසුම් කර ඇති බවත් ඔහු මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59447", "Category": null, "Parent URL": null}