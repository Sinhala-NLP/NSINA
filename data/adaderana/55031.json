{"Source": "Adaderana", "Timestamp": "November 11, 2015 03:05 pm", "Headline": "පෞද්ගලික අංශයට රු. 2500කින් පඩි වැඩිකරන්න පනතක් ගේනවා", "News Content": "පෞද්ගලික අංශ‍යේ සේවකයින්ගේ වැටුප රුපියල් 2500කින් වැඩි කිරීම සඳහා පනතක් පාර්ලිමේන්තුවට ඉදිරිපත් කිරීමට පියවර ගන්නා බව කම්කරු හා වෘත්තීය සමිති සබඳතා ඇමති ඩබ්ලිව්. ඩී.ජේ. සෙනෙවිරත්න මහතා කියයි.මේ සම්බන්ධයෙන් දැනටමත් අදාළ අංශ සමග සාකච්ඡා කරන බවත්, එසේම පෞද්ගලික අංශ‍යේ සේවකයින්ගේ මූලික වැටුප රුපියල් 10,000 දක්වා වැඩි කිරීමට ද සාකච්ඡා කරන බවත්, හෙතෙම පවසයි.එසේම දැනට පවත්නා මෑන් පවර් ක්‍රමය නැති කර දැමීම සම්බන්ධයෙන් අගමැතිවරයාට මීළඟ ආර්ථික කටයුතු සමුළුවේදී යෝජනා කිරීමට අපේක්ෂා කරන බවද අද (11) කොළඹදී පැවැති මාධ්‍ය හමුවකදී ඇමතිවරයා පැවසීය.ඉදිරි පළාත් පාලන මැතිවරණයේදී සන්ධානයක ලෙස කටයුතු කරන බවත්, ඒ අනූව සෙසු පක්ෂ සමග එක්වී කටයුතු කරනවා හැර විකල්ප කණ්ඩායම් හදා ගැනීමට අවශ්‍යතාවයක් නැති බවත්, හෙතෙම කීවේය.මාධ්‍ය හමුවට එක්වූ රාජ්‍ය අමාත්‍ය ලක්ෂ්මන් යාපා අබේවර්ධන මහතා කියා සිටියේ රාජ්‍ය සුරාබදු ආදායම සැලකිය යුතු ලෙස වැඩි වී ඇති බවයි.වැටලීම් සිදුකිරීම ආදායම් ඉහළයාමට හේතුවක් බවද හෙතෙම පැවසීය.සංචාරක සංවර්ධන හා ක්‍රිස්තියානි ආගමික කටයුතු නියෝජ්‍ය අමාත්‍ය අරුන්දික ප්‍රනාන්දු මහතා ද මාධ්‍ය හමුවට එක්වෙමින් සංකල්ප 8ක් ඔස්සේ සංචාරක කර්මාන්තය දියුණු කරන බව කියා සිටියේය.පෙ‍රහැර, ක්‍රීඩා, ආයුර්වේද, හෙළ වෙදකම එවැනි සංකල්ප බවත්, සෑම දිස්ත්‍රීක්කයම හෝටල් පාසල් ආරම්භ කරන බවත්, 2015 ලෝකයේ හොඳම වෙරළ තීරය ලෙස උණවටුන අමෙරිකානු නිරීක්ෂකයින් පිරිසක් විසින් නම් කර ඇති බවත්, ඔහු පැවසීය.", "URL": "https://sinhala.adaderana.lk/news.php?nid=55031", "Category": null, "Parent URL": null}