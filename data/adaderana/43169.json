{"Source": "Adaderana", "Timestamp": "May 13, 2014 08:15 am", "Headline": "ශිරාණිගේ නඩුව අගෝස්තු‍වේ විභාග කරයි ", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව පවරා ඇති නඩුව අගෝස්තු මස 4 වන දින සිට විභාග කිරීම ආරම්භ කරන බව කොළඹ මහේස්ත්‍රාත් අධිකරණය දැනුම් දී තිබේ. අදාළ නඩුව ඊයේ(12) කැඳවු අවස්ථාවේ දී කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් මෙම දැනුම්දීම සිදුකළ බව අද දෙරණ අධිකරණ වාර්තාකරු සඳහන් කළේය. එල්ල වී ඇති චෝදනාවලට ශිරාණි බණ්ඩාරණායක මහත්මිය වැරදිකරු ද නිවැරදිකරු ද යන්න ප්‍රකාශ කිරීමට නියමිතව තිබුණ ද ඇය වෙනුවෙන් පෙනී සිටි නීතීඥ නලීන් ලද්දුහෙට්ටි මහතා සඳහන් කළේ එවන් ප්‍රකාශයක් සිදුනොකරන බවයි. ශිරාණි බණ්ඩාරණායක මහත්මියට නගා ඇති චෝදනාවලට අදාළ සාක්ෂි සම්බන්ධයෙන් බැංකුවේ ඇති ගිණුම්වල තොරතුරු වලට අදාළ පරිගණක දත්ත පරික්ෂා කර බැලීමට අධිකරණයෙන් අවසර ලබාදුන්න ද ඊට පැමිණිල්ල බාධා කළ බව නීතිඥවරයා සඳහන් කළේය. එම නිසා අදාළ චෝදනාවන්ට ඇය වරදකරුද නිවැරදිකරු ද යන්න ප්‍රකාශ නොකරන බව නීතීඥ නලීන් ලද්දුහෙට්ටි මහතා සඳහන් කර සිටියේය. ඒ අනුව අදාළ බැංකු ගිණුම් පිළිබඳව පරීක්ෂා කිරීමට යළිත් අවසර ලබාදුන් කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊට අදාළ වාර්තාවක් මැයි මස 20 වන දින ඉදිරිපත් කරන ලෙස දුන්නේය.", "URL": "https://sinhala.adaderana.lk/news.php?nid=43169", "Category": null, "Parent URL": null}