{"Source": "Adaderana", "Timestamp": "November 16, 2018 01:37 pm", "Headline": "විමල්ට එරෙහි චෝදනා පත්‍රය විභාගයට", "News Content": "2016 වසරේ එක්සත් ජාතීන්ගේ හිටපු මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේදී මහා මාර්ග අවහිර කරමින් මහජන පීඩාවක් සිදු කළේ යැයි චෝදනා එල්ල වී සිටින අමාත්‍ය විමල් වීරවංශ මහතා ඇතුළු විත්තිකරුවන් හය දෙනෙකුට එරෙහිව පොලිසිය විසින් ගොනු කර ඇති චෝදනා පත්‍රය විභාගයට ගැනීමට කොළඹ මහේස්ත්‍රාත් අධිකරණය අද(16) නියම කළේය. එම පැමිණිල්ල අද කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියෙ කැඳවනු ලැබීය. එහිදී පොලීසිය විසින් ඉදිරිපත් කළ චෝදනා පත්‍රය විභාගයට ගැනීමට නියම කළ මහේස්ත්‍රාත්වරිය සාක්ෂිකරුවන් මීළඟ දින අධිකරණය හමුවේ කැඳවීමට පියවර ගන්නා මෙන් දන්වා සිතාසි නිකුත් කළේය. ඒ අනුව නඩු විභාගය පෙබරවාරි මස 11 වෙනිදා පැවැත්වීමටයි මහේස්ත්‍රාත්වරිය නියම කළේය. කුරුදුවත්ත පොලීසිය මඟින් විත්තිකරුවන්ට එරෙහිව ඉදිරිපත්කර තිබෙන චෝදනා පත්‍රය මඟින් සඳහන් කර තිබෙන්නේ එක්සත් ජාතීන්ගේ හිටපු මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේ කොළඹ තුම්මුල්ලේ පිහිටි එක්සත් ජාතීන්ගේ ප්‍රධාන කාර්යාලය අවට මාර්ග අවහිර කරමින් උද්ඝෝෂණය කොට මහජන පීඩාවක් විත්තිකරුවන් විසින් සිදුකර ඇති බවයි. ඒ තුළින් ඔවුන් අපරාධමය වරදක් සිදුකර ඇති බවද පොලිසිය ඉදිරිපත් කළ චෝදනා පත්‍රයේ සඳහන් වෙයි. මෙම නඩුවේ සෙසු විත්තිකරුවන් ලෙස අමාත්‍ය වීරකුමාර දිසානායක, ජාතික නිදහස් පෙරමුණේ පාර්ලිමේන්තු මන්ත්‍රී ජයන්ත සමරවීර, එහි මාධ්‍ය ප්‍රකාශක මොහොමඩ් මුසම්මිල්, ජනතා විමුක්ති පෙරමුණේ හිටපු පාර්ලිමේන්තු මන්ත්‍රී පියසිරි විජේනායක සහ ජාතික නිදහස් පෙරමුණේ බස්නාහිර පළාත් සභා මන්ත්‍රී රොජර් සෙනෙවිරත්න යනාදින්ද ඇතුලත් වෙයි.", "URL": "https://sinhala.adaderana.lk/news.php?nid=99309", "Category": null, "Parent URL": null}