{"Source": "Adaderana", "Timestamp": "August 1, 2018 09:22 am", "Headline": "ආයුධ පෙන්වා අතුරුගිරිය බිය වැද්දු කල්ලියක් පොලීසියට මාට්ටු-17 හැවිරිදි තරුණියක් ඒ අතර", "News Content": "අතුරුගිරිය ප්‍රදේශයම බිය වද්දමින් තියුණු ආයුධක් පෙන්වා ජනතාව බියකර මුදල් හා දේපල කොල්ලකෑමේ යෙදුණු බවට සැකකරන තරුණියක් හා තරුණයින් දෙදෙනෙකු පොලීසිය විසින් අත්අඩංගුවට ගෙන තිබේ. කොල්ලකෑමට යොදා ගත් තියුණු මන්නයක් හා කොල්ලකෑ භාණ්ඩ තොගයක් සමඟින් ඊයේ(31) මෙම පිරිස අත්අඩංගුවට ගෙන ඇත. අතුරුගිරිය පනාගොඩ ලේලන්ඩ් හන්දිය ප්‍රදේශයේ කුලී කාමරයකට කඩා පැන එහි නවාතැන් ගෙන සිටි පකිස්ථාන ජාතිකයින් දෙදෙනෙකු බියකර පහර දී තුවාල සිදු කර එම දෙදෙනාට අයත් මුදල් හා දේපල කොල්ල කා පලා ගිය බවට ලද පැමිණිල්ලකට අනුව විමර්ශනය කරමින් සිටින අතර මොවුන් අත්අඩංගුවට ගැනීමට පොලීසිය සමත්ව තිබේ. කොළ පැහැති ත්‍රීරෝද රථයකින් පැමිණෙන තරුණයින් දෙදෙනෙකු මාර්ගයේ ගමන් ගන්නා ජනතාවට තියුණු ආයුධ පෙන්වා බිය කර මුදල් සොරා ගන්නා බවට පැමිණිලි කිහිපයක්ම ලැබුණු බව පොලීසිය පවසයි. ඒ අනුව සිදු කල විමර්ශනයේ දී ලද තොරතුරක් අනුව නවගමුව වදුරාමුල්ල ප්‍රදේශයේ කුලී කාමරයක පදිංචිව සිටි මෙම තරුණයින් දෙදෙනා සහ ඉන් එක් තරුණයෙකුගේ අනියම් බිරිඳ බව පැවසෙන ගාල්ල, පොද්දල ප්‍රදේශයේ පදිංචි 17 හැවිරිදි තරුණියක්ද සැකපිට අත්අඩංගුවට ගෙන ප්‍රශ්න කිරීමේ දී සොරකම් කර විකුණා තිබූ විදුලි උපකරණ ඇතුළු භාණ්ඩ රැසක් සොයා ගැනීමට පොලීසිය සමත්ව තිබේ. සොරා ගත් භාණ්ඩ අතර, ත්‍රීරෝද රථය සහ මන්නා පිහියක් සොරකම් කල ත්‍රීරෝද රථ ටයර් 3ක් ජංගම දුරකථන 8ක් ප්‍රොජෙක්ටර් එකක් සහ විදුලි උපකරණ රැසක් සොයා ගැනීමට හැකි වු බවත් මෙම සැකකරුවන් දැඩි ලෙස හෙරොයින් පානයට ඇබ්බැහි වී ඇති බවත් අදාළ තරුණිය ලවා සොරකම් කරන ලද භාණ්ඩ විකුණා ඇති බවත් අනාවරණය කර ගැනීමට පොලීසිය සමත්ව ඇත. මෙලෙස අත්අඩංගුවට පත්ව ඇත්තේ හෝමාගම පනාගොඩ ප්‍රදේශයේම පදිංචි වයස අවුරුදු 23ක ත්‍රීරෝද රථ රියදුරෙක් වයස අවුරුදු 24 ක කුලී රැකියාවල නිරත වු තරුණයෙක් හා ඔහුගේ අනියම් බිරිඳයි. තරුණි තුන්වන ස්වාමි පුරුෂයා බවට අනාවරණය වු බව පොලීසිය පවසයි. අත්අඩංගුවට පත් සැකකරුවන් සොරකම් කිරීම සම්බන්ධයෙන් හෝමාගම අධිකරණයේ පනවා තිබු නඩු සම්බන්ධයෙන් ඉදිරිපත් නොවීමෙන් වරෙන්තු 6ක් නිකුත් කර ඇති බවද සැකකරුවන් හෝමාගම අධිකරණයට ඉදිරිපත් කිරීමට කටයුතු කරන බව ද පොලීසිය පවසයි. අතුරුගිරිය පොලිස් ස්ථානාධිපති ප්‍රධාන පොලිස් පරීක්ෂක උපුල් අල්වත්ත මහතාගේ උපදෙස් පරිදි දූෂණ මර්දන අංශයේ ස්ථානාධිපති පොලිස් පරීක්ෂක අසංක ප්‍රේමලාල් මහතා ප්‍රමුඛ පොලිස් නිලධාරීන් කිහිප දෙනෙක් පරීක්ෂණ පවත්වයි.", "URL": "https://sinhala.adaderana.lk/news.php?nid=93591", "Category": null, "Parent URL": null}