{"Source": "Adaderana", "Timestamp": "December 27, 2016 08:31 am", "Headline": "සංවර්ධන පනතට පළාත් සභාවල අදත් ඡන්දයක්?", "News Content": "සංවර්ධන විශේෂ විධිවිධාන පනත් කෙටුම්පත අද දකුණු සහ සබරගමුව පළාත් සභා වෙත ඉදිරිපත් කිරීමට නියමිතව තිබේ.පළාත් සභාවල මතය විමසීමට ඒ ඒ පළාත් සභාවල ආණ්ඩුකාරවරුන් හරහා අදාළ පනත් කෙටුම්පත මේ වන විට යොමුකර ඇති බව වාර්තා වේ.දකුණු පළාත් ප්‍රධාන අමාත්‍ය ශාන් විජේලාල් ද සිල්වා මහතා ප්‍රකාශ කළේ එම පනත් කෙටුම්පත අධ්‍යයනය කිරීම සඳහා දැනටමත් මන්ත්‍රීවරුන් වෙත ලබා දී ඇති බවයි.ඒ අනුව අද දිනයේ දකුණු සහ සබරගමුව පළාත් සභාවල දී පනත් කෙටුම්පත පිළිබඳ විවාදයක් පැවැත්වීමෙන් පසු ඒ පිළිබඳ ඡන්ද විමසීමක් සිදුකිරීමට නියමිතය.මීට පෙර ඌව සහ උතුරු මැද පළාත්වල දී පනත් කෙටුම්පත පිළිබඳ ඡන්ද විමසීම පරාජයට පත් වු අතර උතුරු පළාත් සභාව ද සංවර්ධන විශේෂ විධිවිධාන පනත් කෙටුම්පත ප්‍රතික්ෂේප කිරීමට ඒකමතිකව තීරණය කර තිබුණි. ශ්‍රී ලංකා නිදහස් පක්ෂයට සම්බන්ධ පළාත් ප්‍රධාන අමාත්‍යවරුන් මීට පෙර ප්‍රකාශ කර තිබුණේ ශ්‍රී ලංකා නිදහස් පක්ෂයේ බලය පවතින පළාත් සභා හතම පනත් කෙටුම්පතට විරුද්ධ බවයි.කෙසේවුව ද එම පනත් කෙටුම්පත සඳහා ජනාධිපතිවරයා සහ ශ්‍රී ලංකා නිදහස් පක්ෂ අමාත්‍යවරුන් කැබිනට් මණ්ඩලයේ දී එකඟතාව පළ කර ඇති බව ප්‍රවාහන නියෝජ්‍ය අමාත්‍ය අශෝක අබේසිංහ මහතා ඊයේ කුරුණෑගල දී ප්‍රකාශ කළේය. එබැවින් පනත් කෙටුම්පත පරාජයට පත්වුව ද නැවත පළාත් සභා වෙත යොමුකර එය සම්මත කරගැනීමට පියවර ගන්නා බව නියෝජ්‍ය අමාත්‍යවරයා පැවසුවේය.", "URL": "https://sinhala.adaderana.lk/news.php?nid=67401", "Category": null, "Parent URL": null}