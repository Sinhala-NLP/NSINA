{"Source": "Adaderana", "Timestamp": "February 1, 2011 08:27 am", "Headline": "ජනපති කොමිසමට ලැබුණු සාක්ෂි විශ්ලේෂණය ඇරඹෙයි", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති කොමිසමට ලැබුණු සාක්ෂි විශ්ලේෂණය සහ වර්ගීකරණය කිරීම ආරම්භ කර ඇති බව එම කොමිසමේ මාධ්‍ය උපදේශක ලක්ෂ්මන් වික්‍රමසිංහ මහතා පවසයි. ඊයේ(31) දිනයේ දී අමාත්‍ය ෆීලික්ස් පෙරේරා සහ පාර්ලිමේන්තු මන්ත්‍රී සරත් වීරසේකර යන මහත්වරුන් කොමිසම ඉදිරියේ සාක්ෂි ලබා දුන් බව ඔහු සඳහන් කරයි. මේ වනවිට කොමිසමට ලිපි දහස් ගණනක ලිඛිත සාක්ෂි සහ වාචික සාක්ෂි ලැබී ඇති බව ඒ පිළිබඳව වැඩිදුරටත් පැහැදිලි කළ ලක්ෂ්මන් වික්‍රමසිංහ මහතා ප්‍රකාශ කළේය. විශ්ලේෂණයෙන් පිළිබිඹු වන කරුණු මත තවත් සාක්ෂි ලබාගැනීමට අවශ්‍ය යැයි හැඟුණොත් තවත් මහජන සාක්ෂි සහ විශේෂ පුද්ගලයින්ගෙන් දෙවන පියවරේදීද ලබාගැනීමට බලාපොරොත්තු වන බවද ඔහු පෙන්වාදුන්නේය. පෙබරවාරි මස මැද භාගයේදී පමණ අම්පාර දිස්ත්‍රික්කයේ සැසි වාරයක් පැවැත්වීමට බලාපොරොත්තු වන බව ඒ මහතා කියා සිටියේය.", "URL": "https://sinhala.adaderana.lk/news.php?nid=13896", "Category": null, "Parent URL": null}