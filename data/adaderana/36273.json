{"Source": "Adaderana", "Timestamp": "August 1, 2013 08:32 am", "Headline": "නාම යෝජනා භාර ගැනීම අදින් අවසන් වෙයි", "News Content": "උතුර, මධ්‍යම සහ වයඹ පලාත් සභා මැතිවරණයට අදාළ නාමයෝජනා භාරගැනීමේ කටයුතු අද(01) මධ්‍යහ්න 12න් අවසන් වෙයි. ස්වාධීන කණ්ඩායම් සඳහා ඇප මුදල් තැන්පත් කිරීමේ කටයුතු ඊයේ(31) මධ්‍යහ්න 12න් අවසන් වුණි. ඒ අනුව ස්වාධීන කණ්ඩායම් 81 ක් අදාළ පළාත් සභා තුන සඳහා ඇප මුදල් තැන්පත් කර ඇති බව මැතිවරණ මහ ලේකම් කාර්යාලය සඳහන් කළේය. ඊයේ දිනය අවසන් වන විට ප්‍රධාන දේශපාලන පක්ෂ රැසක් මෙන්ම ස්වාධින කණ්ඩායම් රැසක් ද නාම යෝජනා භාරදිම සිදුකර තිබුණි. එක්සත් ජනතා නිදහස් සන්ධානය මහනුවර, මාතලේ , කුරුණෑගල, පුත්තලම, යාපනය, කිළිනොච්චි, මුලතිව් හා වව්නියා යන දිස්ත්‍රික්ක වලට නාමයෝජනා භාර දුන් බව මැතිවරණ මහලේකම් කාර්යාලය ප්‍රකාශ කළේය. එක්සත් ජාතික පක්ෂය ද පුත්තලම, මුලතිව් , යාපනය යන දිස්ත්‍රික් සඳහා නාමයෝජනා භාර දී ඇත. ජනතා විමුක්ති පෙරමුණ ද මහනුවර, මාතලේ, නුවරඑලිය, කුරුණෑගල, පුත්තලම, යාපනය, කිළිනොච්චි, වව්නියාව හා මුලතිව් දිස්ත්‍රික්ක වලට නාමයෝජනා භාර දී ඇති බව මැතිවරණ මහලේකම් කාර්යාලය සඳහන් කළේය. ශ්‍රී ලංකා මුස්ලිම් කොංග්‍රසය ද මේ වන විට මන්නාරම, වව්නියාව, මුලතිව්, කුරුණෑගල යන දිස්ත්‍රිකයට නාමයෝජනා භාර දී තිබේ. ප්‍රජාතන්ත්‍රවාදී පක්ෂය ද මහනුවර , මාතලේ , නුවරඑලිය, වව්නියාව, මුලතිව්, කුරුණෑගල හා පුත්තලම යන දිස්ත්‍රික්ක වලට නාමයෝජනා භාරදුන් බව මැතිවරණ මහලේකම් කාර්යාලය පැවසුවේය. අද දිනයේ නාමයෝජනා භාරගැනීමේ කටයුතු අවසන්වීමෙන් අනතුරුව මැතිවරණය පැවැත්වෙන දිනය ප්‍රකාශයට පත් කිරීමට නියමිත බව මැතිවරණ දෙපාර්තමේන්තුවේ ප්‍රකාශකයෙකු සදහන් කළේය. කෙසේ වෙතත් සැප්තැම්බර් මස 21 හෝ 28 උතුරු,මධ්‍යම හා වයඹ පළාත් සභා මැතිවරණය පැවැත්විය හැකි බව මැතිවරණ කොමසාරිස් මහින්ද දේශප්‍රිය මහතා ප්‍රකාශ කරන ලදී.", "URL": "https://sinhala.adaderana.lk/news.php?nid=36273", "Category": null, "Parent URL": null}