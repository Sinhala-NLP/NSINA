{"Source": "Adaderana", "Timestamp": "May 6, 2019 01:13 pm", "Headline": "මධූෂ් තවමත් CID මුලස්ථානයේ", "News Content": "ඩුබායිහි සිට මෙරටට ඊයේ(05) පිටුවහල් කළ අපරාධ රැසක් සම්බන්ධයෙන් අවශ්‍යව සිටි පාතාල කල්ලි නායක මාකඳුරේ මධූෂ් තවදුරටත් රඳවාගෙන ප්‍රශ්න කරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. ඉකුත් පෙබරවාරි 5 වැනිදා ඩුබායිහි සංවිධාන කළ සාදයක් අතරතුර මාකඳුරේ මධූෂ් ඇතුලු 31 දෙනෙකු ඩුබායි පොලිස් අත්අඩංගුවට ගැනුණි. එරට පොලිසිය මොවුන් සම්බන්ධයෙන් පරික්ෂණ කරන අතරතුරදි අත්අඩංගුවට ගත් පිරිසෙන් 30 දෙනෙකු පසුගිය පසුගිය 23 වැනිදාවන විට මෙරටට පිටුවහල් කර තිබුණි. මාස තුනකට ආසන්න කාලයක් සිරගත කර සිටි ප්‍රබල අපරාධ කල්ලි නායක මාකඳුරේ මධූෂ් ඊයේ අලුයම ඩුබායි සිට පිටුවහල් කිරිමෙන් පසු මෙරටට පැමිණියේය. ගුවන්තොටුපල අපරාධ පරික්ෂණ දෙපාර්තමේන්තු නිලධාරින් භාරයට ගැනුනු මාකඳුරේ මධූෂ් පසුව කොළඹ අපරාධ පරික්ෂණ දෙපාර්තමේන්තු මූලස්ථානය වෙත රැගෙන ආවේය. ඒ අනුව ඔහු තවදුරටත් රඳවාගෙන ප්‍රශ්න කරන බව පොලිසිය සඳහන් කළේය.", "URL": "https://sinhala.adaderana.lk/news.php?nid=109362", "Category": null, "Parent URL": null}