{"Source": "Adaderana", "Timestamp": "August 8, 2019 01:09 pm", "Headline": "පැරා ඔලිම්පික් සිහිනය වෙනුවෙන් පළමු වරට ලංකාවට ගෙන්නපු අමුත්තා", "News Content": "පැරා ඔලිම්පික් පදක්කම් වෙනුවෙන් පෙරුම් පුරණ අපූරු චරිතයක් අද දෙරණට පසුගිය දා හමුවිය. රට ජාතිය වෙනුවෙන් සිය ජීවිතය පුද දී අද දවසේත්, මේ මොහොතේ රට වෙනුවෙන්ම තම යුතුකම ඉටු කිරීමට වෙර දරණ නිසාවෙන්ම ඔහු විශේෂ චරිතයක් වෙනු ඇත. යුද හමුදා විශේෂ බලකායේ කෝප්‍රල් වජිර පුෂ්පකුමාර මහතා 2020 පැරා ඔලිම්පික් උළෙලේ දී සිය මව් රටට අභිමානයක් එක් කිරීමට වීර්ය කරන අයෙකි. 2007 වසරේ දි ශ්‍රී ලංකා යුද්ධ හමුදාවට බැඳෙන ඔහු අවසන් මානුෂීය මෙහෙයුමේ දී 2009 අප්‍රේල් 21 වෙනිදා නන්දිකඩාල් හිදී අබාධිත තත්ත්වයට පත් වෙයි. අද වන විට අවුරුදු 29 ක තරුණයෙක් ලෙස ඔහු ආබාධිත තත්ත්වයෙන් සිටිය දීත් රට වෙනුවෙන් සිදුකල යුතු යුතුකම් නම් අමතක කර නැහැ. ඔහු සතු අපිරිමිත උත්සහය හා කැපවීම නිසාවෙන්ම “Amatur Rowing Association Of Sri lanka “ සංගමය විසින් ඔහුගේ පැරා ඔලිම්පික් සිහිනය සැබෑවක් කර ගැනීමට සිය දායකත්වය ලබා දී තිබේ. ඒ අනුව ඊයේ(07) දිනයේ දී මෙම සංගමය විසින් ලංකාවේ පළමු වරට පැරා ඔලිම්පික් උළෙල වෙනුවෙන් “ para scull බෝට්ටුව“ (para double scull boat) ලංකාවට ගෙන්වා ඇති අතර, මේ වන විට දියවන්නාවේ සිය පුහුණුවීම් කටයුතුවල නිරත වෙන කෝප්‍රල් වජිර පුෂ්පකුමාර මහතාට මේ ජයග්‍රහණය කරා යෑමට බොහෝ පිරිසක් සිය දායකත්වය ලබා දී තිබේ. මෙම සංගමයේ සභාපති රොහාන් ප්‍රනාන්දු මහතා, සිසිර වික්‍රමසේකර, ඔරු පදින්නන්ගේ ක්‍රීඩා සංගමයේ සම්බන්ධීකාරක තිස්ස ජයලත් මහතා සහ පුහුණුකරුවන් වශයෙන් මේජර් නිර්මාල් මහතා හා කෝප්‍රල් සංජීව යන මහත්වරු පුෂ්පකුමාර මහතාගේ අනාගත සිහිනය වෙනුවෙන් සිය දායකත්වය නොමඳව ලබා දෙයි. ජීවිතේට මොන දේ නැතිවුණත් කිසිම අවස්ථාවක හිතින් වැටෙන්න අවශ්‍ය නැති බවත්, ඒ දේවල් මඟ ඇර ගෙන ඉදිරියට යායුතු බවත් පවසන පුෂ්පකුමාර මහතා, පැරා ඔලිම්පික් උළෙල වෙනුවෙන් උපරිමයෙන් සිය ශ්‍රමය යොදා ගනිමින් මේ වන විට පුහුණුවීම් සිදු කරමින් සිටින බවත් පැවසීය. ‘ආබාධිත වුණත් අපිට විශේෂ දේවල් කරන්න පුළුවන්‘ යනුවෙන් ද ඔහු අද දෙරණට වැඩිදුරටත් කියා සිටියේය.", "URL": "https://sinhala.adaderana.lk/news.php?nid=116077", "Category": null, "Parent URL": null}