{"Source": "Adaderana", "Timestamp": "September 8, 2019 08:42 am", "Headline": "ලැව්ගිනිවලින් හෙක්ටයාර 500 කට වැඩි ප්‍රදේශයක් විනාශයි", "News Content": "ස්පාඤ්ඤයේ වයඹදිග ගලීසියා ප්‍රදේශයට ලැව්ගිනිවලින් බලපෑම් එල්ල වී ඇත. ලැව්ගිනි වලින් මේ වනවිට හෙක්ටයාර 500 කට වැඩි වනාන්තර ප්‍රදේශයක් විනාශ වී ඇති බව සඳහන්. ස්පාඤ්ඤයේ වයඹදිග ගලීසියා ප්‍රදේශයේ දින කිහිපයක සිට ලැව්ගිනි පැතිර යමින් පවතියි. ලැව්ගිනි පාලනයට ගිනි නිවන භටයන් මහත් පරිශ්‍රමයක් දරන අතර එම මෙහෙයුම් ගුවන් මඟින්ද ක්‍රියාත්මකයි. මාර්ග අවහිර කරමින් ලැව්ගිනි පැතිර යමින් පවතින අතර ගම්මාන කිහිපයකින් ජනතාව ඉවත් කිරීමටද පියවර ගෙන ඇත. උණුසුම් හා වර්ෂාපතනය අඩු වියළි කාලගුණික තත්වය සමග තද සුළං ලැව්ගිනිවල පැතිරීම වේගවත් කර ඇති බව වාර්තා වෙයි. ලැව්ගිනි වලින් මේ වනවිට හෙක්ටයාර 500 කට වැඩි වනාන්තර ප්‍රදේශයක් විනාශ වී ඇති බව සඳහන්. පසුගිය බ්‍රහස්පතින්දා ගලීසි ප්‍රදේශයේ හටගත් ලැව්ගිනි ද්විත්වයක් පාලනය කිරීමට හැකි වී ඇත. කෙසේ වෙතත් එක් ප්‍රබල ලැව්ගින්නක් පසුගියදා වන විටත් සක්‍රීය තත්ත්වයේ පැවතියේය. 2017 වසරේ ඔක්තෝබර් මාසයේද ගලීසි ප්‍රදේශයට ව්‍යසනකාරී ලැව්ගිනි මාලාවකින් බලපෑම් එල්ල වූ අතර ඒ හේතුවෙන් පුද්ගලයින් සිව් දෙනෙකු මියගියේය. එම කාලසීමාවේදීම අසල්වැසි පෘතුගාලයේ හටගත් ලැව්ගිනිවලට පුද්ගලයින් 45 දෙනෙකු ගොදුරු වූ බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118566", "Category": null, "Parent URL": null}