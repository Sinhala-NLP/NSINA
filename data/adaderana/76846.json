{"Source": "Adaderana", "Timestamp": "August 29, 2017 12:05 pm", "Headline": "බදු පනත ගැන දැනුවත් කරන්න ජවිපෙ රටපුරා යයි", "News Content": "වත්මන් ආර්ථික අර්බුදයට හේතු වූ කරුණු නිවැරදි කොට ආර්ථිකය ගොඩනැගීමට හැකියාවක් හෝ වැඩපිළිවෙළක් නැති වත්මන් රනිල්-මෛත‍්‍රී හවුල් පාලනය රටේ සම්පත් විකුණමින්, තව තවත් ණය ගනිමින් ජනතාවගේ සහන කපමින් හා ඉන් නොනැවතී පොදු ජනතාව මත මහා පරිමාණයෙන් බදු බර පටවමින් සිටින බව ජනතා විමුක්ති පෙරමුණ පවසයි. පසුගිය අයවැයෙන් වැට් බද්ද 15%ක් කළ ආණ්ඩුව දැන් ඉන් නොනැවතී වැඩිපුර බදු ගැනීම සඳහා නව බදු පනතක් පාර්ලිමේන්තුවට ඉදිරිපත් කොට ඇති බව ද එම පක්ෂය චෝදනා කරයි. ජනතාව මත අධික ලෙස බර පටවන මෙම යෝජිත බදු පනත පිළිබඳව ජනතාව දැනුවත් කරන අත්පත‍්‍රිකාවක් රට පුරා බෙදාහැරීමට ජනතා විමුක්ති පෙරමුණ තීරණය කර තිබේ. ඒ අනුව මේ සම්බන්ධයෙන් ජනතාව දැනුවත් කිරීමේ අත්පත‍්‍රිකා බෙදාහැරීමේ ව්‍යාපාරය අද (29) දින පෙ.ව. 10.00ට කොළඹ කොටුව ඉදිරිපිටදී ජවිපෙ නායකයින්ගේ සහභාගිත්වයෙන් ආරම්භ කෙරිණි.", "URL": "https://sinhala.adaderana.lk/news.php?nid=76846", "Category": null, "Parent URL": null}