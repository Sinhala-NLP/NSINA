{"Source": "Adaderana", "Timestamp": "November 27, 2013 02:40 pm", "Headline": "වැඩ වර්ජනය අසාධාරණයි - සාකච්ඡා සඳහා පැමිණෙන්න  ", "News Content": "අසරණ රෝගින් ප්‍රාණ ඇපයට ගනිමින් සෞඛ්‍ය සේවා වෘත්තීය සමිති කිහිපයක් විසින් ක්‍රියාත්මක කර ඇති වැඩ වර්ජනය මුළුමනින්ම අසාධාරණ ක්‍රියාවක් බව සෞඛ්‍ය අමාත්‍යංශය පවසයි. අමාත්‍යංශ ලේකම් වෛද්‍ය නිහාල් ජයතිලක මහතා පවසන්නේ පසුගිය මාස 06 කාලය තුළ වැඩිකරන ලද නිල ඇදුම් දීමනා, හදිසි අනතුරු දීමනා, අතිකාල දීමනා සහ සන්නිවේදන දීමනා යළිත් වරක් වැඩිකර දෙන ලෙස ඉල්ලා මොවුන් වැඩ වර්ජනයේ නිරත වන බවයි. එමෙන්ම මෙතෙක් කලක් අනුමත නොවි තිබු හෙද ව්‍යවස්ථාවට අනුමැතිය ලබා දී එය ක්‍රියාත්මක කිරීමට කටයුතු කර ඇති බව නිහාල් ජයතිලක මහතා සඳහන් කරයි. මෙවර අයවැය මගින් ද මෙතෙක් ලබා දුන් දීමනා තවදුරටත් වැඩි කිරීමට තීරණය වි ඇති බව ඔහු පෙන්වා දෙයි. එවැනි අවස්ථාවක රෝගීන් ප්‍රාණ ඇපයට ගනිමින් සෞඛ්‍ය අමාත්‍යංශයෙන් පමණක් ඉටු කිරීමට නොහැකි ඉල්ලීම් ලබා දෙන ලෙසට සඳහන් කරමින් වැඩවර්ජන වල නිරතවීම අසාධාරණ ක්‍රියාවක් බව අමාත්‍යංශ ලේකම්වරයා පවසයි. එම නිසා වැඩ වර්ජනයෙන් ඉවත් වී රාජකාරියට වාර්තා කරන ලෙසත් ඉල්ලීම් දිනා ගැනීම සඳහා සාකච්ඡා මාර්ගයට යොමු වන ලෙසත් වැඩවර්ජනයේ නිරත වෘත්තීය සමිති වලින් සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක මහතා ඉල්ලීමක් කරයි.", "URL": "https://sinhala.adaderana.lk/news.php?nid=39144", "Category": null, "Parent URL": null}