{"Source": "Adaderana", "Timestamp": "April 3, 2011 03:06 pm", "Headline": " ක්‍රිකට් දිවියෙන් සමුගත් මුරලි..!", "News Content": "1972 වසරේ අප්‍රේල් 17 වැනිදා මහනුවර දී උපත ලැබු මුත්තයියා මුරලිදරන් ක්‍රිකට් ක්‍රිඩාවට පිවිසෙන්නේ මහනුවර ශාන්ත අන්තෝනී විද්‍යාලයෙනි. දකුණත් පිටදඟ පන්දු යවන්නෙකු ලෙස මෙරට පළමු පෙළ තරග සඳහා සහභාගී වු ‍මුරලි 1992 වස‍රේ ඔස්ට්‍රේලියානුවන්ට එරෙහිව පළමු ටෙස්ට් තරගයට සහභාගී විය. එම තරගයේ දී ක්‍රෙක් මැක්ඩමට්ගේ කඩුල්ල දවා ගනිමින් කඩුලු දඩයම ඇරඹු මුරලි සිය අවසන් ටෙස්ට් තරගය ලෙස සහභාගීවූයේ පසුගිය වසරේ ජූලි මාස‍යේ ගාල්ලේ පැවති ඉන්දීය කණ්ඩායමට එරෙහි තරගයටයි. ටෙස්ට් තරග වලින් සමුගන්නා විට මුරලි තරග 133කට ක්‍රීඩා කර කඩුලු 800ක් දවා ගනිමින් කිසිවෙකුටත් සම කළ නොහැකි ලෝක වාර්තාවක් තැබීමට සමත් වී සිටියේය. 1993 වසරේ දී ඉන්දියාවට එරෙහිව එක්දින වරම් ලැබු මුරලි 2011 වසරේ ලෝක කුසලාන අවසන් මහා ක්‍රිකට් තරගයේ දී ඉන්දියාවට එරෙහිව තමා මුහුණ දෙන අවසන් තරගයට සහභාගී වීම ද විශේෂත්වයකි. මුත්තයියා මුරලිදරන් එක්දින ජාත්‍යන්තර තරග 350කදී කඩුලු 534ක් ලබාගනිමින් ලොව මෙතෙක් පහළ වු වි‍ශිෂ්ඨතම පන්දු යවන්නා තමා බව මැනවින් පසක් කර තිබේ. එසේම මුරලිදරන් සිය ක්‍රිඩා දිවිය තුළ ලෝක වාර්තා රැසකට හිමිකම් කියනු ලබයි. එනම් ලොව වැඩිම ටෙස්ට් හා එක්දින කඩුලු ලාභියා , වැඩිම වරක් තරගාවලි වීරයා ලෙස සම්මාන ලැබු ක්‍රිඩකයා සහ එක් ක්‍රිඩාංගණ‍යකදී වැඩිම කඩුලු ලබාගත් ක්‍රිඩකයා ඇතුළු වාර්තා රැසකට ඔහු හිමිකම් කියයි. ජය පරාජයන් එකසේ විඳ දරාගත හැකි මුරලි සැමවිටම මද සිනහවකින් මුව සරසාගෙන සිටින අයෙකු ලෙස ප්‍රසිද්ධියක් උසුලයි. ක්‍රිඩාවෙන් සමුගත්ත ද මෙරට ක්‍රිකට් ක්‍රිඩාව සඳහා තවත් මහඟු මෙහෙවරක් ඉටුකිරීමට ඔහුට ශක්තිය ලැබේවායි යන්න අද දෙරණ පැතුමයි. මුරලි ඔබට චිරං ජයතු.", "URL": "https://sinhala.adaderana.lk/news.php?nid=15246", "Category": null, "Parent URL": null}