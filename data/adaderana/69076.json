{"Source": "Adaderana", "Timestamp": "February 3, 2017 04:29 pm", "Headline": "තොරතුරු පනත ක‍්‍රියාත්මකයි ", "News Content": "අද (03) සිට තොරතුරු දැනගැනීමේ පනත ගැසට් නිවේදනයක් මඟින් බලාත්මක කර ඇතැයි රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකට සහභාගී වෙමින් පාර්ලිමේන්තු ප‍්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පැවසීය. මේ හරහා රජය මහජන බදු මුදල් භාවිතයෙන් සිදු කෙරෙන සංවර්ධන කටයුතු පිළිබඳව මෙන්ම රජයේ තොරතුරු පුරවැසියාට ලබාදීමට බැදී සිටියි. ඒ අනුව අද (03) සිට පුරවැසියන්ට තොරතුරු ඉල්ලීමේ හැකියාව ඇති බවත්, ඒ සඳහා තොරතුරු නිලධාරීන් පත්කර ඇති බවද අමාත්‍යවරයා පැවසීය. එසේ තොරතුරු නිලධාරීන් පත්කර නොමැති ආයතනවල ආයතන ප්‍රධානින් එම තොරතුරු ලබා දීමේ වගකීමෙන් බැඳී ඇති බව ද සඳහන් කෙරුණි. තොරතුරු පනතේ 39 වගන්තිය යටතේ පුරවැසියාට තොරතුරු දීම සම්බන්ධව යම් විරෝධයක් නිලධාරියෙක් විසින් හිතාමතා සිදුකර තිබේ නම් ඒ පිළිබඳ මහජනතාවට අභියාචනයක් තොරතුරු කොමිසම් සභාව වෙත ඉදිරිපත් කිරීමට හැකියාව පවතිනු ඇත.", "URL": "https://sinhala.adaderana.lk/news.php?nid=69076", "Category": null, "Parent URL": null}