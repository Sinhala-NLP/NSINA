{"Source": "Adaderana", "Timestamp": "August 12, 2015 01:29 pm", "Headline": "සමහරුන්ගේ කෙස් ගසක් විතර අපේ නම් යාරයක් විතර තිබෙනවා", "News Content": "සමහරුන්ගේ මුඛයයි අධෝ මුඛයයි අතර ඇත්තේ කෙස් ගහක පරතරයක් බව හිටපු පාර්ලිමේන්තු මන්ත්‍රී රෙජිනෝල්ඩ් කුරේ මහතා පවසයි.මන්ත්‍රීවරයා මේ බව කියා සිටියේ අද ශ්‍රීලනිප මූලස්ථානයේ පැවැති මාධ්‍ය හමුවකදී මාධ්‍යවේදියෙකුගේ ප්‍රශ්නයකට පිළිතුරු ලෙසය.හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය මෙවර මැතිවරණයේදී සතෙකුට ඡන්දය දෙන්නැයි කර ඇති ප්‍රකාශය ගැන මාධ්‍යවේදියෙකු ඇසූ ප්‍රශ්නයකට හෙතෙම එලෙස පිළිතුරු දුන්නේය.එහිදී හිටපු මන්ත්‍රීවරයා කියා සිටියේ සමහරුන්ගේ මුඛයයි අධෝ මුඛයයි අතර ඇත්තේ කෙස් ගහක පරතරයක් බවයි.එසේ වුවද අපේ නම් යාරයක් විතර තිබෙනවා යැයිද ඒ මහතා කියූ විට මාධ්‍යවේදීන් විමසා සිටියේ ඔබතුමා එසේ කියන්නේ චන්ද්‍රිකා බණ්ඩාරනායක මහත්මිය ගැනද යනුවෙනි.ඔබතුමා ඇසූ ප්‍රශ්නය ඒක නම් ඒ ප්‍රශ්නයට උත්තරයත් ඒක තමයි යනුවෙන් රෙජිනෝල්ඩ් කුරේ මහතා පැවසීය.මෛත්‍රිපාල සිරිසේන ජනාධිපතිතුමා කොතන ගියත් ශ්‍රීලනිපය සමග බවද පැවසූ ‍ඒ මහතා එජාපය දැන් හැමදේටම මෛත්‍රී සරණං ගච්ඡාමි වගේ කටයුතු කරන බවද කියා සිටියේය.මාධ්‍ය හමුවට එක්වූ ශ්‍රීලනිප මාධ්‍ය ප්‍රකාශක ඩිලාන් පෙරේරා මහතා පැවසුවේ ජනතාවට සින්නක්කර ඉඩම් අයිතිය ලබාදෙන බව සඳහන් ප්‍රකාශය අ‍පේ ප්‍රතිපත්ති ප්‍රකාශයෙන් එජාපය උදුරාගෙන ඇති බවයි.එසේම අපේ ආණ්ඩුවෙන් රටටම විදුලිය ලබාදුන් නිසා දෙපාර්ශවයේම ප්‍රතිපත්ති ප්‍රකාශනවල එය නැති බවද ඔහු කීවේය.මාධ්‍ය හමුව ඇමතු එජනිස මහලේකම් සුසිල් ප්‍රේම ජයන්ත මහතා පැවසුවේ චන්ද්‍රිකා රනිලුයි දැන් අක්කයි මල්ලි වගේ බවයි.රනිල් වික්‍රමසිංහ මහතාට බටලන්ද ගැන එල්ල ‍කළ චෝදනා චන්ද්‍රිකාට දැන් මතක නැති බවද ඔහු කියා සිටියේය.එල්.ටී.ටී.ඊ සංවිධානයට මුදල් ලබාදීම ගැන එල්ල කරන චෝදනා ගැන ප්‍රශ්නයද මාධ්‍යවේදීන් විමසා සිටි අවස්ථාවේ ඔවුන් කියා සිටියේ ඒ ගැන විවාදයකට ගම්මන්පිල මහතා පාඨලිට අභියෝග කර ඇති බවයි.ඒ නිසා එක පක්ෂයක කටයුතු කළ ඒ දෙන්නාම ඒ ගැන කතා කිරීම සුදුසු නිසා අපේ අදහස් වලට වඩා ඔවුන්ගේ අදහස් වැදගත් බවද එහිදී ප්‍රකාශ විණ.", "URL": "https://sinhala.adaderana.lk/news.php?nid=53197", "Category": null, "Parent URL": null}