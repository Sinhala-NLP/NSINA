{"Source": "Adaderana", "Timestamp": "April 5, 2018 01:07 pm", "Headline": "බැංකු නිලධාරීන්ගේ වෙස් අරගෙන වල්ලාපට්ට කැපූ හතරකට වැඩ වැරදුන හැටි", "News Content": "බැංකු නිලධාරින්ගේ වෙස් ගෙන කුලී වාහනයෙන් පැමිණ වල්ලාපට්ටා කැපූ සිව්දෙනෙකු කුලියාපිටිය අඩවි වන කාර්යාලයේ නිලධාරීන් පිරිසක් විසින් ඊයේ (04) සවස අත්අඩංගුවට ගෙන තිබේ. එලෙසින් රැකවල් ලා කුලියාපිටිය දීගල්ල රක්‍ෂිතය මධ්‍යයේදී අත්අඩංගුවට ගෙන තිබුණේ මතුගම වලල්ලාවිට ප‍්‍රදේශයේ සැකකරුවන් සිව් දෙනෙකි. බැංකු ක්‍ෂෙත‍්‍ර නිළධාරීන් ලෙස ප‍්‍රදේශවාසීන්ට හඟවමින් කුලී පදනම යටතේ මෝටර් රථ ලබාගෙන පැමිණ දීගල්ල රක්‍ෂිතයට ඇතුල්වී වල්ලාපට්ටා ගස් බිමහෙලා කැබලි කොට ප‍්‍රවාහණය කිරීමට සූදානමින් සිටියදී අඩවි වන නිලධාරීන් දෙපිරිසක් අයුරින් ගොස් අදාළ වැටලීම සිදුකොට සැකකරුවන් සිව්දෙනා සමඟ වල්ලාපට්ටා තොගය හා ගස් කපා බිමහෙලීම සඳහා භාවිතාකරන ආයුධ කිහිපයක් තමන් භාරයට ගෙන ඇත. සැකකරුවන් මෝටර් රථය හා වල්ලාපට්ටා තොගයද සමඟින් අධිකරණයට ඉදිරිපත්කිරීමට නියමිතව තිබිණි. කුලියාපිටිය අඩවි වන නිළධාරී සමන් රණවක, අතිරේක අඩවි වන නිළධාරී චමිල් බර්නාඩ් යන මහත්වරුන්ගේ උපදෙස් මත බීට්ටු වන නිළධාරී සරත්චන්ද්‍ර ජයලත් මහතාගේ මෙහෙයවීමෙන් උපාලි ප‍්‍රියන්ත, සුසන්ත ජානක, වන ව්‍යාපෘති නිලධාරී ජයන්ත තිලකරත්න, නිශාන්ත සිල්වා, වන ක්ෂේත‍්‍ර සහකාර එච්. එස්. අජන්ත, දුමිදු වසන්ත, සුනිල් කුමාරතුංග, සිසිර ජයසේන, ගුණතුංග සාමනායක, ශමිල ප‍්‍රභාත් යන නිළධාරීහු රැකවල් ලා සිට සැකකරුවන් හා වල්ලාපට්ටා තොගය සොයාගෙන තිබිණි.", "URL": "https://sinhala.adaderana.lk/news.php?nid=86980", "Category": null, "Parent URL": null}