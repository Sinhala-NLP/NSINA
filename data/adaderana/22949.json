{"Source": "Adaderana", "Timestamp": "March 21, 2012 12:32 pm", "Headline": "ශ්‍රී ලංකාව සම්බන්ධ යෝජනාවට මැලේසියාව සහය දිය යුතුයි", "News Content": "එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධව ගෙන එනු ලබන යෝජනාවට පක්ෂව මැලේසියාව සහය දැක්විය යුතු බව එරට ඉන්දීය කොංග්‍රසයේ සභාපති ඩටුක් සෙරී ජී. පලනිවෙල් පවසයි. අමෙරිකාව ප්‍රමුඛ යුරෝපීය රටවල් කිහිපයක් මගින් ඉදිරිපත් ‍කරන අදාළ යෝජනාව සඳහා මැලේසියානු ඉන්දීය කොංග්‍රසය සහය දක්වන බවත්, ඒ අනුව මැලේසියාව ද සහය දැක්විය යුතු බව ඔහු පෙන්වා දී ඇති බව විදෙස් මාධ්‍ය වාර්තා කරයි. මැලේසියානු ඉන්දීය කොංග්‍රසයේ මෙම ස්ථාවරය පැහැදිලි කරමින් ටී. මෝහන්ගේ ප්‍රධානත්වයෙන් යුතු එම කොංග්‍රසයේ තරුණ නියෝජත පිරිස විසින් මැලේසියාවේ නියෝජ්‍ය විදේශ අමාත්‍ය ඩටුක් ඒ. කොහිලන් පිල්ලෙයි වෙත සංදේශයක් භාර දී තිබේ. ශ්‍රී ලංකාවේ අවසන් සිවිල් යුද ගැටුම් පැවති කාල සීමාව තුළ සිදුවූ බව කියන යුද අපරාධ සම්බන්ධව විමර්ශනයක් සිදුකිරීම මැලේසියාවේ වෙසෙන ඉන්දීය ප්‍රජාවට අවශ්‍යව ඇති බව ටී. මෝහන් පෙන්වා දී ඇත. බොහෝ මැලේසියානු ජාතිකයින් හා ශ්‍රී ලංකාවේ ද්‍රවිඩ ජනතාව අතර සෘජු ලේ ඥාති සම්බන්ධතාවයන් පැවතීම නිසා මෙසේ ශ්‍රී ලංකාව සම්බන්ධ යෝජනාවට මැලේසියාව සහය දැක්විය යුතුව ඇති බව එරට ඉන්දීය කොංග්‍රසයේ මාධ්‍යම කාරක කමිටු සාමාජික එස්. වෙල් පාරි ප්‍රකාශ කර තිබේ.", "URL": "https://sinhala.adaderana.lk/news.php?nid=22949", "Category": null, "Parent URL": null}