{"Source": "Adaderana", "Timestamp": "May 15, 2018 09:59 am", "Headline": "පුද්ගලයකු ඝාතනය කිරීමේ සිද්ධියකට සම්බන්ධ අයෙක් අත්අඩංගුවට", "News Content": "තණමල්විල පොලිස් බල ප්‍රදේශයේ දී පසුගිය දිනක පොරවකින් පහරදී පුද්ගලයකු ඝාතනය කිරීමේ සිද්ධියට සම්බන්ධ ප්‍රධාන සැකකරුවකු තණමල්විල පොලීසිය විසින් අත්අඩංගුවට ගෙන තිබේ. දවස් වාරික ක්‍රමයට මුදල් පොලියට ලබා දෙන පුද්ගලයකු පසුගිය දා මෙලෙස ඝාතනයට ලක් වූ අතර එම සිද්ධියේ සැකකරුවන් සොයා තණමල්විල පොලීසිය විසින් විශේෂ පරීක්ෂණයක් ආරම්භ කර තිබිණි. එහි ප්‍රතිඵලයක් ලෙස එම ඝහතන සිද්ධියේ ප්‍රධාන සැකකරුවකු ඊයේ (14) රාත්‍රීයේ මෙලෙස අත්අඩංගුවට ගෙන ඇත. අත්අඩංගුවට ගත් සැකකරු සූරියවැව තණමල්විල ලිපනයේ පදිංචි වයස අවුරුදු දහනවයක පුද්ගලයකු බව පොලීසිය පවසයි. සැකකරු විසින් තවත් පුද්ගලයකු සම්බන්ධ කරගනිමින් රුපියල් ලක්ෂයක මුදලක් ලබා ගෙන මෙම ඝාතනය සිදු කර ඇති බව පොලීසියට පාපොච්චාරණය කර ඇත. එලෙස ඝාතන කොන්ත්‍රාත්තුව භාර දුන් සැකකරු මේ වන විට ප්‍රදේශයේන් පලා ගොස් ඇති අතර ඔහු සහ තවත් සැකකරුවකු අත්අඩංගුවට ගැනීමට විශේෂ විමර්ශනයක් සිදු වන බව තණමල්විල පොලිසිය කියයි. අත්අඩංගුවට ගත් සැකකරු වැල්ලවාය මහේස්ත්‍රාත් අධිකරණයට අද(15)ඉදිරිපත් කිරීමට නියමිත අතර තණමල්විල පොලීසිය ඉදිරි විමර්ශන සිදු කරයි", "URL": "https://sinhala.adaderana.lk/news.php?nid=89119", "Category": null, "Parent URL": null}