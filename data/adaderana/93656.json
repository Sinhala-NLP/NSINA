{"Source": "Adaderana", "Timestamp": "August 2, 2018 07:41 am", "Headline": "යතුරුපැදි අනතුරකින් ගායකයෙකු මරුට", "News Content": "හලාවත - කොළඹ මාර්ගයේ බණ්ඩාරවත්ත ප්‍රදේශයේ දී යතුරුපැදියක් ලොරික ගැටීමෙන් සිදුවු අනතුරකින් යතුරු පැදිකරු මිය ගොස් ඇති බව හලාවත පොලීසිය පවසයි. ඊයේ(01) රාත්‍රී 10.00 ට පමණ මෙම අනතුර සිදුවී ඇති බව පොලීසිය සඳහන් කළේය. අනතුරින් මිය ගොස් ඇත්තේ හලාවත - මල්වත්ත පදිංචිව සිටි අකිල ශිරන්ත ප්‍රනාන්දු නම්වූ 33 හැවිරිදි පුද්ගලයෙකි. ඔහු හලාවත ප්‍රදේශයේ සංගීත කණ්ඩායමක ගායකයෙකු ලෙස කටයුතු කළ අයෙක් බව වාර්තා වෙයි. තවත් වාහනයක් පසුකර යාමට උත්සාහ කරන විට ඉදිරියෙන් පැමිණ ඇති ලොරියක යතුරුපැදිය ගැටී ඇති බව පොලීසිය සඳහන් කරයි. අනතුරින් තුවාල ලබා සිටි යතුරුපැදිකරුව එම අවස්ථාවේදීම හලාවත මහා රෝහලට ඇතුළත් කර ඇති නමුත් ඔහු ඒ වන විටත් මිය ගොස් ඇති බව වාර්තා වෙයි. අනතුරට සම්බන්ධ ලොරිය සහ එය පැදවූ රියදුරුව හලාවත පොලීසිය විසින් අත්අඩංගුවට ගෙන ඇති අතර හලාවත පොලීසියේ රථ වාහන අංශය වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=93656", "Category": null, "Parent URL": null}