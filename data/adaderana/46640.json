{"Source": "Adaderana", "Timestamp": "October 10, 2014 12:49 pm", "Headline": "දුම්රිය වර්ජනයට එරෙහිව වාරණ නියෝගයක්", "News Content": "දුම්රිය ශ්‍රේණිගත වෘත්තීය සමිති එකමුතුව විසින් ආරම්භ කර ඇති වැඩවර්ජනයට එරෙහිව කොළඹ දිසා අධිකරණය විසින් වාරණ නියෝගයක් නිකුත් කර තිබේ. කොළඹ දිසා විනිසුරු සුජාතා අලහප්පෙරුම මහත්මිය විසින් එම වාරණ නියෝගය දින 14ට බල පැවැත්වෙන පරිදි නිකුත් කර ඇත. දුම්රිය මගීන් තිදෙනකුගේ පැමිණිල්ලක් සලකා බැලීමෙන් පසුව එම නියෝගය නිකුත් කර ඇතැයි සඳහන්ය. පෙරේදා (08) මැදි‍යමේ සිට දුම්රිය වෘත්තීය සමිති කිහිපයක් විසින් වැටුප් විෂමතා මුල් කර ගනිමින් ආරම්භ කර ඇති වර්ජනය නිසා මගී ජනතාව පීඩාවට පත්ව සිටී. කෙසේ වෙතත් අධිකරණ නියෝගය පිළිබඳව අප කළ විමසුමකදී දුම්රිය ශ්‍රේණිගත වෘත්තීය සමිති එකමුතුවේ කැඳවුම්කරු ජානක ප්‍රනාන්දු මහතා කියා සිටියේ අධිකරණය විසින් ලබාදුන් බව කියන තීන්දුවක් පිළිබඳ තමන් තාමත් දැනුවත්ව නොමැති බවයි. එවැනි තීන්දුවක් ලැබුණහොත් ඉන් ඉදිරියට ගනු ලබන ක්‍රියා මාර්ග පිළිබඳව රැස්වී සාකච්ඡා පවත්වන බවත්, දැනට වර්ජනය අඛණ්ඩව ක්‍රියාත්මක කරන බවත්, හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=46640", "Category": null, "Parent URL": null}