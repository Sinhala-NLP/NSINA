{"Source": "Adaderana", "Timestamp": "May 5, 2019 03:19 pm", "Headline": "පස් කන්දක් කඩා වැටී අයෙක් මරුට-දෙදෙනෙකුට තුවාල", "News Content": "තලවකැලේ නගරයේ පිහිටි පෞද්ගලික බැංකු ශාඛාවක පිටුපස පෞද්ගලික ඉඩමක ආරක්ෂිත පැති බැම්මක් ඉදි කිරීමට ගෙපල කපමින් සිටි කම්කරුවන් තිදෙනෙක් මතට පස් කන්දක් කඩා වැටී එක් අයෙක් ජීවිතක්ෂයට පතව ඇත. අද (05) පස්වරු 1ට පමණ මෙම අනතුර සිදු වී ඇති බව අද දෙරණ වාර්තාකරු සඳහන් කරයි. පස් කන්දට යට වු තිදෙනා තලවකැලේ ලිඳුල නගර සභාවේ සේවකයන් සහ ප්‍රදේශවාසීන් එක්ව පැයක පමණ කාලයක් දැඩි පරිශ්‍රමයක් දරා ගොඩට ගෙන ලිඳුල රෝහල වෙත රැගෙන යන අවස්ථාවේ එක් කම්කරුවෙක් ජිවිතක්ෂයට පත් වී ඇති බව පොලීසිය ප්‍රකාශ කර ඇත. එම ඉඩම නායයාමේ අවධානමක් පවතින නිසා ආරක්ෂිත පැති බැම්ම ඉදි කරන ලෙස ඉඩම් හිමියාට දැනුම් දුන් බව තලවකැලේ ලිඳුල නගර සභාවේ සභාපති අශෝක සේපාල මහතා ප්‍රකාශ කර ඇත. සිද්ධිය සම්බන්ධයෙන් තලවකැලේ පොලීසිය වැඩිදුර පරික්ෂණ පවත්වනු ලබයි.", "URL": "https://sinhala.adaderana.lk/news.php?nid=109294", "Category": null, "Parent URL": null}