{"Source": "Adaderana", "Timestamp": "September 19, 2019 06:59 pm", "Headline": "ගෝඨාභයගේ පොළොන්නරු සංචාරය", "News Content": "ගෝඨාභය රාජපක්ෂ මහතාව ඉදිරි ජනාධිපතිවරණයට පොහොට්ටුව ලකුණින් ඉදිරිපත් කිරීමට කටයුතු කරන බව විපක්ෂ නායක මහින්ද රාජපක්ෂ මහතා පවසයි. අද පස්වරුවේ පොළොන්නරුවේ පැවති උත්සවයකට එක්වෙමින් විපක්ෂනායකවරයා මේ බව සඳහන් කළේය. ශ්‍රී ලංකා පොදුජන පෙරමුණේ ජනාධිපති ධූර අපේක්ෂක ගෝඨාභය රාජපක්ෂ මහතා අද පෙරවරුවේ මැදිරිගිරිය බෞද්ධ මධ්‍යස්ථානය වෙත පැමිණ විහාරාධිපති පූජ්‍ය මැදිරිගිරියේ අස්සජි හිමියන් බැහැදැක ආශිර්වාද ලබාගත්තේය. ඉන් පිටතට පැමිණීමේදී ගෝඨාභය රාජපක්ෂ මහතාට හිමිවූයේ උණුසුම් පිළිගැනීමක්. ඉන් අනතුරුව ගෝඨාභය රාජපක්ෂ මහතා සෝමාවති රජ මහා විහාරයට පැමිණියේය. එම අවස්ථාවට විපක්ෂ නායක මහින්ද රාජපක්ෂ මහතා ද එක්වුණි. එහිදී සෝමාවතී රජමහා විහාරධිපති පූජ්‍ය පහමුණේ සුමංගල හිමියන් බැහැදැක ආශිර්වාද ලබාගත්තේය. අනතුරුව සෝමාවතී චෛත්‍ය රාජයාණන් වෙත කප්රුක් පූජාවක් ද සිදුකෙරුණි. පසුව භික්ෂූණ් වහන්සේ වෙත දහවල් දානමය පිංකමක් ද සිදුකෙරුණි. අනතුරුව ගෝඨාභය රාජපක්ෂ මහතා දිඹුලාගල රජමහා විහාරය වෙත පැමිණ විහාරාධිපති මිල්ලානේ සිරියාලංකාර හිමියන් බැහැදැක ආශිර්වාද ලබාගත්තේය. කඳුරුවෙල මුස්ලිම් පච්ච පල්ලිය වෙත ගෝඨාභය රාජපක්ෂ මහතා පැමිණියේ ඉන් අනතුරුවයි. පොලොන්නරුව නවනගරයේ පිහිටි ශ්‍රී ලංකා පොදුජන පෙරමුණේ පොලොන්නරුව දිස්ත්‍රික් පක්ෂ කාර්යාලය විවෘත කළේ ද ගෝඨාභය රාජපක්ෂ මහතා විසින්. මේ අතර ඉදිරි ජනාධිපතිවරණය සම්බන්ධයෙන් වන සාකච්ඡාවක් පොලොන්නරු දිස්ත්‍රික්කයේ ශ්‍රී ලංකා පොදුජන පෙරමුණට සහය පලකරන මන්ත්‍රීවරුන් හා විපක්ෂනායක මහින්ද රාජපක්ෂ මහතාගේ හා ගෝඨාභය රාජපක්ෂ මහතාගේ සහභාගීත්වයේ පාර්ලිමේන්තු මන්ත්‍රී රෝෂාන් රණසිංහ මහතාගේ නිවසේදී පැවැත්වුණි.", "URL": "https://sinhala.adaderana.lk/news.php?nid=119525", "Category": null, "Parent URL": null}