{"Source": "Adaderana", "Timestamp": "August 24, 2010 08:21 am", "Headline": "කොරියානු භාෂා විභාගයට අයදුම්පත් 30 ,000 ක්", "News Content": "කොරියානු රැකියා ලබා දීම සඳහා පවත්වනු ලබන කොරියානු භාෂා විභාගයට පෙනී සිටීමට පුද්ගලයින් 30 ,000 ට ආසන්න පිරිසක් අයදුම්පත් භාර දී ඇති බව වාර්තා වේ. දිවයින පුරා පුද්ගලයින් 29 ,732 ක් ඒ සදහා අයදුම් කර ඇති බව විදේශ සේවා නියුක්ති කාර්යංශය පවසයි. පසුගිය දින තුනක කාලයක් ඇතුළත දිවයින පුරා මධ්‍යස්ථාන වල දී මෙම අයදුම්පත් භාර ගනු ලැබූ අතර පසුගිය වසරට සාපේක්ෂව කොරියානු භාෂා විභාගය සඳහා අයදුම්කර ඇති සංඛ්‍යාව මේ වසරේ වැඩි වී ඇති බව විදේශ සේවා නියුක්ති කාර්යංශය සඳහන් කරයි. මෙම විභාගය මේ වසරේ ඔක්තෝබර් මාසයේ පැවැත්වීමට මේ වන විට සැලසුම් කර තිබේ. විභාගයෙන් සමත් වන පුද්ගලයින් 5000 ක් කොරියානු රැකියා සඳහා එහි දී තෝරා ගැනීමට නියමිතය. මේ වසරේ අප්‍රේල් මාසයෙන් පසුව කොරියානු රැකියා සඳහා පුද්ගලයින් 3500 ක් පමණ පිටත්ව ගොස් ඇති බව වාර්තා වේ.", "URL": "https://sinhala.adaderana.lk/news.php?nid=10408", "Category": null, "Parent URL": null}