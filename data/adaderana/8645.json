{"Source": "Adaderana", "Timestamp": "May 27, 2010 08:15 am", "Headline": "රංගේගේ ප්‍රකාශය ගැන තිස්සගේ අවධානය ", "News Content": "පුත්තලම දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී පාලිත රංගේ බණ්ඩාර මහතාට පහරදීම සම්බන්ධයෙන් පක්ෂය විධිමත් ක්‍රියාමාර්ගයක් ගෙන නොමැති බවට ඔහු කළ ප්‍රකාශයක් සම්බන්ධයෙන් එම පක්ෂයේ මහලේකම්වරයා විශේෂ අවධානයක් යොමු කර තිබේ. පහරදීම සැලවු සැනින් දිස්ත්‍රික්කයේ අතිරේක කළමනාකාරීණි ප්‍රර්වින් හේරත් මෙනවියගෙන් ඒ සම්බන්ධයෙන් වහාම වාර්තාවක් ලබාගත් බව මහලේකම් තිස්ස අත්තනායක මහතා නිවේදනයක් නිකුත් කරමින් කියා සි‍ටියි. එම වාර්තාව පක්ෂයේ නීති අංශය වෙත යොමු කළ අතර එම වාර්තාවට අනුව චෝදනා පත්‍රයක් සකසා චෝදනාවල ලක්වු පළාත් සභා මන්ත්‍රී ශාන්ත සිසිර කුමාර අබේසේකර මහතා‍ වෙත පසුගිය මැයි 11 වැනිදා ලියාපදිංචි තැ‍පෑලෙන් යොමු කළ බව තිස්ස අත්තනායක මහතා පවසයි. එම චෝදනා පත්‍රයට අනුව පහරදීම සිදුකළ අබේසේකර මහතා මැයි 31 වැනි දිනට පෙර නිදහසට කරුණු ඉදිරිපත් කළ යුතුය. 31 වැනිදායින් පසුව විනය මණ්ඩලයක් පත් කොට එමගින් පරීක්ෂණ පවත්වා පක්ෂ කෘත්‍යාධිකාරී මණ්ඩලය වෙත නිර්දේශ ඉදිරිපත් කිරීම, පිළිගත් ක්‍රියාපටිපාටිය බව තිස්ස අත්තනායක මහතා සඳහන් කරයි. ඔහුගේ සාමාජිකත්වය හෝ තනතුරු අහෝසි කිරීම සිදුකළ හැක්කේ කෘත්‍යාධිකාරී මණ්ඩලයට මිස, මහලේකම්වරයාට එවන් තීරණයක් ගත හැකි පරම බලයක් පක්ෂ ව්‍යවස්ථාව මගින් ලබාදී නොමැති බව අත්තනායක මහතා නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=8645", "Category": null, "Parent URL": null}