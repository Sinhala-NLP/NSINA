{"Source": "Adaderana", "Timestamp": "September 16, 2019 12:00 pm", "Headline": "අමෙරිකානු සම්බාධක නොතැකූ තුර්කිය", "News Content": "රුසියානු S400 මිසයිල ආරක්ෂණ පද්ධතියේ තවත් උපාංග කට්ටලයක් තුර්කියට ලැබී ඇත. එම මිසයිල පද්ධතිය මිලට ගන්නේනම් තුර්කියට එරෙහිව සම්බාධක පනවන බවට අමෙරිකාව මීට පෙර අනතුරු අඟවා තිබුණි. S 400 වර්ගයේ ගුවන් යානා නාශක මිසයිල පද්ධතියේ දෙවන උපාංග කට්ටලය තුර්කියට යැවීමට රුසියාව පියවර ගෙන ඇත. එම අවස්ථාවේ දර්ශන මාධ්‍යයට නිකුත් කිරීමට රුසියානු ආරක්ෂක අමාත්‍යංශය පියවර ගෙන තිබුණි. තුර්කිය රුසියානු S 400 වර්ගයේ ගුවන් යානා නාශක මිසයිල පද්ධතිය මිලට ගන්නේනම් ඊට එරෙහිව සම්බාධක පනවන බවට අමෙරිකාව තුර්කියට අනතුරු අඟවා තිබුණි. ඒ අනුව මිසයිල පද්ධතියේ පළමු උපාංග කට්ටලය තුර්කියට යැවීමට රුසියාව ඉකුත් ජූලි මාසයේදී පියවර ගත්තේය. මේ අතර නිවේදනයක් නිකුත් කරමින් තුර්කි ආරක්ෂක අමාත්‍යවරයා ප්‍රකාශ කළේ S 400 පද්ධතියේ දෙවන බැටරිය මේ වනවිට ලැබී ඇති බවයි. පද්ධතිය සවිකිරීම සහ එය භාවිතා කිරීම සඳහා පුද්ගලයින් පුහුණු කිරීමේ කටයුතු අඛණ්ඩව සිදු වෙමින් පවතින බව එහි වැඩිදුරටත් දැක්වෙයි. 2020 වර්ෂයේ අප්‍රේල් මාසයේ සිට එම පද්ධතිය භාවිතයට ගැනීමට තුර්කිය බලාපොරොත්තු වෙයි. තුර්කිය 'නේටෝ' යුද හවුලේ දෙවැනි විශාලතම යුද හමුදාව සහිත රාජ්‍යයයි. අමෙරිකා එක්සත් ජනපදය සහ යුරෝපය සමඟ සිය සබඳතා පසුගිය අවධිය තුළ අමිහිරි අතට හැරීමත් සමඟ තුර්කිය රුසියාවට සමීප වුණි. කෙසේ වෙතත් තුර්කිය රුසියානු S400 මිසයිල ආරක්ෂණ පද්ධතියේ මිලදී ගැනීම සම්බන්ධයෙන් අමෙරිකාව සිය අප්‍රසාදය පළකර ඇත. මේ අතර පසුගියදා පැවති සම්මුඛ සාකච්ඡාවකට එක්වෙමින් තුර්කි ජනාධිපති රිචෙප් තයියීප් එර්දොවාන් කියා සිටියේ එක්සත් ජනපද මිසයිල පද්ධති මිලදී ගැනීමේ ගනුදෙනුවක් සම්බන්ධයෙන් තමා ඉදිරියේදී ජනාධිපති ඩොනල්ඩ් ට්‍රම්ප් සමග සාකච්ඡා කිරීමට බලාපොරොත්තු වන බවයි. එම පියවර අමෙරිකානු ජනාධිපතිවරයා සමග පලුදු වූ සිය සබඳතා යලී ගොඩනැඟීමට ඉවහල් වනු ඇති බවද ඔහු සඳහන් කර ඇත.", "URL": "https://sinhala.adaderana.lk/news.php?nid=119217", "Category": null, "Parent URL": null}