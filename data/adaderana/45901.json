{"Source": "Adaderana", "Timestamp": "September 8, 2014 07:13 am", "Headline": " සරත් ප්‍රනාන්දු දිවියෙන් සමුගනියි", "News Content": "ජාතික ඉඩම් හා කෘෂි ප්‍රතිසංස්කරණ ව්‍යාපාරයේ(MONLAR) නිර්මාතෘ සරත් ප්‍රනාන්දු මහතා අභාවප්‍රාප්ත වී තිබේ. මිය යන විට 72 වන වියේ පසුවූ ඔහු හදිසි රෝගී තත්ත්වයක් හේතුවෙන් කුරුණෑගල රෝහලට ඇතුළත් කර තිබියදී ඊයේ සවස ජීවිතක්ෂයට පත්වූ බව පවුලේ සාමාජිකයෙක් අද දෙරණට සඳහන් කළේය. 71 කැරැල්ලට දායකවූ ඔහු පසුව සිවිල් සමාජ ක්‍රියාකාරිකයෙකු වශයෙන් ගොවි අයිතිවාසිකම් ආරක්ෂා කරගැනීම වෙනුවෙන් ජීවිතක්ෂයට පත්වනතුරුම පෙනී සිටියේය. කෘෂිකර්ම අමාත්‍යංශය විසින් යෝජිත නව බීජ පනත මගින් බීජ රැක ගෙන ඉතිරිකර ගැනීම, හුවමාරු කර ගැනීම, විකිණිම, අභිජනනය හා දියුණු කිරීම යන ගොවියාගේ මූලික අයිතිවාසිකම් උදුරාගැනීමට සැලසුම් කිරීමට එරෙහිව හෙතෙම දිවියේ අවසන්භාගය තුළද හඬක් නඟමින් සිටියේය. කෙසේවෙතත් සරත් ප්‍රනාන්දු මහතාගේ අවසන් කටයුතු පිළිබඳව පසුව දැනුම්දෙනු ඇත.", "URL": "https://sinhala.adaderana.lk/news.php?nid=45901", "Category": null, "Parent URL": null}