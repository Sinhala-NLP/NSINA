{"Source": "Adaderana", "Timestamp": "August 21, 2010 04:00 pm", "Headline": "සීගිරි ළඳුන් වෙනුවෙන් ජනපති මැදිහත්වෙයි", "News Content": "සීගිරි බිතුසිතුවම් දුර්වර්ණ විම පිළිබඳව කඩිනමින් වාර්තාවක් ලබාදෙන ලෙස ජනාධිපති මහින්ද රාජපක්ෂ මහතා සංස්කෘතික අමාත්‍යාංශ බලධාරීන්ට උපදෙස් ලබාදී තිබේ. අරලිය ගහ මන්දිරයේ දී අද පැවති සාකච්ඡාවකින් අනතුරුව මෙසේ උපදෙස් ලබා දී ඇති බව සඳහන් වේ. එහිදී සීගිරි බිතු සිතුවම් දුර්වර්ණ වීම සහ අවපැහැගැන්වීම පිළිබඳව සංස්කෘතික අමාත්‍යාංශ බලධාරීන්ගෙන් ජනාධිපතිවරයා කරුණු විමසා තිබේ. ඓතිහාසික සීගිරි බිතුසිතුවම් රැකගැනීම සියලු දෙනාගේ වගකීමක් බවත් සංස්කෘතික උරුමයන් රැකගැනීම සඳහා සංස්කෘතික අමාත්‍යාංශය සහ පුරාවිද්‍යා දෙපාර්තමේන්තුව කැපවීමෙන් කටයුතු කළ යුතු බවත් ජනාධිපතිවරයා එහිදී පෙන්වා දී ඇත. සීගිරි බිතුසිතුවම් සංරක්ෂණය කිරීම සඳහා මෙරට සිටින ක්ෂේත්‍රයේ ප්‍රවීණයන්ගේ සහ ප්‍රවීණ චිත්‍රශිල්පීන්ගේ සහය ලබාගන්නා ලෙස ජනාධිපති මහින්ද රාජපක්ෂ මහතා මෙහිදී අදාළ නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=10363", "Category": null, "Parent URL": null}