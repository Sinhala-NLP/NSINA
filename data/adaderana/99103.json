{"Source": "Adaderana", "Timestamp": "November 12, 2018 04:53 pm", "Headline": "ජනපති හදිසි චාරිකාවක", "News Content": "කඩිනම් මහවැලි යෝජනා ක්‍රමය යටතේ මෙරට ඉදිවන අවසන් මහවැලි යෝජනා ක්‍රමය වන මොරගහකන්ද, කළු ගඟ වාරි ව්‍යාපෘතියේ කළුගඟ ජලාශයේ ජල පිරවුම් කටයුතු මේ වන විට ප්‍රශස්ත මට්ටමක පවතින බව මහවැලි අධිකාරියේ නිලධාරිහු පෙන්වා දෙති. ජලාශයේ ජල පිරවුම් කටයුතු ජනාධිපතිවරයාගේ ප්‍රධානත්වයෙන් ආරම්භ කෙරුණේ ඉකුත් ජූලි මාසයේ දී ය. පවතින වැසි සමයත් සමඟ එළඹෙන ජනවාරි මාසය වන විට ජලාශය සම්පූර්ණයෙන්ම ජලයෙන් පිරි යනු ඇතැයි අපේක්ෂා කෙරෙන අතර, මෙම ව්‍යාපෘතිය සම්පූර්ණ වීමෙන් පසු වර්ෂාව අඩු නියං කාලයේ වුව ද කිසිදු බාධාවකින් තොරව යල මහ කන්න වගා කිරීමට රජ රට ගොවි ජනතාවට අවස්ථාව උදා වනු ඇත. අද (12) පෙරවරුවේ මහවැලි අධිකාරියේ හදිසි නිරික්ෂණ චාරිකාවක නිරත වූ ජනාධිපතිවරයා අනතුරුව එම ශ්‍රවණාගාරයේ දී එහි ජ්‍යෙෂ්ඨ නිලධාරින් සමග හමුවකට එක් වූ අතර එහිදී මෙම කරුණු අනාවරණය කෙරිණි. මිරිදිය මත්ස්‍ය කර්මාන්තය, විදුලිබල, සංචාරක කර්මාන්තය වැනි අතුරු කර්මාන්ත ද මොරගහකන්ද - කළු ගඟ වාරි ව්‍යාපෘතිය යටතේ මේ වන විට ආරම්භ වී තිබේ. ලග්ගල නව නගරයේ සංවර්ධන කි්‍රයාදාමයන්, ශ්‍රී ලංකාවේ ප්‍රථම පාරිසරික කාර්මික උද්‍යානය, සුවිශේෂ පරිසර කලාප ව්‍යාපෘතිය සහ වගා ව්‍යාපෘතින්හි ප්‍රගතිය පිළිබඳව ද මෙහි දී ජනාධිපතිවරයා නිලධාරින්ගෙන් කරුණු විමසා තිබේ. මහවැලි කලාපවල ඉඩම් නිදහස් කිරීමේ කටයුතු පිළිබඳව ද ජනාධිපතිවරයාගේ අවධානය යොමු කළ අතර, කඩිනමින් එම කටයුතු අවසන් කිරීමේ අවශ්‍යතාව නිලධාරින්ට පෙන්වා දී ඇත. මහවැලි සංවර්ධන හා පරිසර අමාත්‍යාංශයේ ලේකම් අනුර දිසානායක, මහවැලි අධිකාරියේ නව අධ්‍යක්ෂ ජනරාල් ආචාර්ය ඩී.එම්.එස්. දිසානායක යන මහත්වරුන් ඇතුළ ජ්‍යෙෂ්ඨ නිලධාරින් මෙම සාකච්ඡාවට එක්ව සිටියහ. ඉන් අනතුරුව කොළඹ, ගාලූ පාරේ පිහිටි ජාතික මැණික් හා ස්වර්ණාභරණ අධිකාරිය වෙත පැමිණි ජනාධිපතිවරයා එහි කටයුතු නිරීක්ෂණය කරමින් කාර්ය මණ්ඩලය සමඟ සුහද කථා බහක නිරත විය. සේවා ලබා ගැනීමට පැමිණෙන ජනතාවගේ කටයුතු කඩිනමින් ඉටුකර දෙමින් ප්‍රශස්ත මහජන සේවාවක් සැපයීමේ වැදගත්කම ජනාධිපතිවරයා එහි දී නිලධාරින්ට අවධාරණය කළේ ය. ඉන් අනතුරුව ජනාධිපති කාර්යාලයේ පිළිගැනීමේ කවුන්ටරය වෙත පැමිණි ජනාධිපතිවරයා එහි කටයුතු ද නිරික්ෂණය කළ අතර, ජනාධිපති කාර්යාලය වෙත පැමිණෙන අමුත්තන් රැදී සිටින ස්ථානයේ පහසුකම් ද නිරීක්ෂණය කළේය.", "URL": "https://sinhala.adaderana.lk/news.php?nid=99103", "Category": null, "Parent URL": null}