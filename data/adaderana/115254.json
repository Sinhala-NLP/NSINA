{"Source": "Adaderana", "Timestamp": "July 29, 2019 11:20 am", "Headline": "ගෘහ සේවයට කුවෙට් ගිහින් හිරිහැරයට ලක්වු කතුන් 57ක් දිවයිනට", "News Content": "කුවේටයේ ගෘහ සේවය සඳහා ගොස් සිටියදී තම හාම්පුතුන්ගේ පහරදීම්, වැටුප් නොලැබීම් සහ විවිධ හිරිහැරවලට ලක් වූ ශ්‍රී ලාංකික කාන්තාවන් 57 දෙනෙකු අද (29) දින උදෑසන කටුනායක ගුවන් තොටුපළ වෙත එවා ඇත. අද උදෑසන 6.30 ට කුවේට් සිට පැමිණි ශ්‍රී ලන්කන් ගුවන් සේවයේ යූ.එල්.- 230 දරන ගුවන් යානයෙන් පෙර දැනුම් දීමකින් තොරව කටුනායක ගුවන් තොටුපල වෙත එවා ඇත. ශ්‍රී ලංකාවේ විවිධ ප්‍රදේශවල පදිංචි මෙම කාන්තාවන්, කුවේටයේ ශ්‍රී ලංකා තානාපති කාර්යාලය වෙත පැමිණීමෙන් පසුව, කුවේට් පොලීසිය මගින් පරීක්ෂණ පවත්වා, තාවකාලික ගුවන් ගමන් බලපත්‍ර යටතේ මෙසේ ශ්‍රී ලංකාවට එවා ඇත. මෙම පිරිස අතරින් 07 දෙනෙකු රෝගී තත්වයෙන් පසුව ඇති අතර, එයිනුත් තිදෙනකු දැඩි ලෙස රෝගී තත්වයෙන් පසු වන බව අද දෙරණ වාර්තාකරු පවසයි. ඒ අතර සිටි එක් කාන්තාවකට තම හාම්පුතා විසින් පහර දීම නිසා, ඇවිද යාමට නොහැකිව රෝද පුටුවක ආධාරයෙන් ගුවන් තොටුපළ වෙත පැමිණ සිට ඇත. මෙම පිරිස අතර සිටි තවත් එක් කාන්තාවක්, සිය දෑස් අන්ධව කටුනායක ගුවන් තොටුපළ වෙත එවා ඇත.", "URL": "https://sinhala.adaderana.lk/news.php?nid=115254", "Category": null, "Parent URL": null}