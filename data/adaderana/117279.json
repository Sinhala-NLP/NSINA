{"Source": "Adaderana", "Timestamp": "August 23, 2019 11:08 am", "Headline": "ඇමසන් ගින්න පාලනයට සම්පත් නෑ-බ්‍රසීල ජනපති", "News Content": "ඇමසන් ගින්න පාලනයට සම්පත් නොමැති බව බ්‍රසීල ජනාධිපති ජායිර් බොල්සොනාරෝ පවසයි. ඒ, ස්වභාවධර්මයේ අපූර්ව නිමැවුමක් වන ඇමසන් වනාන්තරයේ විශාල භූමි ප්‍රමාණයක් දැවී අළු වී ඇති පසුබිමකදීයි. ලොව විශාලතම වැසි වනාන්තරය වන ඇමසන් වනාන්තරයේ පැතිරෙන ගින්න පාලනය කිරීම සඳහා අවශ්‍ය සම්පත් තම රටට නොමැති බව බ්‍රසීල ජනාධිපති ජෙයාර් බොල්සනාරෝ පවසයි. බ්‍රසීලය ව්‍යාකූල තත්ත්වයකට පත්ව ඇති බවත් ඒ හේතුවෙන් තම රජයට ලැව්ගිනි පාලනය කිරීම සඳහා යැවිය හැක්කේ 40 දෙනෙකුගෙන් පමණ සමන්විත කණ්ඩායමක් පමණක් බවත් ඔහු කියා සිටියේය. චන්ද්‍රිකා මාර්ගයෙන් ලබා ගත් තොරතුරු අනුව මේ වසරේදී ඇමසන් වනාන්තරයේ වාර්තාගත ලැව්ගිනි සංඛ්‍යාවක් හටගෙන ඇති බව අනාවරණය වීමෙන් පසු ඔහු මේ බව ප්‍රකාශ කළේය. මේ අතර ඇමසන් වනය ගිනි ගැනීම, ජාත්‍යන්තර අර්බුදයක් බව ප්‍රංශ ජනාධිපති එමානුවෙල් මැක්‍රෝන් පවසයි. එය ජී 7 සමුළුවේ ප්‍රධාන මාතෘකාව විය යුතු බව ද ඔහු අවධාරණය කළේය. අපේ නිවස ගිනි ගන්නවා යනුවෙන් ප්‍රංශ ජනාධිපතිවරයා සංවේදී ට්විටර් සටහනක් ද එක් කර තිබුණි. ලොවට අවශ්‍ය ඔක්සිජන් ප්‍රමාණයෙන් තුනෙන් එකක් උත්පාදනය කරන එම වනාන්තරය ආරක්ෂා කළ යුතු බව එක්සත් ජාතීන්ගේ මහලේකම් ඇන්තෝනියෝ ගුටේරස් ද අවධාරණය කළේය. ඇමසන් වනය රටවල් නවයකට අයත් වන අතර වනාන්තරයෙන් 60%ක් අයිති වෙන්නේ බ්‍රසීලයටයි. බ්‍රසීල ට්‍රම්ප් ලෙසින් හඳුන්වන වත්මන් ජනාධිපති ජයීර් බොල්සෝනරෝට ඇමසන් විනාශය පිළිබද සෘජු චෝදනා එල්ල වෙයි. ඔහු බලයට පත්වීමෙන් පසු සංවර්ධනයේ නාමයෙන් වනාන්තරය තුළ දැව ජාවාරම, රන් ආකර පවත්වාගෙන යාම වැනි විවිධ විනාශකාරී ක්‍රියා ආරම්භ වූ බව විචාරකයින් පෙන්වා දෙයි. ඇමසන් වනයෙන් හරි අඩක් හෝ ගවේෂණය කරන්නට මෙතෙක් ශිෂ්ට සම්මත ලෝකයට හැකි වී නැත. ඇමසන් වනයේ ගිනි ජාලා නිවා දැමීමට බලවතුන් කඩිනම් පියවර නොගතහොත්, ඉන් අනාගත ලෝකයට අත්විය හැකි ප්‍රතිවිපාක සුළුපටු නොවන බව විශේෂඥයින් පෙන්වා දෙයි.", "URL": "https://sinhala.adaderana.lk/news.php?nid=117279", "Category": null, "Parent URL": null}