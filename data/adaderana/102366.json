{"Source": "Adaderana", "Timestamp": "January 15, 2019 12:20 pm", "Headline": "රජරට සේනා කන්ද උඩරටට යාම පොලීසියෙන් නවත්වයි", "News Content": "රජරට ප්‍රදේශවල ව්‍යාප්තව ඇති සේනා දැලැබූ විශේෂය නුවරඑළිය කන්ද උඩරට ප්‍රදේශයට බෝවීමේ ඇති ප්‍රධානතම අවස්ථාවක් මඟ හැර දැමීමට අද(15) දින පෙරවරුවේ දඹුල්ල පොලීසිය සමත්ව තිබිණි. දඹුල්ල නගරය හරහා බඩඉරිඟු ගස් විශාල ප්‍රමාණයක් පිරවූ ලොරි රථයක් ධාවනය වෙමින් පවතින බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට ලැබුණු තොරතුරක් මත මෙම ලොරි රථය පරීක්ෂාකොට පොලිස් බාරයට ගෙන තිබේ. මූලස්ථාන පොලිස් පරීක්ෂක වරයාට තොරතුරු ලැබී තිබුණේ මරදන්කඩවල ප්‍රදේශයේ සිට සේනා දළඹුවන් විශාල වශයෙන් පැතිර සිටි බඩඉරිඟු වගාවන් අස්වැන්න නෙලීමට පෙර ගස් පිටින් ඒවා නුවරඑළිය වටවල ප්‍රදේශයේ කිරි ගවයන් ගේ ආහාර සඳහා රැගෙන යන බවය. මෙම සතුන්,බිජු සහිත බඩඉරිඟු ගස් කන්ද උඩරට ප්‍රදේශයට රැගෙන ගිය හොත් එම ප්‍රදේශදේශයේ එළවළු වගාවන් තේ වගාවලට හානි විය හැකි බව එම තොරතුරෙහි සඳහන්ව තිබුණු බව පොලීසිය කියයි. බඩඉරිඟු ගස් පිටින් පිරවූ ලොරිය දඹුල්ල පොලිසියට රැගෙන විත් පරික්ෂා කිරීමේදී විශාල වශයෙන් එහි සේනා දළඹුවන් මෙන්ම බීජ රැසක් පැවති බව පොලීසිය පවසයි. මේ පිළිබඳව සොයා බලා කෘෂිකර්ම අංශ දැනුවත් කොට අවශ්‍ය පියවර ගන්නා බව මූලස්ථාන පොලිස් පරීක්ෂක සම්පත් වික්‍රමරත්න මහතා සඳහන් කළේය. එහෙත් බඩ ඉරිඟු ශාක ප්‍රවාහනය කළ පිරිස් සහ ගොවීන් කියා සිටින්නේ මෙවැනි සිද්ධියක් තමන් නොදන්නා බවත්ය. බඩඉරිඟු අස්වැන්න නෙලීමට පෙර කිලෝවක් රුපියල් 13 බැඟින් සත්ව ආහාර සඳහා ලබා ගන්නා අයට අලෙවි කළ බවය. මේ හේතුව නිසා තමන්ගේ අස්වැන්නෙන් එක් පැත්තකින් පාඩු දෙකක් සිදුව ඇති බව ගොවීහු පවසති.", "URL": "https://sinhala.adaderana.lk/news.php?nid=102366", "Category": null, "Parent URL": null}