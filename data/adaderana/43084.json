{"Source": "Adaderana", "Timestamp": "May 9, 2014 08:06 am", "Headline": "අලුත්ගම පොලීසියට ජනතාවගේ විරෝධය - කඩයකට ගිනි!", "News Content": "07 හැවිරිදි පිරිමි දරුවෙකු ලිංගික අපයෝජනයට ලක්කිරිමේ සිද්ධියක් සම්බන්ධයෙන් අත්අඩංගුවට ගත් සැකකරුවෙකුට එරෙහිව පොලිසිය නිසි ලෙස රාජකාරි ඉටුනොකිරිමට විරෝධය පළ කරමින් ප්‍රදේශවාසින් පිරිසක් උද්ඝෝෂණයක නිරත විය. අලුත්ගම නගරයේ දි ඊයේ පැවති මෙම උද්ඝෝෂණයට එක්වුවන් පවසන්නේ සිද්ධිය සම්බන්ධයෙන් අලුත්ගම පොලිසිය පක්ෂග්‍රාහිව කටයුතු කර ඇති බවයි. පසුගිය දිනක සිය මව සමග අලුත්ගම නගරයේ වෙළඳසැලකට ගිය අවස්ථාවේදී අදාළ දරුවා සිද්ධියට මුහුණ පා ඇත. මේ සම්බන්ධයෙන් අදහසක් දැක්වු එම දරුවාගේ මව පවසන්නේ තමන් වෙළඳසැලේ භාණ්ඩ තෝරා ගන්නා අතරවාරයේ දි එහි සිටි පුද්ගලයෙකු විසින් දරුවා අපයෝජනයට ලක් කර ඇති බවයි. මෙකී සිද්ධියත් සමග දරුවාට මූත්‍රා කිරීමේ අපහසුතාවයක් ඇති වූ බැවින් අනතුරුව දරුවා කරාපිටි‍ය ‍රෝහලට ඇතුළත් කිරීමට ද සිදුව ඇති අතර දරුවාගේ පාසල් ගමනට ද මේ නිසා බාධා සිදුව ඇත. මේවන විට එකී දරුවා දැඩි කම්පනයකින් පසුවන බවද අප වෙත වාර්තා විය. කෙසේ වුවද පොලීසිය මේ ගැන අධිකරණයට නිසි පරිදි කරුණු ඉදිරිපත් නොකර දෙපාර්ශවය එය සාමාදානයට කැමැති යැයි පැවසීම නිසා අධිකරණයට ඉදිරිපත් කෙරුණු සැකකරුට ඇප ලබාදුන් බව කියමින් ජනතාව ඊයේ පැවැති විරෝධතාවයේදී පොලීසියට චෝදනා කරන ලදී. මේ අතර මෙම සිද්ධිය වූ බව කියන වෙළඳසැල තුළ ඊයේ රාත්‍රී ගින්නක් හටගෙන ඇති බවත් එය සැලසුම් සහගතව සිදුකළ එකක්දැයි පොලීසිය මේවන විට පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=43084", "Category": null, "Parent URL": null}