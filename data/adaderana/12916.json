{"Source": "Adaderana", "Timestamp": "December 17, 2010 11:15 am", "Headline": "ෆොන්සේකාගේ අභියාචනයට විරෝධතා ඉදිරිපත් කිරීමට කල්දෙයි", "News Content": "පළමුවන යුද අධිකරණ තීන්දුවට එරෙහිව හිටපු හමුදාපති සරත් ෆොන්සේකා ඉදිරිපත් කළ අභියාචනයට විරෝධතා ඉදිරිපත් කිරීම සඳහා අභියාචනාධිකරණය වගඋත්තරකරුවන්ට කල් ලබා දී තිබේ. අදාළ පෙත්සම අද(17) කැඳවනු ලැබුවේ අභියාචනාධිකරණ විනිසුරු රෝහිණී මාරසිංහ මහත්මිය ඉදිරිපිටය. මෙම පෙත්සමට අදාළ විරෝධතා ඉදිරිපත් කිරීම සඳහා කල් ලබාදෙන ලෙස පෙත්සම කැඳවූ අවස්ථාවේදී වගඋත්තරකාර පාර්ශවය වෙනුවෙන් පෙනීසිටි නීතිඥවරු අධිකරණයෙන් ඉල්ලා සිටියේය. ඒ අනුව පෙත්සම ජනවාරි මස 24 වන දින කැඳවීමට නියම කළ අභියාචනාධිකරණය එදිනට පෙර විරෝධතා ඇත්නම් ඉදිරිපත් කරන ලෙස යුද හමුදාපතිවරයා පළමුවන යුද අධිකරණය බාරව කටයුතු කළ විනිසුරුවරුන්ට සහ නීතිපතිවරයාට කල්ලබා දී තිබේ. මෙහිදී මෙම පෙත්සම කඩිනමින් විභාග කොට තීන්දුවක් ලබාදෙන ලෙස පෙත්සම්කාර සරත් ෆොන්සේකා මහතා වෙනුවෙන් පෙනීසිටි නීතිඥවරුන් අධිකරණයෙන් ඉල්ලීමක් කර තිබේ. ඒ අනුව පෙත්සම ජනවාරි මස 24 වන දින විභාග කරන බව ද විනිසුරු මාරසිංහ මහත්මිය සඳහන් කළාය. පළමුවන යුද අධිකරණය මගින් තමන්ගේ විශ්‍රාම වැටුප සහ සියලුම යුද හමුදා නිලතල ඉවත්කිරීමට එරෙහිව හිටපු යුද හමුදාපති සරත් ෆොන්සේකා මහතා විසින් මෙම පෙත්සම ඉදිරිපත් කර ඇත.", "URL": "https://sinhala.adaderana.lk/news.php?nid=12916", "Category": null, "Parent URL": null}