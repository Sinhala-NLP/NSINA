{"Source": "Adaderana", "Timestamp": "January 26, 2019 04:41 pm", "Headline": "බලපත්‍ර නොමැතිව වැලි ගොඩදැමූ දස දෙනෙක්ට වැඩ වරදියි", "News Content": "බලපත්‍ර නොමැතිව වැලි ගොඩදැමීම සහ ප්‍රවාහනය කිරීම සම්බන්ධයෙන් පුද්ගලයින් දස දෙනෙකු අත්අඩංගුවට ගෙන තිබේ. කන්දල්කාඩු සහ කන්තලේ යන ප්‍රදේශවලදී පොලිස් විශේෂ කාර්ය බලකාය සහ නාවික හමුදාව විසින් මොවුන් අත්අඩංගුවට ගෙන ඇති බව සඳහන්ය. නැගෙනහිර නාවික විධානයට අනුයුක්ත නාවිකයින් පිරිසක් සහ සර්ධාපුර පොලිස් විශේෂ කාර්ය බළකා නිලධාරීන් විසින් මහවැලි ග‍ඟේ කන්දල්කාඩු ප්‍රදේශයේදී වැටලීමක් සිදු කර තිබේ. එහිදී බලපත්‍ර නොමැතිව වැලි පටවමින් හා ප්‍රවාහනය කරමින් සිටි පුද්ගලයින් සිව්දෙනෙකු අත්අඩංගුවට ගත් බවයි නාවික හමුදාව පැවසුවේ. ඔවුන් සතුව තිබී ටිපර් රථ 02 ක් සහ වැලි කියුබ් 06 ක් නාවික හමුදාව භාරයට ගෙන ඇති අතර සැකකරුවන් ඉදිරි නීතිමය කටයුතු සඳහා කින්නියා පොලීසිය වෙත භාර දීමට නාවික හමුදාව කටයුතු කර තිබේ. මේ අතර කන්තලේ, දෙහිවත්ත ප්‍රදේශයේ දී අනවසරයෙන් වැලි ගොඩදැමීමේ කටයුතුවල නිරත වූ පුද්ගලයින් 06 දෙනෙකු අත්අඩංගුවට ගත් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=103121", "Category": null, "Parent URL": null}