{"Source": "Adaderana", "Timestamp": "April 28, 2011 08:34 am", "Headline": "ජෝර්දාන ඇඟලුම් ගැටලුවට විසඳුම් ලබාදීමට නියෝජිතයින් දෙදෙනෙක්", "News Content": "ජෝර්දානයේ ඇඟලුම් කම්හල් කිහිපයක මෙරට ශ්‍රමිකයින් ආරම්භ කර ඇති වැඩ වර්ජනයට කඩිනම් විසඳුම් ලබාදීම සඳහා අවශ්‍ය පියවර ගෙන ඇතැයි විදේශ රැකියා නියුක්ති කාර්යාංශය පවසයි. පවත්නා අර්බුදයට කඩිනම් විසඳුම් ලබාදීම සඳහා මෙරටින් නියෝජිතයින් දෙදෙනෙකු ජෝර්දානය බලා පිටත් කර යැවීමට කටයුතු යොදා ඇති බව එම කාර්යාංශය සඳහන් කරනු ලැබීය. ඒ සඳහා විදේශ රැකියා ප්‍රවර්ධන හා සුභ සාධන අමාත්‍යාංශයේ ජ්‍යෙෂ්ඨ නිලධාරියෙකු සහ විදේශ සේවා නියුක්ති කාර්යාංශයේ සාමාන්‍ය අධිකාරි නීතීඥ හරිස්චන්ද්‍ර බටවක මහතා පිටත්කර හැරීමට නියමිතව තිබේ. ජෝර්දානයේ අදාළ ඇඟලුම් කම්හල්වල පාලකයින් සහ ශ්‍රමිකයින් සමඟ සාකච්ඡා කර පවත්නා ගැටලුවලට විසඳුමක් ලබාදීම මෙරට නියෝජිතයින් දෙදෙනාගෙ කාර්යය වී තිබේ.", "URL": "https://sinhala.adaderana.lk/news.php?nid=15748", "Category": null, "Parent URL": null}