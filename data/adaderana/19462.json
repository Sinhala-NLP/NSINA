{"Source": "Adaderana", "Timestamp": "October 20, 2011 08:10 am", "Headline": "බදුල්ලට පත්වූ එජාප මැතිවරුන් දිවුරුම් දීම වළකමින් නියෝගයක්", "News Content": "බදුල්ල මහ නගර සභාවට තේරී පත් වූ එක්සත් ජාතික පක්ෂයේ මන්ත්‍රීවරුන් 5 දෙනාට එම ධුරය සඳහා දිවුරුම් දීම වළක්වාලමින් අතුරු තහනම් නියෝගයක් නිකුත් කර තිබේ. පසුගිය පළාත් පාලන ඡන්ද විමසීමේ දී ජයග්‍රහණය කළ අදාළ මන්ත්‍රීවරුන් 5 දෙනාට ලබන මස 1 වැනි දින දක්වා සිය ධුරවල දිවුරුම් දීම වළක්වාලමින් මෙම අතුරු තහනම් නියෝගය නිකුත් කර ඇති බව සඳහන්ය. බදුල්ල මහාධිකරණයට වෙත ඉදිරිපත් වී තිබූ පෙත්සමක් සලකා බැලූ මහාධිකරණ විනිසුරු පියසීලී වික්‍රමසිංහ මතුරට මෙම නියෝගය නිකුත් කර ඇත. මැතිවරණයට ඉදිරිපත් වී තේරී පත් නොවූ එක්සත් ජනතා නිදහස් සන්ධානයේ අපේක්ෂකයින් පිරිසක් අදාළ පෙත්සම ගොනු කර තිබුණි. පෙත්සමේ වගඋත්තරකරුවන් ලෙස බදුල්ල දිස්ත්‍රික් තේරීම්භාර නිලධාරිවරයා, බදුල්ල සහකාර මැතිවරණ කොමසාරිස්වරයා, නීතිපතිවරයා සහ එක්සත් ජාතික පක්ෂයෙන් බදුල්ල මහ නගර සභාවට තරග කළ අපේක්ෂකයින් 20 දෙනා නම් කර තිබේ.", "URL": "https://sinhala.adaderana.lk/news.php?nid=19462", "Category": null, "Parent URL": null}