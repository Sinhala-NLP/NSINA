{"Source": "Adaderana", "Timestamp": "May 12, 2011 08:31 am", "Headline": "ජූනි 30 ට පෙර පළමු වසරට අයදුම්පත් යොමුකරන්න ", "News Content": "ලබන වසර සඳහා පළමු ශ්‍රේණියට ළමුන් ඇතුළත් කර ගැනීම සඳහා වන අයදුම්පත් ජූනි මස 30 වැනිදාට පෙර අදාළ පාසල්වලට යොමුකළ යුතු බව අධ්‍යාපන අමාත්‍යාංශය පවසයි. ඒ අනුව අදාළ අයඳුම්පත් ලියාපදිංචි තැපෑලෙන් ලබන ජුනි මස 30 වැනිදා හෝ ඊට පෙර අදාළ පාසල් වෙත ලැබීමට සැලැස්විය යුතුය. පළමු වසරට සිසුන් ඇතුළත් කරගැනීම සඳහා වන චක්‍රලේඛය අධ්‍යාපන අමාත්‍යාංශය විසින් ඊයේ(11) නිකුත් කරනු ලැබීය. පසුගිය වර පැවති චක්‍රලේඛයේ සුළු වෙනස් කිරීම් කිහිපයක් සමඟ මෙවර ද එම චක්‍රලේඛය නිකුත් කළ බව අධ්‍යාපන අමාත්‍යාංශය සඳහන් කරනු ලැබීය. ඒ අනුව පාසලට ආසන්න පදිංචිකරුවන්ගේ ළමුන් සඳහා 50% ක් ද ආදි සිසු සිසුවියන්ගේ දරුවන් සඳහා 25% ක් ද සහෝදර පදනම මත 15%ක් ද ආදී වශයෙන් සම්මුඛ පරීක්ෂණ වලදී ලකුණු ලබාදීමට නියමිතය. පළමු වසරට ළමුන් ඇතුළත් කරගැනීම සඳහා වන ආදර්ශ අයඳුම්පත් පුවත්පත් මගින් අද(12) පළ කෙරෙන බව අධ්‍යාපන අමාත්‍යාංශය වැඩිදුරටත් පැවසීය.", "URL": "https://sinhala.adaderana.lk/news.php?nid=16039", "Category": null, "Parent URL": null}