{"Source": "Adaderana", "Timestamp": "September 14, 2013 05:26 pm", "Headline": "ටී.එන්.ඒ. ප්‍රතිපත්ති ප්‍රකාශනයේ වරදක් නෑ ", "News Content": "එක්සත් රටක් තුළ බලය බෙදීම ගැන මෙවර ඉදිරිපත් කළ ප්‍රතිපත්ති ප්‍රකාශනයේ කරුණු අඩංගු බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්තිරන් මහතා පවසයි. ඒ හැර ඉන් එහා ගිය කිසිවක් එහි අඩංගු නොවන බව හෙතෙම කියයි. ද්‍රවිඩ ජාතික සන්ධානය විසින් උතුරු පළාත් සභා මැතිවරණය සඳහා ඉදිරිපත් කර ඇති ප්‍රතිපත්ති ප්‍රකාශනය ගැන ආණ්ඩු පක්ෂයට සම්බන්ධ දේශපාලන පක්ෂවල විරෝධය එල්ල වී තිබේ. උතුරේ වෙනම පාලනයක් ගැන එහි කරුණු අඩංගු බවට ඔවුන් චෝදනා කරයි. කෙසේ වුවද තම ප්‍රතිපත්ති ප්‍රකාශනයේ එවැනි සඳහනක් නොමැති බව පාර්ලිමේන්තු මන්ත්‍රී එම්.ඒ. සුමන්තිරන් මහතා මාධ්‍ය නිවේදනයක් නිකුත් කරමින් අවධාරණය කරයි. සිය ප්‍රතිපත්ති ප්‍රකාශනයේ වැරැද්දක් නොමැති බවත් ඒ ගැන පක්ෂය දරණ ස්ථාවරයේ වෙනසක් නැතැයිද හෙතෙම පවසයි. එය අලුත් ප්‍රතිපත්ති ප්‍රකාශනයක් නොවන අතරම 2010 පාර්ලිමේන්තු මැතිවරණයට ඉදිරිපත් කළ ප්‍රතිපත්ති ප්‍රකාශනයට සමාන බව හෙතෙම සඳහන් කරයි. උතුරු පළාත් සභා මැතිවරණයට තම පක්ෂයෙන් උගත් බුද්ධිමත් අයෙකු ඉදිරිපත් කිරීම නිසා ආණ්ඩුව තම පක්ෂයට මෙලෙස චෝදනා නගන බව හෙතෙම කියයි. එය වූ කලී මැතිවරණයකදී සුදුසු අපේක්ෂකයින් ඉදිරිපත් කිරීමට දේශපාලන පක්ෂයකට ඇති අයිතිය මර්දනය කිරීමක් සමාන යැයි මන්ත්‍රීවරයා පවසයි. මෙරට වෙනත් දේශපාලන පක්ෂයකට ඇති වරප්‍රසාද පවා තම පක්ෂයට අහිමි වී ඇති බවද ඔහු පෙන්වාදෙයි. 2006 වසරේ ජූලි මාසයේදී ජනාධිපති මහින්ද රාජපක්ෂ මහතා සර්ව පාක්ෂික කමිටුව පත් කළ අවස්ථාවේදීත් බලය බෙදීමක් ගැන සඳහන් කර තිබූ වගද හෙතෙම සිය නිවේදනය මගින් සිහිපත් කරයි. කෙසේ හෝ 13 වැනි සංශෝධනය යටතේ එක්සත් රටක් තුළ උතුරේ ජනතාවට පිළිගත හැකි විසඳුමක් ලබාදීමට ආණ්ඩුව ක්‍රියා කළ යුතු බවද මන්ත්‍රීවරයා එම නිවේදනය මගින් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=37405", "Category": null, "Parent URL": null}