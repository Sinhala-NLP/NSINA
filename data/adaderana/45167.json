{"Source": "Adaderana", "Timestamp": "August 6, 2014 02:26 pm", "Headline": "වතුර නැතිව ලූනූ වගාව ඉරි තළයි - ‍ගොවීන් විරෝධයේ", "News Content": "ආර්ථික සංවර්ධන අමාත්‍යංශය මගින් ගලේවෙල දේවහුව ගොවි ව්‍යාපාරයට වගා ලිං සඳහා ලබාදුන් රුපියල් ලක්ෂ 119ක මුදල දඹුල්ල වාරිමාර්ග කාර්යාලයෙන් තවමත් තමන්ට ලබා නොදුන්නැයි කියමින් ගොවින් පිරිසක් අද (06) දේවහුව 3 ඇළ ප්‍රදේශයේදී විරෝධතාවයක නිරත වූහ. මෙවර ඉලක්ක ගත ලොකු ලූනූ වගාව සාර්ථක කර ගැනීම සඳහා වගා ලිං කපාගැනීමට මෙම මුදල් ලබාදී ඇත. ගොවිහූ වාරි නිලධාරින්ගේ උපදෙස් පරිදි ණය වී වගා ලිං හාරා ලූනූ වගාව ආරම්භ කර දැන් ජලය නොමැතිව වගාව විනාශ වන බව කියති. ඇතැම් ගොවින් ලූනූ වගා බිමේ ලිං කපා ඇත. දේවහුව ව්‍යාපාරයේ වගා ලිං 168ක් හාරා ඇතත් ඒවායේ වැඩ අවසන් කර ගන්නට මුදල් නැති බව ගොවීන් කියයි. විරෝධතා පුවරු, පෝස්ටර් ප්‍රදර්ශනය කරමින් ගොවීන් කියා සිටියේ රජය ගොවීන්ට දෙන සහන, නිලධාරින් ලබාදීමේදී අක්‍රමිකතා කරන බවත් ප්‍රමාද කරන බවත්ය. මාතලේ දිස්ත්‍රීක් ලේකම් හෙලන් මිගස්මුල්ල මහත්මිය මුදල් වාරිමාර්ග කාර්යාලයට ඒවා ඇති බවද ගොවීන් කියයි. මේ පිළිබදව මාතලේ දිස්ත්‍රීක් ලේකම් හෙලන් මිගස්මුල්ල මහත්මියගෙන් විමසීමේදී ඇය කියා සිටියේ මුදල් නිදහස් කර තිබෙන බවය. දඹුල්ල වාරිමාර්ග ඉංජිනේරු එච්.එම්.බී. හේරත් මහතාගෙන් විමසීමේදී කීවේ කමිටු පත්කර ඇතත් වාර්තා ලැබී නැති නිසා ප්‍රමාද වී ඇති බවයි. කෙසේ වුවද කඩිනමින් මුදල් ලබාදෙන බව හෙතෙම පැවසීය. ලිං කපා ගැනීමට නොහැකි වූ ගොවීන්ගේ ලූනූ වගාව විනාශ වන අයුරු. ඡායා රූ - කාංචන කුමාර ආරියදාස", "URL": "https://sinhala.adaderana.lk/news.php?nid=45167", "Category": null, "Parent URL": null}