{"Source": "Adaderana", "Timestamp": "November 4, 2011 04:09 pm", "Headline": "අසාර්ථක පක්ෂ රජයට පවරාගත යුතුයි", "News Content": "අසාර්ථක, ජනතාව නොමග යවන, කළු සුද්දන්ට පන්දම් අල්ලන, යුරෝපීය අධිරාජ්‍යවාදීන්ට කේලම් කියන, එල්.ටී.ටී.ඊ ට උඩගෙඩි දෙන පක්ෂ යන සියලු පක්ෂ නීති විමර්ශනයට ලක්කර රජයට පවරාගත යුතු බව මහජන සබඳතා සහ මහජන කටයුතු අමාත්‍ය අමාත්‍ය මර්වින් සිල්වා මහතා පවසයි. පාර්ලිමේන්තුවට ඉදිරිපත් කිරීමට නියමිත යෝජිත කාර්යයසාධන අඩු හෝ පරිහරණයට නොගන්නා වත්කම් රජයට පවරාගැනීමේ පනත් කෙටුම්පත සඳහා විපක්ෂ විසින් විරෝධය පළකිරීම සම්බන්ධව අදහස් දක්වමින් අමාත්‍යවරයා මේ බව සඳහන් කළේය. එමෙන්ම එවැනි අසාර්ථක පක්ෂ රජයට පවරාගැනීම තමාට බාරදෙන ලෙස ද අද(04) පැවති උත්සව අවස්ථාවකදී අදහස් දක්වමින් ඒ මහතා ප්‍රකාශ කළේය. මහින්ද රාජපක්ෂ මහතාගේ රාජ්‍ය පාලනය තුළ කිසිදු ආයතනයක් අලාභ ලබන තත්ත්වයට පත්විය නොහැකි බවත්, ආර්ථිකය නැංවීමට නම් ව්‍යාපාරික ස්ථාන ඉහළටම එසවිය යුතු බවත් හෙතෙම අවධාරණය කළේය. වත්මන් රජය මහවැලි, කළු, කැලණි, වළවේ ගංගා වැනි බවත් මෙම ප්‍රධාන ගංගා 04 රට සෞභාග්‍යය කරා ගෙන යන අයුරින් රජය ද ව්‍යාපාර සංවර්ධනය කරා ගෙනයන බව අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=19785", "Category": null, "Parent URL": null}