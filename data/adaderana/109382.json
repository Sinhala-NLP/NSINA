{"Source": "Adaderana", "Timestamp": "May 6, 2019 04:28 pm", "Headline": "ත්‍රස්තවාදී වුවමනාවන් ඉටුවන අයුරින් කටයුතු කරන්න එපා-සජිත්", "News Content": "මේ මොහොතේදී කළකෝලාහල ඇති කර රට ගිනි තැබීමට කවුරුන් හෝ උත්සාහ කරනවා නම් ඔවුන් ත්‍රස්තවාදින්ගේ ඒජන්තකරුවන් බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. අමාත්‍යවරයා මෙම අදහස් පළ කළේ පාස්කු ඉරිදා මරාගෙන මැරෙන බෝම්බ ප්‍රහාරයෙන් විනාශවූ මීගමුව, කටුවාපිටිය, ශාන්ත සෙබස්තියන් දේවස්ථානයේ ප්‍රතිසංස්කරණ කටයුතුවල ප්‍රගතිය සොයා බැලීම සඳහා අද (06) නිරීක්ෂණ චාරිකාවට එක්වෙමිණි. ත්‍රස්තවාදය පරාජය කර රට තුළ සාමය ඇති කිරීමට ත්‍රිවිද හමුදාව හා පොලිසිය එක්ව කටයුතු කරනවිට සාමකාමීව හැසිරී ආරක්ෂක අංශවලට සහයෝගය ලබා දීම පොදු ජනතාවගේ වගකීමක් බව අමාත්‍යවරයා මෙහිදි පැවැසුවේය. කළකෝලහාල, වීදි සටන් සිදු කරමින් විවිධ කණ්ඩායම් කලහකාරීව හැසිරෙන විට සිදු වන්නේ සමූල ඝාතන සිදුකළ ත්‍රස්තවාදීන්ගේ න්‍යාය පත්‍රය ඉෂ්ඨවීම හෙයින් ත්‍රස්තවාදී වුවමනාවන් ඉටු වන අයුරින් කටයුතු නොකරන ලෙස සමස්ත ජනතාවගෙන් තමන් ඉල්ලා සිටින බවත්අමාත්‍යවරයා සඳහන් කළේය. ශ්‍රී ලංකා යුද හමුදාවේ සහ ශ්‍රී ලංකා රාජ්‍ය ඉංජිනේරු සංස්ථාවේ සහයෝගය ඇතිවනිවාස, ඉදිකිරීම් හා සංස්කෘතික කටයුතු අමාත්‍යාංශයේ මූල්‍ය ප්‍රතිපාදන මත අංග සම්පූර්ණව මෙහි ප්‍රතිසංස්කරණ කටයුතු සිදු කරනු ලබයි. මෙම අවස්ථාවට මැක්ස්වෙල් සිල්වා සහ ජේ. ඩී. ඇන්තනී සහයක රදගුරුතුමන්ලා සහ කටුවාපිටිය ශාන්ත සෙබස්තියන් මීසම භාර ලක්ෂ්මන් ශ්‍රී ලාල් ෆොන්සේකා පියතුමන්,ශ්‍රී ලංකා යුද හමුදාවේ ලුතිනන් කර්නල් කේ.වීරසිංහ සහ මේජර් ඕ.එම්.ආර්.ප්‍රියන්ත, නිවාස, ඉදිකිරීම් හා සංස්කෘතික කටයුතු අමාත්‍යාංශයේ ලේකම් බර්නාඩ් වසන්තමහත්වරුඇතුළු රාජ්‍ය නිළධාරීන් පිරිසක් සහභාගී වූහ.", "URL": "https://sinhala.adaderana.lk/news.php?nid=109382", "Category": null, "Parent URL": null}