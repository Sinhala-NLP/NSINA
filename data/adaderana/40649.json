{"Source": "Adaderana", "Timestamp": "January 26, 2014 09:44 am", "Headline": "තරුණයාත් තරුණියත් කුඩු ජාවාරමේ", "News Content": "හෙරොයින් මත්ද්‍රව්‍ය ළඟ තබාගෙන සිටි තරුණයෙකු සහ තරුණියක කළුතර උතුර ප්‍රදේශයේ දී අත්අඩංගුවට ගෙන තිබේ. කළුතර කොට්ඨාස අපරාධ විමර්ශන අංශයේ නිලධාරීන්ට ලද තොරතුරක් මත මොවුන් අත්අඩංගුවට ගෙන ඇත. අත්අඩංගුවට ගත් සැකකාරිය සතුව තිබී හෙරොයින් ග්‍රෑම් 2යි මිලිග්‍රෑම් 39ක් ද සැකකරු සතුව තිබී හෙරොයින් මිලිග්‍රෑම් 40ක්ද පොලීසිය විසින් සොයාගෙන තිබේ. මොවුන් 22 හැවිරිදි සහ 24 හැවිරිදි වියේ පසුවන කළුතර උතුර ප්‍රදේශයේ පදිංචිකරුවන් බව පොලීසිය සඳහන් කළේය. මේ අතර හෙරොයින් ග්‍රෑම් 10යි මිලිග්‍රෑම් 30ක් ළඟ තබාගෙන සිටි කාන්තාවක් පෑලියගොඩ ප්‍රදේශයේ දී අත්අඩංගුවට ගෙන තිබේ. බස්නාහිර පළාත් උතුර අපරාධ කොට්ඨාශයේ දූෂණ මර්දන අංශය විසින් අත්අඩංගුවට ගත් මෙම සැකකාරිය 46 හැවිරිදි කොළඹ 10 ප්‍රදේශයේ පදිංචිකාරියක් බව පැවසෙයි‍.", "URL": "https://sinhala.adaderana.lk/news.php?nid=40649", "Category": null, "Parent URL": null}