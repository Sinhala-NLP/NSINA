{"Source": "Adaderana", "Timestamp": "September 15, 2011 12:18 pm", "Headline": " ගුරුවරයෙකුගේ පහරදීමෙන් පාසල් ක්‍රිකට් ක්‍රීඩකයෙක් රෝහලේ", "News Content": "කොළඹ ප්‍රධාන පෙළේ පාසලක ඉගෙනුම ලබන සිසුවෙකු කණ්ඩායම් භාර ගුරුවරයෙකු විසින් කළ පහරදීමක් හේතුවෙන් රෝහල් ගත කර තිබේ. එකී පාසලේ 19 න් පහළ 2 වන ක්‍රිකට් කණ්ඩායම නියෝජනය කරන මෙම සිසුවා ඉකුත් සඳුදා දිනයේදී වෙනත් පාසලක ක්‍රිකට් තරගයක් සඳහා සහභාගීවෙමින් සිටියදී ගුරුවරයෙකුගෙන් මෙසේ පහරකෑමට ලක්ව ඇත. පසුව ශ්‍රී ජයවර්ධනපුර රෝහලෙන් ප්‍රතිකාර ලබාගැනීම සඳහා තම පුතු කැටුව ගිය අවස්ථාවේ බාහිර රෝගී අංශයෙන් ප්‍රතිකාර ලබාදීම ප්‍රතික්ෂේප කරමින් වෛද්‍යවරයා කළ නිර්දේශය හේතුවෙන් රෝහලේ නවත්වා ප්‍රතිකාර කිරීමට කටයුතු කළ බව දරුවාගේ පියා වන සරත් පල්ලේවල මහතා අද දෙරණට කියා සිටියේය. තම දරුවා මේවන විටත් ශ්‍රී ජයවර්ධනපුර රෝහලේ ප්‍රතිකාර ලබන බවත්,මෙම පහරදීම පිළිබඳ ඊයේ දිනයේ බොරුල්ල පොලීසියට පැමිණිලි කළ බවත් සරත් පල්ලේවල මහතා සඳහන් කළේය. මේ පිළිබඳ අද දෙරණ කළ විමසීමට ප්‍රතිචාර දක්වමින් බොරැල්ල පොලීසියේ ස්ථානාධිපතිවරයා කියා සිටියේ පාසල් සිසුවකුට කළ පහරදීමක් සම්බන්ධයෙන් පැමිණිල්ලක් ලැබී ඇති බවයි. එසේම එකී පැමිණිල්ලට අනුව වැඩිදුර විමර්ශන කටයුතු සිදුකෙරෙන බව කියා සිටි පොලිස් ස්ථානාධිපතිවරයා මේවන විටත් මූලික වශයෙන් කටඋත්තර සටහන් කරගෙන ඇති බව කියා සිටියේය.", "URL": "https://sinhala.adaderana.lk/news.php?nid=18740", "Category": null, "Parent URL": null}