{"Source": "Adaderana", "Timestamp": "September 27, 2018 12:30 pm", "Headline": "නියොමාල් රංගජීවට ඇප", "News Content": "වැලිකඩ සිරකරු ඝාතනය සම්බන්ධයෙන් සැකපිට රිමාන්ඩ් භාරයට පත්කර සිටි පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව අභියාචනාධිකරණයේ නියෝගය පරිදි ඇප මත මුදාහැරීමට කොළඹ මහේස්ත්‍රාත් අධිකරණය අද(27) නියම කළේය. සැකකාර නියොමාල් රංගජීව ඇප ලබාදෙමින් අභියාචනාධිකරණය විසින් නිකුත් කර ඇති නියෝගයේ පිටපතක් අද මෝසමක් මාර්ගයෙන් කොළඹ අතිරේක මහේස්ත්‍රාත් ප්‍රියන්ත ලියනගේ මහතා හමුවට ඉදිරිපත් කරනු ලැබීය. එය සලකා බැලූ අතිරේක මහේස්ත්‍රාත් ප්‍රියන්ත ලියනගේ මහතා අභියාචනාධිකරණය නියෝගය පරිදි මෙම සැකකරු ඇප මත මුදා හරින බව නියම කළේය. ඒ අනුව රුපියල් ලක්ෂය බැගින් වූ ශරීර ඇප දෙකක් මත මුදා හැරීමට නියම කළ මහේස්ත්‍රාත්වරයා සෑම මසකම අවසන් ඉරිදා රහස් පොලිසියට වාර්තා කළ යුතු බවටද නියම කළේය. සැකකරුගේ විදේශ ගමන් තහනම් කළ අධිකරණය ඔහුගේ විදේශ ගමන් බලපත්‍රය අධිකරණයට භාර දී ඇති බවට වැඩිදුරටත් නියම කර සිටියේය. වැලිකඩ බන්ධනාගාරය තුළ සිරකරුවන් 27 දෙනෙකු මරා දැමීයැයි චෝදනා කරමින් නියොමාල් රංගජීව රහස් පොලිසිය මඟින් අත්අඩංගුවට ගෙන රිමාන්ඩ් බාරයට පත් කර තිබුණි.", "URL": "https://sinhala.adaderana.lk/news.php?nid=96797", "Category": null, "Parent URL": null}