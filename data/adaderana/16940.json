{"Source": "Adaderana", "Timestamp": "June 22, 2011 05:15 pm", "Headline": "27 සිට බස් වර්ජනයක්-සංගම් 3 ක් විරුද්ධයි", "News Content": "ඉල්ලු පරිදි බස් ගාස්තු වැඩිකිරීමට අවසර ලබානොදීම නිසා එළඹෙන 27 වන දින සිට දිවයින පුරා බස් රථ වර්ජනයක් ක්‍රියාත්මක කරන බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. මේ සම්බන්ධයෙන් අද දිනයේ ආරක්ෂක ලේකම්වරයා ද දැනුවත් කරන බවද ගැමුණු විජේරත්න මහතා සඳහන් කළේය. එසේ වුවද මෙම බස් රථ වර්ජන තීරණයට තවත් බස් සංගම් තුනක් දැඩි විරෝධය පළ කර තිබේ. කෙසේ වුව ද මීට විරෝධය පළකරන අන්තර් පළාත් පෞද්ගලික බස්හිමියන්ගේ සංගමයේ උපසභාපති සම්පත් ගුණවර්ධන මහතා ප්‍රකාශ කර සිටියේ ගැමුණු විජේරත්න මහතා බස් ගාස්තු සං‍ශෝධනය වන ප්‍රමාණය සම්බන්ධයෙන් එකඟතාව පළ කළ බවයි. අසාධාරණ ලෙස වර්ජනයක් ක්‍රියාත්මක කළහොත් එය කඩාකප්පල් කරන බව සමස්ත ලංකා පෞද්ගලික බස් සමාගම් සම්මේලනයේ සභාපති අංජන ප්‍රියන්ජිත් මහතා කියා සිටියි. 27 වැනි දින හැකි නම් එක් මාර්ගයක හෝ වර්ජනයක නිරත වන ලෙස අභියෝග කරන බව දකුණු පළාත් පෞද්ගලික බස් සංගම් සම්මේලනයේ සභාපති චන්දන ද සොයිසා මහතා අවධාරණය කරයි. මේ පිළිබඳ අද දෙරණ කළ විමසීමකදී පෞද්ගලික ප්‍රවාහන අමාත්‍යාංශ ලේකම් වික්ටර් සමරවීර මහතා සඳහන් කර සිටියේ බස් ගාස්තු සංශෝධනය වන ප්‍රමාණය පිළිබඳ මෙතෙක් ප්‍රකාශයට පත් කර නොමැති බවයි. එවැනි තත්ත්වයක් තිබියදීත් වර්ජනයක් ප්‍රකාශයට පත්කිරීම හාස්‍යයට කරුණක් බව ලේකම්වරයා වැඩිදුරටත් ප්‍රකාශ කළේය..", "URL": "https://sinhala.adaderana.lk/news.php?nid=16940", "Category": null, "Parent URL": null}