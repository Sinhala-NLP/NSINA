{"Source": "Adaderana", "Timestamp": "July 7, 2018 06:49 pm", "Headline": "අනුරාධපුර ඝාතනය කළ පුද්ගලයාගේ දරුවන්ටත් මරණ තර්ජන", "News Content": "අනුරාධපුර දීපානි විද්‍යාලය අසලදී සන්නද්ධ කණ්ඩායමක් විසින් ඝාතනය කළ දැමූ සුජීව ප්‍රසන්නගේ දරුවන්ද ඝාතනය කරන බවට එම ඝාතකයින් තර්ජන කර ඇති බව පවුලේ ඥාතින් පවසයි. කෙසේවෙතත් මේ වන තෙක් ඝාතනයට සම්බන්ධ කිසිඳු පුද්ගලයෙක් අත්අඩංගුවට ගැනීමට පොලීසිය සමත් වී නොමැති බව වාර්තා වෙයි. අනුරාධපුර වන්නියම්කුලම් ප්‍රදේශයේ පදිංචි සුජීව ප්‍රසන්න කුමාර හෙට්ටිආරච්ච් ඊයේ(06) දහවල් කිසියම් පිරිසක් විසින් තියුණු ආයුධවලින් පහර දී ඝාතනය කර තිබුණි. මියගිය සුජීවගේ බිරිඳ සහ දරුවන් පවසන පරිදි ඔහුව ඝාතනය කර ඇත්තේ මීට පෙර විවාහ මංගල්‍ය උත්සවයක් අතරතුර එම ප්‍රදේශයේම ප්‍රභල පුද්ගලයෙකු සහ ඔහුගේ ගෝලයින් විසින් සිය දියණිය නිරුවත් කර දැමීමත් සමඟ සුජීව එම පුද්ගලයින්ට සිදුකළ පහරදීමට පළිගැනීමක් ලෙසයි. කෙසේවෙතත් මියගිය සුජීවගේ දේහය ඊයේ පස්වරුවේ සිය නිවසට රැගෙන එනු ලැබුවේය. මෙම ඝාතනයෙන් පසු සුජීවගේ බිරිඳට සහ දරුවන්ට එම ඝාතකයින් විසින් මරණ තර්ජන එල්ලවන බවයි පවුලේ ඥාතීන් පවසයි. මෙවන් පසුබිමක් තුළ මොවුන්ගේ නිවසට ඊයේ රාත්‍රියේ පොලිස් ආරක්ෂාවක්ද යොදවා තිබුණා. මේ අතර සිද්ධිය සම්බන්ධයෙන් පරික්ෂණ සිදු කරන අනුරාධපුර පොලීසිය ඊයේ පැවසුවේ ඝාතනයට සම්බන්ධ පුද්ගලයින් සිව් දෙනෙකු හඳුනාගෙන ඇති බවයි. කෙසේවෙතත් මේ වන තෙක් ඔවුන් අත්අඩංගුවට ගැනීමට පොලිසිය සමත් වී නොමැති බව වාර්තා වෙයි. මේ පිළිබඳව නීතිය හා සාමය පිළිබඳ නියෝජ්‍ය අමාත්‍ය නලීන් බණ්ඩාර මහතාගෙන් අප කළ විමසීමකදී ඔහු පැවසුවේ ඝාතකයින් අත්අඩංගුවට ගැනීම සඳහා විශේෂ පොලිස් කණ්ඩායම් 8ක් යොදවා ඇති බවයි.", "URL": "https://sinhala.adaderana.lk/news.php?nid=92156", "Category": null, "Parent URL": null}