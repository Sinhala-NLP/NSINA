{"Source": "Adaderana", "Timestamp": "November 11, 2013 01:11 pm", "Headline": "රටවල් කිහිපයක නියෝජිතයින් දිවයිනට එයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වීම සදහා විදේශ නියෝජිතයින් කිහිප දෙනෙකු මේ වන විට දිවයිනට පැමිණ තිබේ. බහමාස්, පැපුවා නිව්ගිනියා, මලාවි, ශාන්ත ලුසියා සහ ටැන්සානියා යන රටවල නියෝජිතයින් ඒ අතර වන බව වාර්තා වේ. පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව පැවැත්වෙන තරුණ සමුළුවේ සහ ජනතා සංසදයේ දෙවන දිනය අදය. මාගම්, රුහුණුපුර ජාත්‍යන්තර සම්මන්ත්‍රණ මධ්‍යස්ථානයේ දී තරුණ සමුළුවේ දෙවන දිනයේ කටයුතු අද පෙරවරු 9.00ට පමණ ආරම්භ විය. මේ අතර ජනතා සංසදයේ කටයුතු හික්කඩුව ඡායා ට්‍රාන්ස් හෝටලයේ දී පැවැත්වෙයි. ප්‍රධාන කරුණු 04ක් යටතේ ජනතා සංසදයේ කරුණු සාකච්ජා කිරීමට නියමිතය. රැකියා සහ රැකියා අවස්ථා, කාන්තාව සමාජ හා ආර්ථික වශයෙන් බලාත්මක කිරීම, දේශගුණික විපර්යාස සහ සංහිඳියාව යන ප්‍රධාන කරුණු 04 යටතේ මෙම සාකච්ජාව පැවැත්වේ‍.", "URL": "https://sinhala.adaderana.lk/news.php?nid=38757", "Category": null, "Parent URL": null}