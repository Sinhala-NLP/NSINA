{"Source": "Adaderana", "Timestamp": "January 4, 2018 04:31 pm", "Headline": "ලක්ෂ 14  ක බීඩි සමඟ මුදලාලිලා දෙන්නා පොලීසියට මාට්ටු", "News Content": "ඉන්දියාවේ සිට නීති විරෝධී අයුරින් මෙරටට ගෙන්වූ රුපියල් ලක්ෂ 14 වටිනා බීඩි තොගයක් සමඟ ව්‍යාපාරිකයින් දෙදෙනකු අද (04) වව්නියාව සුරාබදු නිලධාරීන් විසින් අත්අඩංගුවට ගෙන තිබේ. වව්නියාව සුරාබදු කාර්යාල නිලධාරීන් පැවසූවේ නීති විරෝධී ලෙස ගෙන්වූ බීඩි දුම්වැටි තොග බෙදාහරින වෙළෙඳසැල් දෙකක් පිළිබඳ වව්නියාව සුරාබදු නිලධාරීන් වෙත ලද තොරතුරකට අනුව සිදුකළ වැටලීමකදී සැකකරුවන් හා බීඩි තොගය අත්අඩංගුවට ගත් බවයි. සැකකරුවන් ඉන්දියාවේ සිට බෝට්ටු මාර්ගයෙන් මෙරටට ගෙනවිත් මෙරට බීඩි නිශ්පාදනය කරන කර්මාන්ත ශාලාවක නාමය යොදාගනිමින් අලෙවිකිරීම සිදුකොට ඇති බවට විමර්ශන වලදී අනාවරණය වි ඇති බවද සුරාබදු කාර්යාල නිළධාරීන් පැවසීය. සුරාබදු කාර්යාල නිළධාරීන් පැවසූවේ සැකකාර ව්‍යාපාරිකයින් විසින් දීර්ඝ කාලයක සිට බිඩි ජාවාරම සිදුකරගෙන ගොස් ඇති බවයි. අත්අඩංගුවට ගත් සැකකරුවන් වව්නියාව ප‍්‍රදේශයේ පදිංචි වයස අවුරුදු 37 සහ 48 අතර වයසේ පසුවන්නන් වෙති. සැකකරුවන් අද (04) වව්නියාව මහේස්ත‍්‍රාත් අධිකරණයට ඉදිරිපත් කිරීමට නියමිත අතර, උතුරු පළාත් සුරාබදු අධිකාරී එස් සෙන්දුර්සෙල්වම් මහතාගේ උපදෙස් මත වව්නියාව සුරාබදු නිලධාරීන් සිද්ධිය සම්බන්ධයෙන් විමර්ශන සිදුකරයි.", "URL": "https://sinhala.adaderana.lk/news.php?nid=82510", "Category": null, "Parent URL": null}