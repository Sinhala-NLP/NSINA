{"Source": "Adaderana", "Timestamp": "September 15, 2019 03:22 pm", "Headline": "එකම පිරිසිදු නායකයා ජන බලවේගයෙන් එන අපේක්ෂකයා පමණයි-ටිල්වින්", "News Content": "මෙරට සුපිලිපන් දේශපාලන සංස්කෘතියක් බිහි කිරීමට හැකි පිරිසිදු එකම නායකයා වන්නේ ජාතික ජන බලවේගයෙන් ජනාධිපතිවරණයට ඉදිරිපත් කරන අපේක්ෂකයා පමණක් බව ජනතා විමුක්ති පෙරමුණේ ලේකම් ටිල්වින් සිල්වා මහතා පැවසීය. ජාතික ජල බලවේගයේ සාමාජිකයින් දැණුවත් කිරීම සදහා හලාවත දී පැවති හමුවක් අමතමින් ටිල්වින් සිල්වා මහතා මේ බව කියා සිටියේය. වර්තමානයේ රටේ තිබෙන ප්‍රධානතම ඛේදවාචකය වී ඇත්තේ ඇතැම් ජනතාව දේශපාලන පක්ෂ ආගම් සේ බදාගෙන සිටිම බවද ඒ මහතා මෙහිදි පැවසීය. එහිද වැඩිදුරටත් අදහස් දැක්වු ජනතා විමුක්ති පෙරමුණේ ලේකම් ටිල්වින් සිල්වා මහතා, \"තාත්තගෙන් පුතාට යනවා. පක්ෂ මාරු කරන්න පොඩි අකමැත්තක් තියනවා. හැබැයි ලොක්කෝ මාරු කරනවා. ඒ අයට කිසිම ප්‍රශ්ණයක් නැහැ. නමුත් ගම්වල අය ටිකක් අකමැතියි පක්ෂ මාරු කරන්න. අපි ඉතිං එදා ඉදලම ඒ පක්ෂයේ.කැපුවත් ඒ පාට කිය කිය ඉන්නවා. නමුත් මේ කාලේ බලන්නකෝ කොහොමද කියලා.මට පුළුවන් නම් කව්රු හරි කියන්න එස්.බී.දිසානායක මහත්තයාගේ පක්ෂය මොකක්ද කියලා. ආණ්ඩුවක් හදන්නපුළුවන් කියලා හිතෙන්නේ මොන පැත්තෙද එයා ඒ පැත්තේ. එයා හැමදාම ආණ්ඩුවේ ඉන්නවා. මේපාර ආණ්ඩුවට ආවේ 2015 ඡන්දෙනුත් පැරදිලා. පැරදුනාට පස්සේ කෙදිරි ගාලා ආණ්ඩුවට ආවා. ඒ ඇවිත් ඇමති කමක් ගත්තට පස්සේ මහින්ද මහත්තයාට,ගෝඨාභය මහත්තයාට පළු පැලෙන්න බැන්නා. ඒ කටින්ම දැන් ගෝඨාභය මහත්තයාගේ,මහින්ද මහත්යාගේ හොද කියනවා. දැන් ඒ පැත්තටගිහිල්ලා.එහෙම කට්ටියක් ඉන්නවා දේශපාලනයේ. ඒ අය පැත්තෙන් පැත්තට පනිනවා.ඒ ගොල්ල පනින කොට මේ අය අත්පුඩි ගහනවා. ඒක තමයි ඛේදවාචකය. ඒ වගේම උසාවි ගිහිං එළියට එන කොට අත්පුඩි ගහන කට්ටියක් ඉන්නවා අපේ රටේ. අපි කියන්නේ මේ තත්ත්වය වෙනස් කළ යුතුයි.අපිට අළුත් දේශපාලන සංස්කෘතියක් ඕනේ.\"", "URL": "https://sinhala.adaderana.lk/news.php?nid=119156", "Category": null, "Parent URL": null}