{"Source": "Adaderana", "Timestamp": "July 5, 2019 07:03 pm", "Headline": "ණය බරින් නිදහස් වෙන්න අපනයන ආර්ථිකයකට යා යුතුයි-අගමැති", "News Content": "ණය බරින් ඉවත් වීම සඳහා අපනයන ආර්ථිකයක් වෙත යා යුතු බව අග්‍රාමාත්‍ය රනිල් වික්‍රමසිංහ මහතා පවසයි. රුවන්වැල්ල ප්‍රදේශයේ අද (05) පැවැති උත්සවයක් අමතමින් අග්‍රාමාත්‍යවරයා මේ බව ප්‍රකාශ කළේය. එකිනෙකාට චෝදනා කර ගනිමින් සිට රටක් ගොඩගත නොහැකි බව පෙන්වා දුන් අග්‍රාමාත්‍ය රනිල් වික්‍රමසිංහ මහතා, අද කළ යුත්තේ සියලූ දෙනා එක්ව අලූතින් සිතා රට ගොඩනැගීමට ක්‍රියා කිරීම බව ද පැවසීය. කොරියාව, ජපානය, චීනය වැනි රටවල් දියුණු වූයේ ඒ රටවල් විසින්ම ගත් උත්සාහයන් නිසා බවත්, ඒ අනුව අලූතින් සිතා වැඩ කරනවා නම් වසර 5 ක් තුළ ශ්‍රී ලංකාව ඉන්දියන් සාගර කලාපයේ දියුණුම රට බවට පත් කර ගත හැකි බවත් වික්‍රමසිංහ මහතා සඳහන් එහිදී කළේය. රුපියල් මිලියන 6,241ක ප්‍රතිපාදන මත රුවන්වැල්ල , කහන්තොට ප්‍රදේශයේ ඉදිකිරිමට නියමිත \"විසල්\"පානීය ජල ව්‍යාපෘතියේ වැඩ කටයුතු ආරම්භ කිරිම අද සිදුකෙරුණේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙනි. අනතුරුව කන්නත්තොට සුලෙයිමානියා මුස්ලිම් මහා විද්‍යාලයේ ඉදිකළ දෙමහල් ගොඩනැගිල්ල විවෘත කිරිමටද අග්‍රාමාත්‍යවරයා සහභාගී වුණි. රුවන්වැල්ල බස් නැවතුම්පොළ, ක්‍රීඩාංගන වටරවුම් පාර කාපට් අතුරා ප්‍රතිසංස්කරණය කිරිමේ ව්‍යාපෘතියේ වැඩ ආරම්භ කිරිමේ අවස්ථාවට අග්‍රාමාත්‍යවරයා එක්වුණේ ඉන් අනතුරුවයි. මෙම අවස්ථාවට ශ්‍රී ලංකා පොදු ජන පෙරමුණට බලය හිමි රුවන්වැල්ල ප්‍රදේශිය සභාවේ සභාපති සුදත් මංජුල මහතාද එක්ව සිටිම විශේෂත්වයකි. අනතුරුව වික්‍රමසිංහ මහතා රුවන්වැල්ල , රාජසිංහ මධ්‍ය මහා විද්‍යාලය වෙත පැමිණ එහි ඉදිකළ නව පරිපාලන ගොඩනැගිල්ල විවෘත කළ අතර පසුව එහි ජනහමුවක්ද පැවැත්වුණි. එහිදී තවදුරටත් අදහස් දැක්වූ වික්‍රමසිංහ මහතා ප්‍රකාශ කලේ 21 වැනි ශත වර්ෂයට අවශ්‍ය ආර්ථික දියුණුව ඇති කිරීම තම අරමුණ වී ඇති බවයි. \"2050 වන විට තාක්‍ෂණයේ කොපමණ දියුණුවක් ඇතිවේ දැයි කියා අප කිව නොහැකියි. නමුත් අද සිටම එයට අප සූදානම්ව ඉදිරියට යා යුතුයි. අද මේ රට මුහුණපා සිටින ණය බරින් මිදීමට නම් අපේ අපනයන දියුණු කළ යුතුයි. ජපානය, චීනය, කොරියාව වැනි රටවල් අපනයන තුළින් දියුණුවට පත් වුණා. එපමණක් නොව, ථෙරවාදී බෞද්ධ රටක් වන තායිලන්තය ද ආයෝජන ලබා ගෙන දියුණු වුණා. බෞද්ධ රටක් ලෙස අප ද ඒ දියුණුව අත්පත් කර ගත යුතුයි. අපේ ප්‍රශ්නවලින් අපම ගොඩ ආ යුතුයි. වෙනත් රටවල් අප ගොඩගන්නේ නැහැ. අනාගතය දෙස බලා එකට එකතු වී ඉදිරියට යාමට අපට ශක්තියක් තිබිය යුතුයි. අප හැමදාම එක තැන ඉන්නවා නම්, අප හැමදාම අතීතය ගැන පමණක් කතා කරනවා නම්, ජාතිකත්වයෙන් ක්‍රියා නොකර ආගම් බේද, ජාති බේද ඇති කරනවා නම් එයින් අවාසියක් සිදු වන්නේ ශ්‍රී ලංකාවටයි. දැන් අප කළ යුත්තේ සියලූ පාර්ශ්ව එකතු වී අලූතින් සිතා ඉදිරියට යාමයි. ඒ ගමනේ දී රටත් අලූතින් සිතිය යුතුයි. අපි වැනි දේශපාලනඥයොත් අලූතින් සිතිය යුතුයි. එකිනෙකාට බැණ බැණ සිටීමෙන් ඵලක් වන්නේ නැහැ. රටේ ශිෂ්‍ය පරපුරට හොඳ අනාගතයක් ලබා දීම සඳහා අපේ යුතුකම වන්නේ සියලූ දෙනා එකට එකතු වී අපිම අපේ රට ගොඩනැගීමයි. ලොව වෙනත් රටවල් ඒ රටවල උත්සාහයෙන් ගොඩනැගී තිබෙනවා. ඒ අනුව අපි සියලූ දෙනා එකට එක්ව අලූතින් සිතා වැඩ කරනවා නම් වසර 5 ක් යන විට ශ්‍රී ලංකාව ඉන්දීය සාගර කලාපයේ පොහොසත්ම රට බවට පත් කර ගත හැකියි.\" යනුවෙන් අග්‍රාමාත්‍යවරයා වැඩිදුරටත් සිය අදහස් පල කළේය.", "URL": "https://sinhala.adaderana.lk/news.php?nid=113455", "Category": null, "Parent URL": null}