{"Source": "Adaderana", "Timestamp": "August 15, 2011 01:54 pm", "Headline": " නායකත්වය වෙනස් කළ යුතු නෑ-රනිල් නියම මහත්මයෙක්", "News Content": "පක්ෂයේ නායකත්වය වෙනස්කළ යුතු නැති බවත්,එය කෘත්‍යාධිකාරී මණ්ඩලය විසින් ශක්තිමත් කරනු ලැබූ තීරණයක් බවත් එ.ජා.ප පළාත් සභා විපක්ෂනායකවරු පිරිසක් කියා සිටිති. චෝදනා කරන තරමට එක්සත් ජාතික පක්ෂයේ ඡන්ද පදනම බිඳවැටී නැති බව නැගෙනහිර පළාත් සභා විපක්ෂනායක දයා ගමගේ මහතා කියා සිටියේ අද(15)කොළඹ පැවති මාධ්‍ය හමුවකට එක්වෙමිනි. මැතිවරණ පරාජය වීමේදී පක්ෂ නායකත්වයට පමණක් දොස් පවරා අත් පිසදා ගැනීම නොකළ යුතු බවත්,එහි වගකීම පක්ෂයේ සියලුමදෙනා විසින් බාර ගත යුතු බවත් හෙතෙම අවධාරණය කළේය. මෙම මාධ්‍ය හමුවට එක් වූ උතුරුමැද පළාත් විපක්ෂ නායක කස්තුරි අනුරාධනායක මහතා කියා සිටියේ සජිත් පාර්ශවය විසින් සියලුම පළාත් සභා මන්ත්‍රීන් කැඳවූ බවට ප්‍රවෘත්ති පළ වුවද එහි සත්‍යතාවක් නොමැති බවයි. පැමිණ සිටියේ පළාත් සභා මන්ත්‍රීන් 113 න් 20 ක් පමණක් බවත්,ඔවුන් පැමිණියේද බලකිරීම හා ආසන සංවිධායක ධූරයන් නොලැබේයයි බියට පත්ව බවත් හෙතෙම කියා සිටියේය. මාධ්‍යවලට එක්සත් ජාතික පක්ෂය පාලනය කළ නොහැකි බවත්,නායකත්වය ඇතුළු පැන නගින ගැටලු සම්බන්ධයෙන් දෙසැම්බර් මස 17 වෙනි දින කෘත්‍යාධිකාරී මණ්ඩල රැස්වීමේදී තීරණය කළ හැකිවෙනු ඇති බවත් ඔහු පෙන්වාදුන්නේය. මේ මොහොතේ සියලුදෙනාගේම යුතුකම වන්නේ එකට එකතුවී වැඩ කිරීම මිස භේද භින්තතා ඇති කර ගැනීම නොවන බව මෙම අවස්ථාවට එක්වූ වයඹ පළාත් විපක්ෂ නායක ශමල් ප්‍රසන්න සෙනරත් මහතා සඳහන් කළේය. කරූ ජයසූරිය මහතා පක්ෂයේ 17 ක් කැටුව ආණ්ඩුවට පැන පක්ෂයේ විශ්වාසය පලුදු කරගත් තැනැත්තෙකු බවත්,ඔහු යළි පක්ෂයට පැමිණි පසු නියෝජ්‍ය නායකත්වය යළිත් දෙන්නට තරම් රනිල් වික්‍රමසිංහ මහතා කටයුතු කළ බවත් ඔහු සිහිපත් කළේය. රනිල් වික්‍රමසිංහ මහතා ක්‍රෝධය,වෛරය සිතේ තබා ගන්නා පුද්ගලයෙකු නොවන බවත්,ඔහු නායකත්වයට සුදුසු නියම මහත්මා ගති ඇති පුද්ගලයෙකු බවත් සෙනරත් මහතා මෙහිදී පෙන්වාදුන්නේය. පක්ෂයේ මෙවන විට සිදුවන්නේ කන්න ඕනවුණු විටදී කබරගොයත් තලගොයා කර ගැනීමේ ප්‍රතිපත්තිය බවත්,කරූ ඉස්සරහට දමා සිදුකරන්නේ එවැනි ක්‍රියාදාමයක් බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18085", "Category": null, "Parent URL": null}