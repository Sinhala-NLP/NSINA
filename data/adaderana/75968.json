{"Source": "Adaderana", "Timestamp": "August 4, 2017 03:51 pm", "Headline": "අලාභ කළ සරසවි සිසුන් 3කට ඇප", "News Content": "සයිටම් විරෝධි උද්ඝෝෂණයක් අතරතුර සෞඛ්‍ය අමාත්‍යාංශයට බලහත්කාරයෙන් ඇතුළු වී එහි දේපලවලට අලාභ කිරීමේ චෝදනා මත රක්ෂිත බන්ධනාගාරගත කර සිටි විශ්වවිද්‍යාල සිසුන් තිදෙනෙකු ඇප මත මුදා හැරීමට කොළඹ මහාධිකරණය නියෝග කර තිබේ. රුපියල් 10,000 ක මුදල් ඇප සහ රුපියල් ලක්ෂ 02 බැඟින් වූ ශරීර ඇප ඔවුන්ට නියම කළ මහාධිකරණ විනිසුරු මනිලාල් වෛද්‍ය තිලක මහතා දැඩි ඇප කොන්දේසි ද නියම කළ බව අද දෙරණ අධිකරණ වාර්තාකරු සඳහන් කළේය. සැකකාර සිසුන්ට ඇප ලබා දීමට නීතිපතිවරයා විරුද්ධ නොවීම කෙරෙහි අවධානය යොමු කරමින් ඔවුන්ට ඇප නියම කළ බව එහිදී ප්‍රකාශ කළ මහාධිකරණ විනිසුරුවරයා රටේ බුද්ධිමත් පිරිසක් වන විශ්වවිද්‍යාල සිසුන් බාල පරපුරට ආදර්ශයක් වන ලෙස හැසිරිය යුතු බව ප්‍රකාශ කර ඇත. තමන්ට යම් ගැටළුවක් ඇත්නම් ඒවා සාමකාමීව විසඳා ගැනීමට කටයුතු කළ යුතු බවටද මහාධිකරණ විනිසුරු මනිලාල් වෛද්‍යතිලක මහතා සිසුන්ට අවවාද කරමින් ප්‍රකාශ කර තිබේ. කෙ‍සේවෙතත් මෙම නඩුවේ පළමු හා දෙවන විත්තිකරු වන අන්තර් විශ්වවිද්‍යාල භික්ෂු බල මණ්ඩලයේ කැඳවුම්කරු පූජ්‍ය ටැම්පිටියේ සුගතානන්ද හිමි හා අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු සම්බන්ධයෙන් කළ ඇප ඉල්ලීම සලකා බැලීම මහාධිකරණය විසින් ලබන 08 වනදාට කල් තැබූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=75968", "Category": null, "Parent URL": null}