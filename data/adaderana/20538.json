{"Source": "Adaderana", "Timestamp": "December 8, 2011 10:18 am", "Headline": "වසරකට විදෙස්ගත සේවක මරණ 400 ක් පමණ වාර්තා වෙනවා", "News Content": "මෙරට ජාතික ආර්ථිකයේ විශාලතම ආදායම් මාර්ගයක් ලෙස සැලකෙන විදේශ රැකියා ක්ෂේත්‍රය සම්බන්ධයෙන් ගැටලු රැසක් මතුව තිබේ. විදේශ සේවා නියුක්ති කාර්යාංශයේ වාර්තාවලට අනුව ශ්‍රමිකයන් ලක්ෂ 30 ක් පමණ විදේශ සේවාවේ නිරතව සිටින අතර ඉන් වැඩිම සංඛ්‍යාවක් මැදපෙරදිග ගෘහ සේවිකාවන් ලෙස රැකියාවේ නිරත වේ. 2009 වාර්තාවලට අනුව මැදපෙරදිග විදේශ රැකියාවල නිරතවන්නන්ගෙන් 89% ක්ම කාන්තාවන් වන බව වාර්තා වේ. එම සේවාව සම්බන්ධයෙන් මතුව ඇති ගැටලු කිහිපයක් පිළිබඳ සමස්ත ලංකා මැද පෙරදිග සේවා සමිතියේ නියෝජිත රංජිත් නානායක්කාර මහතාගෙන් අද දෙරණ විමසීමක් කරනු ලැබීය. වසරකට විදේශගත සේවකයින්ගේ මරණ 400 ට ආසන්න සංඛ්‍යාවක් වාර්තාවන බව එහිදී ඒ මහතා පෙන්වාදුන්නේය. මෙම තත්ත්වය වෙනස්කිරීමට නම් විදෙස්ගත සේවකයින්ගෙන් සමග සාකච්ඡා කළ යුතු බව ද හෙතෙම අවධාරණය කළේය. විදෙස්ගතව සේවය කරන මෙරට ගෘහ සේවිකාවන් බොහෝ කරදර කම්කටොළුවලට මුහුණදෙන බවත්, ඔවුන් නැවත ශ්‍රී ලංකාවට පැමිණෙන්නේ ද විවිධ රෝගවලට ගොදුරු වී බවත් රංජිත් නානායක්කාර මහතා සඳහන් කළේය. කෝටි ගණනක විදේශ විනිමයක් උපයාදෙන මෙම ශ්‍රමිකයින් වෙනුවෙන් රජය විසින් යම් වැඩපිළිවෙළක් ක්‍රියාත්මක කළ යුතු බව ඔහු අවධාරණය කළේය. විදෙස් ගත ශ්‍රමිකයන් සම්බන්ධයෙන් වූ විශේෂිත දිනයක් මේ මස 18 වැනි දිනට යෙදී තිබේ.", "URL": "https://sinhala.adaderana.lk/news.php?nid=20538", "Category": null, "Parent URL": null}