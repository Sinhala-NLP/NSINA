{"Source": "Adaderana", "Timestamp": "October 7, 2012 05:07 pm", "Headline": "උසස් පෙළ උත්තර බැලීම හෙට සිට", "News Content": "උසස් පෙළ විභාගයේ උත්තර පත්‍ර ඇගයීම් කටයුතු හෙට (08) දිනයේ ආරම්භ කරන බව අධ්‍යාපන අමාත්‍යංශය පවසයි. ඒ අනුව මූලික අදියරේ ඇගයීම් කටයුතු හෙට දිනයේ ආරම්භ කරන බව අධ්‍යාපන අමාත්‍යංශයේ ලේකම් ගොඨාභය ජයරත්න මහතා සඳහන් කළේය. ඊට ආදළ කටයුතු මේ වන විටත් සැලසුම් කර ඇති බව විභාග දෙපාර්තමේන්තුව පැවසුවේය. පාසල් තුනක අදා‍ළ උත්තර පත්‍ර ඇගයීම් කටයුතු සිදුකිරීමට නියමිතය. මහනුවර විද්‍යාර්ථ විද්‍යාලය, කොළඹ ගෝතමී බාලිකා විද්‍යාලය සහ ලුම්බිණි විද්‍යාලය ඒ සඳහා යොදා ගන්නා බව අධ්‍යාපන අමාත්‍යංශය සඳහන් කළේය. මූලික අදියර යටතේ දින 10 ක කාලයක් උත්තර පත්‍ර ඇගයීමේ කටයුතු සිදු කරන බව විභාග දෙපාර්තමේන්තුව පැවසුවේය. කෙසේ වෙතත් විශ්ව විද්‍යාල ආචාර්යවරුන් ආරම්භ කර ඇති වෘත්තීය සමිති ක්‍රියාමාර්ගය අවසන් වීමෙන් අනතුරුව පාසල් 52ක උත්තර පත්‍ර ඇගයීම් කටයුතු ආරම්භ කීරීමට සැලසුම් කර ඇති බව අධ්‍යාපන අමාත්‍යංශය පැවසුවේය. මේ අතර හෙට (08) දිනයේ මුදල් අමාත්‍යංශ ලේකම්වරයා සමඟ පැවැත්වෙන සාකච්ඡාවෙන් අනතුරුව සිය වෘත්තීය සමිති ක්‍රියාමාර්ගය නතර කිරීම සම්බන්ධයෙන් අවසන් එකඟතාවයකට පැමිණෙන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. වැඩ වර්ජනය නතර කිරීමෙන් අනතුරුව උසස් පෙළ උත්තර පත්‍ර ඇගයීම් කටයුතු සඳහා සහභාගී වන බව එම සම්මේලනයේ ‍ලේකම් ආචාර්ය ටෙරන්ස් මධුජිත් මහතා සඳහන් කළේය.", "URL": "https://sinhala.adaderana.lk/news.php?nid=28094", "Category": null, "Parent URL": null}