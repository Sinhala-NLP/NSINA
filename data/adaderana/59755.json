{"Source": "Adaderana", "Timestamp": "May 3, 2016 08:41 am", "Headline": "පොලිස් මාධ්‍ය ඒකකය අලුත් මුහුණුවරකින් එයි", "News Content": "තාවකාලිකව අත්හිටුවනු ලැබූ පොලිස් මාධ්‍ය ඒකකය ප්‍රතිසන්ධානය කර කඩිනමින් යළි ක්‍රියාත්මක කරන බව පොලිස්පති පුජිත් ජයසුන්දර මහතා පවසයි. පොලිස්පතිවරයා පෙන්වා දෙන්නේ මාධ්‍ය පිළිබඳ දැනුමක් සහිත නිලධාරීන්ගෙන් සමන්විතව විධිමත් ආකාරයෙන් එම ඒකකය යළි පිහිටුවීමට පියවර ගන්නා බවයි. පොලිස් මාධ්‍ය ඒකකයේ සියලු කටයුතු ඊයේ පස්වරුවේ සිට තාවකාලිකව අත්හිටුවීමට පොලිස්පතිවරයා නියෝග කර තිබුණු අතර ඒ පිළිබඳව නීතිය හා සාමය පිළිබඳ අමාත්‍යංශයට ද දැනුම්දුන් බව පොලිස්පති පුජිත් ජයසුන්දර මහතා සඳහන් කළේය. නව ක්‍රමවේදයක් යටතේ විධිමත් ලෙස කඩිනමින් පොලිස් මාධ්‍ය ඒකකයේ කටයුතු ආරම්භ කිරීමට බලාපොරොත්තු වන බව පොලිස්පතිවරයා කියා සිටියේය.කමිටුවක් ලෙස පොලිස් මාධ්‍ය ඒකකයේ කටයුතු සිදුකිරීමට සැලසුම් කර ඇති බව පොලිස්පති පුජිත් ජයසුන්දර මහතා අද දෙරණට සඳහන් කළේය.මේ අතර පොලිස්පති පුජිත් ජයසුන්දර මහතා අද දිනයේ අස්ගිරි මල්වතු මහනාහිමිවරුන් බැහැදැකීමට නියමිතව තිබේ. පොලිස්පති ධුරය ලබාගැනීමෙන් අනතුරුව පුජිත් ජයසුන්දර මහතා අද පෙරවරුවේ මහනාහිමිවරුන් බැහැදැක ආශිර්වාද ලබාගැනීමට නියමිතය..", "URL": "https://sinhala.adaderana.lk/news.php?nid=59755", "Category": null, "Parent URL": null}