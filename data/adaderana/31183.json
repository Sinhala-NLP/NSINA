{"Source": "Adaderana", "Timestamp": "January 29, 2013 12:00 pm", "Headline": "පොතක් ලියන්න කෘමි සතුන් ඇල්ලූ විදේශිකයින්ට දඩ", "News Content": "සීගිරිය අභය භූමියේ රාමකැළේ ප්‍රදේශයේ සමනලුන් සහ බත්කූරන් ඇල්ලීම සම්බන්ධයෙන් අත්අඩංගුවට ගත් හංගේරියානු ජාතිකයින් දෙදෙනෙකුට දඹුල්ල මහේස්ත්‍රාත් අධිකරණය විසින් දඩ නියම කර තිබේ. ඒ අනුව දඹුල්ල මහේස්ත්‍රාත් එස්.ජේ.මොරවක මහතා විසින් එක් අයෙකුට රුපියල් 65,000 බැගින් දඩ මුදල් නියම කර ඇති බව සඳහන්ය. සීගිරිය වන ජීවි නිලධාරීන්ට ලැබුණු තොරතුරකට අනුව සිදුකළ වැටලීමක දී මෙම හංගේරියානු ජාතිකයින් දෙදෙනා අත්අඩංගුවට ගෙන තිබිණි. මෙහිදී ඔවුන් සතුව තිබු සමනලුන් සහ බත්කූරන් මෙන්ම කෘමීන් ඇල්ලීම සඳහා යොදා ගන්නා උපකරණ ද වනජීවි නිලධාරීන් භාරයට ගෙන තිබේ. කෘමි සතුන් පිළිබඳ පොතක් ලිවීම සඳහා මෙම කටයුත්ත සිදුකළ බව සැකකරුවන්ගෙන් සිදුකළ ප්‍රශ්න කිරීම්වල දී ඔවුන් ප්‍රකාශ කර ඇත. අධිකරණය හමුවට ඉදිරිපත් කළ සැකකරුවන්ට දඩ මුදල් නියම කළ මහේස්ත්‍රාත්වරයා, ඔවුන් සතුව තිබූ සමනලුන් සහ බත්කූරන් ගිරිතලේ වන ජීවි කෞතුකාගාරයට භාරදෙන ලෙස නියෝග කර තිබේ.", "URL": "https://sinhala.adaderana.lk/news.php?nid=31183", "Category": null, "Parent URL": null}