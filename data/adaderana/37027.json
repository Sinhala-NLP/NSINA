{"Source": "Adaderana", "Timestamp": "August 30, 2013 05:58 pm", "Headline": "විදුලි පණිවුඩය වෙනුවට විකල්පය කුමක්ද?", "News Content": "විදුලි පණිවුඩ සේවාව අහෝසි කිරීමට පෙර ඒ සඳහා විකල්ප සේවාවක් විධිමත් අයුරින් ආරම්භ කළ යුතු බව තැපැල් වෘත්තීය සමිති එකමුතුව පවසයි. ලබන මස අවසන් වන විට විදුලි පණිවිඩ සේවය අහෝසි කරන බව විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතා ඊයේ සඳහන් කළේය. කෙසේ වෙතත් විදුලි පණිවිඩ සේවය අහෝසි කිරීම තුළින් මෙම සේවාව ලබා ගන්නා පුද්ගලයින්ට විකල්ප ක්‍රමවේදයක් පැවතිය යුතු බව තැපැල් වෘත්තීය සමිති එකමුතුව පවසයි. මෙරට යම් යම් රාජ්‍ය සේවා සඳහා මෙන්ම විවිධ මහජන සේවා සැපයීමේදී විදුලි පණිවිඩ සේවාව යොදා ගන්නා අවස්ථාවන් විශාල වශයෙන් දක්නට ලැබෙන බව ඔවුන් පෙන්වාදෙයි. කෙසේ වෙතත් විදුලි පණිවිඩ සේවාව සඳහා විකල්ප ක්‍රමවේදයක් ලෙස දැනට තැපැල් දෙපාර්තමේන්තුවේ ක්‍රියාත්මක ටෙලිමේල් ක්‍රමය භාවිත කළ හැකි බව පවසන එම එකමුතුව පෙන්වා දෙන්නේ ටෙලිමේල් සේවාව විධිමත් ලෙස සකස් කර නීතිගත කිරිමේ වැඩපිළිවෙළක් ක්‍රියාත්මක කිරීමට බලධාරීන් පියවර ගත යුතු බවයි.", "URL": "https://sinhala.adaderana.lk/news.php?nid=37027", "Category": null, "Parent URL": null}