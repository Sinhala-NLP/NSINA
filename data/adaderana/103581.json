{"Source": "Adaderana", "Timestamp": "February 2, 2019 01:28 pm", "Headline": "ලෝක තෙත් බිම් දිනය අදයි", "News Content": "අද වනවිට තෙත්බිම් ඉතා වැදගත් පරිසර පද්ධතියක් ලෙස ලෝකයේම අවධානය දිනා ගෙන තිබෙන අතර කොළඹ නගරය ලෝකයේ ප්‍රථම තෙත් බිම් අගනගරය ලෙස රුම්සා සම්මුතිය මගින් පසුගිය ඔක්තෝබර් මාසයේදී නම් කරනු ලැබීය. එවන් පසුබිමක ලෝක තෙත් බිම් දිනය අදට යෙදී තිබේ. ලෝකය ඉතා වේගයෙන් නාගරීකරණය වන අතර අපට නොදැනීම හරිත භූමි කොන්ක්‍රීට් භූමි බවට පත් වෙමින් විශාල පරිසර හානියක් දිනෙන් දින සිදුවෙයි. කොළඹට වැටෙන වැසි ජලයෙන් සීයයට 39 ක් රඳවා තබා ගන්නේ නාගරික තෙත් බිම් මගින් නමුත් අද වනවිට නාගරික තෙත් බිම් විශාල ප්‍රමාණයක් විනාශ වී අවසන්ය. මෙහි ප්‍රතිඵලය ජල දූෂණය, වායු දූෂණය, පරිසර උෂ්ණත්වය ඉහළ යාම සිදු වෙයි. මේ ප්‍රශ්නවලට මුළු ලොවම උත්තර සොයන අතර ඊට ලැබුණු හොඳම පිළිතුරු නාගරික තෙත් බිම් වැඩිදියුණු කිරීමය.", "URL": "https://sinhala.adaderana.lk/news.php?nid=103581", "Category": null, "Parent URL": null}