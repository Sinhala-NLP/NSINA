{"Source": "Adaderana", "Timestamp": "July 13, 2019 03:25 pm", "Headline": "ජල හිඟයට විසඳුම් අරගෙන චෙන්නායි නුවරට ආ දුම්රිය", "News Content": "ජලය රැගත් දුම්රියක් චෙන්නායි නුවර වෙත පැමිණ ඇත. නගරවැසියන් මුහුණ දී සිටින උග්‍ර ජල හිඟයට සහනයක් ලබා දීම ඉන් අපේක්ෂා කෙරෙයි. දකුණු ඉන්දියාවේ ප්‍රදේශ රැසක් මේ වනවිට උග්‍ර ජල හිඟයකින් පීඩා විඳිමින් සිටියි. තමිල්නාඩු ප්‍රාන්තය ඒ අතරින් ප්‍රධාන වන අතර එහි චෙන්නායි අගනුවර වෙත ජලය පිරවූ දුම්රියක් පැමිණි පුවතක් විදෙස් මාධ්‍ය වාර්තා කළේය. තමිල්නාඩුවේ දුරස්ථ නගරයක් වන ජෝලාර්පෙට්ටායිහි සිට කිලෝ මීටර් 135ක් දුර ගෙවා පැමිණි දුම්රිය චෙන්නායි වෙත පසුගියදා පැමිණියේය. ලීටර් 50 000 ඉක්මවූ ජල ධාරිතාවක් ඒ මඟින් රැගෙන පැමිණියේ චෙන්නායි වැසියන් මේ දිනවල මුහුණදී සිටින උග්‍ර ජල හිගයට විසඳුමක් ලෙසයි. උහුලාගත නොහැකි ජය හිඟය නිසා චෙන්නායිහි පාසල් රැසක් වසා දමා ඇති අතර, නිවෙසේ සිට රාජකාරි කරන ලෙස සේවායෝජකයන් සිය සේවකයන් දැනුම්වත් කර ඇත. හෝටල්වල රැදී සිටින පිරිස් වෙත වතුර සලාක ක්‍රමවේදයක් හඳුන්වාදීමට පවා සිදුව ඇති බවත් සඳහන්ය. මෙවර ගිම්හානය ඉතාමත් උණුසුම් වීමත්, වර්ෂාව අවම වීමත්, දූර්වල ජල කළමනාකරණයත් හේතුවෙන් චෙන්නායි නගරයේ ප්‍රධාන ජල මූලාශ්‍ර හතරම සිඳී ගොස් ඇත. දකුණු ඉන්දියාවට අමතරව නව දිල්ලි අගනුවරත්, තාක්ෂණික නගරයක් වන බැංගලූරු නගරයත් ජල හිඟයෙන් පීඩා විඳියි. ඉන්දියාවේ ප්‍රධාන නගර සියල්ලම ගතවූ වසර 20 තුළ ශීග්‍ර දියුණුවක් අත්පත් කරගෙන ඇති නමුත්, ඒ හේතුවෙන් සිදුවූ දැවැන්ත පාරිසරික හානිය මෙසේ ජල මූලාශ්‍ර වියළීයාමට බලපා ඇති බවට සඳහන්ය.", "URL": "https://sinhala.adaderana.lk/news.php?nid=114054", "Category": null, "Parent URL": null}