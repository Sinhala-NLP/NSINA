{"Source": "Adaderana", "Timestamp": "May 26, 2011 01:03 pm", "Headline": "විජයග්‍රහණ‍ සැමරුම වෙනුවෙන් විශේෂ රථවාහන සැලැස්මක්", "News Content": "විජයග්‍රහණ‍යේ සැමරුම් උත්සවය හේතුවෙන් හෙට(27) දිනය තුළ ගාලු ‍මුවදොර ආශ්‍රිත ප්‍රදේශයේ විශේෂ රථවාහන සැලැස්මක් ක්‍රියාත්මක කරන බව පොලිසිය පවසයි. ගාලු පාරේ කොළඹ දෙසට ධාවනය කෙ‍රෙන බර වාහන වැල්ලවත්ත හරවා යැවෙන බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. එම වාහන වැල්ලවත්තෙන් ඩබ්ලිව්.ඒ ද සිල්වා මාවත ඔස්සේ හයිලෙවල් මාර්ගයටත් එතැනින් බේස්ලයින් මාර්ගයෙන් කොළඹ දෙසට ගමන් කළ හැකි බව හෙතෙම සඳහන් කරයි. මේ අතර ගාලු පා‍රේ කොළඹ දෙසට ධාවනය කෙරෙන සැහැල්ලු වාහන බම්බලපිටියෙන් බගතලේ මාර්ගය ඔස්සේ හරවා යැවෙන බව ප්‍රිශාන්ත ජයකොඩි මහතා කියා සිටියේය. එම වාහන බගතලේ මාර්ගයෙන් ඩුප්ලිකේශන් මාර්ගයටත් ඒ ඔස්සේ කොළඹ දෙසට ධාවනය කළ හැකි බව හෙතෙම පවසයි. හෙට අලුයම 5 සිට විජයග්‍රහණයේ සැමරුම් උළෙල අවසන් වන තෙක් මෙය ක්‍රියාත්මක කෙරෙන බව ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=16342", "Category": null, "Parent URL": null}