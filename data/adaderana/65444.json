{"Source": "Adaderana", "Timestamp": "October 27, 2016 01:44 pm", "Headline": " රවිරාජ් ඝාතන නඩුව 31දා යළි කැඳවයි", "News Content": "ඝාතනයට ලක්වූ හිටපු පාර්ලිමේන්තු මන්ත්‍රී නඩරාජා රවිරාජ් ඝාතන සිදුවීමට අදාළ නඩුව ලබන 31වන දින යළි කැඳවීමට කොළඹ මහාධිකරණය විසින් තීරණය කර තිබේ.විශේෂ ජූරි සභාවක් ඉදිරියේ මෙම නඩුව විභාග කරන ලෙස මහාධිකරණ විනිසුරු මනිලාල් වෛද්‍යතිලක විසින් අවසර දුන් බව අප වාර්තාකරු කියා සිටියි.අදාළ ජූරි සභාවේ සංයුතිය පිළිබඳ අවසන් තීරණයක් ගැනීම 31වන දින කැඳවීමෙන් සිදුකරන බව සඳහන්ය.අදාළ නඩුව සිංහල කතා කරන විශේෂ ජූරි සභාවක් හමුවේ විභාගයට ගන්නා ලෙස විත්තිකාර පාර්ශවය වන නාවික හමුදා නිලධාරින් තිදෙනා අධිකරණයෙන් ඉල්ලා තිබුණි.එම ඉල්ලීමට අගතියට පත් පාර්ශවයෙන් විරෝධය එල්ලවිය.එහෙත් සාධාරණ නඩු විභාගයක් සඳහා විත්තිකාර පාර්ශවයේ ඉල්ලීමට අවසර ලබාදෙන බව මහාධිකරණ විනිසුරුවරයා සඳහන් කර තිබේ.", "URL": "https://sinhala.adaderana.lk/news.php?nid=65444", "Category": null, "Parent URL": null}