{"Source": "Adaderana", "Timestamp": "August 19, 2016 03:38 pm", "Headline": " ජන හදවත්වල තැන නැතිවෙන්නේ නෑ-කාලතුවක්කුවෙන් ගැහුවත් ස්ථාවරය වෙනස්  නෑ", "News Content": "තමන් තනතුරුවලින් ඉවත් කරනු ලැබුවද ජනතාවගේ හදවත් තුළින් ඉවත් කළ නොහැකි බව එජනිස පාර්ලිමේන්තු මන්ත්‍රී රෝහිත අබේගුණවර්ධන මහතා පවසයි.තනතුරුවලින් ඉවත්කරමින් පක්ෂයේ අසාධාරණකම්වලට ලක්වෙන්නට ලක්වෙන්නට තව තවත් ජනතා හදවත් තුළට ඇතුළුවන බව මන්ත්‍රීවරයා කියා සිටියේ අද(19)කොළඹ පැවති ඒකාබද්ධ විපක්ෂයේ මාධ්‍ය හමුවකට එක්වෙමිනි.යහපාලනය නමින් මුද්දරයක් හෝ ගැසීමට මුදල් වියදම් නොකරන බව මුලදී කියා සිටියද අද දවසේ මාතර පැවැත්වෙන රැස්වීමට අදාළව ඊයේ දිනයේද ටෙලිවිෂන් නාලිකාවල වෙළෙඳ දැන්වීම් ප්‍රචාරය වූ බවත්,'මෙය මුදල් ගෙවා ප්‍රචාරණය කරන ලදී\"යනුවෙන් එහිදී පළවූ බවත් සිහිපත් කළ මන්ත්‍රීවරයා එම මුදල් කොපමණදැයි ගණනය කොට ජනතාවට හෙළිදරව් කළ යුතු බව සඳහන් කළේය.මෙම මාධ්‍ය හමුවට එක්වුණු පාර්ලිමේන්තු මන්ත්‍රීනි පවිත්‍රා වන්නිආරච්චි මහත්මිය කියා සිටියේ තම පවුල කිසිදාක ශ්‍රීලනිපය හැර නොගිය බවයි.තම පවුලේ උදවිය ශ්‍රීලනිපයේ දේශපාලනය කරනවිට දැන් පක්ෂයේ මහලේකම් ලෙස කටයුතු කරන පුද්ගලයා ඉතා පොඩි එකෙකු බවත්,මෙවන් බොළඳ කටයුතු සිදුකිරීම තුළින් තම දේශපාලනය නවතා දැමිය නොහැකි බවත් වන්නිආරච්චි මිය අවධාරණය කළාය.තනතුරු ඉවත් කිරීමෙන් පමණක් නොව මුහුණට කාලතුවක්කු ප්‍රහාර එල්ල කළද තමන් දේශපාලන වශයෙන් ගනු ලබන ස්ථාවරයන් වෙනස් නොවන බව ඇය සඳහන් කළාය.ඉදිරි වසර දෙක තුළ නැවත බලය ලබාගැනීමට මහින්ද රාජපක්ෂ මහතා ප්‍රමුඛ තම කණ්ඩායම සූදානම් බව ඇය මෙහිදී වැඩිදුරටත් කියා සිටියාය.මේ අතර මෙම මාධ්‍ය හමුවට එක්වුණු ප්‍රසන්න රණතුංග මහතා කියා සිටියේ තම සංවිධායක ධූරය ඉවත්කිරීම සම්බන්ධයෙන් පක්ෂයේ සභාපතිවරයාට හා ලේකම්වරයාට තම ස්තූතිය පළකරන බවයි.පක්ෂයේ තනතුරු දරමින් සිටියදී පක්ෂය දියකර හැරීමක් සිදුවන බැවින් එම පාප කර්මයට තමාට දායකවිය නොහැකි බැවින් කල් තියාම පක්ෂයේ තනතුරුවලින් ඉවත් කිරීම ඉතා හොඳ බව ඔහු මෙහිදී සඳහන් කළේය.", "URL": "https://sinhala.adaderana.lk/news.php?nid=63234", "Category": null, "Parent URL": null}