{"Source": "Adaderana", "Timestamp": "October 8, 2013 12:06 pm", "Headline": "රත්‍රං ජාවාරමේ නිරත ලාංකිකයින් 4ක් ඉන්දියාවේදී අත්අඩංගුවට", "News Content": "රත්‍රං ජාවාරමක නිරතව සිටි ශ්‍රී ලාංකිකයින් සිව් දෙනෙකු ඉන්දියාවේ චෙන්නායිහිදී අත්අඩංගුවට ගෙන තිබේ. ඊයේ(07) රාත්‍රී මෙම ශ්‍රී ලාංකිකයින් සිව් දෙනා අත්අඩංගුවට ගත් බව ඉන්දීය මාධ්‍ය වාර්තා කරයි. ඉන්දීය බලධාරීන්ට ලද තොරතුරක් මත සිදුකළ විමර්ශනයකදී පුද්ගලයින් දෙදෙනෙකු අත්අඩංගුවට ගෙන ඇති අතර ඔවුන් චෙන්නායි සිට නවදිල්ලිය බලා යෑමට සූදානමින් සිට ඇති බව සඳහන් වෙයි. කෙසේ වෙතත් මොවුන්ගෙන් සිදුකළ ප්‍රශ්න කිරීම් වලදී පවසා ඇත්තේ රත්‍රං ජාවාරමට තමන් සම්බන්ධ නොමැති බවයි. එහෙත් මෙම පුද්ගලයින් දෙදෙනා නවදිල්ලිය බලා යෑමට සූදානම්ව සිටි ගුවන් යානය පරික්ෂා කිරීමේ දී එහි වැසිකිළියක් තුළ තිබී රත්‍රං කැබලි සොයාගෙන තිබෙනවා. මේ අතර මොවුන්ගෙන් ලද තොරතුරු අනුව ඩුබායි සිට චෙන්නායි දක්වා පැමිණි තවත් ශ්‍රී ලාංකිකයින් දෙදෙනෙකු ඉන්දීය බලධාරීන් විසින් අත්අඩංගුවට ගෙන ඇති බව සඳහන් වෙයි. මොවුන් දීර්ඝ කාලයක් තිස්සේ ශ්‍රී ලංකාවේ සිට ඩුබායි හරහා ඉන්දියාවට රත්‍රං රැගෙන පැමිණ ඇති බවට ඉන්දීය බලධාරීන් සැක පළ කරයි. ඉන්දීය බලධාරීන් භාරයට ගත් මෙම රත්‍රං තොගයේ වටිනාකම ඉන්දීය ක්‍රෝර් නවයි දශම පහක් බව වාර්තා වෙයි. එය මෑත කාලීනව ඉන්දියාවේ දී සොයාගත් වැඩිම වටිනාකමකින් යුත් රත්‍රං තොගය බව සඳහන් වෙයි. මීට පෙර ඉන්දීය ක්‍රෝර් පහක වටිනාකමකින් යුත් රත්‍රං තොගයක් ඉන්දීය රේගු බලධාරීන් විසින් සිය භාරයට ගන්නා ලදී.", "URL": "https://sinhala.adaderana.lk/news.php?nid=37996", "Category": null, "Parent URL": null}