{"Source": "Adaderana", "Timestamp": "July 27, 2012 03:22 pm", "Headline": "රජය අර්ථසාධක අරමුදල් අත්‍තනෝමතික ලෙස භාවිතා කරනවා", "News Content": "ත්‍රිලියනය ඉක්මවූ සේවක අර්ථසාධක අරමුදල් රජය සිය අරමුණු ඉටුකරගැනීමට යොදා ගන්නා බව එක්සත් ජාතික පක්ෂය පවසයි. එම පක්ෂයේ එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතා අද (27) කොළඹ දී පැවති මාධ්‍ය හමුවක් අමතමින් මේ බව කියා සිටියේය.‍ නිදන් හෑරීම වර්තමානය වනවිට වඩා සුලබ සිදුවීමක් බවට පත්වි ඇතැයි මන්ත්‍රීවරයා සඳහන් කළේය. මේ වනවිට ඉඩම් කට්ටි 110 ක නිදන් හාරා ඇති බවත් මීට කිසිවෙකුගේ හෝ ආරක්ෂාවක් නොලැබුණු බවත් ජයලත් ජයවර්ධන මන්ත්‍රීවරයා පවසා සිටියේය. තවද එල්.ටී.ටී.ඊ. සාමාජිකයින් අත්පත් කරගෙන සිටි භූමිවල පවා නිදන් හෑරීමේ කටයුතු සිදුවන බව මන්ත්‍රීවරයා පවසයි. අද උදෑසන අම්පාර, මීගුණ රජමහ විහාරයට යාබද ග්‍රාමයේ පුද්ගලයින් පිරිසක් මැණික් කැණීමේ නිරතව සිටින බවට තොරතුරු ලැබුණු බවද හෙතෙම පැවසීය. ඇතැම් අමාත්‍යරවරු මිනිසුන් ගස්බඳින බවත් තවත් අමාත්‍යවරු පෞද්ගලික ඉඩම්වලට පැන දේපළවලට හානි කරන බවත් හෙතෙම පෙන්වාදෙයි.‍ මේ අතර පසුගිය උසස්පෙළ විභාගයේ ඉසෙඩ් අගයන් පිළිබඳ පැන නැගුණු ගැටලුව සම්බන්ධයෙන් සාධාරණයක් ඉටු කළ යුතු බවට පාර්ලිමේන්තු මන්ත්‍රී නාමල් රාජපක්ෂ මහතා කළ ප්‍රකාශය පිළිබඳ ජයලත් ජයවර්ධන මහතා සිය ප්‍රශංසාව පළ කර සිටියේය.‍ එක්සත් ජාතික පක්ෂ නායක රනිල් වික්‍රමසිංහ මහතාගේ ධූර කාලය තවත් 6 වසරකට දිගුවීම ව්‍යාවස්ථානුකූල බව පැවසූ හෙතෙම පවසා සිටියේ කෘත්‍යාධිකාරී මණ්ඩලයේ එකඟත්වයෙන් යුතුව පත්වූ නායකත්වය පිළිබඳ විමසා එය දිගින් දිගටම මඩේ දැමීම සිදු නොකළ යුතු බවය. තවද ඇතැම් එක්සත් ජාතික පක්ෂ සාමාජිකයින් හෙට (28) දිනයේ දී එක්සත් ජාතික පක්ෂයේ සිට ශ්‍රී ලංකා නිදහස් පක්ෂය වෙත යාමට සූදානම්ව ඇති බවට පැතිරෙන රාවයන් පිළිබඳව මාධ්‍යවේදියෙකු නැඟූ පැනයකට පිළිතුරු ලබාදුන් මන්ත්‍රීවරයා කියා සිටියේ එවන් දෙයක් පිළිබඳ මෙතෙක් වාර්තා වී නොමැති බවය.‍ මේ අතර එක්සත් ජාතික පක්ෂයේ අපේක්ෂකයෙකු ලෙස ජනතාව විසින් ඔවුන්ව පත්කර ඇත්තේ එම පක්ෂයේ සිට ජනතාවට සේවය කිරීමට මිස හුදු වාසි තකා වෙනත් පක්ෂයකට මාරුවීමට නොවන බවද හෙතෙම පැවසීය.", "URL": "https://sinhala.adaderana.lk/news.php?nid=26115", "Category": null, "Parent URL": null}