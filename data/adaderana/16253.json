{"Source": "Adaderana", "Timestamp": "May 22, 2011 12:11 pm", "Headline": "එස්.බී උසස් වධකයෙක්!", "News Content": "එස්.බී දිසානායක යනු උසස් අධ්‍යාපන අමාත්‍යවරයෙකු නොව ආණ්ඩුවේ උසස් වධකයෙකු බව ජනතා විමුක්ති පෙරමුණ පවසයි.‍ රටේ විශ්ව විද්‍යාල පද්ධතිය එස්.බී දිසානායක මහතා තමන්ගේ බූදලයක් ලෙස සලකා කටයුතු කරන බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා චෝදනා කරයි. විශ්ව විද්‍යාල සිසුන් මේවන විට කඳවුරු තුළට ගාල්කරන්නට ඔහු විසින් කටයුතු යොදා ඇතැයි ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා අද (22)බත්තරමුල්ල පක්ෂ මූලස්ථානයේ පැවති මාධ්‍ය හමුවකට එක්වෙමින් කියා සිටියේය. නවක සරසවි සිසුන් කඳවුරු පුහුණුව ලබාදෙන ආයතනය අයිති වන්නේ විශ්ව විද්‍යාල ප්‍රතිපාදන කොමිෂන් සභාවටද,අධ්‍යාපන අමාත්‍යංශයටද එසේත් නැතිනම් ආරක්ෂක අමාත්‍යංශයටද යන්න මේවන තුරුත් දැනුම්දී නැති බවත්,ඒ බව වහා එම දරුවන්ගේ මව්පියන්ටත් රටටත් දැනුම්දිය යුතු බවත් හෙතෙම අවධාරණය කළේය. ද්‍රවිඩ,මුස්ලිම් සිසුසිසුවියන්ට මෙම කඳවුරු පුහුණුව ලබාදීම තුළින් ඔවුන්ගේ සංස්කෘතික සිරිත් විරිත් වලට බලවත් පහරක් එල්ල කරනු ලබන බව හා තවත් ගැටලු රාශියක් උද්ගතවන බවද දිසානායක මහතා පෙන්වා දුන්නේය.", "URL": "https://sinhala.adaderana.lk/news.php?nid=16253", "Category": null, "Parent URL": null}