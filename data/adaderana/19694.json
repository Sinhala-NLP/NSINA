{"Source": "Adaderana", "Timestamp": "October 31, 2011 01:09 pm", "Headline": "හිටපු අගවිනිසුරු ගැන තේරීම් කාරක සභාවක් -යෝජනාව 8 දා පාර්ලිමේන්තුවට", "News Content": "හිටපු අගවිනිසුරු සරත් එන්. සිල්වා මහතාගේ ධුර කාලයේ දී කටයුතු කළ ආකාරය පිළිබඳ සොයාබැලීම සඳහා තේරීම් කාරක සභාවක් පත්කිරීමේ යෝජනාව ලබන 8 වැනිදා පාර්ලිමේන්තුවට ඉදිරිපත් කිරීමට නියමිතය. ඊට අදාළ යෝජනාව මේ වන විට පාර්ලිමේන්තුවේ න්‍යාය පුස්ථකයට ඇතුළත් කර තිබේ. එම යෝජනාව සඳහා පාර්ලිමේන්තු මන්ත්‍රීවරුන් 70 දෙනෙකු පමණ අත්සන් තබා ඇති බව වාර්තා වේ. හිටපු අගවිනිසුරු සරත් එන් සිල්වා මහතාගේ ධුර කාලය තුළ කටයුතු කළ ආකාරය පිළිබඳ සොයා බැලීය යුතු බවට පාර්ලිමේන්තු මන්ත්‍රී ජානක ප්‍රියන්ත බණ්ඩාර මහතා ජනාධිපතිවරයාට ද යෝජනා කර ඇත. කෙසේ වුව ද කිසියම් සේවා කොන්ත්‍රාත්තුවකට අනුව සේවය කරන සේවකයකු සම්බන්ධව විනය ක්‍රියාමාර්ග ගැනීමට සේවා දායකයාට අවස්ථාව පවතින්නේ එම කොන්ත්‍රාත්තු කාල සීමාව තුළ පමණක් බව ඊයේ(30) පැවති මාධ්‍ය හමුවක දී හිටපු අගවිනිසුරුවරයා අදාළ‍ යෝජනාව සම්බන්ධයෙන් අදහස් පළකරමින් කියා සිටියේය. එම සේවා කොන්ත්‍රාත්තුව අවසන් වූ පසු එම බලය කිසිදු අවස්ථාවක භාවිත කළ නොහැකි බවත්, එසේ එම කාලය අවසන් වූ පසු වගකීමක් පවතී නම් ඒ වහල් ක්‍රමයක් යටතේ පමණක් බව ද ඒ මහතා පෙන්වාදුන්නේය. කිසියම් රජයකට එරෙහිව ක්‍රියාකිරීමට දැන් ඕනෑම විනිශ්චයකාරවරයෙකු තැතිගන්නා බව සරත් එන් සිල්වා මහතා ප්‍රකාශ කළේය. එසේ ක්‍රියාකළහොත් ජීවිතාන්තය දක්වා තමන් වෙත කරදර කිරීමට පාර්ලිමේන්තුවට බලයක් ආරූඪ වන බවත්, එය බියකරු තත්ත්වයක් බවත් ඔහු අවධාරණය කළේය. විශ්‍රාමිකව සිටින තමන්ට එරෙහිව විනය ක්‍රියාමාර්ග ගත නොහැකි බවත්, ලබාදුන් තීන්දු තීරණ පරීක්ෂා කර විටින් විට තමන් වෙත අවලාද නැගීමේ ක්‍රියාදාමයක් ක්‍රියාත්මක වන බව එහි දී වැඩිදුරටත් අදහස් දැක් වූ හිටපු අගවිනිසුරු සරත් එන් සිල්වා මහතා පෙන්වාදුන්නේය. මෙය පාර්ලිමේන්තුවෙන් සිදුකරන නිසා කිසිදු අධිකරණයකින් මේ සම්බන්ධව යොමුවීමට අවස්ථාවක් නොමැති බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=19694", "Category": null, "Parent URL": null}