{"Source": "Adaderana", "Timestamp": "August 1, 2018 02:49 pm", "Headline": "තේ වතු කාර්යය මණ්ඩලය හැටන් ප්‍රධාන මාර්ගය අහුරයි", "News Content": "මඩොල්සිම වැවිලි සමාගමට අයත් බගවන්තලාව ප්‍රදේශයේ තේ වතු හතරක වතු කාර්යය මණ්ඩලය වැඩ වර්ජනයක නිරත වෙමින් උද්ඝෝෂනයක අද (01) නිරත විය. තම වතු සමාගම විසින් මාස 6 ක කාලයක් තිස්සේ තමන්ට හිමි අතිකාල දිමනා නොගෙවිමට පාලන අධිකාරිය ක්‍රියා නොකරන බවට චොදනා කරමින් එම වතු සමාගමේ වතු කාර්යය මණ්ඩලය උද්ඝෝෂණය සිදු කළේය. එම වැවිලි සමාගමට අයත් වෙන්චර්, කිව්, තෙරේසියා සහ කර්කර්ස්වොල් යන වතුවල වතු කාර්යය මණ්ඩලයේ නිලධාරීන් මෙම උද්ඝෝෂණය සිදු කරනු ලැබීය. හැටන් බගවන්තලාව ප්‍රධාන මාර්ගයේ ටින්සින් නගර මධ්‍යයේ ප්‍රධාන මාර්ගයේ බිම වැතිරි අද උදැසන 10 ට පමණ උද්ඝෝෂණය ආරම්භ කල අවස්ථාවේ හැටන් සහකාර පොලිස් අධිකාරි ඩි.එම්.පි දසනායක මහතා ඇතුළු පොලිස් නිලධාරින් ප්‍රධාන මාර්ගය අවහිර වන බව පවසමින් උද්ඝෝෂණයේ නියැලි සිටි වතු කාර්යය මණ්ඩලය ඉන් මාර්ගයෙන් ඉවත් කිරිමට කටයුතු කරනු ලැබුහ. උද්ඝෝෂණය සඳහා බගවන්තලාව ප්‍රදේශයට අමතර පොලිස් බල ඇණි සහ පොලිස් කැරලි මර්දන ඒකකයද කැඳවා තිබුණි. මෙම උද්ඝෝෂණයේ නියැලි සිටි එම වතු සමාගමේ තේ වතු හතරක කාර්යය මණ්ඩලය අවධාරණය කර සිටින්නේ තමන්ට හිමි අතිකාල දිමනාව ගෙවිමට වතු පාලන අධිකාරිය ක්‍රියා නොකරන්නේ නම් ඉදිරියේදි අඛණ්ඩ වැඩ වර්ජනයක නිරත විමට තමන් තිරණය කර ඇති බවයි.", "URL": "https://sinhala.adaderana.lk/news.php?nid=93623", "Category": null, "Parent URL": null}