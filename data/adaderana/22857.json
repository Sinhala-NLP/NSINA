{"Source": "Adaderana", "Timestamp": "March 17, 2012 11:00 am", "Headline": "නිවැරදිව රාජකාරි කරන නිලධාරීන්ට අත්අඩංගුවට පත්වෙන්න සිදුවෙලා", "News Content": "රාජකාරී කටයුතු සිදුකිරීමේ දී මේ වන විට බරපතල ගැටලුවකට මුහුණ දීමට සිදුව ඇති බව වනජීවී නිලධාරීන් පවසයි. නිවැරදිව රාජකාරී කටයුතු සිදුකරන නිලධාරීන්ට පොලිස් අත්අඩංගුවට පත්වීමට සිදුව ඇති බව සමස්ත ලංකා වනජීවී නිලධාරීන්ගේ සංගමයේ සභාපති ප්‍රභාත් කරුණාතිලක මහතා සඳහන් කළේය. මාදුරුඔය රක්ෂිතයේ දී පසුගියදා වෙඩි ප්‍රහාරයකට ලක්වීමෙන් ආදිවාසියෙකු මියයෑම සම්බන්ධයෙන් වනජීවී නිලධාරීන් තිදෙනෙකු අත්අඩංගුවට ගත් අතර පසුව ඔවුන් රක්ෂිත බන්ධනාගාර ගත කෙරුණි. අදාළ නිලධාරීන් රක්ෂිතය ආරක්ෂා කිරීමට ගත් උත්සාහයේ දී මෙම නිලධාරීන් අත්අඩංගුවට පත්වීම කණගාටුවට කරුණක් බව ප්‍රභාත් කරුණාතිලක මහතා සඳහන් කළේය. මෙලෙස වනජීවී නිලධා‍රීන්ගේ රාජකාරී කටයුතු පිළිබඳ නිසි අවධානයක් යොමු නොවන්නේ නම් ඉදිරියේ දී වගකිවයුතු රාජකාරීවලින් ඉවත් වීමට‍ සිදුවිය හැකි බව කරුණාතිලක මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=22857", "Category": null, "Parent URL": null}