{"Source": "Adaderana", "Timestamp": "April 15, 2011 04:09 pm", "Headline": "මගීන්ගෙන් වැඩි මුදල් අය කළ බස් ගැන පරීක්ෂණ අරඹයි ", "News Content": "උත්සව සමයේ මගීන්ගෙන් වැඩි මුදල් අය කළ බස් රථ 10ක් සම්බන්ධයෙන් පරීක්ෂණ ආරම්භ කර ඇති බව ජාතික ගමනාගමන කොමිසන් සභාව පවසයි. එම බස් රථවල බලපත්‍ර මේ වන විට කොමිසන් සභාව වෙත ලබාගෙන ඇති බව එහි ධාවන හා සේවා අධීක්ෂණ අධ්‍යක්ෂ එච්.ඩබ්ලිව්.විපුලසේන මහතා සඳහන් කරයි. ඉදිරි දින කිහිපය තුළ ද ජාතික ගමනාගමන කොමිසන් සභා‍වේ වැටලීම් ඒකකය දිවයින පුරා වැටලීම් කටයුතු සිදුකරන බව විපුලසේන මහතා ප්‍රකාශ කළේය. මේ අතර ගම්බිම් බලා පිටත් වු ජනතාවට පැමිණීම සඳහා අවශ්‍ය බස් රථ හෙට(16) දිනයේ සිට ධාවනයට එක්කරන බව ජාතික ගමනාගමන කොමිසන් සභාව වැඩිදුරටත් සඳහන් කරනු ලැබීය.", "URL": "https://sinhala.adaderana.lk/news.php?nid=15492", "Category": null, "Parent URL": null}