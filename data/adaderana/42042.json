{"Source": "Adaderana", "Timestamp": "March 25, 2014 08:18 am", "Headline": "අද සාකච්ඡාවත් කල් යයි", "News Content": "ඉන්දු ලංකා ධීවර ගැටලුව සම්බන්ධයෙන් ධීවර නියෝජිතයින් සමඟ අද(25) දිනයේ කොළඹ දී පැවැත්වීමට නියමිතව තිබු සාකච්ඡා යළිත් වරක් කල් දමා තිබේ. ධීවර හා ජලජ සම්පත් සංවර්ධන අමාත්‍යාංශය සඳහන් කළේ මෙරටට පැමිණිමට නියමිතව සිටි ඉන්දීය නියෝජිත පිරිස අද දිනයේ සාකච්ඡා සඳහා සහභාගී නොවන බව දැනුම් දී ඇති බවයි. තමිල්නාඩු ප්‍රධාන අමාත්‍ය ජයලලිතා ජයරාම්ගේ බලපෑම් හේතුවෙන් තමන්ට සාකච්ඡා සඳහා සහභාගී වීමට නොහැකි බව ධීවර සංගම් නියෝජිතයින් දැනුම් දී තිබේ. පසුගියදා මෙරට මුහුදු සීමාවේ දී අත්අඩංගුවට ගත් ඉන්දීය ධීවරයින් 74 දෙනා නිදහස් කරන තුරු අදාළ සාකච්ඡා සඳහා සහභාගී නොවන ලෙස තමිල්නාඩු ප්‍රධාන අමාත්‍යවරිය ඉන්දිය ධීවර සංගම් නියෝජිතයින්ට දැනුම් දී තිබුණි. කෙසේ වෙතත් ධීවර හා ජලජ සම්පත් සංවර්ධන අමාත්‍යාංශය සඳහන් කළේ අත්අඩංගුවට ගත් එම ධීවරයින් සම්බන්ධයෙන් නීත්‍යානුකූල ක්‍රියාමාර්ග ගෙන ඇති බැවින් ඔවුන් කඩිනමින් නිදහස් කිරීමේ හැකියාවක් නොපවතින බවයි. ඉන්දු ලංකා ධීවර ගැටලුව සම්බන්ධයෙන් දෙවන වටයේ සාකච්ඡා පසුගිය 13 වන දින කොළඹ දී පැවැත්වීමට මීට පෙර සැලසුම් තිබු අතර ඉන්දීය නියෝජිතයින් ඊට සහභාගී නොවීම හේතුවෙන් එම සාකච්ඡා කල් දමනු ලැබුණි.", "URL": "https://sinhala.adaderana.lk/news.php?nid=42042", "Category": null, "Parent URL": null}