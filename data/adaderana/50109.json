{"Source": "Adaderana", "Timestamp": "March 20, 2015 03:58 pm", "Headline": "මේ වසරට කොරියා රැකියා 5000ක්", "News Content": "මෙම වර්ෂය සඳහා ශ්‍රී ලංකාවට කොරියාවේ රැකියා අවස්ථා 5000ක් පමණ ලබාදීමට හැකියාව ලැබී ඇති බව මෙරට දකුණු කොරියානු තානාපති චැන්ග් වොං සම් මහතා පවසයි.කර්මාන්ත අංශයට රැකියා අවස්ථා 4300ක උපරිමයක් සහ ධීවර අංශයට තවත් රැකියා විශාල ප්‍රමාණයක් ශ්‍රී ලංකාවට ලබාදීමට හැකියාව ලැබී ඇති බව කොරියානු තානාපතිවරයා කියයි.විදේශ රැකියා අමාත්‍ය තලතා අතුකෝරාළ මහත්මිය සමඟ අමාත්‍යාංශයේ දී පැවති සාකච්ඡාවකදී දකුණු කොරියානු තානාපති චැන්ග් වොං සම් මහතා මේ බව ප්‍රකාශ කර ඇත.කොරියානු රැකියා ලාභීන් සිය පුහුණුවීම් සඳහා ගත කරන ප්‍රමාදය අවම කිරීමට පියවර ගන්නා බවත්, ඔවුන්ට අවශ්‍ය පොලිස් වාර්තා ලබාගැනීමේ දී ඇති වන ප්‍රමාදයන් අවම කිරීමට පොලිස්පතිවරයා සමග සාකච්ඡා කරන බවත්, එහිදී විදේශ රැකියා අමාත්‍යවරිය ප්‍රකාශ කර ඇති බව සඳහන්ය.කොරියානු රජයෙන් ශ්‍රී ලාංකිකයින්ට ගැලපෙන හොඳ රැකියා අවස්ථා හිමිව ඇති බව ද තලතා අතුකෝරාල ඇමතිවරිය එහිදී සඳහන් කර ඇත.", "URL": "https://sinhala.adaderana.lk/news.php?nid=50109", "Category": null, "Parent URL": null}