{"Source": "Adaderana", "Timestamp": "July 28, 2017 11:59 am", "Headline": "පාර්ලිමේන්තුව නොසන්සුන් - අගෝස්තු 4ට කල්තැබෙයි!", "News Content": "සභා ගර්භයේ ඇතිවූ නොසන්සුන්තාවක් හේතුවෙන් පාර්ලිමේන්තුව අගෝස්තු 04 දක්වා කල්තැබීමට කථානායක කරූ ජයසූරිය මහතා විසින් තීරණය කර තිබේ.ඛනිජ තෙල් බෙදාහැරීම අත්‍යවශ්‍ය සේවාවක් ලෙස ප්‍රකාශයට පත්කිරීමේ ගැසට් නිවේදනයට අදාළව අද (28) පෙරවරුවේ ඡන්දවිමසීමක් පැවතියදී ඒ අතරතුර නොසන්සුන්තාවක් හටගෙන තිබේ.ඒ අනුව පාර්ලිමේන්තුවේ කටයුතු සාමාන්‍ය පරිදි පවත්වාගෙනයාමට නොහැකි අයුරින් බාධා පැමිණීම හේතුවෙන් මෙලෙස පාර්ලිමේන්තුව කල්තැබීමට කටයුතු කළ බව අප වාර්තාකරු පවසයි.ඛනිජ තෙල් සේවකයින් විසින් වර්ජනයක් දියත් කර තිබියදී ඛනිජ තෙල් බෙදා හැරීම ජූලි (25) මධ්‍යම රාත්‍රියේ සිට අත්‍යවශ්‍ය ‍සේවාවක් ලෙස ගැසට් මගින් ප්‍රකාශයට පත් කර ඇත. මේ අනුව ඛනිජ තෙල් සංස්ථාවට අයත් සියලුම සේවකයින්ට වහාම සේවයට වාර්තා කරන ලෙස රජය දැනුම් දී ඇති අතර එසේ සේවයට වාර්තා නොකරන සියලු සේවකයින් රැකියාව අත්හැර ගියා සේ සලකන බව රජය දැනුම් දී තිබුණි.", "URL": "https://sinhala.adaderana.lk/news.php?nid=75715", "Category": null, "Parent URL": null}