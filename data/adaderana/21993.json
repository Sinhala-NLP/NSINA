{"Source": "Adaderana", "Timestamp": "February 9, 2012 06:14 pm", "Headline": "හිටපු ජනපතිට එරෙහි වරෙන්තුව තාවකාලිකව අත්හිටුවයි", "News Content": "මාලදිවයින හිටපු ජනාධිපති මොහොමඩ් නෂීඩ් මහතා අත්අඩංගුවට ගන්නා ලෙස එරට අපරාධ අධිකරණයක් විසින් නිකුත් කර තිබුණු වරෙන්තුව තාවකාලිකව අත්හිටුවීමට තීරණය කර තිබේ. මාලේ නගරයේ සිට අද දෙරණ වෙනුවෙන් ජයම්පති පලිපාන මහතා එහි අලුත්ම වාතාවරණය පිළිබඳ අද දෙරණට අදහස් දක්වමින් එරට පොලීසිය විසින් ඒ බව තහවුරු කර ඇතැයි පෙන්වා දුන්නේය. මේවන විට හිටපු ජනාධිපති මොහොමඩ් නෂිඩ් මහතාට හිතවත් අතිවිශාල ජනකායක් ඔහුගේ නිවස ඉදිරිපිට රැඳී සිටින බවත්,දැඩි වර්ෂාපතනයක් මධ්‍යයේ පවා ඔවුන් තම නායකයාට ඇති පක්ෂපාතිත්වය ප්‍රදර්ශනය කරමින් සිටින බවත් හෙතෙම සඳහන් කරයි. ඇතැම්විට නෂීඩ් මහතා අත්අඩංගුවට ගැනීමට පොලීසිය පැමිණියහොත් ඊට ප්‍රතිචාර දක්වන්නට සූදානමින් ඔවුන් පෙළගැසී ඇතැයි සැකපළ කළ හැකි බවද ඔහු කියා සිටියි. කෙසේ වෙතත් ඊයේ සවස වන විට මාලේ අග නගරය අවට දූපත් 6 ක පමණ බලය අත්පත් කරගැනීමට හිටපු ජනාධිපතිවරයාගේ ආධාරකරුවන් සමත් වූ බව පලිපාන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21993", "Category": null, "Parent URL": null}