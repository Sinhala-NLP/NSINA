{"Source": "Adaderana", "Timestamp": "March 12, 2017 09:31 am", "Headline": "  අනතුරුවලින් මරණ 6ක් ", "News Content": "ගත වු පැය 24ක කාලය තුළ සිදුවු රිය අනතුරුවලින් පුද්ගලයින් හය දෙනෙකු මියගොස් තිබේ. ගම්පහ, මීගහවත්ත, මිනුවන්ගොඩ, දිවුලපිටිය, වැලිකඩ, වැලිගම, යන ප්‍රදේශවල දී එම අනතුරු සිදුව ඇති බව සඳහන්ය. දිවුලපිටිය, තුම්මෝදර ප්‍රදේශයේ දී මෝටර් රථයක් සහ යතුරුපැදියක් ගැටීමෙන් ‍යතුරුපැදියේ පසුපැදිකරු මියගොස් තිබේ. මියගොස් ඇත්තේ වැවගම නව නගරය ප්‍රදේශයේ පදිංචිව සිටි 22 හැවිරිදි තරුණයෙකි. බියගම - වැලිවේරිය මාර්ගයේ මීගහවත්ත ප්‍රදේශයේ දී යතුරුපැදියක් ලිස්සා ගොස් ඉදිරියෙන් පැමිණි පුද්ගලික බස් රථයක ගැටීමෙන් අනතුරක් සිදුව තිබේ. අනතුරෙන් යතුරුපැදියේ පැදිකරු සහ පසුපැදිකරු තුවාල ලබා උඩුපිල රෝහලට ඇතුළත් කිරීමෙන් අනතුරුව පසුපැදිකරු මියගොස් ඇති බව පොලීසිය පැවසුවේය. මියගොස් ඇත්තේ අස්ගිරිය උඩුගම්පොල ප්‍රදේශයේ පදිංචිව සිටි 30 හැවිරිදි අයෙකි. අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇති අතර මීගහවත්ත පොලීසිය වැඩිදුර විමර්ශන සිදුකරයි. වැලිකඩ පොලිස් වසමේ පාර්ලිමේන්තු මාර්ගයේ දී ත්‍රීරෝද රථයක් සහ කන්ටේනර් රථයක් ගැටීමෙන් ත්‍රීරෝද රථයේ රියදුරු මියගොස් තිබේ. අනතුර සම්බන්ධයෙන් කන්ටේනර් රථයේ රියදුරු අත්අඩංගුවට ගෙන ඇති අතර වැලිකඩ පොලීසිය වැඩිදුර විමර්ශන සිදුකරයි. මිනුවන්ගොඩ අස්වාන පන්සල අසල දී යතුරුපැදියක් පැදිකරුට පාලනය කරගත නොහැකිව පෙරළීගොස් ඉදිරියෙන් පැමිණි ටිපර් රථයක ගැටීමෙන් සිදුවු අනතුරකින් යතුරුපැදිකරු මියගොස් තිබේ. මියගොස් ඇත්තේ දූනගහ ප්‍රදේශයේ පදිංචිව සිටි 41 හැවිරිදි අයෙකි. මේ අතර වැලිගම අකුරැස්ස මාර්ගයේ ගමන්ගත් යතුරුපැදියක් පදික කාන්තාවකගේ ගැටීමෙන් සිදුවු අනතුරකින් 22 හැවිරිදි පසුපැදිකරු මියගොස් තිබුණි.", "URL": "https://sinhala.adaderana.lk/news.php?nid=70749", "Category": null, "Parent URL": null}