{"Source": "Adaderana", "Timestamp": "August 14, 2013 05:24 pm", "Headline": "අතුරුදහන්වූවන් පිළිබඳව සෙවීමේ කොමිසමට සාමාජිකයින් පත් කරයි ", "News Content": "යුදමය වාතාවරණයක් පැවති කාලයේ අතුරුදහන් වූ පුද්ගලයින් සම්බන්ධයෙන් පරීක්ෂණ භාර කොමිසම සඳහා සාමාජිකයින් පත් කර තිබේ. ජනාධිපති මහින්ද රාජපක්ෂ මහතා මෙම සමාජිකයින් පත්කළ බව අද(14) මාධ්‍ය නිවේදනයක් නිකුත් කරමින් ජනාධිපති කාර්යාලය සඳහන් කරයි‍ එම මාධ්‍ය නිවේදනය පහත පරිදි වෙයි ගැටුම් පැවැති සමයේ උතුරු හා නැගෙනහිර පළාත්වල පුද්ගලයන් අතුරුදන්වීම් පිළිබඳ පරීක්‍ෂණ භාර කොමිසම සඳහා ජනාධිපති මහින්ද රාජපක්‍ෂ මැතිතුමා පහත සඳහන් සාමාජිකයන් පත් කර ඇත. 01. මැක්ස්වෙල් පරාක‍්‍රම පරණගම මහතා (සභාපති) 02. දිමිංගු බඩතුරුගේ ප‍්‍රියන්ති සුරංජනා විද්‍යාරත්න මහත්මිය 03. මනෝ රාමනාදන් මහත්මිය අවශ්‍ය විභාග කිරීම් හා විමර්ශන සිදු කිරීමේ බලය කොමිසමට පවරා ඇති අතර, එහි වාර්තාව සය මසක් ඇතුළත ජනාධිපතිතුමා වෙත භාර දිය යුතුය. පැහැරගැනීම් හෝ අතුරුදන්වීම් සම්බන්ධයෙන් වගකිව යුතු පුද්ගලයන් හඳුනාගැනීමේ සහ ඔවුනට එරෙහිව නීතිමය පියවර ගැනීමෙහි අවශ්‍යතාව කොමිසමේ සාමාජිකයන් නම් කරමින් ජනාධිපතිතුමා විසින් අවධාරණය කොට තිබේ. විමර්ශන සිදුකරනුයේ මහජන ආරක්‍ෂාව සහ යහපත වෙනුවෙන් බවත්, මෙවන් සිදුවීම් අනාගතයේ දී නැවත ඇතිවීම වැළැක්වීම සඳහා ගතයුතු ක‍්‍රියාමාර්ග තීරණය කිරීම පිණිස බවත් ජනාධිපතිතුමා කියා සිටී. කොමිසමේ කාර්යයන් සාර්ථකව කරගෙන යාමට අවශ්‍ය පූර්ණ සහයෝගය ලබා දෙන ලෙස ජනාධිපතිතුමා රාජ්‍ය නිලධාරීන්ට සහ සෙසු අදාළ පුද්ගලයනට දැනුම් දී ඇත.", "URL": "https://sinhala.adaderana.lk/news.php?nid=36629", "Category": null, "Parent URL": null}