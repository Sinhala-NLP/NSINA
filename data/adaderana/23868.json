{"Source": "Adaderana", "Timestamp": "April 28, 2012 04:39 pm", "Headline": "එජාපයේ මැයි රැළිය පැවැත්විය යුත්තේ යාපනයේ නොව බූරු දූපතේයි", "News Content": "වත්මන් එක්සත් ජාතික පක්ෂයේ නායකකාරකාදීන්ගේ කියුම් කෙරුම්වලට අනුව ඔවුන්ගේ මෙවර මැයි රැළියය පැවැත්විය යුත්තේ යාපනයේ නොව ඒ ආසන්නයේ ඇති බූරු දූපතේ බව සබරගමුව මහ ඇමති මහීපාල හේරත් මහතා පවසයි. එසේ වී නම් සාමාජිකයින් ප්‍රවාහනය ඇතුළු පිරිස් බලය පිළිබඳව ගැටළුද මතු නොවන්නේ යැයි සබරගමුව මහ ඇමවරයා සඳහන් කරයි. අද (28) බලංගොඩ උඩගම විද්‍යාලයේ පැවති උත්සවයකට සහභාගීවෙමින් සබරගමුව මහ ඇමතිවරයා මේ බව සඳහන් කළේය. මෙවර එක්සත් ජාතික පක්ෂ මැයි රැළිය යාපනයේ පැවැත්වෙන බවට එහි එක් පාර්ශවයක නායක රනිල් වික්‍රමසිංහ මහතා ප්‍රකාශ කරන අතර අනෙක් පාර්ශවයට නායකත්වය දෙන සජිත් ප්‍රේමදාස සහ කරු ජයසූරිය යන මහත්වරුන් පාක්ෂිකයන්ට මැයි 01 වනදා කොළඹ පැවැත්වෙන ප්‍රේමදාස සමරුවට සහභාගී වන්නැයි දිගින් දිගටම කන්නලව් කරන බව මෙහිදී සබරගමුව මහ ඇමතිවරයා ප්‍රකාශ කළේය. උත්සවයේ දී අදහස් දැක්වූ මහීපාල හේරත් මහතා, \"හරිනම් මෙවර මැයි රැළිය එක්සත් ජාතික පක්ෂය සැමරිය යුත්තේ යාපනයේ නොව යාපනය ආසන්නයේම පිහිටි බූරු දූපතේයි. ඔවුන් එවන් ඥානාන්විත තීන්දුවක් ගත්තේ නම් පාක්ෂිකයන් ප්‍රවාහනය කිරීම මෙන්ම අවශ්‍ය පිරිස් බලය සොයා ගැනීමද ගැටළුවක් නොවනු ඇත. එසේ නොමැති නම් පුත්තලමද එජාප මැයි රැළිය පැවැත්වීමට යෝග්‍ය ස්ථානයක් ලෙස මා යෝජනා කරනවා. එදා යුද්ධය පැවති වකවානුවේ යුද්ධයට එරෙහිව දෙස් විදෙස්හි කුමන්ත්‍රණ කළ රණවිරුවන් දුරුමුඛ කළ ඕනෑම ගොනෙකුට යුධ කළ හැකි යයි බෙරිහන් දුන් තොප්පිගල මහ වනාන්තරයකැයි අවමන් කළල රණවිරුවන් අලිමංකඩ කියා පාමංකඩ යන බවට කිලිනොච්චිය යැයි මැදවච්චි යන බවට නොසන්ඩාල කථා කී එක්සත් ජාතික පක්ෂයේ නායකයින් ඇතුළු ලොකු ලොක්කන්ට මෙවර මැයි රැළිය පැවැත්වීම සඳහා රණවිරුවන් ජීවිත පරිත්‍යාගයෙන් මුදා ගත් යාපනයට පැමිණීමට සිදුව තිබෙනවා. එසේ පැමිණීමට මත්තෙන් එදා රණවිරුවන්ට කළ නිගාවන්ට ප්‍රසිද්ධියේ ඔවුන්ගෙන් සමාව අයැද සිටිය යුතුයි. අපේ රණවිරුවන්ට යුද්ධය කිසිදා දිනිය නොහැකි යැයි වහසි බස් දෙඩූ මේ යූ.එන්.පි යේ නායක කාරකාදීන් යාපනයට පැමිණෙන්නේ නිරුවතින්දැයි මට ප්‍රශ්නයක් මතුවෙනවා. විශේෂයෙන් ලක්ෂ්මන් කිරිඇල්ල රවී කරුණානායක වැනි රණවිරුවන් අවමානයට ලක් කළ උදවියත් මෙවර යාපනයට පැමිනෙන බැවින් ඔවුන් සමහර විට රෙදි නැතිව පැමිණෙන්නට පුළුවන්. එක්සත් ජාතික පක්ෂයේ සැබෑ නායකයින් ලෙස කටයුතු කළ රටට දැයට හිතැති ලලිත්, ගාමිණී, ප්‍රේමදාස ඇතුළු සිය ගණනක් එම පක්ෂයේ අරටු සහිත නායකයින් මරා දැම්මේ ප්‍රභාකරන්ගේ කොටි හමුදාවයි\" අද එහි වර්තමාන රූකඩ නායකත්වය කොටින්ගේ අතකොලු බවට පත්ව සිටින ටී.එන්.ඒ සමඟ රහස් ගිවිසුමක් අනුව යාපනයට පැමිනෙන්නේ කොටි සහ රනිල් අතර කවදත් පැවති සහසම්බන්ධතාවය සඟවාගත නොහැකි නිසා බවද සබරගමුව මහ ඇමතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23868", "Category": null, "Parent URL": null}