{"Source": "Adaderana", "Timestamp": "December 17, 2010 09:04 am", "Headline": "පැරා ආසියානු ක්‍රීඩා උළෙලෙන් මෙරටට රන් පදක්කමක් ", "News Content": "චීනයේ ගුඇන්ෂු නගරයේ පැවැත්වෙන පැරා ආසියානු ක්‍රීඩා උළෙලේ දී රන් පදක්කමක් දිනාගැනීමට ශ්‍රී ලංකාවේ යූ. ජී. ජී. එල්. ප්‍රදීප් ක්‍රීඩකයා සමත්වී තිබේ. මීටර් 400 ටී 46 ඉසව්ව තත්ත්පර 53. 62න් නිමකිරීමට ආබාධිත ක්‍රීඩක ප්‍රදීප් සමත්විය. මෙම ක්‍රීඩා ‍උළෙලේ දී ශ්‍රී ලංකාවට හිමිවූ එකම රන් පදක්කම ද එය වේ. පදක්කම් සටහන අනුව පෙරමුණේ පසුවන චීනය රන් පදක්කම් 118 ක්, රිදී 68ක් සහ ලෝකඩ පදක්කම් 58 ක් දිනාගෙන තිබේ. ජපානය රන් පදක්කම් 20 ක් හිමිකරගනිමින් දෙවන ස්ථානය ලබා ඇත. ඉරානය තුන්වන ස්ථානයත් කොරියාව සිව්වන ස්ථානයත් හිමිකරගෙන තිබේ. තරගාවලියේ 13 වැනි ස්ථානය හිමිකරගැනීමට ශ්‍රී ලංකාව සමත්ව ඇති අතර රටවල් 30 ක් නියෝජනය කරන මෙම තරගාවලියේ ඉන්දියාවට විසි වන ස්ථානය හිමිව ඇත.", "URL": "https://sinhala.adaderana.lk/news.php?nid=12912", "Category": null, "Parent URL": null}