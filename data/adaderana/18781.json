{"Source": "Adaderana", "Timestamp": "September 17, 2011 10:31 am", "Headline": "CDB සිසුදිරි ශිෂ්‍යත්ව ප‍්‍රදානයෙන් මිලියන 5 ක ශිෂ්‍යත්ව ", "News Content": "සිටිසන්ස් ඩිවලොප්මන්ට් බිස්නස් ෆිනෑන්ස් පී.එල්.සී. (CDB) වෙතින් ති‍්‍රරෝද රථ හිමියන්ගේ දරුවන් සඳහා ශිෂ්‍යත්ව පිරි නැමීම පසුගියදා අති සාර්ථක ලෙස සිව්වැනි වතාවටත් සිදුවිය. මෙම ශිෂ්‍යත්වලාභීහු වූයේ 2010 වසරේ දී පස්වන ශ්‍රේණියේ ශිෂ්‍යත්ව විභාගයෙන් සහ අධ්‍යයන පොදු සහතික පත්‍ර සාමාන්‍ය පෙළ විභාගයෙන් ඉහළින් දස්කම් දැක් වූ සිසු දරුදැරියෝය. මෙම වැඩසටහන ති‍්‍රරෝද රථ ක්‍ෂේත‍්‍රය සඳහාම වෙන්වූ ශිෂ්‍යත්ව ප‍්‍රදානෝත්සවයක් වන අතර මේ යටතේ CDB සිසුදිරි සිව්වන අදියරේ කොටසක් වශයෙන් රුපියල් මිලියන 05 ක් වටිනා ශිෂ්‍යත්ව ලබා ගැනීම සඳහා විවිධ සමාජ හා ආදායම් තත්ත්ව වල සිසුන් 14 දෙනෙක් හා සිසුවියෝ 26 දෙනෙක් තම දෙමව්පියන්ද සමග ටවර් රඟහල වෙත රැස්ව සිටියහ. මෙම උත්සවය සඳහා ප‍්‍රධාන ආරාධිතයා ලෙස සහභාගි වූයේ ආචාර්ය දයා රෝහණ අතුකෝරාල මහතාය. එසේම CDB හි අධ්‍යක්‍ෂ මණ්ඩලය නියෝජනය කරමින්, ප‍්‍රධාන විධායක නිලධාරී/කළමනාකාර අධ්‍යක්‍ෂ මහේෂ් නානායක්කාර මහතා, අනෙකුත් ජ්‍යෙෂ්ඨ නිලධාරින් සහ සිසුන්ගේ දෙමව්පියෝද මෙම උත්සවය සඳහා සහභාගිව සිටියහ. මෙහිදී 5 වසර ශිෂ්‍යත්වලාභියෙකුට අධ්‍යයන පොදු සහතික පත‍්‍ර සාමාන්‍ය පෙළ විභාගය සම්පූර්ණ කරන තෙක් වාර්ෂික පදනමක් මත රුපියල් 10,000 ක මුදල් ප‍්‍රදානයක් සහ අධ්‍යයන පොදු සහතික පත‍්‍ර සාමාන්‍ය පෙළ සමත් ශිෂ්‍යත්වලාභි සිසු දරුවෙකුට වාර්ෂික පදනම මත අධ්‍යයන පොදු සහතික පත‍්‍ර උසස් පෙළ විභාගය සම්පූර්ණ කරන තෙක් රුපියල් 15,000 ක වාර්ෂික මුදල් ප‍්‍රදානයක් ලබා දෙන ලදී. මේ අනුව ශිෂ්‍යත්ව ලාභීන්ට දිගු කාලීන වශයෙන් ප‍්‍රතිලාභ ලැබිය හැකිය. ප‍්‍රථම CDB සිසුදිරි වැඩසටහන 2008 වසරේදී දියත් කරන ලද අතර පසුව එය ත‍්‍රිරෝද රථ හිමියන්ගේ දරුවන්ගේ අධ්‍යාපන කටයුතු සඳහා උපකාර කරන ජාතික වැඩසටහනක් බවට පත්විය. එතැන් සිට CDB දිවයිනේ විවිධ ප‍්‍රදේශවල සිසු දරුවන් සඳහා මේ වන විට 130 ට අධික ශිෂ්‍යත්ව සංඛ්‍යාවක් ප‍්‍රදානය කොට තිබේ. මේ පිළිබඳව අදහස් දක්වමින් සිටිසන්ස් ඩිවලොප්මන්ට් හී ප‍්‍රධාන විධායක නිලධාරී මහේෂ් නානායක්කාර මහතා කියා සිටියේ සිව් වසරක් පුරා ක‍්‍රියාත්මක වන මෙම වැඩසටහනින් දරුවන් විශාල සංඛ්‍යාවකට ප‍්‍රතිලාභ අත්වී ඇති බවත් තවත් බොහෝ දෙනෙකු ගේ අධ්‍යාපන අපේක්‍ෂා මල් ඵල ගැන්වීමට එය තවදුරටත් ක‍්‍රියාත්මක කිරීමට බලාපොරොත්තු වන බවත්ය. එමෙන්ම තවතවත් දැනුම ප‍්‍රගුණ කරගැනීමට එය ඉවහල් වන අතර එමගින් ඔවුන් තුළ තමන් තෝරා ගන්නා අධ්‍යාපන ක්ෂේත්‍රයේ ප‍්‍රවීණත්වයක් ඇති කර ගත හැකි බව ද ඔහු ප‍්‍රකාශ කළේය.", "URL": "https://sinhala.adaderana.lk/news.php?nid=18781", "Category": null, "Parent URL": null}