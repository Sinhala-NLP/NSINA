{"Source": "Adaderana", "Timestamp": "November 9, 2010 04:34 pm", "Headline": "එතෙර රැකියාලාභීන්ගේ රක්ෂණ වන්දිය නිසි ලෙස ගෙවා නෑ", "News Content": "එතෙර රැකියා වල නිරතවූවන්ට එකී රටවලින් ලැබෙන රක්ෂණ වන්දි මුදල් නිසියාකාරව එහි හිමිකරුවන්ට ලබාදීමට ආණ්ඩුවට හැකියාවක් ලැබී නැතැයි\"එතෙර අපි\"සංවිධානය පවසයි. එතෙර රැකියා වලට ගොස් විශාල වශයෙන් රටට විදේශ විනිමය ගෙනවිත් දෙන අපේම පුරවැසියන්ගේ ගැටලු වලට නිසි පිළියම් ලබාදීමට ආණ්ඩුවට බල කිරීම සඳහා\"එතෙර අපි\"සංවිධානය පිහිටුවා ගත් බව එම සංවිධානයේ ලේකම් නවරත්න බණ්ඩා මහතා අද කොළඹ පැවති මාධ්‍ය හමුවකදී සඳහන් කළේය. 2007 වසරේ කුවෙයිට් රාජ්‍යයේ රැකියා වල නිරතවූ ශ්‍රී ලාංකිකයින්ට එරටින් ලැබුණු රක්ෂණ වන්දි මුදල මිලියන 17 ක් බවත්,එසේ වුවද එකී මුදල් අදාළ වන්දිළාභින්ට නිසි ලෙස ලැබී නොමැති බවත් ඔහු පෙන්වාදුන්නේය. පොදු ව්‍යාපාර පිළිබඳ පාර්ලිමේන්තු කාරක සභාවේ වාර්තාවට අනුව මෙකී මිලියන 17 ක් මිලියන 13 ක්ම ඉතිරි වී ඇතිවග පිළිගන්නට සිදුවන බවද නවරත්න බණ්ඩා මහතා කියා සිටියේය. විදේශයන්හි රැකියාවල නිරතවන්නන් සඳහා විශ්‍රාම වැටුප් ක්‍රමයක් ස්ථාපිත කරන බවට ආණ්ඩුව විසින් ජනතාවට ප්‍රතිඥාවක් ලබා දී තිබුණත් එකී පොරොන්දුව ඉටු කරන්නට ආණ්ඩුව මෙතෙක් කටයුතු කර නැතැයි ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12037", "Category": null, "Parent URL": null}