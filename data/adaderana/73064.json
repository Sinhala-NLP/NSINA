{"Source": "Adaderana", "Timestamp": "May 11, 2017 02:15 pm", "Headline": " නිර්දේශයකින් තොරව ප්‍රතිජීවක අලෙවි කිරීමට එරෙහිව දැඩි ක්‍රියාමාර්ග", "News Content": "විධිමත් වෛද්‍ය නිර්දේශයකින් තොරව ප්‍රතිජීවක අලෙවි කිරීමට එරෙහිව දැඩි ක්‍රියාමාර්ග ගන්නා බව සෞඛ්‍ය අමාත්‍ය රාජිත සේනාරත්න මහතා පවසයි.විවිධ වර්ගයේ ප්‍රතිජීවක ඖෂධ වල ප්‍රමාණාත්මක ඉහළ යාම සහ ඒවායේ පුළුල් ව්‍යාපෘතිය සමඟ නිසි අවබෝධයකින් තොරව ඖෂධ භාවිතා කිරීමේ තත්ත්වයක් මතුව ඇති බව අමාත්‍යවරයා පෙන්වා දෙයි. “ප්‍රතිජීවක සඳහා ඇති ප්‍රතිවිරෝධය පිළිබඳ ජාතික ප්‍රතිපත්තිය“ එළිදැක්වීමේ උත්සවයට එක්වෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පළ කර තිබේ.ප්‍රතිජීවක පිළිබඳ ප්‍රතිවිරෝධය ශ්‍රී ලංකාව වැනි දියුණුවෙමින් පවතින රටවල සෞඛ්‍ය ක්ෂේත්‍රය මුහුණ දෙන ප්‍රබල අභියෝගයක් බව සෞඛ්‍ය අමාත්‍යවරයා පෙන්වා දෙයි.ප්‍රතිජීවකවලට ඇති ප්‍රතිරෝධය වර්ධනය වීම හේතුවෙන් බෝ වන රෝග පාලනය කිරීමේදී ගැටළු සහගත තත්ත්වයක් ද මතුව තිබේ.වසරකට සෞඛ්‍ය සඳහා වැය වන මුදලින් සියයට 13කට ආසන්න මුදලක් වැය වන්නේ ප්‍රතිජීවක ඖෂධ වෙනුවෙන් බව ද සෞඛ්‍ය අමාත්‍ය රාජිත සේනාරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=73064", "Category": null, "Parent URL": null}