{"Source": "Adaderana", "Timestamp": "April 12, 2013 05:24 pm", "Headline": "කොරියානු අවුලෙන් ශ්‍රී ලාංකිකයින් බිය විය යුතු නෑ", "News Content": "උතුරු කොරියාවේ සහ දකුණු කොරියාවේ හටගෙන ඇති තත්ත්වය පිළිබඳ බියවිය යුතු නැතැයි ශ්‍රී ලංකාවේ දකුණු කොරියානු තානාපති කාර්යාලය නිවේදනය කරයි. මෙරට දකුණු කොරියානු තානාපති ජොන්ග්මූන් චොයි මහතාගේ නමින් නිකුත් කර ඇති නිවේදනයේ සදහන් වන්නේ උතුරු කොරියානු තර්ජන මීට කලක සිට සිදුවන බවයි. දිගින් දිගටම සිදුකරන මෙම තර්ජන සාමාන්‍ය තත්ත්වයක් බවට පත්ව ඇති බව එම නිවේදනයේ තවදුරටත් සඳහන්ය. මේ වන තෙක් උතුරු කොරියානු ආරක්ෂක විධිවිධාන වල කැපී පෙනෙන වෙනසක් නිරීක්ෂණය නොවන බව ශ්‍රී ලංකාවේ දකුණු කොරියානු තානාපතිවරයා සිය නිවේදනයෙන් පෙන්වා දෙයි. මෙම වාතාවරණය තුළ එරට සිටින ශ්‍රී ලාංකිකයින් බියවිය යුතු නැතැයි ශ්‍රී ලංකාවේ කොරියානු තානාපතිවරයා සිය නිවේදනයේ දැනුම් දෙයි. දකුණු කොරියාවේ විදේශිකයින් දෙලක්ෂ තිස්දහසක පිරිසක් සේවය කරන බවත්,ඉන් 25000 ක පමණ පිරිසක් ශ්‍රී ලාංකිකයින් බවත් එම නිවේදනයේ දැක්වෙයි. මේ අතර කොරියානු අර්ධද්විපයේ හටගෙන ඇති අර්බුධකාරී වාතාවරණය පිළිබඳ සොයා බැලීම සඳහා අමෙරිකානු රාජ්‍ය ලේකම් ජෝන් කෙරී දකුණු කොරියාවේ සංචාරයක නිරත වේ. එහිදී දකුණු කොරියානු ජනාධිපති පාක් ගෙවුන් හී සමඟ ද ඔහු සාකච්ඡා පවත්වා ඇති බව කියැවෙයි. අමෙරිකානු රාජ්‍ය ලේකම් ජෝන් කේරි පවසන්නේ උතුරු කොරියානු තර්ජන බියවිය යුතු තත්ත්වයක් නොවන බවයි. උතුරු කොරියාව න්‍යෂ්ටික බලවතෙක් ලෙස තමා නොසලකන බව ද අමෙරිකානු රාජ්‍ය ලේකම්වරයා ප්‍රකාශ කර තිබේ. යම් මිසයිල ප්‍රහාරයක් හෝ දියත් කළහොත් උතුරු කොරියාවට දරුණු ප්‍රතිවිපාක වලට මුහුණු දීමට සිදුවනු ඇති බවට උතුරු කොරියානු නායක කිම් ජොන් අං සිහිතබා ගතයුතු බව අමෙරිකානු රාජ්‍ය ලේකම්වරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=33229", "Category": null, "Parent URL": null}