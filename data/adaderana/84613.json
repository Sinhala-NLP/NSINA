{"Source": "Adaderana", "Timestamp": "February 21, 2018 10:14 am", "Headline": "දියතලාව බස් රථයක් ගිනිගෙන සෙබලුන් 12 ක් ඇතුළු තවත් 7 ක් රෝහලට", "News Content": "දියතලාව කහගොල්ල ප්‍රදේශයේදී පෞද්ගලික බස් රථයක පිපිරීමක් සමඟ ඇති වූ ගින්නකින් පුද්ගලයින් 19 දෙනෙකු තුවාල ලැබීය. ඔවුන් අතරින් දෙදෙනෙකුගේ තත්ත්වයට බරපතල බව දියතලාව මුලික රෝහලේ අධ්‍යක්ෂ වෛද අධිකාරී රංජීත් අමරකෝන් මහතා ප්‍රකාශ කළේය. යාපනය සිට දියතලාව දක්වා ගමන් ආරම්භ කල පෞද්ගලික බස් රථයක් ඊයේ(20) රාත්‍රී බණ්ඩාරවෙල දක්වා පැමිණ එහි සිටි මගීන් 19දෙනා වෙනත් බස් රථයකට මාරු කර තිබුණි. එලෙස මගීන් රැගත් බස්රථය බණ්ඩාරවෙල සිට හෙබරව දක්වා ධාවනය වන අතරතුර බණ්ඩාරවෙල කහගොල්ල ආරාමය අසලදී අලුයම 5.30 ට පමණ රථය තුළ පිපිරීමක් සිදුව තිබේ. පිපිරීමෙන් රථයේ සිටි පුද්ගලයින් 19 දෙනෙකු තුවාල ලැබු අතර ඔවුන් මේවන විට දියතලාව මුලික රෝහලේ ප්‍රතිකාර ලබමින් සිටියි. ඒ අතර යුද හමුදා සෙබලුන් 7 ක් ගුවන් හමුදා සෙබලුන් 5 දෙනෙකු සහ සිවිල් වැසියන් 7 දෙනෙකු වෙයි. තුවාල ලැබු යුද හමුදා සෙබලුන් දෙදෙනෙකුගේ තත්ත්වය බරපතළ බව රෝහල් අධ්‍යක්ෂ වෛද්‍ය අධිකාරී රංජීත් අමරකෝන් මහතා අද දෙරණට ප්‍රකාශ කළේය. යුද හමුදා සෙබලෙකුගේ පාදයක කොටසක් ඉවත් කිරිමට කටයුතු කර ඇති අතර අනෙක් සෙබලාගේ උදරයට ශෛල්‍ය කර්මයක් සිදුකල බව රෝහල් අධ්‍යක්ෂවරයා සඳහන් කරයි. අනතුරින් බස් රථයේ රියදුරුට කිසිදු හානියක් සිදුව තිබුනේ නැහැ. කෙසේ වෙතත් මෙම පිපිරීම ත්‍රස්ත ප්‍රහාරයක් නොවන බව යුද හමුදා මාධ්‍ය ප්‍රකාශක බ්‍රගේඩියර් රොෂාන් සෙනෙවිරත්න මහතා අද දෙරණ කල විමසීමකදී අවධාරණය කළේය.", "URL": "https://sinhala.adaderana.lk/news.php?nid=84613", "Category": null, "Parent URL": null}