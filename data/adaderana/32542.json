{"Source": "Adaderana", "Timestamp": "March 19, 2013 09:40 am", "Headline": "රෝහල්වලට අවශ්‍ය උපකරණ ගැන ජාතික ප්‍රතිපත්තියක්", "News Content": "මෙරට රෝහල්වලට අවශ්‍ය ජීව වෛද්‍ය උපකරණ සම්බන්ධයෙන් ජාතික ප්‍රතිපත්තියක් සකස් කිරීමට සෞඛ්‍ය අමාත්‍යාංශය තීරණය කර තිබේ. දැනට දිවයින පුරා රෝහල්වල වෛද්‍ය උපකරණ 80,000ක් පමණ භාවිත වන බව වාර්තා වේ. එහෙත් එම වෛද්‍ය උපකරණ රෝහල්වලට ලබාදීමේ දී ප්‍රතිපත්ති රාමුවක් අනුගමනය කර නොතිබීම හේතුවෙන් ගැටලු රැසක් මතුව ඇත. සිදුවන සම්පත් හානිය අවම කරමින් වැඩි ඵලදායීතාවයක් ලබාගැනීම සඳහා වෛද්‍ය උපකරණ සම්බන්ධයෙන් ජාතික ප්‍රතිපත්තිය සකස් කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා අමාත්‍යාංශ ලේකම්වරයාට උපදෙස් දෙන ලදී. ඒ අනුව මෙම ජාතික ප්‍රතිපත්තිය සකස් කිරීම සඳහා විශේෂ කමිටුවක් පත්කිරීමට සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා පියවර ගෙන ඇත.", "URL": "https://sinhala.adaderana.lk/news.php?nid=32542", "Category": null, "Parent URL": null}