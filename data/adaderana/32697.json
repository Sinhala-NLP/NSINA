{"Source": "Adaderana", "Timestamp": "March 24, 2013 03:05 pm", "Headline": "හම්බන්තොට ගැන තොරතුරු ලොවට දෙන “City App” එළිදැක්වෙයි", "News Content": "ඡායා රූ - ජනාධිපති මහින්ද රාජපක්ෂ මහතා හම්බන්තොට City App එළි දක්වමින්. පසෙකින් මයික්‍රොසොෆ්ට් ආයතනයේ අධ්‍යක්ෂ DPE වෙලින්ටන් පෙරේරා, දේශීය කළමණාකරු ශ්‍රියාන් ද සිල්වා විජයරත්න මහතා සහ අමීස් වැන් ඩර් බර්ග් යන මහත්ම මහත්මීහුද සිටිති. මත්තල රාජපක්ෂ ජාත්‍යන්තර ගුවන් තොටුපළ විවෘත කිරීමට සමගාමීව හම්බන්තොට නගරය පිළිබඳ තොරතුරු ලෝකයට ලබාදෙනCity App එකක් එළි දැක්වීමට මයික්‍රොසොෆ්ට් සමාගම පියවර ගෙන තිබේ. “Window to Sri Lanka”යන නාමය යටතේ මෙය එළි දැක්වෙන අතර මත්තල ජාත්‍යන්තර ගුවන් තොටුපළ විවෘත කිරීමෙන් පසුව පැවති සංස්කෘතික උත්සවයේදී ජනාධිපති මහින්ද රාජපක්ෂ මහතා විසින් මෙය මුල් වරට එළි දක්වන ලදී. Windows 8 මෙහෙයුම් පද්ධතිය මත පදනම්ව නිර්මාණය වී ඇති මෙමඟින් ලෝකය පුරා විසිරී සිටින මිලියන 60 කට අධික පිරිසකට හම්බන්තොට නගරය පිළිබඳව තොරතුරු ලබාගැනීමේ හැකියාව ලැබේ. එදින පැවති උත්සවයේදී ජනපති මහින්ද රාජපක්ෂ මහතා විසින් මෙය හඳුන්වා දීම සිදු කෙරුණේ පරිගණක තාක්ෂණයේ නවතම E-Wis පරිගණකයක් යොදා ගනිමිනි. “Microsoft Store” හරහා එක් වරක් බාගත කිරීමෙන් පසු අන්තර්ජාල පහසුකම් රහිතව වුවද භාවිතා කළ හැකි මෙම City App හරහා හම්බන්තොට නගරයට ඇතුලු වන සංචාරකයන්ට හා ආයෝජකයන්ට නගරය පිළිබඳ සම්පූර්ණ විස්තරයක් ලබාගත හැකි අතර, නගරයේ වැදගත් සහ ඓතිහාසික ස්ථාන, නිවාඩු නිකේතන, සංචාරක මධ්‍යස්ථාන මෙන්ම විදෙස් ආයෝජකයන්ට වැදගත් තොරතුරු වන ගුවන් ගමන් කාලසටහන්, රජයේ සහ අනෙකුත් ව්‍යවසාය ප්‍රවර්ධන හා ව්‍යාපාරික තොරතුරු ආදියද මෙමඟින් සපයයි.ඉතා වේගයෙන් දියුණුවන හම්බන්තොට නගරයේ පවතින ආයෝජන අවස්ථා ලොවට පෙන්වාදීම මෙයින් අපේක්ෂා කෙරේ. උත්සවය අමතමින් මයික්‍රොසොෆ්ට් ආයතනයේ දේශීය කළමණාකරු ශ්‍රියාන් ද සිල්වා විජයරත්න මහතා පැවසුවේ, ලෝකයේ විශාලතම මෘදුකාංග සමාගම වන මයික්‍රොසොෆ්ට්, හැකි සෑම විටම ශ්‍රී ලංකාවේ සංවර්ධන ඉලක්ක සපුරා ගැනීම සඳහා අවශ්‍ය සහය ලබාදීමට කැපවී සිටින බවයි. තවද, මෙම තොරතුරු පද්ධතිය නිර්මාණය කිරීම සඳහා සහායවූ ශ්‍රී ලංකා සංචාරක සංවර්ධන අධිකාරිය සහ මෙම යෙදවුම නිර්මාණය කිරිමේ සංකල්පය බිහි කිරීමට මුල් වූ පාර්ලිමේන්තු මන්ත්‍රී නාමල් රාජපක්ෂ මහතාගේ සහායද ඔහු අගය කළේය. අනාගතයේ කොළඹ, අනුරාධපුරය, මහනුවර, ගාල්ල, මඩකලපුව, ත්‍රිකුණාමලය, යාපනය, මීගමුව, පොළොන්නරුව, කුරුණෑගල, යාපහුව, සීගිරිය හා දඹුල්ල වැනි ලංකාවේ වැදගත් මෙන්ම ඓතිහාසික නගර ද මෙම “Window to Sri Lanka City Appතොරතුරු නිර්මාණ ව්‍යාපෘතියට එක් කිරීමටමයික්‍රොසොෆ්ට් ආයතනය අපේක්ෂා කරයි. තවද, Windows දුරකථන හරහා ද මෙසේ නිර්මාණය කරන ලද City App පද්ධතිය භාවිතයට ලබාදීම ඔවුන්ගේ අදහසයි. ශ්‍රී ලංකා සංචාරක සංවර්ධන අධිකාරියේ පූර්ණ සහයෝගය ඇතිව දියත් කෙරුණු මෙම ව්‍යාපෘතිය දේශීය මෙන්ම වීදේශීය සංචාරකයන් අරමුණු කරගෙන නිර්මාණය වී ඇත. ශ්‍රී ලංකා සංචාරක අධිකාරියේ තොරතුරු තාක්ෂණ අධ්‍යක්ෂ උදාන වික්‍රමසිංහ මහතාමෙම නව එළි දැක්වීම පිළිබඳ තම අදහස් දක්වමින් පැවසුවේ ශ්‍රී ලංකාවට ඇතුළු වන සංචාරකයන් සියලුම දෙනා පාහේ රට පිළිබඳ තොරතුරු ක්ෂණිකව අන්තර්ජාලය ඔස්සේ ලබා ගන්නා බවත්, සංචාරක කර්මාන්තයේ නව මංපෙතක් කරා ගමන් කරන අප වැනි රටකට City App තුළින් උදාවූ මෙම අවස්ථාව ඉතා වාසිදායක බවත්ය. මෙමඟින් සංචාරකයන්ට අන්තර්ජාලය ඔස්සේ තම හෝටල් කලින් වෙන් කරවා ගැනීමේ හැකියාව පවා ලැබෙන බවද ඔහු පවසයි. මයික්‍රොසොෆ්ට් ආයතනයේ DPE අධ්‍යක්ෂවෙලින්ටන් පෙරේරා මහතාද මෙහිදී අදහස් දැක්වීය.“ශ්‍රී ලංකාව වැනි සංවර්ධනය වෙමින් පවතින රටකට අවශ්‍යතාක්ෂණික සහාය ලබා දීමඅපේ වගකීමයි. මෙරටට සංචාරකයන්ගේ ආකර්ශණය හාඅවධානය ලබාගත හැකි තවත් ක්‍රමයක් තමයි ලංකාවේ ඇති ආකර්ෂණීය ස්ථාන පිළිබඳ තොරතුරු ඩිජිටල් පද්ධති තුළට ඇතුලත් කිරීම. සංචාරක කර්මාන්තයම කේන්ද්‍ර කරමින් මෙම City App එක නිර්මාණය වුවද, එමඟින් ආයෝජන වාසි ද සැලසෙනවා. උදාහරණයක් ලෙස ගතහොත්, හම්බන්තොට නගරය ගැන සලකා බලද්දී එය දැන් සංචාරක ප්‍රදේශයක් පමණක්ම නොවේ, යටිතල පහසුකම් සංවර්ධනය වීමත් සමඟම දැන් මෙම නගරය ආයෝජන කලාපයක් බවටද පත් වී තිබෙනවා.ඒ නිසා මෙහි තවත් අරමුණක් තමයි හම්බන්තොට ප්‍රදේශයට ආයෝජකයන් හා ව්‍යවසායකයන් ආකර්ශනය කර ගැනීම. ඒ සම්බන්ධ අනාගත සැලසුම් දැනටමත් අපි සිදුකරනවා\"යැයිද ඔහු පැවසීය.", "URL": "https://sinhala.adaderana.lk/news.php?nid=32697", "Category": null, "Parent URL": null}