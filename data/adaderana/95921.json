{"Source": "Adaderana", "Timestamp": "September 11, 2018 01:58 pm", "Headline": "කාන්දු වූ තෙල් අද සම්පූර්ණයෙන් ඉවත් කරයි", "News Content": "මුතුරාජවෙල තෙල් ගබඩා සංකීර්ණය වෙත ඉන්ධන ගෙන යන නලයෙන් කාන්දු වූ තෙල් වෙරළ තීරයෙන් ඉවත් කිරිමේ කටයුතු අද (11) පස්වරුව වන විට අවසන් කිරීමට බලාපොරොත්තු වන බව නාවික හමුදාව පවසයි. නාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර මහතා පැවසුවේ නාවික හමුදාවේ සහ වෙරළාරක්ෂක බලකායේ නිළධාරින් 300කට අධික පිරිසක් තෙල් ඉවත් කිරීමේ කටයුතුවල නිරතව සිටින බවයි. සෙනසුරාදා(08) පෙරවරුවේ මුතුරාජවෙල ගබඩා සංකීර්ණයට ඉන්ධන ගෙන යන නලයක කාන්දුවක් සිදු වූ අතර වහා ක්‍රියාත්මක වූ ඛණිජ තෙල් නීතිගත සංස්ථාවේ නිළධාරින් අදාල කාන්දුව නතර කිරිමට පියවර ගෙන ඇත. කෙසේවෙතත් නලයෙන් කාන්දු වූ ඉන්ධන මුහුදට එක් වී තිබූ අතර ඒවා දික්ඕවිට සිට උස්වැටකෙයියාව දක්වා වූ වෙරළ තීරයේ විසිරී ගොස් තිබේ. ඒ අනුව පසුගිය ඉරිදා උදෑසන සිට වෙරළ තීරයේ තැන්පත්ව ඇති තෙල් තට්ටු ඉවත් කිරිමේ කටයුතු ආරම්භ කළ අතර එම කටයුතු තවදුරටත් සිදු කෙරෙන බව නාවික හමුදාව සඳහන් කළේය", "URL": "https://sinhala.adaderana.lk/news.php?nid=95921", "Category": null, "Parent URL": null}