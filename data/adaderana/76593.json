{"Source": "Adaderana", "Timestamp": "August 23, 2017 12:36 pm", "Headline": "රයන් යළි රිමාන්ඩ්", "News Content": "වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් යළි රක්ෂිත බන්ධනාගාර ගත කරන ලෙස මාලිගාකන්ද මහේස්ත්‍රාත් අධිකරණය නියෝග කර තිබේ.පසුගියදා පැවති සයිටම් විරෝධී පාගමනක් අතරතුර සෞඛ්‍ය අමාත්‍යංශයට බලහත්කාරයෙන් කඩා වැදී එහි දේපලවලට අලාභහානී සිදුකළ බවට ඔහුට චෝදනා එල්ල වී තිබුණි.ඒ අනුව පසුගිය සිකුරාදා රයන් ජයලත් නීතීඥයෙකු මාර්ගයෙන් අධිකරණය වෙත ඉදිරිපත් වීමෙන් අනතුරුව අද දිනය දක්වා රක්ෂිත බන්ධනාගාර ගත කෙරුණි.අද (23) දිනයේ නඩුව මාලිගාකන්ද ප්‍රධාන මහේස්ත්‍රාත් දුලානි එස්.සේරසිංහ මහත්මිය හමුවේ විභාගයට ගත් අතර එහිදී රයන් ජයලත් මේ මස 25 වන දින දක්වා රක්ෂිත බන්ධනාගාර ගත කරන ලෙසට මහේස්ත්‍රාත්වරිය නියෝග කළ බව අද දෙරණ අධිකරණ වාර්තාකරු සඳහන් කළේය.මේ අතර මාලඹේ සයිටම් පෞද්ගලික වෛද්‍ය විද්‍යාලයට විරෝධය පළ කරමින් ලබන 30 වන දින දිවයිනේ සෑම නිවසක් ඉදිරිපිට පන්දමක් දල්වා තබන ලෙස සයිටම් විරෝධී ජනපවුර සංවිධානය පවසයි.ජාතික වෘත්තීය සමිති මධ්‍යස්ථානයේ කැඳවුම්කරු වසන්ත සමරසිංහ මහතා සඳහන් කළේ මේ සඳහා සියලු දෙනාගේ දායකත්වය අපේක්ෂා කරන බවයි.", "URL": "https://sinhala.adaderana.lk/news.php?nid=76593", "Category": null, "Parent URL": null}