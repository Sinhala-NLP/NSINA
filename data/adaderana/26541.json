{"Source": "Adaderana", "Timestamp": "August 13, 2012 10:07 am", "Headline": " තරගපාවාදීමක් සිදුවෙලාද?-පරීක්ෂණ ඇරඹෙයි!", "News Content": "දූෂණ හා අක්‍රමිකතා චෝදනාවකට අදාළව හමුවී ඇති ටේප් රෙකෝඩරය පිළිබඳ ජාත්‍යන්තර ක්‍රිකට් කවුන්සිලය සමග එක්ව පරීක්ෂණයක් ආරම්භකර ඇති බව ශ්‍රී ලංකා ක්‍රිකට් ආයතනය පවසයි. නීති විරෝධී දූෂණ හා අක්‍රමිකතා චෝදනාවක් සම්බන්ධයෙන් කියැවෙන දුරකතන සංවාදයක් රහසේ පටිගත කර ඇති ටේප් රෙකෝඩරයක් ඉකුත් දා හමුවී ඇති අතර එහි කොපියක් පුවත්පතකටද,ජාත්‍යන්තර ක්‍රිකට් කවුන්සිලයටද ලැබී ඇති බව සඳහන්ය. ශ්‍රී ලංකාවේ මේ දිනවල පැවැත්වෙන ප්‍රීමියර් ලීග් තරග අධීක්ෂණය සඳහා පැමිණ සිටින ජාත්‍යන්තර ක්‍රිකට් කවුන්සිලයේ දූෂණ විරෝධී හා ආරක්ෂක ඒකකයට මෙම හඬපටයේ පිටපතක් ලැබීමෙන් අනතුරුව ඒ සම්බන්ධයෙන් ජාත්‍යන්තර ක්‍රිකට් කවුන්සිලයට දන්වා තිබේ. කෙසේ වෙතත් මේ පිළිබඳ ජාත්‍යන්තර ක්‍රිකට් කවුන්සිලය විසින් මේවන විට ශ්‍රී ලංකා ක්‍රිකට් ආයතනය දැනුවත් කර ඇති බවත්,ඒ අනුව ඒ පිළිබඳ ඉදිරි ක්‍රියාමාර්ග ගන්නා බවත් ශ්‍රී ලංකා ක්‍රිකට් ආයතනය නිවේදනය කරයි.", "URL": "https://sinhala.adaderana.lk/news.php?nid=26541", "Category": null, "Parent URL": null}