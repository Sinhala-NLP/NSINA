{"Source": "Adaderana", "Timestamp": "March 1, 2012 11:37 am", "Headline": " ජිනීවා යෝජනාවෙන් බැංකු පද්ධතියට බලපෑම් එල්ලවෙනවලු..?", "News Content": "එක්සත් ජාතීන්ගේ මානව හිමිකම් කවුන්සිලය වෙත ශ්‍රී ලංකාවට එරෙහිව යෝජනාවක් ගෙන ඒමට උත්සාහ කිරීම මෙරට ප්‍රධාන පෙළේ වාණිජ හා විශේෂිත බැංකු පද්ධතියට බලපෑමක් වී ඇති බව එම බැංකු විසින් ඒකාබද්ධව නිවේදනයක් නිකුත් කරමින් පවසයි. වසර 30ක යුද්ධය නිමා කළ ශ්‍රී ලංකාව ප්‍රගතිය කරා ළඟා වෙමින් සිටිය දී එම ප්‍රගතිය නොසලකා මෙවැනි යෝජනාවක් ගෙන ඒම සුදුසු නොවන බව එම ඒකාබද්ධ නිවේදනයේ දැක්වෙයි. එවැනි යෝජනාවක් ගෙන ඒම හරහා ශ්‍රී ලංකාවේ දැනට සිදුවෙමින් තිබෙන ප්‍රතිසන්ධාන කටයුතු වලට අනවශ්‍ය පීඩනයක් සහ බලපෑමක් ඇති වනු ඇති බව බැංකු විසින් නිකුත් කළ ඒකාබද්ධ නිවේදනයේ සඳහන් වේ. ශ්‍රී ලංකාවේ අර්බුද වෙනුවෙන් අභ්‍යන්තර විසඳුමක් සුදුසු බව ජාත්‍යන්තර ප්‍රජාව විසින් ද පිළිගනු ඇති බව මෙරට ප්‍රධාන පෙළේ බැංකුවල විශ්වාසය වී තිබේ. ඒ අනුව මේ පිළිබඳ සලකා බලා ශ්‍රී ලංකාවට ගරු කරමින් ජාත්‍යන්තර ප්‍රජාව කටයුතු කරනු ඇති බව ඔවුන්ගේ විශ්වාසය වී ඇත.", "URL": "https://sinhala.adaderana.lk/news.php?nid=22502", "Category": null, "Parent URL": null}