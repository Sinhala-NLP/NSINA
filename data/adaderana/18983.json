{"Source": "Adaderana", "Timestamp": "September 26, 2011 06:43 pm", "Headline": "තල වපුරා මුං නෙලන්නට බෑ", "News Content": "එක්සත් ජාතික පක්ෂයේ හා ජනතා විමුක්ති පෙරමුණේ නායකයින්ට අද දවසේ නෙලා ගන්නට සිදුව ඇත්තේ ඔවුන් විසින්ම වැපිරූ බීජවල අස්වැන්න යයි ශ්‍රී ලංකා නිදහස් පක්ෂ මහ ලේකම්,සෞඛ්‍ය අමාත්‍ය මෛත්‍රීපාල සිරිසේන මහතා පවසයි. රනිල් වික්‍රමසිංහ සහ සෝමවංශ අමරසිංහ යන මහත්වරුන් විසින් කළ කී දෑ වල ප්‍රතිඵල අද ඔවුන්ට අත්දකින්නට සිදුව ඇති බව අමාත්‍යවරයා පෙන්වා දුන්නේය. \"තල වපුරපු අයට තල මුං වපුරපු අයට මුං\"යනුවෙන් ගැමි කියමනක් ඇති බව සිහිපත් කළ අමාත්‍යවරයා විපක්ෂයේ නායකයින් මුහුණ දී ඇත්තේ එවැනි අත්දැකීමකට බව සිහිපත් කළේය. එසේ වුවද විපක්ෂයේ නායකයින්ට අත්ව ඇති මෙම ඉරණම පිළිබඳ තමන් ශ්‍රී ලංකා නිදහස් පක්ෂයේ මහ ලේකම්වරයා ලෙස ඉතා කනගාටුවට පත්වන බවද මෛත්‍රීපාල සිරිසේන මහතා කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. අදට යෙදුණු දිවංගත අග්‍රාමාත්‍ය එස්.ඩබ්ලිව්.ආර්.ඩි.බණ්ඩාරණායක ශ්‍රීමතාණන්ගේ 52 වැනි ගුණසමරුව සිහිපත් කරමින් එතුමා මේ රටේ මහා සමාජ පෙරළියක් සිදු කළ යුග පුරුෂයකු බවත්,මානව හිතවාදී සමාජයක් ගොඩනැඟීම සඳහා එතුමා කළ ‍සේවය ඓතිහාසික හා අමරණීය වන බවත් කියා සිටියේය. එස්.ඩබ්ලිව්.ආර්.ඩි.බණ්ඩාරණායක ශ්‍රීමතාණන්ගේ 52 වැනි ගුණසමරුව නිමිත්තෙන් පැවති ප්‍රධාන උත්සවය ත්‍රෙයිනිකායික මහා සංඝරත්නයේ සහභාගීත්වයෙන් නිට්ටඹුව , හොරගොල්ල බණ්ඩාරණායක සමාධිය අසලදී පැවැත් විණි. මෙම අවස්ථාවට අග්‍රාමාත්‍ය දි.මු.ජයරත්න මහතා සහ හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ඇතුළු පවුලේ සාමාජිකයින් ද එක්ව සිටියහ.", "URL": "https://sinhala.adaderana.lk/news.php?nid=18983", "Category": null, "Parent URL": null}