{"Source": "Adaderana", "Timestamp": "October 20, 2011 10:03 am", "Headline": "බවුසරය නිවසේ ගැටෙයි -රියදුරු හා සහායක මරුට", "News Content": "අද(20) අලුයම ගම්පහ පොලිස් වසමේ කොළඹ නුවර ප‍්‍රධාන මාර්ගයේ කි.මී 25 කණුව අසල පාකට් වංගුව අසලදී කොළඹ දෙස සිට නුවර දෙසට ධාවනය වූ බවුසර් රථයක් මාර්ගයෙන් ඉවතට පැන නිවසක ගැටීමෙන් රිය අනතුරක් සිදුවී ඇත. රිය අනතුරින් තුවාල ලැබූ නිවසේ සිටි කාන්තාවක් ගම්පහ රෝහලට ඇතුලත් කර ඇති අතර බවුසර් රථයේ රියදුරු සහ රිය සහායක මියගොස් ඇති බව පොලිසිය පවසයි. මෘත ශරීර ගම්පහ රෝහලේ මෘත ශරීරාගාරයේ තබා ඇති බවත්, පශ්චාත් මරණ පරීක්ෂණ අද දිනට නියමිතව ඇති බවත් පොලිසිය සඳහන් කරයි. මියගිය රියදුරු වයස අවුරුදු 31 ක් වූ සුනිල් තිලකරත්න නැමැති නියන්ගල, ඉහළගම, මුන්වත්ත ප‍්‍රදේශයේ පදිංචිකරුවකු වන අතර මියගිය රිය සහායක වයස අවුරුදු 30 ක් වූ රාමසාන් සසිදරන් නැමැති මික්කොනිවත්ත, දික්ඔය ප්‍රදේශයේ පදිංචිකරුවෙක් වන බව ද සඳහන්ය. ගම්පහ පොලීසිය සිද්ධිය සම්බන්ධව වැඩිදුර විමර්ශන කටයුතු පවත්වාගෙන යයි.", "URL": "https://sinhala.adaderana.lk/news.php?nid=19468", "Category": null, "Parent URL": null}