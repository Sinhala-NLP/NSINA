{"Source": "Adaderana", "Timestamp": "January 13, 2015 09:03 am", "Headline": "පාප් වහන්සේ ලංකාවට සම්ප්‍රාප්තවෙයි - පිළිගැනීම අති උත්කර්ෂවත් අන්දමින්", "News Content": "අති උතුම් ශුද්ධෝත්තම ෆ්‍රැන්සිස් පාප් වහන්සේ මීට සුළු මොහොතකට පෙර ලංකාවට සැපත් වී තිබේ. ඒ උදෑසන 8.55ට පමණ ශුද්ධෝත්තම ෆ්‍රැන්සිස් පාප් වහන්සේ රැගත් ගුවන්යානය කටුනායක බණ්ඩාරනායක ගුවන් තොටුපලට මෙසේ සම්ප්‍රාප්ත වී ඇත. මෙරටට පැමිණෙන ලද පාප් වහන්සේ ජනාධිපති මෛත්‍රීපාල සිරිසේන මහතා සහ අති උතුම් මැල්කම් කාදිනල් රංජිත් හිමිපාණන් විසින් පිළිගනු ලබන ලදී. පාප් වහන්සේ නමක් ශ්‍රී ලංකාවට පැමිණෙන තෙවන අවස්ථාව මෙයවෙයි. පාප් වහන්සේ පිළිගැනීමේ අවස්ථාවට ජනපති ආර්යාව, අගමැති රනිල් වික්‍රමසිංහ, හිටපු ජනපතිනි චන්ද්‍රිකා බණ්ඩාරනායක කුමාරතුංග මහත්මිය, ඇතුළු දේශපාලනඥයින් පිරිසක් ද මෙම අවස්ථාවට එක්ව සිටියහ. පාප් වහන්සේ ගුවන් තොටුපළට පැමිණිමෙන් පසු උන්වහන්සේ වෙනුවෙන් ත්‍රිවිද හමුදා උත්තමචාරයක් ද පිරිනැමුණු ආචාර වෙඩිමුර 21ක්ද තබන ලදී. අනතුරුව පාප් වහන්සේ වෙනුවෙන් සැකසූ විශේෂ පීඨිකාව මතට උන්වහන්සේ සැපත්වීමෙන් පසු කුඩා දැරියන් පිරිසක් විසින් විශේෂ ගීතයක් ගයනා කළහ. පසුව ජනපති මෛත්‍රිපාල සිරිසේන මහතා එම ස්ථානයේදී පාප් වහන්සේගේ පැමිණීම ශ්‍රී ලංකාවට ඉමහත් වටිනාකමක් යැයි රැස්ව සිටි පිරිස අමතමින් කියා සිටි අතර අනතුරුව පාප් වහන්සේද සිය ශ්‍රී ලංකා සංචාරය ගැන අදහස් දැක්වීය. ඉන් අනතුරුව පාප් වහන්සේ සිය සම්ප්‍රාප්තිය ගැන විශේෂ සමරු පොතක සටහනක්ද තැබීය. කටුනායක ගුවන් තොටුපළින් දිවයිනට පැමිණි පාප් වහන්සේ මේවන විට විශේෂ රිය පෙරහැරකින් කොළඹට කැඳවාගෙන එන අතර උන්වහන්සේට ආචාර කිරීම සඳහා මග දෙපස විශාල ජනතාවක් එක් රොක් වී සිටිති.", "URL": "https://sinhala.adaderana.lk/news.php?nid=48642", "Category": null, "Parent URL": null}