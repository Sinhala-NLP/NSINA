{"Source": "Adaderana", "Timestamp": "October 9, 2013 07:29 am", "Headline": " සෞදි ගිය තවත් කතකට හිරිහැර - ලංකාවට ඇවිත් රෝහලේ", "News Content": "සෞදි අරාබියේ ගෘහ සේවය සඳහා ගොස් එහිදී විවිධ හිරිහැර වලට ලක්ව මෙරටට පැමිණි කාන්තාවක් බලංගොඩ මූලික රෝහලේ ප්‍රතිකාර ලබමින් සිටියි. බලංගොඩ වේවැල්වත්ත ප්‍රදේශයේ පදිංචි කාරියක වන කාපාති තම්බජි නැමති 38 හැවිරිදි මෙම කාන්තාව, සෞදි අරාබියට ගොස් ඇත්තේ 2012 වසරේදී ය. තමා සේවයට ගිය දිනයේ පටන් එම නිවස හිමි කාන්තාව විසින් තමාට විවිධ වධ හිංසා කළ බව එම කාන්තාව පවසයි. වසර දෙකක් මුළුල්ලේ පීඩාවට පත් කිරීමෙන් අනතුරුව දිනක් තමා සිහිසුන් වූ බවත්, ඉන්පසු නිවස හිමි කාන්තාව විසින් තමාව රැගෙන විත් මහ මඟ දමාගොස් තිබූ බවත් ඇය සඳහන් කරයි. පසුව සෞදියේ ශ්‍රී ලංකා තානාපති කාර්යාලයේ නිලධාරීන්ගේ මැදිහත් වීමෙන් තමා මෙරටට එවූ බව ඇය පවසයි. මැදපෙරදිග රැකියාව කරන ශ්‍රී ලාංකික ගෘහ සේවිකාවන්ට මුහුණ දීමට සිදුව ඇති දුක්ගැහැට පිළිබඳ ඊයේ පාර්ලිමේන්තුවේදී ද කතාබහට ලක්විය. එක්සත් ජාතික පක්ෂ පාර්ලිමේන්තු මන්ත්‍රී රන්ජන් රාමනායක මහතා මේ පිළිබඳ එහිදි ප්‍රශ්න කර සිටි අතර ඊට ප්‍රතිචාර දැක්වුයේ විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතායි.", "URL": "https://sinhala.adaderana.lk/news.php?nid=38011", "Category": null, "Parent URL": null}