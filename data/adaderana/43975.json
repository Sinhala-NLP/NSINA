{"Source": "Adaderana", "Timestamp": "June 15, 2014 11:38 am", "Headline": "සාලියවැව පොලිස් ස්ථානාධිපතිට ස්ථාන මාරුවක් ", "News Content": "වහාම ක්‍රියාත්මක වන පරිදි සාලියවැව පොලිස් ස්ථානාධිපතිවරයා නුවරඑළිය පොලිස් කොට්ඨාශයට මාරුකර තිබේ. පොලිස්පතිවරයාගේ නියෝගයකට අනුව අදාළ ස්ථාන මාරුවීම ලබාදී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. කරුවලගස්වැව ප්‍රාදේශීය සභාවේ උප සභාපතිවරයා අත්අඩංගුවට ගැනීමේ සිද්ධියේ දී පොලිස් ස්ථානාධිපතිවරයා කටයුතු කළ ආකාරය සම්බන්ධයෙන් ඔහුට චෝදනා එල්ල වී තිබේ. නීති විරෝධීව වැලි ප්‍රවාහනය කළ පුද්ගලයෙකු අත්අඩංගුවට ගැනීමට ගිය අවස්ථාවේ දී උප සභාපතිවරයා ඊට බාධා එල්ල කිරීම හේතුවෙන් ඔහු අත්අඩංගුවට ගනු ලැබුණි. එම අවස්ථාවේ දී උප සභාපතිවරයා අධිකරණයට ඉදිරිපත් කිරීමට සාලියවැව පොලිස් ස්ථානාධිපතිවරයා කටයුතු නොකිරීම හේතුවෙන් ඔහුට එරෙහිව රාජකාරී පැහැර හැරීමේ චෝදනා එල්ල වී තිබේ. අදාළ චෝදනා හේතුවෙන් සාලියවැව පොලිස් ස්ථානාධිපතිවරයාට ස්ථාන මාරුවීමක් ලබාදි ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=43975", "Category": null, "Parent URL": null}