{"Source": "Adaderana", "Timestamp": "July 17, 2014 03:29 pm", "Headline": "බැස්ටියන් මාවතේ කප්පම්කරුවන් අල්ලනු", "News Content": "බැස්ටියන් මාවත බස් පර්යන්තයේ කප්පම් ලබාගන්නා පුද්ගලයින් අත්අඩංගුවට ගැනීම සඳහා පුළුල් මෙහෙයුමක් දියත් කරන ලෙසට පුද්ගලික ප්‍රවාහන සේවා අමාත්‍ය සී.බී රත්නායක මහතා උපදෙස් ලබා දී තිබේ. ජාතික ගමනාගමන කොමිෂන් සභාවේ සභාපති රේණුක පෙරේරා මහතා වෙත අමාත්‍යවරයා මෙම උපදෙස් ලබාදුන් බව පුද්ගලික ප්‍රවාහන සේවා අමාත්‍යංශය සඳහන් කළේය. කොළඹ සිට අන්තර් පළාත් බස් රථ ධාවනය ආරම්භ කරන බැස්ටියන් මාවත බස් පර්යන්තය නිරික්ෂණය කිරීමේ චාරිකාවක නිරත වීමෙන් අනතුරුව අමාත්‍යවරයා මෙලෙස උපදෙස් ලබා දී ඇත. කප්පම් ලබාගන්නා පුද්ගලයින් අත්අඩංගුවට ගැනිම සඳහා පොලිසියේ සහයෙන් තවදුරටත් වැටලීම් සිදුකරන ලෙසද අමාත්‍යවරයා උපදෙස් ලබාදී තිබේ. එමෙන්ම බස් රථයට හිමි නියමිත වේලාවට සිය ගමන් වාරය ආරම්භ කිරීම අනිවාර්යය කරන ලෙසටත් අමාත්‍යවරයා ජාතික ගමනාගමන කොමිසම වෙත දැනුම් දී ඇත. බස් පර්යන්තයේ පවතින අඩුපාඩු මගින්ගේ ගමන් පහසුව වෙනුවෙන් විධිමත් කරන ලෙස ද සී.බී රත්නායක අමාත්‍යවරයා දැනුම් දුන් බව පුද්ගලික ප්‍රවාහන සේවා අමාත්‍යංශය සඳහන් කළේය. බැස්ටියන් මාවත බස් පර්යන්තයෙන් දිනකට බස් රථ 1200ත් 1500ත් අතර ප්‍රමාණයක් ගමන් ආරම්භ කරන අතර දෛනිකව බස් පර්යන්තය වෙත මගීන් ලක්ෂ එකහමාරක් පමණ පැමිණෙන බව සඳහන්ය.", "URL": "https://sinhala.adaderana.lk/news.php?nid=44737", "Category": null, "Parent URL": null}