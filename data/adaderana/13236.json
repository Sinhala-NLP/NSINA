{"Source": "Adaderana", "Timestamp": "January 3, 2011 11:58 am", "Headline": "පකිස්ථාන එම් කියු එම් පක්ෂය විපක්ෂයේ අසුන් ගනියි", "News Content": "පකිස්ථාන් රජයේ ප්‍රධාන හවුල්කරුවෙකු වන එම්. කියු. එම්. පක්ෂය විපක්ෂයේ අසුන් ගැනීමට තීරණය කර තිබේ. මෙම තීරණයත් සමඟ පකිස්ථානු රජය අස්ථාවර භාවයක් ගොඩනැගෙනු ඇති බව විදෙස් වාර්තා පවසයි. මන්ත්‍රී ආසන 341 න් යුත් පකිස්ථාන පාර්ලිමේන්තුවේ ආසන 181ක් එරට ආණ්ඩු පක්ෂය සතුවෙයි. ඉන් මන්ත්‍රී ධූර 25ක්ම එම්. කියු. එම් පක්ෂයට අයත් වෙයි. එම පක්ෂය විපක්ෂයේ අසුන් ගතහොත් පකිස්ථානු ආණ්ඩු පක්ෂයේ මන්ත්‍රී ආසන සංඛ්‍යාව 156 දක්වා අඩු වනු ඇත. රජය පවත්වාගෙන යාමට නම් අවම ආසන 172ක් අවශ්‍ය වේ. එම්. කියු. එම්. පක්ෂය විපක්ෂයේ අසුන් ගැනීමට ගත් තීරණයත් සමග පකිස්ථානු රජය තවදුරටත් පවත්වාගෙන යාම සඳහා තවත් ආසන 16ක් අවශ්‍ය බව විදෙස් මාධ්‍ය පවසයි. මේ හේතුවෙන් පකිස්ථානු අග්‍රාමාත්‍ය යුසුෆ් රාසා ගිලානි සුළු පක්ෂ සමඟ සාකච්ඡා කිරීමට සූදානම් වන බව සඳහන්ය.", "URL": "https://sinhala.adaderana.lk/news.php?nid=13236", "Category": null, "Parent URL": null}