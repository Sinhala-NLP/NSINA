{"Source": "Adaderana", "Timestamp": "January 29, 2014 02:46 pm", "Headline": "මෙවර මැතිවරණයට විදේශ නිරීක්ෂකයින් නැහැ", "News Content": "මෙවර පළාත් සභා මැතිවරණය සඳහා විදේශ නිරීක්ෂකයින් යොදා නොගන්නා බව මැතිවරණ කොමසාරිස් මහින්ද දේශප්‍රිය මහතා පවසයි. මෙවර පළාත් සභා මැතිවරණය සෙනසුරාදා දිනක පැවැත්වීමට නියමිත බවත්, දකුණු පලාත් සභාවේ සහ බස්නාහිර පළාත් සභාවේ පමණක් ඡන්ද දායකයින් ලක්ෂ 60ක් පමණ සිටින බවත්, මුළු රටේම මැතිවරණය සඳහා ඡන්ද දායකයින් මිලියන 14.7ක් සිටින බවද අද(29) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම මැතිවරණ කාර්යාලය මගින් කිසිදු අපේක්ෂකයෙකුගේ නාම යෝජනා ප්‍රතික්ෂේප නොකරන බවත්, නාම යෝජනා වැරදි සහගත අයුරින් ඉදිරිපත් කළ තිබුණොත් පමණක් එය ප්‍රතික්ෂේප කරන බවත් හෙතෙම අවධාරණ කළේය. තවද මෙවර මැතිවරණය සඳහා මිලියන 1200ක් පමණ වියදම් වන බවත්, එයින් විශාල වියදමක් දැරීමට සිදුවන්නේ විදුලිය සඳහා බවත්, ඒ මහතා එම මාධ්‍ය හමුවේදී කියා සිටියේය. එසේම මෙවර පළාත් සභා මැතිවරණය සඳහා මධ්‍යස්ථාන දළ වශයෙන් කොළඹට 1400ක්, ගම්පහ‍ට 1315, කළුතර 615, ගාල්ල 704, හම්බන්තොට 405, මාතර 440ක් පමණ ඇති බව ඔහු කීවේය. එක් ඡන්ද මධ්‍යස්ථානයක් සඳහා නිලධාරීන් 17ත් සහ 7ත් අතර ගණනක් යෙදවීමට කටයුතු කිරීමට සිදුවන බවත්, ජන්ද මධ්‍යස්ථාන රාජකාරී සඳහා නිලධාරීන් පනස් පන්දාහසක් පමණ යෙදවීමට සිදුවී ඇති බවත්, හෙතෙම අවධාරණය කර සිටියේය. ගියවර මැතිවරණය සඳහා භාවිතා කරන ලද විනිවිද පෙනෙන ප්ලාස්ටික් ඡන්ද පෙට්ටි මෙවර මැතිවරණයට භාවිතා කරන බවද ඒ මහතා එහිදී පෙන්වා දුන්නේය. නාම ‍යෝජනා පත්‍රයට ව්‍යාජ නම් සහ ව්‍යාජ පුද්ගලයින් ඇතුළත් වීම වැලැක්වීම සඳහා ජාතික හැඳුනුම්පත හෝ උප්පැන්න සහතිකය ඉදිරිපත් කළ යුතු බවත්, ජාතික හැඳුනුම්පතේ හෝ උප්පැන්න සහතිකයේ සඳහන් නම් වලින් බැහැර වෙනත් නම් හෝ අකුරු නාමයෝජනා පත්‍රයට ඇතුළත් නොකළ යුතු බවත්, ඒ මහතා එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=40738", "Category": null, "Parent URL": null}