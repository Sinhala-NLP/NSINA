{"Source": "Adaderana", "Timestamp": "January 5, 2018 06:22 am", "Headline": "මුලතිව්වල සිටි භූතයා අල්ලයි-ජනතාවට බිය නොවෙන්නයි උපදෙස්", "News Content": "මුලතිව් ප‍්‍රදේශය පුරා පැතිර ගිය උණ රෝගය ඉන්ෆ්ලුවන්සා-බී වෛරස් උණක් බවට හදුණාගෙන ඇති බැවින් ජනතාව ඒ සම්බන්ධයෙන් කිසිදු බියක් ඇතිකර නොගත යුතු බව උතුරු පළාත් සෞඛ්‍ය අමාත්‍යාංශයේ විශේෂඥ වෛද්‍ය ආර්.කේසවන් මහතා නිවේදනයක් මගින් දැණුම් දී තිබේ. මේ උණ රෝගය නිසා ඉතා කෙටි කලක් ඇතුළතදී මුලතිව් පළාතේ රෝගීන් 10 දෙනෙකු මරණයට පත් වූ අතර අවසාන අවරට පසුගිය 2 වෙනිදා කාන්තාවක් මේ උණ රෝගයට ගොදුරු වී මියයාමත් සමගම මුලතිව් ජනතාව විශ්වාස කළේ යාපනයේ මෙන්ම භූත උවදුරක් හේතුවෙන් මේ මරණ සිදුවනු ඇතැයි යනුවෙනි. මුලතිව් පළාතෙන් එක දිගටම උණ රෝගය වැළැදුණු රෝගීන් 9 දෙනෙකු මිය යාමත් සමගම උතුරු පළාත් සෞඛ්‍ය අධ්‍යක්ෂවරයා ඒ පිළිබදව සෞඛ්‍ය අමාත්‍යාංශයට කරුණු ඉදිරිපත් කිරීමෙන් පසුව කොළඹ සිට විශේෂඥ විද්‍යවරුන් පිරිසක් මුලතිව් දිස්ත‍්‍රික්කයට පැමිණ ඒ සම්බන්ධයෙන් පරීක්ෂණ ආරම්භ කොට තිබුණි. එම පරීක්ෂණවලට අනුව මුලතිව් පළාතේ පැතිර ගොස් ඇත්තේ ඉන්ෆ්ලුවන්සා -බී වර්ගයට අයත් වෛරස් උණක් බවට විශේෂඥ වෛද්‍යවරු පිරිස හදුනාගෙන තිබේ. මේ උණ රෝගය ඉතා පහසුවෙන් පාලනය කිරීමට හැකියාවක් ඇති නිසා ජනතාව බියට පත් නොවන මෙන් දැණුම් දෙමින් කේසවන් විශේෂඥ වෛද්‍යවරයා විසින් නිකුත් කල නිවේදනය මුලතිව් නගරය පුරා ශබ්ද වාහිනී යන්ත‍්‍රවල ආධාරයෙන් ජනතාව වෙත දැනුම් දී තිබේ. මීට අමතරව සෞඛ්‍ය සේවකයින් හරහා ජනතාව දැණුවත් කිරීමේ වැඩ පිළිවෙලක්ද මුලතිව් දිස්ත‍්‍රික්කය පුරා ආරම්භ කොට ඇත. ජනතාව දැණුවත් කරණ අතරතුර එම වෛරස් උණ රෝගය පැතිර යාම වැලැක්වීම පිණිස විශේෂ වැඩ පිළිවෙලක් දියත් කොට ඇති බවද උතුරු පළාත් සෞඛ්‍ය අමාත්‍යාංශයේ විශේෂඥ වෛද්‍ය කේසවන් මහතා පවසයි.", "URL": "https://sinhala.adaderana.lk/news.php?nid=82524", "Category": null, "Parent URL": null}