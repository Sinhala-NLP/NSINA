{"Source": "Adaderana", "Timestamp": "November 27, 2013 02:14 pm", "Headline": "ප්‍රශ්නපත්‍ර පිට කළ සැකකරුවෙක් ජාතික පාසලක දේශන තියන්නේ කොහොමද?", "News Content": "2012 අ.පො.ස (සා/පෙ) විභාගයේ විද්‍යා ප්‍රශ්න පත්‍රය පිටකළ බවට චෝදනා ලැබ සිටින ටියුෂන් විද්‍යා ගුරුවරයා විසින් ජාතික පාසලක සම්මන්ත්‍රණයක් පැවැත්වීම පිළිබඳ පරීක්ෂණයක් කළ යුතු බව ලංකා ගුරු සංගමය පවසයි. ගම්පහ ප්‍රදේශයේ උපකාර පංති ගුරුවරයෙකු ලෙස ප්‍රසිද්ධියට පත්ව ඇති සම්පත් අත්තටගේ නමැති අය 2012 අ.පො.ස (සා/පෙ) විභාගයේ විද්‍යා ප්‍රශ්න පත්‍රය පිටකළ බවට චෝදනා ලැබ අත්අඩංගුවට පත්ව අධිකරණයට ඉදිරිපත් කරනු ලැබීමෙන් පසු මේ වන විට ඇප මත නිදහස් වී සිටියි. අපරාධ පරීක්ෂණ දෙපාර්තමේන්තුව විසින් අදාළ සිදුවීම සම්බන්ධයෙන් තවදුරටත් පරීක්ෂණ කටයුතු සිදුකරන අතර නඩු විභාගයද තාමත් සිදුවෙමින් පවතියි. මෙවැනි තත්ත්වයක් තිබියදී කොලොන්නාව රාජසිංහ ජාතික පාසලේ ඊයේ දිනයේ චූදිත ගුරුවරයා ගෙන්වා පාසල් වේලාව තුළ සම්මන්ත්‍රණයක් පවත්වා ඇති බවත්, ඒ සඳහා ශ්‍රී ජයවර්ධනපුර අධ්‍යාපන කලාපයේ සියලුම පාසල්වල සා/පෙ දරුවන් සහභාගි කරවා ඇති බවත් ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා පවසයි. අධිකරණයේ විභාගවෙමින් පවත්නා නඩුවක ප්‍රධාන සැකකරුවෙකු පාසල් වේලාව තුළ ජාතික පාසලකට ගෙන්වා මෙලෙස සම්මන්ත්‍රණයක් පැවැත්වීම කිසිසේත්ම අනුමත කළ නොහැකි බව හෙතෙම අද දෙරණට කියා සිටියේය. මේ පිළිබඳව ලංකා ගුරු සංගමය විසින් කලාප අධ්‍යාපන අධ්‍යක්ෂවරයාත්, විභාග කොමසාරිස්වරයාත් දැනුවත් කර ඇති නමුත් ඒ පිළිබඳ කිසිදු ක්‍රියාමාර්ගයක් ගැනීමට කටයුතු කර නැතැයි ස්ටාලින් මහතා චෝදනා කළේය.", "URL": "https://sinhala.adaderana.lk/news.php?nid=39141", "Category": null, "Parent URL": null}