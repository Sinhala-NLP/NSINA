{"Source": "Adaderana", "Timestamp": "October 26, 2012 03:03 pm", "Headline": "ඖෂධයක් වැරදී කාන්තාවක් මියයාම ගැන සෞඛ්‍ය අමාත්‍යංශයත් විමර්ශන අරඹයි", "News Content": "පෞද්ගලික ඔසුහලකින් ලබාදුන් වැරදි ඖෂධයක් නිසා හොරණ ප්‍රදේශයේ කාන්තාවක් මියයාම සම්බන්ධයෙන් සෞඛ්‍ය අමාත්‍යාංශය විමර්ශනයක් ආරම්භ කර තිබේ. අදාළ මරණය සම්බන්ධයෙන් පොලිස් දෙපාර්තමේන්තුව විසින් සිදුකරන පරීක්ෂණවලට අමතරව සෞඛ්‍ය අමාත්‍යාංශය විසින් ද වහාම විමර්ශන ආරම්භ කරන ලෙස අමාත්‍ය මෛත්‍රීපාල සිරිසේන මහතා විලවුන් උපකරණ හා ජාතික ඖෂධ නියාමන අධිකාරියට උපදෙස් ලබාදී ඇතැයි සඳහන්ය ඒ අනුව එම අධිකාරියේ ආහාර හා ඖෂධ පරීක්ෂණ නිලධාරීන් විසින් ඊයේ (25) දිනයේ මේ සම්බන්ධ පරීක්ෂණ කටයුතු ආරම්භ කර තිබේ. එම විමර්ශනවලදී අනාවරණය වී ඇත්තේ අදාළ ඔසුහලට ඖෂධ අලෙවි කිරීම සඳහා බලපත්‍රයක් නොමැති බවයි. අදාළ කාන්තාවට වෛද්‍යවරයා විසින් දියවැඩියාව සඳහා ලබාදෙන ඖෂධයක් නිර්දේශ කර තිබුණද අදාළ ඔසුහලෙන් ඇයට ලබා දී ඇත්තේ පිළිකා නාශක ඖෂධයක් බව අනාවරණය වී තිබේ. එම ඖෂධය ද වැරදි මාත්‍රාවකින් ලබාදී ඇති බව විමර්ශනයේ දී අනාවරණය වී ඇත. අදාළ සිද්ධිය සම්බන්ධයෙන් තවදුරටත් පරීක්ෂණ පැවැත්වෙන අතර සිද්ධියට සම්බන්ධ පෞද්ගලික ඔසුහලට සහ ඖෂධ නිකුත් කළ පුද්ගලයාට එරෙහිව නඩු පැවරීමට විමර්ශනවලින් අනතුරුව පියවර ගන්නා බව සෞඛ්‍ය අමාත්‍යාංශය සඳහන් කරයි. වැරදි ඖෂධයක් ලබාදීම හේතුවෙන් මෙලෙස ජීවිතක්ෂයට පත්වුයේ හොරණ ප්‍රදේශයේ පදිංචි 62 හැවිරිදි කාන්තාවකි.", "URL": "https://sinhala.adaderana.lk/news.php?nid=28639", "Category": null, "Parent URL": null}