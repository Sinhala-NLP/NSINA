{"Source": "Adaderana", "Timestamp": "January 8, 2012 03:53 pm", "Headline": "  මහ බැංකුවෙන් අපිරිසිදු නෝට්ටු සොයයි", "News Content": "දිවයින පුරා ඇති අපවිත්‍ර මුදල් නෝට්ටු එක්රැස් කිරීමේ වැඩපිළිවෙළක් ක්‍රියාත්මක කිරීමට ශ්‍රී ලංකා මහ බැංකුව තීරණය කර තිබේ. රුපියල් 10 , 20 සහ 50 යන වටිනාකමින් යුත් මුදල් නෝට්ටු මෙලෙස එක් රැස් කිරීමට තීරණය කර ඇති බව මහබැංකු අධිපති අජිත් නිවාඩ් කබ්රාල් මහතා ප්‍රකාශ කරයි. ඒ අනුව ඉදිරි සති දෙක ඇතුළත පාසල් , වෙළඳ සංකීර්ණ සහ අදාළ මුදල් නෝට්ටු වැඩි වශයෙන් ගැවසෙන ස්ථාන මූලික කර ගනිමින් මෙම වැඩපිළිවෙළ ක්‍රියාත්මක කිරීමට නියමිතය. ඒ අනුව අපවිත්‍ර මුදල් නෝට්ටු මහ බැංකුවට ලබා ගෙන ඒ සඳහා නව මුදල් නෝට්ටු නිකුත් කිරීම සිදු කරන බව අජිත් නිවාඩ් කබ්රාල් මහතා ප්‍රකාශ කළේය. විශේෂයෙන් මේ වන විට දිවයින පුරා විශාල වශයෙන් අපවිත්‍ර වූ රුපියල් 10 , 20 සහ 50 අගයන්ගේ මුදල් නෝට්ටු භාවිතා වුවද එම මුදල් නෝට්ටු මහ බැංකුවට ලබා ගැනීමේ සෘජු වැඩපිළිවෙළක් ක්‍රියාත්මක නොවන බැවින් මෙම වැඩපිළිවෙළ ක්‍රියාත්මක කරන බව කබ්රාල් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21246", "Category": null, "Parent URL": null}