{"Source": "Adaderana", "Timestamp": "October 21, 2015 12:00 pm", "Headline": "කොණ්ඩයාට ගම්පහෙන් ඇප - ගෙදර නොයා බන්ධනාගාරයට", "News Content": "කොටදෙණියාව, සේයා සදෙව්මි දැරිය ඝාතනයේ සැකකරුවෙකු වී මිනුවන්ගොඩ මහේස්ත්‍රාත් උසාවියෙන් නිදහස් කෙරුණු කොණ්ඩයා හෙවත් දුනේෂ් ප්‍රියශාන්ත ගම්පහ මහේස්ත්‍රාත් අධිකරණයේ ද ඔහුට එරෙහිව තිබූ චෝදනා 2ක් සම්බන්ධයෙන් ද අද ඇප මත නිදහස් කර තිබේ.ගම්පහ, බෙම්මුල්ල ප්‍රදේශයේ ළමා අපචාර සිද්ධියක් සම්බන්ධයෙන් එල්ල වු චෝදනා මත අද ගම්පහ මහේස්ත්‍රාත් අධිකරණයට ඉදිරිපත් කළ සැකකරු ඇප මත මුදාහැරීමට මහේස්ත්‍රාත් ටිකිරි.කේ ජයතිලක මහතා එසේ නියෝග කර ඇත.එහිදී රුපියල් 50,000 බැගින් වූ ශරීර ඇප 2ක් මත ඔහු නිදහස් කිරීමට අධිකරණය නියෝග කර ඇතත් ඔහුගේ මව සහ සහෝදරිය කොණ්ඩයා ගමට රැගෙනයාම අනතුරුදායක බැවින් ඊට අත්සන් නොකර ඇති බව අප වාර්තාකරු පැවසීය.මේනිසා හෙතෙම නැවතත් මහර බන්ධනාගාරයට රැගෙන ගොස් ඇති අතර මීළඟ නඩු දිනය ලබන 23දා දක්වා කල්ගොස් ඇත.මේ අතර අත්තනගල්ල මහේස්ත්‍රාත් අධිකරණයෙන් නිකුත් කර තිබූ වරෙන්තුවෙන්ද ඔහු ඊයේ නිදහස් කර ඇති බව පැවසේ.", "URL": "https://sinhala.adaderana.lk/news.php?nid=54584", "Category": null, "Parent URL": null}