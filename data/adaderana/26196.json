{"Source": "Adaderana", "Timestamp": "July 31, 2012 08:21 am", "Headline": "වයඹ පළාතේ වෙද සංකේත වැඩ වර්ජනයක්", "News Content": "වයඹ පළාත් සභාවට අයත් රජයේ වෛද්‍යවරුන් සංකේත වැඩ වර්ජනයක නිරතවීමට තීරණය කර තිබේ. අද(31) දිනය තුළ මෙම වැඩ වර්ජනය ක්‍රියාත්මක කරන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද සොයිසා මහතා සඳහන් කළේය. පළාත් සභා රෝහල්වල වෛද්‍යවරුන්ගේ දුරකථන දීමනා සම්බන්ධයෙන් පවතින ගැටලුවක් මෙම වැඩ වර්ජනයට හේතුවී ඇත. අවස්ථා ගණනාවකදීම පළාත් බලධාරීන් මේ සම්බන්ධයෙන් දැනුවත් කළද මෙතෙක් සිය ගැටලුවට විසඳුම් ලැබී නොමැති බව වෛද්‍ය නවීන් සොයිසා මහතා සඳහන් කළේය.", "URL": "https://sinhala.adaderana.lk/news.php?nid=26196", "Category": null, "Parent URL": null}