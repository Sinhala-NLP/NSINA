{"Source": "Adaderana", "Timestamp": "June 3, 2016 04:25 pm", "Headline": "  අලි සිද්ධියේ නඩු විභාගය අත්හිටුවයි ", "News Content": "කොළඹ මහාධිකරණයෙන් නියෝගයක් ලැබෙන තුරු නීති විරෝධී අලි ඇතුන් ළඟ තබාගැනීමේ සිද්ධියට අදාළ නඩුව විභාග කිරීම අත්හිටුවන බව කොළඹ ප්‍රධාන මහේස්ත්‍රාත් ගිහාන් පිලපිටිය මහතා ප්‍රකාශ කර තිබේ.අදාළ පැමිණිල්ල අද(03) කැඳවු අවස්ථාවේ දී රජයේ නීතීඥවරයා සඳහන් කර සිටියේ වනජීවී දෙපාර්තමේන්තුව භාරයේ සිටි අලි ඇතුන් 15 දෙනෙකු මුදාහරින මෙන් පසුගියදා කොළඹ මහේස්ත්‍රාත් අධිකරණය දුන් නියෝගය මේ වන විට කොළඹ මහාධිකරණය මගින් අත්හිටුවා ඇති බවයි.එම නිසා මහාධිකරණයෙන් තීන්දුවක් ලැබෙන තුරු මෙම නඩුව සළකා බැලීම අත්හිටුවන මෙන් රජයේ නීතීඥවරයා ඉල්ලීමක් කර තිබේ.එහිදී ප්‍රධාන මහේස්ත්‍රාත් ගිහාන් පිලපිටිය මහතා සඳහන් කර සිටියේ මහාධිකරණයේ නියෝගයක් ලැබීමෙන් පසුව අදාළ නඩු විභාගය කැඳවීම සුදුසු බවයි.මෙහිදී ප්‍රධාන මහේස්ත්‍රාත් ගිහාන් පිලපිටිය මහතා විවෘත අධිකරණයේ ප්‍රකාශයක් කරමින් කියා සිටියේ තමා ඉකුත්දා නිකුත් කළ නියෝගය ආපසු කැඳවීමෙන් වැළකී සිටියේ, එසේ සිදුවුවහොත් රජයේ නීතීඥවරයාගේ ශබ්දයට බිය වී එය තමන් කළ බවට මතයක් පැතිරී යන නිසා බවයි. එම නිසා අදාළ නියෝගය තමන් අඛණ්ඩව ක්‍රියාත්මක කළ බව ද මහේස්ත්‍රාත්වරයා සඳහන් කළේය. කෙසේවෙතත් නඩු විභාගය ජුලි මස 15 වැනිදා දක්වා කල් තැබුණි.", "URL": "https://sinhala.adaderana.lk/news.php?nid=60744", "Category": null, "Parent URL": null}