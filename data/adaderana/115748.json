{"Source": "Adaderana", "Timestamp": "August 5, 2019 08:58 am", "Headline": "සටන් පාඨයට ගිය මව්කිරි", "News Content": "මව්කිරිවල වටිනාකම පැහැදිලි කිරීම සඳහා කොලොම්බියාවේ පැවැති රැලියක් පිළිබද විදෙස් මාධ්‍ය වාර්තා කර තිබුණි. එය සංවිධානය කර තිබුණේ ලෝක මව්කිරි ලබාදීමේ සතියට සමගාමීවයි. මව්කිරි ලබාදීමට මව්වරුන් දිරිමත් කිරීම සඳහා වූ විශේෂ වැඩපිළිවෙලක් කොලොම්බියාවේ බොගොටෝ අගනුවරදී පැවැත්විය. එහිදී මව්වරුන් 2000ක් වීදි බැස සිය දරුවන්ට මව්කිරි ලබාදෙමින් මවක විසින් දරුවාට කිරි ලබාදීමේ වටිනාකම පෙන්වා දුන්නේය. මව්කිරි ලබාදීමේ ඉසව්ව නම්කර තිබුණේ පර්කේ ඩෙස් ලොස් නොවියෝස් ලෙසයි. ඔවුන් එහිදී මව්කිරි ලබා දෙන්නැයි ඉල්ලා සටන්පාඨ කියමින් ජනතාව දැනුම්වත් කිරීමටත් කටයුතු කළේය. ලෝක සෞඛ්‍ය සංවිධානයේ වාර්තාවලට අනුව බිළිදෙකුට අත්‍යවශ්‍ය ප්‍රධානම පෝෂණ මාධ්‍ය ලෙස මව්කිරි හදුනාගෙන තිබේ. ඉන් දරුවන් වයසින් වැඩෙත්ම සවි ශක්තියෙන් හා මානසික ශක්තියෙන් වර්ධනය වන බව එම වාර්තා වැඩිදුරටත් පවසයි. කෙසේ නමුත් කොලොම්බියානු රජය 2015 වසරේ දී කල සමීක්ෂණයකට අනුව නිරන්තරයෙන් මව්කිරි ලැබෙන්නේ වයස මාස 06ට අඩු ළදරුවන්ගෙන් සියයට 36ක ප්‍රතිශතයකට පමණයි. එය 2005 වසරට සාපේක්ෂව සියයට 10ක ප්‍රතිශතයකින් පහළ යාමක්. අගෝස්තු මස 01 සිට 07වැනිදා දක්වා කාලසීමාව නම්කර ඇත්තේ ලෝක මව්කිරි ලබාදීමේ සතිය ලෙසයි. මෙම ඉසව්ව ඊට සමගාමීව සංවිධානය කර තිබුණි.", "URL": "https://sinhala.adaderana.lk/news.php?nid=115748", "Category": null, "Parent URL": null}