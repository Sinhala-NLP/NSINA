{"Source": "Adaderana", "Timestamp": "March 20, 2011 10:07 am", "Headline": "ලිබියාවට එරෙහි ප්‍රහාර ඇරඹෙයි", "News Content": "බටහිර රටවල් ලිබියාවට එරෙහිව ප්‍රහාර ආරම්භ කර තිබේ. බ්‍රිතාන්‍ය, අමෙරිකාව හා ප්‍රංශය ලිබියාවේ මරමස්ථාන ඉලක්ක කරගනිමින් මිසයිල ප්‍රහාර 110 ක් එල්ල කර ඇති බව සඳහන්ය. ට්‍රිපෝලි නගරයේ හඳුනාගත් ඉලක්ක වෙත බටහිර ගුවන් යානා මගින් බෝම්බ ප්‍රහාර ද එල්ල කර ඇති බව විදෙස් මාධ්‍ය වාර්තා කරයි. ප්‍රංශ ගුවන් යානා එල්ල කළ ප්‍රහාර මගින් ලිබියානු හමුදාවන්ගේ සන්නද්ධ රථ කිහිපයක් විනාශ විය. ලිබියානු නායක කර්නල් මුවම්මර් ගඩාෆි මෙල්ල කිරීම සඳහා බ්‍රිතාන්‍ය ගුවන් යානා ද ක්‍රියාත්මක වී ඇති බව බ්‍රිතාන්‍ය අගමැති ඩේවිඩ් කැමරන් තහවුරු කර තිබේ. බටහිර රටවල් එල්ල කරන ප්‍රහාර මගින් සාමාන්‍ය ජනතාව ද මියයමින් සිටින බව ලිබියානු නායක කර්නල් ගඩාෆි පවසයි. එරට මාධ්‍ය ඔස්සේ ජනතාව අමතා ඇති ලිබියානු නායකයා ලිබියානු ජනතාව අවදානමකට ලක්ව ඇති බව වැඩිදුරටත් පවසා ඇත. බටහිරට එරෙහිව සියලු දෙනා නැගී සිටිය යුතු බව ඔහු සෙසු රටවල නායකයින්ගෙන් ඉල්ලා තිබේ.", "URL": "https://sinhala.adaderana.lk/news.php?nid=14956", "Category": null, "Parent URL": null}