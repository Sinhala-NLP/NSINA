{"Source": "Adaderana", "Timestamp": "November 26, 2013 12:01 am", "Headline": "මේක සාමාන්‍ය පෙළ ළමයෙක්  ලියන වාක්‍ය රචනාවක් වගෙයි", "News Content": "2014 අයවැය වාර්තාව සාමාන්‍ය පෙළ ළමයෙකු විසින් ලියන වාක්‍ය රචනාවක් මෙන් බව ජ.වි.පෙ. ප්‍රධාන ලේකම් ටිල්වින් සිල්වා මහතා පවසයි. ඔහු මේ බව සඳහන් කරන්නේ 2014 අයවැය වාර්තාව විරුද්ධව ජ.වි.පෙ. විසින් සංවිධානය කළ උද්ඝෝෂණය අමතමින්ය. එම අවස්ථාවේදී ඔහු විසින් දැක් වූ අදහස් පහත පරිදි වේ. අද(25) අපි බොරැල්ලේ සිට හයිඞ් පිටියට ආවේ මහින්ද රාජපක්ෂ ජනතාවගේ ඇස්වලට වැලි ගහලා ගෙනාපු සුරංගනා කතාවේ ඇත්ත ජනතාවට පහදලා දෙන්නයි. මහින්ද රාජපක්ෂ පහුගිය කාලේ ආසියාවේ ආශ්චර්ය ගැන කතා කළා. සංවර්ධනේ ගැන නන්දෙඩෙව්වා. නගර ලස්සන කරද්දී, පිටරටවල්වල අය ගෙනල්ලා සමුළු පවත්වද්දී කම්කරු, ගොවි, ශිෂ්‍ය, තරුණ බලවේග අයවැය දිහා බලාගෙන හිටියා. අයවැය කියද්දී කාගෙත් ඉල්ලීම් ඉටුවෙලා නැහැ. මේ අයවැය ජනතාවට හිතකර එකක් නොවේ. ආර්ථික උපායමාර්ග නැහැ. පීඩාවට පත් වූ ජනතාවට සහන නැහැ. ණය ගෙවන්න වැඩපිළිවෙලක් නැහැ. බදුබර වැඩිකරනවා. බඩුමිල වැඩිකරනවා. මේ හිස් ලියවිල්ලට වැඩකරන ජනතාව, ධීවර ජනතාව ශිෂ්‍යයෝ, තරුණයෝ රවටන්න ජනතා විමුක්ති පෙරමුණ ඉඩ තියන්නේ නැහැ. ආණ්ඩුවේ සෙප්පඩ විජ්ජාවලින් ජනතා විමුක්ති පෙරමුණ රවට්ටන්න බැහැ. අපි කලින්ම දැනගෙන හිටියා මහින්ද රාජපක්ෂ කියවන්නේ බොරු ලියවිල්ලක් කියලා. මේක හරියට සාමාන්‍ය පෙළ ළමයෙක් ලියන වාක්‍ය රචනාවක් වගෙයි. ඕක අහන්න මහින්ද රාජපක්ෂගේ තේ එක බොන්න ජනතා විමුක්ති පෙරමුණේ මන්ත‍්‍රීවරු පාර්ලිමේන්තුවට ගියේ නැහැ. මහින්ද රාජපක්ෂ හැමදේටම අත උස්සන මන්ත‍්‍රීවරු පාවිච්චි කරලා මේක සම්මත කර ගනීවි. සම්මත උනේ නැතත් බඩු මිල නග්ගන්නේ ගැසට්වලින්. මේ ගැසට්වලින් බඩුමිල වැඩි කරන එකයි. ගැසට්වලින් බදුගහන එකයි සියල්ල පරද්දන්න ක‍්‍රමයක් තියෙනවා. ඒ තමයි පීඩාවට පත්වුණු ජනයා පාරට බැහැලා මේ ධනපති ආණ්ඩුවට එරෙහිව සටන් කරන එක. ඒ සටනේ පළමු පියවර තමයි අද තියලා තියෙන්නේ. 2013 වසර සඳහා මහින්ද රාජපක්ෂ කෝටි 740ක් වෙන්කරගත්තා. දවසකට කෝටි දෙකක්. මේ සැරේ අයවැයෙන් රුපියල් කෝටි 856යි. ගිය වසරට වඩා කෝටි 116ක් වැඩි කරගත්තා. වැඩිකරගත්ත ගාන පමණක් දවසකට කෝටි 32ක්. දැන් පෙන්වනවා ජනතාවට සහන දෙන අයවැයක් කියලා. ඒ නිසා දැන් ජනතා විරෝධය වැඩිවෙන්න කලින් ජනාධිපතිවරණයක් කැඳවන්න හදනවා. ඒ මැතිවරණය තමයි පහුගිය කාලේ චෝගම් සමුළුව තියලා පටන් ගත්තේ. කෝටි ගණන් වියදම් කළා. ගොවියට, වතුකම්කරුවට, ධීවරයට, ශිෂ්‍යට සහන දෙන්න මුදල් නැහැ. චාල්ස්ට කේක් කවන්නේ මැදමූලනෙන් ගෙනාව සල්ලිවලින් නෙවෙයි. මහජන මුදල්වලින්. දැන් අමාත්‍යාංශවලින් ගත්ත මුදල් පියවන්න පාර්ලිමේන්තුවෙන් කෝටි 160ක් ඉල්ලනවා. ඔටුන්න දාගන්න කෝටි ගණන් වියදම් කරලා දැන් පරිපූරක ඇස්තමේන්තු දානවා. ඊට පස්සේ රටපුරා කටවුට් දාලා, පීන්තූර ගහලා ජනාධිපතිවරණයට ප‍්‍රචාරක වැඩ කරනවා. මේ වගේ නාස්තිකාරයෝ ලෝකයේ හිටියා. මාකෝස්, බැටිස්ටා වගේ ඒකාධිපතියෝ තමයි ජනතාවගේ මුදල් මේ විදියට වියදම් කළේ. මේ සමුළුවෙන් ලැබුණ පුංචි ආර්ථික වාසියක් පෙන්වන්න කියලා අපි ආණ්ඩුවට අභියෝග කරනවා. ජාත්‍යන්තරව රට අපකීර්තියට ලක්වුණා පමණයි. මහින්ද රාජපක්ෂට ඒකෙන් වැඩක් නැහැ. ව්‍යාපාරික සමුළුවේ ප‍්‍රධාන දේශනය කළේ කැසිනෝකාරයෙක්. දැන් රටේ හදන්න යන්නේ අමුතු ආර්ථිකයක්. මහින්ද රාජපක්ෂ බුදුන් වදිනවා වගේ පැකර් වදිනවා. ඕන දේකට පැකර්. රටපුරා කැසිනෝ සූදු පොළවල් තියෙන්නේ. සූදු කෙළින ණයට කන ආර්ථිකයක් පමණයි තිබෙන්නේ. නිෂ්පාදන ආර්ථිකයක් හදන යෝජනා නැහැ. කෘෂිකර්මාන්තය, ධීවර කර්මාන්තයට, තේ පොල් රබර් කර්මාන්තය දියුණු කරන්න වෙන් කළේ නැහැ. ජනාධිපතිවරණය වෙනුවෙන් දන්සල් දෙන්න වෙන්කරගෙන තිබෙනවා. මේක ජනතාවට බරපටවපු, ජනතාවගේ දුක්ගැනවිලිවලට කන්නොදීපු අයවැයක්. මේ අය වැය පරද්දන්න ඕනෑ. අයවැය පරද්දලා විතරක් මදි. මහින්ද රාජපක්ෂත්, කොල්ලකාරී ආර්ථික ප‍්‍රතිපත්තිත්, ධනවාදී සමාජ ක‍්‍රමයත් එකට තියලා පරාජය කළ යුතුයි. අපි ආණ්ඩුවට කියන ඔය යන පාරේ යන්න කියලා. මහින්ද රාජපක්ෂට අපි කියනවා ඔයා යන්න අධිරාජ්‍යවාදයට ගැති පාරේ, කැසිනෝ රජාගේ පාරේ, ජනතාවට බරපටවන පාරේ, ඒකාධිපති පාරේ යන්න කියලා කියනවා. අපි යනවා ජනතාවට ජයග‍්‍රහණ ලබාදෙන පාරේ. සටන් කරන පාරේ. ධනවාදය පරාජය කරලා අලූත් රටක් හදන පාරේ. ඒ ගමන ඉතා ඉක්මනින් ජයග‍්‍රහණය කරා ළගාවිය යුතුව තිබෙනවා. මහින්ද රාජපක්ෂගේ ආණ්ඩුවේ ප‍්‍රාදේශීය සභාවල අයවැය පරාජයට පත්වෙනවා. ඒක ප‍්‍රාදේශීය සභාවලින් නවත්වන්නේ නැතිව පළාත් සභා දක්වා පාර්ලිමේන්තුව දක්වා ගෙන්න ඕනෑ. මේ ආණ්ඩුව පරාජය කරන්න අමාරු නැහැ. ජනතාවගේ ඉල්ලීම් ලබාදෙන්න බැරිනම් බැහැපන් සිංහාසනෙන් කියලා කනෙන් ඇදලා එලියට දාලා හැමෝටම සතුටින් ජීවත් වෙන්න පුළුවන් නිෂ්පාදන ආර්ථිකයක් හදන රටක් එහි ඵල ජනතාවට සාධාරණය බෙදී යන සමාජ ක‍්‍රමයක් නිර්මානය කරන සටනක් ආරම්භ කරන්න ඕනෑ. මේ සටන තව තවත් බලවේග එකතු කරගනිමින් පොදු ජනතාව ඒකරාශී කරගනිමු. එහි නායකත්වය ජනතා විමුක්ති පෙරමුණ බාරගනිිමු. රතු ධජය වටා සියල්ල එකතු කරමු. ධනවාදය අධිරාජ්‍යවාදය, ඒකාධිපතිවාදය. පවුල්වාදය පරාජය කරලා සැබෑ ජනතා ජයග‍්‍රහණයක් සඳහා සටන් වදිමු.", "URL": "https://sinhala.adaderana.lk/news.php?nid=39112", "Category": null, "Parent URL": null}