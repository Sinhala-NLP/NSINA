{"Source": "Adaderana", "Timestamp": "January 29, 2019 05:34 pm", "Headline": "වව්නියාව නගරසභා සේවකයින් පාරට", "News Content": "වව්නියාව, සාලම්බපුරම් ප‍්‍රදේශයේ පිහිටි කසළ එක්රැස් කරන මධ්‍යස්ථානය වෙත කසළ බැහැරකිරීමට ප‍්‍රදේශවාසීන් පිරිසක් ඉඩලබානොදීම හේතුවෙන් එයට විරෝධය පළකරමින් වව්නියාව නගරසභා සේවකයින් හා මන්ත‍්‍රීවරුන් අද(29) දහවල් යාපනය නුවර ඒ නවය මාර්ගය අවහිර කර විරෝධතාවක නිරතවිණි. වව්නියාව දිස්ත‍්‍රික් ලේකම් කාර්යාලය ඉදිරිපිට යාපනය නුවර ප‍්‍රධාන මාර්ගයට කසළ පැටවූ ට‍්‍රැක්ටර් රථ ලොරි රථ රැගෙනවිත් මාර්ගය අවහිර කොට විරෝධතාවයේ නිරතවීම හේතුවෙන් මාර්ගයේ රථවාහන ධාවනය අඩාලවී තිබුණි. වව්නියාව නගරසභා බල ප‍්‍රදේශයේ, වව්නියාව දකුණ දෙමළ ප‍්‍රාදේශිය සභා බල ප‍්‍රදේශයන්ගෙන් ඉවත් කරන කසළ වසර 25 අධික කාලයක් සාලම්බපුරම් හි ස්ථානයක් වෙත බැහැරකිරීම් සිදුකළද වර්තමානයේ අදාළ ප‍්‍රදේශයේ නිවාස සෑදිම හේතුවෙන් එකතුවන කසල ඉවත් කිරීමට නොහැකිවී ඇති බව වව්නියාව නගර සභා සහ ප‍්‍රාදේශිය සභා මහජන නියෝජිතයින් පැවසීය. කසල පැටවූ ට‍්‍රැක්ටර් රථ හා ලොරි රථ කසල බැහැරකරන සාලම්බපුරම් ප‍්‍රදේශයට අද(29) රැගෙන යමින් සිටියදී ප‍්‍රදේශවාසීන් පිරිසක් විසින් නගර සභා සේවකයින් පලවා හැරි බවද විරෝධතාවයට එක්ව සිටි නගර සභා සේවකයින් පැවසීය. සේවකයින් පැවසූවේ අදාළ කාරණය හේතුවෙන් කසල පිරවූ ට‍්‍රැක්ටර් රථ හා ලොරි රථ රැගෙනයාමට ස්ථානයක් නොතිබූ බැවින් කසළ පිරවූ රථ උදෑසන වව්නියාව දිස්ත‍්‍රික් ලේකම් කාර්යාලය ඉදිරිපිට නවතා තබා විසඳුමක් නොමැති බැවින් මහජන නියෝජිතයින් හා සේවකයින් ගැටළුවට විසඳුමක් ලබාගැනීමේ අරමුණින් මෙලෙස මාර්ගය වසාදැමූ බවයි. පොලිස් ආරක්ෂාව ලබාදෙන්නේ නම් තවදුරටත් කසළ බැහැරකිරීම සිදුකරන බවත් නැතිනම් දිස්ත‍්‍රික් ලේකම් කාර්යාලය අසල කසළ බැහැරකිරීම ආරම්භ කරන බවත් විරෝධතාවයට එක්වූ නගර සභා සේවකයින් පැවසීය. විරෝධතාකරුවන් පැය තුනකට ආසන්න කාලයක් මාර්ගය වසා දමා සිටි අතර ගැටළුවට විසඳුමක් ලැබෙනතෙක් මාර්ගය විවෘත නොකරන බවද සේවකයින් හා මහජන නියෝජිතයින් පවසා සිටියහ. ගැටළුව සම්බන්ධයෙන් වව්නියාව දිස්ත‍්‍රික් ලේකම්වරයාගේ ප‍්‍රධානත්වයෙන් සාකච්ජාවක් පැවැත්වෙමින් පවති. විරෝධතාවයට නගර සභා නිලධාරීන්, මහජන සෞඛ්‍ය පරීක්ෂකවරුන් සහ වව්නියාව දකුණ දෙමළ ප‍්‍රාදේශිය සබා නිලධාරීන්ද එක්ව සිටියහ.", "URL": "https://sinhala.adaderana.lk/news.php?nid=103298", "Category": null, "Parent URL": null}