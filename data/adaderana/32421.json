{"Source": "Adaderana", "Timestamp": "March 15, 2013 08:17 am", "Headline": "ශ්‍රී ලංකාවට එරෙහි යෝජනාව අද", "News Content": "ශ්‍රී ලංකාවේ මානව හිමිකම් සම්බන්ධයෙන් වන අමෙරිකානු යෝජනාව අද (15) එක්සත් ජාතීන්ගේ සංවිධානයේ මානව හිමිකම් කවුන්සිලයට ඉදිරිපත් කිරීමට නියමිතව තිබේ. අදාළ යෝජනාව නිල වශයෙන් මානව හිමිකම් කවුන්සිල සැසිවාරයේ න්‍යාය පත්‍රයට ඇතුළත් කර ඇති බව වාර්තා වේ. ඊයේ දහවල් එක දක්වා එම යෝජනාවලියට සංශෝධන ඉදිරිපත් කිරීම සඳහා අවස්ථාව ලබා දී තිබිණි. පසුගිය සිකුරාදා දැක්වූ විරෝධතා සැලකිල්ලට ගෙන මෙතෙක් ශ්‍රී ලංකා රජය මානව හිමිකම් සම්බන්ධයෙන් ගෙන ඇති පියවර අගය කිරීම ද අදාළ යෝජනාවට ඇතුළත් කර තිබේ. මේ අතර අමාත්‍ය මහින්ද සමරසිංහ මහතා අද දිනයේ මානව හිමිකම් කවුන්සිල සැසිවාරය ඇමතීමට නියමිතය. උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කිරීම ඇතුළු කරුණු කිහිපයක් සම්බන්ධයෙන් එහිදී ඔහු කවුන්සිලය දැනුවත් කරනු ඇති බව විදේශ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=32421", "Category": null, "Parent URL": null}