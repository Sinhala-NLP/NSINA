{"Source": "Adaderana", "Timestamp": "November 23, 2010 03:52 pm", "Headline": "පාරිභෝගික ‍සේවා අධිකාරියේ වැටලීම් 100% න් ඉහළ ගිහිල්ලා", "News Content": "පාරිභෝගික ‍සේවා අධිකාරිය සිදුකරන වැටලීම් 100% න් ඉහළ ගොස් ඇති බව සමුපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා අද(23) පාර්ලිමේන්තුවේදී ප්‍රකාශ කළේය. මේ වසරේ ඔක්තෝබර් මාසය දක්වා පමණක් වැටලීම් හයදහස් පන්සිය හැත්තෑ හතක් සිදුකර ඇති බව අමාත්‍යවරයා පෙන්වා දෙයි. ඉන් වැඩිම ප්‍රමාණයක් සිදුකර ඇත්තේ මැයි මාසයේ සිට ඔක්තෝබර් මාසය දක්වා කාලය තුළදි බව ජොන්ස්ටන් ප්‍රනාන්දු අමාත්‍යවරයා සඳහන් කළේය. එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා වාචිකව නැඟු පැනයකට පිළිතුරු දෙමින් අමාත්‍යවරයා අද පාර්ලිමේන්තුව හමුවේ මෙම කරුණු සඳහන් කළේය. පාරිභෝගික අධිකාරිය සිදුකළ වැටලීම් වලදී ගෙවී ගිය තුන් මසට පමණක් රුපියල් මිලියන තුනක ආදායමක් ලබාගෙන ඇති බව ද ජොන්ස්ටන් ප්‍රනාන්දු අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=12357", "Category": null, "Parent URL": null}