{"Source": "Adaderana", "Timestamp": "December 28, 2011 02:50 pm", "Headline": "ඛනිජ තෙල් නීතිගත සංස්ථාවෙන් අශෝක විද්‍යාලයට  ලක්ෂ 13 ක් වෙන්කරයි", "News Content": "අනුරාධපුර මහවිලච්චිය ප‍්‍රාදේශීය ලේකම් කොට්ඨාශයට අයත් ඉතා අවම පහසුකම්වලින් යුත් සියඹලාගස්වැව අශෝක විද්‍යාලය රුපියල් ලක්‍ෂ 13 කට අධික මුදලක වියදමින් සම්පූර්ණයෙන්ම ප‍්‍රතිසංස්කරණය කොට සිසු අයිතියට පත්කිරීමට ලංකා ඛනිජ තෙල් නීතිගත සංස්ථාව විසින් සැලසුම් කර තිබේ. ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතාගේ උපදෙස් පරිදි ලංකා ඛනිජ තෙල් නීතිගත සංස්ථාවේ සමාජ සත්කාරක සේවාවක් ලෙස දැයට කිරුළ 2012 ට සමගාමීව එම පාසල ප‍්‍රතිසංස්කරණය කිරීමට නියමිතය. මේ සඳහා ප‍්‍රතිපාදන ලංකා ඛනිජ තෙල් නීතිගත සංස්ථාවේ බෙදුම්කරුවන් විසින් ලබාදීමට නියමිත බව ඛනිජ තෙල් කර්මාන් අමාත්‍යංශය විසින් නිකුත් කළ නිවේදනයක දැක්වේ. ඒ අනුව අශෝක විද්‍යාලයට අයත් ප‍්‍රධාන ගොඩනැගිලි දෙක රුපියල් හයලක්‍ෂ විසිහත්දාහක වියදමින් ප‍්‍රතිසංස්කරණය කෙරෙන අතර ගුරු නිවාසය රුපියල් 127000ක වියදමින් ප‍්‍රතිසංස්කරණය කෙරේ. එමෙන්ම රුපියල් 55000ක වියදමින් පාසලේ පානීය ජල අවශ්‍යතාව සම්පූර්ණ කිරීමට නියමිත අතර විදුහල්පති කාමරය රුපියල් 72000ක වියදමින් ප‍්‍රතිසංස්කරණය කෙරේ. පුස්තකාලය රුපියල් 104000ක වියදමින් ප‍්‍රතිසංස්කරණය කෙරන අතර පාසල් වත්තේ වැට රුපියල් 132000ක වියදමින් ඉදිකිරීමට නියමිතය. දැනට පාසලේ විදුලි පහසුකම් නොමැති අතර රුපියල් ලක්‍ෂ 2ක වියදමින් සම්පූර්ණ පාසලටම විදුලිය ලබාදීමට පියවර ගෙන ඇත. අමාත්‍ය සුසිල් පේ‍්‍රමජයන්ත මහතාගේ විශේෂ උපදෙස් පරිදි ලංකා ඛනිජ තෙල් බෙදුම්කරුවන්ගේ දායකත්වයෙන් සහ ලංකා ඛනිජ තෙල් නීතිගත සංස්ථාවේ අලෙවි අංශයේ හා ඛනිජ තෙල් සංස්ථා උතුරු මැද ප‍්‍රාදේශීය කාර්යාලයේ මැදිහත්වීමෙන් මෙම විද්‍යාලය ප‍්‍රතිසංස්කරණය කොට සිසු අයිතියට පැවරීමට නියමිය.", "URL": "https://sinhala.adaderana.lk/news.php?nid=21006", "Category": null, "Parent URL": null}