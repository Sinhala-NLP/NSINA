{"Source": "Adaderana", "Timestamp": "June 6, 2019 08:35 pm", "Headline": "මහින්ද තවත් හමුවක", "News Content": "සමස්ථ ලංකා ජාතික කළුගල් නිෂ්පාදන සංගමයේ නියෝජිතයින් සහ විපක්‍ෂ නායකවරයා අතර හමුවක් විජේරාම නිල නිවසේදී පැවැත්වුණි. ඊයේ(05) මෙම හමුව සිදුව ඇති බව විපක්‍ෂ නායක කාර්යාල පවසයි. පාස්කු ඉරුදින සිදුවූ ත්‍රස්ත ප්‍රහාරයත් සමඟ කළුගල් නිෂ්පාදනයේ යෙදී සිටින්නන් හට වෙඩි බෙහෙත් නිකුත් කිරීම නවතා ඇති නිසා ඔවුනට මුහුණ දීමට සිදුවී ඇති ගැටළු පිළිබඳව විපක්‍ෂ නායකවරයා දැණුවත් කිරීමට ඔවුන් මෙහිදී කටයුතු කළේය. 2500 ක් පමණ පිරිසක් ඍජුව කළුගල් නිෂ්පාදන කර්මන්තයේ යෙදී සිටින අතර, එම ක්‍ෂේත්‍රයට අදාලව ලක්‍ෂ 06ක් පමණ පිරිසක් වක්‍ර රැකියාවල නියුතු බැවින් ඔවුන් සියලු දෙනාම මේ වන විට දැඩි අසීරු තත්වයකට පත්ව ඇති බව ඔහුන් මෙහිදී පෙන්වා දුන්නේය. රට තුළ අතිශය දරුණු යුද්ධයක් පැවති කාලයේදී පවා කිසිදු වාරණයකින් තොරව මෙම කර්මානත්තයේ යෙදෙන්නන්ට වෙඩි බෙහෙත් ලබාදීමට එවකට පැවති රජයන් කටයුතු කළ බවත් වෙඩි බෙහෙත් නිකුත් නොකිරීම නිසා ඉඳිකිරීම් ක්‍ෂේත්‍රයටද මෙහි බලපෑම් එල්ල වී ඇති බව මෙහිදී වැඩිදුරටත් පැවසීය. ඔවුන් මුහුණ දී ඇති ගැටළු පිළිබඳව රජයේ අවධානය ඉදිරියේදී යොමුකිරීමට කටයුතු කරන බව විපක්‍ෂ නායක මහින්ද රාජපක්‍ෂ මහතා මෙහිදී සඳහන් කළේය. මෙම අවස්ථාවට පාර්ලිමේන්තු මන්ත්‍රීවරුන් වන බන්දුල ගුණවර්ධන, රංජිත් සොයිසා, අරුන්දික ප්‍රනාන්දු යන මහත්වරුන්ද මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=111484", "Category": null, "Parent URL": null}