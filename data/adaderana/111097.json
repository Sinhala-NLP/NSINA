{"Source": "Adaderana", "Timestamp": "May 31, 2019 10:33 pm", "Headline": "ළිඳට වැටුණු අලි පැටියෙක්", "News Content": "වවුනියාව, කනගරායන්කුලම ප්‍රදේශයේ අනාරක්ෂිත ළිඳකට වැටුණු මාස හයක් පමණ වයසැති අලි පැටවෙකු දැඩි පරිශ්‍රමයක් යොදා අද (31) සවස ගොඩ ගෙන ඇත. වවුනියාව වනජීවි කාර්යාල නිලධාරීන් පවසා ඇත්තේ 30 වැනිදා රාත්‍රියේ ආහාර සොයා පැමිණි අලි පැටවා අඩි 30ක් පමණ ගැඹුරු අනාරක්ෂිත ළිඳකට වැටී සිටි බවයි. අනතුරුව ප්‍රදේශවාසීන් හා පොලිසිය සිදුකළ දැනුම්දීමක් මත අලි පැටවා ගොඩ ගැනීමේ මෙහෙයුම් අද(31) උදැසන ආරම්භ කළ අතර, පැය හතක පමණ මෙහෙයුමකින් අනතුරුව අලි පැටවා නිරුපද්‍රිතව බේරාගෙන ඇත. ළිඳ ගැඹුරු වු බැවින් අලි පැටවා ගොඩ ගැනීම අසීරු වී ඇති අතර, ගොඩගත් අලි පැටවා නැවත රක්ෂිතය වෙත මුදාහැර තිබේ.", "URL": "https://sinhala.adaderana.lk/news.php?nid=111097", "Category": null, "Parent URL": null}