{"Source": "Adaderana", "Timestamp": "May 24, 2013 03:00 pm", "Headline": "ඔස්ට්‍රේලියා යන්න හැදූ  ශ්‍රී ලාංකිකයින් 21ක් දැලේ", "News Content": "ඉන්දියාවේ සිට ඔස්ට්‍රේලියාවට පලායාමට සුදානම් වූ ශ්‍රී ලාංකික සරණාගතයින් 21 දෙනෙකු තමිල්නාඩු පොලීසිය විසින් අත්අඩංගුවට ගෙන තිබේ. අත්අඩංගුවට ගත් පිරිස අතර පිරිමින් 7ක් කාන්තාවන් 6ක් හා කුඩා ළමුන් 8 දෙනෙකු වන බව එරට මාධ්‍ය වාර්තා කරයි. ඉන්දීය බුද්ධි අංශ වෙත ලැබුණු තොරතුරකට අනුව වැටලීම කර ඇති අතර මෙම පිරිස තමිල්නාඩුවේ එමාකුලම් උතුරු දුම්රිය ස්ථානය ආශ්‍රිත ප්‍රදේශයේ හෝටලයක නවාතැන් ගෙන සිටියදී අත්අඩංගුවට ගෙන තිබේ. ‍ඔස්ට්‍රේලියාවට යැවීම සඳහා නියෝජිතයෙකු වන සුබාෂ් නැමැත්තා එක් අයෙකුගෙන් රුපියල් ලක්ෂය බැගින් අයකර ගත් බවද පොලිස් ප්‍රශ්න කිරීම්වලදී එම ශ්‍රී ලාංකිකයින් පවසා ඇත. මසුන් ඇල්ලීම සඳහා යොදාගන්නා බෝට්ටුවක නැගී ඔස්ට්‍රේලියාවට පලායාමට සැලසුම් කර තිබූ බවද ඔවුන් පවසා තිබේ. වැටලීමේදී මෙම සිද්ධියට සම්බන්ධ නියෝජිතයා පලාගොස් ඇත. සැකකරු අත්අඩංගුවට ගැනීම සඳහා අවශ්‍ය තොරතුරු තමිල්නාඩු පොලීසියට යවා ඇති බව වැටලීම කළ පොලිස් නිලධාරීන් කියයි. ඔස්ට්‍රේලියාවට පලායාමට සුදානම් වූ ශ්‍රී ලාංකික සරණාගතයින් මාසයක් ඇතුළත අත්අඩංගුවට ගනු ලැබු දෙවන අවස්ථාව මෙය බව ඉන්දීය මාධ්‍ය වාර්තා කරයි. මෑතකදී ශ්‍රී ලංකා නාවික හමුදාව විසින් එසේ පලායාමට සුදානම් වූ සරණාගතයින් 60ට වැඩි සංඛ්‍යාවක් අත්අඩංගුවට ගෙන ඇතැයි පැවසෙයි. මේ අතර මෙවැනිම ශ්‍රී ලාංකිකයින් සිව්දෙනෙකු ඔස්ට්‍රේලියාවට පලායාමට සුදානම්ව සිටියදී ඉන්දීය කොයිම්බතොර් පොලීසිය විසින් අත්අඩංගුවට ගෙන ඇතැයිද එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=34350", "Category": null, "Parent URL": null}