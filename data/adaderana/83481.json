{"Source": "Adaderana", "Timestamp": "January 24, 2018 08:47 pm", "Headline": "ඡන්ද නීති කැඩූ 4ක් අත්අඩංගුවට", "News Content": "මුලතිව් දිස්ත්‍රික්කයේ ස්ථාන දෙකකදී මැතිවරණ ප්‍රචණ්ඩ ක්‍රියා හා මැතිවරණ නීති විරෝධී කටයුතුවල නියැලෙමින් සිටි පුද්ගලයින් හතර දෙනෙකු පොලීසිය මඟින් අත්අඩංගුවට ගෙන අධිකරණය වෙත ඉදිරිපත් කොට තිබේ. මුලතිව් දිසා විනිසුරු ලෙනින් කුමාර් මහතා එම සැකකරුවන් හතර දෙනා ලබන පෙබරවාරි මස 2 වෙනිදා දක්වා රිමාන්ඩ් බාරයේ තබන ලෙස නියෝග කොට තිබේ. මෙම පුද්ගලයින් හතර දෙනාගෙන් එක් අයෙකු මුලතිව් මුල්ලියවලෙයි ප්‍රදේශයේදී අත් අඩංගුවට ගෙන ඇත්තේ ප්‍රසිද්ධ ස්ථානයක මැතිවරණ අපේක්ෂකයෙකුගේ පෝස්ටර් අලවමින් සිටියදීය. අනෙක් පුද්ගලයින් තුන් දෙනා මුලතිව් විශ්වමඩු හා පුදුකුඩීරිප්පු යන පළාත්වලදී අත් අඩංගුවට ගෙන ඇත්තේ අපේක්ෂකයින් දෙදෙනෙකුගේ මැතිවරණ කාර්යාල වලට අලාභ හානි සිදු කිරීමේ වරද මතයි. ජනවාරි මස 22 වෙනිදා වන විට මුලතිව් දිස්ත්‍රික්කයේ මැතිවරණ ප්‍රචණ්ඩ ක්‍රියා සංඛ්‍යාව 44 ක් දක්වා ඉහල ගොස් ඇති අතර එම සංඛ්‍යාව උතුරු පළාතේ දිස්ත්‍රික්කයක සිදු වූ වැඩිම මැතිවරණ ප්‍රචණ්ඩ ක්‍රියා සංඛ්‍යාවද වෙයි.", "URL": "https://sinhala.adaderana.lk/news.php?nid=83481", "Category": null, "Parent URL": null}