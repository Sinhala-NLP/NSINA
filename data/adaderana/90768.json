{"Source": "Adaderana", "Timestamp": "June 12, 2018 11:51 am", "Headline": "කුණු නිසා මඩුගම ජනතාවට රෝග බෝවීමේ අවදානමක්", "News Content": "මොණරාගල, සියඹලාණ්ඩුව ප්‍රාදේශීය ලේකම් කොට්ඨාශයේ මඩුගම පොදු සුසාන භූමියට සියඹලාණ්ඩුව ප්‍රාදේශීය සභාව මඟින් නගරයේ ඉවත් කරන කැලිකසල බැහැර කිරීම නිසා මේ වන විට ප්‍රදේශයේ ජනතාව ගැටලු රැසකට මුහුණ දී ඇති බව අද දෙරණ වාර්තාකරු පවසයි. මෙම ප්‍රදේශයේ පවුල් සීයකට අයත් පුද්ගලයන් තුන්සිය පනහකට වැඩි පිරිසක් ජීවත වන අතර ඔවුන් බීමට ගන්නා ජලයටද මෙම අපද්‍රව්‍ය මිශ්‍ර වී ඇති බව ප්‍රදේශවාසීන් චොදනා කරයි. එම නිසා ජනතාවට පාචනය වැනි රෝග ද බෝවීමේ අවදානමක් පවතින බව ප්‍රදේශවාසීන් පවසයි. මෙම කසල දැමීම සිදු වන ස්ථානය ඉතා ජනාකීර්ණ ස්ථානයක් වන අතර එම කුණු කන්දෙන් හමන දුගඳ සහ මැසි උවදුර නිසාද ජනතාව දැඩිලෙස පීඩාවට පත් ව ඇති බව අප වාර්තාකරු සඳහන් කළේය. මෙම කුණු කන්ඳ ආශ්‍රිතව මැටිවල ඇල ගමන් කරන අතර එම ඇල මාර්ගයේ ජලය හැඩඔයට එකතු වන අතර එම නිසා සියඹලාණ්ඩුව නගරයේ සියලුම ජනතාව පානය කරන ජලය ද මේ වන විට අපිරිසිදු වී තිබේ. හැකි ඉක්මනින් මෙම ගැටලුව විසදා දෙන ලෙස ජනතාව බලධාරීන්ගේන් ඉල්ලා සිටියි.", "URL": "https://sinhala.adaderana.lk/news.php?nid=90768", "Category": null, "Parent URL": null}