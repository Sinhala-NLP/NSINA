{"Source": "Adaderana", "Timestamp": "May 12, 2012 08:21 am", "Headline": "වැඩිකරන ලද සමෘද්ධි සහ‍නාධාරය අද සිට", "News Content": "සමෘද්ධිලාභීන් සඳහා වැඩිකරන ලද සමෘද්ධි සහ‍නාධාරය අද(12) සිට ලබාදීමට රජය පියවර ගෙන ඇති බව ආර්ථික සංවර්ධන අමාත්‍යාංශය පවසයි. අප්‍රේල් පළමුවැනිදා සිට සමෘද්ධිලාභීන් සඳහා ලබාදෙන සමෘද්ධි දීමනාව ඉහළ දැමීමට රජය තීරණය කරනු ලැබීය. ඒ අනුව මෙම වැඩිකරන ලද සමෘද්ධි සහනාධාරය සමෘද්ධි බැංකු සංගම් 1,044 ක් මගින් ප්‍රතිලාභීන් වෙත ලබාදීමට නියමිතය. ඒ වෙනුවෙන් රජය විසින් අතිරේකව රුපියල්1,003,751 ක මුදලක් වැය කර තිබේ. ඒ අනුව අලුතෙන් එක්වූ සමෘද්ධි ප්‍රතිලාභීන් සංඛ්‍යාව 42,856 ක් බව ආර්ථික සංවර්ධන අමාත්‍යාංශය සඳහන් කරයි. මෙම සමෘද්ධි සහනාධාරය මුලතිවු, මන්නාරම සහ කිලිනොච්චි යන දිස්ත්‍රික්කවල සහ යාපනය දිස්ත්‍රික්කයේ මරුතන්කර්නි, වව්නියාව දිස්ත්‍රික්කයේ වව්නියාව උතුර, ත්‍රිකුණාමලය දිස්ත්‍රික්කයේ වෙරුගල් යන ප්‍රාදේශීය ලේකම් කොට්ඨාශවලට ද අලුතින් ලබාදීමට තීරණය කර තිබේ. ඒ අනුව උතුරු නැගෙනහිරට පමණක් සමෘද්ධිලාභීන් සඳහා වෙන් කර ඇති මුදල රුපියල් 1,000,446 ක් බව ආර්ථික සංවර්ධන අමාත්‍යාංශය සඳහන් කරයි. මෙතෙක් රුපියල් 250, 350, 375, 415, 575 සහ 615 වශයෙන් ගෙවන ලද සමෘද්ධි සහනාධාරය රුපියල් 750 දක්වා ඉහළ දැමීමට පියවර ගෙන තිබේ. මීට අමතරව රුපියල් 900 බැගින් ලබාදුන් සහනාධාරය රුපියල් 1,200 දක්වා ඉහළ නැංවීමට ද පියවර ගෙන ඇති බව සඳහන්ය.", "URL": "https://sinhala.adaderana.lk/news.php?nid=24183", "Category": null, "Parent URL": null}