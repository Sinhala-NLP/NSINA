{"Source": "Adaderana", "Timestamp": "May 2, 2019 05:47 pm", "Headline": "සුද්දන් අභිබවා ගිය සංගක්කාර", "News Content": "ශ්‍රී ලංකා ක්‍රිකට් කණ්ඩායමේ හිටපු නායකයෙක් වන කුමාර් සංගක්කාරව එංගලන්තයේ මාර්ලිබෝන් ක්‍රිකට් සමාජයේ මීලඟ සභාපතිවරයා ලෙස නම් කර ඇත. බ්‍රිතාන්‍ය ජාතිකයෙක් නොවන පුද්ගලයෙක් මෙම ක්‍රීඩා සමාජයේ සභාපති ධූරයට පත්වන පළමු අවස්ථාව මෙයයි. ක්‍රිකට් ලෝකයේ ප්‍රමුඛතම ක්‍රීඩාංගණයක් ලෙස සැලකෙන ලෝඩ්ස් ක්‍රිකට් ක්‍රීඩාංගණයේ හිමිකරුවන් වන මාර්ලිබෝන් ක්‍රිකට් සමාජය, ක්‍රිකට් ක්‍රීඩාවේ නීති රීති සම්පාදකයන් පමණක් නොව, ක්‍රිකට් සම්ප්‍රදායේ නිර්මාතෘවරුන් ලෙසද සැළ‍කෙයි. එම ක්‍රීඩා සමාජයේ වාර්ෂික මහ සභා රැස්වීම ඊයේ (01) පැවති අතර එහිදී වර්තමාන සභාපතිවරයා විසින් ඉදිරි වසරේ සභාපතිධූරය සඳහා ශ්‍රී ලංකාවේ කුමාර් සංගක්කාරගේ නම යෝජනා කළ බව විදෙස් මාධ්‍ය වාර්තා කර සිටියි. ඒ අනුව කුමාර් සංගක්කාර මෙම වසරේ ඔක්තෝම්බර් මාසයේ සිට 2020 වසරේ සැප්තැම්බර් මාසය දක්වා එම ක්‍රීඩා සමාජයේ සභාපති ලෙස කටයුතු කිරීමට නියමිතය. වසර 232ක ඉතිහාසයක් ඇති මාර්ලිබෝන් ක්‍රිකට් සමාජයේ සභාපති තනතුරට පත්වූ පළමු වැනි බ්‍රිතාන්‍ය නොවන ජාතිකයා කුමාර් සංගක්කාර වීම විශේෂත්වයකි. කුමාර් සංගක්කාර 2011 වසරේ දී මාර්ලිබෝන් ක්‍රිකට් සමාජයේ කොලින් කවුඩ්රි අනුස්මරණ දේශනය කරමින් මුළු ලෝකයේම අවධානය දිනා ගත් අතර ඔහුට මාර්ලිබෝන් ක්‍රිකට් සමාජයේ යාවජීව සාමාජිකත්වයද 2012 වසරේ පිරිනැමුණි. මේ අතර ශ්‍රී ලංකා ක්‍රිකට් ආයතනය අද (02) නිවේදනයක් නිකුත් කරමින් කුමාර් සංගක්කාරට සුබපැතුම් එක් කරනු ලැබුවේය.", "URL": "https://sinhala.adaderana.lk/news.php?nid=109127", "Category": null, "Parent URL": null}