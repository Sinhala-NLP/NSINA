{"Source": "Adaderana", "Timestamp": "April 29, 2011 08:43 am", "Headline": "මහ වැසි නිසා ප්‍රදේශ කිහිපයක ජලගැලීම්", "News Content": "අධික වර්ෂාව හේතුවෙන් දිවයිනේ ප්‍රදේශ කිහිපයක ජලගැලීම් තත්ත්වයන් වාර්තා වේ. කළු ග‍ගේ ජල මට්ටම ඉහළ යාම හේතුවෙන් රත්නපුර සහ කළුතර දිස්ත්‍රික්කයේ ප්‍රදේශ රැසක ජල ගැලී‍ම් තත්ත්වයක් හටගෙන ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. ඒ හේතුවෙන් පවුල් කිහිපයක් ආරක්ෂිත ස්ථාන වෙත යොමුකිරීමට ද පියවර ගෙන තිබේ. හම්බන්තොට දිස්ත්‍රික්‍කයේ ප්‍රදේශ කිහිපයක් සහ ගාල්ල දිස්ත්‍රික්කයේ නෙළුව සහ තවලම ප්‍රදේශ ජලයෙන් යටවී ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. ගිංග‍ඟේ ජල මට්ටම ඉහළ යාම හේතුවෙන් මෙම තත්ත්වය හටගෙන ඇත. උඩුගම -අකුරැස්ස මාර්ග‍‍යේ තවලම ප්‍රදේශ‍ය, තවලම නෙළුව මාර්ගයේ මාවනාන ප්‍රදේශය, ජලයෙන් යටවීම හේතුවෙන් ගමනාගමනයට බාධා එල්ල වී ඇති බව අද දෙරණ වාර්තාකරු සඳහන් කළේය. මේ අතර ලක්ෂපාන, කැනියොන්, කුකුලේ ගඟ ඇතුලු ජලාශ කිහිපයක වාන් දොරටු විවෘත කර ඇති බව ද වාර්තා වේ. බස්නාහිර, සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්කවලත් ඉදිරි පැය 24 තුළ ද තැනින් තැන වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. දිවයින වටා මුහුදු ප්‍රදේශ ද රළු විය හැකි බව එම දෙපාර්තමේන්තුව සඳහන් කරනු ලැබීය.", "URL": "https://sinhala.adaderana.lk/news.php?nid=15772", "Category": null, "Parent URL": null}