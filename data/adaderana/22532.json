{"Source": "Adaderana", "Timestamp": "March 2, 2012 02:00 pm", "Headline": "ජ-පුර සිසුන් පිරිසකට සරසවියට ඇතුළුවීම අවහිර කරලා", "News Content": "ජයවර්ධනපුර විශ්ව විද්‍යාලයේ ශිෂ්‍ය කණ්ඩායමක් විසින් ස්වාධීන සිසුන් පිරිසකට එම විශ්ව විද්‍යාලයට ඇතුළුවීම අවහිර කර ඇති බව විශ්ව විද්‍යාල ස්වාධීන ශිෂ්‍ය හැරවුම් ව්‍යාපාරය පවසයි. ඊයේ(01) රාත්‍රියේ සිට කැති මුගුරු රැගත් ශිෂ්‍ය පිරිසක් විසින් විශ්ව විද්‍යාල භූමිය අවට රැදී සිටිමින් මෙලෙස කටයුතු කරන බව එම ව්‍යාපාරයේ ජාතික කැඳවුම්කරු යුක්ති ඒකධීර සඳහන් කළේය. අන්තර් විශ්ව විද්‍යාලයීය ශිෂ්‍ය බල මණ්ඩලයේ උපදෙස් මත විශ්ව විද්‍යාලයීය ශිෂ්‍ය කණ්ඩායමක් මෙසේ කටයුතු කරන බවට ඔහු චෝදනා කරයි. මෙම චෝදනා මුළුමනින්ම ප්‍රතික්ෂේප කරන බව මේ සම්බන්ධයෙන් ශ්‍රී ජයවර්ධනපුර විශ්ව විද්‍යාලයේ මහා ශිෂ්‍ය සංගමයෙන් අද දෙරණ කළ විමසීමක දී එම ශිෂ්‍ය සංගම් නියෝජිත කිඹුල්ලෑවේ චන්ද්‍රානන්ද හිමියන් ප්‍රකාශ කළේය.", "URL": "https://sinhala.adaderana.lk/news.php?nid=22532", "Category": null, "Parent URL": null}