{"Source": "Adaderana", "Timestamp": "September 13, 2013 12:57 pm", "Headline": "කුරුණෑගලත් කොළඹක් කරන්න එපා!", "News Content": "කොළඹට එන හෙරොයින් වලින් කොටසක් කුරුණෑගලට ගොස් ඇති බවත් කුඩු නිසා කොළඹට අත්වූ ඉරණම කුරණෑගලටත් අත්නොකරන ලෙස එක්සත් ජාතික පක්ෂය රජයෙන් ඉල්ලීමක් කරයි. මෑත කාලයේ ගෙනා කුඩුවලින් කොටසක් කුරුණෑගලට ගොස් ඇති බව එම පක්ෂයේ පාර්ලිමේන්තු මන්ත්‍රී එරාන් වික්‍රමරත්න මහතා අද (13) කොළඹදී පැවැති මාධ්‍ය හමුවකදී කීය. පසුගිය කාලයේදී ස්ප්‍රීතු ගෙනා බැව් රේගු නිලධාරීන් පවා අනාවරණය කළ බවද මේවා සිදුකරන්නේ පාර්ලිමේන්තුවේ සිටින මන්ත්‍රීවරුන් 225 දෙනාගෙන් හතර පස් දෙනෙකු බවද ඔහු පැවසීය. කෙසේ වුවද කිහිප දෙනෙකු නිසා පාර්ලිමේන්තුවේ සියලු මන්ත්‍රීවරුන්ගේ ගරුත්වයට එය හානියක් බැව් පෙන්වාදුන් මන්ත්‍රීවරයා මතට තිත වැඩසටහන මේ නිසා නිවැරදිව ක්‍රියාත්මක වන බවද කීය. පළාත් සභා මැතිවරණයට ඉදිරිපත්ව සිටින ආණ්ඩුවේ අපේක්ෂකයින්ගේ පුතුන් දැන් කෝලාහල කරමින් සිටින බවත් විපක්ෂය මැතිවරණ ව්‍යාපාරය යහපත් ලෙස කරන බවත් පැවසීය. එසේම පසුගිය කාලයේ සිදුවූ විවිධ සිද්ධීන්වලට සම්බන්ධ ව ඇත්තේ ආණ්ඩුවේම සියයට 90ක පිරිසක් බවත් විපක්ෂයේ සුළු පිරිසක් එවැනි ක්‍රියාවලට සම්බන්ධ වී ඇති බව පිළිගන්නා බවද මන්ත්‍රීවරයා සඳහන් කළේය. බඩුමිල ඉහළ ගොස් ජනතාවගේ ඉතුරුම් නැතිවී ශක්තිමත් ආර්ථිකයක් නැති රටක් රජය ජනතාවට උරුම කර දී ඇති බව හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=37373", "Category": null, "Parent URL": null}