{"Source": "Adaderana", "Timestamp": "July 3, 2012 09:05 am", "Headline": "ප්‍රදේශ කිහිපයකට තද සුළං - එක් පුද්ගලයෙකු මියයයි", "News Content": "දිවයිනේ ප්‍රදේශ කිහිපයකට තද සුළං තත්ත්වයන් බලපා ඇති බව ආපදා කළමනාකරණ මධ්‍යස්ථානය පවසයි. මේ හේතුවෙන් දිවයිනේ ප්‍රදේශ කිහිපයක නිවාස වලට හානී සිදුවී ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. සුළං හේතුවෙන් සිදුවූ අනතුරකින් අවිස්සාවේල්ල ප්‍රදේශයෙන් එක් මරණයක් වාර්තා වන බව ද ප්‍රදීප් කොඩිප්පිලි මහතා ප්‍රකාශ කළේය. නුවරඑළිය දිස්ත්‍රික්කයේ නිවාස අර්ධ හානි 08 ක් හා එක් පූර්ණ හානියක් වාර්තා වන බවත්, ගම්පහ දිස්ත්‍රික්කයේ නිවාස 16 ක අර්ධ හානි වාර්තා වන බවත්, බම්බලපිටිය ප්‍රදේශයේ නිවාස 03 ක්, කුරුණෑගල දිස්ත්‍රික්කයේ පොල්පිතිගම ප්‍රදේශ‍යේ නිවාස 15 ක් ලෙස අර්ධ හානි වාර්තා වන බවත් ඒ මහතා කියා සිටියේය. මේ අතර අද දිනයේ ද දිවයිනේ ප්‍රදේශ රැසකට වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. වර්ෂාවත් සමඟ තද සුළං ඇති වීමේ ප්‍රවණතාවක් ද පවතින බව කාර්යයයේ නියුතු කාලගුණ විද්‍යාඥ චන්න රොද්‍රිගු මහතා සඳහන් කළේය.", "URL": "https://sinhala.adaderana.lk/news.php?nid=25490", "Category": null, "Parent URL": null}