{"Source": "Adaderana", "Timestamp": "January 25, 2019 09:41 am", "Headline": "අලව්වේ අනතුරකින් දෙදෙනෙකුට දිවි අහිමි වෙයි", "News Content": "අලව්ව පොලිස් වසමේ අලව්ව කුරුණෑගල මාර්ගයේ කපුවරල ප්‍රදේශයේදී කුරුණෑගල දෙසට ධාවනය වූ කැබ් රථයක් එම දිශාවටම ඊට ඉදිරියෙන් ධාවනය වූ කාර් රථයක ගැටී ප්‍රතිවිරුද්ධ දිශාවෙන් පැමිණි යතුරුපැදියකද ගැටී මාර්ගයෙන් ඉවතට පැන නවතා තිබූ වෑන් රථයක හා කාර් රථයකද ගැටී අනතුරක් සිදුව තිබේ. ඊයේ(24) රාත්‍රී 7.05ට පමණ සිදු වූ අනතුරින් කැබ් රථයේ රියදුරු, යතුරු පැදියේ පැදිකරු හා පසුපැදිකරු තුවාල ලබා අලව්ව රෝහලට ඇතුලත් කිරීමේදී යතුරුපැදියේ පසුපැදිකරු මියගොස් තිබේ. යතුරුපැදිකරු වැඩිදුර ප්‍රතිකාර සඳහා කුරුණෑගල රෝහලට ඇතුලත් කිරීමෙන් පසු මියගොස් තිබේ. මරණයට පත් වූයේ නම්මින්නගේ ගාමිණී රත්නායක නැමැති වයස 31ක් වූ කොන්ගහහේන, තලගහවත්ත, බුලුතොට පදිංචි පුද්ගලයෙක් සහ කාවින්ද ඉමාෂාන් ගම්පොලගේ නැමැති වයස 22ක් වූ නුවර පාර කඩවීදිය, ගල්කුළම, අනුරාධපුර පදිංචි අයෙකි. මෘත ශරීරයන් අලව්ව හා කුරුණෑගල රෝහල් වල මෘත ශරීරාගාරයන් හි තැන්පත් කර තිබේ. අනතුර සම්බන්ධයෙන් කැබ් රථයේ රියදුරු අත්අඩංගුවට ගෙන ඇති අතර අලව්ව රෝහලේ ප්‍රතිකාර ලබයි. අලව්ව පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=103024", "Category": null, "Parent URL": null}