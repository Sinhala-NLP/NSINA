{"Source": "Adaderana", "Timestamp": "November 23, 2016 01:38 pm", "Headline": " මලික්ට එරෙහිව අල්ලස් කොමිසමට පැමිණිල්ලක් ", "News Content": "ආණ්ඩුවේ දූෂිතයින්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කිරීමට ආරම්භ කළ වැඩපිළිවෙළෙහි තුන්වන හෙළිදරව්ව අමාත්‍ය මලික් සමරවික්‍රම මහතාට එරෙහිව අද දිනයේ සිදු කළ බව පාර්ලිමේන්තු මන්ත්‍රී මහින්දානන්ද අලුත්ගමගේ මහතා පවසයි.ඒ මහතාට එරෙහිව අද(23) දිනයේ අල්ලස් හෝ දූෂණ චෝදනා විමර්ශන කොමිසමට පැමිණිල්ලක් ඉදිරිපත් කළ බවත්, මූල්‍ය අපරාධ විමර්ශන කොට්ඨාසයටද එම පැමිණිලි ඉදිරිපත් කරන බවත් ඒ මහතා පැවසුවේය.ඔහු මේ බව සඳහන් කර සිටියේ අදාළ පැමිණිල්ල අල්ලස් හෝ දූෂණ චෝදනා විමර්ශන කොමිසමට ඉදිරිපත් කිරීමෙන් අනතුරුව මාධ්‍ය වෙත අදහස් දක්වමිනි.මෙය ඒකාබද්ධ විපක්ෂය විසින් ආණ්ඩුවේ දූෂිතයින් හෙළිදරව් කිරීම හා ඔවුන්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කිරීමට ආරම්භ කළ වැඩපිළිවෙළෙහි තුන්වන හෙළිදරව්ව බවත්, මෙවැනි හෙළිදරව් එක විට හෙළි‍ නොකරන බවත්, ඒ පිළිබඳව ක්‍රමක් ක්‍රමයෙන් හෙළි කරන බවත් ඒ මහතා පවසයි.ඒකාබද්ධ විපක්ෂයේ මෙම ජාතික වැඩපිළිවෙළට ජනතාවගෙන් විශාල සහයෝගයක් හා කැමැත්තක් ඇති බවත්, ඉදිරියේදී මෙවැනි දූෂණ චෝදනා හෙළි කිරීමට දුරකථන අංකයන් හා වෙබි පිටුවක්ද හඳුන්වාදීමට නියමිත බවත් ඔහු ‍පැවසීය.ජනවාරි 8 බලයට පත්වූ ආණ්ඩු නියෝජිතයින් විසින් ඒකාබද්ධ විපක්ෂයේ පිරිසට එරෙහිව විවිධ චෝදනාවන් පැමිණිලි හාෆ් ෂීට් කොළවලට සීමා වී වාර්තා කළද ඒකාබද්ධ විපක්ෂය විසින් හෙළිදරව්කරනු ලබන මෙම දූෂණ වංචාවන්ට සෑම සාක්ෂියක්ම ඇති බවත් ඒ මහතා පෙන්වා දී තිබේ.එමෙන්ම ඒවාට තිබු මාධ්‍ය ආවරණයන්ද මෙම හෙළිදරව් කිරීම්වලටත් අවශ්‍ය බව ඒ මහතා වැඩිදුරටත් කියා සිටියේය.මේ අවස්ථාවට එක් වු පාර්ලිමේන්තු මන්ත්‍රී සිසිර ජයකොඩි මහතා කියා සිටියේ මහ බැංකුව තුළ අර්ජුන මහේන්ද්‍රන් නොමැති වුවුත් ඔහුගේ ‍අවතාරය තවමත් එහි ඇති බවයි.රටට මුදල් අනවශ්‍ය මොහොතක දෙසැම්බර් 4දා තවත් බැදුම්කරයක් දැමීමට සූදානම් බවත්, රටට මුදල් අවශ්‍යතාවයක් නොමැති අවස්ථාවක බැදුම්කර ඉදිරිපත් කිරීම පිළිබඳව ජනාධිපතිවරයාට සොයා බැලිය හැකි බවත් ඔහු පෙන්වා දී ඇත.මේ අතර මෙවර ඒකාබද්ධ විපක්ෂය විසින් හෙළිදරව් කරනු ලබන්නේ රජයට බිලියන 1ක පාඩුවක් සිදු කළ වත්මන් ආණ්ඩුවේ සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම මහතාට එරෙහිව ඇති දූෂණ චෝදනාවක් බව ඒ මහතා කියා සිටියේය. මීට පෙර වෙළෙඳ අමාත්‍යංශය යටතේ පැවති මහපොළ භාරකාර අරමුදලේ රුපියල් මිලියන 1000ක මුදලක් මලික් සමරවික්‍රම ඇමතිවරයා විසින් හොරා කා ඇති බව ඒ මහතා එහිදී පැවසීය.මෙම මහපොළ භාරකාර අරමුදලේ මුදල් පරිහරණය කළ හැකි, ප්‍රාථමික බැදුම්කර සඳහා මුදල් යොදවන වෙනත් සමගමකට රුපියල් මිලියන 1000ක මුදලක් යොදවා ප්‍රාථමික බැදුම්කර සඳහා එම මුදල් යොදවා ඇති බව ඒ මහතා අනාවරණය කළේය.එනම් වික්‍රම විජයසූරිය නම් පුද්ගලයෙකු එම සමාගමේ සභාපතිවරයෙකු ලෙස පත් කර, එම මුදල් ප්‍රාථමික බැදුම්කර සඳහා යොදවා ඇති බව ඔවුන් පවසයි.වික්‍රම විජයසූරිය නම් පුද්ගලයා විසින් එම මුදල් තම පුතුන් දෙදෙනා අධ්‍යක්ෂක ධූරයන් දරනු ලබන සමාගමකට පවරා දීමෙන් ඒ හරහා බැදුම්කර සඳහා මුදල් යොදවා ඇති බව සිසිර ජයකොඩි මහතා පෙන්වා දී තිබේ.මෙහිදී බැදුම්කර සඳහා මුදල් යෙදවීමෙන් මිලියන 1000ක අලාභයක් සිදුව ඇති බවත්, බැදුම්කර සඳහා යෙදවීමෙන් තවත් මිලියන 500ක අලාභයක් වක්‍රව සිදු වී ඇති බවත්, ඒ අනුව සමස්ථ අලාභය බිලියන 1.5ක අලාභයක් රජයට සිදු කර ඇති බවත් ඒ මහතා පැවසීය.එමෙන්ම මාධ්‍යවේදීන් යොමු කළ ප්‍රශ්නවලට පිළිතුරු ලබා දෙමින් ඒ මහතා කියා සිටියේ මෙම මුදල් බැදුම්කර සඳහා යෙදවීම නීති විරෝධී ක්‍රියාවක් බවයි.මේ මගින් සිදු කර ඇත්තේ ඉංග්‍රීසියෙන් හොරකම් කිරීමක් බවත්, ඊට කිසිසේත් ඉඩ ලබා නොදෙන බවත්, මෙම ‍චෝදනාව යටතේ මලික් සමරවික්‍රම මහතාට එරෙහිව පැමිණිලි 6ක් ඉදිරිපත් කරන බවද ඒ මහතා පැවසීය.එමෙන්ම මෙම සිද්ධියට සම්බන්ධ පිරිසට තනි තනිව නඩු ‍ගොණු කරන බවද ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=66337", "Category": null, "Parent URL": null}