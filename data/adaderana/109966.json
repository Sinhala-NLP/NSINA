{"Source": "Adaderana", "Timestamp": "May 15, 2019 09:57 am", "Headline": "වෙන බලවේගයක් නීතිය අතට ගන්න හදනවා-අර්ජුන", "News Content": "ත්‍රස්ත ක්‍රියා සඳහා ආධාර උපකාර කරන පුද්ගලයන්ට එරෙහිව දඬුවම් ක්‍රියාත්මක කල යුතු බව ‍ප්‍රවාහන හා සිවිල් ගුවන් සේවා අමාත්‍ය අර්ජුන රණතුංග මහතා පවසයි. මාධ්‍ය වෙත අදහස් දක්වමින් අමාත්‍යවරයා මේ අදහස් පළ කළේය. ඉතා අවාසනාවන්ත සිදු වීම් කිහිපයක් සිදු වු බවත්, අප්‍රේල් 21 වන දින ඇති වු ත්‍රස්ථාවදයක් ඇති වු බවත් එය ඉතා ඉක්මනින් විසඳා ගැනීමට හැකි වු බවත් අමාත්‍යවරයා මෙහිදී සඳහන් කළේය. කෙසේ වෙතත් මේ වන විට වෙනම බලවේගයක් නීතිය අතට ගැනීමට උත්සහ කරන බවත්, මෙයින් මෙම සිදුවීම් පවා දේශපාලනීකරණය වී ඇති බව පෙනී යන බව ද පැවසු අමාත්‍යවරයා කිසිදු පුරවැසියෙකුට මෙවැනි දේවලට සම්බන්ධ වීමට නොයන ලෙසට ඉල්ලා සිටියේය. මෙවැනි ජාතිවාදී ක්‍රියාවලට සහය නොදක්වන ලෙසත් පැවසු අමාත්‍යවරයා, එක ජාතියක් ලෙස ජීවත් වෙමින් ඉතා ඉක්මනින් මේ රට ගොඩනැඟීමට එකතු විය යුතු බවත්, මෙවැනි දේ නැවතත් සිදු නොවිය යුතු බවත් පැවසීය. මෙවැනි සිදුවීම් පසුපස සිටින පුද්ගලයින් සොයා ඔවුන්ට දැඩි දඬුවම් පැනවිය යුතු බවත් අමාත්‍යවරයා මෙහිදී වැඩිදුරටත් කියා සිටියේය. මෙය වෙනම බලවේගයක් බවත්, සමහර දේශපාලන නායකයින් මේ වේලාවේ වෙනම දේවල් කථා කරන බවත්, පිටරට නම් ආණ්ඩුව හා විපක්ෂය එකතු වී ඔවුන් රට වෙනුවෙන් ක්‍රියා කරනු ලැබුවත් අපේ එවැනි තත්ත්වයක් නොමැති බව ද පැවසීය.", "URL": "https://sinhala.adaderana.lk/news.php?nid=109966", "Category": null, "Parent URL": null}