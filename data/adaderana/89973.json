{"Source": "Adaderana", "Timestamp": "May 28, 2018 05:46 pm", "Headline": "ක්‍රීඩා අභිවෘද්ධියට තුන් අවුරුදු ඒකාබද්ධ වැඩපිළිවෙළක්", "News Content": "මෙරට සියලු ක්‍රීඩාවන්ගේ අභිවෘද්ධිය වෙනුවෙන් අධ්‍යාපන අමාත්‍යාංශය සහ පළාත් සභා, පළාත්පාලන හා ක්‍රීඩා අමාත්‍යාංශය එක්ව වසර තුනක ඒකාබද්ධ වැඩපිළිවෙළක් සකස් කිරීමට තීරණය කර තිබේ. අධ්‍යාපන අමාත්‍ය අකිල විරාජ් කාරියවසම් මහතා සහ පළාත් සභා, පළාත් පාලන හා ක්‍රීඩා අමාත්‍ය ෆයිසර් මුස්තාපා මහතාගේ ප්‍රධානත්වයෙන් අද (28) පෙරවරුවේ අධ්‍යාපන අමාත්‍යාංශයේ දී පැවැත්වුණු සාකච්ඡාවක දී මෙම තීරණය ගනු ලැබීය. ක්‍රීඩා සංගම් අතර ඇතිවන පරිපාලනමය ගැටළු මඟහරවා ගනිමින් ක්‍රීඩා තරඟ පැවැත්වීම, ක්‍රීඩකයින් පුහුණු කිරීම, ක්‍රීඩා පුහුණුකරුවන්ගේ ගුණාත්මක සංවර්ධනය ඇති කිරීම මෙන්ම පාසල් ක්‍රීඩා සංගම් සහ ක්‍රීඩා මව් සංගම් අතර අන්‍යොන්‍ය සහයෝගිතාව වර්ධනය කිරීමට මෙම ඒකාබද්ධ වැඩපිළිවෙළ ඉවහල්වනු ඇති බව අධ්‍යාපන අමාත්‍ය අකිල විරාජ් කාරියවසම් මහතා මෙහි දී පැවසුවේය. සියලු ක්‍රීඩා සංගම්වල නියෝජිතයින්ගේ අදහස් විමසීමෙන් ඒකාබද්ධ වැඩපිළිවෙළ සකස් කිරීම අධ්‍යාපන ලේකම්වරයා සහ පළාත් සභා, පළාත් පාලන හා ක්‍රීඩා අමාත්‍යාංශයේ ලේකම්වරයාගේ මූලිකත්වයෙන් සිදු කිරීමටත් මෙහිදී යෝජනා වුණි. මෙම සාකච්ඡාවට අධ්‍යාපන ලේකම් සුනිල් හෙට්ටිආරච්චි මහතා, පළාත් සභා, පළාත් පාලන හා ක්‍රීඩා අමාත්‍යාංශයේ ලේකම් කමල් පද්මසිරි මහතා, අධ්‍යාපන අමාත්‍යාංශයේ අතිරේක ලේකම් අශෝක හේවගේ මහතා, පළාත් සභා, පළාත් පාලන හා ක්‍රීඩා අමාත්‍යාංශයේ අතිරේක ලේකම් එස්. එච්. ඒ. එන්. ඩී. අබේරත්න මහතා , ක්‍රීඩා අධ්‍යක්ෂ ජනරාල් බුවනෙක පී හේරත් මහතා, අධ්‍යක්ෂ ශාරීරික අධ්‍යාපන හා පුහුණු මංජුල කාරියවසම් මහතා, නියෝජ්‍ය අධ්‍යාපන අධ්‍යක්ෂක අතුල විජේවර්ධන මහතා ඇතුළු අමාත්‍යාංශ නිලධාරීන්, සියලුම ක්‍රීඩා මව් සංගම් සහ පාසල් ක්‍රීඩා සංගම් නියෝජිතයින් පිරිසක් සහභාගි වුණි.", "URL": "https://sinhala.adaderana.lk/news.php?nid=89973", "Category": null, "Parent URL": null}