{"Source": "Adaderana", "Timestamp": "May 11, 2010 12:43 pm", "Headline": "සාකච්ඡාවට ඉඩක් දෙන්න ", "News Content": "සම සෞඛ්‍ය උපාධි පාඨමාලාව සම්බන්ධයෙන් උද්ගත වී ඇති තත්ත්වයන් පිළිබඳ සාකච්ඡා කිරීම සඳහා තමන්ට අවස්ථාවක් ලබා දෙන ලෙස පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩලය උසස් අධ්‍යාපන අමාත්‍යවරයාගෙන් ඉල්ලීමක් කර තිබේ. විශ්ව විද්‍යාල පද්ධතිය විසින් බිහි කළ යුත්තේ රටට බරක් නොවන උපාධිධාරින් පිරිසක් බව උසස් අධ්‍යාපන අමාත්‍ය එස්.බී දිසානායක මහතා වෙත ලිපියක් යවමින් එම සංගමයේ සභාපති රවී කුමුදේශ් මහතා පවසයි. එහෙත් සම සෞඛ්‍ය උපාධි පාඨමාලාව හදාරන පිරිස් වලට ලිප්ටන් වටරවුමේ රැකියා ඉල්ලා උද්ඝෝෂණය කිරීමේ තත්ත්වයක් උදා වී ඇති බව රවී කුමුදේශ් මහතා පෙන්වා දෙයි. කෙසේ වෙතත් තම අමාත්‍යාංශයේ දොරටු ඕනෑම අ‍යෙකුට විවෘතව පවතින බව උසස් අධ්‍යාපන අමාත්‍ය ‍එස්.බී දිසානායක මහතා සිය ධුරයේ වැඩ භාර ගැනීමේ දී සඳහන් කළේය.", "URL": "https://sinhala.adaderana.lk/news.php?nid=8333", "Category": null, "Parent URL": null}