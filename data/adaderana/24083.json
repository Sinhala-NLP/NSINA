{"Source": "Adaderana", "Timestamp": "May 7, 2012 10:24 pm", "Headline": "ගුවන්යානා තෙල් ප්‍රමිතියෙන් බාලයි-මෙට්‍රි.ටො.7,500 ක් භූමිතෙලට හරවයි", "News Content": "ආනයනය කළ ගුවන්යානා තෙල් මෙට්‍රික් ටොන් 7,500 ක් භාවිතයට නුසුදුසු බව ත්,ඒවා භූමිතෙල් ලෙස භාවිතා කළ හැකි බවත් ලංකා ඛනිජ තෙල් නීතිගත සංස්ථාව පවසයි. මෙම සිදුවීමට අදාළ සම්පූර්ණ වාර්තාවක් හෙට ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතාට ලබාදීමට නියමිත බව ඛනිජ තෙල් සංස්ථාවේ වැඩබලන සභාපති දයානන්ද විදානගමාච්චි මහතාගේ අත්සනින් යුතුව නිකුත් කළ නිවේදනයක දැක්වෙයි. එකී නිවේදනය පහත පරිදිය. සිංගප්පූරු බ්‍රිටිෂ් පෙට්‍රෝලියම් සමාගමෙන් ආනයනය කළ ගුවන්යානා තෙල් මෙට්‍රික් ටොන් 20000ක තෙල් තොගයේ තිබූ යම් රසායනික ගැටලුවක් මතු වූ ගුවන්යානා තෙල් මෙට්‍රික් ටොන් 7500ක් භූමිතෙල් ලෙස භාවිතා කිරීමට තීරණය කිරීම තුළින් ලංකා ඛණිජ තෙල් නීතිගත සංස්ථාවට කිසිදු පාඩුවක් වී නොමැත. ලෝක වෙළදපොළ තුළ ගුවන් යානාතෙල් හා භූමිතෙල් සදහා වන මිල ගණන් සමාන වන අතර මෙට්‍රික් ටොන් 7500ක තෙල් තොගය සදහා එක් බැරලයකට ඇමෙරිකානු ‍ඩොලර් ශත 25ක් බැගින් වූ වට්ටමක් ලැබුණි. ගුවන්යානා තෙල් හා භූමිතෙල් එකම කාණ්ඩයකට අයත් ද්විත්ව ක්‍රියාකාරී ඉන්ධන වර්ගයක් වන අතර භූමිතෙල් තවදුරටත් පිරිපහදුවේදි වෙනත් ඒකකයක් තුළින් ක්‍රියාකාරී කොට ගුවන්යානා තෙල් සදහා අවශ්‍ය පිරිවිතරයන් ගැනීමෙන් එම තෙල් සාදා ගනී. තව ද භූමිතෙල්; ගුවන්යානා තෙල් ලෙස භාවිතයට ගැනීමට නොහැකි වුව ද ගුවන්යානා තෙල්; භූමිතෙල් ලෙස භාවිතයට ගැනීමේ හැකියාව පවතී. ඒ අනුව මෙට්‍රික් ටොන් 7500ක මෙම තෙල් තොගය භූමිතෙල් ලෙස භාවිතා කිරීමේ ගැටලුවක් මතු නොවේ. එමෙන්ම ගුවන්යානා තෙල් අදාළ සමාගමෙන් ලැබීම දින කීපයක් ප්‍රමාද වූ හෙයින් සපුගස්කන්ද තෙල් පිරිපහදුවේ ගුවන්යානා තෙල් නිෂ්පාදනය උපරිම කොට භූමිතෙල් නිෂ්පාදනය අවම කිරීමට ද පසුගිය දින කීපයේ පියවර ගෙන තිබුණි.ඒ අනුව අඩු වූ භූමිතෙල් නිෂ්පාදනය වෙනුවෙන් මෙම මෙට්‍රික් ටොන් 7500 යොදාගැනීමේ හැකියාව ලැබේ. තව ද යම් රසායනික ගැටලුවක් මතුවිම හේතුකොට මෙම තෙල් තොගය ප්‍රතික්ෂේප කළ ද ඒ තුළින් මෙට්‍රික් ටොන් 20000ක් වු සම්පූර්ණ තෙල් තොගය ප්‍රතික්ෂේප කිරීමට සිදුවනු ඇත.එසේ වූයේ නම් ගුවන්යානා තෙල් තොග සංචිතයේ හිඟයක් ඇති වී ගුවන්යානා තෙල් සැපයීම අඩාල වීමට ඉඩ තිබුණි. මෙම සංදර්භය තුළ මෙම ඉන්ධන තොගයේ ගැටලුවක් ඇති නොවූ මෙට්‍රික් ටොන් 12500ක තෙල් තොගය ගුවන්යානා තෙල් ලෙසත්,අනෙක් මෙට්‍රික් ටොන් 7500ක් වු ගුවන්යානා තෙල් තොගය භූමිතෙල් ලෙසත් යොදා ගැනීමට ලංකා ඛණිජ තෙල් නීතිගත සංස්ථාව තීරණය කරන ලදී. ලංකා ඛණිජ තෙල් නීතිගත සංස්ථාව මෙම ගුවන්යානා තෙල් තොගයට අදාළව සියලු තීරණ හා ක්‍රියාමාර්ග ගනු ලැබුවේ ප්‍රසම්පාදන කමිටුවේ පූර්ණ එකඟත්වය මත හා ටෙන්ඩර් පටිපාටිය අනුගමනය කරමිනි. මෙම සිදුවීමට අදාළ සම්පූර්ණ වාර්තාව ඛනිජ තෙල් කර්මාන්ත අමාත්‍යවරයාට හෙට ලබාදීමට නියමිතය. දයානන්ද විදානගමාච්චි වැඩ බලන සභාපති, ලංකා ඛණිජ තෙල් නීතිගත සංස්ථාව.", "URL": "https://sinhala.adaderana.lk/news.php?nid=24083", "Category": null, "Parent URL": null}