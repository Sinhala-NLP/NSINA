{"Source": "Adaderana", "Timestamp": "January 3, 2017 05:04 pm", "Headline": " මාර්ග ප්‍රතිසංස්කරණ ප්‍රමාදයි-ප්‍රදේශවාසීන් පාරට බසී ", "News Content": "හල්විටිගල - තවලම, මූකලාන මාර්ගය කඩිනමින් ප්‍රතිසංස්කරණය කර දෙන ලෙස ඉල්ලා ප්‍රදේශවාසීන් විරෝධතාවයක නිරත වී තිබේ.මාර්ගයේ ප්‍රතිසංස්කරණ කටයුතු සිදුකරන අදාළ කොන්ත්‍රාත් කාර්යාලය වටලා ඔවුන් සිය විරෝධතාවය පළ කළ බව අද දෙරණ වාර්තාකරු සඳහන් කළේය.තවලම- මූකලාන සිට හල්විටිගල ජනපද රුවන්පුර දක්වා දිවෙන කිලෝමීටර් තුනකට ආසන්න මෙම මාර්ගය වසර ගණනාවක සිට ප්‍රතිසංස්කරණය කර නොතිබූ බව සඳහන්ය.ප්‍රතිසංස්කරණ කටයුතු 2014 වසරේ ආරම්භ කෙරුණ ද අදාළ කොන්ත්‍රාත් සමාගම එම කටයුතු මෙතෙක් අවසන් කර නොමැති බවට ප්‍රදේශවාසීන් චෝදනා කරයි.විරෝධතාව හමුවේ මාර්ගයේ ප්‍රතිසංස්කරණ කටයුතු අද සිටම ආරම්භ කිරීමට අදාළ කොන්ත්‍රාත් සමාගමේ කම්කරුවන් පියවර ගැනීමත් සමග ප්‍රදේශවාසීන් සාමකාමීව විසිරගිය බව අද දෙරණ වාර්තාකරු සඳහන් කළේය. මේ අතර ගාල්ල - කොළඹ ප්‍රධාන මාර්ගය අවහිර කරමින් අහුංගල්ල ප්‍රදේශයේ පැවති විරෝධතාව අවසන් කර ති‍බේ. අහුංගල්ල රාජපක්ෂ මහ විද්‍යාලයේ විදුහල්පතිවරයා අම්බලන්ගොඩ කොට්ඨාශ අධ්‍යාපන අධ්‍යක්ෂවරයා සමග සාකච්ඡා කර හෙට(04) සිට ඉංග්‍රීසි ගුරුවරයෙකු ලබාදෙන බවට දුන් පොරොන්දුවක් මත එම විරෝධතාව අවසන් කළ බව අද දෙරණ වාර්තාකරු සඳහන් කළේය.අනෙක් විෂයන් සඳහා පවතින ගුරු හිඟයට ද කඩිනමින් විසඳුම් ලබාදෙන බවට විදුහල්පතිවරයා මව්පියන්ට පොරොන්දු වී ඇති බව සඳහන්ය.ඉංග්‍රීසි, විද්‍යාව ඇතුළු විෂයන් කිහිපයකට වසර 10ක පමණ කාලයක සිට ගුරුවරුන් නොමැති බව පවසමින් මව්පියන් අද උදෑසන සිට විරෝධතාවයේ නිරත වුණි.විරෝධතාව හේතුවෙන් පැය 6ක පමණ කාලයක් ගාල්ල - කොළඹ ප්‍රධාන මාර්ගයේ රථ වාහන ධාවනය එක් මංතීරුවකට පමණක් සීමාවූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=67672", "Category": null, "Parent URL": null}