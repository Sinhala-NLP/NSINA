{"Source": "Adaderana", "Timestamp": "June 7, 2012 08:37 am", "Headline": "ආණ්ඩුව හා ටී.එන්.ඒ එකඟතාවකට එන තුරු නියෝජිතයෙකු නම් කරන්නේ නෑ", "News Content": "ආණ්ඩුව සහ දෙමළ ජාතික සන්ධානය අතර එකඟතාවයක් ඇති වන තුරු පාර්ලිමේන්තු තේරීම් කාරක සභාවට නියෝජිතයෙකු නම් නොකරන බව එක්සත් ජාතික පක්ෂය පවසයි. පාර්ලිමේන්තු තේරීම් කාරක සභාව සම්බන්ධයෙන් ආණ්ඩුව සහ දෙමළ ජාතික සන්ධානය අතර යම් එකඟතාවක් ඇති විය යුතු බව එම පක්ෂයේ සභාපති පාර්ලිමේන්තු මන්ත්‍රී ගාමිණි ජයවික්‍රම පෙරේරා මහතා සඳහන් කරයි. ඒ සඳහා එක්සත් ජාතික පක්ෂය අවස්ථා කිහිපයකදීම ආණ්ඩුව දැනුවත් කළ ද මෙතෙක් ඔවුන් ඊට නිසි ප්‍රතිචාර ලබාදී නොමැති බව ගාමිණි ජයවික්‍රම පෙරේරා මහතා පෙන්වාදෙයි. ඊයේ(06) රැස්වූ එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම් රැස්වීමේ දී මේ සම්බන්ධයෙන් අවධානය යොමු වී තිබේ. දෙමළ ජාතික සන්ධානය සමග ඇති කරගන්නා එකඟතාවය පිළිබඳව ආණ්ඩුවේ ස්ථාවරය දැනුම්දෙන තුරු පාර්ලිමේන්තු තේරීම් කාරක සභාවට නියෝජිතයෙකු පත්නොකිරීමට එහිදී එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම තීරණය කළ බව ගාමිණි ජයවික්‍රම පෙරේරා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24818", "Category": null, "Parent URL": null}