{"Source": "Adaderana", "Timestamp": "July 13, 2012 12:07 pm", "Headline": " පූජා භූමි සංවර්ධනය‍ට කිසිදු ක්‍රියාමාර්ගයක් ගෙන නෑ", "News Content": "බුද්ධ ශාසන අමාත්‍යංශය විසින් පූජා භූමිය සංවර්ධනය කිරීමට කිසිදු ක්‍රියාමාර්ගයක් ගෙන නොමැති බව සියම් නිකායේ රංගිරි දඹුලු පාර්ශවයේ මහ නායක,පූජ්‍ය ඉනාමළුවේ සුමංගල හිමි පවසයි. පසුගිය කාලයේ ඇතිවූ ආන්දෝලනාත්මක සිදුවීම්වලින් පසුව පූජා භූමිය සංවර්ධනය කිරීමට අදාළව සාකච්ඡා දෙකක් පැවත් වුවද ඒවායේ වාර්තාවක් හෝ සකස්කිරීමට අමාත්‍යංශය විසින් පියවර ගෙන නොමැති බව සුමංගල හිමියන් සඳහන් කරයි. විදේශීය බෞද්ධ ජනයා හා දේශීය පිරිස් නිරන්තරයෙන් දුරකථන ඇමතුම් ලබාදෙමින් පූජා භූමි සංවර්ධන වැඩපිළිවෙළ ගැන විමසා සිටියදී කනගාටුවෙන් වුවද තමාට එකී සත්‍යය ප්‍රකාශ කිරීමට සිදුවන බව උන්වහන්සේ කියා සිටියේ අද(13) රංගිරි දඹුලු විහාරභූමියේදී මාධ්‍ය වෙත අදහස් දක්වමිනි. දඹුල්ල සංවර්ධන යෝජනා ක්‍රමය,කඩිනමින් බාරදෙන ලෙස නාගරික සංවර්ධන අධිකාරියේ සභාපතිවරයා විසින් ඉකුත් මැයි මස 31 වන දින බුද්ධ ශාසන අමාත්‍යංශ ලේකම්වරයාට දැනුම්දී ඇතත් මේවන තෙක් ඒ පිළිබඳ ක්‍රියාකොට නොමැති බවද උන්වහස්සේ අවධාරණය කළේය.", "URL": "https://sinhala.adaderana.lk/news.php?nid=25750", "Category": null, "Parent URL": null}