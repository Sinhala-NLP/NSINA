{"Source": "Adaderana", "Timestamp": "August 21, 2016 09:00 pm", "Headline": " උතුරු-නැගෙනහිර කාන්තා සංවිධානයකින් රජයට යෝජනාවක්", "News Content": "ශ්‍රී ලංකාවේ ආණ්ඩුක්‍රම ව්‍යවස්ථාව මීළගට සංශෝධනය වන විට එහි සඳහන් වගන්ති හා පනත් ජනතාව අතර ප්‍රායෝගිකව ක්‍රියාත්මක විය යුතු බව උතුරු නැගෙනහිර කාන්තා සංවිධානයක් විසින් රජයට යෝජනා කර තිබේ.කාන්තා ක්‍රියාකාරිකයින්ගේ සංගමය නැමති එම සංගමය මීළග ව්‍යවස්ථා සංශෝධනයේදී ඔවුන් බලාපොරොත්තුවන කරුණු රජයටත්, වගකිව යුත්තන්ටත් ඉදිරිපත් කළ බව එම සංගමයේ ප්‍රධානී ශ්‍රීන් සරුන් මාධ්‍යට පවසා තිබේ.එම සංගමය කියා සිටින්නේ මේ රටේ සියලු ජන කොටස් වලට ආණ්ඩුක්‍රම ව්‍යවස්ථාව පොදු බවට වගන්තිවල හා පනත්වල සඳහන් වුවත් ඒවා ක්‍රියාත්මකවීමේදී එවැන්නක් සිදු නොවන බවයි.සිංහල හා දෙමළ යන භාෂා දෙකම රාජ්‍ය භාෂාවන් වුවත් රට තුළ බොහෝ දේ ක්‍රියාත්මකවීමේදී ඒ තත්ත්වය දක්නට නොලැබෙන බවද කාන්තා ක්‍රියාකාරිකයින්ගේ සංගමය පෙන්වා දෙයි.ජාතික ගීය ගායනා කිරීමේදී, ලිපිවලට පිළිතුරු සැපයීමේදී, රාජ්‍ය උත්සව වලදී හා තවත් බොහෝ අවස්ථා වලදී සෙසු භාෂාවන්ට තැනක් නොලැබීම නිසා සිංහල, දෙමළ හා මුස්ලිම් යන ජන කොටස් වලින් එක් ජනකොටසක් හෝ ජනකොටස් දෙකක් එවැනි අවස්ථා වලදී අපහසුතාවයට පත්වන බවද ඔවුන් විසින් රජයට පෙන්වා දී ඇත.ශ්‍රී ලංකාවේ දැනට ක්‍රියාත්මක ආණ්ඩුක්‍රම ව්‍යවස්ථාවට අනුව මුස්ලිම් වැසියන් සඳහා වෙනම අධිකරණයක්, නීතිරීති පද්ධතියක් ක්‍රියාත්මක කිරීමට ඉඩදී ඇති බැවින් විශේෂයෙන්ම මුස්ලිම් කාන්තාවන් බරපතළ ප්‍රශ්නයකට මුහුණ පා සිටින බවද කාන්තා සංවිධානය පෙන්වා දී තිබේ.මෙම වගන්ති පනත් වෙනස් කිරීමක් හෝ සංශෝධනයක් නොකළහොත් දිනෙන් දින වැන්දඹුභාවයට පත්වන මුස්ලිම් කාන්තාවන්ගේ සංඛ්‍යාව වැඩිවන බවද කාන්තා සංගමය අවධාරණය කර ඇත.මේ සියලු තත්ත්වයන් සැලකිල්ලට ගෙන මීළග ආණ්ඩුක්‍රම ව්‍යවස්ථා සංශෝධනයේදී පොතට පමණක් සීමා වූ වගන්ති හා පනත් වෙනුවට මහජනතාව ඉදිරියේ සර්ව ස්වාධීන හා සාධාරණව ක්‍රියාත්මක වන ආණ්ඩක්‍රම ව්‍යවස්ථාවක් තම සංගමය රජයෙන් අපේක්ෂා කරන බව රජයට දැනුම්දී ඇතැයි එම සංගමයේ ප්‍රධාන නියෝජිතවරිය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=63318", "Category": null, "Parent URL": null}