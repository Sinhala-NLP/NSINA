{"Source": "Adaderana", "Timestamp": "June 24, 2014 01:58 pm", "Headline": "ශ්‍රී ලංකාව සහ ඕමානය අතර අවබෝධතා ගිවිසුමක්", "News Content": "ශ්‍රමය හා පුහුණුවට අදාළ ක්ෂේත්‍රයන්හි සහයෝගීතාව ප්‍රවර්ධනය හා සංවර්ධනය වෙනුවෙන් ශ්‍රී ලංකාව සහ ඕමානය අතර අවබෝධතා ගිවිසුමකට අත්සන් තබා තිබේ. විදේශ රැකියා ප්‍රවර්ධන හා සුබ සාධන අමාත්‍ය ඩිලාන් පෙරේරා සහ ඕමාන මිනිස් බල අමාත්‍ය ශෙයික් අබ්දුල්ලා අල් බකාරි යන මහත්වරුන් අදාළ ගිවිසුම සඳහා අත්සන් තබා ඇති බව සඳහන් වෙයි. ඕමානයේ මස්කට් නුවර පිහිටි මිනිස්බල අමාත්‍යංශයේ දී අමාත්‍යවරුන් විසින් අවබෝධතා ගිවිසුම සඳහා අත්සන් තැබූ බවයි ශ්‍රී ලංකා විදේශ සේවා නියුක්ති කාර්යාංශය සඳහන් කළේය. අදාළ ගිවිසුම හරහා ශ්‍රමය හා පුහුණුව ආශ්‍රිත වැඩසටහන් අධ්‍යයන හා තොරතුරු හුවමාරුව රැකියා නියුක්තිය වර්ධනය කිරීම සිදුවෙයි. මිනිස් බලය නීති විරෝධි අන්දමින් බඳවා ගැනීම සහ මිනිස් ජාවාරම් වැලැක්වීම සඳහා තොරතුරු හුවමාරු කර ගැනීම ඇතුළු කරුණු රැසක් මෙම අවබෝධතා ගිවිසුමට ඇතුළත් බව විදේශ සේවා නියුක්ති කාර්යාංශය පවසයි. අවබෝධතා ගිවිසුමට අත්සන් කිරීමේ අවස්ථාවට සහභාගී වු අමාත්‍ය ඩිලාන් පෙරේරා මහතා, ඕමාන මිනිස් බල අමාත්‍ය අබ්දුල්ලා බකාරි මහතා සමඟ ද්වීපාර්ශවික සාකච්ඡා ද පවත්වා තිබේ.", "URL": "https://sinhala.adaderana.lk/news.php?nid=44195", "Category": null, "Parent URL": null}