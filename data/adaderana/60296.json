{"Source": "Adaderana", "Timestamp": "May 19, 2016 06:17 pm", "Headline": "පළමු තැන ජීවිත ආරක්ෂාවටයි-මුදල් හිඟයක් නෑ", "News Content": "හදිසි ආපදා තත්ත්වයන් තුළ පළමු තැන දිය යුත්තේ ජීවිත ආරක්ෂාවට බව අග්‍රාමාත්‍ය රනිල් වික්‍රමසිංහ මහතා පවසයි.මේවන විට කොළඹ අවට ජලගැලීම් වලින් පීඩාවට පත්වූවන් මුදවාගැනීමට බෝට්ටු 50ක් පමණ යොදවා ඇති බව හෙතෙම කියා සිටියි.නාවික හමුදා ඇතුළු ත්‍රිවිධ හමුදාව මෙන්ම පොලීසියද විපතට පත්වූවන්ට සහන සැලසීමට ඉදිරිපත්ව ඇති බවත්,ජනතාව ආපදා තත්ත්වයෙන් මිදීමට ලබාදෙන උපදෙස් පිළිපැදිය යුතු බවද ඔහු කියා සිටියි.ආපදාවට පත්වූ ජනයාට සහන සැලසීමට ක්‍රියා මාර්ග රැසක් ගෙන ඇති බවත්, ඒ සඳහා සියලුදෙනාම සහය ලබාදෙන ලෙසත් අග්‍රාමාත්‍යවරයා ඉල්ලා සිටියි.ආපදා උපදෙස් පිළිපදිමින් නිවෙස්වල තවදුරටත් රැඳී නො‍සිට ඉවත්වන වන ලෙසත්,දේපළ ආරක්ෂාව සඳහා හමුදා යොදවන බවත් අග්‍රාමාත්‍යවරයා කියා සිටියේය.අග්‍රාමාත්‍යවරයා විශේෂ ප්‍රකාශයක් සිදුකළ අවස්ථාවට එක්වෙමින් ආපදා කළමනාකරණ අමාත්‍ය අනුර ප්‍රියදර්ශන යාපා මහතා කියා සිටියේ කැලණි ගඟ පිටාර ගැලීම මීට පෙර සිදුවූ අවස්ථාවට වඩා තුන් ගුණයක් විශාල ලෙස බලපෑ බවයි.ලංකාවේ දිස්ත්‍රීක්ක 22ක ප්‍ර.ලේ කොට්ඨාස 219ක ජනයා පීඩාවට පත්ව ඇති බවත් ඔහු සඳහන් කළේය.පීඩාවට පත් ජනයාට සහන සැලසීම සඳහා අවශ්‍ය තරම් මුදල් තිබෙන බවත්,ගම්පහ දිස්ත්‍රීක්කයට පමණක් ආහාර සඳහා පමණක් මිලියන 20ක මුදලක් වෙන්කර ඇති බවත් අමාත්‍යවරයා කියා සිටියේය.එසේම විපතට පත් ජනයාට තරාතිරම නොබලා රු.ලක්ෂයක රක්ෂණාවරණයක් ලබාදෙන බවද ඔහු සඳහන් කළේය.", "URL": "https://sinhala.adaderana.lk/news.php?nid=60296", "Category": null, "Parent URL": null}