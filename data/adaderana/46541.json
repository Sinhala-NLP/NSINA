{"Source": "Adaderana", "Timestamp": "October 6, 2014 12:44 pm", "Headline": "දූලා දෙන්නා ආගිය අතක් නෑ - පියා පොලීසියේ පිහිටපතයි", "News Content": "අතුරුදහන් වී ඇති තම දියණියන් දෙදෙනා සොයා ගැනීමට සහය වන ලෙස ඉල්ලමින් මාම්පූරිය - නාවක්කඩුව පදිංචි අයෙකු පුත්තලම පොලීසියට පැමිණිල්ලක් කරමින් පවසා තිබේ. අතුරුදන්වී ඇත්තේ මාම්පූරිය - නාවක්කාඩුව පදිංචිව සිටි ශානිකා සඳමාලි සෙව්වන්දි (අවු:21) නම්වූ එක් දරු මවක් සහ ආසිරි සෙව්වන්දි ප්‍රනාන්දු පුල්ලේ (අවු:17) නම්වූ පාසල් සිසුවියකි. තම දියණියන් දෙදෙනා පසුගිය 04 වැනිදා සිට නිවසින් අතුරුදහන්වී ඇති බව මාම්පූරිය - නාවක්කාඩුව පදිංචි රේමන් නිමල් ප්‍රනාන්දු පුල්ලේ යන අය පුත්තලම පොලීසියට පැමිණිලි කරමින් සවසා ඇත. අතුරුදන්වී ඇති ශානිකා සෙව්වන්දි වයස අවුරුදු 1 ½ ක පිරිමි දරුවෙකුගේ මවකි. අතුරුදහන්වී ඇති අනෙක් තරුණිය වන ආසිරි සෙව්වන්දි පුත්තලම - දළුව ශාන්ත අන්තෝනි මහා විද්‍යාලයේ 11 වන වසර පන්තියේ ඉගෙනුම ලබමින් සිට ඇත. තම දරුවන්ට නිවසින් පලා යාමට කිසිදු හේතුවක් නොමැති බවත්,කිසියම් අයෙකු විසින් මෙම දෙදෙනාව මුලා කර රැගෙන යන්නට ඇති බව තම විශ්වාසය යැයි රේමන් නිමල් මහතා සඳහන් කරයි. අතුරුදහන්වී ඇති මෙම දෙදෙනා සම්බන්ධයෙන් තොරතුරක් දන්නා අයෙකු වේ නම් පුත්තලම පොලීසිය වෙත හෝ 075 4006743 අංකයට තමන්ට දන්වන ලෙස ද රේමන් නිමල් මහතා ඉල්ලීමක් කරයි. ඉහත ඡායා රූපයේ දැක්වෙන්නේ එම දියණියන් දෙදෙනා පිළිබඳවය. ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=46541", "Category": null, "Parent URL": null}