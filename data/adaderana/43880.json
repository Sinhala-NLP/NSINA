{"Source": "Adaderana", "Timestamp": "June 11, 2014 06:07 am", "Headline": "උප සභාපති මුදාගන්න විරෝධතා දැක්වූ 12 ක් අත්අඩංගුවේ", "News Content": "සාලියවැව පොලීසිය ඉදිරිපිටට පැමිණ පසුගිය 07 වැනිදා දහවල් විරෝධතාවයේ නිරත වූ ව කියන 12 දෙනෙකුව විශේෂ පොලිස් කණ්ඩායමක් විසින් අද (11) අළුයම අත්අඩංගුවට ගෙන තිබේ. සාලියවැව පොලීසිය විසින් අත්අඩංගුවට ගෙන සිටි කරුවලගස්වැව ප්‍රාදේශීය සභාවේ උප සභාපත චමින්ද රුවන්සිරි පෙරේරා යන අය මුදා හරින ලෙස ඉල්ලමින් මෙම විරෝධතාවය පවත්වා තිබුණි. පොලිස් නිලධාරියෙකුට පහර දී රාජකාරියට බාධා කරමින් පොලිස් අත්අඩංගුවේ තිබූ වැලි පටවන ලද අත් ට්‍රැක්ටරයක් සහ එය පදවාගෙන පැමිණ පුද්ගලයා පැහැර ගෙන ගිය බවට සැකපිට කරුවලගස්වැව ප්‍රාදේශීය සභාවේ උප සභාපතිවරයාව පොලීසිය විසින් අත්අඩංගුවට ගෙන තිබුණි. පොලිස් නිලධාරියාට පහර දීම 06 වැනිදා රාත්‍රීයේ සිදුවී තිබූ අතර, පොලීසිය ඉදිරිපිට විරෝධතාවය 07 වැනිදා දහවල් පැවැත්වුණි. මෙම විරෝධතාවය හේතුවෙන් පොලීසිය විසින් තම අත්අඩංගුවේ සිටි උප සභාපතිවරයාව බැදුම්කරයක් මත මුදා හැරීමට කටයුතු කර තිබුණි. පසුව උප සභාපතිවරයා සමග අත්අඩංගුවට ගෙන සිටි සිව් (04) දෙනෙකුව පුත්තලම වැඩ බලන මහේස්ත්‍රාත්වරයා වෙත ඉදිරිපත් කිරීමෙන් පසුව රක්ෂිත බන්ධනාගාර ගත කරන ලදි. පොලිස් නිලධාරියාට පහර දීමේ සිද්ධිය සම්බන්ධයෙන් පොලිස් බැඳුම්කරයක් මත මුදා හැර සිටි උප සභාපතිවරයා ඇතුළු 07 දෙනෙකු ලබන 17 වැනිදා දක්වා රක්ෂිත බන්ධනාගාර ගත කරන ලෙස ඊයේ (10) පුත්තලම දිසා විනිසුරුවරයා විසින් නියම කරන ලදී. පොලිස් නිලධාරියාට පහරදීම සහ පොලීසිය ඉදිරිපිට පැවති විරෝධතාවය සම්බන්ධයෙන් වයඹ පළාත බාර ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් මත සහකාර පොලිස් අධිකාරීවරයෙකු ප්‍රධානත්වයෙන් විශේෂ විමර්ශනයක් ආරම්භ කර ඇත. එම විමර්ශනයේ ප්‍රතිඵලයක් ලෙස ආණමඩුව සහකාර පොලිස් අධිකාරී අබේරාජ් ගම්ලත් ආරච්චි මහතාගේ ප්‍රධානත්වයෙන් යුත් කණ්ඩායමක් විසින් විරෝධතාවයට සම්බන්ධ සැකකරුවන් අද අත්අඩංගුවට ගෙන ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=43880", "Category": null, "Parent URL": null}