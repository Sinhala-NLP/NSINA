{"Source": "Adaderana", "Timestamp": "June 20, 2012 12:16 pm", "Headline": "සබරගමුවේ කිලෝමීටර 150 කාපට් ඇතිරීම ඉදිරි දෙමස තුළ අවසන්", "News Content": "ආර්ථික සංවර්ධන අමාත්‍යංශයේ ප්‍රතිපාදන යටතේ රත්නපුර සහ කෑගල්ල දිස්ත්‍රික් දෙකේ මාර්ග කාපට් කිරිමේ වැඩසටහන මෙම අගෝස්තු මස අවසන්වීමට මත්තෙන් නිමාකරන බව සබරගමුව පළාත් සභාව සදහන් කරයි. සබරගමුවපළාත් සභාවේ මහ ඇමති මහීපාල හේරත්, බස්නාහිර පළාත් මාර්ග සංවර්ධන අමාත්‍ය නිමල් ලාන්සා, සබරගමුව පළාත් මාර්ග සංවර්ධන අමාත්‍ය අතුල කුමාර රාහුබද්ධ, සබරගමුව පළාත් සෞඛ්‍ය ඇමති භාණු මුනිප්‍රිය යන මහත්වරු ඇතුළු සබරගමුව සහ බස්නාහිර පළාත් සභාවල ජ්‍යෙෂ්ටඨ නිළධාරීන් රැසකගේ ප්‍රධානත්වයෙන් අද (20) සබරගමුව පළාත් සභාවේ පැවති ප්‍රගති සමාලෝචන රැස්වීමකදී මේ බව අනාවරණය කර ඇත. රත්නපුර සහ කෑගල්ල දිස්ත්‍රික් දෙකේ තෝරාගත් ග්‍රාමීය මාර්ග කිලෝමීටර 150 ක් පමණ දුරක් කාපට් අතුරා සංවර්ධනය කිරීම සඳහා ආර්ථික සංවර්ධන අමාත්‍යංශයෙන් රුපියල් මිලියන දෙදහස් පන්සිය පනස් දෙකක් වෙන්කර ඇති බව සබරගමුව පළාත් සභාවේ මහ ඇමති මහීපාල හේරත් මහතා මෙහිදී ප්‍රකාශ කර ඇත. සබරගමුව පළාත් ඉතිහාසයේ ග්‍රාමීය මාර්ග සංවර්ධනය සඳහා මෙතරම් දැවැන්ත මුදලක් කිසිදා වෙන් නොවුණු බව මෙම ව්‍යාපෘතියේ වත්මන් තත්ත්වය පිළිබඳ සොයාබැලීමේ විශේෂ සාකච්ඡාවක මුලසුන දරමින් සබරගමුව මහ ඇමති මහීපාල හේරත් මහතා සඳහන් කළේය. ජනාධිපති මහින්ද රාජපක්ෂ මැතිතුමාගේ උපදෙස් මත ආර්ථික සංවර්ධන අමාත්‍ය බැසිල් රාජපක්ෂ මහතා එවන් දැවැන්ත මුදලක් ලබා දුන්නා පමණක් නොව එහි ඉදිකිරීම් කටයුතු ඇතුළු බිම් මට්ටමේ ගැටලු පවා සොයා බලමින් ඒවා විසඳීමට අවධානය යොමු කිරීම පිළිබඳ කෘතවේදී වන බවද ඔහු ප්‍රකාශ කර ඇත. ඉදිකිරීම් කටයුතු සහ කාපට් ඇතිරීම බස්නාහිර පළාත් මාර්ග සංවර්ධන අධිකාරියට පැවරී ඇති බවත්, එම කටයුත්ත හුදෙක් වාණිජමය කොන්ත්‍රාත්තුවක් හැටියට නොව සමාජ වගකීමක් හැටියට ඉටු කෙරෙන බවත්, බස්නාහිර පළාත් මාර්ග සංවර්ධන අමාත්‍ය නිමල් ලාන්සා මහතා මෙහිදි වැඩි දුරටත් සදහන් කර තිබේ.", "URL": "https://sinhala.adaderana.lk/news.php?nid=25178", "Category": null, "Parent URL": null}