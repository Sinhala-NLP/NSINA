{"Source": "Adaderana", "Timestamp": "November 28, 2012 02:06 pm", "Headline": "සංක‍්‍රමණික සෞඛ්‍ය ප‍්‍රතිපත්තිය එළිදැක්වෙයි", "News Content": "ජාතික සංක‍්‍රමණික සෞඛ්‍ය ප‍්‍රතිපත්තිය එළිදක්වා තිබේ. කෙටුම්පත් කර අවසන් කරන ලද එම ප‍්‍රතිපත්තිය සෞඛ්‍ය අමාත්‍ය මෛත‍්‍රීපාල සිරිසේන මහතා වෙත භාරදීම අද (28) පෙරවරුවේ සිදුවූ බව සෞඛ්‍ය අමාත්‍යංශය සඳහන් කළේය. රටේ බාහිර හා අභ්‍යන්තරව සිදුවන සංක‍්‍රමණ හේතුවෙන් විවිධ රෝගාබාධ රට අභ්‍යන්තරයටත් රට තුළ තිබෙන ඇතැම් රෝග විවිධ ප‍්‍රදේශවලට මෙන්ම ජාත්‍යන්තරයටත් ව්‍යාප්තවීමේ අවදානමක් පවතින බැවින් එහි දී පැනනගින ගැටලුවලට මුහුණදීමේ අරමුණින් මෙම ප‍්‍රතිපත්තිය සකස් කර තිබේ. ජාතික සංක‍්‍රමණික සෞඛ්‍ය ප‍්‍රතිපත්තිය ඉතා හොඳින් ක‍්‍රියාත්මක වනු ඇති බවට තමන් බලාපොරොත්තු වන බව ප‍්‍රතිපත්තිය එළි දැක්වීමේ අවස්ථාවට සහභාගීවෙමින් අදහස් දැක්වූ මෛත‍්‍රීපාල සිරිසේන අමාත්‍යවරයා සඳහන් කළේය. සකස්කර අවසන් කර ඇති ජාතික සංක‍්‍රමණික සෞඛ්‍ය ප‍්‍රතිපත්තිය වැඩිදුරටත් කෙටුම්පත් කිරීම සඳහා නීති කෙටුම්පත් දෙපාර්තමේන්තුවට භාරදීමට නියමිතය. ඉන් අනතුරුව නීතිපති දෙපාර්තමේන්තුවටත්, අමාත්‍ය මණ්ඩලයටත් ඉදිරිපත් කිරීමෙන් පසු එම ප‍්‍රතිපත්තිය පාර්ලිමේන්තුවට ඉදිරිපත් කිරීමට පියවර ගන්නා බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29554", "Category": null, "Parent URL": null}