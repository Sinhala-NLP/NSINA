{"Source": "Adaderana", "Timestamp": "April 13, 2011 09:05 am", "Headline": " ශ්‍රී ලංකාව ගැන වාර්තාව බෑන් කී මූන්ට ලැබිලා", "News Content": "එක්සත් ජාතීන්ගේ මහලේකම්වරයා විසින් පත් කළ ත්‍රිපුද්ගල කමිටුවේ වාර්තාව මහලේකම්වරයා වෙත භාර දී තිබේ. ඊයේ අමෙරිකාවේ නිව්යෝර්ක් නුවරදී මෙම කමිටු වාර්තාව එක්සත් ජාතීන්ගේ මහලේකම් බැන්කී මූන් මහතා වෙත භාරදී ඇති බව එක්සත් ජාතීන්ගේ සංවිධානය පවසයි. මහ ලේකම්වරයාගේ වැඩබලන මාධ්‍ය ප්‍රකාශක ෆර්හාන් හක් දෛනික මාධ්‍ය හමුවේ දී මේ පිළිබඳව දැනුම් දී ඇති බව වාර්තා වේ. ඔහු පවසා ඇත්තේ එම වාර්තාව අධ්‍යයන කිරීමෙන් අනතුරුව මහලේකම්වරයා විසින් ඉදිරි ක්‍රියාමාර්ග තීරණය කරණු ඇති බවයි. මෙම කමිටු වාර්තාවේ පිටපතක් මේ වන විටත් ශ්‍රී ලංකා රජය වෙත ලබාදීමට කටයුතු කර ඇති බව ‍ෆර්හාන් හක් පවසා තිබේ. කෙසේ වෙතත් මෙම කමිටු වාර්තාව මහජනතාවට ප්‍රසිද්ධ කිරීමට මෙතෙක් තීරණය කර නොමැති බවද ඔහු පවසා ඇත. ශ්‍රී ලංකාව සම්බන්ධයෙන් උපදෙස් ලබා ගැනීම සඳහා මෙම කමිටුව පත්කළ බව බැන්කීමූන් මහතා ප්‍රකාශ කර තිබුණ ද ශ්‍රී ලංකාවේ සිදු ව ඇති බව කියන යුද අපරාධ පිළිබඳ සොයා බැලීම එහි අරමුණ වී තිබුණි.", "URL": "https://sinhala.adaderana.lk/news.php?nid=15443", "Category": null, "Parent URL": null}