{"Source": "Adaderana", "Timestamp": "September 25, 2018 05:39 pm", "Headline": "නාමල්ට අධිකරණයෙන් තවත් නියෝගයක්", "News Content": "දුෂණ විරෝධි බලකායේ මෙහෙයුම් අධ්‍යක්ෂ නාමල් කුමාර මහතාට හෙට දිනයේ රස පරික්ෂක දෙපාර්තමේන්තුව හමුවට ඉදිරිපත් කරන ලෙස අධිකරණය දැනුම් දී තිබේ. කොළඹ කොටුව මහේස්ත්‍රාත් ලංකා ජයරත්න මෙනවිය අපරාධ පරීක්ෂණ දෙපාර්තමේන්තුවට මෙම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. ත්‍රස්ත විමර්ශන කොට්ඨාසය බාර හිටපු නියෝජ්‍ය පොලිස්පති නාලක ද සිල්වා මහතා විසින් සැලසුම් කළ බව කියන ඝාතන කුමන්ත්‍රණයක් සම්බන්ධයෙන් පසුගියදා නාමල් කුමාර මහතා තොරතුරු අනාවරණය කළේය. ඒ අනුව මේ සම්බන්ධයෙන් අපරාධ පරික්ෂණ දෙපාර්තමේන්තුව විමර්ශන ආරම්භ කර ඇති අතර මෙම සිද්ධිය සම්බන්ධයෙන් මේ විට විට පුද්ගලයින් රැසකගෙන් ප්‍රකාශ සටහන් කරගෙන තිබේ. නියෝජ්‍ය පොලිස්පති නාලක ද සිල්වා මහතා සහ නාමල් කුමාර මහතා අතර සිදු වු බව කියන දුරකතන සංවාදය සම්බන්ධයෙන් මේ වන විට පරික්ෂණ සිදු කරන කණ්ඩායම් අතර අවධානයක් යොමුව ඇති අතර අදාළ දුරකථන හඬපටය රජයේ රස පරික්ෂක දෙපාර්තමේන්තුව වෙත භාරදී ඇති බව වාර්තා වෙයි. ඒ අනුව එහි සටහන්ව ඇති කටහඬ සම්බන්ධයෙන් විමර්ශන සිදු කිරීම සඳහා නාමල් කුමාර මහතාට රජයේ රස පරික්ෂක දෙපාර්තමේන්තුව හමුවේ පෙනී සිටින ලෙස දැනුම්දි ඇත. මෙම හඬපට සම්බන්ධ පරික්ෂණ වාර්තා ඉදිරි සතිය තුළ අපරාධ පරික්ෂණ දෙපාර්තමේන්තුව හමුවට ලැබීමට නියමිත අතර ඉන් පසු මේ සම්බන්ධයෙන් ඉදිරි විර්ශන කටයුතු සිදු කිරීමට නියමතයි.", "URL": "https://sinhala.adaderana.lk/news.php?nid=96696", "Category": null, "Parent URL": null}