{"Source": "Adaderana", "Timestamp": "December 27, 2013 01:44 pm", "Headline": "බීමත් රියදුරන් 797 ක් මේ වෙද්දි දැලේ ", "News Content": "බීමත් රියදුරන් අත්අඩංගුවට ගැනීම සඳහා ක්‍රියාත්මක වන මෙහෙයුමෙන් ගෙවුණු පැය 24 ක් තුළ බීමත් රියදුරන් 280 දෙනෙකු පොලීසිය විසින් අත්අඩංගුවට ගෙන තිබේ. ඊයේ(26) පෙ.ව 6.00 සිට අද(27) පෙ.ව 6.00 දක්වා ක්‍රියාත්මක කරන ලද සෝදිසි මෙහෙයුමෙන් මෙම පිරිස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පවසයි. එසේම මෙම සෝදිසි මෙහෙයුම ආරම්භ කළ 24 වන දින සිට මේ දක්වා බීමත් රියදුරන් 797 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පෙන්වා දෙයි. ඒ අනුව මෙහෙයුම ක්‍රියාත්මක වූ මුළු කාලය තුළ මගී බස් රථවලින් දෙදෙනෙකු, යතුරුපැදිවලින් 430 දෙනෙකු , ත්‍රී රෝද රථ 270 දෙනෙකු,වෙනත් වාහනවලින් 95 දෙනෙකු ඇතුළත් වන සේ 797 දෙනා අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=39895", "Category": null, "Parent URL": null}