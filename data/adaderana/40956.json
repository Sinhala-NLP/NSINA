{"Source": "Adaderana", "Timestamp": "February 8, 2014 09:25 am", "Headline": "නුවරඑළියේ බස්වලට ජී.පී.එස්", "News Content": "නුවරඑලිය දිස්ත්‍රික්කය තුළ ධාවනය කෙරෙන බස් රථ වල ජී.පී.එස් උපකරණ සවිකිරීමට පියවර ගෙන තිබේ. ජාතික ගමනාගමන කොමිෂන් සභාව පැවසුවේ අද සහ හෙට යන දෙදින තුළ නුවරඑලිය බස් නැවතුම්පළේ දී මෙම උපකරණ සවිකිරීම සිදුකරන බවයි. ජී.පී.එස් උපකරණය මගින් බස් රථය දැනට පවතින ස්ථානය, එහි ධාවන වේගය ආදිය නිරීක්ෂණය කළ හැකි අතර ඒ අනුව රියදුරන්ට අදාළ මාර්ගෝපදේශන ලබාදීමේ හැකියාව පවතින බව එම කොමිෂන් සභාව පවසන්නේය. එමෙන්ම බස් රථවල ප්‍රමිතිය පරීක්ෂා කිරීමද මීට සමගාමීව සිදුකෙරෙන බව ජාතික ගමනාගමන කොමිෂන් සභාව පවසන්නේය. අන්තර් පළාත් බස් රථවලද මෙම උපකරණ සවිකරන බව සඳහන්ය. බස් රථවල පවතින අඩුපාඩු සකස් කිරීමට නිර්දේශ කිරීම, මඟපෙන්වීම සහ කාලසීමා පැනවීම, පවතින බස් රථයක් වෙනුවට නව බස් රථයක් ආදේශ කිරීමට අපේක්ෂා කරන බස් හිමියන් සඳහා අදාළ පහසුකම් ලබාදීමද මෙහිදී සිදුකෙරෙනු ඇත.", "URL": "https://sinhala.adaderana.lk/news.php?nid=40956", "Category": null, "Parent URL": null}