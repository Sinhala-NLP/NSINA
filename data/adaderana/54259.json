{"Source": "Adaderana", "Timestamp": "October 5, 2015 11:25 am", "Headline": "සම්පත් අතුකෝරල ඇපමත නිදහස්! ", "News Content": "ජනාධිපති මෛත්‍රීපාල සිරිසේන මහතාට අපහාසාත්මක වියහැකි පරිදි දැන්වීමක් ෆේස්බුක් සමාජ ජාල වෙබ් අඩවිය මගින් මුදාහැරීමේ චෝදනාව මත රක්ෂිත බන්ධනාගාරගතව සිටි දකුණු පළාත් සභාවේ නියෝජ්‍ය සභාපති සම්පත් අතුකෝරල මහතා ඇපමත නිදහස් කර තිබේ.ඒ අද ඒ මහතා අධිකරණය වෙත ඉදිරිපත් කිරීමෙන් අනතුරුවය.පසුගිය ජනාධිපතිවරණ සමයේ එවකට විපක්ෂයේ පොදු අපේක්ෂකව සිටි මෛත්‍රීපාල සිරිසේන මහතාට අපහාසාත්මක වියහැකි දැන්වීමක් සැකකරු විසින් ෆේස්බුක් වෙබ් අඩවියට මුදා හැර ඇති බවට පරීක්ෂණ වලදී අනාවරණය වී ඇති බව පසුගිය පළමු වන දින සැකකරු කොළඹ මහේස්ත්‍රාත්වරයා වෙත ඉදිරිපත් කිරීමෙන් අනතුරුව රහස් පොලීසිය විසින් අධිකරණයට කරුණු දක්වන ලදී. ඒ අනුව කරුණු සලකා බැලූ කොළඹ මහේස්ත්‍රාත් ගිහාන් පිලපිටිය මහතා අද දින දක්වා සැකකරු රක්ෂිත බන්ධනාගාර ගත කළේය.", "URL": "https://sinhala.adaderana.lk/news.php?nid=54259", "Category": null, "Parent URL": null}