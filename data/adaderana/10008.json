{"Source": "Adaderana", "Timestamp": "August 3, 2010 03:40 pm", "Headline": "ලයිසන් නැති බස් 70 ක් යාපනයට දුවනවා", "News Content": "යාපනය - කොළඹ අතර බලපත්‍ර නොමැති අනවසර බස්රථ 70 ක් පමණ ධාවනය වන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. පසුගිය මාසයේ දී සුඛෝපභෝගී බස්රථ 16 ක් සඳහා ටෙන්ඩර් ක්‍රමය යටතේ බලපත්‍ර ලබාදීමට නියමිතව තිබුණද බලපත්‍ර ලබාදීමට කටයුතු කර ඇත්තේ බස්රථ දෙකක් සඳහා පමණක් බව ඔහු සඳහන් කරයි. මේ හේතුවෙන් රජයට විශාල පාඩුවක් සිදුවන බව ගැමුණු විජේරත්න මහතා පෙන්වාදෙයි. ඔහු මේ අදහස් පළ කරනු ලැබුවේ කොළඹ දී අද පැවති මාධ්‍ය හමුවකට සහභාගී වෙමිනි. පවතින ගැටලුකාරී තත්ත්වය සම්බන්ධයෙන් අල්ලස් හෝ දූෂණ විමර්ශන කොමිසමට පැමිණිලි කර ඇති බව ද ගැමුණු විජේරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=10008", "Category": null, "Parent URL": null}