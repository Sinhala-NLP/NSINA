{"Source": "Adaderana", "Timestamp": "June 19, 2018 06:58 am", "Headline": "යුද හමුදාවෙන් පැනගියපු අයට රැකවරණය ලබාදීම දඬුවම් ලැබිය හැකි වරදක්", "News Content": "යුද හමුදාවෙන් නිවාඩු නොමැතිව සේවයට නොපැමිණ සිටින අය සදහා රැකවරණය ලබාදීම දඞුවම් ලැබිය හැකි වරදක් බව ශ්‍රී ලංකාව යුද හමුදාව පවසයි. නිවේදනයක් නිකුත් කරමින් යුධ හමුදා මුලස්ථානය පෙන්වා දෙන්නේ යුද හමුදාවෙන් පැනගිය හෝ නිවාඩු නොලබා සේවයට වාර්තා නොකර සිටින අයගෙන් කොටසක් තවමත් සැඟව සිටින බවයි. ඔවුන් දිවයිනේ නොයෙකුත් ප්‍රදේශයන්හි සිදුකරනු ලබන අපරාධ,මංකොල්ලකෑම් සහ සමාජ විරෝධී ක්‍රියාවන්ට සම්බන්ධ වන බවට තොරතුරු ලැබී ඇති බව යුද හමුදා මූලස්ථානය පෙන්වා දෙයි. බොහෝ අවස්ථාවල දී ව්‍යාපාරිකයින්, පාතාල කල්ලි නායකයින්, සේවා යෝජකයන් සහ වෙනත් පාර්ශවකරුවන්ගේ සහයෝගය ලබමින් විවිධ සමාජ විරෝධී ක්‍රියාවල මොවුන් නිරත වන බවට පොලිස් වාර්තා වලින් හෙළි වී ඇති බව යුද හමුදාව පවසයි. මොවුන්ගෙන් සමහරක් ඇතැම් පුජ්‍ය පක්ෂයේ හෝ දේශපාලන බලවතුන්ගේ රැකවල් මත මෙවැනි වූ විෂමාචාර ක්‍රියාවන්ට සම්බන්ධ වී සිටින බව අදාළ නිවේදනයේ සදහන් වේ. එබැවින් යුධ හමුදාවෙන් පැනගොස් හෝ නිවාඩු නොලබා සේවයට වාර්තා නොකර සිටින හමුදා සාමාජිකයින්ට රැකියා ඉඩ ප්‍රස්ථා හෝ රැකවරණය සැලසීම දණ්ඩ නීති සංග්‍රහයේ 133 වන වගන්තිය යටතේ දඞුවම් ලැබිය හැකි වරදක් බව යුද හමුදාව පවසයි. පොලිසීය මෙන්ම ශ්‍රී ලංකා යුධ හමුදා පොලිස් හේවා බලකා භටයින් රාජ්‍ය ආයතනවල සහය ඇතිව ඔවුන් අත්අඩංගුවට ගෙන නීත්‍යානුකූල ලෙස අස්කිරීම ලබාදීමට හෝ නැවත කඳවුරු වෙත භාරදීමේ අරමුණින් දිවයින පුරා මෙහෙයුම් ක්‍රියාත්මක කරමින් පවතින බව යුධ හමුදා මූලස්ථානය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=91094", "Category": null, "Parent URL": null}