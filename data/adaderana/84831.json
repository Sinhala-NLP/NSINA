{"Source": "Adaderana", "Timestamp": "February 26, 2018 06:03 am", "Headline": "දුම්රිය මාර්ග අනතුරු වැළැක්වීමට කෙටිකාලීන හා දිගුකාලීන සැලසුම්", "News Content": "දුම්රිය මාර්ග අනතුරු සිදු වන ස්ථාන හඳුනාගනිමින් ඒවා වැළැක්වීම සඳහා කෙටිකාලීන හා දිගුකාලීන සැලසුම් ක්‍රියාත්මක කෙරෙන බව දුම්රිය දෙපාර්තමේන්තුවේ අතිරේක සාමාන්‍යාධිකාරි විජය සමරසිංහ මහතා පැවසීය. ඒ අනුව මේ විට කෙටිකාලීන ආරක්ෂිත ක්‍රමවේදයන් ක්‍රියාත්මක කර තිබෙන බව පෙන්වා දුන් ඒ මහතා දුම්රිය, දුම්රිය ස්ථාවල නැවැත්වීමේ ස්ථාන ප්‍රමාණය අඩු කිරීම, දුම්රිය කාලසටහන වෙනස් කිරීම සිදු කර තිබෙන බව සඳහන් කළේය. එසේම ඒ ඒ දුම්රිය ස්ථාවල දුම්රිය මඟීන් දැනුම්වත් කිරීම ශබ්ද විකාශනය මඟින් සිදු කිරීම කෙටි කාලීන ආරක්ෂිත ක්‍රමයක් ලෙස ක්‍රියාත්මක කර තිබේ. එසේම දුම්රිය වැටිවල විශේෂ වර්ණයක් යෙදීමට ද යෝජනා කර තිබෙන බවත්, මාර්ග ඉදිකිරීමේදී දුම්රිය මාර්ගයට ආසන්නව ඉදිකිරීම සිදු නොකිරීමට දැනුම්වත් කරන බවත් ඒ මහතා පෙන්වා දුන්නේය. මුහුදුබඩ දුම්රිය මාර්ගය වැඩිදියුණු කර අලුතින් දුම්රිය ධාවන ඇති කිරීමට පියවර ගැනීම වැනි දිගුකාලීන වැඩපිළිවෙළක් ද ක්‍රියාත්මක කිරීමට නියමිත බව ද සමරසිංහ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=84831", "Category": null, "Parent URL": null}