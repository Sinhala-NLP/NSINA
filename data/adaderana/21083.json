{"Source": "Adaderana", "Timestamp": "January 1, 2012 11:11 am", "Headline": " විදුලියෙන්  රතු එළියක්..!", "News Content": "වැටුප් වැඩිවීමක් ඉල්ලා ලංකා විදුලිබල මණ්ඩල සේවකයින් වෘත්තීය සමිති ක්‍රියාමාර්ගයක නිරත වීමට තීරණය කර තිබේ. ලබන 03 වන දින සිට මෙම වෘත්තීය සමිති ක්‍රියාමාර්ගයේ නිරත වන බව ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානය ප්‍රකාශ කරයි. වසර 03කට වරක් සිදුවන විදුලි සේවකයින්ගේ යෝජිත වැටුප් වැඩිවීම ඔවුනගේ මෙම මස වැටුපට ලබාදිය යුතු වේ. ඒ අනුව එම වැටුප් වැඩිවීම 6% න් සිදුකිරීමට රජය තීරණය කර ඇත. එම වැටුප් වැඩිවීම කිසිසේත් ප්‍රමාණවත් නොවන බව පවසන සේවකයින් පෙන්වා දෙන්නේ සියයට 40% ක පමණ වැටුප් වැඩිවීමක් අවශ්‍ය බවයි. අදාළ වැටුප් වැඩිවීම ලබාදෙන තුරු ලංකා විදුලි බල මණ්ඩලයේ සියලු වෘත්තීය සමිති ඒකාබද්ධව අඛණ්ඩ වෘත්තීය සමිති ක්‍රියාමාර්ගවල නිරත වන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසයි.", "URL": "https://sinhala.adaderana.lk/news.php?nid=21083", "Category": null, "Parent URL": null}