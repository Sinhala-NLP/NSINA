{"Source": "Adaderana", "Timestamp": "November 1, 2018 05:31 pm", "Headline": "විපක්ෂ නායිකාව තවදුරටත් සිරගත කරන්න අධිකරණ තීන්දුවක්", "News Content": "පේරු විපක්ෂ නායිකාව තවදුරටත් සිරගත කිරීමට එරට ජාතික අපරාධ අධිකරණය තීන්දු කර තිබේ. මේ අනුව 2021 වසරේදී පැවැත්වීමට නියමිත ජනාධිපතිවරණය සදහා ඉදිරිපත් වීමට ඇති අවස්ථාව ඇයට අහිමිවනු ඇති බව දේශපාලන විචාරකයන් පෙන්වා දෙයි. චෝදනා විභාගයට ගන්නා තෙක් පේරු විපක්ෂ නායිකා කෙයිකෝ ෆුජිමෝරි නැවතත් සිරගත කිරීමට එරට අධිකරණය තීරණය කර තිබෙනවා. බ්‍රසීල ඉදිකිරීම් සමාගමක් වෙනුවෙන් අමෙරිකානු ඩොලර් මිලියන 1.2ක මුදල් විශුද්ධිකරණය ඇයට එරෙහිව එල්ල වී ඇති චෝදනාවයි. මෙම නඩුව එරට ජාතික අපරාධ අධිකරණ ඉදිරියේ විභාගයට ගැනුනු අතර තමන් වරදක් කර නොමැති බවයි විපක්ෂ නායිකා ෆුජිමෝරි පැවැසුවේ. එහෙත් ඇය වසර තුනක් දක්වා සිරගත කරන මෙන් මේ සම්බන්ධයෙන් පරීක්ෂණ පවත්වන පිරිස අධිකරණයෙන් ඉල්ලා සිටියේය. ෆුජිමෝරි සිරගත කිරීම සිය පරීක්ෂණවලට සහයක් වනු ඇති බවද පැමිණිලි පාර්ශවය පැවසීය. කෙසේ වෙතත් මේ සම්බන්ධයෙන් ඇයට ඇපෑලක් ඉදිරිපත් කිරීමට හැකි බවත් තීන්දුව ප්‍රකාශයට පත් කරමින් අධිකරණය අවධාරණය කර තිබුණි. හිටපු පේරැ ජනාධිපති ඇල්බටෝ ෆුජිමෝරිගේ දියණිය 2021 වසරේ ජනාධිපතිවරණයට ඉදිරිපත්වීමට සූදානමින් පසු විය. නඩු තීන්දුවත් සමඟින් ඇයට මැතිවරණය සඳහා ඉදිරිපත්වීමට අවස්ථාවක් හිමිවේද යන්න සැකසහිත බව එරට මාධ්‍ය පෙන්වා දෙයි. කෙසේ වෙතත් කෙයිකෝ පවසන්නේ තමන් දේශපාලන කුමන්ත්‍රණයක ගොඳුරක් වී ඇති බවයි.", "URL": "https://sinhala.adaderana.lk/news.php?nid=98560", "Category": null, "Parent URL": null}