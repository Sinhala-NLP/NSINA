{"Source": "Adaderana", "Timestamp": "October 5, 2018 02:01 pm", "Headline": "නඩත්තු මුදලට බයේ සැමියා හිටපු බිරිඳ පැහැර ගනී", "News Content": "සීගිරිය ප්‍රදේශයේ පදිංචි කාන්තාවක් කකුල් බැඳ මෝටර් රථයක දමා ගෙන පැහැරගෙන යමින් සිටිය දී රියදුරුට පහර දී රථය අනතුරකට පත්කොට එම කාන්තාව පොලිසියට පැමිණ තිබේ. මෙම කාන්තාව විසින් ඊයේ(04) දින සීගිරිය පොලීසියට කළ පැමිණිල්ලේ සඳහන් වන්නේ මීට මාස 8 කට පමණ ඉහතදී අධිකරණයෙන් වෙන්ව, මේ වන විට නඩත්තු මුදල් ගෙවන තම සැමියා සහ ඔහුගේ සහෝදරයෙකු, ඔවුන්ගේ මිතුරෙකු මෝටර් රථයකින් පැමිණ තමන් නිවසේ සිට ව්‍යාපාර ස්ථානයකට ගමන් කරමින් සිටියදී එකවරම මෝටර් රථයට දමා තමන්ව පැහැරගෙන ගිය බවයි. මෝටර් රථය තුළදී තමන්ගේ පාද ගැටගැසීම සිදු කළ බවත් එහිදී තමන් එකවරම මෝටර් රථය පැද වූ තම සැමියාගේ මිතුරා ගේ ඇඟට පැන මෝටර් රථය අනතුරකට පත් කළ බවයි. ඒ අනුව තමන් එම ස්ථානයෙන් මෝටර් රථයෙන් පැන අසල නිවසකට දිවගොස් බේරී පොලීසියට පැමිණි බව ද ඇය පොලීසියට කළ පැමිණිල්ලේ සඳහන්ව තිබේ. මෙම සිද්ධිය පිළිබඳව පොලිසියට පැමිණිලි නොකරන ලෙසත් තමන් එසේ සිදුකළේ නඩත්තු මුදල් ගෙවීමට ඇති නොහැකියාව නිසා බවත් තම සැමියා පැවසූ බවද ඇය වැඩිදුරටත් පොලීසියට කරන ලද පැමිණිල්ලේ සඳහන් වෙයි. කෙසේවෙතත් මෙම කාන්තාව දෙපා බැඳ මෝටර් රථයක දමාගෙන පැහැර ගැනීමේ සිද්ධිය සම්බන්ධයෙන් ඇයගේ සැමියා, ඔහුගේ සහෝදරයා සහ මිතුරා මෙන්ම මෝටර් රථය ද අත්අඩංගුවට ගැනීමට නියමිත බව සිගිරිය පොලීසිය කියයි. මෙසේ පැහැරගැනීමට ලක්ව ඇත්තේ සීගිරිය ප්‍රදේශයේම පදිංචි එක්දරු මවක් බවත් ඇය තම ස්වාමිපුරුෂයාගෙන් වෙන්ව නඩත්තු මුදල් ලබා ගනිමින් කුඩා ව්‍යාපාරයක් පවත්වාගෙන යන කාන්තාවක් බව පොලිස් පරීක්ෂණවලදී හෙළිවී තිබේ. පවුල් ආරවුලක් මත මෙම පැහැර ගැනීම සිදුව ඇති බවත් කෙසේ වෙතත් මේ පිළිබඳව තව දුරටත් පරීක්ෂණ පවත්වන බව සීගිරිය පොලිසියේ ස්ථානාධිපති පොලිස් පරීක්ෂක ආර් .කේ.සි.ටි. රත්නායක මහතා පැවසීය.", "URL": "https://sinhala.adaderana.lk/news.php?nid=97225", "Category": null, "Parent URL": null}