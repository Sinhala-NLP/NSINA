{"Source": "Adaderana", "Timestamp": "June 9, 2013 03:40 pm", "Headline": "කාලගුණේ හරියට වැඩ කළාද? ජනපති වාර්තාවක් ඉල්ලයි", "News Content": "පසුගියදා සිදුවූ කාලගුණ විපර්යාසය හමුවේ ජනතාවට මුහුණදීමට සිදුවූ අසීරුතාවයන් පිළිබඳ ජනාධිපති මහින්ද රාජපක්ෂ මහතාගේ අවධානය යොමුව තිබේ. කාලගුණික විපර්යාසය සහ එමගින් මතුවිය හැකි ආපදා තත්ත්වයන් පිළිබඳ ජනතාව දැනුවත් කළ ආකාරය සම්බන්ධයෙන් කඩිනමින් වාර්තාවක් ලබාදෙන ලෙස ජනාධිපතිවරයා ආපදා කළමනාකරණ අමාත්‍ය මහින්ද අමරවීර මහතා වෙත උපදෙස් ලබා දී ඇති බව ජනාධිපති මාධ්‍ය අංශය සඳහන් කළේය. විශේෂයෙන්ම ආපදා තත්ත්වයන් පිළිබඳව ධීවර ජනතාව දැනුවත් කිරීමට ගත් ක්‍රියාමාර්ග සහ පූර්ව දැනුවත් කිරීම් සිදුකළ ආකාරය පිළිබඳ සවිස්තර කරුණු ලබාදෙන ලෙස ජනාධිපතිවරයා දැනුම් දී ඇත. මේ අතර අද දෙරණ කළ විමසීමකදී ආපදා කළමනාකරණ අමාත්‍ය මහින්ද අමරවීර මහතා සඳහන් කළේ ලබන අගහරුවාදාට පෙර අදාළ සිදුවීම සම්බන්ධයෙන් වාර්තාවක් ලබාදෙන ලෙස කාලගුණ විද්‍යා දෙපාර්තමේන්තුවට දැනුම් දී ඇති බවයි.", "URL": "https://sinhala.adaderana.lk/news.php?nid=34772", "Category": null, "Parent URL": null}