{"Source": "Adaderana", "Timestamp": "January 28, 2011 09:51 am", "Headline": "ට්‍රක්රථයේ සිරව සිටි සංක්‍රමණිකයින් අතර ශ්‍රී ලාංකිකයන් 6 දෙනෙක් ", "News Content": "ට්‍රක්රථයක සිරව සිටි සංක්‍රමණිකයින් 219 දෙනෙකු චියාපස්හිදී මෙක්සිකානු බලධාරීන් විසින් සොයාගෙන තිබේ. මෙම සංක්‍රමණිකයන් අතරින් බොහෝදෙනෙකු මධ්‍යම අමෙරිකානු ජාතිකයින් බවත්, ඒ අතර ශ්‍රී ලාංකිකයන් හයදෙනෙකු සහ නේපාල ජාතිකයින් හතරදෙනකු ද වන බව විදේශීය වාර්තා සඳහන් කරයි. එමෙන්ම කාන්තාවන් තිස් තුන්දෙනෙකු සහ කුඩා දරුවන් නවදෙනෙකු ද වන අතර චියාපස් පොලිසිය විසින් පරීක්ෂා කිරීම සඳහා අදාළ ට්‍රක් රථය තැවැත්වූ අවස්ථාවෙහි ට්‍රක් රථ රියදුරු සහ තවත් පුද්ගලයෙකු පොලීසියට අල්ලස් ලබාදීමට උත්සාහ දරා ඇති බව ද පොලීසිය නිකුත් කළ ප්‍රකාශකින් සඳහන් කර ඇත. මාර්ග බාධකයක් අසලදී පරීක්ෂා කිරීම සඳහා පොලිසිය විසින් රථය නැවැත්වීමට අණ දුන්න ද එය නොතකා රියදුරු විසින් ට්‍රක් රථය ධාවනය කිරීම නිසා පොලිස් නිලධාරීන් රථය ලුහුබැඳගොස් ඇති බව ද විදෙස් මාධ්‍ය වාර්තා කරයි. මෙම සංක්‍රමණිකයන් මේ වනවිට රැඳවුම් භාරයේ පසුවන බව ද සඳහන්ය. සෑම වසරකම පාහේ දහස් සංඛ්‍යාත සංක්‍රමණිකයින් අමෙරිකා එක්සත් ජනපදය වෙත ළඟාවීම සඳහා මෙක්සිකෝව හරහා ගමන් කරන බවද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=13805", "Category": null, "Parent URL": null}