{"Source": "Adaderana", "Timestamp": "April 20, 2016 09:33 am", "Headline": "සම්බන්ධන්ගේ ස්ථාවරය අපිට ගැටලුවක්", "News Content": "උතුරු - නැගෙනහිර පළාත්වලින් හමුදාව ඉවත් කිරීම මෙන්ම දෙමළ සිරකරුවන් නිදහස් කිරීමද සිදුකළ යුතු බව හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි.ඊයේ යාපනයේදී පැවැති මාධ්‍ය හමුවකදී හෙතෙම මේ බව කියා සිටියේය.ඔහු එහිදී දැක්වූ අදහස් වල සිංහල පරිවර්ථනයක් වැඩිදුරටත් පහත පරිදිය.“උතුරු හා නැගෙනහිර පළාත් වලින් යුධ හමුදාව ඉවත් කළ යුතුයි.ජනතාව යළි පදිංචි කළ යුතුයි.ඒ වගේම දෙමළ දේශපාලන සිර කරුවන් නිදහස් කළ යුතුයි.මේවට විසඳුම් හොයාගන්න රජය සමඟ සාකච්ඡා කළ යුතු බව මම පැහැදිලිව කියලා තිබුණා.ආමි කෑම්ප් හදනවා, සිංහල අය ගෙනත් දානවා, ඒවා නීති විරෝධීව වෙන්නේ. ඒවා නැවතිය යුතුයි. 2015 අපේ ප්‍රතිපත්ති ප්‍රකාශයේ තිබෙන දේවල් තමයි අපි ඉල්ලන්නේ. අපි ඒවට පිටින් යමක් ඉල්ලනවනම් ඒ මොනවද කියල සම්බන්ධන් පැහැදිලිව කියන්න ඕන. 2016වසරෙදි නිවැරදි විසඳුමක් සොයාගන්නවා කියලා සම්බන්ධන් මාධ්‍යයට කියලා තිබුණා.ඒක කරන්න ලැබුණොත් අපිටත් සතුටුයි. අපි එයාට විරුද්ධ වෙන්නේ නැ. නමුත් විසඳුම මොකක්ද කියලා කිව්වොත් අපිටත් ඒකට එකතු වෙන්න පුළුවන්. නමුත් මෑත කාලයේ සම්බන්ධන්ගේ ස්ථාවරය පැහැදිලි නැ. ඒක ප්‍රශ්නයක්.ජනාධිපතිතුමා වගේම අගමැතිතුමාත් කියන්නේ ඒකිය විසඳුමක් දෙනවා කියලා.එයාලා කියනවා උතුර නැගෙනහිර එකතු කරන්නේ නැ කියලා.නමුත් අපි ඉල්ලුවේ උතුර නැගෙනහිර එකතු කරපු ෆෙඩරල් විසඳුමක්.දැන් සම්බන්ධන්ගේ මතය එකවිදිහක්.ජනපතිගෙයි අගමැතිගෙයි මතය වෙනත් එකක්.මේක අර්බුදකාරී තත්වයක්.අපි හැමෝම රජය සමග සාකච්ඡා කළ යුතුයි. එහෙම වුණොත් දෙමළ ජනතාවට වගේම දෙමළ සන්ධානයටත්,ලෝකයටත් තේරෙයි රජයේ මතය කුමක් ද කියලා.“", "URL": "https://sinhala.adaderana.lk/news.php?nid=59339", "Category": null, "Parent URL": null}