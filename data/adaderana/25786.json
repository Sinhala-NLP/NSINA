{"Source": "Adaderana", "Timestamp": "July 15, 2012 07:22 am", "Headline": "වෑන් රථයකින් පැමිණ බස් රථ රියදුරුට පහරදීලා", "News Content": "වව්නියාවේ සිට කොළඹ බලා ගමන්කරමින් තිබූ බස් රථයකට පලාවිය මදුරන්කුලිය අතර ප්‍රදේශයේදී වෑන් රථයකින් පැමිණි පිරිසක් විසින් ප්‍රහාරයක් එල්ල කර තිබේ. අද (15) අලුයම 2.30 ට පමණ මෙම සිදුවීම සිදුවී ඇති බව අද දෙරණ වාර්තාකරු පවසයි. පහරදීමෙන් අනතුරුව පැමිණි පිරිස වෑන් රථයෙන් පළා‍ගොස් ඇති අතර සිද්ධියෙන් තුවාල ලැබූ බස් රථ රියදුරු වන අනුරාධපුර-මහමුලන්කුලම පදිංචි ශාන්ත කුමාර යන අය පුත්තලම මහ රෝහලට ඇතුළත් කර ඇත. මෙම පහරදීමෙන් බස් රථයටද හානි සිදුව තිබේ. කෙසේ වෙතත් වව්නියාවේ සිට කොළඹ බලා ධාවනය වෙමින් තිබූ තවත් බස් රථයකට වෙන්නප්පුව,නයිනමඩම ප්‍රදේශයේදී සැඟව සිටි දෙදෙනකු ඊයේ(14)අලුයම 1.30 ට පමණ ගල්වලින් පහරදුන් බවත්,එයින් තමන්ට සුළු තුවාල සිදුවූ බවත් පහරකෑමට ලක්වූ බස් රථයක රියදුරු වන රෝහණ සමන් කුමාර යන අය පොලීසිය පවසා තිබේ. මෙම පහරදීම සිදුව ඇත්තේ වෙන්නප්පුව පොලිස් බලප්‍රදේශයේදී බැවින් පරීක්ෂණ කටයුතු කොච්චිකඩේ පොලීසිය විසින් වෙන්නප්පුව පොලීසියට භාරදී ඇත. කෙසේ වෙතත් වව්නියාව-කොළඹ දුරගමන් සේවා බස් රථ සේවකයෙකු විසින් කටුනායක ප්‍රදේශයේදී හලාවත-පුත්තලම පුද්ගලික බස් රථ සේවකයෙකුට පහරදීමේ සිදුවීමක් හේතුවෙන් පසුගිය 13-14 දිනවල බස් රථ වර්ජනයක්ද ක්‍රියාත්මක කෙරිණි.", "URL": "https://sinhala.adaderana.lk/news.php?nid=25786", "Category": null, "Parent URL": null}