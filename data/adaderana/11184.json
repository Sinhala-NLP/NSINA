{"Source": "Adaderana", "Timestamp": "September 30, 2010 08:19 am", "Headline": "මාලදිවයින් අත්අඩංගුවේ සිටි ධීවරයින් 2 ක් යළි දිවයිනට", "News Content": "මාලදිවයින් අත්අඩංගුවේ සිටි මෙරට ධීවරයින් දෙදෙනෙකු අද දිවයිනට ගෙන්වා ගැනීමට කටයුතු යොදා ඇතැයි ධීවර හා ජලජ සම්පත් සංවර්ධන අමාත්‍යාංශය පවසයි. පසුගිය මාර්තු මාසයේ මාලදිවයින් වෙරළාරක්ෂක බලකායේ අත්අඩංගුවට පත්වු ධීවරයින් දෙදෙනෙකු මෙලෙස දිවයිනට ගෙන්වා ගැනීමට නියමිත බව එම අමාත්‍යාංශය සඳහන් කරයි. බේරුවල ප්‍රදේශයෙන් මුහුදුගිය බහුදින ධීවර යාත්‍රා දෙකක ගමන්ගත් ධීවර කාර්මිකයින් 8 දෙනෙකු පසුගිය මාර්තු මාසයේදී මාලදිවයින් අත් අඩංගුවට පත් විය. ඉන් ධීවර කාර්මිකයින් 6 දෙනෙකු පසුගිය අප්‍රේල් මාසයේදී නිදහස් කෙරුණු අතර දිවයිනට ගෙන්වා ගැනීමට නියමිත ධීවරයින් දෙදෙනා නිදහස් කෙරුණේ පසුගිය 27 වැනිදාය. කෙසේ වුවත් මාලදිවයින් නීතියට අනුව අදාළ ධීවර යාත්‍රා දෙක එරට රජය විසින් රාජසන්තක කර තිබේ.", "URL": "https://sinhala.adaderana.lk/news.php?nid=11184", "Category": null, "Parent URL": null}