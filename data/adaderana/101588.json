{"Source": "Adaderana", "Timestamp": "December 31, 2018 03:50 pm", "Headline": "පැමිණිලි විභාගය අතුරතුර පුද්ගලයෙක් වස බොයි", "News Content": "දුම්මලසුරිය පොලිස් ස්ථානය තුළදී පුද්ගලයෙකු වස පානය කිරීම හේතුවෙන් ජිවිතක්ෂයට පත්ව ඇති බව අද දෙරණ වාර්තාකරු පවසයි. ඊයේ(30) පස්වරුවේ පැමිණිල්ලක් විභාග කරන අතර තුරදී අදාළ පුද්ගලයා වස පානය කර ඇති බව වාර්තා වෙයි. මෙලෙස මියගොස් ඇත්තේ දුම්මලසුරිය, වඳුරඹ ප්‍රදේශයේ පදිංචි මදුරසිංහ මුදියන්සේලාගේ ඥානරත්න නැමති 37 හැවිරිදි දෙදරු පියෙකි. මියගිය පුද්ගලයා වසර කීපයක සිට බිරිඳ සමඟ ආරවුල් ඇතිකරගෙන සිට ඇති අතර බිරිඳ වසර ගණනාවක් විදේශ ගතවද සිට ඇතිබවට වාර්තා වෙයි. පසුගිය 29 දා පොලීසිය වෙත පැමිණි මියගිය පුද්ගලයා බිරිඳ සමඟ සමාදාන වීමට එකඟවී ඇති නමුත් බිරිඳ සමාදාන වීමට එකඟ නොවීම හේතුවෙන් වස පානය කර ඇති බව මියගිය අයගේ ඥාතීන් පැවසීය. වස පානය කිරීමෙන් පසු අදාළ පුද්ගලයා ගල්මුරුව රෝහලට ඇතුළත් කර ඇති අතර පසුව හලාවත මහා රෝහලට ඇතුලත් කිරීමෙන් අනතුරුව මියගොස් ඇති බව වාර්තා වෙයි. සිද්ධිය සම්බන්ධයෙන් වැඩිදුර පරීක්ෂණ දුම්මලසුරිය මුලස්ථාන පොලිස් පරීක්ෂක අතුල ගමගේ මහතාගේ උපදෙස් පරිදි සිදුකරයි.", "URL": "https://sinhala.adaderana.lk/news.php?nid=101588", "Category": null, "Parent URL": null}