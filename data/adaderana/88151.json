{"Source": "Adaderana", "Timestamp": "April 27, 2018 02:08 pm", "Headline": "තැන් දෙකක මාරක රිය අනතුරු 2ක්-පුද්ගලයින් 2ක් මරුට", "News Content": "අද(27) අළුයම 3 ට පමණ පානදුර දකුණ පොලිස් වසමේ සිදුවු රිය අනතුරකින් වයස අවුරුදු 17 ක් වු තරුණයෙකු මිය ගොස් තිබේ. සුපිරි වෙළඳ සංකීරණයක් අසල දී ගාල්ල දෙසට ධාවනය වු යතුරු පැදියක් පැදිකරුට පාලනය කර ගත නොහැකිව මාර්ගයේ වම්පස තිබූ තාප්පයක ගැටී මෙම අනතුර සිදුව තිබේ. අනතුරින් බරපතළ තුවාල ලැබූ වයස අවුරුදු 17 ක් වු පානදුර ප්‍රදේශයේ පදිංචි, නිරෝෂ් චතුරංග සිල්වා නැමති තරුණයා මෙලෙස මිය ගොස් ඇත. ඔහුගේ මෘත ශරීරය පානදුර දකුණ රෝහලේ තැන්පත් කර ඇති අතර පශ්චාත් මරණ පරීක්ෂණය අද සිදු කිරීමට නියමිතයි. මේ අතර අද අළුයම 4.20 ට පමණ තංගල්ල පොලිස් වසමේ සිදුවු රිය අනතුරකින් පුද්ගලයෙකු මිය ගොස් තිබේ. කොළඹ-වැල්ලවාය ප්‍රධාන මාර්ගයේ මාරකොල්ලිය ප්‍රදේශයේ කි.මී.200 කණුව අසලදී මෙම අනතුර සිදුව ඇත. හම්බන්තොට දෙස සිට තංගල්ල දෙසට ධාවනය වු කාර් රථයක් මාර්ගයේ දකුණු මංතීරුව දෙසට ධාවනය කිරීමෙ හේතුවෙන් ඉදිරියෙන් පැමිණි කාර් රථයක ගැටී ඇති අතර අනතුරින් රථවල ගමන් ගත් පිරිමි පුද්ගලයින් 4ක් කාන්තාවන් 2ක් හා වයස අවුරුදු 7ක කුඩා දරුවෙකු තුවාල ලබා තිබේ. තුවාලකරුවන් තංගල්ල රෝහලට ඇතුළත් කර ඇති අතර එහිදි එක් පුද්ගලයෙකු මෙලෙස මිය ගොස් ඇත. මිය ගිය පුද්ගලයා වයස අවුරුදු 77 ක් වු හාතාගල, හුංගම පදිංචි රන්පටබැඳිගේ පියදාස නැමති අයෙක් බව පොලීසිය පවසයි. මෘත ශරීරය මේ වන විට තංගල්ල රෝහලේ තබා ඇති අතර පශ්චාත් මරණ පරීක්ෂණය අද සිදු කිරීමට නියමිතයි.", "URL": "https://sinhala.adaderana.lk/news.php?nid=88151", "Category": null, "Parent URL": null}