{"Source": "Adaderana", "Timestamp": "September 13, 2012 04:09 pm", "Headline": " අහිමිවන වාසස්ථාන ගැන ශ්‍රේෂ්ඨාධිකරණ පෙත්සම විභාග කෙරෙයි", "News Content": "කොම්පඤ්ඤවීදිය ප්‍රදේශයේ අක්කර 7 ක භුමියක ඇති නිවාස ඉවත් කොට එහි සංවර්ධන ව්‍යාපෘතියක් ආරම්භ කිරීමේ සූදානමක් ඇති බව පවසමින් ඉදිරිපත් වූ මූලික අයිතිවාසිකම් පෙත්සමක් විභාග කිරීමට ශ්‍රේෂ්ඨාධිකරණයට අද තීරණය කර තිබේ. එම ප්‍රදේශයේ පදිංචිකරුවන් පිරිසක් විසින් මෙම පෙත්සම ගොනුකර තිබුණු බව අද දෙරණ අධිකරණ වාර්තාකරු පවසයි. දීර්ඝ කාලයක සිට තමන් එම ප්‍රදේශයේ පදිංචිව සිටින බවත්, එම ප්‍රදේශයෙන් ඉවත් වීමට සිදු වුවහොත් තමන්ට වාසස්ථාන අහිමිවන බවත් ‍පෙන්වා දුන් පෙත්සම්කරුවන් කියා සිටියේ මේ හේතුවෙන් තම ජීවන රටාවට බරපතළ තර්ජනයක් එල්ල වන බවයි. කරුණු සලකා බැලූ ශ්‍රේෂ්ඨාධික‍රණ ත්‍රිපුද්ගල විනිසුරු මඩුල්ල පෙත්සම විභාග කිරීමට තිරණය කළ අතර එය ඔක්තෝම්බර් මස පළමු වැනි දින සිදුකරන බව දැනුම් දෙන ලදී.", "URL": "https://sinhala.adaderana.lk/news.php?nid=27383", "Category": null, "Parent URL": null}