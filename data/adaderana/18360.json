{"Source": "Adaderana", "Timestamp": "August 28, 2011 12:06 pm", "Headline": "ලියාපදිංචි නොකළ පුද්ගලික ඔසුසැල් වටලයි", "News Content": "ලියාපදිංචි නොකළ පුද්ගලික ඔසුසැල් වැටලීමට සෞඛ්‍ය අමාත්‍යාංශය තීරණය කර තිබේ. ශ්‍රී ලංකාවේ දැනට පුද්ගලික ඔසු සැල් 3000ක් පමණ තිබෙන අතර ඒවා වාර්ෂිකව ජාතික විලවුන් උපකරණ සහ ඖෂධ නියාමන අධිකාරියේ ලියාපදිංචි කළ යුතුය. එහෙත් මෙම වර්ෂය සඳහා ඇතැම් පුද්ගලික ඔසු සැල් ‍මේ වන තෙක් ලියාපදිංචි කිරීමට පියවර ගෙන නොමැති අතර වසර ගණනාවකින් ලියාපදිංචි නොකළ ඇතැම් ඔසු සැල් ද ඇති බව සෞඛ්‍ය අමාත්‍යාංශය පවසයි. එම නිසා එවැනි නීත්‍යානූකූල නොවන අයුරින් පවත්වාගෙන යන පුද්ගලික ඔසු සැල්වලට එරෙහිව නඩු පවරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා ජාතික විලවුන් උපකරණ සහ ඖෂධ නියාමන අධිකාරියට උපදෙස් ලබාදී ඇත. ඒ අනුව ඊයේ(27) දිනය තුළ කොළඹ, මරදාන හා පංචිකාවත්ත ප්‍රදේශවල පුද්ගලික ඔසු සැල් 10 ක් පරික්ෂාවට ලක් කළ බව සෞඛ්‍ය අමාත්‍යාංශය පවසයි. ඉන් 4ක් ලියාපදිංචි නොකර පවත්වාගෙන යන බවට තහවුරු වීම හේතුවෙන් එම ඔසු සැල්වලට එරෙහිව නඩු පැවරීමට කටයුතු කර තිබේ.", "URL": "https://sinhala.adaderana.lk/news.php?nid=18360", "Category": null, "Parent URL": null}