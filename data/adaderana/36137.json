{"Source": "Adaderana", "Timestamp": "July 27, 2013 11:25 am", "Headline": "විදුලි නාස්තිය අවම රටවල් අතරින් අපි ඉදිරියෙන්", "News Content": "ඉදිරියේ දී විදුලි බලය සම්ප්‍රේෂණයේ දී හා බෙදා හැරීමේ දී සිදුවන නාස්තිය සියයට 9 ක් දක්වා අඩු කර ගැනීම ඉලක්කය බව විදුලිබල හා බල ශක්ති අමාත්‍යංශය පවසයි. මේ වන විටත් විදුලි නාස්තිය සියයට 11.5 දක්වා අඩු කර ගැනීමට හැකිවී ඇති බව එම අමාත්‍යංශය සඳහන් කළේය. බල ශක්ති සම්ප්‍රේෂණ කළමනාකරණයේ පවතින ඉහළ ගුණාත්මක භාවය මෙයට හේතුවී ඇති බව ද විදුලි බල හා බල ශක්ති අමාත්‍යංශය පැවසීය. විදුලි බලය බෙදාහැරීම සහ සම්ප්‍රේෂණ දී සිදුවන නාස්තිය අවම කිරීම සඳහා වූ ක්‍රියාමාර්ග හමුවේ සංවර්ධනය වෙමින් පවත්නා රටවල් අතරින් ශ්‍රී ලංකාව ප්‍රමුඛ ස්ථානයේ පසුවන බව විදුලි බල හා බල ශක්ති අමාත්‍ය නීතිඥ පවිත්‍රා වන්නිආරච්චි මහත්මිය සඳහන් කළේය. විදුලි පාරිභෝගිකයන්ට විදුලිය අරපිරිමැස්මෙන් භාවිතා කිරීම සඳහා දැනට ලබා දෙන මඟපෙන්වීමට අමතරව ඉන් ඔබ්බට ගිය වැඩපිළිවෙළක් හඳුන්වා දීම වැදගත් බව ද අමාත්‍යවරිය ප්‍රකාශ කළාය. එමගින් බලශක්ති සංරක්ෂණය සදහා වන ක්‍රියාවලිය තවදුරටත් ශත්කිමත් කළ හැකි බව අමාත්‍ය නීතිඥ පවිත්‍රා වන්නිආරච්චි මහත්මිය සඳහන් කළේය. මීට අමතරව වංචනික ලෙස විදුලිය ලබා ගන්නා පුද්ගලයින්ට එරෙහිව පවතින නීති රෙගුලාසි දැඩිව ක්‍රියාත්මක වීම ශ්‍රී ලංකාවේ බලශක්ති නාස්තිය අවම කර ගැනීමට තවත් ප්‍රබල හේතුවක් බව සඳහන්ය.", "URL": "https://sinhala.adaderana.lk/news.php?nid=36137", "Category": null, "Parent URL": null}