{"Source": "Adaderana", "Timestamp": "May 18, 2017 08:53 am", "Headline": " යුද්ධයේදී මියගිය වැසියන් සැමරීමේ අවසන් සැමරුම අදයි", "News Content": "යුද්ධයේදී මියගිය වැසියන් සැමරීමේ සතියේ අවසන් සැමරුම් වැඩසටහන අද(18) පෙරවරුවේ මුලතිව් මුල්ලිවයික්කාල් වෙරළ තීරයේදී සිදුකිරීමට නියමිතව තිබේ.උතුරු පළාත් ප්‍රධාන අමාත්‍ය සී.වී. විග්නේෂ්වරන් මහතාගේ ප්‍රධානත්වයෙන් මෙම සැමරුම් උත්සවය පැවැත්වීමට නියමිතය.මෙහිදී යුද්ධයෙන් මිය ගිය අයගේ නම් ගල් පුවරුවල කොටා මුල්ලිවයික්කාල් මුහුදු තීරයේ යුධ සැමරුම අසළ ස්මාරකයක් වශයෙන් තැන්පත් කිරීමට ද සැළසුම් කර තිබේ.මුල්ලිවයික්කාල් වැසියන් විසින් පුද්ගලයින් 500 දෙනෙකුගේ පමණ නම් මෙලෙස ගල් පුවරු වල කොටා ඇති බව වාර්තා වෙයි මේ අතර යුද්ධයෙන් දිවි පිදූ රණවිරුවන් සිහි කිරීම සඳහා රණවිරු සැමරුම් උත්සවයක් අද දිනයේ මහනුවර නගරයේ පැවැත්වීමට කටයුතු සැළසුම් කර ඇති බව පාර්ලිමේන්තු මන්ත්‍රී දිලුම් අමුණුගම මහතා පවසයි.රණවිරු සැමරුමට සමගාමීව රථ පෙළපාළියක් ද සංවිධානය කර ඇති බව මන්ත්‍රීවරයා සඳහන් කළේය.මේ අතර ජාතික රණවිරු සැමරුම් උත්සවය හෙට පස්වරුවේ පැවැත්වීමට නියමිතය.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පාර්ලිමේන්තු ක්‍රීඩාංගණයේ රණවිරු ස්මාරකය අභියසදී ජාතික රණවිරු සැමරුම් උත්සවය පැවැත්වෙන බව රණවිරු සේවා අධිකාරියේ සභාපති අනෝමා ෆොන්සේකා මහත්මිය සඳහන් කළේය.", "URL": "https://sinhala.adaderana.lk/news.php?nid=73264", "Category": null, "Parent URL": null}