{"Source": "Adaderana", "Timestamp": "May 2, 2018 08:53 pm", "Headline": " මොණරාගලට සහ අක්කරෙයිපත්තුවට නව ඔසුසල ශාඛා 2ක්", "News Content": "ශ්‍රී ලංකා රාජ්‍ය ඖෂධ නීතිගත සංස්ථාවේ නව අලෙවි ශාඛා 02 ක් අක්කරෙයිපත්තුව සහ මොණරාගල යන නගරවල දී විවෘත කිරීමට කටයුතු යොදා ඇත. හෙට (03) පස්වරු 5.00 ට අංක 74, TD/02, අක්කරෙයිපත්තුව යන ස්ථානයේ නව අලෙවි ශාඛාව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා විසින් විවෘත කිරීමට නියමිතය. මොණරාගල නව අලෙවි ශාඛාව මැයි මස 05 දින පස්වරු 4.00 ට අංක 31, පොතුවිල් පාර, මොණරාගල යන ස්ථානයේ දී විවෘත කිරීමට කටයුතු යොදා ඇත. මෙම අලෙවි ශාඛා 02 විවෘත කිරීමත් සමඟ ඔසුසල ශාඛා සංඛ්‍යාව 38 දක්වා ඉහළ යන අතර, ඉදිරියේ දී මාතලේ, පේරාදෙණිය, දඹුල්ල කෑගල්ල යන නගර වල දී අලෙවි ශාඛා විවෘත කිරීමට නියමිතව ඇත. 2018 වසර අවසන් වන විට අලෙවි ශාඛා සංඛ්‍යාව 50 දක්වා ඉහළ නැංවීමට පියවර ගන්නා ලෙස සෞඛ්‍ය අමාත්‍යවරයා රාජ්‍ය ඖෂධ නීතිගත සංස්ථාවේ සභාපති නීතිඥ සරත් ලියනගේ මහතාට සහ කළමණාකාර අධ්‍යක්ෂ ආචාර්ය එච්.එම්.එම් රූමි මහතාට උපදෙස් ලබා දී ඇත.", "URL": "https://sinhala.adaderana.lk/news.php?nid=88410", "Category": null, "Parent URL": null}