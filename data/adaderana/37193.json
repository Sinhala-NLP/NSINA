{"Source": "Adaderana", "Timestamp": "September 6, 2013 03:59 pm", "Headline": "රතුපස්වලට ඇරෙන්න සෑම ප්‍රදේශයකටම පිරිසිදු ජලය දුන්නා  ", "News Content": "මෙරටේ සිටින සෑම පුරවැසියෙකුටම විදුලිය සැපයීමේ කටයුතු මේ වන විටත් ආණ්ඩුව සිදුකරමින් සිටින බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. සෑම පුරවැසියෙකුටම විදුලිය සැපයීම පමණක් නොව පැය විසි හතරක කාලය පුරාම එම විදුලිය ජනතාවට ලබා‍ දීමටත් කටයුතු කරමින් සිටින බව අද(06) කොළඹ පැවති උත්සවයකට සහභාගී වෙමින් ඒ මහතා සඳහන් කළේය. ඒ සඳහා අවශ්‍ය හැකියාව, සැලසුම් හා ආයෝජනය කිරීමේ හැකියාව මේ වන විටත් රජයට හිමි වී ඇති බවත්, විදුලිය සාධාරණ මිලකට ලබාදීම සඳහා එහි අවශ්‍ය නිෂ්පාදන කටයුතු කිරීමට පමණක් ‍ඇති බව බැසිල් මහතා පැවසීය. එසේම රතුපස්වල ප්‍රදේශයට ඇරෙන්න බීමට පිරිසදු ජලය අනෙක් ප්‍රදේශ ගණනාවකටම ලබාදීමට රජය කටයුතු කර ඇති බවද හෙතෙම සඳහන් කර සිටියේය. ඕනෑම රටක් නිවාස පහසුකම් පිළිබඳව සියලු වැඩ කටයුතු රජයකට තනිව ජනතාවට ඉටුකර දීමට නොහැකි බවත්, නමුත් රජයක් ලෙස අඩු ආදායම් ලාභීන් සඳහා යම්කිසි නිවසක් ලබාදීමට කටයුතු කර ඇති බවත්, ඒ මහතා එහිදී කියා සිටියේය. මේ වන විට ශ්‍රී ලංකාව තුළ නිවාස කාණ්ඩ පනස් එක් ලක්ෂයකට අධික සංඛ්‍යාවක් ඇති බවත්, එම නිවාස වලින් දෙලක්ෂ හතලිස් පන්දාහකට පමණ වැසිකිළි නොමැති, ස්ථිර වහලක් නොමැති හා සවි ශක්තිමත් බිත්ති නොමැති නිවාස ප්‍රමාණයක් ඇති බවත් එම නිවාස ප්‍රතිසංස්කරණය කරදීමේ හෝ එම නිවාස වලට නව නිවාස ලබා දීමේ අභියෝගය මේ වන විටත් නිසි පරිදි ආණ්ඩුව විසින් සිදුකරමින් සිටින බවද වැඩිදුරටත් ඒ මහතා සඳහන් කළේය. ‍‍", "URL": "https://sinhala.adaderana.lk/news.php?nid=37193", "Category": null, "Parent URL": null}