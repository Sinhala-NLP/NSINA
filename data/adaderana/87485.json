{"Source": "Adaderana", "Timestamp": "April 16, 2018 07:20 am", "Headline": "අද සිට බන්ධනාගාර නිලධාරීන් පිරිසකට ස්ථාන මාරු", "News Content": "‍අද දිනයේ සිට ක්‍රියාත්මක වන පරිදි බන්ධනාගාර නිලධාරීන් පිරිසකට ස්ථාන මාරුවීම් ලබාදී තිබේ. සේවා අවශ්‍යතාව පදනම් කරගනිමින් අදාළ ස්ථාන මාරුවීම් ලබාදී ඇති බව බන්ධනාගාර දෙපාර්තමේන්තුව සඳහන් කළේය. බන්ධනාගාර කොමසාරිස්වරුන් දෙදෙනෙකු විශ්‍රාම යාමත් සමඟ පුරප්පාඩු වූ තනතුරු සඳහා බන්ධනාගාර ජ්‍යේෂ්ඨ අධිකාරීවරුන් දෙදෙනෙකු පත් කර තිබේ. ඊට අමතරව තවත් ජ්‍යේෂ්ඨ සහ සහකාර බන්ධනාගාර අධාකරීවරුන් ඇතුළු නිලධාරීන් 14 දෙනෙකුට පමණ අද දිනයේ සිට ස්ථානමාරුවීම් ලබාදී ඇති බව වාර්තා වෙයි. වැලිකඩ මැගසින්, මීගමුව, යාපනය සහ දුම්බර යන බන්ධනාගාර වල නිලධාරීන් පිරිසකට මෙම ස්ථානමාරුවීම් හිමිව තිබේ.", "URL": "https://sinhala.adaderana.lk/news.php?nid=87485", "Category": null, "Parent URL": null}