{"Source": "Adaderana", "Timestamp": "February 12, 2013 07:51 pm", "Headline": "ලක්ෂ 100 ක් කොල්ලකයි", "News Content": "කොම්පඤ්ඤවීදියේදී සංවිධානාත්මක කණ්ඩායමක් විසින් මුදල් හුවමාරු කරන ස්ථානයක සේවකයින් දෙදෙනෙකුගෙන් රුපියල් ලක්ෂ 100 ක මුදලක් කොල්ල කා තිබේ. අද (12) පස්වරුවේ මෙම මුදල් කොල්ලය සිදුව ඇතැයි සඳහන්ය. අදාළ සේවකයින් දෙදෙනා කොම්පඤ්ඤවීදිය ප්‍රදේශයේ පෞද්ගලික බැංකුවකින් ලක්ෂ සියයක් වටිනා ඩොලර් නෝට්ටු මාරු කර නැවත පැමිණෙමින් සිටියදී ජීප් රථයකින් ආ පුද්ගලයින් පිරිසක් මෙලෙස මුදල් කොල්ල කා ඇතැයි වාර්තා වේ. එහිදී සේවකයින් දෙදෙනා ද පැහැරගනු ලැබු කොල්ලකරුවන් මුදල් මෙන්ම වාහනය ද කොල්ල කා ඇත. කෙසේ වෙතත් එමසේවකයින් දෙදෙනා පිටකෝට්ටේ ප්‍රදේශයේ දී මඟ දමා ගොස් ඇති අතර දෙමටගොඩ ප්‍රදේශයේ තිබී කොල්ල කෑ වාහනය ද හමුවී තිබේ. මේ සම්බන්ධයෙන් කොළඹ අපරාධ කොට්ඨාසයට ලද පැමිණිල්ලකට අනුව පරීක්ෂණ කටයුතු පැවැත්වෙයි.", "URL": "https://sinhala.adaderana.lk/news.php?nid=31578", "Category": null, "Parent URL": null}