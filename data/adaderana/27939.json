{"Source": "Adaderana", "Timestamp": "October 2, 2012 12:25 pm", "Headline": "යුද්ධයේ හේතුවට දේශපාලන විසඳුමක් ඕනෑ", "News Content": "ශ‍්‍රී ලංකාවේ යුද්ධය ඇතිවීමට හේතු වු කාරණය සඳහා ඉතා ඉක්මණින් දේශපාලන විසඳුමක් ඉදිරිපත් කිරීම අත්‍යවශ්‍ය බව එක්සත් ජාතීන්ගේ මහලේකම් බැන්කී මූන් මහතා පවසයි. එක්සත් ජාතීන්ගේ 67 වන වාර්ෂික මහ සමුළුවට සහභාගීවීම සඳහා එහි ගොස් සිටින විදේශ අමාත්‍ය මහාචාර්ය ජී.එල්.පීරිස් මහතා ඇතුළු නියෝජිත පිරිස ඊයේ (01) පස්වරුවේ බැන්කී මූන් මහතා මුණගැසී සාකච්ඡා කර තිබේ. එම අවස්ථාවේ දී බැන්කී මූන් මහතා මෙම අදහස් පළ කර ඇති බව සඳහන්ය. මෙහිදී ශ‍්‍රී ලංකා නියෝජිත පිරිස මෙරට වත්මන් තත්ත්වය පිළිබඳ බැන්කී මූන් මහතා දැනුවත් කර ඇතැයි වාර්තා වේ. ශ‍්‍රී ලංකාවේ සංවර්ධනය පිළිබඳ මේ වන විට ක‍්‍රියාකාරී සැලැස්මක් අනුව කටයුතු කරමින් සිටින බව ද මහාචාර්ය ජී.එල්.පීරිස් මහතා මෙහිදී සඳහන් කර ඇත.", "URL": "https://sinhala.adaderana.lk/news.php?nid=27939", "Category": null, "Parent URL": null}