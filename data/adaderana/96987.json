{"Source": "Adaderana", "Timestamp": "October 1, 2018 11:54 am", "Headline": "ටී ෂර්ට් ඇතුළේ සැඟවු හෂිස්", "News Content": "හෂීස් තොගයක් ඉන්දියාවේ චෙන්නායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද (01) දින අලුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. මොහු මහනුවර , කටුගස්තොට ප්‍රදේශයේ පදිංචි 37 හැවිරිදි ව්‍යාපාරිකයෙකි. ඔහු අද අලුයම 5.00 ට ඉන්දියාවේ චෙන්නායි නුවර සිට පැමිණි ශ්‍රී ලන්කන් ගුවන් සේවයේ යූ.එල්- 126 දරන ගුවන් යානයෙන් කටුනායක ගුවන් තොටුපොළ වෙත පැමිණ ඇත. ඔහු විසින් ශ්‍රී ලංකාවේ අලෙවි කිරීම සඳහා භාණ්ඩ රැගෙන එන ව්‍යාපාරිකයන් රේගුවට තීරු බදු ගෙවීම සදහා යා යුතු \" රක්ත මාවත \" (Red Channel ) ඔස්සේ පැමිණ සිටියදී , ඔහු විසින් රැගෙන විත් තිබූ ගමන් මලු දෙකක් තුළ වූ , ටී - ෂර්ට් තොගයක් තුළ , මෙම හෂීස් , පාර්සල් 04 ක් ලෙස සකස් කර සඟවා ගෙන සිටියදී රේගු නිලධාරීන් විසින් සොයා ගෙන අත්අඩංගුවට ගෙන තිබේ. එහි රුපියල් ලක්ෂ 11 ක් වටිනා කිලෝග්‍රෑම් 01 යි ග්‍රෑම් 100 ක් බර හෂීස් තොගයක් තිබූ බව රේගු මාධ්‍ය ප්‍රකාශකවරයා සඳහන් කළේය. මෙම අත්අඩංගුවට ගැනීම සහ මේ පිළිබඳව වැඩිදුර පරීක්ෂණ කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂවරුන් වන ඊ.එම්.ජේ.නවරත්න , ඕ.ජේ.ඔබේසේකර සහ එස්.පී.කිරිවත්තුඩුව ,රේගු අධිකාරීවරුන් වන ඩබ්ලිව්.එම්.සෙනෙවිරත්න බණ්ඩා , ආර්.කේ.එම්.දයානන්ද , සහකාර රේගු අධිකාරී එන්.එස්.එල්.ගීගනගේ යන මහත්වරුන් විසින් විසින් සිදු කරමින් සිටිති. (ඡායාරූප-ටී.කේ.ජී.කපිල )", "URL": "https://sinhala.adaderana.lk/news.php?nid=96987", "Category": null, "Parent URL": null}