{"Source": "Adaderana", "Timestamp": "February 4, 2018 08:35 am", "Headline": "රට වෙනුවෙන් ඉටු කළ යුතුව ඇති සියලු වගකීම් නොපිරිහෙලා ඉටු කරන ​බව ජනපති කියයි", "News Content": "ශ්‍රී ලංකාව විජය සමයක් කිරීමට කැපවූ සැබෑ පරිත්‍යාගශීලීන් වූ අභීත විරුවන්ට සමස්ත ජාතියේ උත්තමාචාරය පුදකරන බව ජනාධිපති මෛත්‍රීපාල සිරිසේන මහතා නිදහස් පණිවිඩයෙන් දක්වා තිබේ. ස්වාධීන ජාතියක් ලෙස දශක හතක කාලයක් තුල අත්පත් කරගත් සාධනීය වර්ධනයන් සහ ජයග්‍රහණය පිළිබද ගැඹුරින් ආවර්ජනය කිරීමට සුදුසුම අවස්ථාවක් ලෙස නිදහස් දිනය සැලකිය හැකි බව ජනාධිපතිවරයා පෙන්වා දෙයි. ශ්‍රී ලංකාව යුහුසුළුව නැගී සිටිය හැකි රටක් බව මේ මොහොතේ දී අප නැවතත් සනාථ කළ යුතුව ඇති බව ජනාධිපතිවරයා පවසයි. සැබෑ නිදහස යනු දේශපාලන නිදහස පමණක්ම නොව ආර්ථික, සංස්කෘතික නිදහස ද තහවුරු විය යුතු අතර රට වෙනුවෙන් ඉටුකළ යුතු සියලු වගකීම් නොපිරිහෙලා ඉටුකරන බව සපත කරන බව ජනාධිපතිවරයා සිය නිවේදනයෙන් ඉදිරිපත් කර තිබේ. මේ අතර අග්‍රාමාත්‍ය රනිල් වික්‍රමසිංහ මහතා නිදහස් දින පණිවිඩයෙන් සඳහන් කරන්නේ දිනූ නිදහස අර්ථවත් කරගැනීමට නම් වාර්ගික, ආගමික පක්ෂ පාට සියලු භේද ඉක්මවා එකම දැයක් තුළ අභිමානවත්ව, සාමකාමීවය එක්සත්ව කටයුතු කිරීම සැමගේ වගකීමක් බවයි. දේශයේ දියුණුව උදෙසා සැබෑ පුරවැසියන් සේ කැපවීමට මෙම නිදහස් දිනයේ දී අදිටන් කරගනිමු යැයි අග්‍රාමාත්‍යවරයා සදහන් කළේය. ස්වදේශ කටයුතු අමාත්‍යංශය නිදහස් දින පණිවිඩයක් මගින් පෙන්වා දෙන්නේ දේශයේ නිදහස සඳහා සහයෝගය දුන් ජාතික නායකයින් මෙම අවස්ථාවේ සිහිපත් කළ යුතු බවයි.", "URL": "https://sinhala.adaderana.lk/news.php?nid=83950", "Category": null, "Parent URL": null}