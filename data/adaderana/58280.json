{"Source": "Adaderana", "Timestamp": "March 16, 2016 03:19 pm", "Headline": "2030ට කලින් ශ්‍රී ලංකාවෙන් ක්ෂය රෝගය තුරන් කරනවා", "News Content": "ශ්‍රී ලංකාවේ වසරකට ක්ෂය රෝගීන් 9000ත් 10,000ත් අතර සංඛ්‍යාවක් වාර්තා වන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.වාර්ෂිකව එම රෝගීන්ට අවශ්‍ය ප්‍රතිකාර කටයුතු සඳහා රජය විසින් රුපියල් මිලියන 500කට අධික මුදලක් වැය කරන අතර මාස 06ක් අඛණ්ඩව ප්‍රතිකාර ගැනීමෙන් ක්ෂය රෝගය නිට්ටාවට සුව කළ හැකි බව ඔහු පෙන්වාදෙයි.‘‘එක්වෙමු - ක්ෂය රෝගය දුරලමු“ යන මැයෙන් ලබන 24 වැනිදාට යෙදී ඇති ලෝක ක්ෂය රෝග දිනය වෙනුවෙන් සෞඛ්‍ය අමාත්‍යංශයේ පැවති සාකච්ඡාවකට එක්වෙමින් සෞඛ්‍ය සේවා අධ්‍යක්ෂ ජනරාල්වරයා මෙම අදහස් පළ කළේය.විශේෂයෙන් එච්.අයි.වී. ආසාධිතයින්, මන්දපෝෂණයෙන් පෙළෙන්නන්, දියවැඩියාවෙන් පෙළෙන්නන්, මත්ද්‍රව්‍ය හා මත්පැන්වලට ඇබ්බැහිවූවන් ක්ෂය රෝගයට ගොදුරු වීමේ වැඩි අවදානමක් පවතින බව විශේෂඥ වෛද්‍ය පාලිත මහීපාල මහතා එහිදී පැවසුවේය.2030 වසර වන විට ක්ෂය රෝගය ලෝකයෙන් තුරන් කිරීම ලෝක සෞඛ්‍ය සංවිධානයේ අපේක්ෂාව වී ඇති බව පැවසූ සෞඛ්‍ය සේවා අධ්‍යක්ෂ ජනරාල්වරයා ඊට ප්‍රථම රෝගය මෙරටින් තුරන් කිරීම ශ්‍රී ලංකාවේ අරමුණ වී ඇති බව ද කියා සිටියේය.", "URL": "https://sinhala.adaderana.lk/news.php?nid=58280", "Category": null, "Parent URL": null}