{"Source": "Adaderana", "Timestamp": "November 4, 2017 11:23 am", "Headline": "තේ ඉඩම් ලියාපදිංචියට අයදුම්පත්‍ර තුන් ලක්ෂ හැට හත්දාහක් ලැබිලා ", "News Content": "දිවයින පුරා තේ ඉඩම් ලියාපදිංචි කිරීමේ වැඩසටහන සඳහා අයදුම්පත්‍ර තුන් ලක්ෂ හැට හත්දාහක පමණ ප්‍රමාණයක් ලැබී ඇති බව ශ්‍රී ලංකා තේ මණඩලය පවසයි. තේ කොමසාරිස් ජයන්ත එදිරිසිංහ මහතා සඳහන් කළේ මේ වන විට අදාළ තොරතුරු පරිගණක ගත කිරීමේ කටයුතු සිදුකරමින් පවතින බවයි. සුළු, මධ්‍ය හා මහා පරිමාණ තේ වතු හා ඉඩම් හිමියන් වෙත උසස් ප්‍රතිලාභ ලබා දීමේ අරමුණින් තේ ඉඩම් ලියාපදිංචි කිරීමේ වැඩසටහන ආරම්භ කළ බව ජයන්ත එදිරිසිංහ මහතා පැවසුවේය. ජාත්‍යන්තර වෙළෙඳපොල අවශ්‍යතා මත තේ ඉඩම් හඳුනාගැනීම, තේ වගාකරුවන්ට ඔවුන්ගේ තොරතුරු ඇතුළත් හැඳනුම්පත් ලබාදීම, අමු තේ දළු සඳහා සාධාරණ මිල ගෙවීම් තීරණය කිරීම, රාජ්‍ය ණය හා සහනාධාර ලබාගැනීමේදී පහසුකම් සැපයීම යනාදිය තේ ඉඩම් ලියාපදිංචිය මඟින් තේ ව්‍යාපාරිකයින්ට හිමිවන ප්‍රතිලාභ බව තේ කොමසාරිස්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=79498", "Category": null, "Parent URL": null}