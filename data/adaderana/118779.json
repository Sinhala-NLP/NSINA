{"Source": "Adaderana", "Timestamp": "September 10, 2019 04:48 pm", "Headline": "ඉතිරි කොටස සම්පූර්ණ කරන්න යළිත් වරමක් දෙන්න-රනිල්", "News Content": "පාර්ලිමේන්තුවේ බහුතරයක් නොමැතිවීම හේතුවෙන් විධායක ජනාධිපති ක්‍රමය අහෝසි කිරීමට නොහැකි වුවද එළඹෙන වසර 5 තුළ විධායක ක්‍රමවේදය සම්පුර්ණයෙන් අහෝසි කිරීමට එක්සත් ජාතික පක්ෂ ආණ්ඩුවක් යටතේ කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි. අරලියගහ මන්දිරයේදී අද(10) පැවැති තෛයි භාෂා පුහුණු ලාභීන් බදවාගැනීමේ උත්සවය අමතමින් අග්‍රාමාත්‍යවරයා මේ බව සඳහන් කළේය. මනෝ ගනේෂන් අමාත්‍යවරයා විශාල වැඩ කොටසක් සිදු කර ඇතැයි ද පැවසු අගමැතිවරයා, එය ප්‍රසිද්ධියේ පෙනෙන්නේ නැති බවද කියා සිටියේය. පාරක් වැනි දෙයක් සෑදුවොත් එය පෙනෙන බවත් පැවසු අගමැතිවරයා, එවැනි පාරක් මෙතෙන නොමැති බවද සඳහන් කළේය. පාස්කු ඉරිදා ප්‍රහාරයෝ බෝම්බය පිපිරී ගිය අවස්ථාවේදී රට බෙදුනේ නැති බවත් පැවසු අගමැතිවරයා, සියලු දෙනා එකතු වී අන්තවාදය හෙළා දුටු බවත් පැවසීය. කිසිවෙකු ඒ තුළින් රට බෙදීමකට හෝ රට බෙදීමකට සුදානම් නොවු බවත් පැවසු අගමැතිවරයා, එයින් පසුව දේශපාලන විසඳුමක් ලබා ගැනීමට ද පොරොන්දුවක් ලබා දුන් බවත් සඳහන් කළේය. විධායක ජනාධිපති ක්‍රමය නැති කිරීමට එකඟත්වයකට පැමිණි බවත් සඳහන් කර සිටි අගමැතිවරයා, එයට කැපවී ඇතැයි ද පැවසීය. එමෙන්ම පක්ෂයක් ලෙස විධායක ජනාධිපති ක්‍රමය ඇති කළ බවත් සඳහන් කළ සිටි අගමැතිවරයා එය අහෝසි කිරීමට එකඟ වුවත් පාර්ලිමේන්තුව තුළ තම පක්ෂයට බහුතරයක් හෝ නොතිබුණු බවත් කියා සිටියේය. විධායක ජනාධිපති ධූරය ඉතා ඉක්මනින් අහෝසි කිරිමට උත්සහ ගත යුතු බවත් එය ඉතිරිව ඇති කටයුත්තක් බවත් පැවසු අගමැතිවරයා, ඒ සඳහා සියලු දෙනාගෙන් නැවත වරමක් ඉල්ලන බවත් පැවසීය.", "URL": "https://sinhala.adaderana.lk/news.php?nid=118779", "Category": null, "Parent URL": null}