{"Source": "Adaderana", "Timestamp": "March 24, 2018 07:08 am", "Headline": "2018 රාජ්‍ය වෙසක් උත්සවය බිංගිරිය රජමහා විහාරයේදී  පැවැත්වෙයි", "News Content": "‍ ‍මෙවර රාජ්‍ය වෙසක් උත්සවය ලබන මස 28 වනදා බිංගිරිය රජමහා විහාරස්ථානය කේන්ද්‍ර කර ගනිමින් සිදු කිරීමට නියමිතව තිබේ. “දියුණු සිත සුව ගෙන දේ“ යන්න මෙවර ජාතික වෙසක් දිනයේ තේමාවයි. ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ යන මහත්වරුන්ගේ ප්‍රධානත්වයෙන් එය පැවැත්වීමට කටයුතු යොදා ඇති බව බෞද්ධ කටයුතු කොමසාරිස් නිමල් කොටවිලගෙදර මහතා සඳහන් කළේය. එමෙන්ම රාජ්‍ය වෙසක් සතිය ලබන මස 26 වනදා සිට මැයි මස 02 දා දක්වා පැවැත්වීමට නියමිතව තිබේ. සම්පාදනය කරන ලද “විහාරවංශය“ නම් ග්‍රන්ථයේ පළමු අදියර රාජ්‍ය වෙසක් උත්සව දින එළි දැක්වීමටද කටයුතු යොදා ඇති බව බෞද්ධ කටයුතු කොමසාරිස්වරයා වැඩිදුරටත් සඳහන් කළේය. දිවයිනේ සෑම ප්‍රාදේශීය ලේකම් කොට්ඨාශයකම එක් විහාරස්ථානය බැගින් තෝරා ගනිමින් එම විහාරස්ථානවල තොරතුරු ඇතුලත්ව පළමු අදියර යටතේ එළි දැක්වීමට කටයුතු යොදා ඇති බව සඳහන්ය.", "URL": "https://sinhala.adaderana.lk/news.php?nid=86235", "Category": null, "Parent URL": null}