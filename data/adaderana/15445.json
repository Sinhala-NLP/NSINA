{"Source": "Adaderana", "Timestamp": "April 13, 2011 09:45 am", "Headline": " ඉන්දියාවේ ගිය ක්‍රීඩකයින් ආපසු එන්න අවසර ඉල්ලයි", "News Content": "මේ වන විට ඉන්දීය ප්‍රීමියර් ලීග් තරගවලට සහභාගී වී සිටින ශ්‍රී ලාංකික ක්‍රිකට් ක්‍රීඩකයින් මැයි මස 05 වන දිනට පෙර යළි මව්බිමට ළඟාවීම සඳහා අවසර ලබාදෙන ලෙස එරට ක්‍රිකට් බලධාරීන්ගෙන් ඉල්ලා ඇති බව ඉන්දීය මාධ්‍ය වාර්තා කරයි. එළඹෙන මැයි මාසයේදී ශ්‍රී ලංකාව නියෝජනය කරමින් එංගලන්ත සංචාරයකට සහභාගී වන්නට නිසි පුහුණුවීම්වල නිරතවීමට ඇති හෙයින් එකී පුහුණුවීම්වල යෙදීම සඳහා යළි ශ්‍රී ලංකාවට පැමිණිය යුතු බව ක්‍රීඩා අමාත්‍යංශය විසින් දැනුම්දී ඇතැයි ඔවුන් සඳහන් කර තිබේ. ඉන්දීය ප්‍රීමියර් ලීග් ක්‍රිකට් තරගාවලියට ‍ශ්‍රී ලාංකික ක්‍රිකට් ක්‍රීඩකයින් 10 දෙනෙකු සහභාගී වී ඇති බවත්,මොවුන් තරගාවලිය නිමාවීමට ප්‍රථම යළි මව්බිම බලා පිටත්වීම සඳහා ප්‍රීමියර් ලීග් පරිපාලනයෙන් අවසර ඉල්ලා ඇති බව\"දිනත්තන්දි\"රජයේ පුවත්පත විසින් අද(13) වාර්තා කර ඇත. එංගලන්තයේ සංචාරයක නිරතවීමට නියමිත ශ්‍රී ලංකා කණ්ඩායම මැයි මස 14 වන දින සිට එරටදී ටෙස්ට් තරග 3 ට හා එක්දින තරග 5 ට සහභාගීවීමට නියමිත බව සඳහන් වේ. ඉන්දීය ප්‍රීමියර් ලීග් තරගාවලියට සහභාගී වී සිටින ශ්‍රී ලාංකික ක්‍රීඩකයින්ගෙන් කුමාර් සංගක්කාර \"ඩෙකන් චාජර්ස්\" කණ්ඩායමට නායකත්වය ලබාදෙනු ලබන අතර මහේල ජයවර්ධන විසින්\"කෝචි ටස්කර්ස්\"කණ්ඩායම සඳහා නායකත්වය ලබාදෙන බවද ඉන්දීය මාධ්‍ය පෙන්වාදෙයි. කෙසේ වෙතත් ඉදිරියේදී විදේශීය ක්‍රිකට් තරගවලට සහභාගී වන ශ්‍රී ලාංකේය ක්‍රිකට් ක්‍රීඩකයින් රටේ ක්‍රිකට් තරගවලට ප්‍රමුඛතාවය ලබාදීම අනිවාර්යය බවත්,රටක් වශයෙන් ශ්‍රී ලංකාවට ක්‍රිකට් ජයග්‍රහණ අත්පත්කරදීම සඳහා ක්‍රිකට් කණ්ඩායම ප්‍රමුඛතාවය දී කටයුතු කළ යුතු බවත් ක්‍රීඩා අමාත්‍යංශය ඊයේ නිවේදනයක් නිකුත් කරමින් සඳහන් කර තිබිණි. එබැවින් විදේශ සංචාර සඳහා සහභාගීවීමේදී ක්‍රිකට් ක්‍රීඩකයින්ට බලපාන පරිදි විශේෂ චක්‍රලේඛයක් ක්‍රීඩා අමාත්‍යංශය විසින් සකස්කොට ඉදිරියේදී ක්‍රිකට් පාලක මණ්ඩලයට යැවීමට කටයුතු කරන බව ද එකී නිවේදනයේ සඳහන් විය. නව ක්‍රිකට් තේරීම් කමිටුව විසින් ක්‍රීඩා අමාත්‍යවරයාට ලබාදෙන ලද නිර්දේශයන් අනුව ඉන්දියාවේ ප්‍රීමියර් ලීග් තරගාවලියට සහභාගී වී සිටින ශ්‍රී ලාංකේය ක්‍රිකට් ක්‍රීඩකයින් ඉදි‍රි එංගලන්ත සංචාරය සඳහා තෝරාගනු ලැබුවහොත් අදාළ ක්‍රීඩකයින්ගේ පුහුණුවීම් කටයුතු සඳහා තේරීම් කමිටුව විසින් ලබාදෙන දින නියමයන්ට අනුව ඔවුන් ශ්‍රී ලංකාවට පැමිණ පුහුණුවීම් කටයුතුවල යෙදිය යුතු බවද අමාත්‍යංශය අවධාරණය කර තිබිණි. ඒ අයුරින් එංගලන්ත සංචාරයට සාර්ථකව මුහුණදීම සඳහා අවශ්‍ය ශක්තිය වර්ධනය කිරීමට පියවරගත යුතු බවට ක්‍රීඩා අමාත්‍ය මහින්දානන්ද අලුත්ගමගේ මහතා විසින් ක්‍රිකට් පාලක මණ්ඩලයේ ලේකම් නිශාන්ත රණතුංග මහතාට උපදෙස් ලබාදී ඇතැයිද එකී නිවේදනයෙන් කියැවිණි. මින් ඉදිරියට විදේශීය රටවල ක්‍රිකට් තරග සඳහා සහභාගීවීමේදී ශ්‍රී ලංකාව නියෝජනය කරනා ක්‍රිකට් තරගවලට විශේෂ ප්‍රමුඛතාවය ලබාදී ජාතික ක්‍රිකට් කණ්ඩායමේ පුහුණුවීම්වලට බාධාවක් නොවන පරිදි අදාළ සංචාරවලට සහභාගී විය යුතු බව ක්‍රීඩා අමාත්‍යංශය එහිදී වැඩිදුරටත් පෙන්වාදී තිබිණි.", "URL": "https://sinhala.adaderana.lk/news.php?nid=15445", "Category": null, "Parent URL": null}