{"Source": "Adaderana", "Timestamp": "April 28, 2010 08:40 am", "Headline": "විදෙස් ඇමතිවරු හමුවෙති", "News Content": "විදේශ අමාත්‍ය මහාචාර්ය ජි.එල්.පීරිස් මහතා පකිස්ථාන විදේශ අමාත්‍ය ෂා මහමුද් කුයිරෙෂි මහතා හමුවී තිබේ. පකිස්ථානය හා ශ්‍රී ලංකාව අතර ද්වීපාර්ශික සම්බන්ධතා තවදුරටත් ශක්තිමත් කිරීම සම්බන්ධයෙන් දෙපාර්ශවයේ අවධානය යොමු වී ඇති බව සඳහන් වේ. දෙරට අතර වසර ගණනාවක සිට බල පැවැත්වෙන පකිස්ථාන - ශ්‍රී ලංකා වෙළඳ ගිවිසුම තවදුරටත් පවත්වාගෙන යාම පිළිබඳවත් , ඒකාබද්ධ ආර්ථික කොමිසමක් සහ අයෝජන සුරක්ෂිත ගිවිසුම් වලට එළඹීම පිළිබඳවත් විදේශ අමාත්‍යවරුන්ගේ හමුවේදී අවධානය යොමු වී තිබේ. 16 වන සාර්ක් සමුළුවට සමගාමීව මෙම හමුව සිදුවී ඇති බව සඳහන් වේ. මේ අතර විදේශ අමාත්‍ය මහාචාර්ය ජි.එල්.පීරිස් මහතා භූතානයේ විදේශ අමාත්‍ය ලියොන්පො උග් යෙන් මහතා ද හමුවී තිබේ. ශ්‍රී ලංකාව ත්‍රස්තවාදය මුලිනුපුටා දමා රට තුළ ප්‍රජාතන්ත්‍රවාදය යළි ස්ථාපිත කිරීම සම්බන්ධයෙන් භූතාන විදේශ අමාත්‍යවරයා ප්‍රශංසාව පළ කර ඇති බව සඳහන් වේ. රජයේ ප්‍රවෘත්ති දෙපාර්තමේන්තුව නිකුත් කළ නිවේදනයක සඳහන් වන්නේ අලුතින් පත්වු විදේශ අමාත්‍ය ජි.එල්.පීරිස් මහතාට සහ පාර්ලිමේන්තුවට පත්වු නාමල් රාජපක්ෂ මහතාට භූතාන විදේශ අමාත්‍යවරයා සුබ පැතුම් එක් කර ඇති බවයි. එමෙන්ම ශ්‍රී ලංකාව තුළ භූතාන සිසුන් විශාල පිරිසකට විශ්ව විද්‍යාල අධ්‍යාපනය ලබාදීම සම්බන්ධයෙන් ද භූතාන විදේශ අමාත්‍ය ලියොන්පො උග් යෙන් මහතා ස්තූතිය පළ කර ඇත. ශ්‍රී ලංකාවේ වෛද්‍ය පීඨයන්හි භූතාන සිසුන් 90 දෙනෙකු මේ වන විට ඉගෙනුම ලබමින් සිටින බව සඳහන් වේ. මෙවර සාර්ක් සමුළුව භූතානයේ පැවැත්වීමට සහය දැක්වීම සම්බන්ධයෙන් ද එරට විදේ‍ශ අමාත්‍යවරයා ශ්‍රී ලංකාවට ස්තූතිය පළ කර තිබේ.", "URL": "https://sinhala.adaderana.lk/news.php?nid=8047", "Category": null, "Parent URL": null}