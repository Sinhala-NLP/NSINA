{"Source": "Adaderana", "Timestamp": "April 25, 2012 06:14 pm", "Headline": "දකුණු කොරියාව දියුණුවුණෙත් ශ්‍රී ලංකාව ත්‍රස්තවාදය පරාජය කළෙත් අධිෂ්ඨානය නිසයි", "News Content": "දකුණු කොරියාව මේ වන විට දියුණු රටක් බවට පත්වීමත් ශ්‍රී ලංකාව ත්‍රස්තවාදය පරාජය කිරීමත් සිදුවූයේ අධිෂ්ඨානය හේතුවෙන් බව ජනාධිපති මහින්ද රාජපක්ෂ මහතා පවසයි. දකුණු කොරියාවේ සංචාරයක නිරත ජනාධිපති මහින්ද රාජපක්ෂ මහතා මේ අදහස් පළ කරනු ලැබුවේ එරට රැකියාවල නිරත ශ්‍රමිකයින් , විශ්ව විද්‍යාල සිසුන් ඇතුළු පිරිසක් අද පස්වරුවේ හමුවූ අවස්ථාවේ දීය. ශ්‍රී ලාංකික තරුණයින් කොරියාවේ රැකියාවල කාර්යක්ෂමව හා අවංකව සේවය කරන බවට දකුණු කොරියානු ජනාධිපතිවරයා විසින් තමාට සහතිකයක් ලබාදුන් අතර ඒ පිළිබඳ තමා සතුටු වන බවද ජනාධිපති මහින්ද රාජපක්ෂ මහතා එහිදී ප්‍රකාශ කළේය. දකුණු කොරියාවේ ශ්‍රී ලාංකිකයින් 23,000 ක් පමණ සේවය කරන අතර ඔවුන්ගෙන් රටට ලැබෙන ආර්ථික ශක්තිය ඉතා වැදගත් බව ජනාධිපතිවරයා මෙහිදී පෙන්වාදුන්නේය. රටේ සංවර්ධන කටයුතු සඳහා විදේශ රැකියාවල නියුතු ශ්‍රමිකයින්ගේ දායකත්වය ලැබෙන අතර එයට සිය ප්‍රණාමය පුදකරන බව ජනාධිපති මහින්ද රාජපක්ෂ මහතා දකුණු කොරියාවේ වෙසෙන ශ්‍රී ලාංකිකයින් පිරිස හමුවූ අවස්ථාවේ පවසා තිබේ.", "URL": "https://sinhala.adaderana.lk/news.php?nid=23801", "Category": null, "Parent URL": null}