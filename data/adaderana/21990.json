{"Source": "Adaderana", "Timestamp": "February 9, 2012 04:17 pm", "Headline": " පාඩු ලබන ආයතන පවරාගන්නා නීතියට එරෙහි පෙත්සමක් ශ්‍රේෂ්ඨා‍ධිකරණයෙන් ප්‍රතික්ෂේපයි", "News Content": "ඌණ කාර්යය සාධන ව්‍යවසාය සහ ඌණ උපයෝජිත වත්කම් පුනරුදය කිරීමේ පනත ආණ්ඩු ක්‍රම ව්‍යවස්ථාවට පටහැනි යැයි ප්‍රකාශ කරන ලෙස ඉල්ලා ගොනු කරන ලද පෙත්සමක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීරණය කර තිබේ. වරලත් ගණකාධිකාරීවරයෙකු වන නිහාල් ශ්‍රී අමරසේකර මහතා අදාළ පෙත්සම ඉදිරිපත් කර තිබුණි. පෙත්සම්කරු සිය පෙත්සම මගින් ප්‍රකාශ කර තිබුණේ අදාළ පනත ක්‍රියාත්මක වුවහොත් රටේ මහජනතාවගේ මානව හිමිකම් උල්ලංඝණය වීමක් සිදුවන බවයි. මෙම පනත දැනටමත් පාර්ලිමේන්තුවේ දී සම්මත කර කතානායකවරයා විසින් සහතික කර ඇති නිසා එය නැවත අධිකරණය හමුවේ ප්‍රශ්න කළ නොහැකි බව ඊට මූලික විරෝධතා මතුකළ නීතිපතිවරිය ප්‍රකාශ කර ඇත. අදාළ මූලික විරෝධතාව පිළිගත් නිමල් ගාමිණී අමරතුංග මහතා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල අදාළ පෙත්සම විභාගයට නොගෙන ප්‍රතික්ෂේප කිරීමට තිරණය කළහ.", "URL": "https://sinhala.adaderana.lk/news.php?nid=21990", "Category": null, "Parent URL": null}