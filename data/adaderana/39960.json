{"Source": "Adaderana", "Timestamp": "December 30, 2013 01:55 pm", "Headline": "පහේ ශිෂ්‍යයත්වය අහෝසි කිරීම ඇමතිගේ තීරණයක් නෙවෙයි", "News Content": "පහ ශ්‍රේණිය ශිෂ්‍යයත්ව විභාගය අහෝසි කිරීම වූ කලී අධ්‍යාපන ඇමතිවරයාගේ තීරණයක් නොව ආණ්ඩුවේ මතය බව එක්සත් ජාතික පක්ෂයේ හිටපු පාර්ලිමේන්තු මන්ත්‍රීවරයෙකු මෙන්ම අධ්‍යාපන ඇමතිවරයෙකු වූ ආචාර්ය කරුණාසේන කොඩිතුවක්කු මහතා පවසයි. ශිෂ්‍යයත්ව විභාගය අහෝසි කිරීම, මෙරට වරප්‍රසාද නොලැබු දරුවන්ට සිදු කරන අසාධාරණයක් යැයි හෙතෙම පෙන්වාදෙයි. ගම්බද දරුවන්ට පහසුකම් සහිත පාසලකට ඇතුළත් වීමට සහ ශිෂ්‍යධාර ලබා ගැනීමට ශිෂ්‍යයත්ව විභාග ක්‍රමය මඟින් අවස්ථාව හිමිව තිබු බව ඔහු කියයි. ශිෂ්‍යයත්වය අහෝසි කර ශිෂ්‍යාධාර ලබාදීම අත්හිටුවීම මඟින් රජය වාසි ලබාගැනීමට උත්සහ දරන බව කරුණාසේන කොඩිතුවක්කු මහතා අද පෙරවරුවේ කොළඹදී පැවති මාධ්‍ය හමුවකදී කියා සිටියේය. එම මාධ්‍ය හමුවට සහභාගි වූ කඩුවෙල මහ නගර සභාවේ එජාප ප්‍රධාන සංවිධායක එස්. ප්‍රියන්ත පත්බේරිය මහතා පැවසුවේ වත්මන් අධ්‍යාපන ක්ෂේත්‍රය දෙස බැලීමේදී, ජාතික පාසල් එක් පංතියකට පමණක් සීමාවීම පෙනෙන්නට ඇති බවයි. ආණ්ඩුව රාජ්‍ය සේවකයින් මුලාවට පත් කර ඇති බවත් ඔවුන්ට විධිමත් වැටුප් වැඩිවීමක් නොදෙන බවත් සලාක ක්‍රමයට මැතිවරණ පවත්වමින් ඔවුන් මුලාවට පත් කර ඇති බවත් හෙතෙම කියා සිටියේය. මේ අතර එම මාධ්‍ය හමුවේදී මාධ්‍යවේදියෙකු ප්‍රශ්න කර සිටියේ පසුගියදා පැවැති සාකච්ඡාවකදී මීළඟ ජනාධිපතිවරණයට විපක්ෂයේ පොදු අ‍පේක්ෂකයා ලෙස හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ඉදිරිපත් කිරීමට තීරණයක් ගෙන ඇතිද යන්නයි. රාත්‍රී භෝජන සංග්‍රහයකදී එවැනි වැදගත් තීන්දුවක් ගනු ඇතැයි තමන් නොසිතන බව ඊට පිළිතුරු වශයෙන් ආචාර්ය කරුණාසේන කොඩිතුවක්කු මහතා පැවසීය.", "URL": "https://sinhala.adaderana.lk/news.php?nid=39960", "Category": null, "Parent URL": null}