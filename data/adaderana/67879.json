{"Source": "Adaderana", "Timestamp": "January 9, 2017 08:53 am", "Headline": "හම්බන්තොට සිද්ධිය-51ක් රිමාන්ඩ්", "News Content": "හම්බන්තොට ප්‍රදේශයේ ඇති වූ නොසන්සුන්කාරී සිද්ධිය සම්බන්ධයෙන් අත්අඩංගුවට ගත් පුද්ගලයින් 51 දෙනෙකු මේ වන විට රක්ෂිත බන්ධනාගාර ගත කර තිබේ. රජයේ ප්‍රවෘත්ති අධ්‍යක්ෂ ජනරාල් ආචාර්ය රංග කලංසූරිය මහතා සඳහන් කළේ සැකකරුවන් අද (09) සහ හෙට (10 )දිනය දක්වා රක්ෂිත බන්ධනාගාර ගත කර ඇති බවයි.අද දිනය දක්වා සැකකරුවන් 38 දෙනෙකු සහ හෙට දිනය දක්වා සැකකරුවන් 13 දෙනෙකු රක්ෂිත බන්ධනාගාර ගත කිරීමට හම්බන්තොට මහේස්ත්‍රාත් අධිකරණය ඊයේ(08) පස්වරුවේ නියෝග කර තිබෙන බව රජයේ ප්‍රවෘත්ති අධ්‍යක්ෂ ජනරාල්වරයා අද දෙරණ සමග සඳහන් කළේය.හම්බන්තොට මිරිජ්ජවිල චීන - ශ්‍රී ලංකා කර්මාන්ත සහ මනා සංවිධාන කලාපයේ වැඩ කටයුතු පෙරේදා දිනයේ ආරම්භ කෙරුණු අතර ඊට විරෝධය පළ කරමින් එම ප්‍රදේශයේ ජනතාව කලහාකාරී ලෙස හැසුරුණි.විරෝධතාකරුවන් උත්සව භූමිය ආසන්නයේ උද්ඝෝෂණයක නිරත වූ අතර එහිදී දැඩි නොසන්සුන්කාරී තත්ත්වයක් හට ගත්තේය.තත්ත්වය පාලනය කිරීම සඳහා පොලිසිය කඳුළු ගෑස් සහ අධිපීඩන ජල ප්‍රහාර ද එල්ල කළ අතර මෙහිදී ආරක්ෂක අංශ සාමාජිකයින් ඇතුළු පුද්ගලයින් 20කට වැඩි පිරිසක් තුවාල ලබා හම්බන්තොට මූලික රෝහලට ඇතුළත් කළේය. පෙරේදා දිනයේ සිට දින 14ක කාලයක් හම්බන්තොට සහ අම්බලන්තොට යන ප්‍රදේශවල ස්ථාන කිහිපයක විරෝධතා, උද්ඝෝෂණ හා රැස්වීම් පැවැත්වීම තහනම් කරමින් අධිකරණය නියෝගයක් ලබාදී තිබූ අතර එම නියෝගය නොසලකා හරමින් මොවුන් උද්ඝෝෂණයේ නිරත වුණි.ඒ අනුව අධිකරණ නියෝග කඩකරමින් රාජ්‍ය දේපලවලට හානි සිදු කිරීමේ චෝදනාව මත අදාළ පුද්ගලයින් අත්අඩංගුවට ගත් බව රජයේ ප්‍රවෘත්ති අධ්‍යක්ෂ ජනරාල් රංග කලංසූරිය මහතා සඳහන් කළේය.මේ අතර අධිකරණ නියෝග කඩ කරමින් පොදු දේපලවලට හානි සිදු කරමින් උද්ඝෝෂණයේ නිරත වූ පිරිස් විඩියෝ දර්ශන උපයෝගී කර ගනිමින් අත්අඩංගුවට ගැනීම සඳහා පරීක්ෂණ පවත්වන බව ද පොලිස්පති පූජිත් ජයසුන්දර මහතා පැවසුවේය.", "URL": "https://sinhala.adaderana.lk/news.php?nid=67879", "Category": null, "Parent URL": null}