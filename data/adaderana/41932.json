{"Source": "Adaderana", "Timestamp": "March 20, 2014 09:55 am", "Headline": "අතුරුදන් යානය ගැන ඔස්ට්‍රේලියානු අගමැතිගෙන් හෙළිදරව්වක්", "News Content": "අතුරුදන් වූ මලයාසියානු ගුවන් යානයේ බවට සැක කළ හැකි කොටස් 2ක් ඉන්දීය දකුණු මුහුදු ප්‍රදේශය ආශ්‍රිතව ඇතැයි හඳුනාගෙන ඇති බව ඔස්ට්‍රේලියානු අග්‍රාමාත්‍ය ටෝනි ඇබට් පවසයි. චන්ද්‍රිකා ඡායා රූපවලට අනූව හඳුනාගෙන ඇති එම වස්තූන් අතුරුදන් වූ යානයේ බවට සැක කළ හැකියැයි ඔස්ට්‍රේලියානු අග්‍රාමාත්‍යවරයා එරට පාර්ලිමේන්තුවේදී පවසා ඇත. කෙසේ වෙතත් ඒවා කවර ආකාරයේ වස්තූන්ද යන්න ඔස්ට්‍රේලියානු අග්‍රාමාත්‍යවරයා අනාවරණය කර නැතැයි විදෙස් වාර්තාවල දැක්වෙයි. තමන් මේ පිළිබඳව මලයාසියානු අග්‍රාමාත්‍ය නජීබ් රසාක්ට දුරකථනයෙන් දැනුම්දුන් බවද ඔස්ට්‍රේලියානු අග්‍රාමාත්‍යවරයා පවසා ඇත. අතුරුදන් වූ මලයාසියානු ගුවන් යානය සෙවීමේ කටයුතුවලට ඔස්ට්‍රේලියාව ඇතුළු රටවල් 25ක් පමණ මේවන විට කටයුතු කරමින් සිටී. ඔස්ට්‍රේලියාව ද ඒ සඳහා විශේෂ ගුවන් යානා කිහිපයක් යොදා ඇත. ඉකුත් 8 වැනිදා මගීන් 239 දෙනෙකු රැගෙන මලයාසියාවේ, ක්වාලාලම්පූර් සිට චීනයේ, බීජිං දක්වා පියාසර කරමින් තිබූ බෝයිං 777 එම්.එච් 370 නැමැති ගුවන් යානය අතුරුදන් විය. එකී ගුවන් යානයට සිදුවුයේ කුමක්දැයි නිශ්චිතව ප්‍රකාශ කිරීමට මෙතෙක් කිසිදු රටකට හැකියාවක් ලැබී නැත.", "URL": "https://sinhala.adaderana.lk/news.php?nid=41932", "Category": null, "Parent URL": null}