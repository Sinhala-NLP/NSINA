{"Source": "Adaderana", "Timestamp": "February 19, 2013 12:01 pm", "Headline": "මන්ත්‍රීගේ ඇඟිල්ල හපා කාලා ", "News Content": "උඩුබද්දාව ප්‍රාදේශීය සභාවේ මන්ත්‍රී ගෝඨාභය බණ්ඩාර මහතාගේ ඇඟිල්ලක් සපා කා තුවාල කළ බව කියන පුද්ගලයෙකු අත්අඩංගුවට ගැනීම සදහා පරීක්ෂණ ආරම්භ කර ඇති බව මාදම්පේ පොලීසිය පවසයි. තුවාල ලැබු බව කියන දුම්මලසුරිය, වීරකොඩියානේ පදිංචි නෙළුම්දෙණිය පතිරැන්නැහැලාගේ ගෝඨාභය බණ්ඩාර නෙළුම්දෙණි යන අය හලාවත මහා රෝහලට ඇතුළත් කර ඇතැයි අප වාර්තාකරු පවසයි. තමන් ඊයේ (18) සවස වීරකොඩියාන, සුරියඋයන ප්‍රදේශයේ ජල සමිතියකට සහභාගිවී ආපසු යමින් සිටින විට ත්‍රී රෝද රථයකින් පැමිණි පුද්ගලයෙකු තමන්ට පහර දී ඇඟිල්ල සපා කෑ බව තුවාල ලබා සිටින ප්‍රාදේශීය සභා මන්ත්‍රීවරයා දුම්මලසුරිය පොලීසියට පැමිණිලි කරමින් පවසා ඇත. නමුත් මෙම සිද්ධිය සිදුවී ඇත්තේ මාදම්පේ පොලිස් වසමේ වන බැවින් දුම්මලසුරිය පොලීසිය විසින් අදාල පරීක්ෂණ කටයුතු මාදම්පේ පොලීසියට භාර දී තිබේ. සැකකරු මෙතෙක් අත්අඩංගුවට ගෙන නැති අතර මාදම්පේ පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=31761", "Category": null, "Parent URL": null}