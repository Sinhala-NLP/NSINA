{"Source": "Adaderana", "Timestamp": "April 23, 2012 09:16 am", "Headline": "ලිඳුල පුද්ගලික විදුලි බලාගාරය නීති විරෝධියි-කඩන්න උපදෙස් දීලා", "News Content": "ලිදුල ප්‍රදේශයේ ඉදිවන පෞද්ගලික විදුලි බලාගාරය කඩා ඉවත් කරන ලෙස උපදෙස් ලබා දී ඇති බව තලවකැලේ ලිදුල ප්‍රාදේශීය සභාවේ සභාපති අශෝක සේපාල මහතා පවසයි. මෙම පෞද්ගලික විදුලි බලාගාරය හේතුවෙන් ගැටලු රැසක් මතුව ඇති බව සභාපතිවරයා අද දෙරණට කියා සිටියේය. පාරිසරික කාරණා නොසලකා හැර ඉදිකරන ලද මෙම පුද්ගලික විදුලිබලාගාරය, ඉහළ කොත්මලේ ජලාශයේ රොන්මඩ පිරෙන්නටද හේතුවක් වී ඇති බව හෙතෙම කියා සිටියේය. මෙම පුද්ගලික විදුලිබලාගාරය ස්ථාපිත කළ පිරිස් පළාත් පාලන ආයතනයෙන් ලබා ගත යුතු සංවර්ධන බල පත්‍රය හෝ ලබාගෙන නොමැති බවත්,එබැවින් එය නීති විරෝධී ඉදිකිරීමක් බැවින් වහා කඩා ඉවත් කළ යුතු බවට උපදෙස් ලබා දී ඇති බව අශෝක සේපාල මහතා පෙන්වා දෙයි. යම් හෙයකින් එකී උපදෙස් පිළිනොගෙන අනවසරෙන් විදුලිබලාගාරයේ කටයුතු තවදුරටත් කරගෙන යනු ලැබුවහොත් ඊට අදාළව අධිකරණයෙන් නීතිමය ක්‍රියාමාර්ග ගෙන නීත්‍යනුකූලව එය කඩා ඉවත්කිරීමට පියවර ගන්නා බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23731", "Category": null, "Parent URL": null}