{"Source": "Adaderana", "Timestamp": "August 11, 2010 03:08 pm", "Headline": "ලොකු ලූණු බදු ඉහළට", "News Content": "ආනයනික ලොකු ලූණූ සඳහා පනවා තිබූ බදු ඉහළ දමා තිබේ. ඊයේ සිට ක්‍රියාත්මක වන පරිදි බදු ඉහළ දැමීමට පියවර ගත් බව සමූපකාර හා අභ්‍යන්තර වෙළෙඳ කටයුතු අමාත්‍යාංශයේ ලේකම් අනුර සිරිවර්ධන මහතා පැවසුවේය. ඒ අනුව ලොකු ලූණූ කිලෝග්‍රෑම් 1 ක් සදහා රුපියල් 15 කින් බදු ඉහළ නංවා ඇති බව අනුර සිරිවර්ධන මහතා කියා සිටියේය. ලොකු ලූණූ කිලෝග්‍රෑමයකට මෙතෙක් පැවති රුපියල් 10.00ක බදු මුදල‍ මේ අනුව රුපියල් 25.00 දක්වා ඉහළ යනු ඇත. දේශීය වශයෙන් ලොකු ලූණූ අස්වනු නෙළීම ආරම්භ වී ඇති බැවින් දේශීය ගොවියා රැක ගැනීම සඳහා මෙම ක්‍රියාමාර්ගය ගෙන ඇති බව සිරිවර්ධන මහතා වැඩිදුරටත් සඳහන් කළේය. මේ අතර ඊයේ පැවති මාතලේ දිස්ත්‍රික් සංවර්ධන කමිටු රැස්වීමේ දී ලොකු ලූණූ ආනයනය සීමා කරන ලෙස ආර්ථික සංවර්ධන අමාත්‍ය බැසිල් රාජපක්ෂ මහතා ද උපදෙස් ලබා දී ඇතැයි සඳහන් වේ.", "URL": "https://sinhala.adaderana.lk/news.php?nid=10163", "Category": null, "Parent URL": null}