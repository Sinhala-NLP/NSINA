{"Source": "Adaderana", "Timestamp": "July 26, 2011 01:41 pm", "Headline": "බාල පෙට්‍රල් නිසා සිදුවූ අලකලංචි 2500 යි", "News Content": "බාල පෙට‍්‍රල් භාවිතය නිසා වාහන අක‍්‍රියවීම් සම්බන්ධව විධිමත් අන්දමින් සකස් කළ ලිඛිත පැමිණිලි 2500 ක් පමණ ලංකා ඛනිජ තෙල් නීතිගත සංස්ථාවේ අලෙවි අංශයට මේ වන විට ලැබී ඇති බව ඛනිජ තෙල් කර්මාන්ත අමාත්‍යංශය පවසයි. මෙම ලිඛිත පැමිණිලිවලට අමතරව දුරකථන ඇමතුම් මගින් පැමිණිලි 4500 ක් පමණ ලැබී ඇති නමුත් ඒවා අතර, එකම පුද්ගලයකු කිහිපවතාවක් ලබාදුන් ඇමැතුම් ද ඇති බව අමාත්‍යංශය කියා සිටියි. එසේ හෙයින් වතාවන් කිහිපයක් ඇමතුම් ලබාදෙමින් කළ පැමිණිලි පිළිබඳව සොයා බලා, එක් අවස්ථාවකට වඩා ඇමතුම් අවස්ථා ඇත්නම්, එම වැඩිපුර ඇමතුම් අවස්ථා ඉවත් කොට, අලෙවි අංශය විසින් දුරකථන පැමිණිලි වෙනම ලැයිස්තුගත කිරීමක් සිදුකරමින් සිටින බව අමාත්‍යංශය විසින් නිකුත් කළ නිවේදනයක දැක්වේ. වාහන අක්‍රීයවීම් පිළිබඳව සොයාබලා විධිමත් කි‍්‍රයාමාර්ග ගැනීම සඳහා දුරකථන ඇමතුම් මගින් ලබාදෙන පැමිණිලි ප‍්‍රමාණවත් නොවන හෙයින් දුරකථන ඇමතුම් මගින් පැමිණිලි කළ අවස්ථාවේදී ලැබුණු පැමිණිලි, අංකය සමග එම පැමිණිලි ලිඛිතව විධිමත්ව අලෙවි අංශයට ඉදිරිපත් කළ යුතු බවද අමාත්‍යංශය කියා සිටියි. එසේ හෙයින් අදාළ වාහනයට වූ හානිය, වාහන අලූත්වැඩියා කිරීම් සම්බන්ධ බිල්පත් ආදී තොරතුරු ලිඛිතව දැනුම්දීමට පියවර ගත යුතුව ඇති බව ඛනිජ තෙල් කර්මාන්ත අමාත්‍යංශය විසින් නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=17647", "Category": null, "Parent URL": null}