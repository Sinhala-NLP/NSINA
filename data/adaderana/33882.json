{"Source": "Adaderana", "Timestamp": "May 7, 2013 02:40 pm", "Headline": "අසර්බයිජානයෙන් තෙල් ගෙන්වීමට අවධානය", "News Content": "අසර්බයිජානයෙන් මෙරටට ඉන්ධන ගෙන්වීම පිළිබඳ අවධානය යොමුව තිබේ. අසර්බයිජාන විදේශ අමාත්‍යවරයා ඊයේ පස්වරුවේ අරලියගහ මන්දිරයේ දී ජනාධිපති මහින්ද රාජපක්ෂ මහතා හමුවිය. එහිදී මේ පිළිබඳ අවධානය යොමු වූ බව ජනාධිපති මාධ්‍ය අංශය සඳහන් කළේය. මෙහිදී ජනාධිපතිවරයා ප්‍රකාශ කර ඇත්තේ මේ වන විට මෙරටට සියයට 90ක්ම ඉන්ධන ගෙන්වනු ලබන්නේ ඉරාණයෙන් බවයි. එහෙත් ඉරාණයට පනවා ඇති ආර්ථික සම්බාධක හේතුවෙන් ඉන්ධන ගෙන්වීමේ දී ගැටලු සහගත තත්ත්වයක් මතුව ඇති බව ජනාධිපතිවරයා මෙහිදි පෙන්වා දී ඇත. එම නිසා අසර්බයිජානයෙන් ඉන්ධන ගෙන්වීමට තම රජය කැමැත්තෙන් පසුවන බව ජනාධිපතිවරයා පවසා තිබේ. එම සාකච්ඡාව දීර්ඝව පැවති අතර එහිදී අසර්බයිජාන විදේශ අමාත්‍යවරයා අදාළ යෝජනාව පිළිබඳ ධනාත්මක ප්‍රතිචාරයක් දක්වා ඇති බව ද ජනාධිපති මාධ්‍ය අංශය පැවසීය. එමෙන්ම අසර්බයිජාන පෞද්ගලික අංශයට මෙරටට පැමිණ ආයෝජන සිදුකරන ලෙස ද ජනාධිපතිවරයා එහිදී ඉල්ලීමක් කර තිබේ.", "URL": "https://sinhala.adaderana.lk/news.php?nid=33882", "Category": null, "Parent URL": null}