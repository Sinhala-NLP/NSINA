{"Source": "Adaderana", "Timestamp": "May 26, 2018 11:07 am", "Headline": "කිතුල්ගල මත්කුඩු අලෙවි කළ  තරුණයින් 5 ක් අත්අඩංගුවට", "News Content": "කිතුල්ගල ප්‍රදේශයේ හෙරොයින් මත්කුඩු අලෙවි කිරීමේ ජාවාරමක නිරතව සිටි තරුණයන් පස් දෙනෙකු කිතුල්ගල ප්‍රදේශයේදී ඊයේ (25) පස්වරුවේ මස්කෙලිය පොලිස් විශේෂ කාර්යය බලකායේ නිලධාරින් විසින් සැකපිට අත්අඩංගුවට ගෙන තිබේ. කිතුල්ගල ප්‍රදේශයට පැමිණෙන සංචාරකයන් හා ප්‍රදේශයේ තරුණයන් ඉලක්ක කර ගනිමින් මෙම සැකකරුන් පස්දෙනා ත්‍රී රෝද රථයකින් ප්‍රදේශය පුරා හෙරොයින් අලෙවි කිරිමේ ජාවාරමක කාලයක් තිස්සේ සිදු කර ඇති බව මෙම වැටලිම සිදු කල පොලිස් විශේෂ කාර්යය බලකායේ නිලධාරින් කියා සිටියේය. හෙරොයින් මිලිග්‍රෑම් 1580 ක් කුඩා පැකටි 28 ක අසුරා ප්‍රදේශය පුරා බෙදා හරිමින් සිටියදි උපාය දුතයෙක් යොදා ගනිමින් පොලිස් විශේෂ කාර්යය බලකායේ නිලධාරින්ට මෙම සැකකරුවන් සහ හෙරොයින් බෙදා හැරිමට උපයෝගි කර ගත් ත්‍රිරෝද රථය ද අත්අඩංගුවට ගැනිමට හැකි වී ඇත. අවුරුදු 23 -28 ත් අතර වයස් කාණ්ඩ වල පසුවන මෙම සැකකරුවන් කිතුල්ගල සහ ලක්ෂපාන ප්‍රදේශවල පදිංචිකරුවන් බවත් එම සැකකරුවන් අධිකරණය වෙත ඉදිරිපත් කිරිම සඳහා කිතුල්ගල පොලිස් ස්ථානය වෙත බාර දුන් බව මෙම වැටලීම සිදු කල මස්කෙලීය පොලිස් විශේෂ කාර්යය බලකායේ නිලධාරින් කියා සිටියේය.", "URL": "https://sinhala.adaderana.lk/news.php?nid=89843", "Category": null, "Parent URL": null}