{"Source": "Adaderana", "Timestamp": "July 12, 2019 09:32 pm", "Headline": "විශ්වාසභංගය පරාජය වූ හේතුව අනුර පහදයි", "News Content": "ආණ්ඩුවට එරෙහිව ගෙන ආ විශ්වාසභංගයේදී විපක්ෂ නායකවරයා අගමැතිවරයා සමඟ සාකච්ඡා කර විපක්ෂයේ මන්ත්‍රීවරු 11 දෙනෙකු ඡන්දය දීමෙන් වැළැක්වූ බව ජනතා විමුක්ති පෙරමුණ පවසයි. අද(12) කොළඹ පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී අනුර කුමාර දිසානායක මහතා මේ බව සඳහන් කළේය. එහිදී වැඩිදුරට අදහස් දැකක්වූ පාර්ලිමේන්තු මන්ත්‍රී අනුර කුමාර දිසානායක මහතා මේ බව පැවසීය. “මේ විශ්වාසභංගයට මුල් අවස්ථාවේ අවලාද ගහපු අයටත් අවසානයේ ඡන්දය දෙන්න වුණා. මේක කුමන්ත‍්‍රණයක් නම් ඇයි ඔවුන් ඡන්දය දුන්නේ? මේ විශ්වාසභංගයට ඡන්දය නොදී ඉන්නට ඔවුන්ට බැරිවුණා. ගලේ පහරපු බළලූන් වගේ අවලාද ගහපු අයත් අන්තිමේදී ඡන්දය දුන්නා. නමුත් අපි අවධාරණය කරන්න කැමතියි විපක්‍ෂ නායකතුමා මුල් අවස්ථාවේදීම විශ්වාසභංගයට ඡන්දය දෙන බව පැවසුවා. ඒ වෙනුවෙන් ඔහුට ස්තුතියි. ආණ්ඩු පක්‍ෂයේ මන්තී‍්‍රවරු 106ක් ඉන්නවා. ඊයේ හිටියේ 105යි. විපක්‍ෂයට මන්තී‍්‍රවරුන් 118ක් ඉන්නවා. එයින් 97කට නායකත්වය දෙන්නේ මහින්ද රාජපක්‍ෂයි. ඒ සියලූ දෙනා මහින්ද රාජපක්‍ෂගේ කුමන්ත‍්‍රණ ආණ්ඩුවට සහාය දුන් අයයි. ඔක්තෝබර් 26 ආණ්ඩුවේ කැබිනට් ඇමතිවරු, නියෝජ්‍ය ඇමතිවරු, රාජ්‍ය ඇමතිවරු සහ සහාය දුන් මන්තී‍්‍රවරු ඒ 97 අතරේ ඉන්නවා. ඒ 97 දෙනාගෙන් ඡන්දය දෙන්න මහින්ද කීයක් කැඳෙව්වද? 11ක් ආවේ නැහැ. ඒ වගේම අපි රනිල්ගෙන් සහ මහින්දගෙන් දැනගන්න කැමතියි, 11වැනිදා අග‍්‍රාමාත්‍ය කාර්යාලය පිහිටි පාර්ලිමේන්තුවේ දෙවැනි මහලේ කාමරයක 12.10ත් 12.30ත් අතර සාකච්ඡා කළේ මොනවද? රාජපක්‍ෂට ඡන්දය ලබාදුන් ඡන්ද කායකනුත් රනිල්ට ඡන්දය ලබාදුන් එජාප පාක්‍ෂිකයිනුත් අනෙකුත් ජනතාවත් ඔවුන් සාකච්ඡා කළේ මොනවද කියලා දැනගැනීමේ අයිතියක් තිබෙනවා. අපිට සැකයක් තිබෙනවා, එම සාකච්ඡාව අනුවද විශ්වාසභංගය පරාජයට පත්වුණේ කියලා. අපි වගකීමෙන් කියනවා, එජාපයෙන් මහින්ද ළඟට ආපු මන්තී‍්‍රවරුන්ට ඡන්දය ලබාදෙන්න එපා කියලා මහින්ද රාජපක්‍ෂ ප‍්‍රකාශ කොට තිබෙනවා. ඡන්දය දෙන්න නොපැමිණි පිරිස අතර උදය ගම්මන්පිල, චන්ද්‍රසිරි ගජධීර, එස්. සී. මුතුකුමාරණ, විජයදාස රාජපක්‍ෂ, අසෝක පි‍්‍රයන්ත, දිනේෂ් ගංකන්ද, එස්.බී. නාවින්න, දුමින්ද දිසානායක, මහින්ද සමරසිංහ, මොහාන් ලාල් ගේ‍්‍රරු, ඩග්ලස් දේවානන්ද යන 11 දෙනා පිළිබඳව මහින්දට වගකීමක් නැද්ද?", "URL": "https://sinhala.adaderana.lk/news.php?nid=114017", "Category": null, "Parent URL": null}