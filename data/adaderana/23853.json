{"Source": "Adaderana", "Timestamp": "April 27, 2012 04:36 pm", "Headline": "ඕස්ට්‍රේලියාව ඇතුළු රටවල් කිහිපයකට මෙරටින් වැඩි ශ්‍රමිකයින් පිරිසක් ", "News Content": "මෙරට ශ්‍රමිකයින් ඉදිරියේ දී වැඩි වශයෙන් කැනඩාව, ඕස්ට්‍රේලියාව, ජපානය, අමෙරිකාව, ස්විස්ටර්ලන්තය සහ ජර්මනිය ඇතුළු රටවල්වලට යැවීමට බලාපොරොත්තු වන බව විදේශ සේවා නියුක්ති කාර්යාංශය පවසයි. ඒ සම්බන්ධයෙන් අදාළ රටවල් සමඟ මේ වන විටත් සාකච්ඡා කරමින් සිටින බව එම කාර්යාංශයේ සභාපති අමල් සේනාලංකාධිකාර මහතා සඳහන් කළේය. එම රටවල හෙද හෙදියන්, ඉංජිනේරුවරුන්, හෝටල්, ගුවන්තොටුපළ සහ සුපිරිවෙළෙඳසැල් සේවකයින් සඳහා විශාල ලෙස රැකියා පුරප්පාඩු පවතින බව ඔහු පෙන්වා දෙයි. ඒ සඳහා අවශ්‍ය ශ්‍රමිකයින් ජාත්‍යන්තරයට ගැලපෙන ලෙස පුහුණු කළ යුතු බව අමල් සේනාලංකාධිකාර මහතා ප්‍රකාශ කළේය. කෑගල්ල දිස්ත්‍රික් ලේකම් කාර්යාලයේ පැවති උත්සවයකට එක්වෙමින් විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතා මෙම අදහස් පළ කළේය.", "URL": "https://sinhala.adaderana.lk/news.php?nid=23853", "Category": null, "Parent URL": null}