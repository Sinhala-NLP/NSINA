{"Source": "Adaderana", "Timestamp": "June 22, 2017 05:12 pm", "Headline": "සෞඛ්‍ය අමාත්‍යාංශයට වු හානිය මිලියන ගණනක් ", "News Content": "මාලඹේ සයිටම් ආයතනය ජනසතු කරන ලෙස බලකරමින් අන්තර් විශ්වවිද්‍යාලයීය ශිෂ්‍ය බලමණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව සංවිධානය කළ විරෝධතා පාගමනේ නියුතු සිසුන් ඊයේ (21) සෞඛ්‍ය අමාත්‍යංශය වෙත ඇතුළු වී සිදු කළ කලබලකාරී ක්‍රියාදාමයන් හේතුවෙන් අමාත්‍යාංශය ඇතුළත දේපළවලට මෙන්ම වාහනවලට මිලියන ගණනක පාඩුවක් සිදුව ඇති බව සෞඛ්‍ය අමාත්‍ය රාජිත සේනාරත්න මහතා පවසයි. අද (22) පස්වරුවේ රජයේ ප්‍රවෘත්ති දෙපාර්තමේන්තුවේ පැවති විශේෂ මාධ්‍ය සාකච්ඡාවකට එක්වෙමින් අමාත්‍යවරයා මෙම අදහස් පළ කළේය. මෙම අවස්ථාව සඳහා 4000කට ආසන්න පිරිසක් එක්ව සිටි බවත් මෙම ක්‍රියාවලිය පිටුපස යම් දේශපාලන බලවේගයක් ක්‍රියාත්මක වූ බවත් මේ සඳහා වෛද්‍ය සිසුන් පමණක් නොව වෙනත් ශිෂ්‍ය ක්‍රියාකාරීන්ද එක්ව සිටි බවත් අමාත්‍යවරයා වැඩි දුරටත් පවසා සිටියේය. මෙම පිරිස පිළිබඳ සාක්ෂි කැමරාවල සටහන් ව ඇති බැවින් ඉදිරියේදී රාජ්‍ය දේපළවලට හානි කිරීමේ වරද වෙනුවෙන් නීතිමය පියවර ගනු ලබන බව ද රාජිත සේනාරත්න මහතා මෙහිදී අවධාරණය කර සිටියේය. එමෙන් ම මේ වන විට රට තුළ නිදහස් සෞඛ්‍ය සේවාව වෙනුවෙන් විශාල පියවර රැසක් ගෙන ඇති බව පෙන්වා දුන් අමාත්‍යවරයා තවදුරටත් කියා සිටියේ ඩෙංගු රෝගය බහුලව පවතින ප්‍රදේශ කරා වෛද්‍යවරු 150ක ප්‍රමාණයක් පිටත් කර යාවා ඇති බවයි. මුල් අවදිය වන විට ඩෙංගු මරණ 1%ක් පැවති බව පෙන්වා දුන් අමාත්‍යවරයා මේ වන විට ඒ තත්ත්වය 0.3% දක්වා අඩුකර ගැනීමට හැකිවී ඇති බවද පෙන්වා දුන්නේය. එමෙන් ම අද වන විට රජයේ රෝහල්වල සියලු ම ඖෂධ හිඟයකින් තොරව ලබාදෙන අතර, විශාල වශයෙන් සෞඛ්‍ය නිෂ්පාදන හා සේවාවල මිල පහත දමා ඇති බවත්, මෙවන් තත්ත්වයක් යටතේත් මෙවැනි ලෙස හැසිරීම වඩාත් කණගාටුවට කරුණක් වන බවද අමාත්‍යවරයා එහිදී පෙන්වා දුන්නේය.", "URL": "https://sinhala.adaderana.lk/news.php?nid=74468", "Category": null, "Parent URL": null}