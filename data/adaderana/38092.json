{"Source": "Adaderana", "Timestamp": "October 12, 2013 04:01 pm", "Headline": " දිවුරුම්දීමේ උත්සවය වර්ජනය කළේ ඒ නිසයි", "News Content": "ඉලංකෙයි තමිල් අරසුකච්චි පක්ෂය තනිවම ගන්නා තීරණවලට විරෝධය පළ කරන බවත් එහි ප්‍රතිඵලයක් ලෙස උතුරු පළාත් සභාවේ සභිකයින් දිවුරුම්දීමේ උත්සවය වර්ජනය කළ බවත් ටෙලො සංවිධානයේ සාමාජික එම්.කේ. සිවාජිලිංගම් මහතා පවසයි. උතුරු පළාත් සභාවට තේරී පත්වූ මන්ත්‍රීවරුන් දිවුරුම්දීම යාපනය වීරසිංහම් ශාලාවේදී ඊයේ සිදුවූ අතර එය ද්‍රවිඩ ජාතික සන්ධානය හා සම්බන්ධ දේශපාලන පක්ෂ 3ක සාමාජිකයින් වර්ජනය කරන ලදී. ඊ.පී.ආර්.එල්.එෆ්, ටෙලො හා ප්ලොට් එම පක්ෂ තුනවේ. ඊයේ දිවුරුම්දීමේ උත්සවය වර්ජනය කිරීමට හේතු මෙම පක්ෂ තුනේ සාමාජිකයින් අද (12) යාපනයේදී මාධ්‍ය හමුවක් පවත්වමින් අනාවරණය කරන ලදී. ඊයේ පැවැති එම දිවුරුම්දීමේ උත්සවයට සහභාගි වූවා නම් ඉලංකෙයි තමිල් අරසුකච්චි පක්ෂයේ තීරණවලට සිය එකඟතාවය පළ කළ බව ඔවුන් සිතනු ඇතැයි ටෙලො සංවිධානයේ සාමාජික එම්.කේ. සිවාජිලිංගම් මහතා එහිදී කීවේය. කෙසේ වුවද ඉලංකෙයි තමිල් අරසුකච්චි පක්ෂය අපට පහරදී එළවා ගනු ලැබුවද වෙනත් පක්ෂවලට සම්බන්ධ නොවන බව ඔහු සඳහන් කළේය. මාධ්‍ය හමුව ඇමතු ඊ.පී.ආර්.එල්.එෆ්. පක්ෂයේ නායක පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියේ තනතුරු බලාගෙන දේශපාලනය නොකරන බවයි. දෙමළ ජනතාවගේ නිදහස වැදගත් බව හෙතෙම කීවේය. මැතිවරණයේදී ඉදිරිපත් කළ ප්‍රතිපත්ති ප්‍රකාශනයට අනූව පළාත් සභාවේ කටයුතු කෙරෙන්නේ ද ගැන අවධානයෙන් සිටින බවද ඔහු පැවසීය. තමන් මුදලට ගැනීමටවත් විකිණීමටවත් නොහැකි බවද ඔහු අවධාරණය කළේය. එම අවස්ථාවේදී මාධ්‍ය හමුව ඇමතු ප්ලොට් සංවිධානයේ නායක ධර්මලිංගම් සිද්ධාර්ථන් මහතා පැවසූවේ සියලුදෙනා එකතුවී උතුරු පළාතේ ජනතාව වෙනුවෙන් සේවය කළ යුතු බවයි. ප්‍රතිපත්ති ප්‍රකාශනයේ කියූ දේවල් ඉටු කළ යුතු බවද පැවසූ ඔහු ඒ සඳහා සියලුදෙනා කැපවිය යුතු බවද පෙන්වාදුන්නේය. මේ අතර උතුරු පළාත් සභාව වෙනුවෙන් ඊයේ දිවුරුම් නොදුන් සභිකයින් 9 දෙනෙකු ලබන සඳුදා දිවුරුම්දීමට ද නියමිතය.", "URL": "https://sinhala.adaderana.lk/news.php?nid=38092", "Category": null, "Parent URL": null}