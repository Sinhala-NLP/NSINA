{"Source": "Adaderana", "Timestamp": "February 10, 2012 09:20 am", "Headline": "බොක්සිං පුහුණුවීම් අතර පහරකෑමට ලක්වූ සිසුවෙකු මරුට", "News Content": "බොක්සිං ක්‍රීඩාවේ පුහුණුවීම් අතරවාරයේ දී ප්‍රතිවාදියාගේ ප්‍රහාරයකට ලක්වීමෙන් දැඩි සේ රෝගාතුර වීම නිසා රෝහල්ගත කළ පන්නිපිටිය ධර්මපාල විද්‍යාලයේ සිසුවෙකු අද(10) අලුයම මරණයට පත්ව තිබේ. පසුගිය ඉරිදා(05) දින බොක්සිං පුහුණුවීම් අතරතුර දී පහරකෑමට ලක්වීමෙන් මෙම සිසුවා ඇද වැටී ඇත. පසුව සිසුවා පළමුව හෝමාගම රෝහලට ඇතුළු කර ඇති අතර එයින් කොළඹ ජාතික රෝහලට මාරු කර යවා තිබේ. ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටි 18 හැවිරිදි බුද්ධි ඉන්දීර නැමැති මෙම සිසුවා අද අලුයම 03 .15 ට පමණ මරණයට පත්වූ බව ජාතික රෝහලේ ප්‍රකාශකයකු සඳහන් කළේය. මරණයට පත් සිසුවා දින කිහිපයක් සිහි විසඥව සිට ඇති බව ද සඳහන්ය. ඔහු පන්නිපිටිය ධර්මපාල විද්‍යාලයේ 13 ශ්‍රේණියේ ජීව විද්‍යා අංශයෙන් අධ්‍යාපනය ලබමින් සිටි සිසුවෙකි.", "URL": "https://sinhala.adaderana.lk/news.php?nid=22000", "Category": null, "Parent URL": null}