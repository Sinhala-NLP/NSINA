{"Source": "Adaderana", "Timestamp": "October 26, 2018 06:54 pm", "Headline": "ලෝක වෙළෙඳපොළේ තෙල් මිල පහලට", "News Content": "ජාත්‍යන්තර වෙළෙඳපොළේ ඉන්ධන මිල ගණන් මේ වන විට සීඝ්‍රයෙන් පහළ බසිමින් තිබේ. 2018 ඔක්තෝබර් 05 දින සිට අද (26) දින දක්වා පසුගිය දින 21 ක කාලපරිච්ඡේදය සැලකීමේ දී Brent බොරතෙල් බැරලයක මිල ඩොලර් 84.47 සිට ඩොලර් 76.77 දක්වා ද, OPEC Basket බොරතෙල් බැරලයක මිල ඩොලර් 84.09 සිට ඩොලර් 75.04 ක් දක්වා ද පහළ ගොස් ඇත. මේ අතර පිරිපහදු කරන ලද ඉන්ධන මිල ගණන් ද කැපී පෙනෙන ලෙසින් මෙම වකවානුව තුළ දී අඩුවී තිබේ. මෙහිදී සිංගප්පූරු වෙළෙඳපොළේ පෙට්‍රල් බැරලයක මිල ඩොලර් 91.85 සිට ඩොලර් 79.10 දක්වා සියයට 13.88 කින්ද, ඩීසල් බැරලයක මිල ඩොලර් 98.44 සිට ඩොලර් 90.34 දක්වා සියයට 8.23 කින් ද, භූමිතෙල් බැරලයක මිල ඩොලර් 98.35 සිට ඩොලර් 91.78 ක් දක්වා සියයට 6.68 කින් ද පහළ ගොස් තිබේ.", "URL": "https://sinhala.adaderana.lk/news.php?nid=98278", "Category": null, "Parent URL": null}