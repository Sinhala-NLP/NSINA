{"Source": "Adaderana", "Timestamp": "July 11, 2012 03:07 pm", "Headline": "පවුල් සෞඛ්‍ය සේවා නිලධාරින් 23 සිට වෘත්තීය අරගලය දැඩි කරයි", "News Content": "මේ මස 23 වැනිදා සිට එන්නත් ලබාදීමේ කටයුතුවලින් ඉවත්වීමට තීරණය කර ඇතැයි රජයේ පවුල් සෞඛ්‍ය සේවා සංගමය අවධාරණය කරයි. නිල ඇඳුම් දීමනාව, කාර්යාල කුලි දීමනාව හා ඉන්ධන දීමනාව යන ප්‍රධාන ඉල්ලීම් 03 ට සෞඛ්‍ය බලධාරින් මෙතෙක් කිසිදු ප්‍රතිචාරයක් නොදැක්වීම නිසා එම තීරණයට එළඹි බව එම සංගමයේ නියෝජ්‍ය ප්‍රධාන ලේකම් දේවිකා කොඩිතුවක්කු මහත්මිය පවසයි. කොළඹ අද (11) පැවැති මාධ්‍ය හමුවකදි ඇය මේ පිළිබඳව වැඩිදුරටත් අදහස් දක්වා සිටියාය. සිය සංගමය විසින් පසුගිය ජුනි මස 27 වැනිදා සිට ආරම්භ කළ වෘත්තීය ක්‍රියාමාර්ගය මේ දක්වා ක්‍රියාත්මක බවත් ඒ අනුව සෞඛ්‍ය අමාත්‍යංශයට ලබාදිය යුතු වාර්තා ලබානොදෙන බවත් ඇය පැවසීය. ඒ අනුව පවුල් සෞඛ්‍ය සේවා නිලධාරින්ට හිමිව ඇත්තේ කුඩඅම්මාගේ සැලකිලි බැවින් ඉල්ලීම් දිනා ගැනීම සඳහා ලබන 23 වැනිදා සිට එන්නත් ලබාදීමේ වැඩපිළිවෙලින් ඉවත් වන බව ඇය අවධාරණය කරයි.", "URL": "https://sinhala.adaderana.lk/news.php?nid=25692", "Category": null, "Parent URL": null}