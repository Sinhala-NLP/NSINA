{"Source": "Adaderana", "Timestamp": "May 26, 2013 08:43 pm", "Headline": "ඉන්දියාවේ ගව ඝාතනය හා ගව මස් කෑම තහනම් නම් අපේ රටේ ඇයි බැරි?", "News Content": "ගව ඝාතනය ලංකාවේ නීතිගත කර නැති අතරම තහනම් කර නැති නමුත් ඉන්දියාවේ ගවමස් කෑම, ගව ඝාතනය තහනම් කර ඇති බව රංගිරි දඹුලු රජමහා විහාරාධිපති පූජ්‍ය ඉනාමළුවේ ශ්‍රී සුමංගල හිමියෝ පවසති. එසේ නම් අපේ රටේ එවැනි තහනමක් පැනවිය නොහැක්කේ මන්දැයි උන්වහන්සේ ප්‍රශ්න කරයි. ගව ඝාතනය නතර කරන ලෙස බෝවත්තේ ඉන්ද්‍රරතන හිමියන් ජනාධිපතිවරයාගෙන් පවා ඉල්ලීමක් කර තිබූ නමුත් ඵලක් නොවුණු බව සුමංගල හිමියන් පෙන්වාදෙයි. මෙම සිද්ධියේදී පරීක්ෂණ පැවැත්වීම සඳහා පෙට්‍රල් කෑන් එක ගෙනාවේ කවුදැයි වැනි බොළඳ තර්ක ඉදිරිපත් නොකර මේ ගැන ගැඹුරින් සිතිය යුතු බව උන්වහන්සේ කියයි. ලංකාවේ දිනකට ගවයින් 5000ක් පමණ ඝාතනය කරන බව උන්වහන්සේ පවසා ඇති බවත් එය වළක්වා ගන්නා ගැනීම සඳහා ඉන්ද්‍රරතන හිමියන් උත්සහා දැරූ බව එම හිමියන් සඳහන් කරයි. ඉන්ද්‍රරතන හිමියන් ජීවිතය පූජා කළේ අහිංසක සත්ව කොට්ඨාසයක් බේරා ගැනීමට විනා කිසිදු පෞද්ගලික අරමුණකින් නොවන බව සුමංගල හිමියන් පවසයි. බෝවත්තේ ඉන්ද්‍රරතන හිමියන් ගව ඝාතනයට එරෙහිව සිරුරට ගිනි තබා ගැනීම පිළිබඳව අද (26) මාධ්‍ය හමුවක් පවත්වමින් සුමංගල හිමියන් මේ බව පැවසීය.", "URL": "https://sinhala.adaderana.lk/news.php?nid=34412", "Category": null, "Parent URL": null}