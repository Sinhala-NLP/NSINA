{"Source": "Adaderana", "Timestamp": "April 19, 2016 09:34 pm", "Headline": "නිධන් හෑරූ උප සභාපති ඇතුළු 10ක් 22තෙක් රිමාන්ඩ්", "News Content": "වනාතවිල්ලුව - මොරපතාව ප්‍රදේශයේ පිහිටි පුද්ගලික ඉඩමක ඇති නිධානයක් ගොඩ දැමීමට උත්සහ කළ බව කියන වනාතවිල්ලුව ප්‍රාදේශීය සභාවේ හිටපු උප සභාපති ඒ.එම්.චමින්ද ඇතුළු සැකකරුවන් 10 දෙනෙකු ලබන 22 වැනිදා දක්වා රක්ෂිත බන්ධනාගාර ගත කරන ලෙස පුත්තලම අතිරේක දිසා විනිසුරු හා මහේස්ත්‍රාත් කේමින්ද පෙරේරා මහතා (19) වැනිදා නියම කර තිබේ. සැකකරුවන් විසින් පසුගිය පෙබරවාරි මස 29 වැනිදා මෙම නිධානය ගොඩ ගැනීමට උත්සහ කර ඇත. මොරපතාව ප්‍රදේශයේ පිහිටි පුද්ගලික ඉඩමක ඇති නිධානයක් ගොඩ දැමීමට කිසියම් පිරිසක් සුදානම් වන බවට 29 වැනිදා රාත්‍රීයේ වනාතවිල්ලුව පොලීසියට තොරතුරක් ලැබී ඇති බව සඳහන්ය. ඒ අනුව අදාළ වැටලීම පොලීසිය විසින් සිදු කර ඇති නමුත් වැටලීම කරන විට එම ස්ථානයේ සිටි සැකකරුවන් පළා ගොස් ඇත. එම ස්ථානයේ අඩි 30 ක විශ්කම්භයක් ඇති අඩි 20 ක් පමණ ගැඹුර ඇති වන පරිදි කැණීම් සිදු කර තිබී ඇති බවත්,එම කැණීම් සිදු කිරීම සදහා බැකෝ යන්ත්‍ර උපයෝගී කර ගෙන ඇති බවට සලකුණු තිබුණද වැටලීම කරන විට එම යන්ත්‍රද ඉවත් කර තිබී ඇති බවත් සඳහන්ය. ඒ අනුව මෙම නිධන් ජාවාරම පිටුපස දේශපාලන ප්‍රබලයෙකු සිටින බවට පොලීසිය විසින් අනාවරණය කරගෙන ඇති බව අද දෙරණ වාර්තාකරු පවසයි. වැටලීම සිදු කරන අවස්ථාවේ අදාළ වත්තේ මුරකරුව සිටි අය සහ තවත් අයෙකු පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන්අනතුරුව රක්ෂිත බන්ධනාගාර ගත කර තිබුණි. එම ස්ථානයේ තිබූ කැණීම් කිරීමට යොදා ගන්නා තවත් උපකරණ කීපයක්ද පොලීසි විසින් තම බාරයට ගෙන තිබුණි. මේ අතර පසුව මෙම නිධන් කොල්ලයේ ප්‍රධාන සැකකරු බව කියන වනාතවිල්ලුව ප්‍රාදේශීය සභාවේ හිටපු උප සභාපතිවරයා ඇතුළු 08 දෙනෙකු පසුගිය 18 වැනිදා වනාතවිල්ලුව පොලීසියට බාර වී ඇත. ඔවුන්ව පුත්තලම අතිරේක දිසා විනිසුරුවරයා වෙත ඉදිරිපත් කිරීමෙන් අනතුරුව මෙසේ රක්ෂිත බන්ධනාගාර ගත කරන ලදි. වනාතවිල්ලුව පොලීසියේ උප පොලිස් පරීක්ෂක ජයරත්න මහතා විසින් සැකකරුවන් අධිකරණය වෙත ඉදිරිපත් කර තිබුණි.", "URL": "https://sinhala.adaderana.lk/news.php?nid=59327", "Category": null, "Parent URL": null}