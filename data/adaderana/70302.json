{"Source": "Adaderana", "Timestamp": "March 2, 2017 08:51 am", "Headline": "බන්ධනාගාර බසයට එල්ල වූ ප්‍රහාරය-ත්‍රිපුද්ගල කමිටුව ඉරිදා සිට විමර්ශන අරඹයි", "News Content": "කළුතරදී බන්ධනාගාර බස් රථයට එල්ල වූ ප්‍රහාරය සම්බන්ධයෙන් පරීක්ෂණ පැවැත්වීමට බන්ධනාගාර අමාත්‍යවරයා විසින් පත් කළ ත්‍රිපුද්ගල කමිටුව ලබන ඉරිදා සිය විමර්ශන කටයුතු ආරම්භ කිරීමට නියමිතව තිබේ.පසුගිය සඳුදා පෙරවරුවේ බන්ධනාගාර බස් රථයට කළුතර දී එල්ල වූ ප්‍රහාරය සම්බන්ධයෙන් සොයාබැලීම සඳහා ඩී.එම් ස්වාමිනාදන් අමාත්‍යවරයා විසින් හිටපු මහේස්ත්‍රාත් විනිසුරු රූමි මර්ෂුක් මහතාගේ ප්‍රධානත්වයෙන් ත්‍රිපුද්ගල කමිටුවක් පත් කරනු ලැබීය.එම කමිටුවේ සාමාජිකයින් රැස්වී ඊට අදාළ විමර්ශන කටයුතු පැවැත්වීම සම්බන්ධයෙන් මූලික සාකච්ඡා පවත්වා ඇති බවවාර්තා වෙයි. ඒ අනුව ලබන ඉරිදා දිනයේ සිට එම විමර්ශන කටයුතු ආරම්භ කිරීමට තීරණය කර තිබේ.විමර්ශන කටයුතු සිදුකිරීමට පෙර වෙඩි තැබීම සිදුවූ ස්ථානය පරීක්ෂා කිරීමට ද කමිටුවේ අවධානය යොමු වී ඇති බව වාර්තා වෙයි.මේ අතර බන්ධනාගාර බස් රථයට එල්ල වූ ප්‍රහාරයට සම්බන්ධ සැකකරුවන් අත්අඩංගුවට ගැනීම සඳහා පොලිස් කණ්ඩායම් කිහිපයක් තවදුරටත් පරීක්ෂණ සිදුකරමින් සිටින බව පොලිස් මූලස්ථානය පවසයි.සිදුකළ මූලික පරීක්ෂණ වලින් එම ප්‍රහාරය සැළසුම් කළ පුද්ගලයින් පිළිබඳව තොරතුරු රැසක් මේ වන විට අනාවරණය වී ඇති බව පොලීසිය සඳහන් කරයි.", "URL": "https://sinhala.adaderana.lk/news.php?nid=70302", "Category": null, "Parent URL": null}