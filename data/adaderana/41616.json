{"Source": "Adaderana", "Timestamp": "March 7, 2014 11:21 am", "Headline": " පුතු මරා එල්ලුවේද? එල්ලී මැරුණේද? පිය-පුතු දෙපළගේ මළ සිරුරු හමුවෙලා", "News Content": "අගරපතන පොලිස් බලප්‍රදේශයට අයත් ග්ලාස්කෝ කොටසේ ආගුරෝවා වත්ත ප්‍රදේශයේ වාසය කළ පියෙකු සහ පුතෙකු ගෙල වැලලාගෙන මිය ගොස් තිබේ. තුලදාසන් නමැති පියාගේ වයස 39 ක් වන අතර දිවෝජ් නමැති පුතුගේ වයස අවුරුදු 09 ක් බව අද දෙරණ වාර්තාකරු පවසයි. ඊයේ රාත්‍රීයේ නිවසේ සිට ඇත්තේ මොවුන් දෙදෙනා පමණක් බවත්, අද (07) වහලේ මුදුන් යටලීයේ එල්ලී තිබුණු දෙදෙනාගේ සිරුරු හමුවී ඇති බවත් කියැවෙයි. පවුල් ප්‍රශ්නයක් හේතුවෙන් තුලදාසන් නැමති අය මීට පෙරාතුවද අවස්ථා දෙකකදී වස පානය කිරීමෙන් සියදිවි හානිකර ගැනීමට උත්සාහ දරා ඇති බව ගම්වැසියන් සඳහන් කරයි. කෙසේ වෙතත් වයස අවුරුදු 9 ක් වයසැති දරුවා සැබවින්ම ගෙල වැලලාගනු ලැබුවේද, එසේත් නැතිනම් පියා විසින් ඔහුව ඝාතනය කොට තමා ගෙල වැලලාගත්තේද යන්න සැකසහිත බව ගම්මුන්ගේ විශ්වාසයයි. තුලදාසන් නමැති අයගේ බිරිඳට දියණියකද සිටින අතර මව සහ දියණිය පියාගෙන් සහ පවුලේ සෙසු උදවියගෙන් ඈත්ව වෙන්ව ජීවත්වන බව අප වාර්තාකරු කියා සිටියි. අගරපතන පොලීසිය විසින් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=41616", "Category": null, "Parent URL": null}