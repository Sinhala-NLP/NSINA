{"Source": "Adaderana", "Timestamp": "September 8, 2019 06:54 pm", "Headline": "අධ්‍යාත්මික රෝග සුව කිරීමේ කඳවුරේදි සිදු වු මරණ සම්බන්යෙන් විශේෂ විමර්ශනයක්", "News Content": "අනුරාධපුර හොරොව්පතාන ප්‍රදේශයේ අධ්‍යාත්මික බලයෙන් රෝගසුව කිරීමේ වැඩසටහනක් අතර තුර පුද්ගලයින් දෙදෙනෙකු මියයාමේ සිද්ධිය සම්බන්ධයෙන් සහකාර පොලිස් අධිකාරීවරයෙකුගේ මූලිකත්වයෙන් විමර්ශනයක් ආරම්භ කර ඇති බව පොලීසිය පවසයි. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා අද (08) පස්වරුවේ පැවති මාධ්‍ය හමුවකට එක්වෙමින් සදහන් කළේ එම වැඩසටහන මෙහෙය වූ පුද්ගලයාගෙන් ද ප්‍රකාශයක් සටහන් කරගෙන ඇති බවයි. හොරොව්පතාන රුවන්වැලි මධ්‍ය මහා විද්‍යාල ක්‍රීඩාංගණයේ ඊයේ (07) සහ අද දිනයේ සංවිධානය කර තිබු රෝගීන් සුව කිරීමේ මෙම වැඩසටහන සදහා දිවයිනේ විවිධ ප්‍රදේශවලින් පුද්ගලයින් විශාල පිරිසක් සහභාගි ඇත. එම වැඩසටහන අතර තුර රෝගී තත්ත්වය උත්සන්න වු කාන්තාවක් ඇතුළු පුද්ගලයින් දෙදෙනෙකු හොරොව්පතාන රෝහලට ඇතුළත් කිරිමේ දී මියගොස් ඇති අතරතවත් 18 දෙනෙකු පමණ රෝහල් ගතව ප්‍රතිකාර ලබන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සදහන් කළේය. කෙසේ වෙතත් අදාළ වැඩසටහන තුළ දී එවන් කිසිදුසිදුවීමක් සිදුනොවූ බව සමාජ මාධ්‍ය වෙත වීඩියෝ පටයක් නිකුත් කරමින් වැඩසටහන මෙහෙයවූ දීගොඩ කුමාර මහතා සදහන් කළේය. අදාළ සිද්ධිය සම්බන්ධයෙන් ප්‍රකාශයක් ලබාගැනීමට එමස්ථානයට ගිය අද දෙරණ මාධ්‍යවේදී සුජිත් නිශාන්ත හට එම ස්ථානයේ සිටි පිරිසක් පහර දී කැමරා උපකරණවලට හානී සිදුකර තිබේ. ඒ සම්බන්ධයෙන් තමන් හොරොව්පතාන පොලීසියට පැමිණිල්ලක් ද සිදුකළ බව සුජිත් නිශාන්ත සදහන් කළේය.", "URL": "https://sinhala.adaderana.lk/news.php?nid=118611", "Category": null, "Parent URL": null}