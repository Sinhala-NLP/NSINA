{"Source": "Adaderana", "Timestamp": "June 19, 2011 01:01 pm", "Headline": "වෙසක් මාසයේ හොරෙන් එළිය බලා මිලියන 18 ක් ආණ්ඩුවට ", "News Content": "ලංකා විදුලිබල මණ්ඩලය විසින් පසුගිය මාසයේ කරන ලද දීපව්‍යාප්ත වැටලීම් වලින් රු. මිලියන 18කට ආසන්න ආදායමක් උපයාගෙන ඇතැයි විදුලිබල හා බලශක්ති අමාත්‍යංශය පවසයි. විදුලිබල හා බලශක්ති අමාත්‍යංශයේ මාධ්‍ය ඒකකය විසින් නිකුත් කර ඇති නිවේදනයක මේ බව සඳහන් වේ. එකී නිවේදනය මෙපරිදිය. ලංකා විදුලිබල මණ්ඩලය ණය නැති සාඩම්බර ආයතනයක් මෙන්ම ගුණාත්මක මහජන සේවාවක් සපයන ආයතනයක් බවට පත්කිරීම තුළින් වසර 2012 වන විට ශ‍්‍රී ලංකාවේ විදුලියනය 100% බවට පත්කිරීම සිය ඒකායන අරමුණ කරගත් විෂයබාර අමාත්‍ය පාඨලී චම්පික රණවක මහතා, ඒ සඳහා භාහිරව මෙන්ම ආයතනය තුළ සිදුවන්නාවූ වංචා දූෂණ මුලිනුපුටා දැමීම සඳහා ලංවිම විශේෂ විමර්ශන ඒකකය මනා ලෙස බල ගන්වා ඇත. ඒ අනුව එම ඒකකය පසුගිය මැයි මස දීපව්‍යාප්තව සිදුකළ වැටලීම් මගින් රු. මිලියන 18කට ආසන්න ආදායමක් හිමිකරගෙන ඇතැයි විදුලිබල හා බලශක්ති අමාත්‍යාංශය පවසයි. ඒ අනුව මීටර් වෙනස් කිරීම්, කොකු භාවිතා කර විදුලිය ලබාගැනීම් වැනි අයථා විදුලි පරිහරණයන් පිළිබඳ සිද්ධීන් 237ක් වාර්ථා වී ඇති අතර ඒ අතරින් සිද්ධීන් 152ක් වංචාසහගත ලෙස මීටර් සැකසීම තුළින් විදුලිය ලබාගැනීම් වේ. ඉතිරි සිද්ධීන් 85 කොකු යොදා අයථා ලෙස විදුලිය ලබාගැනීම් ලෙස හඳුනාගෙන ඇති අතර ලංවිම හදිසි වැටලීම් අංශ නිලධාරීන් විසින් පසුගිය මස සිදුකළ ඉහත වැටලීම් තුළින් උපයාගත් රු.17,752,094.09 ක මුදලින් රු.2,464,681.00 ක් උසාවි දඩ වශයෙන්ද, රු.15,287,412.00ක් විදුලිබල මණ්ඩලයේ අලාභය ලෙසද ගණන් බලා තිබේ. මෙලෙස විදුලි මීටර් වංචනික ලෙස සකස් කිරීම්, කොකු භාවිතා කර විදුලිය ලබා ගැනීම් වැනි ක‍්‍රියාවන් හේතුවෙන් ලංකා විදුලිබල මණ්ඩලයට විශාල මූල්‍ය අලාභයක් සිදුවන බව අවධාරණය කරන විදුලිබල අමාත්‍යාංශය, වසර ගණනාවක් වැටී සිටි අගාධයෙන් මේ වනවිට ලංවිම ගොඩගෙන ඇති බවත්, නැවතත් ආයතනය එවැනි අගාධයකට ඇදදැමීමට සැරසෙන මෙවන් වංචාකාරී පුද්ගලයින් නීතියේ රැහැනට හසුකර දීමට සහයෝගය දක්වන ලෙසත් මහජනතාවගෙන් ඉල්ලා සිටියි. ඒ අනුව යම් වංචාකාරී ක‍්‍රියාවක් සිදුවන්නේනම් ඒ පිළිබඳව දුරකතන අංක 1987 ඔස්සේ ලං.වි.ම. විමර්ශන අංශය දැනුවත් කරන ලෙස අමාත්‍යාංශය වැඩිදුරටත් මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=16861", "Category": null, "Parent URL": null}