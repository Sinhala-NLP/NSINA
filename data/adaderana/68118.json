{"Source": "Adaderana", "Timestamp": "January 14, 2017 12:38 pm", "Headline": "පොලීසිය මහජනතාවට සමීප විය යුතුයි", "News Content": "පොලිස් සේවාව සහ මහජනතාව අතර අන්‍යෝන්‍ය සුහඳතාව වර්ධනය කරමින් පොලීසිය පිළිබඳ මහජනතාව තුළ පවතින ඇතැම් ආකල්ප තුරන් කිරීම සඳහා කඩිනම් අවධානය යොමුවිය යුතු බව ජනාධිපති මෛත්‍රීපාල සිරිසේන මහතා පවසයි. පොලිස් සේවාව වඩා කාර්යක්ෂම සහ මිත්‍රශීලි සේවාවක් බවට පත් කිරීමට සඳහා අවශ්‍ය ක්‍රියාමාර්ග ගත යුතු බව ජනාධිපතිවරයා පෙන්වා දී තිබේ. පොලිස්පති පුජිත් ජයසුන්දර මහතා ඇතුළු පොලිස් දෙපාර්තමේන්තුවේ ඉහළ නිලධාරීන් සමග පැවති සාකච්ඡාවකදී ජනාධිපතිවරයා පවසා ඇත්තේ මහජන සම්බන්ධතාවල දී පහල නිලධාරීන්ගේ විනය පිළිබඳ සුදුසු ක්‍රමවේදයක් අනුගමනය කිරීම පිළිබඳ අවධානය යොමුව ඇති බවයි. ඒ අනුව අදාළ චක්‍රලේඛවලින් ලබාදෙන උපදෙස්වලට වඩා සන්සුන් සහ නිදහස් මනසකින් යුතුව ඔවුන්ට රාජකාරී කිරීමට අවශ්‍ය වටපිටාව සකස් කිරීමේ වැදගත්කම පිළිබඳ ජනාධිපතිවරයා පෙන්වා දී ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=68118", "Category": null, "Parent URL": null}