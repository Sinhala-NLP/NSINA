{"Source": "Adaderana", "Timestamp": "May 27, 2018 07:06 pm", "Headline": "ලිටිල් හාර්ට්ස් අරමුදල සවිබල ගැන්වීමේ පාගමනක් අද මහනුවරදී", "News Content": "ලිට්ල් හාර්ට්ස් අරමුදල සවිබල ගැන්වීම වෙනුවෙන් සංවිධාන කෙරුණු පාගමනක් අද (27) මහනුවර නගරය කේන්ද්‍ර කරගනිමින් පැවැත් විණි. මහනුවර හේමමාලී බාලිකා විද්‍යාලයීය ආදි ශිෂ්‍ය සංගමය ඇතුළු සංවිධාන කිහිපයක එකමුතුවෙන් පැවති පාගමන, මනුසත් දෙරණ ජාතික ක්‍රියාන්විතයේ තවත් පියවරකි. හදවත් රෝගී දරුවන් වෙනුවෙන් රිජ්වේ ආර්යා ළමා රෝහලේ ඉදිකෙරෙන අංග සම්පූර්ණ ළමා හෘද රෝග ඒකකය වෙනුවෙන් ගොඩනැගුනු ලිට්ල් හාර්ට්ස් අරමුදල සවිබල ගැන්වීම සදහා පැවති පාගමන මහනුවර ගැටඹේ ක්‍රීඩාංගනය අසලින් අද පෙරවරුවේ ආරම්භ කෙරිණි. දයාවේ පාගමන ලෙසින් හැඳින්වුනු මේ සඳහා මහනුවර හේමමාලී බාලිකා විද්‍යාලයීය ආදි ශිෂ්‍ය සංගමය ඇතුළු තවත් සංවිධාන කිහිපයක් මෙන්ම මනුසත් දෙරණ හා රිජ්වේ ආර්යා ළමා රෝහලේ කාර්ය මණ්ඩලය ඇතුළු පිරිසක් එක්ව සිටියේය.", "URL": "https://sinhala.adaderana.lk/news.php?nid=89917", "Category": null, "Parent URL": null}