{"Source": "Adaderana", "Timestamp": "April 22, 2012 08:21 am", "Headline": " මුදාගත් ධීවරයින් ටැන්සානියාවේ රඳවයි", "News Content": "සෝමාලියානු මුහුදු කොල්ලකරුවන්ගේ අත්අඩංගුවේ සිටියදී මුදාගත් ශ්‍රී ලාංකික ධීවරයින් 06 දෙනා ටැන්සානියාවේ ධාර් ඊස් සලාම් නගරයේ රඳවා තිබේ. ස්පාඤ්ඤ නාවික යත්‍රාවක් මගින් මුදාගත් එම ධීවරයින් පිරිස දිවයිනට ගෙන්වා ගැනීම සඳහා අවශ්‍ය පියවර ගෙන ඇති බව ධීවර අමාත්‍යාංශය සඳහන් කරයි. කෙන්යාවේ නයිරෝබී නුවර පිහිටි ශ්‍රී ලංකා තානාපති කාර්යාලයේ සහ විදේශ කටයුතු අමාත්‍යාංශයේ මැදිහත් වීමෙන් මෙය ක්‍රියාත්මක කෙරෙයි. මේ අතර බි.බි.සි. ලෝක සේවය සමඟ අදහස් දක්වමින් ධීවරයෙකු කියා සිටියේ තමන් මුදාගැනීම සඳහා ධීවර අමාත්‍යාංශයෙන් ප්‍රබල මෙහෙයක් ඉටුනොවු බවයි.", "URL": "https://sinhala.adaderana.lk/news.php?nid=23707", "Category": null, "Parent URL": null}