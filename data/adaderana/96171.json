{"Source": "Adaderana", "Timestamp": "September 16, 2018 01:36 pm", "Headline": "මොයින් අලී සිදුකළ අනාවරණය ගැන පරීක්ෂණයක්", "News Content": "ක්‍රිකට් තරගයක් අතරතුර ඔස්ට්‍රේලියානු ක්‍රීඩකයෙකු විසින් තමා ප්‍රබල ත්‍රස්ත කණ්ඩායම් නායකයෙකු වූ “ඔසාමා බින් ලාඩ්න්”ගේ නමින් ආමන්ත්‍රණය කළ බවට එංගලන්ත ක්‍රීඩක මොයින් අලී සිදුකළ අනාවරණය සම්බන්ධයෙන් ඔස්ට්‍රේලියානු ක්‍රිකට් ආයතනය විමර්ශනයක් ආරම්භ කර තිබේ. 2015 වසරේ අළු බඳුන ටෙස්ට් තරගාවලිය අතරතුර ක්‍රීඩා පිටියේ දී ඔස්ට්‍රේලියානු ක්‍රීඩකයෙකු විසින් තමා “ඔසාමා” යන නමින් ආමන්ත්‍රණය කළ බව ඉදිරියේ දී නිකුත් කිරීමට නියමිත මොයින් අලිගේ චරිතාපදානය ඇතුළත් කෘතියෙන් ඔහු අනාවරණය ඇත. කාඩිෆ්හිදී පැවති එම ටෙස්ට් තරගය මොයින් අලීගේ පළමු ටෙස්ට් තරගය බව ද සදහන්. කෙසේවෙතත් තමා ත්‍රස්ත නායකයෙකුගේ නාමයෙන් ආමන්ත්‍රණය කළ ක්‍රීඩකයා සම්බන්ධයෙන් මොයින් අලී අනාවරණය කර නැහැ. ක්‍රිකට් ක්‍රීඩාව තුළ මෙවැනි සිදුවීම් කිසිදු ලෙසකින් අනුමත කළ නොහැකි බව මේ සම්බන්ධයෙන් ප්‍රතිචාර දක්වමින් ඔස්ට්‍රේලියානු ක්‍රිකට් ආයතනය සඳහන් කර ඇත.‍", "URL": "https://sinhala.adaderana.lk/news.php?nid=96171", "Category": null, "Parent URL": null}