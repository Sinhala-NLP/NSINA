{"Source": "Adaderana", "Timestamp": "May 21, 2018 03:41 pm", "Headline": "රට සංවර්ධනය කරා ගමන් කළ හැක්කේ කෘෂි ආර්ථිකය රටාවක් තුළින්", "News Content": "ග්‍රාම ශක්ති ජනතා ව්‍යාපාරය වැඩසටහනේ ඌව පළාත් වැඩසටහන ජනාධිපති ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් බදුල්ල පළාත් සභා බදුල්ල පළාත් සභා ශ්‍රවණාගාරයේදී අද(21) පෙරවරුවේ ආරම්භ වුණි. දිළිදුකම මුලිනුපුටා දමා ග්‍රාමීය ජනතාවගේ ජීවන මට්ටම ඉහළ නැංවීම සඳහා ජනාධිපති මෛත්‍රීපාල සිරිසේන මහතාගේ සංකල්පයක් මත මෙම වැඩසටහන ක්‍රියාත්මකයි. ඒ අනුව ග්‍රාමීය වැඩසටහන් පිළිබඳ රාජ්‍ය නිළධාරීන් දැනුවත් කිරීමට නියමිතයි. පළාත් මට්ටමින් වැඩසටහනේ ප්‍රගතිය සොයා බැලීමට ජනාධිපති මෛත්‍රීපාල සිරිසේන මහතා තීරණය කර තිබේ. ග්‍රාම ශක්ති ජනතා ව්‍යාපාරයේ අරමුණු යථාර්තයක් කරගැනීම සඳහා දේශපාලන භේදයකින් තොරව එක්වන ලෙස ජනාධිපති මෛත්‍රීපාල සිරිසේන මහතා අදාළ සියලු පාර්ශවයන්ගෙන් ඉල්ලීමක් කර තිබේ. රටට ඉහළ ආර්ථික සංවර්ධනයක් කරා ගමන් කළ හැක්කේ කෘෂි ආර්ථිකය පදනම් කරගත් ආර්ථික රටාවක් තුළින් බව ජනාධිපතිවරයා පෙන්වා දෙයි. අද පෙරවරුවේ බදුල්ල පුස්තකාල ශ්‍රවණාගාරයේදී පැවති ග්‍රාම ශක්ති ජනතා ව්‍යාපාරයේ ඌව පළාත් ප්‍රගති සමාලෝචන රැස්වීමට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ. මේ දිනවල පවතින අධික වර්ෂාව හේතුවෙන් පීඩාවට පත් ජනතාවට කඩිනමින් සහන සැලසීම සඳහා අවශ්‍ය සියලු පියවර ගන්නා ලෙස ජනාධිපතිවරයා එහිදී නිලධාරීන්ට උපදෙස් ලබාදී ඇති බව ජනාධිපති මාධ්‍යහ අංශය සඳහන් කළේය. එමෙන්ම පැවති නියං තත්ත්වය පහව ගොස් වසර පහකට පසුව ප්‍රමාණාවත් වැසි තත්ත්වයක් ලැබී තිබෙන අතර එම ජලය කළමනාකරණය කරගනිමින් ඉදිරි කෘෂිකර්ම කටයුතු සාර්ථක කරගැනීමේ වැදගත්කම ද ජනාධිපතිවරයා එහිදි පෙන්වාදී තිබේ.", "URL": "https://sinhala.adaderana.lk/news.php?nid=89516", "Category": null, "Parent URL": null}