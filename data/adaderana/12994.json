{"Source": "Adaderana", "Timestamp": "December 21, 2010 09:14 am", "Headline": "ජනපති බොරුකාරයෙකු වනු දැකීමට අකමැතියි -රනිල් ", "News Content": "මහින්ද චින්තනය ඉදිරි දැක්ම ප්‍රකාශනය තුළින් රුපියල් 2500ක වැටුප් වැඩිවීමක් රාජ්‍ය සේවකයින්ට ලබා දෙන බවට වූ පොරොන්දුව ඉටු කරවා ගැනීම සඳහා ජනවාරි 26 වැනි දින දැවැන්ත උද්ඝෝෂණයක් ක්‍රියාත්මක කරන බව විපක්ෂ නායක රනිල් වික්‍රමසිංහ මහතා පවසයි. ජනාධිපතිවරයා බොරුකාරයෙකු වනු දැකීමට තමන්ට නොහැකි බැවින් අදාළ පොරොන්දුව ඉටු කරවා ගැනීම සඳහා එය ක්‍රියාත්මක කරන බව ඔහු පෙන්වා දෙයි. මහර ප්‍රදේශයේ පැවති එක්සත් ජාතික පක්ෂ ජන හමුවකට එක්වෙමින් විපක්ෂ නායක රනිල් වික්‍රමසිංහ මහතා මේ අදහස් පළ කළේය. වත්මන් ආණ්ඩුව බලාපොරොත්තු වූ පොරොන්දු කිසිවක් ජනතාව වෙනුවෙන් ඉටු කර‍ නොමැති බව මෙම අවස්ථාවට එක් වෙමින් අදහස් දැක් වූ එක්සත් ජාතික පක්ෂ පාර්ලිමේන්තු මන්ත්‍රී සජිත් ප්‍රේමදාස මහතා සඳහන් කළේය. රනිල් වික්‍රමසිංහ මහතා සොරකම් කළ, සොරකම් කරන නායකයකු නොවන බව විපක්ෂ නායකවරයා පිළිබඳ අදහස් දක්වමින් එහිදී එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා සඳහන් කළේය. 1994 දී වික්‍රමසිංහ මහතා එක්සත් ජාතික පක්ෂ රජය පරාජයට පත්වූ අවස්ථාවේ කාර්යාල බෑගයත් රැගෙන මහත්මයෙකු සේ බලයට කෑදරකමක් නොමැතිව අරලිය ගහ මන්දිරයෙන් ඉවත්ව ගිය නායකයකු බව ද ඒ මහතා ප්‍රකාශ කළේය. රනිල් වික්‍රමසිංහ මහතා බලයට, තනතුරු වලට කෑදර නැති නායකයකු බවද, තනතුරු අලුයම හෙලූ කෙළ පිඬක් සේ ඉවත් කර ජනතාව වෙනුවෙන් පෙනීසිටින නායකයකු බව ද පතිරණ මහතා අවධාරණය කර සිටියේය. ආණ්ඩුව කේරළයෙන් ගුරුකම් සඳහා යොදා ගන්නා පොල් මෙරටට ගෙන්වීමට පියවර ගෙන ඇති බව පොල් මිල ශීඝ්‍රයෙන් ඉහළ යාම පිළිබඳ අදහස් දක්වමින් රනිල් වික්‍රමසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12994", "Category": null, "Parent URL": null}