{"Source": "Adaderana", "Timestamp": "January 21, 2016 08:10 am", "Headline": "හෙලෝ වෙනුවෙන් තට්ටුවෙන ගාණ පෙබරවාරියෙන් වෙනස්", "News Content": "නව දුරකථන සම්බන්ධතා ලබාගන්නා පාරිභෝගිකයන්ගේ ඇමතුම් ගාස්තු වල සංශෝධනයක් පෙබරවාරි මස පළමු වන දින සිට සිදුකිරීමට නියමිතව තිබේ. මෙරට සියළු දුරකථන සේවාවල ගාස්තු සංශෝධනයක් මෙමඟින් සිදුකිරීමට නියමිතය.එක් එක් දුරකථන සමාගම් විසින් විනාඩියකට හා තත්තපරයකට අය කළ විවිධ ගාස්තු සැලකිල්ලට ගනිමින් පෙබරවාරි මස පළමු වන දින සිට පොදු ඇමතුම් ගාස්තුවක් ලබාදීමට විදුලි සංදේශ නියාමන කොමිෂන් සභාව තීරණය කර තිබේ.ඒ අනුව පෙබරවාරි මස පළමු වන දින සිට අලුතෙන් නිකුත් කෙරෙන දුරකථන සම්බන්ධතා සඳහා සෑම ජාලයකින්ම එකම ගාස්තුවක් අයකරනු ඇත.මේ පිළීබඳව සියළු දුරකථන සමාගම් දැනුවත් කර ඇති අතර මෙමඟින් දුරකථන ගාස්තු වල වැඩිවීමක් සිදුනොවන බව විදුලි සංදේශ නියාමන කොමිෂන් සභාව සඳහන් කරයි.මෙම ගාස්තු සංශෝධනය දැනට ලබාදී ඇති දුරකථන සම්බන්ධතා සඳහා ද ඉදිරියේදී හඳුන්වාදීමට සැලසුම් කර තිබේ.ඒ සඳහා සොයාබැලීමට විදුලි සංදේශ නියාමන කොමිෂන් සභාව විසින් කමිටුවක්ද පත්කර ඇති අතර එම කමිටු නිර්දේශ මත දැනට භාවිතා වන දුරකථන සම්බන්ධතා සඳහා ද මෙම ගාස්තු සංශෝධනය ක්‍රියාත්මක කරනු ඇත.", "URL": "https://sinhala.adaderana.lk/news.php?nid=56511", "Category": null, "Parent URL": null}