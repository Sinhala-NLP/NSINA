{"Source": "Adaderana", "Timestamp": "January 29, 2019 07:02 pm", "Headline": "කිරිපිටි මිල ඉහළ යයි ද? හිඟ වෙයි ද ?", "News Content": "කිරිපිටි සමාගම්වලින් ඇණවුම් කළ කිරිපිටි තොග වරායෙන් මෙතෙක් නිදහස් කර නොගැනීම නිසා කිරිපිටි කන්ටේනර් විශාල ප්‍රමාණයක් එහි ගොඩගැසී ඇතැයි වරාය ආරංචි මාර්ග පවසයි. කිරිපිටි මිල ඉහළ දමන්නැයි රජයට බල කිරීමේ අරමුණින් සමාගම් මෙලෙස තොග නිදහස් කරගැනීම ප්‍රමාද කරමින් සිටින බවයි වාර්තා වෙයි. ආනයනය කර ඇති කිරිපිටි තොග මෙතෙක් වරායෙන් නිදහස් කර නොගැනීම නිසා කිරිපිටි කන්ටේනර් රැසක් එහි ගොඩගැසී ඇති බව වරාය අභ්‍යන්තර ආරංචි මාර්ග අදදෙරණට අනාවරණ කළේය. කෙසේ වෙතත් අදාළ තොග සඳහා තීරුබදු අයකරගැනීමට අවශ්‍ය ලිපිලේඛන ද එම සමාගම් මෙතෙක් රේගුව වෙත ඉදිරිපත් කර නොමැති බව ද වාර්තා වෙයි. තීරු බදු සහනය වැඩි කිරීම සහ මෙහෙයුම් ගාස්තු හා බිම් කුලී අඩු කිරීම යන ඉල්ලීම් අදාළ කිරිපිටි සමාගම් විසින් රජයට ඉදිරිපත් කර ඇති අතර එසේත් නැතිනම් දේශීය වෙළෙඳපොළේ කිරිපිටි මිල ඉහළ නංවන ලෙස ඔවුන් විකල්පයක් වශයෙන් ඉල්ලා තිබේ. ඒ අතර කිරිපිටි මිල ඉහළ නංවන්නේද නැද්ද යන්න සම්බන්ධයෙන් අද දින ජීවන වියදම් පිළිබඳ අමාත්‍ය මණ්ඩල අනුකමිටුවේ සාකච්ඡා කිරීමට නියමිතව තිබුණ ද අද දිනයේ එම කමිටුව රැස්වූයේ නැහැ. මෙවැනි පසුබිමක වෙළෙඳපොළේ පවතින කිරිපිටි තොග පිළිබඳව අප සොයා බැ,ලීය.", "URL": "https://sinhala.adaderana.lk/news.php?nid=103304", "Category": null, "Parent URL": null}