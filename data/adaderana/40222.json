{"Source": "Adaderana", "Timestamp": "January 9, 2014 03:12 pm", "Headline": "කොටුව පොලිස් පරීක්ෂකවරයෙකු අල්ලස් දැලේ ", "News Content": "රුපියල් 75,000 ක අල්ලසක් ලබාගැනීමේ සිද්ධියක් සම්බන්ධයෙන් කොළඹ, කොටුව පොලිස් ස්ථානයේ පොලිස් පරීක්ෂකවරයෙකු අල්ලස් හෝ දුෂණ විමර්ශන කොමිසම මගින් අත්අඩංගුවට ගෙන තිබේ. කොළඹ කොටුව දුම්රිය ස්ථානයේ අශෝබන ලෙස හැසිරීම සම්බන්ධයෙන් අත්අඩංගුවට ගත් පුද්ගලයෙකුට එරෙහිව අධිකරණ ක්‍රියාමාර්ග නොගැනීම සඳහා පොලිස් පරීක්ෂකවරයා විසින් රුපියල් 75,000 ක අල්ලසක් ඉල්ලා ඇති බව සඳහන් වෙයි. එම මුදලින් රුපියල් 12,000 ක් සැකකරු විසින් එදිනම අදාළ පුද්ගලයාගෙන් ලබගෙන ඇති අතර ඔහුගේ ජාතික හැඳුනුම්පත ද සැකකාර පොලිස් පරීක්ෂකවරයා සිය භාරයට ගෙන තිබේ. ඉතිරි 63,000 ක මුදල අද(09) දිනයේ ලබා ගන්නා අවස්ථාවේ දී මොහු අත්අඩංගුවට ගත් බව අල්ලස් හෝ දුෂණ විමර්ශන කොමිසම සඳහන් කළේය. සැකකරු කොටුව ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40222", "Category": null, "Parent URL": null}