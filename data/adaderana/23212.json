{"Source": "Adaderana", "Timestamp": "April 1, 2012 02:23 pm", "Headline": "ජනපති මහ නායක හිමිවරුන් බැහැදකියි", "News Content": "ජනාධිපති මහින්ද රාජපක්ෂ මහතා අද පෙරවරුවේ මහනුවර ශ්‍රී දළදා මාලිගාව වෙත ගොස් දළදා සමිඳුන් වැඳපුදාගෙන ආශිර්වාද ලබාගෙන තිබේ. එයින් අනතුරුව ජනාධිපතිවරයා මල්වතු පාර්ශවයේ මහනායක අති පූජ්‍ය තිබ්බටුවාවේ ශ්‍රී සිද්ධාර්ථ සුමංගල මහනාහිමියන් බැහැදුටු බව ජනාධිපති මාධ්‍ය අංශය සඳහන් කරයි. එහිදි ජනාධිපතිවරයා විසින් අටපිරිකර පූජාකර උන්වහන්සේගේ සුවදුක් විචාරා ආශිර්වාද ලබාගත් අතර අනතුරුව මල්වතු පාර්ශවයේ අනු නායක පූජ්‍ය නියන්ගොඩ විජිතසිරි හිමියන් බැහැදැකීම ද සිදුකළේය. කීර්ති ශ්‍රී රාජසිංහ රජ සමයට අයත් සතිපට්ඨාන සූත්‍රය ලියන ලද පෞරාණික රිදී පත්තිරු සංරක්ෂණය කිරීමේ වැදගත්කම පිළිබඳව එම අවස්ථාවේ නියන්ගොඩ විජිතසිරි හිමියන් පෙන්වා දී තිබේ. මේ අතර අස්ගිරි මහා විහාරයට ද ගිය ජනාධිපති මහින්ද රාජපක්ෂ මහතා අස්ගිරි පාර්ශවයේ මහනායක අති පූජ්‍ය උඩුගම ශ්‍රී බුද්ධරක්ඛිත මහනාහිමියන් බැහැදැකීමෙන් අනතුරුව විහාරස්ථාන භූමියේ සිදුවන ප්‍රතිසංස්කරණ කටයුතු දැකබලා ගැනීමට නිරීක්ෂණයක ද නිරත විය. එයින් අනතුරුව ජනාධිපතිවරයා අස්ගිරි විහාර පාර්ශවයේ අනුනායක මහියංගන රජමහා විහාරයේ විහාරාධිපති පූජ්‍ය ගලගම ශ්‍රී අත්තදස්සි හිමියන් ද බැහැදුටු බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=23212", "Category": null, "Parent URL": null}