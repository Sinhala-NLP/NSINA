{"Source": "Adaderana", "Timestamp": "October 14, 2017 09:35 pm", "Headline": "කුමන අභියෝගය ආවත් මගේ වගකීම උපරිමයෙන් ඉටු කරනවා", "News Content": "“ ඉදිරියේදී පැවැත්වෙන සියලු මැතිවරණයන්ට ඉදිරිපත් විය හැක්කේ එක් පවුලකින් එක් අයෙකු පමණයි“ යන සදාචාරාත්මක එකඟතාවයට මේ රටේ දේශපාලන පක්ෂ හුරු කිරීමේ භාරදූර වගකීම තමා ඉදිරියේ පවතින බව පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා පවසයි. ඒ මහතා මේ බව කියා සිටියේ සභාවක අන්තර්ගත විය යුතු බලප්‍රදේශ සහ කොට්ඨාස පදනමින් සහ පොදු ලැයිස්තුව තුළින් තේරී පත්විය යුතු මන්ත්‍රීන් සංඛ්‍යාව ඇතුළත් සංස්ථාපන නියමයන් මැතිවරණ කොමිෂන් සභාවේ සභාපති මහින්ද දේශප්‍රිය මහතා වෙත භාර දීමෙන් අනතුරුව මාධ්‍ය ‍වෙත අදහස් දක්වමිනි. එහිදී වැඩිදුරටත් අදහස් දැක්වූ අමාත්‍යවරයා, “ පළාත් සභා කෙටුම්පතේ ප්‍රශ්නයක් තිබ්බා. හදිසියේම එය සම්මතවීම ගැන එතුමා අපිට චෝදනා කරා එය එතුමාට ඊට කලින් ලබාදුන්නා නම් සුබ දායකයි කියලා. ඒ නිසා අපි මේ කෙටුම්පත අද එතුමාට භාර දුන්නා. ඒවගේම නුවරඑළිය සහ අඹන්ගමුව කියන ප්‍රාදේශීය සභාවල ජනගහනය ලක්ෂ දෙකකට වඩා ප්‍රමාණයක් තියෙන නිසා ඒ ප්‍රාදේශීය සභා දෙක ප්‍රාදේශීය සභා හතරකට, පහකට කැඩීමේ කර්තව්‍ය අද වතුකරයේ දෙමළ පක්ෂ එක්ක අපි කතා කරගෙන යනවා. අපි වතුකරයේ පක්ෂ සහ නුවරඑළිය දිස්ත්‍රික්කයේ මන්ත්‍රීවරු එක්ක සාකච්ඡාවක් කරන බව පොරොන්දු වෙනවා. ඒ කර්තව්‍ය සිදුකළ වහාම අපි එන සතියේ එය ගැසට් කිරීමට බලාපොරොත්තු වෙනවා. ඉදිරියේදී පැවැත්වෙන සියලු මැතිවරණයන්ට ඉදිරිපත් විය හැක්කේ එක් පවුලකින් එක් අයෙකු පමණයි යන සදාචාරාත්මක එකඟතාවයට මේ රටේ දේශපාලන පක්ෂ හුරු කිරිමේ භාරදූර වගකීම මා ඉදිරියේ තිබෙනවා. ඒ වගකීම මම උපරිමයෙන් ඉටු කරනවා. මට අභියෝග තිබෙනවා. සමහර දේශපාලන පක්ෂ නියෝජනය කරන දේශපාලන පවුල් ගස් මින් ඉදිරියට ලාංකීය දේශපාලය තුළ බිහිවෙන්නේ නෑ. කුමන අභියෝගය ආවත් මම මගේ වගකීම උපරිමයෙන් ඉටුකරනවා. අතිගරු ජනාධිපතිතුමාගේ අගමැතිතුමාගේ උපරිමය මට ඒ වෙනුවෙන් ලැබෙනවා.“ යැයි කියා සිටියේය.", "URL": "https://sinhala.adaderana.lk/news.php?nid=78715", "Category": null, "Parent URL": null}