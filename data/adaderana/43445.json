{"Source": "Adaderana", "Timestamp": "May 25, 2014 08:22 am", "Headline": "ලංකාව වෙනුවෙන් විශේෂ කමිටුවක් ", "News Content": "ශ්‍රී ලංකාවේ සිදුවු බව කියන මානව හිමිකම් උල්ලංඝණය කිරීම් සම්බන්ධයෙන් සොයාබැලීම සඳහා විශේෂ කමිටුවක් පත්කිරීම ලබන සතියේ දී සිදුකිරීමට එක්සත් ජාතීන්ගේ මානව හිමිකම් මහ කොමසාරිස් කාර්යාලය තීරණය කර තිබේ. මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මිය විසින් අදාළ පත්කිරීම් සිදුකිරීමට නියමිතය. පසුගිය මාර්තු මාසයේ පැවති මානව හිමිකම් සමුළුවේ දී සම්මත වු යෝජනාවට අනුව අදාළ කමිටුව සඳහා අවශ්‍ය වියදම් පියවා ගැනීමේ වැඩපිළිවෙළක් ද දැනටමත් ආරම්භ කර තිබේ. අමෙරිකාව, කැනඩාව සහ බ්‍රිතාන්‍ය ඇතුළු රටවල් ඊට සහය පළ කර ඇති බව වාර්තා වෙයි. මේ අතර අදාළ පරික්ෂණ කමිටුව සම්බන්ධයෙන් රටවල් රැසක් සිය විරෝධය පළ කර ඇති බව වාර්තා වෙයි. චීනය, රුසියාව, පකිස්ථානය සහ සෞදි අරාබියාව ප්‍රකාශ කර ඇත්තේ රටක අභ්‍යන්තර කටයුතු සඳහා එවැනි මැදිහත්වීමක් මානව හිමිකම් කවුන්සිලය විසින් සිදුනොකළ යුතු බවයි. අදාළ පරීක්ෂණ කමිටුව පිළිනොගන්නා බව ශ්‍රී ලංකා රජය නිල වශයෙන් දැනුම් දී තිබේ.", "URL": "https://sinhala.adaderana.lk/news.php?nid=43445", "Category": null, "Parent URL": null}