{"Source": "Adaderana", "Timestamp": "March 21, 2013 08:45 pm", "Headline": "කොළඹ අපරාධ කොට්ඨාසයට එන්නැයි දන්වා තියෙනවා", "News Content": "තමාට හෙට (22) පෙරවරු 11.00ට කොළඹ අපරාධ කොට්ඨාසය හමුවට පැමිණෙන ලෙසට දැනුම්දීමක් කර ඇතැයි කොළඹ මහනගර සභාවේ හිටපු මන්ත්‍රී මෙන්ම මුස්ලීම් දෙමළ සන්ධානයේ නායක අසාද් සාලී මහතා පවසයි. අද (21) සවස කොළඹ මල් පාරේ පිහිටි තමාගේ නිවසට කොළඹ අපරාධ කොට්ඨාසයේ නිලධාරීන් පැමිණ ඇති බවත් තමා නිවසේ නොමැති බව නිවැසියන් එම නිලධාරීන්ට දැන්වූ පසු ඔවුන් බාන්ස් ප්‍රදේශයේ පිහිටි තමාගේ කාර්යාලයට පැමිණ ඇති බවත් හෙතෙම කියයි. එහෙත් අපරාධ කොට්ඨාසයේ නිලධාරීන් පැමිණෙන විට තමන් එම ස්ථානයෙන් විනාඩි 10ට පෙර පිටව ගොස් සිටි බවද පසුව එම නිලධාරීන් කුරුඳුවත්ත පොලීසියේ නිලධාරීන් දෙදෙනෙකු මාර්ගයෙන් හෙට පෙරවරු 11.00ට කොළඹ අපරාධ කොට්ඨාසයට පැමිණෙන ලෙසට දැනුම්දීමක් කළ බවද අසාද් සාලි මහතා පවසයි. ඒ අනුව තමාට එසේ කැඳවීමක් සිදුකර ඇත්තේ කුමටදැයි සොයා බලන ලෙසට නීතිඥවරුන් දෙදෙනෙකු කොළඹ අපරාධ කොට්ඨාසයට යැවු බවද හෙතෙම සඳහන් කරයි. මේ ගැන පොලිස් මාධ්‍ය ප්‍රකාශක කාර්යාලයෙන් විමසීමක් කළත් ඒ පිළිබඳව තොරතුරක් ලැබී නැතැයි එම කාර්යාලය පැවසුවේය.", "URL": "https://sinhala.adaderana.lk/news.php?nid=32619", "Category": null, "Parent URL": null}