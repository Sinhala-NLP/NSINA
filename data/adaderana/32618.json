{"Source": "Adaderana", "Timestamp": "March 21, 2013 05:30 pm", "Headline": "අද අපිට හෙට වෙනත් රටකට - දෙබිඩි පිළිවෙත පැහැදිළියි", "News Content": "ශ්‍රී ලංකාවට එරෙහි මානව හිමිකම් යෝජනාවලිය හරහා එහි නිර්මාතෘන්ගේ දෙබිඩි පිළිවෙත යළි ප්‍රදර්ශනය කර ඇති බව එක්සත් ජාතීන්ගේ මානව හිමිකම් සැසිවාරයේ ශ්‍රි ලංකා නියෝජිත කණ්ඩායමේ ප්‍රධානී මහින්ද සමරසිංහ අමාත්‍යවරයා පවසයි. අමෙරිකාව විසින් ජගත් මානව හිමිකම් කවුන්සිලයට ගෙන ආ යෝජනාව පිළිබඳ විවාදයට අද (21) එක්වෙමින් මහින්ද සමරසිංහ අමාත්‍යවරයා මේ බව පැවසුවේය. ලොව තවත් රටවල් බොහොමයක යුධ ගැටුම් පවතින වාතාවරණයක් තුළ 30 වසරක යුද්ධය අවසන් කළ ශ්‍රී ලංකාව වැනි රටකට එරෙහිව මෙවැනි යෝජනාවලියක් ගෙන ඒම කණගාටුදායක බව අමාත්‍යවරයා එහිදී කීවේය. පටු දේශපාලන අරමුණු මුදුන්පත් කර ගැනීමේ අභිප්‍රායෙන් ශ්‍රී ලංකාවට එරෙහි මෙම යෝජනාවලිය ඉදිරිපත් කර ඇති බව පැහැදිළි වන බවද එහිදී ඔහු අවධාරණය කළේය. අද දිනයේ ශ්‍රී ලංකාවට එරෙහිව ඉදිරිපත් වූ මෙවැනි යෝජනාවලියක් හෙට දිනයේ අසාධාරණ ලෙස තවත් රටකට එරෙහිව ඉදිරිපත් කිරීමේ අවදානමක්ද පවතින බව මහින්ද සමරසිංහ අමාත්‍යවරයා එහිදී කියා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32618", "Category": null, "Parent URL": null}