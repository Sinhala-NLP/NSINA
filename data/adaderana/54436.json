{"Source": "Adaderana", "Timestamp": "October 14, 2015 10:26 am", "Headline": "වෙලේ සුදාට මරණ දඬුවම්", "News Content": "මෙරට මහා පරිමාණ මත්ද්‍රව්‍ය ජාවාරම්කරුවකු ලෙස සැලකෙන ගම්පොළ විදානගේ සමන්ත කුමාර නොහොත් \"වෙලේ සුදාට\"මරණීය දණ්ඩනය නියම කර තිබේ.හෙරොයින් වර්ගයේ මත්කුඩු ග්‍රෑම් 7.05 ක් ළඟ තබා ගැනීමට හා ජාවාරම් කිරීමට අදාළව කොළඹ මහාධිකරණ විනිසුරු ප්‍රීති පද්මන් සුරසේන විසින් මෙම දඬුවම නියම කළ බව අද දෙරණ වාර්තාකරු පවසයි.2007 වසරේ දෙසැම්බර් මස 14 වැනිදා දෙහිවල ප්‍රදේශයේ දී එම හෙරොයින් මත්කුඩු ප්‍රමාණය සමග ඔහු අත්අඩංගුවට ගෙන මෙම නඩුව පවරා තිබුණි.දීර්ඝ නඩු විභාගයකින් අනතුරුව කොළඹ මහාධිකරණ විනිසුරු ප්‍රීති පද්මන් සූරසේන මහතා නඩුවේ තීන්දුව ලබාදෙමින් අද කියා සිටියේ විත්තිකරුට එරෙහි චෝදනා සාධාරණ සැකයකින් තොරව ඔප්පු වී ඇති බවයි.පැමිණිල්ල විසින් ඉදිරිපත් කළ සාක්ෂි සාධාරණ සැකයකින් ‍තොරව ඔප්පු වී ඇති බව එහිදී විනිසුරුවරයා පවසා ඇත.එම අවස්ථාවේ නීතිඥවරිය කියා සිටියේ විත්තිකරු පකිස්ථානයේ සිට ජාත්‍යන්තර තලය දක්වා මත්ද්‍රව්‍ය ජාවාරම සිදුකර ඇති නිසා ජාත්‍යන්තර මත්ද්‍රව්‍ය ජාවාරම්කරුවන්ට ද මතක හිටින පාඩමක් ලබාදෙන ලෙසයි.ඒ අනූව වෙලේසුදාට මරණ දඬුවම නියම කර ඇති අතර ඊට මත්තෙන් වෙලේසුදාට ඒ ගැන කීමට ඇත්තේ කුමක්දැයි විනිසුරුවරයා විමසූ අවස්ථාවේදී ඔහු පවසා ඇත්තේ තමන් එම චෝදනා නොදන්නා බවයි.පොලීසිය බලහත්කාරයෙන් තමන් වෙත හෙරොයින් දමා මෙම නඩුව පවරා ඇතැයිද හෙතෙම කියා ඇත.වෙලේසුදා යන නාමයෙන් හඳුන්වනු ලැබූ ගම්පොළ විදානගේ සමන්ත කුමාර මෙරට කුඩු රජෙක් ලෙස සමාජය තුළ නම්දරා සිටියේය.ඔහු ශ්‍රී ලංකාවේ සිට මත්ද්‍රව්‍ය ජාවාරමේ නිරතව පසුව පකිස්ථානයට පලාගොස් එරටදී මෙම ජාවාරම ජයටම කරගෙන ගිය බව කියැවිණ.ඒ අනූව ආරක්ෂක බුද්ධි අංශ ඔහු ගැන විමසිල්ලෙන් පසුවෙමින් පකිස්ථානයේදී අත්අඩංගුවට ගෙන පසුගිය ජනවාරී මාසයේදී ශ්‍රී ලංකාවට ගෙනඒමට සමත් විය.මොහු වයස 19දී මත්කුඩු ජාවාරමට සම්බන්ධ වී වසර 18ක් තිස්සේ එය කරගෙන ගිය බව ප්‍රශ්න කිරීම්වලදී හෙළි වී තිබිණ.මොහුගේ මත්ද්‍රව්‍ය ජාවාරමට ප්‍රබල දේශපාලනඥයෙකුගේ මෙන්ම ජනප්‍රිය නිළියකගේ නම්ද ගැවී තිබූ බව පසුගිය කාලයේ වාර්තා විය.වෙලේසුදාට කොළඹ 7 හෝර්ටන් පෙදෙසේ එක් නිවෙසක්ද, බගතලේ පෙදෙසේ තවත් නිවෙසක්ද ඊට අමතරව රුපියල් මිලියන 200 ආසන්න මුදලක් බැංකුවල තැන්පත් කර තිබෙන බවද එකල කියැවිණ.", "URL": "https://sinhala.adaderana.lk/news.php?nid=54436", "Category": null, "Parent URL": null}