{"Source": "Adaderana", "Timestamp": "June 5, 2010 01:40 pm", "Headline": "අයිෆා හරහා කාදර් ආණ්ඩුවට?", "News Content": "අයිෆා සම්මාන උළෙලට සහභාගී වීමට ශ්‍රී ලංකාවට පැමිණ සිටින බොලිවුඩ් තරු අද පෙරවරුවේ ජනාධිපති මහින්ද රාජපක්ෂ මහතා හමුවිය. අරලිය ගහ මන්දිරයේ දී මෙම හමුව සිදුවිය. මෙම හමුවට බොලිවුඩ් තරු මෙන්ම ඉන්දීය ව්‍යාපාරික ප්‍රජාව ද සහභාගි වූ බව සඳහන්ය. එමෙන්ම මාලනී ෆොන්සේකා, රවීන්ද්‍ර රන්දෙනිය හා ජැක්සන් ඇන්තනි වැනි ප්‍රවීන ශ්‍රී ලාංකීය නළු නිළියන් ද ඒ සඳහා සහභාගි වී තිබේ. එමෙන්ම එම හමුව සඳහා එක්සත් ජාතික පක්ෂ මහනුවර දිස්ත්‍රික් පාර්ලිමේන්තු මන්ත්‍රී අබ්දුල් කාදර් මහතා සහභාගි වී සිටීම විශේෂත්වයකි. ජනාධිපති මහින්ද රාජපක්ෂ මහතාගේ ආරාධනයක් මත එම අවස්ථාවට සහභාගි වූ බව එහිදී අබ්දුල් කාදර් මහතා සඳහන් කර ඇත. එම සුහද හමුව සඳහා තමාගේ සහභාගිවීමම තමන් ආණ්ඩුවට එක්වූ බව‍ පෙන්නුම් කරන බව මාධ්‍යවේදියකු නැඟූ පැනයකට පිළිතුරු දෙමින් පාර්ලිමේන්තු මන්ත්‍රීවරයා අවධාරණය කර ඇත.", "URL": "https://sinhala.adaderana.lk/news.php?nid=8827", "Category": null, "Parent URL": null}