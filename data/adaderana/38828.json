{"Source": "Adaderana", "Timestamp": "November 14, 2013 10:58 am", "Headline": "ජාතික කෘෂි ව්‍යාපාර සම්මාන සඳහා අමානා අතහිත දෙයි", "News Content": "ශ‍්‍රී ලංකාවේ කෘෂි කර්මාන්ත ෂේත‍්‍රයේ දියුණුව උදෙසා කෘෂිව්‍යාපාර සහ ගොවිමහතුන්ගේ මෙහෙවරෙහි විශිෂ්ටත්වය අගයනු පිණිස, ජාතික කෘෂි ව්‍යාපාර සංගමය විසින් සංවිධානය කළ ජාතික කෘෂි ව්‍යාපාර සම්මාන උළෙල සඳහා අමානා බැංකුව තම අනුග‍්‍රාහකත්වය ලබාදෙන ලදී. අමානා බැංකුව මෙරට කෘෂි කර්මාන්ත ක්ෂේත‍්‍රයේ නියැළි ව්‍යාපාර සහ පුද්ගලයින්ගේ අවශ්‍යතාවයන් සඳහා තම නවීනමය මූල්‍ය සේවා විසඳුම් මගින් විශාල සේවාවක් ලබාදෙනු ලබයි. සුළු හා මධ්‍යම පරිමාණ ව්‍යවසායක බැංකු ඒකක නිර්මාණය කරමින් එම ක්ෂේත‍්‍රයේ උන්නතිය උදෙසා අමානා බැංකුව නිරතුරුව තම දායකත්වය ලබාදෙනු ලබයි. බණ්ඩාරනායක ජාත්‍යන්තර සම්මන්ත‍්‍රණ ශාලාවේදී පැවති මෙම සම්මාන උළෙලේදී අදහස් දැක්වූ අමානාබැංකුවේ කළමනාකාරඅධ්‍යක්ෂක / ප‍්‍රධාන විධායක නිලධාරී ෆයිසාල් සාලිහ් මහතා “කාලගුණය වෙනස්වීම වැනි ස්වභාවික හේතූන් මත ගොවීන්ගේ අස්වැන්න පිළිබඳ යම් අවදානම්කාරී තත්ත්වයක් ඇතිවන හෙයින්, සාමාන්‍යයෙන් බැංකු ගොවීන් වෙත මූල්‍යපහසුකම් ලබා දීමෙන් වැළකීසිටිනවා. මූල්‍ය පහසුකම් ලබාදුන්නත් ස්වර්ණාභරණ වැනිදෑ ඒ වෙනුවෙන් උකසට තබාගන්නවා. නමුත් ස්වර්ණාභරණ මිල වෙනස්වන බැවින් එයත් සාර්ථක විසඳුමක් වන්නේ නැහැ. කෙසේ වෙතත් කෘෂි ක්ෂේත‍්‍රය කියන්නේ රටක ආර්ථීකයට ඉතාම වැදගත් අංශයක්. මේ නිසා සාම්ප‍්‍රදායික ක‍්‍රම ඉක්මවා යමින් ගොවිජනතාවගේ අවශ්‍යතා සඳහාමූල්‍යමය පහසුකම් ලබාදෙන නව විසඳුම් පිළිබඳව අප නැවත අධ්‍යයනය කරමින් සිටිනවා” යනුවෙන් ප‍්‍රකාශකර සිටියේය.", "URL": "https://sinhala.adaderana.lk/news.php?nid=38828", "Category": null, "Parent URL": null}