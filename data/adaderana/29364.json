{"Source": "Adaderana", "Timestamp": "November 21, 2012 08:42 am", "Headline": "යුද්ධයෙන් හානි වූ උතුරේ ව්‍යාපාරවලට රක්ෂණ වන්දි ", "News Content": "යුද්ධයෙන් හානියට පත් උතුරේ ව්‍යාපාර සඳහා රක්ෂණ වන්දි ප්‍රදානය කිරීමට පියවර ගෙන තිබේ. කිලිනොච්චිය සහ මුලතිව් දිස්ත්‍රික්කවල ප්‍රාථමික රක්ෂණ ආයතනයන්හි රක්ෂණය කර තිබු ව්‍යාපාර සඳහා ජාතික රක්ෂණ භාර අරමුදල මගින් වන්දි පිරිනැමූ බව ආර්ථික සංවර්ධන අමාත්‍යාංශය පවසයි. එහිදී ප්‍රතිලාභීන් 30 දෙනෙකු සඳහා වන්දි පිරිනැමු බව එම අමාත්‍යාංශය පවසයි. ඒ අනුව රුපියල් මිලියන 67 ක මුදලක් වන්දි වශයෙන් පිරිනමා තිබේ. ප්‍රාථමික රක්ෂණායතනවල රක්ෂණය කර තිබු ව්‍යාපාර ත්‍රස්තවාදී ක්‍රියා හේතුවෙන් හානියට පත්වීමෙන් පසුව ඒ සඳහා වන්දි ගෙවීමට පැවති බාධක ඉවත් කර ඊට අදාළ වන්දි ගෙවීමට පියවර ගත් බව ආර්ථික සංවර්ධන අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=29364", "Category": null, "Parent URL": null}