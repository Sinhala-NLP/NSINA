{"Source": "Adaderana", "Timestamp": "June 1, 2016 02:17 pm", "Headline": "එක්නැලිගොඩ සිද්ධිය - බුද්ධි අංශ නිලධාරීන්ගේ පෙත්සම් විභාගයට අවසර", "News Content": "ප්‍රදීප් එක්නැලිගොඩ අතුරුදන්වීම සම්බන්ධයෙන් සැකපිට අත්අඩංගුවට ගෙන රක්ෂිත බන්ධනාගාර ගත කිරීම තුළින් තම මූලික අයිතිවාසිකම් කඩ වී ඇති බව පවසා යුධ හමුදා බුද්ධි අංශ නිලධාරීන් පිරිසක් ගොනුකර තිබූ මූලික අයිතිවාසිකම් පෙත්සම් විභාගයට ගැනීමට ශ්‍රේෂ්ඨාධිකරණය අවසර දී තිබේ.අපරාධ පරීක්ෂණ දෙපාර්තමේන්තුවේ අධ්‍යක්ෂවරයා සහ පොලිස්පතිවරයා ඇතුළු පිරිසක් වගඋත්තරකරුවන් කරමින් අදාළ පෙත්සම් ගොනු කර තිබු බව අද දෙරණ අධිකරණ වාර්තාකරු සඳහන් කළේය.පෙත්සම සැලකිල්ලට ගත් අගවිනිසුරු කේ.ශ්‍රීපවන් මහතා ප්‍රමුඛ ත්‍රිපුද්ගල විනිසුරුමඩුල්ලක් විසින් පෙත්සම සැලකිල්ලට ගෙන ඇති බව සඳහන්ය.කිසිදු සාධාරණ පදනමක් නොමැතිව ත්‍රස්තවාදය වැළැක්වීමේ පනත යටතේ තමන් අත්අඩංගුවට ගෙන රක්ෂිත බන්ධනාගාර ගත කිරීමට අපරාධ පරීක්ෂණ දෙපාර්තමේන්තුව කටයුතු කළ බව පෙත්සම්කරුවන් පවසයි.තමන් රීමාන්ඩ් භාරයට පත් කිරීම සඳහා හෝමාගම මහේස්ත්‍රාත්වරයා නිකුත් කළ නියෝගය තුළ ද නීතිමය පදනමක් නොමැති අතර ඒ තුළ තම නිදහස අහිමි කර ඇති බව ඔවුන් අදාළ පෙත්සම මගින් පෙන්වා දී ඇත.කරුණු සැලකිල්ලට ගත් ශ්‍රේෂ්ඨාධිකරණය අගෝස්තු 29 වැනිදා පෙත්සම විභාගයට ගැනීමට නියෝග කළ බව අද දෙරණ අධිකරණ වාර්තාකරු සඳහන් කළේය.එමෙන්ම වගඋත්තරකරුවන් ලෙස නම් කර ඇති පොලිස්පතිවරයාට සහ අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ඇතුළු පිරිසට නෝතීසි නිකුත් කිරීමට ද ශ්‍රේෂ්ඨාධිකරණය නියෝග කර ඇත.", "URL": "https://sinhala.adaderana.lk/news.php?nid=60678", "Category": null, "Parent URL": null}