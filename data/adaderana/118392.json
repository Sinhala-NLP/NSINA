{"Source": "Adaderana", "Timestamp": "September 5, 2019 09:14 pm", "Headline": "ශ්‍රීලනිපයෙන් ජනපතිවරණ සටනට අපේක්ෂකයෙක්", "News Content": "එළඹෙන ජනාධිපතිවරණය සඳහා ශ්‍රි ලංකා නිදහස් පක්ෂය අපේක්ෂකයෙකු ඉදිරිපත් කිරීමට තීරණය කර තිබේ. ඒ පිළිබඳ පක්ෂ මහලේකම් දයාසිරි ජයසේකර මහතා විසින් මැතිවරණ කොමිසම වෙත දැනුම්දුන් බවයි ශ්‍රි ලංකා නිදහස් පක්ෂ මාධ්‍ය ප්‍රකාශක පාර්ලිමේන්තු මන්ත්‍රි වීරකුමාර දිසානායක මහතා ප්‍රකාශ කළේය. මීට පෙර පැවති අදහසට අනුව ශ්‍රි ලංකා පොදුජන පෙරමුණේ අපේක්ෂකයාට සහය පළ කිරීමේ ඇති හැකියාව පිළිබඳ දෙපාර්ශවය අතර සාකච්ඡා වට කිහිපයක් පැවත්වුණි. එහෙත් එම සාකච්ඡාවලින් අවසන් එකඟතාවකට පැමිණීමට හැකියාව ලැබී නොමැති බව වාර්තා වෙයි. මේ අතර ඉදිරි ජනාධිපතිවරණය සඳහා අපේක්ෂකයන් ඉදිරිපත් කරන බව මේ වනවිට දේශපාලන පක්ෂ 12ක් මැතිවරණ කොමිසම වෙත දැනුම් දී තිබේ. මේ අතර ජනාධිපතිවරණය සහ ඇල්පිටිය ප්‍රාදේශිය සභාවේ ඡන්ද විමසීම පිළිබඳ විශේෂ සාකච්ඡාවක් ලබන සඳුදා පැවැත්වෙන බවයි මැතිවරණ කොමිසම සඳහන් කළේය.", "URL": "https://sinhala.adaderana.lk/news.php?nid=118392", "Category": null, "Parent URL": null}