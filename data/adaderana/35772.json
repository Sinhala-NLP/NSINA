{"Source": "Adaderana", "Timestamp": "July 14, 2013 12:41 pm", "Headline": "උද්ධමනය වැඩිවෙලා ආර්ථිකය වැටිලා- ජනතාව අමාරුවේ", "News Content": "ජයසුන්දරලා, කබ්රාල්ලා උද්ධමනය පහත වැටී ඇති බව කියුවත් සිදුව ඇත්තේ උද්ධමනය ඉහළගොස් ජනතාවගේ ආදායම පහත වැටීම බව එජාප මන්ත්‍රී ආචාර්ය හර්ෂ ද සිල්වා මහතා පවසයි. ජන හා සංඛ්‍යා ලේඛන දෙපාර්තමේන්තු දත්තවලට අනූව ජනතාවගේ ගෘහස්ථ ආර්ථිකය කඩා වැටී ඇති බව ඔහු පෙන්වාදෙයි. ඩොලර් 3000ක් වන බව කියූ ඒක පුද්ගල ආදායමක් දැන් තිබේදැයි හෙතෙම ආණ්ඩුවෙන් ප්‍රශ්න කරයි. ගෘහස්ථ ආර්ථිකය කඩා වැටීමෙන් ඒක පුද්ගල සහල් පරිභෝජනය (මසකට) කිලෝ ග්‍රෑම් 9.1 සිට 8.7 දක්වාද පාන් පරිභෝජනය කිලෝ ග්‍රෑම් 2.8 සිට 2.1 දක්වාද පහත වැටී ඇති බව මන්ත්‍රීවරයා පෙන්වාදෙයි. කොළඹදී අද (14) පෙරවරුවේ පැවැති මාධ්‍ය හමුවකදී ඔහු මේ බව පැවසීය. අත්‍යවශ්‍ය භාණ්ඩ සැමන්, ලොකු ලූනූ බදු වැඩි කර ඇති බවද මේ නිසා ජනතාවගේ ආර්ථිකයට එය තදින්ම බලපා ඇති බව මන්ත්‍රීවරයා කීවේය. මෑතකදී ලැබ්බො ගිනි ඒජන්සියක් විවෘත කර ඇති බවත් ජේම්ස් පැකර්ගේ කැසිනෝ ව්‍යාපාරය මෙරට ආරම්භ කළහොත් වසරකට අහිමිවන බදු මුදල රුපියල් කෝටි 900ක් බවද ඔහු පැවසීය. පාර්ලිමේන්තුවේදී හෙළ උරුමය කැසිනෝ පනතට විරුද්ධව ඡන්දය නුදුන් බවත් එදින මහ වැසි වැටී පාර්ලිමේන්තුව යට වූ බවත් මන්ත්‍රීවරයා සිහිපත් කළේය. මේ අතර එම මාධ්‍ය හමුවට සහභාගි වූ බස්නාහිර පළාත් සභා මන්ත්‍රී මුජිමර් රහුමාන් මහතා කීවේ 13 සංශෝධනය නොකළහොත් ආණ්ඩුවෙන් යන බව විමල් හා චම්පික රණවක කී බවයි. එහෙත් එය වූ කලී විමල් එක්සත් ජාතින්ගේ මෙරට කාර්යාලය ඉදිරිපිට කළ උපවාසය හා සමාන යැයි ද කීවේය. ජනාධිපතිවරයා දරුවා කොනිත්තා තොටිල්ලේ තැබුවා වැනි වැඩක් සිදුව ඇති බව ඔහු පෙන්වාදුන්නේය.‍ බැසිල් රාජපක්ෂ ඇමතිවරයා ඉන්දියාවට යන විට සිතුවේ වන්දනා ගමනක් යන බවද ඉන්දීය ජාතික ආරක්ෂක උපදේශක මෙරටට ඇවිත් ටොක්කක් ඇන ගිය බවද ඔහු කීවේය. මෙරට ස්වෛරීත්වය ඉන්දියාවට පාවාදී ඇති බවත් බලසේනා ශිවසංකර් මෙනන් එන විට නිහඬව සිටි බවත් මුජිමර් රහුමාන් මහතා පැවසුවේය. එක් පැත්තකින් මුස්ලිම් පල්ලියක් විවෘත කරනවිට තවත් පැත්තකින් පල්ලි කිහිපයක් කඩා දමන බවට ද ඔහු එම මාධ්‍ය හමුවේදී වැඩිදුරටත් චෝදනා කළේය.", "URL": "https://sinhala.adaderana.lk/news.php?nid=35772", "Category": null, "Parent URL": null}