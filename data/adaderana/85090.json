{"Source": "Adaderana", "Timestamp": "March 2, 2018 10:17 pm", "Headline": "අගමැති යළි දිවයිනට ", "News Content": "අග්‍රාමාත්‍ය රනිල් වික්‍රමසිංහ මැතිතුමා ඇතුළු දූත පිරිස සිංගප්පූරුවේ පැවති කොළඹ කොටස් වෙළඳ පළ මඟින් සංවිධානය කළ, ඉන්වෙස්ට් ලංකා, සමුළුවට සහභාගි වීමෙන් අනතුරුව අද(02) දින රාත්‍රී 9.00 ට සිංගප්පූරුවේ සිට පැමිණි ශ්‍රී ලන්කන් ගුවන් සේවයේ යූ.එල්.- 309 දරන ගුවන් යානයෙන් කටුනායක ගුවන් තොටුපොළ ඔස්සේ යළි ශ්‍රී ලංකාවට පැමිණ තිබේ. ශ්‍රී ලංකාවේ ආයෝජන ප්‍රවර්ධනය සඳහා ඊයේ දිනයේ සිංගප්පූර්වේ ෆෝ සීසන්ස් හෝටලයේ දී පැවැත් වු මෙම සමුළුවට කලාපීය මුල් පෙලේ ආයෝජකයින් රැසක් සහභාගී විය. මෙම සමුළුව මීට පෙර එක්සත් රාජධානිය, ඇමරිකා එක්සත් ජනපදය, ඕස්ට්‍රේලියාව, නවසීලන්තය, එක්සත් අරාබි එමීර් රාජ්‍ය, ඉන්දියාව, ස්විස්ටර්ලන්තය සහ හොංකොං යන රටවල සංවිධානය කර තිබේ. 2018 වසරේ ශ්‍රී ලංකා - සිංගප්පූරු නිදහස් වෙළඳ ගිවිසුම අත්සන් තැබීමත් සමඟ දෙරටේ ආර්ථික හා වෙළඳ සබඳතා ඉහළ තලයකට නැංවූනු අතර එම ගිවිසුම ඔස්සේ ශ්‍රී ලංකාවට ලැබෙන ප්‍රතිලාභ ඉහළ නැංවීමට මෙම සමුළුව ඉවහල් වනු ඇත. සිංගප්පූරු වෙළඳ හා කර්මාන්ත අමාත්‍ය එස්.ඊස්වරන් මහතා ශ්‍රී ලංකා මහබැංකු අධිපති ආචාර්ය ඉන්ද්‍රජිත් කුමාරස්වාමි මහතා ඇතුළු ආරාධිතයින් රැසක් සමුළුවට එක්විය.", "URL": "https://sinhala.adaderana.lk/news.php?nid=85090", "Category": null, "Parent URL": null}