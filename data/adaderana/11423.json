{"Source": "Adaderana", "Timestamp": "October 11, 2010 01:29 pm", "Headline": "ගුණාත්මක බස් සේවාවක් ඇති කළොත් ඉල්ලා අස්වෙනවා", "News Content": "ගුණාත්මක බස් සේවාවක් ඇති කිරීමට රජය සමත් වුවහොත් සිය ධුරයෙන් ඉල්ලා අස්වන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. ගුණාත්මක බස් සේවාවක් ඇති කරන ලෙස රජයට අභියෝග කරන බවත්, හැකිනම් එම අභියෝගය බාරගන්නා ලෙසත් ඔහු රජයට දන්වයි. එමෙන්ම බස් ගාස්තු වැඩි කිරීමට කටයුතු නොකරන බවත්, වැඩ වර්ජනයකට යොමු නොවන බවත් හෙතෙම අවධාරණය කරයි. අද(11) කොළඹ පැවති මාධ්‍ය හමුවකදී අදහස් දක්වමින් විජේරත්න මහතා මේ බව කියා සිටියේය. බස් සේවාව සම්බන්ධ කාල සටහන් විධිමත්ව සකස් කිරීම සඳහා මාසයක කාලයක් රජයට ලබාදෙන බවද ඔහු මෙහිදී සඳහන් කළේය. කාල සටහන් නිසි පරිදි සකස් වුවහොත් බොහෝ ගැටලු වලට විසඳුම් ලැබෙන නිසා බස් ගාස්තු වැඩි නොකිරීමට හා වර්ජනයකට නොයාමට තීරණය කළ බව ඒ මහතා පෙන්වා දුන්නේය.", "URL": "https://sinhala.adaderana.lk/news.php?nid=11423", "Category": null, "Parent URL": null}