{"Source": "Adaderana", "Timestamp": "October 15, 2010 11:10 am", "Headline": "මානව හිමිකම් සංවිධාන 3ක් සාක්ෂි දීම ප්‍රතික්ෂේප කරයි", "News Content": "උගත් පාඩම් සහ ප්‍රතිසන්ධානය පිළිබඳ ජනාධිපති පරීක්ෂණ කොමිසම ඉදිරියේ සාක්ෂි ලබාදීම, ජාත්‍යන්තර මානව හිමිකම් සංවිධාන 3ක් විසින් ප්‍රතික්ෂේප කර තිබේ. ඊයේ(14) දිනයේ තම කොමිසම වෙත ඒ පිළිබඳව දැනුම් දී තිබූ බව අදාළ ‍පරීක්ෂණ කොමිසමේ සම්බන්ධීකාරක ජී.ඒ. ගුණවර්ධන මහතා පැවසුවේය. ජාත්‍යන්තර ක්ෂමා සංවිධානය, හියුමන් රයිට්ස් වොච් සංවිධානය සහ ජාත්‍යන්තර අර්බුද පිළිබඳ එකමුතුව යන සංවිධාන මෙම දැනුම් දීම කර තිබේ. ජනාධිපති පරීක්ෂණ කොමිසම ඉදිරියේ සාක්ෂි ලබාදීම සඳහා එම සංවිධානවලට ආරාධනා කර තිබූ බව ගුණවර්ධන මහතා සඳහන් කළේය. කොමිසම විසින් ප්‍රකාශයට පත්කළ ප්‍රසිද්ධ නිවේදනය හරහා සාක්ෂි ලබාදීමට ඉදිරිපත්වන පිරිසට අමතරව මෙරට විද්වතුන් සහ ඇතැම් ජාත්‍යන්තර සංවිධානවලට ද සාක්ෂි ලබාදීම සඳහා කොමිසම විසින් ආරාධනා කර තිබූ බව ගුණවර්ධන මහතා පෙන්වාදෙයි. යුද අපරාධ සම්බන්ධයෙන් ශ්‍රී ලංකාවට එරෙහිව ඉදිරිපත්ව ඇති චෝදනා ස්වාධීන ජාත්‍යන්තර කණ්ඩායමක් විසින් සිදුකළ යුතු බව කෙසේවෙතත් හියුමන් රයිට්ස් ‍ වොච් සංවිධානයේ ප්‍රකාශකයෙකු විදෙස් මාධ්‍යයක් වෙත සඳහන් කර තිබුණි.", "URL": "https://sinhala.adaderana.lk/news.php?nid=11507", "Category": null, "Parent URL": null}