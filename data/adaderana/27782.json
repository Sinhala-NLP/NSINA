{"Source": "Adaderana", "Timestamp": "September 27, 2012 10:11 am", "Headline": "බර්ටි කියන හින්දම අයෙත් භාරගන්නවා", "News Content": "බර්ටි ප්‍රේමලාල් දිසානායක මහතාට මහ ඇමති ධුරය අහිමිවීමත් සමඟ සිය ධුරවලින් ඉල්ලා අස්වූ පළාත් පාලන මන්ත්‍රීවරු යළි සිය තනතුරු භාර ගැනීමට සූදානම් බව පවසයි. උතුරු මැද පළාත් සභාවේ මහ ඇමති ධුරය බර්ටි ප්‍රේමලාල් දිසානායක මහතාට ලබා දිය යුතු බව පවසමින් සිය ධුරවලින් ඉල්ලා අස්වු අනුරාධපුර දිස්ත්‍රික්කයේ පළාත් පාලන මන්ත්‍රීවරුන් ඊයේ (26) මාධ්‍ය හමුවක් කැඳවීමෙන් පසුව මෙම තීරණය ගෙන ඇත. බර්ටි ප්‍රේමලාල් දිසානායක මහතාගේ ඉල්ලීම අනුව යළි සිය තනතුරු භාර ගැනීමට සූදානම් බව එම මාධ්‍ය හමුවට එක්වූ අනුරාධපුර දිස්ත්‍රික් පළාත් පාලන මන්ත්‍රී සංසදයේ සභාපති අනුර මැන්දිස් මහතා සඳහන් කළේය. මේ අතර මධ්‍යම පළාත් සභා මැතිවරණය ළඟදීම පැවැත්වීමට නියමිතව ඇති බව මධ්‍යම පළාත් අමාත්‍ය නිමල් පියතිස්ස මහතා පවසයි. නුවරඑළිය, හඟුරන්කෙත ප්‍රදේශයේ පැවති උත්සවයකට එක්වෙමින් නිමල් පියතිස්ස මහතා මෙම අදහස් පළ කළේය.", "URL": "https://sinhala.adaderana.lk/news.php?nid=27782", "Category": null, "Parent URL": null}