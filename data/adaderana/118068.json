{"Source": "Adaderana", "Timestamp": "September 2, 2019 01:05 pm", "Headline": "පියසාර ශිල්පාධිපති මහතා දිවි ගමනට සමු දෙයි", "News Content": "සාම්ප්‍රාදායික බෙරවාදන ශිල්පියෙකු මෙන්ම නර්තන ශිල්පියෙකු වන පියසාර ශිල්පාධිපති මහතා අභාවප්‍රාප්ත වී ඇත. දීර්ඝ කාලයක සිට අසනීප තත්ත්වයෙන් පසු වූ ඒ මහතා මියයන විය 75වන වියේ පසුවුණි. දේහය පිළිබඳ අවසන් කටයුතු ඉදිරියේදී දැනුම්දෙන බව පවුලේ ඥාතීන් සඳහන් කළේය. 1945 වසරේදී පොල්ගහවෙලදී උපත ලද පියසාර ශිල්පාධිපති මහතා මෙරට ප්‍රකට කලාකරුවෙකු වූ චිත්‍රසේන මහතාගේ සිසුවෙකු ද වෙයි. එමෙන්ම ශ්‍රී ලාංකීය බෙර වාදන ශිල්පය මූලිකව ප්‍රාසාංගික කලාවක් ලෙස වර්ධනය කළ පුද්ගලයින් අතර පියසාර ශිල්පාධිපති මහතාට හිමි වන්නේ සුවිශේෂී ස්ථානයක්. හොරණ ශ්‍රී පාලි මණ්ඩපයේ සහ කැලණිය විශ්ව විද්‍යාලයේ ජ්‍යෙෂ්ඨ කථිකාචාර්යවරයෙකු ලෙස කටයුතු කළ ඒ මහතා ශ්‍රී ජයවර්ධනපුර විශ්ව විද්‍යාලයේ බාහිර කථිකාචාර්යවරයෙකු ලෙස ද කටයුතු කර ඇත.", "URL": "https://sinhala.adaderana.lk/news.php?nid=118068", "Category": null, "Parent URL": null}