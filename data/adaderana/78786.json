{"Source": "Adaderana", "Timestamp": "October 16, 2017 04:22 pm", "Headline": "අද ඉන්නේ ත්‍රස්ථවාදීන්-දේශපාලන සිරකරුවන් නොවේ", "News Content": "අද වන විට ලංකාවේ සිරගත කර ඇත්තේ ත්‍රස්ථවාදීන් මිස දේශපාලන සිරකරුවන් නොවන බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා පවසයි. අද(16) පැවති එම පක්ෂයේ මාධ්‍ය හමුවට එක් වෙමින් මන්ත්‍රීවරයා මෙම අදහස් පළ කළේය. ජනපතිවරයා යාපනයේ සංචාරය කරන විට ශිවාජිලිංගම් මන්ත්‍රීවරයා ඇතුළු පිරිසක් දේශපාලන සිරකරුවන් නිදහස් කරන ලෙස ඉල්ලමින් පසුගිය දා උද්ඝෝෂණයක් සිදු කළ බවත්, ලංකාවේ දේශපාලන සිරකරුවන් කිසිවෙකු නොමැති බව තමා ඉතා වගකීමෙන් පවසන බව ද ගම්මන්පිල මහතා මෙහිදී වැඩිදුරටත් පැවසීය. දේශපාලන සිරකරුවන් යනු, තමන් දරණ දේශපාලන මතය නිසා සිර කර තබා සිටින පිරිසක් බවත්, 1983 දී ජවිපෙ, කොමියුනිස්ට් පක්ෂය, නව සම සමාජ පක්ෂය, තහනම් කර එහි නායකයින් සිර කිරීම තුළින් දේශපාලන සිරකරුවන් සිටි බවත් ගම්මන්පිල මහතා කියා සිටියේය. එමෙන්ම ත්‍රස්ථවාදීන් ලෙස අද වන විට සිර කර සිටින්නේ ද ත්‍රස්ථවාදී සංවිධායක සාමාජිකයන් වන බවත්, එම පිරිස ආයුද සමඟ අත්අඩංගුවට ගත් 12,000 ක් වු ත්‍රස්ථවාදීන් අද වන විට පුනරුත්ථාපනය කර ඔවුන් සමාජ ගත කිරීමට කටයුතු කළ බවත් ගම්මන්පිල මහතා පැවසීය. දෙමළ ජාතික සංවිධානය දෙබිඩි චරිතයන් නිරූපණය කරන බවත්, නීතිය ඉදිරියේ අපරාධ කළ බවට ඔප්පු වුණු ත්‍රස්ත්‍රවාදීන් නිදහස් කර ඔවුන් නිදහස් කිරීමට උද්ඝෝෂණ සිදු කරන බවත් පැවසු ගම්මන්පිල මහතා, ඒ අතරේම සාක්ෂි ඉදිරිපත් කිරිමකින් තොරව බොරු යුද අපරාධ චෝදනා නගමින් රණවිරුවන්ට දඬුවම් කිරීමට උද්ඝෝෂණ පවත්වන බවත් පැවසීය. මෙම සිදු වීම් දෙකෙන් එකක් සිදු විය යුතු බවත්, එක්කෝ සියල්ලන්ටම දඬුවම් දිය යුතු බවත්, එසේ නොමැති නම් සියල්ලන්ටම සමාව දිය යුතු බවත් උදය ගම්මන්පිල මහතා කියා සිටියේය.", "URL": "https://sinhala.adaderana.lk/news.php?nid=78786", "Category": null, "Parent URL": null}