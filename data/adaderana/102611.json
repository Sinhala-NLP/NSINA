{"Source": "Adaderana", "Timestamp": "January 18, 2019 04:10 pm", "Headline": "බේරුවල හෙරොයින් සිද්ධියේ තවත් 4ක් රිමාන්ඩ්", "News Content": "බේරුවල ප්‍රදේශයේදී හෙරොයින් කිලෝග්‍රෑම් 230 කට අධික ප්‍රමාණයක් සොයාගැනීමේ සිද්ධියට අදාළ තවත් සැකකරුවන් සිව් දෙනෙකු රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් අධිකරණය නියෝග කර තිබේ. මෙම සැකකරුවන් හතර දෙනා සිය නීතිඥවරුන් මාර්ගයෙන් අද(18) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියට බාර වුණි. ඒ අනුව මෙම සැකකරුවන් හතර දෙනා ලබන 25 වන දා දක්වා රිමාන්ඩ් බාරයේ තැබීමට කොළඹ ප්‍රධාන මහේස්ත්‍රාත්වරයා නියම කළේය. මෙම සිද්ධිය සම්බන්ධයෙන් අදාළ මත්ද්‍රව්‍ය තොග ප්‍රවාහනය කළ ධීවර යාත්‍රාවේ හිමිකරු ඇතුළු තවත් සැකකරුවන් හතර දෙනෙකු දැනටමත් අධිකරණය මඟින් රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=102611", "Category": null, "Parent URL": null}