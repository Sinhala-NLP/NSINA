{"Source": "Adaderana", "Timestamp": "September 28, 2016 08:52 pm", "Headline": "ඩෙංගු මදුරුවන් බෝ කළ 56ට නඩු", "News Content": "ජාතික මදුරු මර්දන සතියේ පළමු දිනයේ දී මදුරුවන් බෝවන පරිශ්‍ර පවත්වාගෙන ගිය පුද්ගලයින් 56 දෙනෙකුට නඩු පැවරීමට පියවර ගත් බව සෞඛ්‍ය අමාත්‍යාංශය පවසයි.ඊයේ දිනය තුළ පමණක් දිවයින පුරා පරිශ්‍ර 22,928ක් පරික්ෂාවට ලක් කර ඇති අතර එහිදී මදුරු කීටයින් සහිත ස්ථාන 164ක් සොයාගෙන ඇත.එහිදී මදුරුවන් බෝවන ස්ථාන පවත්වාගෙන ගිය 956 දෙනෙකුට නොතීසි නිකුත් කළ බව ද අමාත්‍යාංශය සඳහන් කළේය.මදුරු මර්දන වැඩසටහනේ දී වැඩි අවදානම් සෞඛ්‍ය වෛද්‍ය නිලධාරී කොට්ඨාස 26ක් හඳුනාගෙන ඇති අතර කොළඹ, ගම්පහ, කළුතර, මහනුවර, රත්නපුරය, මඩකළපුව, යාපනය යන දිස්ත්‍රික්කවල එම වැඩි අවදානම් කලාප දක්නට ලැබෙන බව සෞඛ්‍ය අමාත්‍යාංශය වැඩිදුරටත් පැවසුවේය.", "URL": "https://sinhala.adaderana.lk/news.php?nid=64513", "Category": null, "Parent URL": null}