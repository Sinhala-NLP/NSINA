{"Source": "Adaderana", "Timestamp": "August 12, 2018 10:26 am", "Headline": "අයාලේ ගිය ගවයාට වුණ දේ", "News Content": "අයාලේ ගිය ගවයෙකුව අල්ලා ගෙන එම ගවයා මුදා හැරීමට සුදානම් වූ විට පුද්ගලයන් දෙදෙනෙකු එම ගවයාට හිමිකම් කියා පැමිණීම හේතුවෙන් හලාවත නගර සභාවේ නිලධාරීන් ගැටළුකාරී තත්ත්වයකට මුහුණ දී ඇත. හලාවත නගර තුළ අයාලේ යන ගවයින් අල්ලා ගාල් කිරීම හලාවත නගර සභාව විසින් මේ දිනවල සිදු කරගෙන යයි. පසුගිය දින කීපය තුළ ඒ ආකාරයට ගවයින් විශාල පිරිසක් නගර සභා සේවකයින් විසින් අල්ලා ගෙන ගාල් කිරීමට කටයුතු කර ඇත. පසුව එම ගවයින්ගේ හිමිකරුවන් කැදවා අලාභ ලබා ගැනීමෙන් පසුව ගවයා නැවත ඔවුන්ට බාර දීම නගර සභා සේවකයින් විසින් සිදු කරණු ලබයි. හලාවත නගරයේ අයාලේ යමින් සිටි වටිනාකමින් වැඩි ගවයෙකුව නගර සභා සේවකයින් විසින් අල්ලා ගෙන ඇත. එම ගවයාගේ හිමිකරුවාව සොයා ගෙන වන්දි ලබා ගෙන බාර දීමට නගර සභා සේවකයින් කටයුතු කරමින් සිටින අතර තුර තවත් අයෙකු එම සතාට හිමිකම් කියමින් ඉදිරිපත් වී ඇත. නගර සභා සේවකයින් විසින් අල්ලා ගෙන ඇති ගවයා වටිනාකමින් වැඩි නිසා සුළු වන්දියක් ගෙවා එම සතාව හිමිකර ගැනීම පසුව ඉදිරිපත් වී ඇති පුද්ගලයාගේ අරමුණ වී ඇති බව කියති. නගර සභා නිලධාරීන් සහ සේවකයින් ගැටළුව විසදීමට කෙතරම් උත්සාහ කළත් ඵලක් වී නැත. ගවයාගේ නියම හිමිකරුවා වෙනුවට පසුව ඉදිරිපත් වූ අය විවිධ තර්ක ඉදිරිපත් කරමින් තමන්ගේ බලයේ මහිමය කියා පාමින් කෙසේ හෝ වටිනාකමින් වැඩි ගවයාව හිමි කර ගැනීමට උත්සාහ කර තිබේ. පසුව මෙම ගැටළුව විසදා දෙන ලෙස නගර සභාවේ නිලධාරීන් හලාවත පොලීසියෙන් ඉල්ලීමක් කර ඇත. ඒ වන ගවයා අල්ලා ගෙන දින කීපයක් ගෙවී ගොස් ඇති නිසා එම සතාට ආහාර පාන ලබා දීමටද නගර සභා සේවකයින්ට සිදුවීය. හලාවත පොලීසියටද මෙම ගැටළුව විසදීමට නොහැකි වී ඇති බවයි අද දෙරණ වාර්තාකරු සඳහන් කළේ. නියම හිමිකරුවා තමන්ගේ අයිතිවාසිකම් කියා පාන විට පසුව ඉදිරිපත් වූ අය විවිධ තර්ක විතර්ක කරමින් කෙසේ හෝ ගවයා අයිති කර ගැනීමේ සටන අතහැර නැත. අවසානයේදී ගවයාව පුන්ය ආයතනයකට බාර දීම සුදුසු බවට පොලීසිය තීරණය කර ඇත. එම තීරණය පොලිස් නිලධාරීන් විසින් හලාවත නගර සභාවේ නිලධාරීන්ට දැණුම් දීමට කටයුතු කර ඇත. අවසානයේදී ගවයා බංගදෙණිය ප්‍රදේශයේ විහාරස්ථානයකට බාර දීමට නගර සභා නිලධාරීන් පියවර ගෙන ඇත. ගවයාගේ නියම හිමිකරුවා අහිංසක අයෙකු බවත්,පසුව එම සතාට හිමිකම් කියා ඇත්තේ ගව රැළක් හිමි අයෙකු බවත්,එම ගවරැළ ප්‍රදේශයේ වගාන් පාළු කරමින් නිරන්තරයේ අයාලේ යන බවද හලාවත නගර වාසීන් කියා සිටිති.", "URL": "https://sinhala.adaderana.lk/news.php?nid=94278", "Category": null, "Parent URL": null}