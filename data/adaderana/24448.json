{"Source": "Adaderana", "Timestamp": "May 22, 2012 02:33 pm", "Headline": "අනවසරෙන් ප්‍රවාහනය කළ ඇත් දළ තොගයක් දැලේ", "News Content": "කෙන්යාවේ සිට ඩුබායි දක්වා නැව් මඟින් අනවසරයෙන් ප්‍රවාහනය කරමින් තිබූ ඇත් දළ තොගයක් කොළඹ වරායේ දී ශ්‍රී ලංකා රේගුව භාරයට ගෙන තිබේ. නියෝජ්‍ය රේගු අධ්‍යක්ෂ යූ ලියනගේ මහතා කියා සිටියේ අදාළ ඇත් දළ තොගයේ වටිනාකම මෙතෙක් තක්සේරු කර නොමැති බවයි. රේගු දත්ත විශ්ලේෂණයක් මගින් හා අන්තර් ජාතික රේගු සංවිධානවල සහයෙන් බහාලුම් 3 ක් පසුගිය 16 දා සිය භාරයට ගත් බවත්,එහි ඇත් දළ වැනි ද්‍රව්‍යයක් ඇති බවට තහවුරු වීමෙන් පසු ඒවා පරීක්ෂා කිරීම අද ආරම්භ කළ බවත් ලියන‍ගේ මහතා සඳහන් කළේය. ඒ අනුව තවත් බහාලුම් දෙකක් පරීක්ෂා කිරීමට ඇති බවත්,දැනට පරීක්ෂා කළ එක් බහාලුමක ඇත් දළ 150 ක් පමණ තිබුණු බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24448", "Category": null, "Parent URL": null}