{"Source": "Adaderana", "Timestamp": "June 29, 2017 07:47 am", "Headline": "තැපැල් වර්ජනය තවදුරටත්-තීරණය අදයි", "News Content": "ආරම්භ කර ඇති වැඩවර්ජනය නතර කරන්නේ ද, එසේත් නැත්නම් අඛණ්ඩව සිදුකරන්නේද යන්න පිළිබඳව අද(29) පෙරවරුවේ තීරණය කරන බව ඒකාබද්ධ තැපැල් වෘත්තීය සමිති පෙරමුණ පවසයි.ප්‍රධාන ඉල්ලීම් තුනක් මුල් කරගනිමින් තැපැල් සේවකයින් සඳුදා මධ්‍යම රාත්‍රියේ සිට අඛණ්ඩ වැඩවර්ජනයක් ආරම්භ කර තිබේ.සිය ගැටළු සම්බන්ධයෙන් ඊයේ (28) දිනයේ තැපැල් අමාත්‍යවරයා සහ අග්‍රමාත්‍ය ලේකම්වරයා සමඟ දීර්ඝ වශයෙන් සාකච්ඡා කළ බව ඒකාබද්ධ තැපැල් වෘත්තීය සමිති පෙරමුණේ සම කැඳවුම්කරු චින්තක බණ්ඩාර මහතා සඳහන් කළේය.එහිදී අදාළ ඉල්ලීම් විසදීම සඳහා මැදිහත් වන බවට අග්‍රමාත්‍ය ලේකම්වරයා විසින් ලිඛිත පොරොන්දුවක් ද වෘත්තීය සමිතිවලට ලබාදී තිබේ.කෙසේවෙතත් අද දිනයේ යළිත් සාකච්ඡා කර වැඩවර්ජනය සම්බන්ධයෙන් අවසන් තීරණයක් ගන්නා බව චින්තක බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=74673", "Category": null, "Parent URL": null}