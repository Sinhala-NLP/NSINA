{"Source": "Adaderana", "Timestamp": "January 7, 2013 11:50 am", "Headline": "මිනිස් ජාවාරමෙන් මුදල් නාස්ති වෙනවා විතරයි", "News Content": "පසුගියදා මෙරට සංචාරයේ නිරත වූ කැනේඩියානු පුරවැසිභාවය, ආගමන විගමන හා බහු සංස්කෘත පිළිබඳ අමාත්‍ය ජේසන් කෙනී මහතා අද (07) කොළඹ දී විශේෂ මාධ්‍ය හමුවක් පැවැත්වීය. මිනිස් ජාවාරම් තුළින් කැනඩාවට යාමට උත්සහ දැරීමෙන් සිදුවනුයේ හුදෙක් සිය මුදල් නාස්තියක් පමණක් බව අමාත්‍ය ජේසන් කෙනී මහතා එම මාධ්‍ය හමුව අමතමින් සඳහන් කළේය. පසුගිය වසර 2 ක පුරාවට මිනිස් ජාවාරම් තුළින් කැනඩාවට පැමිණි ශ්‍රී ලාංකිකයින් හා තායිලන්ත ජාතිකයින් අත්අඩංගුවට ගත් බව හෙතෙ‍ම පැවසීය.‍ ඒ සමගම කැනේඩියානු අගමැති ස්ටීවන් හාපර් මහතා සඳහන් කර සිටියේ දකුණු ආසියානු ප්‍රදේශයන්හි ජාවාරම්කරුවන් වැටලීම සඳහා ඩොලර් මිලියන 12 ක මුදලක් ලබා දී ඇති බවය. තායිලන්තය සහ වෙනත් දකුණු ආසියානු ව්‍යාපෘති මගින් මෙම මිනිස් ජාවාරම සිදුකරන බව ඔහු සඳහන් කළේය. 2012 ජූනි මස සම්මත වූ කැනේඩියානු ආගමන විගමන පිළිබඳ නව පනත අනුව මෙලෙස මිනිස් ජාවාරම්වල නිරත වන්නන් හට දැඩි දඬුවම් පමුණුවාලීමට අවස්ථාව ලැබී ඇති බව අමාත්‍යවරයා මෙහිදී වැඩිදුරටත් සිහිපත් කළේය.", "URL": "https://sinhala.adaderana.lk/news.php?nid=30557", "Category": null, "Parent URL": null}