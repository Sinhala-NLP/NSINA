{"Source": "Adaderana", "Timestamp": "June 24, 2019 09:01 am", "Headline": "ගෘහ සේවක සේවිකාවන් සඳහා නිශ්චිත වැටුපක් අවශ්‍යයි", "News Content": "දිවයින පුරා පිහිටි නිවාසවල ගෘහ සේවයේ යෙදෙන සේවක සේවිකාවන් සඳහා නිශ්චිත වැටුප් හෝ දීමනා ක්‍රමයක් ගෘහ සේවක සංගමය හදුන්වා දී ඇත. ගෘහ සේවක සංගමය මගින් නිකුත් කර ඇති නිවේදනයකට අනුව දිවයිනේ ඕනෑම ප්‍රදේශයක නිවසක ගෘහ සේවයේ යෙ‍දෙන පිරිස සඳහා ගෙවනු ලබන වැටුප දින, පැය හා මාසික වශයෙන් වෙන් කර සකස් කර කර ඇත. ඒ අනුව නිවසක පැයක් සේවය කිරීම වෙනුවෙන් ඔවුන්ට ලැබිය යුතු දීමනාව රුපියල් 200 ක් වන අතර පැය හතරක සේවා කාලයක් සඳහා ඔවුන් ලබා ගත යුතු දීමනාව රුපියල් 450 ක් ලෙසද පැය අටක සේවය සඳහා ලබා ගත යුතු දීමනාව රුපයල් 850 ක් ලෙසද මාසිකව වැටුප් ලබා ගන්නේ නම් මාසික වැටුප රුපියල් 25,000 ක් විය යුතු බවත් ඔවුහු තම වැටුප් නිශ්චය කර තිබේ. ගෘහ සේවක සේවිකාවන් සඳහා මෙම නිශ්චිත දීමනා හෝ වැටුප් ලැබෙන බව ස්ථිර කර ගැනීම සඳහා ගෘහ සේවක සංගමය දිවයිනේ බොහෝ ප්‍රදේශවල ඔවුන්ගේ කාර්යාල පිහිටවීම ආරම්භ කර ඇත. එහි එක් කාරයාලයක් පසුගියදා වවුනියාවේදීද විවෘත කළ බව ඔවුන් සඳහන් කරයි.", "URL": "https://sinhala.adaderana.lk/news.php?nid=112637", "Category": null, "Parent URL": null}