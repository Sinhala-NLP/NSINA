{"Source": "Adaderana", "Timestamp": "March 28, 2012 09:53 am", "Headline": "  භික්ෂු ඝාතකයින් වෙනුවෙන් පෙනී සිටි නීතිඥයාට පහරදුන්නාට නීතිඥයින් විරෝධතාවයේ", "News Content": "කෝට්ටේ රජ මහාවිහාරයේ ස්වාමීන් වහන්සේලා දෙදෙනකු ඝාතනය කිරීමේ සිදුවීමට අදාළව සැකකරුවන් වෙනුවෙන් පෙනී සිටි නීතිඥ සුමිත් සිල්වාට පහරදීමට විරෝධය පාමින් කොළඹ අලුත්කඩේ අධිකරණ සංකීර්ණයේ මේවන විට නීතිඥයින් පිරිසක් විරෝධතා ව්‍යාපාරයක නිරත වෙති. කොළඹ ප්‍රධාන මහේස්ත්‍රාත් අධිකරණය ඉදිරිපිට එකී මහේස්ත්‍රාත් අධිකරණයේ හා තවත් අධිකරණ කිහිපයක නීතිඥයින් මෙම විරෝධතා ව්‍යාපාරයට එක් වී සිටින බව අද දෙරණ අධිකරණ වාර්තාකරු සඳහන් කරයි.‍ කෝට්ටේ රජ මහාවිහාරයේ ස්වාමීන් වහන්සේලා දෙදෙනකු ඝාතනයේ කිරීමේ අපරාධයට චෝදනා ලැබූ සැකකරුවන් වෙනුවෙන් පෙනී සිටි නීතිඥ සුමිත් සිල්වා මහතාට පසුගිය 23 වන දින ගංගොඩවිල මහේස්ත්‍රාත් අධිකරණයේ දී භික්ෂුන් වහන්සේ ප්‍රමුඛ පිරිසක් විසින් පහරදෙන ලදී. නීතිඥ වෘත්තීයේ අයිතිය සුරක්ෂිත කරන ලෙසත්,තම නීතිඥයාට පහරදුන් පුද්ගලයන් අත්අඩංගුවට ගන්නා ලෙසත් ඉල්ලමින් අද දිනයේ මෙම නීතිඥයින් විරෝධතා ව්‍යාපාරයේ නිරත වේ.", "URL": "https://sinhala.adaderana.lk/news.php?nid=23120", "Category": null, "Parent URL": null}