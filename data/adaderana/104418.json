{"Source": "Adaderana", "Timestamp": "February 15, 2019 07:08 pm", "Headline": "අමල් සහ නදීමාල් 28 තෙක් ඩුබායි බන්ධනාගාරයට", "News Content": "ඩුබායිහිදී මාකඳුරේ මධූෂ් සමග අත්අඩංගුවට පත් කංජිපානි ඉම්රාන් නැමැති සංවිධානාත්මක අපරාධකරුගේ බිරිඳක් වන කොටහේන ප්‍රදේශයේ පදිංචි ආශා ෆාරි නොහොත් කුඩු චූටි නැමැති කාන්තාවට ඊයේ(14) රාත්‍රියේ වෙඩි ප්‍රහාරයක් එල්ල වුණි. ‍ සිය නිවසේදීම අදාළ කාන්තාව වෙඩි ප්‍රහාරයට ලක්ව තිබෙන අතර ඇය මේ වන විට කොළඹ ජාතික රෝහලේ ප්‍රතිකාර ලබමින් සිටියි. කොටහේන මැල්ලවත්ත ප්‍රදේශයේ ඊයේ රාත්‍රී සිදුවූ මෙම වෙඩි තැබීමෙන් බරපතළ තුවාල ලැබූ කාන්තාවක් ජාතික රෝහලට ඇතුළත් කෙරුණු අතර පොලීසිය පැවසුවේ හෙරොයින් ජාවාරමේ නිරත ආශා ෆාරි නොහොත් කුඩු චූටි නමින් හඳුන්වන කාන්තාව මෙලෙස වෙඩි ප්‍රහාරයට ලක්ව ඇති බවයි. ඊයේ රාත්‍රියේ යතුරුපැදියකින් පැමිණි පුද්ගලයින් දෙදෙනෙකු දෙවන මහලේ පිහිටි නිවසට තරප්පු පෙලින් ඇතුළු වී ආලින්දයේ රැඳී සිටි මෙම කාන්තාව ඉලක්ක කරගනිමින් වෙඩි ප්‍රහාර 5ක් එල්ල කර තිබේ. නිවැසියන් රාත්‍රී ආහාර ගනිමින් සිටින අතරතුර තුවක්කුකරුවන් මෙම ප්‍රහාරය එල්ල කරන අයුරු නිවසේ සවිකර තිබූ ආරක්ෂිත කැමරාවක මෙලෙස සටහන් වී තිබුණි. වෙඩි ප්‍රහාරයෙන් එම කාන්තාවගේ මුහුණට සහ පපු ප්‍රදේශයට බරපතළ තුවාල සිදුවී ඇති අතර ඇය ජාතික රෝහලේ දැඩි සත්කාර ඒකකයේ ප්‍රතිකාර ලබයි. වෙඩි ප්‍රහාරයට ලක්වූ මෙම කාන්තාව මේ වනවිට ඩුබායිහි මාකඳුරේ මධූෂ් සමඟ අත්අඩංගුවේ පසුවන කංජිපානි ඉම්රාන් නැමැති සංවිධානාත්මක අපරාධකරුගේ දෙවන බිරිඳ බවට තොරතුරු වාර්තා වී ඇතැයිද පොලීසිය පවසයි. මේ අතර ඩුබායි පොලීසිය ඉකුත් 5 වනදා අත්අඩංගුවට ගත් මාකඳුරේ මධූෂ් ඇතුළු සැකකරුවන් 31 දෙනා සම්බන්ධයෙනුත් පරික්ෂණ වාර්තා එරට පොලිසිය මගින් ශ්‍රී ලංකාවේ ජාත්‍යන්තර පොලිස් ශාඛාව වෙත එවීමට නියමිත බවයි වාර්තා වෙයි. මේ අතර ඩුබායි පොලිසියේ අත්අඩංගුවට ගැනුන ගායක අමල් පෙරේරා සහ ඔහුගේ පුත් නදීමාල් පෙරේරා ලබන 28 වනදා තෙක් රක්ෂිත බන්ධනාගාරගත කිරීමට ඩුබායි අධිකරණය නියෝග කර තිබේ.", "URL": "https://sinhala.adaderana.lk/news.php?nid=104418", "Category": null, "Parent URL": null}