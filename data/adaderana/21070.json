{"Source": "Adaderana", "Timestamp": "December 31, 2011 03:01 pm", "Headline": "ශ්‍රී ලාංකිකයින් 12 දෙනෙකු මැලේසියාවේ දී අත්අඩංගුවට", "News Content": "නීති විරෝධී අයුරින් ඉන්දුනීසියාව වෙත යාමට තැත් කළ ශ්‍රී ලාංකිකයින් 12 දෙනෙකු සහ ඇෆ්ගනිස්ථාන ජාතිකයින් සිව්දෙනෙකු මැලේසියාවේ දී අත්අඩංගුවට ගෙන තිබේ. ඊයේ(30) පස්වරුවේ දී මැලේසියාවේ බන්ඩාර් පෙනවාර්, පන්ටයි සුන්ගයි ටෙන්හා හිදී මෙම පිරිස අත්අඩංගුවට ගෙන ඇති බව එරට මාධ්‍ය වාර්තා පවසයි. අත්අඩංගුවට පත්වූ විදේශිකයින් පිරිස වයස අවුරුදු 17 ත් 40 ත් අතර පසුවන බව නාවික මෙහෙයුම් බලකායේ නියෝජ්‍ය අණදෙන නිලධාරී කලෙයි චෙල්වන් මහතා සඳහන් කර ඇත. මෙම පිරිස ධීවර යාත්‍රාවක් මගින් ඉන්දුනීසියාව බලා ගමන් කොට එරට සිට ඕස්ට්‍රේලියාව බලා යාමට උත්සාහ කර ඇති බව නියෝජ්‍ය අණදෙන නිලධාරීවරයා නිවේදනයක් නිකුත් කරමින් ප්‍රකාශ කර තිබේ. අවශ්‍ය නීතිමය පියවර ගැනීම සඳහා අත්අඩංගුවට ගත් පිරිස බන්ඩාර් පෙනවාර් පොලිසිය වෙත බාර දී ඇති බව ඔහු සිය නිවේදනයෙන් දක්වා ඇති බව ද මැලේසියානු මාධ්‍ය වාර්තා කරයි. පසුගිය කාලය තුළ නීති විරෝධී අයුරින් විදෙස්ගතවීමට තැත් කළ සංක්‍රමණිකයින් 985 දෙනෙකු අත්අඩංගුවට පත්ව ඇති බව ද කලෙයි චෙල්වන් මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=21070", "Category": null, "Parent URL": null}