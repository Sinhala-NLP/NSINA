{"Source": "Adaderana", "Timestamp": "April 12, 2018 02:02 pm", "Headline": "ලන්ඩන් නුවරට ශ්‍රි ලංකාවේ විශාලතම දූත පිරිස යැවීමට සූදානම්", "News Content": "මෙම වසරේ එක්සත් රාජධානියේ ලන්ඩන් නුවරදී පැවැත්වෙන පොදු රාජ්‍ය මණ්ඩලීය ව්‍යාපාරික සමුළුවට ශ්‍රී ලංකාව නියෝජනය කරමින් ඉතිහාසයේ වැඩිම නියෝජිත පිරිසක් සහභාගී කරවීමට සැළසුම් කර ඇති බව කර්මාන්ත හා වාණිජ කටයුතු අමාත්‍යංශය පවසයි. පසුගියදා ව්‍යාපාරිකයින් පිරිසක් අමතමින් විෂය භාර අමාත්‍ය රිෂාඩ් බදියුදීන් මහතා මේ බව ප්‍රකාශ කර ඇති අතර එම සමුළුවේදී ශ්‍රී ලංකාව මූලෝපායික හවුල්කරුවෙකු බවට පත්වීමට ද හැකිවී ඇති බව සඳහන්ය. ශ්‍රී ලංකාවේ තොරතුරු හා සන්නිවේදන තාක්ෂණ ක්ෂේත්‍රයේ නව උද්යෝග පාඨයක් ලන්ඩන් නුවරදී ඉදිරිපත් කිරීමට ද නියමිත බව අමාත්‍යවරයා එහිදී වැඩිදුරටත් සඳහන් කර තිබේ. පොදුරාජ්‍ය මණ්ඩලයේ රටවල් සමඟ ශ්‍රී ලංකාවේ වාර්ෂික ගෝලීය භාණ්ඩ වෙළඳාම සියයට 27ක් වන අතර සේවා අංශය සියයට 40ක් බව ද සඳහන්ය.", "URL": "https://sinhala.adaderana.lk/news.php?nid=87356", "Category": null, "Parent URL": null}