{"Source": "Adaderana", "Timestamp": "March 3, 2019 10:45 am", "Headline": "එංගලන්ත-කොදෙව් තරග ජය කොදෙව්වන්ට", "News Content": "සංචාරක එංගලන්ත කණ්ඩායම සහ බටහිර ඉන්දීය කොදෙව් කණ්ඩායම අතර පැවති පස්වන එක්දින ක්‍රිකට් තරගය කඩුලු 7කින් ජය ගැනීමට බටහිර ඉන්දීය කොදෙව් කණ්ඩායම සමත් වුණි. ප්‍රථමයෙන් පන්දුවට පහර දුන් එංගලන්ත කණ්ඩායම පන්දුවාර 28යි එක් පන්දුවක් අවසානයේ දී සියලු දෙනා දැවී ලබා ගත්තේ ලකුණු 113ක් පමණකි. දක්ෂ පන්දු යැවීමක නිරත වු බටහිර ඉන්දීය කොදෙව් කණ්ඩායමේ ඔෂානේ තෝමස් ලකුණු 21කට කඩුලු 5ක් දවා ගත්තේය. කොදෙව් කණ්ඩායම පන්දුවාර 12 එක් පන්දුවකදී කඩුලු 3ක් පමණක් දැවී ලකුණු 115ක් ලබා ගනිමින් තරගය ජය ගැනීමට සමත් වුණි. ක්‍රිස්ගේල් පන්දු 27කදී හයේ පහර 9ක් සහ හතරේ පහර 5ක් සමඟින් ලකුණු 77ක් ලබා ගත්තේය. ඒ අනුව දෙරට අතර එක්දින තරගාවලිය 2-2ක් ලෙස ජය පරාජයෙන් තොරව නිමාවට පත් වුණි.", "URL": "https://sinhala.adaderana.lk/news.php?nid=105382", "Category": null, "Parent URL": null}