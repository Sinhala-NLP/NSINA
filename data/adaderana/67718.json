{"Source": "Adaderana", "Timestamp": "January 4, 2017 10:48 pm", "Headline": "ජාතික ආණ්ඩුවේ ආයුෂ ගැන තවත් ඉඟියක්", "News Content": "ජාතික ආණ්ඩුවේ දීගය ඉදිරි පළාත් පාලන මැතිවරණය තෙක් පැවතීම අවිනිශ්චිත බව බස්නාහිර පළාත් ප‍්‍රධාන අමාත්‍ය ඉසුර දේවපි‍්‍රය මහතා පවසයි.හෝමාගම ප‍්‍රදේශයේ පැවති උත්සවයකට එක්වෙමින් ඒ මහතා මේ බව කියා සිටියේය.එහිදී සීමා නිර්ණ කමිටු වාර්තාව සම්බන්ධයෙන්ද ඒ මහතා අදහස් පළ කළේය,“මේ කමිටු වාර්තාව අමාත්‍යවරයාට ලබාදුන්නත් ඒකට සැලකිය යුතු කාලයක් යනවා. ඒ වාර්තාව ලැබුනට පස්සේ පළාත් පාලන හා පළාත් සභා අමාත්‍යවරයාට සිදුවෙනවා සංස්ථාපනයක් කරන්න. ඒ අනුව රටේ තිබෙන සෑම පළාත් පාලන ආයතනයකම මන්ත්‍රී ධූර සංඛ්‍යාව වැඩිවෙනවා. නගර සභා , ප්‍රාදේශීය සභා , මහ නගරසභා පනතේ යම් ඒ සංස්ථාපනයත් එක්ක යම් සංශෝධනයන් කළයුතුව තිබෙනවා. වේදීකාවේ කතාකරනවා වගේ පහසුවෙන් , ඉක්මනින් මැතිවරණයකට යන්න පුළුවන් කමක් නැහැ.මේ රටේ ප්‍රධාන දේශපාලන පක්ෂ දෙක ගැන මම කියන දෙයක් තමයි දෙගොල්ලන්ගේ හඳහන් ගැලපෙන්නේ නැහැ. ඒ නිසා ඕක දිගට කන්න පුළුවන් දීගයක් නෙමෙයි. කවුරු හරි හිතනවනම් එක්සත් ජාතික පක්ෂයටයි , ශ්‍රී ලංකා නිදහස් පක්ෂයටයි දීර්ඝ කාලයක් දීග කන්න පුළුවන් කියලා, ඒක වෙන දෙයක් නෙමෙයි. මම හිතන්නෙ නැහැ පළාත් පාලන මැතිවරණය තරම්වත් දීගයක් කන්න පුළුවන් කම ලැබෙයි කියලා”.", "URL": "https://sinhala.adaderana.lk/news.php?nid=67718", "Category": null, "Parent URL": null}