{"Source": "Adaderana", "Timestamp": "February 11, 2013 10:31 pm", "Headline": " වෙදුන්ගෙන් කුරුණෑගලට හා හලාවතට සංකේත වැඩ වර්ජනයක්", "News Content": "කුරුණෑගල ශික්ෂණ රෝහලේ හා හලාවත මූලික රෝහලේ හෙට දින සංකේත වැඩ වර්ජනයක් දියත් කරන බව රජයේ වෛද්‍ය නිලධාරීන්ගේ සංගමය පවසයි. වෛද්‍යවරුන්ට එරෙහිව ද්වේශ සහගත ලෙස මාධ්‍ය වාර්තා පළවීමට විරෝධය දක්වමින් මෙම සංකේත වැඩ වර්ජනය දියත් කරන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක, වෛද්‍ය නවීන්ද්‍ර සොයිසා මහතා කියා සිටියි. පසුගියදා කුරුණෑගල හෙද විදුහලේ සිසුවියකට වෛද්‍යවරයෙකු විසින් කරන ලද ලිංගික හිරිහැරයක් පිළිබඳ ඇතැම් පුවත්පත්වල පළ කෙරුණු බව හෙතෙම සිහිපත් කරයි. කෙසේ වුවද එවැනි සිදුවීමක් සිදුව නොමැති බවත්, කරුණු හරි හැටි නොදැන මෙවැනි අසත්‍ය පුවත් පළ කිරීම තුළින් ‍වෘත්තීය ගරුත්වය කෙලසා ඇති බවත් ඔහු අද දෙරණට කියා සිටියේය. මීට පෙරාතුවද එවැනි සිදුවීම් වාර්තා වූ බවත් , එය ඉතාමත් කනගාටුදායක බවත් වෛද්‍ය නවීන්ද්‍ර සොයිසා මහතා පෙන්වා දුන්නේය. කෙසේ වෙතත් හෙට දිනයේ එම ප්‍රදේශවල පුද්ගලික වෛද්‍ය ප්‍රතිකාර ලබාදීමේ කටයුතු හෝ සිදුනොකරන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=31547", "Category": null, "Parent URL": null}