{"Source": "Adaderana", "Timestamp": "February 26, 2018 04:55 pm", "Headline": " අර්ජුන් ඇලෝසියස්-කසුන් පලිසේන ප්‍රතිශෝධන ඇප අයදුම්පත් ඉදිරිපත් කරයි", "News Content": "තමන්ට ඇප ලබා දෙන ලෙස ඉල්ලා පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් මහතා කොළඹ මහාධිකරණය හමුවේ ප්‍රතිශෝධන පෙත්සමක් ගොනු කර තිබේ. අපරාධ පරීක්ෂණ දෙපාර්තමේන්තුවේ මූල්‍ය විමර්ශන කොට්ඨාසයේ ස්ථානාධිපතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂවරයා සහ නීතිපතිවරයා පෙත්සමේ වගඋත්තරකරුවන් කර ඇති බව වාර්තා වෙයි. මහ බැංකු බැඳුම්කර සිද්ධිය සම්බන්ධයෙන් කොටුව මහේස්ත්‍රාත් අධිකරණය පොදු දේපල පනත යටතේ තමාට ඇප ලබාදීම ප්‍රතික්ෂේප කර ඇති බව පෙත්සම්කරු පෙන්වා දී තිබේ. එහෙත් අපරාධ පරීක්ෂණ දෙපාර්තමේන්තුව ඉදිරිපත් කළ වාර්තාවල පොදු දේපල පනත යටතේ කිසිඳු වරදක් අනාවරණය නොවන බැවින් මහේස්ත්‍රාත් අධිකරණයේ තීරණය ප්‍රතිශෝධනය කර තමන්ට ඇප ලබාදෙන ලෙසයි පෙත්සම්කරු කොළඹ මහාධිකරණයෙන් ඉල්ලා සිටියි. මේ අතර පර්පචුවල් ට්‍රෙෂරීස් සමාගමේ ප්‍රධාන විධායක නිලධාරී කසුන් පලිසේන මහතා ද මහාධිකරණය වෙත ප්‍රතිශෝධන ඇප අයදුම්පතක් ඉදිරිපත් කර තිබේ.", "URL": "https://sinhala.adaderana.lk/news.php?nid=84869", "Category": null, "Parent URL": null}