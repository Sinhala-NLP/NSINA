{"Source": "Adaderana", "Timestamp": "February 21, 2018 04:34 pm", "Headline": "බස් ටිපර් යතුරුපැදි අනතුරකින් තරුණයෙක් මරුට", "News Content": "දඹුල්ල හබරණ ප්‍රධාන මාර්ගයේ පැල්වෙහෙර ප්‍රදේශයේදී (21) දින පස්වරුවේ සිදුවූ රිය අනතුරකින් එක් අයෙකු මියගොස් ඇතැයි දඹුල්ල පොලිසිය පවසයි. වැලි ප්‍රවාහනය කරමින් තිබූ ටිපර් රථයක් සහ විදේශීය සංචාරකයන් පිරිසක් ගමන් කරමින් තිබූ සුකෝප බෝගී බස් රථයක් යතුරු පැදියක් ගැටීමෙන් මෙම අනතුර සිදුවී තිබේ. අනතුරින් මියගොස් ඇත්තේ දඹුල්ල පැල්වෙහෙර ප්‍රදේශයේ පදිංචි සමීර ප්‍රසාද් (19) හැවිරිදි යතුරුපැදියේ ගමන් කරමින් සිටි තරුණයෙකු බව පොලිසිය හඳුනාගෙන ඇත. මෙම අනතුර සිදුවන ආකාරය එම අසල ගරාජයක සවිකොට තිබූ සීසීටීවී කැමරා පද්ධතියක සටහන්ව තිබේ. දඹුල්ල දෙසින් වැලි ප්‍රවාහනය කරන ටිපර් රථය ධාවනය වෙමින් තිබියදී ඉදිරියේ බස් රථයක් නවතා මගින් බැස්සවමින් සිටියදී එම බස් රථයට ටිපර් රථය ඉස්සර කිරීමත් සමඟ හබරණ දෙසින් දඹුල්ල දෙසට විදේශීය සංචාරකයන් ගමන් කරමින් තිබු බස්රථයක් පැමිණෙමින් තිබී ඇත, බස් රථය මාර්ගයෙන් ඉවත් කොට ටිපර් රථයට ඉඩ දෙනවාත් සමඟ ඊට පිටුපසින් වේගයෙන් පැමිණි යතුරුපැදිකරු බස් රථය ට ඉස්සර කරනවාත් සමඟ ටිපර් රථයේ ඉදිරිපස හැපී පසෙකින් ගමන් කරමින් තිබූ විදේශිකයන් රැගෙන ගිය බස් රථයෙ වැදීම නිසා මෙම අනතුර සිදුව ඇතැයි පොලිසිය පවසයි. ටිපර් රථ රියදුරාගේ සහ යතුරුපැදිකරුගේ නොසැලකිලිමත් රිය ධාවනය මෙම අනතුරට මුල් වී ඇති බව සිදුකරන ලද මූලික පරීක්ෂණවලදී හෙළි වී තිබෙන බව දඹුල්ල පොලිසිය ප්‍රකාශ කරයි. සිද්ධිය සම්බන්ධයෙන් ටිපර් රථයේ රියදුරු සහ විදේශීය සංචාරකයන් රැගෙන ගිය බස් රථයේ රියදුරු අත්ත්අඩංගුවට ගෙන තිබේ.", "URL": "https://sinhala.adaderana.lk/news.php?nid=84634", "Category": null, "Parent URL": null}