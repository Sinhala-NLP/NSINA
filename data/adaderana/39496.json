{"Source": "Adaderana", "Timestamp": "December 11, 2013 12:03 pm", "Headline": "ධීවර ගැටුමට විසඳුම් සොයන්න ජයලලිතා වට මේස සාකච්ඡාවක් කැඳවයි", "News Content": "ඉන්දු-ශ්‍රී ලංකා ධීවර ගැටුම්වලට අදාළව විසඳුමක් සෙවීම සඳහා තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය විසින් වට මේස සාකච්ඡාවක් පැවැත්වීමට සැලසුම් කර ඇතැයි ඉන්දීය මාධ්‍ය උපුටා දක්වයි. ඒ අනුව මේ මස අවසාන භාගයේදී තමිල්නාඩු ධීවරයින් හා ශ්‍රී ලංකා ධීවරයින් ඒකාබද්ධ කොට ගෙන මෙම සාකච්ඡාව පැවැත්වීමටත්, එහිදී එළඹෙන යෝජනාවන් පිළිබඳ ඉන්දීය මධ්‍යම රජය දැනුවත් කිරිමටත් පියවර ගන්නා බව සඳහන් වේ. දෙරටේ ධීවර සංවිධානවල නියෝජිතයින් සහභාගී කරවා ගන්නා මෙම වට මේස සාකච්ඡාව පවත්වනු ලබන දිනය පිළිබඳ තමිල්නාඩු රජය හා ඉන්දීය විදේශ කටයුතු අමාත්‍යංශය ඒකාබද්ධව තීරණය කරනු ඇති බව ඉන්දීය මාධ්‍ය පෙන්වාදෙයි. ඉන්දීය මුහුදු තීරයට අනවසරෙන් ඇතුළු වූ බවට තමිල්නාඩුව විසින්ද, ශ්‍රී ලංකා මුහුදු තීරයට අනවසරෙන් ඇතුළු වු බවට ශ්‍රී ලංකාවෙන්ද දිගින් දිගටම ධීවරයින් අත්අඩංගුවට ගැනීම් හා රඳවා ගැනීම් පිළිබඳ වාර්තා විය. මෑත කාලයේ ඉන්දීය ධීවරයින් 88 දෙනෙකු ශ්‍රී ලංකාව විසින් රඳවා තබාගෙන සිටින බවත්,මේ වසර තුළ ශ්‍රී ලාංකික ධීවරයින් 120 දෙනෙකු ඉන්දියාව විසින් රඳවාගෙන සිටි බවත් ඉන්දීය මාධ්‍ය උපුටා දක්වයි. මෙම තත්ත්වයට වහා විසඳුමක් ලබාගැනීමේ අපේක්ෂාවෙන් මෙම වට මේස සාකච්ඡාව කැඳවීමට තීරණය කර ඇති බව ENS පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=39496", "Category": null, "Parent URL": null}