{"Source": "Adaderana", "Timestamp": "June 15, 2019 09:23 am", "Headline": "මෝදිගෙන් ත්‍රස්තවාදය ගැන දේශනයක්", "News Content": "ඉන්දීය අගමැතිවරයා කිරිගිස්ථානයේ පැවැත්වෙන ෂැංහයි සහයෝගිතා සම්මේලනයට එක්වෙමින් ත්‍රස්තවාදය සම්බන්ධයෙන් දේශනයක් පවත්වා ඇත. තරුණයන් රුඩිකල් මතවාදවල ගොදුරක්වීම වැලැක්වීමට සාහිත්‍යය විෂයය ඉගැන්වීමේ වැදගත්කම ඔහු මෙහිදී අවධාරණය කළේය. ත්‍රස්තවාදයට අනුබල දෙන රාජ්‍යයන් සම්බන්ධයෙන් අවධානය යොමුකරන්නැයි ඉන්දීය අගමැති නරේන්ද්‍ර මෝදි ලෝක නායකයන්ගෙන් ඉල්ලා සිටියි. ඔහු මේ බව අවධාරණය කළේ, පසුගියදා කිරිගිස්ථානයේදී ආරම්භ වූ 19වැනි ෂැන්හයි සහයෝගිතා සංවිධානයේ සම්මේලනයට එක්වෙමිනි. ත්‍රස්තවාදය පෝෂණය කරන, එය ප්‍රවර්ධනය කරන සහ ඒ සඳහා මූල්‍ය අනුබලය ලබාදෙන රාජ්‍යයන් ඇති බව පැවසූ අගමැතිවරයා වැඩිදුරටත් පෙන්වා දුන්නේ තරුණයන් රැඩිකල් මතවාද වෙත යොමුවීම පාලනය ගැන අවධානය යොමුකළ යුතු බවයි. ඒ සදහා සාහිත්‍යය සහ සංස්කෘතිය වැනි විශයයන් ඉගැන්වීම සඳහා වැඩි ඉඩකඩක් ලබාදීමේ වැදගත්කමත් අගමැතිවරයා මෙහිදී අවධාරණය කර සිටියේය. කිරිගිස්ථානයේ බිෂ්කෙක් නුවර පැවත්වෙන සමුලුවට චීනය, රුසියාව, ඉන්දියාව, පාකිස්තානය, කසකස්තානය, ටජිකිස්තානය, උස්බකිස්තානය සහ සත්කාරක කිරිගිස්තානය යන රටවල නායකයන් එක්ව සිටියේය. සමස්ත ගෝලීය ජනගහණයෙන් අඩකට ආසන්න වන බිලියන 3කට අධික ජනතාවක් ෂැන්හයි සහයෝගිතා සංවිධානයට අයත්ය.", "URL": "https://sinhala.adaderana.lk/news.php?nid=112010", "Category": null, "Parent URL": null}