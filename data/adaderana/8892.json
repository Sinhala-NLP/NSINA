{"Source": "Adaderana", "Timestamp": "June 8, 2010 03:03 pm", "Headline": "ජනපතිට විරෝධය-වයිකෝ ඇතුළු 1000 ක් අත්අඩංගුවට", "News Content": "ජනපති මහින්ද රාජපක්ෂ මහතාට එරෙහිව විරෝධය පෑම හේතුවෙන් ඉන්දීය එම්.ඩී.එම්.කේ පක්ෂයේ මහ ලේකම් වයිකෝ, ශ්‍රී ලංකාවේ ද්‍රවිඩ ජනයා රැකගැනීමේ ව්‍යාපාරයේ කැඳවුම්කරු පී.නැදුමාරන් ඇතුළු දහසක පමණ පිරිසක් අත්අඩංගුවට ගෙන තිබේ. ජනාධිපති මහින්ද රාජපක්ෂ මහතාගේ ඉන්දියානු සංචාරයට එරෙහිව විරෝධය පෑම හේතුවෙන් මෙම පිරිස ඉන්දීයානු පොලීසිය විසින් අත්අඩංගුවට ගත් බව ඉන්දීය මාධ්‍ය සඳහන් කරයි. ශ්‍රී ලංකා ද්‍රවිඩ ව්‍යාපාරය, එම්. ඩී. එම්. කේ පක්ෂය,ඉන්දීය කොමියුනිස්ට් පක්ෂය, සහ වී.සී‍.කේ පක්ෂය ඇතුළු තවත් දේශපාලන කණ්ඩායම් කිහිපයක් මෙම විරෝධතා සඳහා සහ‍යෝගය දක්වා තිබුණු අතර චෙන්නායිහි පිහිටි ඉන්දීයාවේ ශ්‍රී ලංකා නියෝජ්‍ය මහකොමසාරිස් කාර්යාලය ඉදිරිපිටට පැමිණීමට පෙළපාලි සංවිධානය කර තිබිණි. අද මහිලාපූර්\"තංගේෂ්වරාව්\"උද්‍යානය අසලින් ආරම්භ කෙරුණු උද්ඝෝෂණ ව්‍යාපාරය ශ්‍රී ලංකා නියෝජ්‍ය මහකොමසාරිස් කාර්යාලය ඉදිරිපිටට පැමිණීමට උත්සාහ දැරද්දී මෙම පිරිස අත්අඩංගුවට පත් වී ඇත. මීට අමතරව ජනාධිපති මහින්ද රාජපක්ෂ මහතා ඉන්දියාවට පැමිණීමට විරෝධය පළ කරමින් කළු කොඩි ව්‍යාපාරයක් ද ක්‍රියාත්මක කිරීමට තීරණය කර ඇති බව වයිකෝ ඉන්දීය ‍මාධ්‍ය වෙත පවසා තිබුණු අතර පසුගිය වසර තුළ ශ්‍රී ලංකාවේ දී දහස් ගණන් දෙමළ ජාතිකයින් ඝාතනයට ලක්ව ඇති බව පවසන වයිකෝ ඒ සඳහා ඉන්දීය රජය ද සහය දක්වා ඇති බවට චෝදනා කර තිබිණි. එල්.ටී.ටී.ඊයේ හිටපු නායක වී.ප්‍රභාකරන් ගේ ඡායාරූප,බැනර් හා කටවුට් ප්‍රදර්ශනය කරමින් සටන් පාඨ කියමින් මෙම පිරිස කලහකාරි ලෙස හැසිරුණු බවද සඳහන්ය. කෙසේ වුවද ජනාධිපති මහින්ද රාජපක්ෂ මහතා තෙදින නිල සංචාරයක් සඳහා අද සවස ඉන්දියාව බලා පිටත්ව යාමට නියමිතය.", "URL": "https://sinhala.adaderana.lk/news.php?nid=8892", "Category": null, "Parent URL": null}