{"Source": "Adaderana", "Timestamp": "January 7, 2016 05:04 pm", "Headline": "මාලඹේ වෛද්‍ය විද්‍යාලයට එරෙහිව සත්‍යග්‍රහයක්", "News Content": "මාලඹේ පෞද්ගලික වෛද්‍ය විද්‍යාලය වසා දමන ලෙස රජයට බල කරමින් පේරාදෙණිය විශ්ව විද්‍යාලයේ වෛද්‍ය පීඨ සිසුන් සත්‍යග්‍රහ ව්‍යාපාරයක් ආරම්භ කර තිබේ. අද පෙරවරුවේ සිට ගලහ මංසන්දියේ දී අදාළ සිසුන් මෙම සත්‍යග්‍රහයේ නිරතව සිටින බව අද දෙරණ වාර්තාකරු සඳහන් කළේය. එහිදී අදහස් දක්වමින් පේරාදෙණිය විශ්ව විද්‍යාලයේ වෛද්‍ය පීඨ ශිෂ්‍ය සංගමයේ සභාපති චින්තක දිසානායක සඳහන් කළේ මෙරට අධ්‍යාපනය පෞද්ගලීකරණය කිරීමේ කුමන්ත්‍රණයක් මාලඹේ පෞද්ගලික වෛද්‍ය විද්‍යාලය මගින් සිදුවන බවයි. ඊට කිසිසේත්ම ඉඩලබානොදෙන බව සඳහන් කළ ඔහු කියා සිටියේ අද දිනයේ ක්‍රියාත්මක කරන සත්‍යග්‍රහය සම්බන්ධයෙන් රජයේ වගකිව යුතු බලධාරීන්ගේ අවධානය යොමුනොවුණහොත් එය අඛණ්ඩ සත්‍යග්‍රහයක් දක්වා පරිවර්ථනය කිරීමට කටයුතු කරන බවයි.", "URL": "https://sinhala.adaderana.lk/news.php?nid=56223", "Category": null, "Parent URL": null}