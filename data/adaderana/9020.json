{"Source": "Adaderana", "Timestamp": "June 15, 2010 02:18 pm", "Headline": "වෛද්‍යවරිය බැණවැදුණාට රාජකාරියට තිත තබයි", "News Content": "කරවනැල්ල මූලික රෝහලේ හෙද හෙදියන් අද සිය රාජකාරී කටයුතුවලින් ඉවත්ව සිටින බව වාර්තා වේ. මීට හේතු වී ඇත්තේ රෝහලෙහි ළමා වාට්ටු ඒකකයට අලුතින් පැමිණි වි‍ශේෂඥ වෛද්‍යවරිය හෙ‍ද හෙදියන්ට බැණ වැදුණු නිසා බව සඳහන් වේ. මේ සම්බන්ධයෙන් රත්නපුර පළාත් සෞඛ්‍ය සේවා අධ්‍යක්ෂවරයා මාර්ගයෙන් සෞඛ්‍ය අමාත්‍යාංශයේ අධ්‍යක්ෂකවරයා වෙත ලිපියකින් දන්වා ඇති බව ද හෙද කාර්යය මණ්ඩලය සඳහන් කරයි. ඒ අනුව මේ සම්බන්ධයෙන් සොයාබැලීම සඳහා සෞඛ්‍ය අමාත්‍යාංශයේ පරීක්ෂණ කණ්ඩායමක් එම රෝහල වෙත ගොස් ඇතත් මේ වන තෙක් ගැටලුව සඳහා පිළිතුරක් නොලැබුණු බව රෝහල් කාර්ය මණ්ඩලය සඳහන් කරයි. ‍සිය ගැටලුව සඳහා විසඳුමක් ලබාදෙන තෙක් රාජකාරී කටයුතුවලින් ඉවත්ව සිටින බව ද ඔවුන් කියා සිටියි. කෙසේවෙතත් අප මේ සම්බන්ධයෙන් සෞඛ්‍ය අමාත්‍යාංශයේ අධ්‍යක්ෂවරයාවරයාගෙන් කරුණු විමසීමට දුරකතනයට සම්බන්ධ කරගැනීමට උත්සහ කළ ද එය ව්‍යර්ථ විය.", "URL": "https://sinhala.adaderana.lk/news.php?nid=9020", "Category": null, "Parent URL": null}