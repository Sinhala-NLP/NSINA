{"Source": "Adaderana", "Timestamp": "December 3, 2011 01:18 pm", "Headline": "තිස්සමහාරාම පොලිසියේ වෙඩි තැබීමක් -තරුණියකට බරපතලයි", "News Content": "අද(03) පෙරවරුවේ තිස්සමහාරාම පොලිස් ස්ථානයේ දී වෙඩි තැබීමේ සිද්ධියක් වාර්තා වී ඇති බව පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා පවසයි. යුද හමුදා සොල්දාදුවකු බවට සැකකරන, 26 හැවිරිදි පුද්ගලයෙකු 19 හැවිරිදි තරුණියකට මෙම වෙඩි තැබීම සිදුකර ඇති බව ද ඒ මහතා ප්‍රකාශ කළේය. ඔවුන්ගේ පවුල් අතර ආරවුලක් එම වෙඩි තැබීමට හේතු වී ඇති බව ද අජිත් රෝහණ මහතා සඳහන් කළේය. මෙම පුද්ගලයා විසින් මෙම තරුණියගේ මව්පියන්ට එරෙහිව පොලිසියට මීට පෙර පැමිණිල්ලක් සිදුකර ඇති බව ද සඳහන්ය. මෙම තරුණිය සිය විවාහක බිරිඳ බවත්, ඇයව තමන් සමග කැටුව යාමට ඇයගේ මව්පියන් ඉඩ ලබානොදෙන බවත් අදාළ පුද්ගලයා පැමිණිල්ලෙන් සඳහන් කර තිබේ. පැමිණිල්ල විභාග කිරීමට තිස්සමහාරාම පොලිසියට දෙපාර්ශවය කැඳවූ අවස්ථාවේ අදාළ තරුණියට පැමිණිල්ල ඉදිරිපත් කළ පුද්ගලයා විසින් වෙඩි තබා ඇති බව පොලිස් මාධ්‍ය ප්‍රකාශකවරයා පැවසීය. එම වෙඩි තැබීමෙන් බරපතල තුවාල ලැබූ තරුණිය කරාපිටිය රෝහල වෙත රැගෙන ගිය බව ද ඔහු ප්‍රකාශ කළේය. මෙම සිද්ධියට අදාළව වෙඩි තැබීම සිදුකළ පුද්ගලයා දැනට අත්අඩංගුවට ගෙන ඇති බව ද සඳහන්ය. වෙඩි තැබීමෙන් පසු එම පුද්ගලයා විසින් අත් බෝම්බ ප්‍රහාරයක් ද එල්ල කර ඇති බවත්, නමුත් එම බෝම්බය පුපුරා ගොස් නොමැති බව අජිත් රෝහණ මහතා කියා සිටියේය. සිද්ධිය සම්බන්ධව තිස්සමහාරාම පොලිසිය වැඩිදුර විමර්ශන කටයුතු පවත්වාගෙන යයි.", "URL": "https://sinhala.adaderana.lk/news.php?nid=20435", "Category": null, "Parent URL": null}