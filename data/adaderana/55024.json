{"Source": "Adaderana", "Timestamp": "November 11, 2015 12:02 pm", "Headline": " හිටපු ඇමති ගැන වෛද්‍ය වාර්තාවක් අධිකරණයෙන් කැඳවයි", "News Content": "1999 වසරේ සිදුවූ පුද්ගල ඝාතනයකට අදාළව දැනට රක්ෂිත බන්ධනාගාර ගත කර සිටින හිටපු අමාත්‍ය ජනක බණ්ඩාර තෙන්නකෝන් මහතා (එජනිස) ගේ සෞඛ්‍ය තත්ත්වය පිළිබඳ වාර්තාවක් නොවැම්බර් 24 දින අධිකරණයට ඉදිරිපත් කරන ලෙස අධිකරණය විසින් බන්ධනාගාර දෙපාර්තමේන්තුවට නියෝග කර තිබේ.හිටපු අමාත්‍ය ජනක බණ්ඩාර තෙන්නකෝන් මහතා ට එරෙහි නඩුව අද(11) දිනයේ විභාගයට ගත් අවස්ථාවේදී මාතලේ මහේස්ත්‍රාත් හා අතිරේක දිසා විනිසුරු සම්පත් ගමගේ මහතා විසින් මෙම නියෝගය කළ බව අද දෙරණ වාර්තාකරු පවසයි.එදිනට ‍වෛද්‍ය වාර්තාව ඉදිරිපත් කිරීමට අපොහොසත් වුවහොත් චූදිතයින් නොමැතිව නඩුව විභාග කරන බවත්, එතෙක් සැකකරු යළි රක්ෂිත බන්ධනාගාර ගත කරන ලෙසත් විනිසුරුවරයා නියෝග කර ඇත.මෙම නඩුව නොවැම්බර් 24 දින යළි කැඳවීමට නියමිතය.", "URL": "https://sinhala.adaderana.lk/news.php?nid=55024", "Category": null, "Parent URL": null}