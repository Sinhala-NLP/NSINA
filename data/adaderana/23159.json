{"Source": "Adaderana", "Timestamp": "March 29, 2012 02:24 pm", "Headline": "පුනරුත්ථාපනය වූ  එල්.ටී.ටී.ඊ සැකකරුවන් 384 ක් යළි ගෙදර යයි", "News Content": "පුනරුත්ථාපනය ලැබූ හිටපු එල්.ටී.ටී.ඊ සැකකරුවන් 384 දෙනෙකු අද (29) පස්වරුවේ වැල්ලවත්ත රාමක්‍රිෂ්ණන් ශාලාවේදී යළි සමාජගත කෙරෙන බව රජයේ ප්‍රවෘත්ති දෙපාර්තමේන්තුව පවසයි. එහි නිල වෙබ් අඩවිය උපුටා දක්වන අන්දමට මෙම පිරිස සිය ඥාතීන්ට බාරදීම මෙහිදී සිදුවනු ඇත. මෙම පිරිසට කාන්තාවන් 64 දෙනෙකු සහ පිරිමින් 320 දෙනෙකු අයත් වන අතර මොවුන් වවුනියාව හා නැගෙනහිර පුනරුත්ථාපන මධ්‍යස්ථානවල පුනරුත්ථාපනය වූවන් ය. මෙම අවස්ථාවේ දී \"සාමයේ මිතුරෝ\"සංගීත කණ්ඩායමේ සංගීත ප්‍රසංගයක් ද පුනරුත්ථාපනය වූ තරුණියන් විසින් ඉදිරිපත් කරනු ලබන විලාසිතා දැක්මක් ද පැවැත්වේ. මේ අතර මෙම පිරිස ඊයේ කොළඹ අවට සංචාරයක ද නිරත වූ අතර එහි දී නෙළුම් පොකුණ මහින්ද රාජපක්ෂ රඟහල, දෙහිවල සත්වෝද්‍යානය මෙන් ම විහාර මහා දේවි උද්‍යානය නැරඹීමට ද සහභාගි වූහ.", "URL": "https://sinhala.adaderana.lk/news.php?nid=23159", "Category": null, "Parent URL": null}