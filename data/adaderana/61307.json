{"Source": "Adaderana", "Timestamp": "June 21, 2016 01:02 pm", "Headline": "අඩු මිලකට උසස් තත්ත්වයේ ඖෂධ", "News Content": "මාස තුනක් තුළ ඖෂධ මිල අඩු කිරීමේ ක්‍රමවේදයක් සකස් කරන ලෙස සෞඛ්‍ය අමාත්‍ය රාජිත සේනාරත්න මහතා ජාතික ඖෂධ නියාමන අධිකාරියේ නව සභාපති මහාචාර්ය අසිත ද සිල්වා මහතාට උපදෙස් ලබා දී තිබේ. අඩු මිලට ඉතා උසස් තත්ත්වයේ ඖෂධ ජනතාවට ලබාදෙන ලෙස සෞඛ්‍ය අමාත්‍යවරයා උපදෙස් දී ඇත. ජාතික ඖෂධ නියාමන අධිකාරියේ නව සභාපති මහාචාර්ය අසිත ද සිල්වා මහතා වැඩ භාරගැනීමේ අවස්ථාවට එක්වෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පළ කර තිබේ. මෙහිදී අදහස් දැක්වූ සෞඛ්‍ය අමාත්‍යවරයා පවසා ඇත්තේ ජාතික ඖෂධ නියාමන අධිකාරිය පිහිටවනු ලැබුවේ ජනතාවට සාධාරණ මිලකට ඖෂධ ලබාදීම සඳහා බවයි. කෙසේවෙතත් පසුගිය කාලය තුළ ඖෂධ මිල සියයට 40කින් පමණ ඉහළ ගොස් ඇති බව ද සෞඛ්‍ය අමාත්‍යවරයා පවසා තිබේ.වර්තමානය වන විටත් ඖෂධ මිල අඩු කිරීමට හැකියාව නොපවතින බව අමාත්‍යවරයා පවසා ඇත. ඖෂධ මාෆියාව විනාශ කරන බව ඇතැම් පුද්ගලයින් ප්‍රකාශ කළ ද තමන්ට මේ වන විට ඖෂධ මාෆියාව සමග තනිව තරග කිරීමට සිදුව ඇති බව ද සෞඛ්‍ය අමාත්‍යවරයා මෙහිදි පවසා තිබේ.මෙහිදී වැඩිදුරටත් අදහස් දැක්වු සෞඛ්‍ය අමාත්‍යවරයා සඳහන් කළේ ඖෂධවේදීන්ගේ හිඟය ඉදිරියේ දී අවසන් කිරීමට තමන් පියවර ගන්නා බවයි.", "URL": "https://sinhala.adaderana.lk/news.php?nid=61307", "Category": null, "Parent URL": null}