{"Source": "Adaderana", "Timestamp": "February 21, 2019 12:05 pm", "Headline": "ඇමෙරිකාවට එරෙහිව පුටින්ගෙන් දැඩි ප්‍රකාශයක්", "News Content": "යුරෝපා කලාපයේ මැදි දුර න්‍යෂ්ටික අවි ස්ථාපනය කිරීමට අමෙරිකාව පියවර ගතහොත් රුසියාව ඊට ප්‍රතිචාර දක්වන බව ජනාධිපති ව්ලැදිමීර් පුටින් පවසයි. ෆෙඩරල් සභාවට ස්ටේට් ඔෆ් නේෂන් වාර්ෂික කතාව ඉදිරිපත් කරමින් ඔහු මේ බව සඳහන් කළේය. සිය ජනතාවගේ ජීවන තත්ත්වය උසස් කිරීමට සහ සමාජ ප්‍රතිලාභ වැඩි කිරීමට ස්ටේට් ඔෆ් නේෂන් වාර්ෂික කතාවේදී පුටින් පොරොන්දුවක් ලබාදී තිබේ. එමෙන්ම අධ්‍යාපන සහ සෞඛ්‍ය ක්ෂේත්‍ර වැඩිදියුණු කිරීමටත් විෂ සහිත කසල අංගන ජනාශ්‍රිත ප්‍රදේශවලින් ඉවත් කිරීමටත් ඔහු එහිදී පොරොන්දුවී තිබුණි. මේ ඇතුළු තවත් පහසුකම් රැසක් ජනතාවට ලබාදීමට රජය මූලිකත්වය දී කටයුතු කරන බවද පුටින්ගේ ප්‍රකාශයේ සඳහන් වෙයි. රුසියානු ජනතාවගෙන් සෑම පුද්ගලයන් පස් දෙනෙකුගෙන් එක් අයෙකුම දරිද්‍රතාවයෙන් පෙලෙන බව නවතම පරීක්ෂණයකින් අනාවරණවී තිබේ. මේ හේතුවෙන් මෑත භාගයේදී ජනාධිපතිවරයාගේ ජනප්‍රියත්වයද යම් ප්‍රමාණයකට පහළ බැස තිබුණි. එවන් පසුබිමක් තුළයි ඔහු ජනතාවට මෙම පොරොන්දු ලබාදී තිබෙන්නේ. එමෙන්ම අමෙරිකාව ඇතුළු ගෝලීය බලවතුන් සමග තමන්ට ගැටුමක් ඇතිකර ගැනීමට අවශ්‍ය නැතැයිද පුටින් සිය කතාවේදී අවධාරණය කළේය. කෙසේ නමුත් අමෙරිකාව යුරෝපා රටවල න්‍යෂ්ටික මිසයිල ස්ථාපනය කිරීමේ සූදානමක් පවතින බවටත් ඔහු චෝදනා කර සිටියේය. එසේ කළහොත් මිසයිල ස්ථාපිත රට පමණක් නොව අමෙරිකාවද රුසියාවේ ඉලක්කයට හසු වන බවයි ජනාධිපතිවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104747", "Category": null, "Parent URL": null}