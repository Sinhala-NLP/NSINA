{"Source": "Adaderana", "Timestamp": "December 24, 2015 07:11 am", "Headline": "උඳුවප් පොහොය අදයි - ශ්‍රී පාද වන්දනයත්  ඇ‍රඹෙයි", "News Content": "උඳුවප් පුර පසළොස්වක පොහොය දිනය අදට යෙදී තිබේ.වසරේ අවසන් පොහොය දිනය වන උඳුවප් පොහොය දිනය බෞද්ධ ඉතිහාසයේ සුවිශේෂී සිද්ධීන් කිහිපයක්ම සිදුව ඇති බව සඳහන්ය.සංඝමිත්තා තෙරණියගේ ලංකා ගමනය සිදුවූයේ අද වැනි පොහොය දිනකයි.ශ්‍රී මහා බෝධි ශාඛාව මෙරටට වැඩම කරවීම සහ මෙහෙණී සස්න පිහිටුවීම සිදුව ඇත්තේ ද උදුවප් පුර පසලොස්වක පොහෝ දිනක වීම විශේෂත්වයකි.මේ අතර ශ්‍රී පාද වන්දනා සමය ද අදින් ආරම්භ වෙයි.අද දිනයේ සිට ලබන වෙසක් පුර පසළොස්වක පොහෝ දිනය දක්වා කාලය, ශ්‍රී පාද වන්දනා සමය ලෙස සැළකෙයි.මෙවර ශ්‍රී පාද වන්දනා සමය ආරම්භ කරමින් සමන් දේව ප්‍රතිමාව සහ දේවාභාරණ වැඩමවීමේ පෙරහර ඊයේ අළුයම පැල්මඩුල්ල, ගල්පොත්තාවල ශ්‍රී පාද රජමහා විහාරස්ථානයෙන් ආරම්භ වූ අතර එය අද දිනයේ ශ්‍රී පාද මළුව වෙත ළඟාවීමට නියමිතව ඇත.මෙවර ශ්‍රී පාද සමය නිමිත්තෙන් විශේෂ ආරක්ෂක වැඩපිළිවෙලක් ක්‍රියාත්මක කර ඇති බව පොලීසිය පවසයි.හැටන් සහ රත්නපුර යන පොලිස් බල ප්‍රදේශ මූලික කරගනිමින් මෙම ආරක්ෂක වැඩපිළිවෙළ ක්‍රියාත්මක කරන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=55916", "Category": null, "Parent URL": null}