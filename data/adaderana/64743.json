{"Source": "Adaderana", "Timestamp": "October 5, 2016 03:49 pm", "Headline": " විග්නේෂ්වරන් ඉල්ලන්නේ ලෙල්ල ගලවලා - සම්බන්ධන් ලෙල්ල පිටින්!", "News Content": "මහඇමති වී උතුරට සේවයක් නොකළ නිසා විග්නේෂ්වරන් තක්කු මුක්කු වී සිටින බවත්, ඔහු ජාතිවාදියෙකු නොව ජාතිවාදි පක්ෂයක් ගොඩනඟමින් සිටින බවත්, පා.ම විමල් වීරවංශ මහතා පවසයි.ඒකාබද්ධ විපක්ෂය අද පැවැත් වූ මාධ්‍ය හමුවකට එක්වෙමින් මාධ්‍යවේදියෙකුගේ ප්‍රශ්නයකට පිළිතුරු ලෙස හෙතෙම මේ බව කීවේය.හිටපු ජනපති මහින්ද රාජපක්ෂ මහතා විසින් විග්නේෂ්වරන් ජාතිවාදියෙකු නොවේයැයි සිදුකළ ප්‍රකාශයක් ගැන මන්ත්‍රීවරයාගෙන් විමසූ අවස්ථාවේදී හෙතෙම මේ අදහස් පළ කළේය.එහිදී විමල් වීරවංශ මහතා පෙන්වාදුන්නේ හිටපු ශ්‍රේෂ්ඨාධිකරණ විනිසුරුවෙකු ලෙස, දකුණේ සිංහල පවුලක් සමග සමීප සම්බන්ධතාවයක් ගොඩනගාගෙන කීර්තිමත් ජීවිතයක් ගත කළ ඔහු දේශපාලනයට ඈඳා ගනු ලැබුවේ ද්‍රවිඩ සන්ධානය විසින් බවයි.ද්‍රවිඩ සන්ධානය අද විග්නේෂ්වරන්ගේ ප්‍රකාශ සම්බන්ධයෙන් නිහඬ පිළිවෙතක් අනුගමනය කරන බවත්, ඔහු දෙමළ ජනතාවගේ අයිතිවාසිකම් ගැන කියමින් ලේලල නැතිව කෙහෙල් ගෙඩිය ඉල්ලද්දී සම්බන්ධන් ලෙල්ල පිටින්ම කෙහෙල් ගෙඩිය ඉල්ලන බවත්, හෙතෙම පෙන්වාදුන්නේය.එම මාධ්‍ය හමුව ඇමතු හිටපු අමාත්‍ය මහචාර්ය ජී.එල් පීරිස් මහතා පැවසුවේ මහින්ද රාජපක්ෂ මහතා බලයේ සිටියේ නම් මෙවැනි දෑ කිරීමට ඔවුන්ට හැකියාව නොලැබෙන බවයි.", "URL": "https://sinhala.adaderana.lk/news.php?nid=64743", "Category": null, "Parent URL": null}