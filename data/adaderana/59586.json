{"Source": "Adaderana", "Timestamp": "April 28, 2016 09:11 am", "Headline": "ළමුන් පාසල් අධ්‍යාපනයට යොමුකරන්න අලුත් වැඩක්", "News Content": "ළමුන් පාසල් අධ්‍යාපනයට යොමු කිරීමේ අරමුණින් විශේෂ වැඩපිළිවෙළක් ක්‍රියාත්මක කිරීමට අධ්‍යාපන අමාත්‍යංශය තීරණය කර තිබේ.වයස අවුරුදු 05ත් 16ත් අතර සෑම ළමයෙකුම පාසල් අධ්‍යාපනයට යොමු කිරීම සඳහා අවශ්‍ය කටයුතු සැළසුම් කිරීම මෙම වැඩපිළිවෙළේ අරමුණයි.ඒ සඳහා පාසල් කමිටු සහ අධීක්ෂණ කමිටු පිහිටුවීමට ද අධ්‍යාපන අමාත්‍යංශය සැළසුම් කර ඇත.එක් එක් පාසල් පෝෂක ප්‍රදේශයක් සඳහා පාසල් කමිටු පිහිටුවන අතර එක් එක් අධ්‍යාපන කොට්ඨාසයක් සඳහා අධීක්ෂණ කමිටු පිහිටුවීමටද නියමිතය.පාසල් කමිටුව, කලාප අධ්‍යාපන අධ්‍යක්ෂකවරයා විසින් පත් කරන අතර එහි සභාපතිවරයා වන්නේ පාසලේ විදුහල්පතිවරයායි.අධීක්ෂණ කමිටුව පළාත් අධ්‍යාපන අධ්‍යක්ෂකවරයා විසින් පත් කරන අතර එහි සභාපතිත්වය කොට්ඨාස අධ්‍යාපන අධ්‍යක්ෂකවරයාට හිමි වේ.අදාළ කමිටු පිහිටුවීමෙන් අනතුරුව පාසල් නොපැමිණෙන ළමුන් පිළිබඳව තොරතුරු රැස් කර ඊට හේතු සොයා ඒවාට විසඳුම් ලබාදීමට අවශ්‍ය කටයුතු සැළසුම් කිරීම සිදුකරන බව අධ්‍යාපන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=59586", "Category": null, "Parent URL": null}