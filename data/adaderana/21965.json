{"Source": "Adaderana", "Timestamp": "February 8, 2012 04:15 pm", "Headline": "ජනපති 10 වැනි දා පකිස්ථානයට යයි", "News Content": "තෙදින නිල සංචාරයක් සඳහා ශ්‍රී ලංකා ජනාධිපති මහින්ද රාජපක්ෂ මහතා පෙබවාරි 10 වන දින පකිස්ථානය බලා පිටත්වයාමට නියමිතව තිබේ. පකිස්ථාන ජනාධිපති අසිෆ් අලි සර්දාරි මහතා‍ගේ ඇරයුමක් මත ශ්‍රී ලංකා ජනාධිපතිවරයා මෙම සංචාරයේ නිරත වන බව පකිස්ථාන තානාපති කාර්යාලය නිවේදනය කරයි. එහිදී මහින්ද රාජපක්ෂ මහතා පකිස්තාන ජනාධිපතිවරයා සහ එරට අගමැති සෙයිඩ් යූසුෆ් රාසා ගිලානි මහතා සමග ද්වීපාර්ශ්වික සාකච්ඡා පැවැත්වීමට නියමිත බව ද එරට තානාපති කාර්යාලය සඳහන් කරයි. එහිදී දේශපාලනික, ආරක්ෂක, සංස්කෘතික, සංචාරක කර්මා‍න්තය,මාධ්‍ය හා ආර්ථික යන අංශ පිළිබඳව සාකච්ඡාවට බඳුන් වන බව ද සඳහන්ය. මෙම සංචාරය සඳහා විදේශ කටයුතු අමාත්‍ය ජී. එල්. පීරිස් ,අධීක්ෂණ මන්ත්‍රී සජින් වාස් ගුණවර්ධන, ජනාධිපති ලේකම් ලලිත් වීරතුංග ,විදේශ ආමාත්‍යාංශ ලේකම් කරුණාතිලක අමුණුගම, ජනාධිපති මාධ්‍ය අංශ ප්‍රධානී සහ ජාත්‍යන්තර මාධ්‍ය උපදේශක බන්දුල ජයසේකර යන මහත්වරුන් ඇතුළු උසස් නිලධාරින් පිරිසක් ද සහභාගි වේ.", "URL": "https://sinhala.adaderana.lk/news.php?nid=21965", "Category": null, "Parent URL": null}