{"Source": "Adaderana", "Timestamp": "February 27, 2017 05:06 pm", "Headline": "මැරීන් බලකාය විසිරයාමේ උත්සවය ජනපති ප්‍රධානත්වයෙන් ", "News Content": "ශ්‍රී ලංකා නාවික හමුදා ඉතිහාසයේ ප්‍රථමවරට ස්ථාපිත කෙරුණූ නාවික හමුදා මැරීන් බලකාය විසිරයාමේ උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පැවැත්වුණි.මන්නාරම, මුල්ලිකුලම් වයඹ නාවික නෞකා ප්‍රධාන මුලස්ථානයේදී විසිරයාමේ සහ ලාංඡන පැළඳවීමේ උත්සවය පැවති බව ජනාධිපති මාධ්‍ය අංශය පැවසුවේය.නිලධාරීන් සහ නාවිකයින් 165 දෙනෙකුගෙන් සමන්විත ප්‍රථම මැරීන් බළඇණිය, එක්සත් ජාතීන්ගේ සාමසාධක රාජකාරී සඳහා දායකවීම, ශ්‍රී ලංකාව සහ කලාපය තුළ ස්වභාවික ව්‍යයසන, ආපදා කළමනාකරණ කටයුතු සහ මානුෂිය සහන සේවා සැලසීම පිළිබඳ විශේෂ පුහුණුවක් ලබා තිබේ.විසිරයාමේ උත්සවයට එක්වූ ජනාධිපති මෛත්‍රීපාල සිරිසේන මහතා ප්‍රකාශ කළේ රණවිරු වරප්‍රසාද දිනාදීම සඳහා ඉදිරියටත් අවශ්‍ය සියලු පියවර ගන්නා බවයි.ශ්‍රී ලංකාවේ නාවික හමුදාවට ඉහළම තාක්ෂණික දැනුම හා පුහුණු අවස්ථා ලබාදීමට අමෙරිකාව සහ එම නාවික හමුදාව දැනටමත් කැමැත්ත පළ කර ඇති බව ද ජනාධිපතිවරයා එහිදී ප්‍රකාශ කළේය. මෙම අවස්ථාවට ශ්‍රී ලංකාවේ අමෙරිකානු තානාපති අතුල් කේෂප් මහතා ඇතුළු නියෝජිත පිරිසක් ද සහභාගී වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=70187", "Category": null, "Parent URL": null}