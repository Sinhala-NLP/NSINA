{"Source": "Adaderana", "Timestamp": "April 23, 2014 11:33 am", "Headline": "ඔබාමා ආසියානු පැසිෆික් රටවල සංචාරයක ", "News Content": "අමෙරිකානු ජනාධිපති බරක් ඔබාමා ආසියානු පැසිෆික් කලාපීය රටවල් කිහිපයක සංචාරයක් සඳහා පිටත්ව ගොස් තිබේ. එම කලාපයේ රටවල් සමඟ පවතින මිත්‍ර සබඳතා නැවතත් ශක්තිමත් කර ගැනීමේ අරමුණින් ඔහු මෙම සංචාරයේ නිරත වන බව විදෙස් මාධ්‍ය වාර්තා කරයි. එමෙන්ම සිය සංචාරය තුළින් අමෙරිකාව, ආසියානු පැසිෆික් කලාපීය රටවල් සමඟ පවත්වාගෙන යන ආර්ථික සබඳතා සහ කලාපීය ආරක්ෂාව තහවුරු කරගැනීම සම්බන්ධයෙන් වැඩි අවධානයක් යොමුකිරීමට අමෙරිකානු ජනාධිපතිවරයා බලාපොරොත්තු වන බව ද සඳහන් වෙයි. ඒ අනුව අමෙරිකානු ජනාධිපතිවරයා ජපානය, දකුණු කොරියාව , මැලේසියාව සහ පිලිපීනය යන රටවල සංචාරය කිරීමට නියමිතය. එහිදී ජනාධිපති බරක් ඔබාමා රට රටවල් අතර රාජ්‍ය නායකයින් අතර ද්විපාර්ශවික සාකච්ජා පැවැත්වීමට නියමිත බව ද සඳහන් වෙයි. එමෙන්ම දකුණු කොරියාව සහ ජපානය අතර පවතින සන්නිවේදන සබදතා තවදුරටත් ශක්තිමත් කර ගැනීමට ඔහු සිය සංචාරය තුලින් අපේක්ෂා කරන බව ද වාර්තා වනවා. සංචාරයේ නිම කිරීමෙන් අනතුරුව අමෙරිකානු ජනාධිපති බරක් ඔබාමා ලබන 29 වනදා යලි අමෙරිකාව බලා පැමිණීමට නියමිතයි.", "URL": "https://sinhala.adaderana.lk/news.php?nid=42728", "Category": null, "Parent URL": null}