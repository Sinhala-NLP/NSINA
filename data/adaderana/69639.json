{"Source": "Adaderana", "Timestamp": "February 15, 2017 06:24 am", "Headline": "ග්‍රාම නිලධාරිණියකගේ රාජකාරියට බාධා කළැයි නාවික සෙබළා දැලේ ", "News Content": "ග්‍රාම නිලධාරීණියකට බැන වැදී ඇයගේ රාජකාරියට බාධා කළ බව කියන නාවුක හමුදා සෙබළෙකු අත්අඩංගුවට ගෙන ඇති බව සාලියවැව පොලීසිය කියයි.පොලීසිය විසින් අත්අඩංගුවට ගෙන ඇත්තේ මැදවච්චිය - පූනෑව නාවුක හමුදා කදවුරට අනියුත්කව සේවය කරන අයෙකු වන අතර ඔහු ඉහළ පුලියන්කුලම - බලගොල්ල ප්‍රදේශයේ පදිංචිකරුවෙකි.කරුවලගස්වැව ප්‍රාදේශීය ලේකම් කොට්ඨාසයේ අංක 639 බී මැදගම ග්‍රාම නිලධාරීණිය ලෙස සේවය කරන නාදීකා කුමාරි සේමසිංහ යන අය විසින් කර ඇති පැමිණිල්ලකට අනුව මෙම අත්අඩංගුට ගැනීම සිදු කර ඇත.ඉහළ පුලියන්කුලම - බලගොල්ල පදිංචිව සිටි දිසානායක මුදියන්සේලාගේ කන්දප්පු වික්‍රමතිලක (අවු:71) යන අය පසුගිය 10 වැනිදා මිය ගොස් ඇත.එම මරණය සම්බන්ධයෙන් වාර්තාවක් ලබා ගැනීම සඳහා සැකකාර නාවුක හමුදා සෙබලා ඇතුළු කීප දෙනෙකු ග්‍රාම නිලධාරීණිය හමුවීමට ගොස් ඇත.නමුත් මෙම මරණය සම්බන්ධයෙන් තමා දැන නොසිටි බැවින් වාර්තාවක් ලබා දීමට නොහැකි බව ග්‍රාම නිලධාරීණිය පවසා ඇති බව සඳහන්ය.එම අවස්ථාවේදී සැකකාර නාවුක හමුදා සෙබළා ග්‍රාම නිලධාරීයට බැන බැදී ඇයගේ රාජකාරියට බාධා කර ඇති බව පොලීසිය කියයි.සාලියවැව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=69639", "Category": null, "Parent URL": null}