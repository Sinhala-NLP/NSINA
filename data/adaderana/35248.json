{"Source": "Adaderana", "Timestamp": "June 26, 2013 07:00 am", "Headline": " ඉංජිනේරුවාගේ කැබ් රථයට කම්කරුවා බිලි", "News Content": "මාර්ග සංවර්ධන අධිකාරියේ සේවය කරන කම්කරුවෙකු එම අධිකාරියේම ඉංජිනේරුවරයෙකුගේ කැබ් රථයකට යටවීමෙන් මිය ගොස් තිබේ. ඊයේ (25) වැනි දින පුත්තලම - මන්නාරම මාර්ගයේ වනාතවිල්ලුව බණ්ඩාරනායකපුර මහා විද්‍යාලය ඉදිරිපිටදී මෙම අනතුර සිදුවී ඇති බව පොලීසිය පවසයි. අනතුරින් මිය ගොස් ඇත්තේ මාර්ග සංවර්ධන අධිකාරියේ කම්කරුවෙකු ලෙස සේවය කරමින් සිටි එළුවන්කුලම - 16 කණුව පදිංචි සේසප්පු දේවගේ ගුණසේන (45) නම් අයෙකි. මිය ගිය අය පුත්තලම - මන්නාරම මාර්ගයේ සේවය කරමින් සිටින විට එම මාර්ගයේ මන්නාරම දෙස සිට පුත්තලම දෙසට පැමිණ ඇති කැබ් රථයක ඔහුව ගැටී ඇති අතර තුවාලකරු පුත්තලම මුලික රෝහලට ඇතුළත් කළද ඔහු මිය ගොස් ඇත. අනතුරට සම්බන්ධ බව කියන කැබ් රථය සහ එහි රියදුරුව වනාතවිල්ලුව පොලීසිය විසින් අත්අඩංගුවට ගෙන තිබේ. කැබ් රථය පදවා ඇත්තේ මන්නාරම - වන්කාලේ පදිංචිකරුවෙකු වන මාර්ග සංවර්ධන අධිකාරියේ ඉංජිනේරුවරයෙකි. වනාතවිල්ලුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=35248", "Category": null, "Parent URL": null}