{"Source": "Adaderana", "Timestamp": "October 1, 2016 08:47 am", "Headline": " දරුවාට පහරදුන් පියා සොයා මෙහෙයුම් ", "News Content": "පාසලට අනවසරයෙන් ඇතුළු වී පාසල් සිසුවෙකුට පහර දුන් බව කියන පුද්ගලයෙකු සොයා විමර්ශන ආරම්භ කර ඇති බව කොස්වත්ත පොලීසිය පවසයි.ඊයේ(30) නාත්තන්ඩිය - කොට්ටරාමුල්ල ප්‍රදේශයේ මුස්ලිම් විද්‍යාලයක 5 ශ්‍රේණියේ ඉගෙණුම ලැබූ සිසුවෙකුට කිසියම් පුද්ගලයෙකු විසින් මෙම පහරදීම සිදු කර තිබේ.පහරකෑමට ලක්ව ඇති බව කියන එම විද්‍යාලයේ 5 ශ්‍රේණියේ ඉගෙණුම ලබන මොහොමඩ් රිස්වි මොහොමඩ් පිෆ්රීන් යන සිසුවා ප්‍රතිකාර සඳහා මාරවිල මූලික රෝහලට ඇතුළත් කර තිබේ.කොට්ටරාමුල්ල ප්‍රදේශයේ මුස්ලිම් විද්‍යාලයක ඉගෙණුම ලැබූ සිසුන් දෙදෙනෙකු ඊයේ පාසල තුළදී ගුටි බැට හුවමාරුවක් සිදු කරගෙන ඇත.එම සිද්ධියට සම්බන්ධ එක් සිසුවෙකුගේ සහෝදරියක්ද එම පාසලේම ඉගෙණුම ලබමින් සිටින අතර ඇය පාසලේ ගුරුවරියකගෙන් ජංගම දුරකථනයක් ඉල්ලා මේ බව තම පියාට දැණුම් දී ඇති බව වාර්තා වෙයි.ඒ අනුව සැකකරු විද්‍යාලයේ පිටුපස දොරටුවෙන් කිසිවෙකුට නොදන්වා පාසලට ඇතුළු වී තම දරුවා සමග ගුටි හුවමාරුව කරගත් බව කියන සිසුවාට පහර දී ඇත.අනතුරුව ඔහු විදුහල්පතිවරයාට හෝ එහි කාර්ය මණ්ඩලයට නොදන්වා තමාගේ දරුවාද පාසලින් කැඳවාගෙන ගොස් තිබේ.සිද්ධිය සම්බන්ධයෙන් විද්‍යාලයේ විදුහල්පතිවරයා විසින් සිද්ධිය පිළිබඳව කොස්වත්ත පොලීසියට දැණුම් දී ඇති අතර පහරකෑමට ලක්ව සිටි සිසුවාව මාරවිල මූලික රෝහලට ඇතුළත් කිරීමට කටයුතු කර ඇත.සැකකරුව මෙතෙක් අත්අඩංගුවට ගෙන නොමැති අතර සිද්ධිය සම්බන්ධයෙන් කොස්වත්ත පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=64601", "Category": null, "Parent URL": null}