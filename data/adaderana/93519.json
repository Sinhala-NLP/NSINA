{"Source": "Adaderana", "Timestamp": "July 31, 2018 10:46 am", "Headline": "බස් රථ දෙකක් මුහුණට මුහුණ ගැටී කතකට බරපතළයි", "News Content": "හැටන් සිට මහනුවර දක්වා ධාවනය වු පෞද්ගලික බස් රථයක් සහ නාවලපිටිය සිට ගිනිගත්හේන දක්වා ධාවනය වු පෞද්ගලික බස් රථයක් මුහුණට මුහුණලා ගැටිමෙන් අනතුරක් සිදුව තිබේ. හැටන් සිට මහනුවර දක්වා ධාවනය වු බස් රථයේ ගමන් ගත් කාන්තාවක් අනතුරින් බරපතළ ලෙස තුවාල ලබා නාවලපිටිය මුලික රෝහල වෙත ඇතුළත් කළ බව නාවලපිටිය පොලීසිය පවසයි. අද(31) උදැසන 6.45 පමණ මෙම අනතුර සිදු වී ඇත්තේ නාවලපිටිය ගිනිගත්හේන ප්‍රධාන මාර්ගයේ දෙකේ කණුව හුලංගස් හින්න ප්‍රදේශයේදීය. නාවලපිටිය සිට ගිනිගත්හේන දක්වා අධික වේගයෙන් ධාවනය වු පෞද්ගලික බස් රථය එම දිශාවටම ගමන් ගත් ලොරි රථයක් අපරික්ෂාකාරි ලෙස ඉස්සර කර යැමට උත්සහ කිරිමේදි ප්‍රතිවිරුද්ධ දිශාවෙන් ඉදිරියට ධාවනය වු බස් රථයේ ගැටි මෙම අනතුර සිදු වී ඇති බව අනතුර පිළිබඳ පරික්ෂණ පවත්වන නාවලපිටිය පොලීසිය පවසයි. මෙම අනතුර සම්බන්ධයෙන් නාවලපිටියේ සිට ගිනිගත්හේන දක්වා ධාවනය වු බස් රථයේ රියදුරාව නාවලපිටිය පොලීසිය මඟින් සැකපිට අත්අඩංගුවට ගෙන ඇති අතර අනතුරෙන් බස් රථ දෙකටද දැඩි අලාභ හානි සිදු වි ඇත. මධ්‍යම කඳුකරයේ බටහිර බැවුම් ප්‍රදේශයේ යලිත් පවතින දැඩි අයහපත් කාලගුණය හේතුවෙන් එම මාර්ගවල රථ වාහන ධාවනය කරවන රියදුරන් සැලකිල්ලෙන් සෙමින් රිය ධාවනය කරවන ලෙස නාවලපිටිය පොලීසිය ඉල්ලා සිටියි.", "URL": "https://sinhala.adaderana.lk/news.php?nid=93519", "Category": null, "Parent URL": null}