{"Source": "Adaderana", "Timestamp": "May 15, 2012 08:08 am", "Headline": "‍තුනට ටිකට් ගෙන දෙකේ ගියොත් දැඩි ක්‍රියාමාර්ග ගන්නවා", "News Content": "තෙවන පන්තියේ ප්‍රවේශ පත්‍ර ලබාගෙන දෙවන පන්තියේ ගමන් කරන මගීන්ට එරෙහිව ඉදිරියේ දී දැඩි ක්‍රියාමාර්ග ගන්නා බව දුම්රිය දෙපාර්තමේන්තුව පවසයි. දුම්රියේ තෙවන පන්තියේ ප්‍රවේශපත්‍ර ලබාගෙන දෙවන පන්තියේ ගමන් කරන මගීන් පිළිබඳව ලැබෙන පැමිණිලි ඉහළ ගොස් ඇති බව දුම්රිය සැලසුම් අධ්‍යක්ෂ විජය සමරසිංහ මහතා ප්‍රකාශ කළේය. කොළඹ සිට මාතර බලා ධාවනය වූ සාගරිකා දුම්රියේ ඊයේ දිනයේ මෙලෙස තෙවන පන්තියේ ප්‍රවේශපත්‍ර ලබාගෙන දෙවන පන්තියේ ගමන් කළ පුද්ගලයින් 500 දෙනෙකු පමණ හඳුනාගෙන තිබේ. ඔවුන් දුම්රිය ප්‍රවේශපත්‍ර පරීක්ෂකවරුන් විසින් දකුණු කළුතර දුම්රිය ස්ථානයේ දී දුම්රියෙන් බැස්සවීමට කටයුතු කිරීමත් සමග කලබලකාරී තත්ත්වයක් ද උද්ගත වී ඇති බව විජය සමරසිංහ මහතා ප්‍රකාශ කළේය. කෙසේවෙතත් පසුව පොලිසියේ ද සහය ඇතිව තත්ත්වය සමථයකට පත්කර ඇති අතර තෙවන පන්තියේ ප්‍රවේශපත්‍ර ලබාගෙන දෙවන පන්තියේ ගමන් කළ මගීන්ට දැඩි ලෙස අවවාද කොට නිදහස් කර ඇත. ඉදිරියේ දී මෙලෙස අදාළ ප්‍රවේශපත්‍රයට පටහැනි ලෙස ගමන්කරන මගීන්ට දැඩිව නීතිය ක්‍රියාත්මක කරන බව විජය සමරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=24252", "Category": null, "Parent URL": null}