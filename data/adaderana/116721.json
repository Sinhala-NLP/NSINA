{"Source": "Adaderana", "Timestamp": "August 16, 2019 05:25 pm", "Headline": "අඩුපාඩු මකා ගනිමින් තවත් දැවැන්ත ඉදිරි පිම්මක්", "News Content": "2015 වසරෙන් පසුව යාපනය සහ උතුරු ප්‍රදේශයේ සංවර්ධන කාර්යයන් රැසක් සිදුවී තිබෙන බව අග්‍රාමාත්‍ය රනිල් වික්‍රමසිංහ මහතා පවසයි. මේ අතර ඉදිරියේදී පසුගිය වකවානුවේ සිදුවූ අඩුපාඩු මකා ගනිමින් තවත් දැවැන්ත ඉදිරි පිම්මක් ගැනීමට ඇති බවද අග්‍රාමාත්‍යවරයා මෙහිදී අවධාරණය කළේය. යාපනය නගරය යළිත් අතීතයේ මෙන් ශ්‍රී ලංකාවේ ප්‍රධාන නගරයක් බවට පත් කිරීම තම අරමුණ බවත් වික්‍රමසිංහ මහතා මෙහිදි පෙන්වා දුන්නේය. අද(16) යාපනය දිසා ලේකම් කාර්යාලයේදී පැවති ප්‍රගති සමාලෝචන රැස්වීම අමතමින් වික්‍රමසිංහ මහතා පැවසුවේ යාපනය සංවර්ධනයේදී එළැඹෙන අනාගත අභියෝගයන් අතර, ජල සැපයුම මූලික ස්ථානයක් ගන්නා බවය. ඒ නිසා දැන් සිටම ජලය පිළිබඳ ගැටළුව විසඳාගැනීමේ ක්‍රමවේදයන් සකස් කළ යුතු බවද වික්‍රමසිංහ මහතා පෙන්වා දුන්නේය. විවිධ සංස්කෘතීන්ට අයත් වුවද ශ්‍රී ලාංකිකයන් ලෙස එකට එක්ව කටයුතු කිරීමේ වැදගත්කම ද අගමැතිවරයා මෙහිදි අවධාරණය කළේය. මෙහිදි තවදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේද කීය. “උතුරු පළාත් සංවර්ධනයේ අපි ඉතා විශාල ප්‍රගතියක් ලබාගෙන තිබෙනවා. යාපනයට සංවර්ධන ව්‍යාපෘති රැසක් අපි ලබාදී තිබෙනවා. අද යාපනය දිස්ත්‍රික්කය සාමාන්‍ය තත්ත්වයට පත්වී තිබෙනවා. උතුරේ නැවත පදිංචි කිරීම් සඳහා ඉඩම් විශාල ප්‍රමාණයක් මේ වන විට නිදහස් කර තිබෙන අතර, තවත් ඉඩම් නිදහස් කිරීමට කටයුතු කරමින් සිටින බව කිව යුතුයි. යාපනය අර්ධද්වීපයේ ප්‍රධාන ප්‍රශ්නයක් ලෙස පානීය ජල ප්‍රශ්නය හඳුන්වා දිය හැකියි. එම ප්‍රශ්නය විසඳීම සඳහා අපි දැනටමත් කටයුතු කරමින් සිටිනවා. එමෙන්ම අවතැන්වූවන් නැවත පදිංචි කිරීමටත් නිවාස ප්‍රශ්නයට තිරසර විසඳුම් ලබාදීමටත් මේ වන විට පියවර ගෙන තිබෙනවා. “", "URL": "https://sinhala.adaderana.lk/news.php?nid=116721", "Category": null, "Parent URL": null}