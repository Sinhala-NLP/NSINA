{"Source": "Adaderana", "Timestamp": "January 1, 2018 06:59 am", "Headline": "2018 නව වසර උදාවෙයි", "News Content": "ලැබූවා වූ 2018 නව වසර සාමය සතුට පිරි සෞභාග්‍යමත් නව වසරක් වේවායි අද දෙරණ පුවත් වෙබ් අඩවිය ලක්වාසි සියලු ජනතාවට සුබ ප්‍රර්ථනා කරයි. ශ්‍රී ලංකාව ඇතුළු ලොව පුරා රටවල් රැසකට මේ වන විට 2018 නව වසර උදාවී තිබේ. නව වසර සැමරීම වෙනුවෙන් ඊයේ (31) රාත්‍රිය පුරා ශ්‍රි ලංකාව ඇතුළු රටවල විවිධ සැමරුම් උත්සව පැවැත් විණි. 2018 නව වසර පළමුව උදාවී ඇත්තේ පැසිෆික් දූපත් වන ටොංගා, සැමෝවා සහ කිරිබර්ටි යන දූපත් වලටයි. ශ්‍රි ලංකා වේලාවෙන් ඊයේ පස්වරු 03.30ට පමණ එම දූපත් රටවලට නව වසර උදා විය. ඉන් අනතුරුව නවසීලන්තයට සහ ඔස්ට්‍රේලියාවට නව වසර උදා වූ බව විදෙස් මාධ්‍ය වාර්තා කළේය. නව වසර උදාව සැමරීම සදහා ඔස්ට්‍රේලියාව සහ නවසීලන්තය වැනි රටවල ඉතා අලංකාරවත් ගිනි කෙලි සංදර්ශන පවත්වා තිබේ. 2018 නව වසර අවසාන වසයෙන් උදාවන රටක් ලෙස අමෙරිකාව සැලකෙයි. නව වසර සැමරීම වෙනුවෙන් අමෙරිකාවේ නිව්යෝර්ක් ඇතුළු ප්‍රාන්ත රැසක ජනතාව සූදානමින් සිටින බවයි විදෙස් මාධ්‍ය සදහන් කළේය. මේ අතර ජනාධිපති මෛත්‍රිපාල සිරිසේන මහතා වන වසර වෙනුවෙන් සමස්ත ශ්‍රි ලංකා වාසීන් වෙනුවෙන් සුබ පැතුම් එක් කර තිබේ. අතීතයට එක්වෙමින් ගතව යන සෑම මොහොතක්ම අපව දැනුමෙන් සහ අත්දැකීමෙන් පරිපූර්ණත්වයට ලඟා කරන අතර උදාවන සෑම මොහොතක්ම අපගේ අභියෝගාත්මක හැකියාවන් විනිශ්චයට බදුන් කරන බව ජනාධිපතිවරයා පෙන්වා දෙයි. ඒ වෙනුවෙන් අප දක්වන උත්කෘෂ්ඨ කැපවීම සහ අධිෂ්ඨානශිලී ධෛර්ය විසින් අපව විශිෂ්ඨත්වය කරා රැගෙන යනු ලබන බවයි ජනාධිපතිවරයා සඳහන් කළේය. ගෙවී යන වසරට අප සමුදිය යුත්තේ ද එළඹෙන වසර අපේක්ෂා සහගතව පළිගත යුත්තේ ද එම දැකීම පෙරදැරි කරගෙන බව ද ජනාධිපතිවරයා සඳහන් කළේය. ඒ අනුව ගත වූ වසර සැලකිය හැක්කේ රටක් ලෙස අපට සාධනීය අපේක්ෂාවන් රැසක් සාක්ෂාක් කරගත හැකි වූ වසරක් ලෙසට බව ද ජනාධිපති මෛත්‍රිපාල සිරිසේන මහතා පවසයි. මේ අතර ලැබුවා වූ 2018 වසර වෙනුවෙන් අග්‍රාමාත්‍ය රනිල් වික්‍රමසිංහ මහතා ද සුබ පැතුම් එක් කර තිබේ. මෙම වසර එළඹනුයේ දිගු කාලීන අපේක්ෂාවන් ජයගනිමින් අප ලැබූ සමාජ, දේශපාලන නිදහස වඩාත් අර්ථවත් කර ගැනිමේ ප්‍රමුඛ කාර්යය භාරය නැවත නැවතත් සිහිගන්වමින් බව අග්‍රාමාකත්‍යවරයා සදහන් කළේය. යහපාලන රජය පිහිටුවන විට රට තුළ විශාල සමාජ, ආර්ථික, දේශපාලන පිරිහිමක් පැවැති අතර දැඩි දුෂ්කරතා මැද වුවද තිරසර සංවර්ධන ක්‍රියාවලියක් ඔස්සේ ආර්ථීක ස්ථාවර භාවයක් කරා ගමන් කිරිමට කටයුතු කළ බව අග්‍රාමාත්‍යවරයා සදහන් කළේය. ගෙවුණු කාලසීමාව තුළ ජනතාව වෙත සමාජ දේශපාලන මානව නිදහස අත්කරදිම සදහාත් ජාත්‍යන්තර වශයෙන් අප රට පිළිබඳව පැවැති අදුරු ආකල්ප වෙනස් කොට සුහදශීලි වාතාවරණයක් ගොඩනැගීම සදහාත් ප්‍රමුඛ අවධානයක් යොමු කරමින් කටයුතු කළ බව ද අග්‍රාමාත්‍ය රනිල් වික්‍රමසිංහ මහතා සිය සුබ පැතුම් පණිවුඩය මගින් වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=82317", "Category": null, "Parent URL": null}