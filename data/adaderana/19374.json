{"Source": "Adaderana", "Timestamp": "October 15, 2011 01:49 pm", "Headline": "කොන්දේසි සහිතව එජාපයට සහය දෙනවා", "News Content": "කොන්දේසි සහිතව එක්සත් ජාතික පක්ෂයට සහය පළ කරන බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. කෙසේවෙතත් තම මන්ත්‍රී කණ්ඩායම කොළඹ මහනගර සභාවේ විපක්ෂයේ අසුන් ගෙන ස්වාධීනව කටයුතු කරන බව ගනේෂන් මහතා සඳහන් කළේය. පසුගිය සමයේ කොන්දේසි රහිතව එක්සත් ජාතික පක්ෂයට ලබාදුන් සහය මෙවර මෙසේ කොන්දේසි සහිතව ලබාදීමට තීරණය කළ බව ඒ පිළිබද වැඩිදුරටත් පැහැදිලි කළ මනෝ ගනේෂන් මහතා කියා සිටියේය. කෙසේවෙතත් මධ්‍යම රජයට කොළඹ මහ නගර සභාව කඩාකප්පල් කිරීමට ඉඩ ලබානොදෙන බව ද ඔහු අවධාරණය කළේය. මේ අතර කොළඹ මහනගර සභාවට තේරී පත්වූ එක්සත් ජාතික පක්ෂ මන්ත්‍රීවරුන් පිරිසක් ආණ්ඩුව සමග සාකච්ඡාවක නිරත වී ඇති බව ද මනෝ ගනේෂන් මහතා මෙහිදී අනාවරණය කළේය. එක්සත් ජාතික පක්ෂය විසින් සිය මන්ත්‍රීවරුන් ආරක්ෂා කරගත යුතු බව එහිදී ඔහු පෙන්වාදුන්නේය. එමෙන්ම කොළොන්නාව සහ දෙහිවල මහ නගර සභාවලත් ප්‍රජාතන්ත්‍රවාදී ජනතා පෙරමුණ මෙම ස්ථාවරය මත කටයුතු කරන බව හෙතෙම අවධාරණය කළේය. එවැනි සාකච්ඡාවක් පිළිබඳව තමන් වෙත ද වාර්තා වී ඇති බව මෙම චෝදනාව සම්බන්ධයෙන් අද‍දෙරණ එක්සත් ජාතික පක්ෂයේ ඒ.ජේ.එම්. මුසම්මිල් මහතාගෙන් කළ විමසීමකදී ඒ මහතා ප්‍රකාශ කළේය. කෙසේවෙතත් එ‍ක්සත් ජාතික පක්ෂ මන්ත්‍රීවරුන් එසේ ආණ්ඩු පක්ෂයට එනම් විපක්ෂයට එක්නොවන බව ද හෙතෙම අවධාරණය කළේය. කිසියම් මන්ත්‍රීවරයෙකු එසේ මාරුවුවහොත් ඔවුන් පක්ෂයෙන් නෙරපා හැරීමට නීතිරීති පවතින බව ද ඒ මහතා ප්‍රකාශ කළේය. කෙසේවෙතත් මෙම අසාධාරණ දේශපාලන සංස්කෘතිය කොළඹ නගර සභාව තුළ හිස එසවීමට ඉඩ නොදෙන බව මුසම්මිල් මහතා සඳහන් ‍කළේය.", "URL": "https://sinhala.adaderana.lk/news.php?nid=19374", "Category": null, "Parent URL": null}