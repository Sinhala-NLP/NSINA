{"Source": "Adaderana", "Timestamp": "November 21, 2018 09:29 am", "Headline": "හෙරොයින් එක්ක අක්කයි-නංගියි පොලීසියට මාට්ටු", "News Content": "අම්බලන්ගොඩ මුහුදු තීරයේදී හෙරොයින් සමඟ කාන්තාවන් දෙදෙනෙකු ඇතුළු පුද්ගලයින් තිදෙනෙකු අත්අඩංගුවට ගෙන ඇත. අම්බලන්ගොඩ පොලිස් ස්ථානයට ලද තොරතුරක් මත සැක කටයුතු ත්‍රිරෝද රථයක් නවතා පරික්ෂා කිරිමේදී අදාල කාන්තාවන් දෙදෙනා අත්අඩංගුවට ගත් බව පොලීසිය පවසා සිටියි. එම අවස්ථාවේදී ත්‍රිරෝද රථයේ කාන්තාවන් දෙදෙනෙකු සහ කුඩා ගැහැණු දරුවෙකු ගමන් කර ඇති බව සඳහන් වෙයි. එහිදී කාන්තාවන් දෙදෙනා සතුව තිබී හෙරොයින් ග්‍රෑම් 04යි මිලිග්‍රෑම් 270ක් සහ රුපියල් හාරලක්ෂ 22,600ක මුදලක් පොලීසිය බාරයට ගෙන ඇත. ත්‍රිරෝද රථයේ සිටි දරුවා පරික්ෂා කිරිමේදී ඇයගේ රහස් ප්‍රදේශයේ සගවා තිබී කුඩා පැකට් 08ක අඩංගු හෙරොයින් මිලිග්‍රෑම් 95 පොලීසිය විසින් සොයා ගෙන ඇති බව ද වාර්තා වෙයි. අත්අඩංගුවට ගත් කාන්තාවන් දෙදෙනා අම්බලන්ගොඩ ප්‍රදේශයේම පදිංචි සහෝදරියන් දෙදෙනෙකු බව පොලීසිය වැඩිදුරටත් පවසා සිටියේය. ත්‍රිරෝද රථයේ රියදුරු ද අත්අඩංගුවට ගෙන ඇති අතර ත්‍රිරෝද රථයද පොලීසිය බාරයට ගෙන තිබේ. අත්අඩංගුවට ගත් සැකකරුවන් අද බලපිටිය මහේස්ත්‍රාත් අධිකරණයට ඉදිරිපත් කිරිමට නියමිතය.", "URL": "https://sinhala.adaderana.lk/news.php?nid=99525", "Category": null, "Parent URL": null}