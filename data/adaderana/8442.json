{"Source": "Adaderana", "Timestamp": "May 17, 2010 07:35 am", "Headline": "බෙහෙත් ගැනීම‍ට කණ්ඩායමක් ඉන්දියාවට", "News Content": "රජයේ ‍රෝහල් වලට අවශ්‍ය ඖෂධ වර්ග 95 ක් මිලදී ගැනීම සඳහා විශේෂ නිලධාරීන් කණ්ඩායමක් අද ඉන්දියාව බලා පිටත්ව යන බව සෞඛ්‍ය අමාත්‍යාංශය පවසයි. මුම්බායි නුවරට යන එම කණ්ඩායම විසින් ඖෂධ සමාගම් වලින් මිල ගණන් කැඳවා ඇනවුම් භාරදීමට නියමිත අතර සතියක් තුළ එම ඖෂධ ලංකාවට ගෙන්වා ගැනීමට නියමිතය. ඉන්දියාවෙන් තවත් සේලයින් බෝතල් ලක්ෂ 6ක් පමණ ලබන සතිය තුළ ගෙන්වීමට නියමිත බව සෞඛ්‍ය අමාත්‍යාංශය සඳහන් කරයි. එය මාස 4කට පමණ ප්‍රමාණවත් බව අමාත්‍යාංශය පෙන්වා දෙයි. සේලයින් හිඟයට කඩිනම් පිළියමක් වශයෙන් පසුගිය සතියේ ගුවන් හමුදා යානා උපයෝගි කරගෙන ඉන්දියාවේ සිට සේලයින් තොගයක් ගෙන්වීමට සෞඛ්‍ය අමාත්‍යාංශය පියවර ගත්තේය.", "URL": "https://sinhala.adaderana.lk/news.php?nid=8442", "Category": null, "Parent URL": null}