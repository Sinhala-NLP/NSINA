{"Source": "Adaderana", "Timestamp": "April 10, 2013 03:44 pm", "Headline": "තොරතුරු දුන්නොත් රස්සාවෙන් දොට්ට", "News Content": "ඛනිජ තෙල් සංස්ථාවේ පාලනාධිකාරිය විසින් තමාට එරෙහිව ‍චෝදනා පත්‍රයක් ‍යොමුකර ඇති බව ඛනිජ තෙල් ජාතික සේවක සංගමයේ ලේකම් ආනන්ද පාලිත මහතා කියා සිටියි. අද (10) පෙරවරුවේ කෙළඹ දී පැවති මාධ්‍ය හමුවක් අමතමින් හෙතෙම මේ බව සඳහන් කළේය. ඒ ඛනිජ තෙල් සංස්ථාවේ තොරතුරු මාධ්‍යවලට හෙළි කිරීම තුළින් එම සමාගමට අපකීර්තියක් වී ඇති බවට සඳහන් කරමින් එලෙස චෝදනා නගා ඇති බව ආනන්ද පාලිත මහතා පැවසීය. නැවතත් එලෙස මාධ්‍යට කරුණු හෙළි කර සිටියහොත් රැකියාව අහිමිවිය හැකි බවට ද එහි සඳහන්ව ඇතැයි ඔහු කියා සිටියේය. බාල පෙට්‍රල් ගෙන්වීම් පිළිබඳ තමන් මාධ්‍යට කරුණු හෙළි කළ අතර ඒ තුළින් ඛනිජ තෙල් සංස්ථාව පිළිබඳ මහජනතාවගේ විශ්වාසය පළුදු කර ඇතැයි තමාට චෝදනා කර ඇති වග පාලිත මහතා පැවසීය. බාල ඩීසල් පිළිබඳ වූ වාර්තාව ඉදිරිපත් කිරීමට ඛනිජ තෙල් සංස්ථාව මේ වනතුරු ද අසමත්ව ඇතැයි ඔහු පෙන්වාදෙයි. දූෂණ, වංචනික ක්‍රියාවල දී නිහඬවන ලෙසට බල කිරීම මෙම චෝදනා පත්‍රයෙන් කරණු ලබන බලපෑම බව හෙ‍තෙම කියාසිටියි. ඛනිජතෙල් මිල පාලනය ඛනිජ තෙල් අමාත්‍යවරයා හෝ සංස්ථාව නොව, ගණන් මිනුම්වලට අනුව මුදල් අමාත්‍යංශය මගින් සිදුකරනු ලබන බව ආනන්ද පාලිත මහතා පවසයි. රජයට කිසිදු අලාභයක් නොවන පරිදි පෙට්‍රල් හා ඩීසල් ලීටරය රුපියල් 100 ත් භූමිතෙල් ලීටරය රුපියල් 84 ත් ලබාදිය හැකි බව ඔහු සඳහන් කළේය. 2012 පෙබරවාරි මස 10 වන දින තෙක් ක්‍රියාත්මක කළ මිල සූත්‍රය යළි ක්‍රියාවට නැංවිය යුතු බව ඒ මහතා පවසයි. තෙල් සංස්ථාව ණය ගැනීම් නිසා ණය බරින් වැඩිවී මහජන බැංකුව හා ලංකා බැංකුව බිඳ වැටීමේ දැඩි අවදානමක් පවතින බවද හෙතෙම සඳහන් කරයි. ඉන්ධන පිරිපහදුව ක්‍රියාත්මක කළේ නම් මීට වසරකට පෙර සිටම ඩොලර් බිලියන 2 ක් ඉතුරු කරගැනීමේ හැකියාව පැවතිය ද හෙජිං ගිවිසුම නිසාවෙන් එය සිදුකිරීමට නොහැකි වූ බවද හෙතෙම සඳහන් කළේය. කෙසේ වෙතත් බදු රහිතව ඉන්ධන ගෙනඒමට අවසර ලබාදිය යුතු බව ආනන්ද පාලිත මහතා ඉල්ලා සිටියි. ජනමතය සමග විපක්ෂ නායකත්වය ගොනු නොවන හෙයින් ආණ්ඩුව ජනතාවට බර පටවන බවත් හිටපු ජනාධිපතිනියගේ සාරි‍ පොටේ එල්ලී හෝ ජාත්‍යන්තරය මගින් රට අසරණ කර හෝ නායකත්වය ලබා ගත නොහැකි බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33167", "Category": null, "Parent URL": null}