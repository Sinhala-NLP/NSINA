{"Source": "Adaderana", "Timestamp": "October 22, 2013 05:40 pm", "Headline": "ලබන අවුරුද්දේ දැවැන්ත සංවර්ධන ව්‍යාපෘතිවලට අතගහනවා ", "News Content": "ලබන වර්ෂයේ දී ද දැවැන්ත සංවර්ධන ව්‍යාපෘති රැසක වැඩ ආරම්භ කිරීමට නියමිත බව ජනාධිපති මහින්ද රාජපක්ෂ මහතා පවසයි. දැනට වැඩ ආරම්භ කර ක්‍රියාත්මක මට්ටමේ පවතින සංවර්ධන ව්‍යාපෘති වලට අමතරව මෙම නව ව්‍යාපෘති ආරම්භ කරන බව ජනාධිපතිවරයා සඳහන් කළේය. 2014 වර්ෂයේ අයවැය සකස් කිරීමට අදාළව විවිධ පාර්ශවයන්ගේ අදහස් හා යෝජනා ලබා ගැනීමේ වැඩපිළිවෙළ යටතේ පාර්ලිමේන්තු මන්ත්‍රීවරුන්ගෙන් අදහස් සහ යෝජනා ලබා ගැනීම අද පෙරවරුවේ සිදුකෙරුණි. එම අවස්ථාවට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කර ඇත. මහාමාර්ග, විදුලිය, සංචාරක, ග්‍රාමීය කර්මාන්ත , වාරි කර්මාන්ත, සෞඛ්‍ය හා අධ්‍යාපන ක්ෂේත්‍රයන් තුළ ඉදිරියේදී ක්‍රියාත්මක කිරීමට අදහස් කරන වැඩපිළිවෙළ පිළිබඳ මෙහිදී දීර්ඝ ලෙස කරුණු සාකච්ජා වී ඇත. මේ සඳහා රජය නියෝජනය කරන සහ රජයට සහය දක්වන සියලූම මන්ත්‍රීවරුන් සහභාගී වී සිටි බව ජනාධිපති මාධ්‍ය අංශය සඳහන් කළේය. අදාළ මන්ත්‍රීවරුන් විසින් තම ප්‍රදේශ ආශ්‍රිතව ක්‍රියාත්මක කිරීමට අදහස් කරන සංවර්ධන ව්‍යාපෘති පිළිබඳවද යෝජනා ඉදිරිපත් කර ඇත.", "URL": "https://sinhala.adaderana.lk/news.php?nid=38318", "Category": null, "Parent URL": null}