{"Source": "Adaderana", "Timestamp": "February 7, 2019 03:52 pm", "Headline": "රුපියල් ලක්ෂ 20ක විදෙස් මත්පැන් තොගයක් සමඟ අයෙක් මාට්ටු", "News Content": "රුපියල් ලක්ෂ විස්සක් පමණ වටිනාකමකින් යුත් විදෙස් මත්පැන් තොගයක් අත්අඩංගුවට ගෙන තිබේ. කොළඹ නගරය සුරාබදු ස්ථානයේ නිලධාරීන්හට ලැබුණු තොරතුරකට අනුව විදේශීය මත්පැන් බෝතල් 200ක් අත්අඩංගුවට ගෙන ඇත. ඊයේ(06) පස්වරුවේ කොළඹ 07 ප්‍රංශ ජාතික ව්‍යාපාරිකයෙකුට අයත් සුවිසල් නිවසක දී මෙසේ මෙම බෝතල් අත්අඩංගුවට ගෙන තිබේ. මෙම නිවසේ අයිතිකරුවන ප්‍රංශ ජාතිකයා කොළඹ තවත් ස්ථානයක රටබීම විකිණීම සඳහා බලපත්‍රයකින් සමන්විත වූ ඉහල ගනයේ ආපනශාලාවක් පවත්වාගෙන යනු ලබන අයෙකු වේ. සුරාබදු නිලධාරීන් විසින් මෙම ස්ථානය වටලන අවස්ථාවේදී අදාල ප්‍රංශ ජාතිකයා තම කළමණාකරුව අත්අඩංගුවට ගැනීම සම්බන්ධව බලවත් විරෝධය පා ඇති බව අප වාර්තාකරු පවසයි. තවද මෙම නිවස තුල ප්‍රභූන්හට මත්පැන් බලපත්‍ර ස්ථානයක මෙන් විශාල මත්පැන් කවුන්ටරයක් පවත්වාගෙන ගොස් ඇත. තවද මෙහි ආරක්ෂාවට වටිනා වර්ගයේ විශාල සුනඛයෙක්ද ස්ථානගත කොට ඇති අතර අදාළ වැටලීමේදී මෙම විශාල සුනඛයා නිලධාරීන්ට මහත් බාධාවක් වී ඇත. කෙසේ හෝ නිලධාරීන් මෙම සුනඛයා ගරාජයකට දමා වසා දැමීමට සමත් වී ඇත. අත්අඩංගුවට ගන්නා ලද සැකකරු අද(07) මාලිගාකන්ද මහේස්ත්‍රාත් අධිකරණයට ඉදිරිපත් කිරීමට නියමිතය. මෙම වැටලීම සහකාර සුරාබදු කොමසාරිස් බස්නාහිර පළාත කේ.එම්.ජී.බණ්ඩාර, සුරාබදු අධිකාරී කොළඹ නගරය විජි. ගමනායක යන මහත්වරුන්ගේ නියෝග මත කොළඹ නගරය සුරාබදු ස්ථානයේ ස්ථානාධිපත් චානක නානායක්කාර මහතාගේ අධීක්ෂණයෙන් සුරාබදු පරීක්ෂක සුනිල් ජයසිංහ මහතාගේ මෙහෙයවීමෙන් සුරාබදු පරීක්ෂක ලක්මාල් සේනානායක, සුරාබදු නියාමකවරුන් විසින් සිදු කොට ඇත.", "URL": "https://sinhala.adaderana.lk/news.php?nid=103862", "Category": null, "Parent URL": null}