{"Source": "Adaderana", "Timestamp": "March 31, 2014 02:03 pm", "Headline": "දිවිහම ගනුදෙනුව නවතී - කතක් අතේ මාට්ටු", "News Content": "විල්පත්තුව ජාතික වනෝද්‍යානයේ දී වෙඩි තබා මරන්නට ඇතැයි සැක කෙරෙන දිවියෙකුගේ හමක් රුපියල් එක්ලක්ෂ 50,000ට විකිණීමට ගිය කාන්තාවක් අත්අඩංගුවට ගෙන තිබේ. පරසන්ගස්වැව, මැදගම ප්‍රදේශයේ දී එම දිවි සම විකිණීමට ගිය අවස්ථාවේ සැකකාර කාන්තාව ඊයේ පස්වරුවේ අත්අඩංගුවට ගත් බව පොලීසිය සඳහන් කළේය. ඇය සතුව තිබූ දිවි සම පොලිස් භාරයට ගෙන ඇති අතර එහි දිග අඩි 6යි අඟල් තුනක් පමණ වන බව වාර්තා වේ. සැකකාරිය දේවාරූඩයෙන් ශාස්ත්‍ර කියන බවට ප්‍රසිද්ධියට පත්ව සිටි කාන්තාවක් බවට ද සිදුකළ පරීක්ෂණ වලදී අනාවරණය වී ඇත. උතුරුමැද ජ්‍යෙෂ්ඨ නියෝජ්‍ය පොලිස්පතිවරයා යටතේ පවතින විශේෂ වැටලීම් ඒකකයක් මගින් උපාය දූතයින් යොදවා කාන්තාව අත්අඩංගුවට ගත් බව පොලීසිය සඳහන් කළේය. අත්අඩංගුවට ගත් කාන්තාවගෙන් සිදුකළ ප්‍රශ්න කිරිම් වලදී ඇය පවසා ඇත්තේ එම දිවි සම දඩයම්කරුවෙකු විසින් තමාට ලබාදුන් බවයි.", "URL": "https://sinhala.adaderana.lk/news.php?nid=42198", "Category": null, "Parent URL": null}