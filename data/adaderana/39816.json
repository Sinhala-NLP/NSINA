{"Source": "Adaderana", "Timestamp": "December 24, 2013 07:26 am", "Headline": " රට බාර දීමට අනාගත පරපුරක් ගොඩනැඟිය යුතුයි", "News Content": "රට බාරදීමට ශක්තිමත් අනාගත පරපුරක් ගොඩනැඟිය යුතු බව ජනාධිපති මහින්ද රාජපක්ෂ මහතා පවසයි. ජනාධිපතිවරයා පෙන්වා දෙන්නේ වසර තිහක ත්‍රස්තවාදය අවසන් කර සාමකාමී පරිසරයක් ගොඩනඟමින් සංවර්ධනයෙන් ද ඉදිරියට යන රට බාරදීමට ශක්තිමත් අනාගත පරපුරක් අවශ්‍යය බවයි. පිලිපීනයේ පැවති 10 වන අන්තර්ජාතික ගණිත හා විද්‍යා ඔලිම්පියාඩ් තරගාවලිය සඳහා සහභාගි වී ජයග්‍රහණය ලැබු සිසුන් අරලියගහ මන්දිරයේ දී හමුවු අවස්ථාවේ ජනාධිපති මහින්ද රාජපක්ෂ මහතා මෙම අදහස් පල කර තිබේ. ශ්‍රී ලංකාව නියෝජනය කරමින් අදාළ තරගාවලිය සඳහා සහභාගි වු සිසුන් රන් පදක්කම් 4ක්, රීදි පදක්කම් 7ක්, ලෝකඩ පදක්කම් 8ක් ලබා ගැනීමට සමත්වූහ. අන්තර් ජාතික ගණිත,විද්‍යා ඔලිම්පියාඩ් තරගාවලියකදී වැඩිම පදක්කම් සංඛ්‍යාවක් ලද ප්‍රථම අවස්ථාව මෙය වන අතර මෙවර තරගාවලියේ දෙවන ස්ථානය හිමිකර ගැනීමට ද ශ්‍රී ලංකාව සමත්ව තිබේ. විද්‍යා අංශයෙන් තරගාවලියට සහභාගී වු සියලුම රටවල් අභිබවා ඉහළම ලකුණු ලබාගැනීමට සමත් වුයේ බදුල්ල මධ්‍ය මහා විද්‍යාලයේ ප්‍රවීන් සුමනසේකර සිසුවායි. එමෙන්ම හොඳම සංස්කෘතික අංගයට හිමි ත්‍යාගය ද මෙවර ශ්‍රී ලංකාවේ විද්‍යා අංශයෙන් ඉදිරිපත් කරන ලද විශේෂාංගයට හිමිවිය. මෙම තරගාවලිය සඳහා සහභාගී වු සිසුන්ගේ දක්ෂතා අගය කළ ජනාධිපතිවරයා ඔවුන්ට පදක්කම් සහ සහතික පත් ප්‍රදානය කළ අතර ඊට සහය දැක්වු ගුරුභවතුන් ද ඇගයීමට ලක්කළ බව ජනාධිපති මාධ්‍ය අංශය සඳහන් කරයි. එහිදි වැඩිදුරටත් අදහස් දැක්වු ජනාධිපති මහින්ද රාජපක්ෂ මහතා සඳහන් කළේ ක්‍රීඩාවෙන් හෝ අධ්‍යාපනයෛන් ලෝකයේ අනෙකුත් රටවල් සමඟ තරග කර ජයග්‍රහණය ලබන්නන් ඇගයීමට ලක් කිරීම රජයේ වගකීම සහ යුතුකම බවයි.", "URL": "https://sinhala.adaderana.lk/news.php?nid=39816", "Category": null, "Parent URL": null}