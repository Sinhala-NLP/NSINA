{"Source": "Adaderana", "Timestamp": "June 18, 2010 03:41 pm", "Headline": "අවතැන්වූවන්ගේ සුබ සාධනයට අමෙරිකාවෙන් ආධාර ", "News Content": "උතුරේ අවතැන් කඳවුරුවල රැඳී සිටින ජනතාවගේ සුභ සාධන කටයුතු වෙනුවෙන් අමෙරිකාව ඩොලර් මිලියන 2 .25 සහනාධාර ලබාදී තිබේ. අවතැන් ජනතාව යළි පදිංචි කරවීමේ කටයුතු වලදී මෙම ආධාර ලබාදීමට නියමිත බව මෙරට අමෙරිකානු තානාපති කාර්යාලය සඳහන් කළේය. මෙම ආධාර මුදල් පවුල් 9,000 ක නිවාස අවශ්‍යතා වලදී සෙවිලි තහඩු වෙනුවෙන් යෙදවීමට නියමිත බව එම කාර්යාලය පවසයි. මෙරට පිහිටි එක්සත් ජාතීන්ගේ සරණාගත කොමිසමේ කාර්යාලය හරහා එම කටයුතු සිදුකෙරෙනු ඇත. 2009 වසරේ සිට මේ දක්වා මානූෂීය ආධාර වශයෙන් අමෙරිකානු ඩොලර් මිලියන 33ක මුදලක් ‍ශ්‍රි ලංකාවට ලබාදී ඇති බව අමෙරිකානු තානාපති කාර්යාලය සඳහන් කරයි. මේ අනුව උතුරු හා නැගෙනහිර ප්‍රදේශවල සංවර්ධන කටයුතු වෙනුවෙන් යුරෝපා කොමිසමට යූරෝ මිලියන 60ක ආධාර මුදලක් මෙරටට ලබාදීමට තීරණය කර ඇති බව වාර්තා වේ. එම ‍ප්‍රදේශවල ජන ජීවිතය නඟාසිටුවීමේ අරමුණින් මෙම ආධාර ලබාදීමට නියමිත බව සඳහන්ය.", "URL": "https://sinhala.adaderana.lk/news.php?nid=9083", "Category": null, "Parent URL": null}