{"Source": "Adaderana", "Timestamp": "June 11, 2016 04:20 pm", "Headline": "තැපැල් සේවකයින් අතිකාල සේවයෙන් බැහැරවෙයි", "News Content": "තැපැල් සේවකයින් අතිකාල මත රාජකාරි ඉටුකිරීමෙන් වැළකී සිටීමේ වෘත්තිය සමිති ක්‍රියාමාර්ගයක් ක්‍රියාත්මක කිරීමට තීරණය කර තිබේ.හෙට මධ්‍යම රාත්‍රීයේ සිට එම වෘත්තිය සමිති ක්‍රියාමාර්ගය ක්‍රියාත්මක කරන බව ඒකාබද්ධ තැපැල් වෘත්තිය සමිති පෙරමුණේ සම කැඳවුම්කරු එච්.කේ කාරියවසම් මහතා සඳහන් කළේය.දැනට ක්‍රියාත්මක බඳවා ගැනීමේ පටිපාටිය තැපැල් දෙපාර්තමේන්තුවේ රාජකාරි ස්වභාවයට නොගැලපීම නිසා සියලු තැපැල් සේවකයින්ගේ උසස්වීම්, බඳවා ගැනීම්, කාර්යක්ෂමතා කඩඉම් විභාග පැවැත්වීම දිනෙන් දින කල්යන බව ඒකාබද්ධ තැපැල් වෘත්තිය සමිති පෙරමුණ පවසයි. එමෙන්ම සාමාන්‍ය සේවා වාරයට අමතරව අතිකාල මත රාජකාරි ඉටු කිරීමේදී මිට පෙර අවස්ථානුකූලව ලබාදුන් ප්‍රසාද පැය ගෙවීම ද 3/2016 වැටුප් චක්‍රලේඛය මගින් නතර කර ඇති බව සඳහන්ය.මෙම ගැටළු ඇතුළු ඉල්ලීම් 14ක් සම්බන්ධයෙන් තැපැල්පතිවරයා සහ අමාත්‍යවරයා දැනුවත් කළ ද මෙතෙක් කිසිදු පිළිතුරක් ලබා නොදීම හේතුවෙන් වෘත්තිය සමිති ක්‍රියාමාර්ගයකට අවතීර්ණවන බව ඒකාබද්ධ තැපැල් වෘත්තිය සමිති පෙරමුණේ සම කැඳවුම්කරු එච්.කේ කාරියවසම් මහතා පැවසුවේය.", "URL": "https://sinhala.adaderana.lk/news.php?nid=60993", "Category": null, "Parent URL": null}