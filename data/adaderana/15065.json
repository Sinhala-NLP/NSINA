{"Source": "Adaderana", "Timestamp": "March 25, 2011 11:33 am", "Headline": "මැතිවරණ කොමිසම පිහිටුවන්නේ සෙසු ආයතන වල ඡන්දයෙන් පසුවයි", "News Content": "මැතිවරණය නොපැවැත්වූ පළාත් පාලන ආයතන වල ද මැතිවරණය පැවැත්වීමෙන් පසු ස්වාධීන මැතිවරණ කොමිසමක් පිහිටුවීමට කටයුතු කරන බව ජනාධිපති මහින්ද රාජපක්ෂ මහතා පවසයි. එමෙන්ම මැතිවරණ ක්‍රමය සංශෝධන කිරීම සිදුවන්නේද අදාළ මැතිවරණය පැවැත්වීමෙන් පසුව බව ජනාධිපතිවරයා ප්‍රකාශ කරයි. අද(25) අරලිය ගහ මන්දිරයේදී මාධ්‍ය ආයතන ප්‍රවෘත්ති අංශ ප්‍රධානීන් සමග පැවැති සාකච්ඡාවකදී හෙතෙම මේ බව සඳහන් ක‍ළේය. එමෙන්ම කොළඹ පළාත් පාලන ආයතන 05 ක් ඒකාබද්ධ කරමින් පිහිටුවන ලද අග නාගරික සංස්ථාව අදාළ පළාත් පාලන ආයතන වල මැතිවරණ පැවැත්වීමට බාධාවක් නොවන බව ද රාජපක්ෂ මහතා වැඩිදුරටත් කියා සිටියේය. කොළඹ මහ නාගරික ප්‍රදේශයට අයත් කොළඹ මහ නගර සභාව, දෙහිවල ගල්කිස්ස මහ නගර සභාව, ශ්‍රී ජයවර්ධනපුර කෝට්ටේ මහ නගර සභාව, කොළොන්නාව මහ නගර සභාව, කොටිකාවත්ත මුල්ලේරියාව ප්‍රාදේශීය සභාව යන පළාත් පාලන ආයතන පහකින් සමන්විතව මෙම නාගරික සංස්ථාව පිහිටුවනු ලැබීය.", "URL": "https://sinhala.adaderana.lk/news.php?nid=15065", "Category": null, "Parent URL": null}