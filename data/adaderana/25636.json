{"Source": "Adaderana", "Timestamp": "July 9, 2012 04:48 pm", "Headline": "කාම අපරාධ රැල්ල ගැන ජනාධිපතිවරයාටත් ප්‍රසිද්ධියේ කියන්න සිද්ධ වුණා", "News Content": "අද වන විට රට පුරා දක්නට ලැබෙන අපරාධ රැල්ල හේතුවෙන් දරුවන්ට පාරේ බැස යාමට නොහැකි තත්ත්වයක් උද්ගතව ඇතැයි ජනාධිපති මහින්ද රාජපක්ෂ මහතාට පවා ප්‍රසිද්ධියේ කියා පෑමට සිදුවු බව එක්සත් ජාතික පක්ෂය පවසයි. එම පක්ෂයේ මාධ්‍ය ප්‍රකාශක ගයන්ත කරුණාතිලක මහතා විපක්ෂනායක කාර්යාලයේදි අද පෙරවරුවේ පැවැති මාධ්‍ය හමුවකදි මේ බව කියා සිටියේය. රජයට සම්බන්ධ ඇතැම් මද කිපුණු ප්‍රාදේශීය දේශපාලනඥයින් මල් කැකුළු වැනි දරුවන් පසුගිය දිනවලදි බිල්ලට ගත් ආකාරය අනුව එය පැහැදිලි වන බව ඔහු පෙන්වා දෙයි. අකුරැස්ස හා තංගල්ල ප්‍රදේශවල පසුගියදා සිදුවු සිද්ධීන් ඊට උදාහරණ බවත් එම බාල අපරාධවලට සම්බන්ධ වී ඇත්තේ රජයට සම්බන්ධ ප්‍රාදේශීය දේශපාලනඥයින් බවත් ගයන්ත කරුණාතිලක මන්ත්‍රීවරයා සඳහන් කළේය. බලකාමයෙන් මත් වු රජය රටේ ජනතාව මේ වන විට දැඩි පීඩනයකට පත් කර මුදල් නැතැයි පවසමින් කෝටි ගණනින් මුදල් කාබාසිනියා කිරිම සඳහා නියමිත කාලයට පෙර පළාත් සභා මැතිවරණ කැඳවා ඇතැයි ද මන්ත්‍රීවරයා චෝදනා කරයි. එසේම රජය පිටරට සවාරි යමින් ජනතා මුදල් විනාශ කරන්නේ යැයි ද මේ ආකාරයට ක්‍රියාකරන රජයේ ආයු කාලය පිළිබඳ ප්‍රශ්නයක් මතුවන බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25636", "Category": null, "Parent URL": null}