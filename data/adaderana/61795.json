{"Source": "Adaderana", "Timestamp": "July 5, 2016 01:29 pm", "Headline": " සරසවි 2ක් ඉල්ලීම් ඉල්ලයි", "News Content": "ශ්‍රී ජයවර්ධනපුර විශ්වවිද්‍යාලයේ සිසුන් අට දෙනෙකුට පනවා ඇති පන්ති තහනම ඉවත් කර දෙන ලෙස ඉල්ලා එම විශ්වවිද්‍යාලයේ මහා ශිෂ්‍ය සංගමය උද්ඝෝෂණයක නිරත වෙයි.විශ්වවිද්‍යාලයීය පරිපාලන ගොඩනැගිල්ල ඉදිරිපිට එම උද්ඝෝෂණය පැවැත්වෙන බව ජයවර්ධනපුර විශ්වවිද්‍යාලයේ මහා ශිෂ්‍ය සංගමයේ සභාපති ප්‍රභාත් චතුරංග සඳහන් කළේය.සිසුන්දෙපිරිසක් අතර ඇති වු සුළු ගැටුමක් මුල් කරගනිමින් අත්තනෝමතික ලෙස මෙම පන්ති තහනම පනවා ඇති බව ඔහු පවසයි.ශිෂ්‍යාවන්ගේ නේවාසිකාගාරවල ආරක්ෂාව පිළිබඳ ගැටළු සහ සුබසාධන ගැටළු රැසක් පවතින අවස්ථාවක ඒවා යටපත් කිරීමේ අරමුණින් විශ්ව විද්‍යාලයේ පරිපාලනය විසින් මෙලෙස කටයුතු කරන බව ජයවර්ධනපුර විශ්වවිද්‍යාලයේ මහා ශිෂ්‍ය සංගමයේ සභාපති ප්‍රභාත් චතුරංග සඳහන් කළේය.මේ අතර සබරගමු විශ්වවිද්‍යාලයේ ආරම්භ කිරීමට නියමිත නව තාක්ෂණික පීඨය විශ්වවිද්‍යාල පරිශ්‍රය තුළ ඉදිකරන ලෙස බල කරමින් එම විශ්වවිද්‍යාලයේ සිසුන් පිරිසක් ද උද්ඝෝෂණ ව්‍යාපාරයක් ආරම්භ කර තිබේ.", "URL": "https://sinhala.adaderana.lk/news.php?nid=61795", "Category": null, "Parent URL": null}