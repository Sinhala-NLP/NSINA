{"Source": "Adaderana", "Timestamp": "February 1, 2011 03:07 pm", "Headline": "සියලු පළාත් පාලන ආයතනවල ජය රජයටයි", "News Content": "ඉදිරි පළාත් පාලන මැතිවරණයේ දී සියලු පළාත් පාලන ආයතනවල ජය රජයට හිමිවන බව තමාට විශ්වාස යැයි ශ්‍රී ලංකා නිදහස් පක්ෂයේ මහලේකම් මෛත්‍රීපාල සිරිසේන මහතා පවසයි. පවත්නා රජයට පළාත් පාලනවල බලය ලබාදීම සඳහා ජනතාව පෙළගැසෙමින් සිටින බව ඔහු සඳහන් කළේය. කොළඹ මහවැලි කේන්ද්‍රයේ දී අද(01) පැවති මාධ්‍ය හමුවකට සහභාගී වෙමින් මෛත්‍රීපාල සිරිසේන මහතා මෙම අදහස් පළ කළේය. භාණ්ඩ මිල පාලනය කිරීම සඳහා රජය ගත යුතු සෑම පියවරක්ම මේ වන විට ගෙන ඇති බව ඔහු ප්‍රකාශ කළේය. වෙළඳපොළේ එළවළු හිඟයට ප්‍රධානතම හේතු‍ව පසුගිය කාලයේ පැවති ආපදා තත්ත්වය බව අමාත්‍යවරයා‍ වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13913", "Category": null, "Parent URL": null}