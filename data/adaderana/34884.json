{"Source": "Adaderana", "Timestamp": "June 13, 2013 11:23 am", "Headline": "  කොමර්ෂල් බැංකුවෙන් දඹුලු විහාරයේ පහන් කණු පිළිසකර කෙරෙයි", "News Content": "මීට වසර 15 ට පෙර කොමර්ෂල් බැංකුව විසින් කළ ප‍්‍රජා සත්කාරක වැඩසටහන යළි පණ ගන්වමින් ඓතිහාසික රන්ගිරි දඹුළු විහාරයට පිවිසෙන මාර්ගයේ පිහිටි පහන් කණු 39 ක් පිළිසකර කිරීම බැංකුව විසින් සිදුකරනු ලැබීය. දඹුළු පුදබිමේ පිහිටි මෙම අලංකාර පහන් කණු 1998 දී ඉදිකරන ලද්දේ කොමර්ෂල් බැංකුව විසිනි. බැංකුව විසින් සිදුකරන ප‍්‍රජා සත්කාරක ව්‍යාපෘති තිරසාරව පවත්වා ගැනීමට බැංකුව කැපවී සිටින නිසා මෙම පහන් කණුවල තත්ත්වය බැංකුව විසින් මෑතකදී පරීක්ෂා කරන ලදී. මෙම පරීක්ෂාවේදී අනාවරණය වූයේ මෙම පහන් කණු පිළිසකර කර නැවත තීන්ත ආලේප කළ යුතු තත්ත්වයේ තිබෙන බවයි. මේ අනුව, මෙම පහන් කණු මුලින් තිබූ අලුත් ඒවා මෙන් පිළිසකර කිරීමට බැංකුව කටයුතු කරන ලදී. ඡායාරූපයේ දැක්වෙන්නේ මෙම පිළිසකර කිරීමට අදාළ සමරු ඵලකය කොමර්ෂල් බැංකුවේ දේපොළ හා සේවා අංශයේ සහකාර සාමාන්‍යාධිකාරී, නොයෙල් වික‍්‍රමසිංහ මහතා නිරාවරණය කරන ලද අන්දමයි. මෙම අවස්ථාවට රන්ගිරි දඹුළු විහාරයේ විහාරාධිපති පූජ්‍ය ඉනාමළුවේ සුමංගල හිමි, කොමර්ෂල් බැංකුවේ ආයතනික සමාජ වගකීම් සම්බන්ධීකාරක, ප‍්‍රියන්ති පෙරේරා මහත්මිය සහ දඹුල්ල කොමර්ෂල් බැංකු ශාඛාවේ කළමනාකරු, මනෝජ් ද සිල්වා යන උදවිය සහභාගි වූහ.", "URL": "https://sinhala.adaderana.lk/news.php?nid=34884", "Category": null, "Parent URL": null}