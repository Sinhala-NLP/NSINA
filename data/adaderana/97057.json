{"Source": "Adaderana", "Timestamp": "October 2, 2018 03:38 pm", "Headline": "කොළඹ-කටුනායක අධිවේගී පිවිසුම තාවකාලිකව වැසෙයි", "News Content": "නව කැලණි පාලම ඉදිකිරීම් කටයුත්තක් සඳහා කොළඹ-කටුනායක අධිවේගී මාර්ගයට පිවිසෙන මාර්ගය තාවකාලිව වසා දැමීමට තීරණය කර තිබේ. පෑලියගොඩ වටරවුම අසලින් කොළඹ-කටුනායක අධිවේගී මාර්ගයට පිවිසෙන මෙම මාර්ගය ඔක්තෝබර් 4 සිට ඔක්තෝබර් 20 දක්වා තාවකාලිකව වසා දමන බව කැලණි පාලම ඉදිකිරීමේ ව්‍යාපෘති අධ්‍යක්ෂ විසින් දන්වා තිබේ. ඒ අනුව, කොළඹ-කටුනායක අධිවේගී මාර්ගයේ වාහන සුපුරුදු පරිදි ගමන් කළ හැකි අතර,පෑලියගොඩ වටරවුම අසලින් කටුනායක දෙසට ගමන් ගන්නා මහජනතාව සහ රියදුරන් සඳහා එම කාල සීමාව තුළ විකල්ප මාර්ග භාවිතා කළ හැකි බව පොලීසිය පවසයි. ජපන් මිත්‍රත්ව පාලම ඔස්සේ, පෑලියගොඩ වටරවුම අසලින් අධිවේගී මාර්ගයට ඇතුළු වීම සඳහා පැමිණෙන වාහන කොළඹ-මීගමුව (කැපිටල් A3)ඇති පිවිසුම ඔස්සේ කොළඹ-කටුනායක අධිවේගී මාර්ගයට(E3)පිවිසිය හැක. එසේත් නොමැති නම් පෑලියගොඩ සිට පෑලියගොඩ වටරවුම අසලින් අධිවේගී මාර්ගයට ඇතුළු වීම සඳහා පැමිණෙන වාහන, කොළඹ-නුවර මාර්ගයේ (A1) තොරණ හංදියේ ඇති පිවිසුම ඔස්සේ අධිවේගී මාර්ගයට (E3)පිවිසිය හැක.", "URL": "https://sinhala.adaderana.lk/news.php?nid=97057", "Category": null, "Parent URL": null}