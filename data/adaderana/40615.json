{"Source": "Adaderana", "Timestamp": "January 24, 2014 04:35 pm", "Headline": "මන්නාරම - මැදවච්චිය මාර්ගය පැය 5ක් වැසෙයි ", "News Content": "මන්නාරම - මැදවච්චිය ඒ 14 ප්‍රධාන මාර්ගය ලබන ඉරිදා දිනයේ පැය කිහිපයක් තාවකාලිකව වසා තැබෙන බව පොලීසිය මහ ජනතාවට දැනුම් දෙයි. එදින පෙරවරු 10.00 සිට පැය 05ක පමණ කාලයක් අදාළ මාර්ගය වසා තැබෙන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහන මහතා පවසයි. මන්නාරම - මැදවච්චිය මාර්ගයේ කිලෝමීටර් 24 කණුව ආසන්නයේ සහ කිලෝමීටර් 60 කණුව ආසන්නයේ ප්‍රධාන මාර්ගය හරහා දුම්රිය මාර්ගය ඉදිකිරීමේ කටයුතු හේතුවෙන් මෙම පියවර ගත් බව මාධ්‍ය ප්‍රකාශකවරයා සඳහන් කරයි. ඒ අනුව අදාළ කාලය තුළ එම මාර්ගය භාවිතා කරන රියදුරන් මැදවච්චියේ සිට මන්නාරම දෙසට ගමන් කර මඩු මන්සන්ධියේ සිට මඩු පල්ලිය දක්වා ගොස් ආන්දන්කුලම මාර්ගය ඔස්සේ මන්නාරම දක්වා ගමන් කළ හැකි බව පොලීසිය දැනුම් දෙයි.", "URL": "https://sinhala.adaderana.lk/news.php?nid=40615", "Category": null, "Parent URL": null}