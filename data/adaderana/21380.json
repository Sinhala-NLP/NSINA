{"Source": "Adaderana", "Timestamp": "January 14, 2012 02:34 pm", "Headline": "ප්ලාස්ටික් ඇසුරුම් නීතිය හෙට සිට යළිත්", "News Content": "එළවළු හා පළතුරු ප්‍රවාහනයේ දී ප්ලාස්ටික් හෝ දැව ඇසුරුම් භාවිත කිරීමේ නීතිය හෙට(15) සිට යළිත් ක්‍රියාත්මක‍ ‍කරන බව ‍සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. එහෙත් දින කිහිපයක් යනතෙක් ඒ සම්බන්ධයෙන් වන වැටලීම් දැඩි ලෙස ක්‍රියාත්මක නොකිරීමට තීරණය කර ඇති බව එම අමාත්‍යාංශයේ ලේකම් සුනිල් එස්. සිරිසේන මහතා සඳහන් කළේය. ඇසුරුම් කූඩ භාවිත කිරීමේ නීතිය සම්බන්ධයෙන් ගොවීන් ඇතුළු වෙළඳුන් තවදුරටත් දැනුවත් කිරීමට අවශ්‍ය පියවර ගන්නා බව ඔහු පැවසුවේය. තෝරාගත් එළවළු වර්ග කිහිපයක් සඳහා පමණක් ඇසුරුම් කූඩ භාවිතය මේ වන විට හඳුන්වා දී ඇති අතර ඒ සඳහා අවශ්‍ය පහසුකම් ගොවීන්ට ලබාදීමට රජය ‍පියවර ගෙන තිබේ. පසුගිය දෙසැම්බර් මස 11 වැනිදා මධ්‍යම රාත්‍රියේ සිට ඇසුරුම් කූඩ භාවිත කිරීමේ නීතිය අනිවාර්ය කළ අතර එහිදි පැන නැගුණු ගැටලුකාරී තත්ත්වයක් හේතුවෙන් ඒ සඳහා මසක සහන කාලයක් ලබාදීමට ජනාධිපතිවරයා උපදෙස් ලබාදුන්නේය.", "URL": "https://sinhala.adaderana.lk/news.php?nid=21380", "Category": null, "Parent URL": null}