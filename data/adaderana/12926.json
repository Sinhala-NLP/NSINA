{"Source": "Adaderana", "Timestamp": "December 17, 2010 04:32 pm", "Headline": "ෆොක්ස්ගේ සංචාරයට සියලු පහසුකම් සලසා තිබුණා", "News Content": "බ්‍රිතාන්‍ය ආරක්ෂක ලේකම් ලියම් ෆොක්ස් මහතාගේ මෙරට සංචාරය සඳහා අවශ්‍ය සියලු පහසුකම් රජයේ මැදිහත් වීමෙන් සලසා තිබූ බව විදේශ කටයුතු අමාත්‍යාංශය පවසයි. ලියම් ෆොක්ස් මහතා පෞද්ගලික සංචාරයක් වශයෙන් මෙරටට පැමිණීමට නියමිතව තිබුණ ද රාජ්‍ය තාන්ත්‍රික වශයෙන් ඔහුගේ තත්ත්වය සහ ඔහු සහභාගී වන උත්සවයේ වැදගත්කම සලකා බලා අවශ්‍ය පහසුකම් සැලසීමට කටයුතු කර තිබූ බව නිවේදනයක් නිකුත් කරමින් එම අමාත්‍යාංශය සඳහන් කරයි. දැනට ලියම් ෆොක්ස් මහතාගේ සංචාරය කල්ගොස් ඇති බැවින් ඔහු නැවත පැමිණෙන අවස්ථාවක දී හෝ අදාළ පහසුකම් සැලසීමට සූදානම් බව විදේශ කටයුතු අමාත්‍යාංශය අවධාරණය කරයි. හෙට(18) දිනයේ පැවැත්වීමට නියමිතව තිබූ හිටපු විදේශ අමාත්‍ය ලක්ෂ්මන් කදිර්ගාමර් මහතාගේ ගුණ සමරු දේශනය සඳහා ලියම් ෆො‍ක්ස් මහතා මෙරටට පැමිණීමට නියමිතව තිබුණි. එහෙත් පසුව තම සංචාරය කල්දැමිමට සිදුවන බව ඔහු දැනුම් දී තිබුණි. ලියම් ෆොක්ස් මහතාගේ ශ්‍රි ලංකා සංචාරයට බ්‍රිතාන්‍ය විදේශ ලේකම්වරයා විරෝධය පළ කර තිබූ බව ද විදෙස් මාධ්‍ය වාර්තා කර තිබුණි. ෆොක්ස් මහතාගේ ගල්ෆ් කලාපීය සංචාරයට සමගාමීව නිල සංචාරයක් සඳහා ඔහු ශ්‍රී ලංකාවට පැමිණෙන බව කෙසේවෙතත් ලියම් ෆොක්ස් මහතාගේ ප්‍රකාශකයෙකු සඳහන් කර ඇත.", "URL": "https://sinhala.adaderana.lk/news.php?nid=12926", "Category": null, "Parent URL": null}