{"Source": "Adaderana", "Timestamp": "July 9, 2014 03:26 pm", "Headline": "මත්ද්‍රව්‍ය ජාවාරම් මැඬලීමට පොලිස් මූලස්ථානයත් වැඩ අරඹයි", "News Content": "මත්ද්‍රව්‍ය ජාවාරම් සම්බන්ධයෙන් වැටලීම් සිදුකිරීම සඳහා පොලිස් මූලස්ථානය විසින් නව වැඩපිළිවෙළක් ක්‍රියාත්මක කර තිබේ. නීති විරෝධී මත්ද්‍රව්‍ය ජාවාරමේ නිරත වන පුද්ගලයින් හඳුනාගැනීම සඳහා අනුගමනය කළ යුතු ක්‍රියාමාර්ග ඇතුළත් විශේෂ චක්‍රලේඛයක් මේ වනවිටත් පොලිස් මුලස්ථානය මගින් නිකුත් කර ඇත. නව වැඩපිළිවෙළ යටතේ මත්ද්‍රව්‍ය ජාවාරම් සම්බන්ධයෙන් තොරතුරු රැස්කිරීමට නියමිත අතර පොලිස් පරීක්ෂකවරයෙකු යටතේ බුද්ධි තොරතුරු අංශයක් ස්ථාපිත කිරීමට නියමිත බව ද පොලිස් මුලස්ථානය පවසයි. ඒ අනුව පසුගිය වසර 05 ක කාලය තුළ හෙරොයින් සහ නීති විරෝධී මත්ද්‍රව්‍ය ජාවාරම් සම්බන්ධයෙන් අත්අඩංගුවට ගන්නා ලද සහ ඇප මත නිදහස්ව සිටින පුද්ගලයින්ගේ තොරතුරු පොලිස් ස්ථාන මට්ටමෙන් ලබා ගැනීමට නියමිතය. එමෙන්ම ප්‍රදේශයේ සිටින මත් කුඩු භාවිතයට ඇබ්බැහි වුවන් හඳුනාගැනීම හා මත්ද්‍රව්‍ය ජාවාරම් සඳහා අනුබල දෙන බවට පිළිගත හැකි පුද්ගලයින් හඳුනාගැනීමට බලාපොරොත්තු බව ද පොලිස් මුලස්ථානය පවසයි. ඉන් අනතුරුව පොලිස් මුලස්ථානය මගින් විශේෂ වැටලීම් කණ්ඩායම් යොමුකර මත්ද්‍රව්‍ය ජාවාරම්කරුවන් අත්අඩංගුවට ගැනීම සඳහා කටයුතු කරන බව පොලිස් මුලස්ථානය කියයි.", "URL": "https://sinhala.adaderana.lk/news.php?nid=44543", "Category": null, "Parent URL": null}