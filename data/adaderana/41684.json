{"Source": "Adaderana", "Timestamp": "March 10, 2014 02:01 pm", "Headline": "මේ ආණ්ඩුව දඩේටත් බදු ගහනවා", "News Content": "මෙතරම් දඩගහන, බදුගහන ආණ්ඩුවක් ලොව කොහේවත් නැති බව ජ.වි.පෙ. නායක,පාර්ලිමේන්තු මන්ත්‍රී අනුර කුමාර දිසානායක මහතා පවසයි. එසේ වුවද ජනතාවට දඩගසා බදුගසා එක් රැස්කර ගන්නා මුදල් ටික හොරාකන බව මන්ත්‍රීවරයා කියා සිටියේ කිරිබත්ගොඩ නගරයේ පැවති රැස්වීමකදීය. එහිදී ඔහු මෙසේද සඳහන් කළේය. ආණ්ඩුවේ මාධ්‍ය ආයතනවල ප‍්‍රවෘත්ති පවුලේ ටෙලි නාට්‍යයක් බවට පත්වෙලා. පළමුවෙන්ම ප‍්‍රධාන නළුවා එනවා. ඊළඟ පි‍්‍රයම්බිකාව. ඊටත් පස්සේ මන්තී‍්‍ර කොළුවා. ඊට පස්සේ මල්ලිලා දෙන්නා. ඊටත් පස්සේ කී‍්‍රඩා ප‍්‍රවෘත්ති. එතනින් නාට්‍යය ඉවරයි. උදේ හතට මැති ඇමතිවරු ඇවිත් කියනවා රටේ ආර්ථිකය නැගලා යනව කියලා. බර වචන දමමින් විග‍්‍රහ කරනවා. ආණ්ඩුවේ ඉස්පිරිතාලේ බෙහෙත් ටික නැහැ. අධ්‍යාපනයට මුදල් කපනවා. තරුණ තරුණියන්ගේ අතේ මගුල් මුදුව නැහැ. රත්තරං බඩුටික බැංකුවේ තියලා. රට දැවැන්ත ආර්ථික කඩාවැටීමකට ලක්වෙලා. ඉතිහාසයේ කවරදාකටත් වඩා බරපතළ තත්ත්වයකට රට ඇදලා දාලා තියෙනවා. ණය පොලී වාරික ටික ගෙවාගන්න ආදායම ප‍්‍රමාණවත් නැහැ. රාජ්‍ය සේවකයින්ට පඩි ගෙවන්න ලංකා බැංකුවෙන් ණයට අරගෙන. 2012.12.26 වනදා වනවිට භාණ්ඩාගාරය හිස් වෙලයි තිබුණේ. ඒ විතරක් නෙවෙයි, බැංකු අයිරාව මිලියන 76,000ක්. මුළු ආණ්ඩුවම දුවන්නේ බැංකු අයිරාවෙන්. දැන් රටේ ජනතාවට වෙලා තිබෙන්නේ ආණ්ඩුවට වෙලා තිබෙන දේමයි. දැන් ආණ්ඩුව සල්ලි හොයන්න බදු ගහනවා. දඩ ගහනවා. කොත්තමල්ලි ටිකේ ඉඳලා සීනි, පරිප්පු, කහ කුඩු, සුදුලූනු, හැම දේටම බදු ගහනව. රාජපක්‍ෂ මහත්තයා බලයට එනකොට රුපියල් 1000ක බඩු මල්ලක් ගන්න කොට ආණ්ඩුවට රුපියල් 100ක බද්දක් ගෙව්වා. 900ක තමයි බඩු ගෙනාවේ. දැන් ආණ්ඩුවට ගෙවන බද්ද 400ක් දක්වා වැඩි වෙලා. ගෙදර ගේන්නේ 600ක බඩු මල්ලක්. ලෝකයේ කිසිම රටක ආහාර ද්‍රව්‍යවලට මේ තරම් බදු ගහන්නේ නැහැ. ජනතාව කනබොන දේවල්වලට බදු ගහලා රටක් පාලනය කරන නායකයෝ වෙන කොහොවත් නැහැ. අඩුම තරමේ දුවා දරුවන්ට බොන්න දෙන කිරි පැකට් එකවත් අතඇරලා නැහැ. ඒකටත් බදු ගහනවා. යුරෝපයේ, මැද පෙරදිග රටවල්වල ජනතාවගේ ප‍්‍රධාන ආහාරයට බදු ගහන්නේ නැහැ. මහින්ද රාජපක්‍ෂ බලයට එනකොට 2.50ට තිබුණු ප්ලේන්ටිය දැන් 22.50යි. රුපියල් 5ට තිබුණු කිරි තේ එක 35යි. ජනතාවගේ අත්‍යාවශ්‍ය ආහාරපානවලට මේ තරම් බදු ගහන රටක් ලෝකයේ වෙන කොහේවත් නැහැ. මේ රටේ පාලකයෝ ලැජ්ජා වෙන්න ඕනැ. ඊළඟ ආණ්ඩුවේ ප‍්‍රධාන ආදායම් මාර්ගය ජනතාවට දඩ ගහන එකයි. මේ රටේ දඩ නොකාපු කව්වරු හරි ඉන්නවද? පොලිස් නිලධාරීන් යොදවන්නේ දඩ එකතු කරන්න විතරයි. පොලිස් නිල දඩ ටාගට් දෙනවා. දැන් පොලීසිය දඩ කෙළියේ. ඒ විතරක් නෙවෙයි, පොලීසියේ නිලධාරීන්ගේ සියලූම පහසුකම් කපලා තිබෙන්නේ. ඒ මදිවාට පරිසර පොලීසියක් කියලා නම් කරලා බුලත් කාලා කෙළ ගැහුවත් සරමට යටින් ඇඳුමක් නැති වුණත් ජනතාවට දඩ ගහනවා. ඒ විතරක් නෙවෙයි මේ ආණ්ඩුව දඩේටත් බදු ගහනවා. යම්කිසි පුද්ගලයෙක් 1000ක දඩ මුදලක් ගෙවනකොට ඒ වෙනුවෙන් අමතරව රුපියල් 100ක බද්දක් ගෙවන්න ඕනෑ. මේ තරම් දඩ ගහන බදු ගහන ආණ්ඩුවක් මේ රටේ තිබිලා නැහැ. උප්පැන්න සහතිකයට, කසාද සහතිකයට, මරණ සහතිකයට ගාස්තු වැඩිකරනවා. මේ ආණ්ඩුව හරියට කප්පම්කරයෙක් වගේ. ජනතාවට දඩ ගහලා, බදු ගහලා එකතු කරන සල්ලි ටික හොරා කනවා. පවුල සහ පවුල වටේ ඉන්න කල්ලිය කෝටි ගණන් හොරා කනවා මදිවාට කෝටි ගණන් මහජන ධනය විනාශ කරනවා. නාමල් රාජපක්‍ෂ ලක්‍ෂ 933ක රේසින් කාර් ගෙනාවා. කොහෙන්ද මේ තරම් සල්ලියක්. පුතා කාර් ටික ගේනකොට තාත්තා අයවැයෙන් බදු සහනයක් දුන්නා. නාමල්ට දුන්නු බදු සහනය ලක්‍ෂ 2022යි. පුතාට එහෙම සලකන අතරේ ඒ වසරෙම අයවැයෙන් රාජ්‍ය සේවකයන්ට වැඩි කළේ රුපියල් 750යි. අපේ රටේ නායකයා රට සවාරි යනකොට වෙනම ගුවන් යානයක් අරගෙන යනවා. බලයට ආපු දවසේ ඉඳලා ශී‍්‍ර ලංකන් ගුවන් සමාගමේ ඒ 321 ලොකුම යානය අරගෙන තමයි රට සවාරි යන්නේ. එක ගමනකට පමණක් ලක්‍ෂ 700ක් 800ක් වැයවෙනවා. පහුගියදා චීනෙට ගියපු සංචාරයේදී ගුවන් තොටුපළේ යානය නවත්වා තැබීම සඳහා පමණක් ලක්‍ෂ 300ක පමණ ගාස්තුවක් ගෙවන්න සිද්ධ වුණා. ඉන්දියාව, ඇමරිකාව වගේ රටවල්වල නායකයින් තමන්ගේ බලය පෙන්වන්න වෙනම ගුවන් යානාවලින් රට සවාරි යනවා. නමුත් අපි වෙන රටවලින් හිඟා කන්න යන්නෙත් වෙනම ගුවන් යානා අරගෙන. ඒ වගේම මේ පවුලේ අය ගමන් බිමන් යන්නේ කොහේද? හෙලිකොප්ටර්වලින් එක එක තැන්වලට යන අතරේ ගොඩබිමින් හමුදාවෙන් ගාඞ් දාලා කන්ටේනර්වල පටවාගෙන කාර් දෙක අරන් යනවා. ඒ විදියට තමයි ජනතා මුදල් කාබාසිනියා කරන්නේ. අපේ රටේ නායකයාට කොළඹ විතරක් මන්දිර දෙකයි. ලෝකයේ අග නගරයක මන්දිර දෙකක ජීවත් වෙන්නේ මේ රටේ නායකයා පමණයි. අගමැතිට හදපු අරලියගහ මන්දිරේත් ජනාධිපති මන්දිරයත් නඩත්තු කරන්නේ එක පුද්ගලයෙක් වෙනුවෙන්. ඒ විතරක් නෙවෙයි, අනුරාධපුර, නුවර, නුවරඑළිය, කතරගම හැම තැනම මන්දිර තිබෙනවා. යාපනයේ අලූත් එකක් හදන්න යනවා. එහෙම ජීවත් වෙන ගමන් වනාතමුල්ලේ ජනතාවට කියනවා වර්ග අඩි 350ක ජීවත් වෙන්න කියලා. මේතරම් ජනතා මුදල් නාස්ති කරන නායකයෝ තවත් නැහැ. මහජන මුදල් පිළිබඳව කිසිම හැඟීමක් නැහැ. රටේ නීතිත් වෙනස් කරලත් මුදල් හොරා කනවා. අද රටේ නීතිය වල් වැදිලා. රටක් ඉදිරියට යන්න ඒ රටේ නීතය සාධාරණව කි‍්‍රයාත්මක වෙන්න ඕනෑ. අද රටේ පාලකයාගේ කැමැත්ත නීතිය බවට පත්වෙලා. මාවනැල්ල ප‍්‍රාදේශීය සභාවේ සභාපති මුදල් වංචා කරලා වසර 5කට බරපතළ වැඩ සහිතව දඬුවමක් දුන්නා. අඩුම තරමේ බන්ධනාගාර බස් එකටවත් නැග්ගේ නැහැ. ජනාධිපති සමාව දුන්නා. සමන් දේවාලයේ බස්නායක නිළමේ කාන්තාවක් ඝාතනය කරලා දඬුවමට ලක් වුණා. ජනාධිපති සමාව දුන්නා. ඒ විතරක් නෙවෙයි. වැරදි කරන අයට ජනාධිපතිවරයා උපදේශක කම් නීති උපදේශකකම් ලබාදෙනවා. නීතිය නැති රටක් වැඩක් තියෙනවද? කාටත් එක සමානව නීතිය කි‍්‍රයාත්මක වෙන රටක් හදන්න ඕනෑ. එහෙම රටක් හදන්න සටනක් ඕනේ නැද්ද? අපිට තිබෙන්නේ ඇඟේ හයිය නොවෙයි, අප පිටුපසින් දැවැන්ත ව්‍යාපාරයක් තිබෙනවා. ඒ හඬ තමයි අපි ප‍්‍රකාශයට පත් කරන්නේ. දැවැන්ත කැපකිරීම්, ධෛර්යය, ශක්තිය, දැනුම, පිරුණු දැවැන්ත ව්‍යාපාරයක් තමයි අපිට තිබෙන්නේ. දැන් ආණ්ඩුව විදුලි පුටුවක් ගැන කියනවා. යුද අපරාධ ගැන, ජාත්‍යන්තර පරීක්‍ෂණ කරන්න නම් එක්සත් ජාතීන්ගේ ප‍්‍රඥප්තියට අත්සන් කරලා තිබෙන්න ඕනෑ. ඒ නිසා මහින්ද රාජපක්‍ෂ නෙවෙයි සාමාන්‍ය සෙබළෙක්වත් ජාත්‍යන්තර යුධ අධිකරණයට ගෙනියන්න බැහැ. ඉරාකයේ ජනාධිපතිවරයාටත් යුද අපරාධ චෝදනා එල්ල කළේ ඒ රටේ තිබුණු අධිකරණයෙන්. ඒ නිසා මේ කියන්නේ පට්ට පල් බොරු. ඒ අනතුරින් ගැලවෙන්න නම් රටට හොඳ තානාපති සේවයක් තිබෙන්න ඕනැ. නමුත් තානාපතිවරු ලෙස පත්කර යවා තිබෙන්නේ රාජපක්‍ෂ පවුලේ ඥාතීන්. පළාත් සභා පරාජිතයින්. වැඩකරන ජනතාවට වෙඩි තියලා මරණවල වගකීම බාරගත් පොලිස් නිලධාරීන්. ඒ නිසා රට විශාල අනතුරකට ලක්වෙලා තිබෙනවා. ජ.වි.පෙ. සමඟ සැබෑ ජනතා බලවේගයක අවශ්‍යතාවය තිබෙන්නේ ඒ නිසායි.", "URL": "https://sinhala.adaderana.lk/news.php?nid=41684", "Category": null, "Parent URL": null}