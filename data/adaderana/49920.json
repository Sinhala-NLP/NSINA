{"Source": "Adaderana", "Timestamp": "March 12, 2015 11:58 am", "Headline": "යුද නායකයින් අත්අඩංගුවට ගන්න විධායක සභාවට තියෙන නීතිමය පදනම මොකක්ද?", "News Content": "දැන් මේ ආණ්ඩුව යුද්ධය ජයග්‍රහණය කළ නායකයින් අත්අඩංගුවට ගැනීමට කටයුතු කරමින් සිටින බව ජාතික නිදහස් පෙරමුණේ මාධ්‍ය ප්‍රකාශක එම්. මුසම්මිල් පවසයි.හිටපු ආරක්ෂක ලේකම් ගෝඨාභය රාජපක්ෂ මහතා අත්අඩංගුවට ගැනීමක් සම්බන්ධයෙන් ජාතික විධායක සභාවේ සාකච්ඡාවී ඇති බව අද (13) කොළඹ පැවති මාධ්‍ය හමුවකදී හෙතෙම සිහිපත් කළේය.ගෝඨාභය රාජපක්ෂ මහතා අත්අඩංගුවට ගත යුතු බවට රාජිත සේනාරත්න අමාත්‍යවරයාද,වික්‍රමබාහු කරුණාරත්න මහතාද කරුණු දක්වා ඇති බව ඔහු පෙන්වාදුන්නේය.එවැනි අත්අඩංගුවට ගැනීමක් සිදුකිරීමකට අදාළව සාකච්ඡා කිරීමට හා තීන්දු තීරණ ගැනීමට විධායක සභාවට පවත්නා නෛතිකමය බලය කුමක්දැයි මුසම්මිල් මහතා මෙහිදී ප්‍රශ්න කළේය.හිටපු නාවික හමුදා මාධ්‍ය ප්‍රකාශකගේ සිට හිටපු නාවික හමුදාපති වසන්ත කරන්නාගොඩ දක්වාම උදවියගෙන් මීට ප්‍රථම ප්‍රශ්න කළ බවද ඔහු සිහිපත් කළේය.කැලම් මැක්රේ ට වී.අයි.පී මාර්ගයෙන් ඇවිත් එල්.ටී.ටී.ඊ හිතවාදී වාර්තා චිත්‍රපට නිර්මාණය කිරීමට අවසර ලබාදෙද්දී,කොටි සාමාජිකයින් නිදහස් කරද්දී යුද නායකයින් අත්අඩංගුවට ගැනීමට සැලසුම් කිරීම ඉතාම කනගාටුදායක බව ඔහු අවධාරණය කළේය.මහබැංකුවේ සිදුව ඇති වංචාව කෝටි 270 ට වැඩි බවට මේවන විට මාධ්‍ය වාර්තා පළවන බවත්,අනුර කුමාරලා තම ‍ගෝලයින් ලවා මේ සම්බන්ධයෙන් මාධ්‍ය හමු පවත්වමින් සිටිනවා විනා තමන් නියෝජනය කරන විධායක සභාවේදී ඒ පිළිබඳ ප්‍රශ්න නොකරන්නේ මන්දැයි හෙතෙම සඳහන් කළේය.", "URL": "https://sinhala.adaderana.lk/news.php?nid=49920", "Category": null, "Parent URL": null}