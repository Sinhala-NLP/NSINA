{"Source": "Adaderana", "Timestamp": "May 24, 2011 06:14 pm", "Headline": "සක්‍රීය හමුදා සේවයේදී දේශපාලන ඇඟලිගැසීම්වලට යටවුණේ නෑ", "News Content": "තමා සක්‍රිය යුද හමුදා සේවයේ කටයුතු කළ අවධියේ කිසිදු ආකාරයක දේශපාලන ඇඟිලි ගැසීමකට යටත් නොවූ බව සරත් ෆොන්සේකා මහතා කොළඹ මහාධිකරණය හමුවේ අද ප්‍රකාශ කළේය. සුදුකොඩි නඩුව අද කැඳවූ අවස්ථාවේ විත්ති කූඩුවේ සිට සිය ප්‍රකාශය ඉදිරිපත් කළ සරත් ෆොන්සේකා මහතා පැවසුවේ යුද හමුදාව තුළ ජයග්‍රාහී මානසිකත්වයක් ගොඩනැඟීමට තමන් දැරූ උත්සහය තිස් වසරක යුද්ධය ජයගැනීමට ඉවහල් වූ බවයි. යුද්ධය මෙහෙයවීම සඳහා නිලධාරීන් පත්කිරීමේ දී ජ්‍යෙෂ්ඨත්වයට වඩා දක්ෂතාවයට තමා ප්‍රමුඛත්වය ලබාදුන් බව ඔහු එහිදී ප්‍රකාශ කළේය. ශවේන්ද්‍ර සිල්වා වැනි නිලධාරීන් යුද හමුදාවේ කැපී පෙනෙ‍න තත්ත්වයට පත්වූයේ එහි ප්‍රතිඵලයක් වශයෙන් බවද සරත් ෆොන්සේකා මහතා එහදී සිහිපත් කළේය. යුද්ධයේ අවසන් දිනවල තමා චීනයේ නිල සංචාරයක නිරත වී සිටියද ප්‍රභාකරන් ඇතුළු ත්‍රස්තවාදීන් නායකයින් සියලු දෙනා විනාශ කිරීම දක්වා වූ සියලු මෙහෙයුම්වලට නායකත්වය ලබාදුන් බව ඔහු අධිකරණය හමුවේ සඳහන් කළේය. යුද ගැටුම්වලදී එල්.ටී.ටී.ඊ නැව් 10 න් 8 ක්ම විනාශ කිරීමට නාවික හමුදාව වෙත බුද්ධි තොරතුරු ලබාදුන්නේ යුද හමුදාව බවත් තමා කිසිදු අවස්ථාවක මෙරට හමුදාව හෝ රට පාවාදීමට කටයුතු කර නොමැති බවත් සරත් ෆොන්සේකා මහතා එහිදී වැඩිදුරටත් ප්‍රකාශ කළේය.. සුදු කොඩි ප්‍රකාශය පිළිබඳ නඩුව හෙට දිනයේද යළි විභාගයට ගැනීමට නියමිතය.", "URL": "https://sinhala.adaderana.lk/news.php?nid=16306", "Category": null, "Parent URL": null}