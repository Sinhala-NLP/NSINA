{"Source": "Adaderana", "Timestamp": "August 5, 2014 06:17 pm", "Headline": " අත්හිටුවූ වතුර ටික සම්පූර්ණයෙන් දෙන්න රෑ 9 වෙයිලු?", "News Content": "කොළඹ ප්‍රදේශයට අත්හිටුවා ඇති ජල සැපයුම සම්පූර්ණයෙන්ම යථා තත්ත්වයට පත් කිරීම අද රාත්‍රී නවය පමණ වන විට සිදුකළ හැකි බව ජාතික ජල සම්පාදන හා ජලාපවහන මණ්ඩලය පවසයි. අත්‍යවශ්‍ය නඩත්තු කටයුත්තක් හේතුවෙන් පසුගිය සෙනසුරාදා උදෑසන නවයේ සිට පැය 36ක කාලයක් කොළඹ ප්‍රදේශ කිහිපයකට සැපයෙන ජල සැපයුම අත්හිටුවීමට එම මණ්ඩලය පියවර ගන්නා ලදී. ඒ අනුව යළිත් වරක් පැය 12ක කාලයක් ජල සැපයුම අත්හිටුවීම දීර්ඝ කෙරුණු අතර ඊයේ පස්වරුව වන විටත් එම ප්‍රදේශවලට ජල සැපයුම යථා තත්ත්වයට පත් කර නොතිබුණි. කෙසේ වෙතත් අද උදෑසන ජාතික ජල සම්පාදන හා ජලාපවහන මණ්ඩලය කියා සිටියේ අද දහවල් වන විට ජල සැපයුම යථා තත්ත්වයට පත් කිරිමට හැකි වනු ඇති බවයි. මේවන විට 70%ක පමණ ප්‍රමාණයක් ජල සැපයුම යථා තත්ත්වයට පත් කර ඇති අතර සවස හත වන විට 90%ක පමණ ප්‍රමාණයක් ජල සැපයුම යථා තත්ත්වයට පත් කිරිමට හැකි වනු ඇති බව ජාතික ජල සම්පාදන හා ජලාපවහන මණ්ඩලයේ කොළඹ මධ්‍යම සහ බටහිර ප්‍රදේශ භාර නියෝජ්යට සමාන්‍යාධිකාරී ජෙරාඩ් ප්‍රනාන්දු මහතා කියා සිටියි. ඉතිරි ප්‍රමාණයට ජලය ලබාදීම රාත්‍රී නවය පමණ වන විට සිදුකිරීමට හැකි වනු ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=45145", "Category": null, "Parent URL": null}