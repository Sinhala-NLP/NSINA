{"Source": "Adaderana", "Timestamp": "August 29, 2017 08:10 am", "Headline": "විභාග වංචා මඩින්න කමිටුවක් ", "News Content": "නව තාක්ෂණය යොදාගනිමින් සිදුකරන විභාග වංචා වැළැක්වීම සඳහා විශේෂ කමිටුවක් පත් කිරීමට අධ්‍යාපන අමාත්‍යංශය තීරණය කර තිබේ. අධ්‍යාපන අමාත්‍ය අකිල විරාජ් කාරියවසම් මහතා විසින් එම කමිටුව ස්ථාපිත කරන ලෙස විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතාට උපදෙස් ලබා දී ඇති බව වාර්තා වෙයි.පසුගිය දිනවල වාර්තා වු ප්‍රශ්න පත්‍ර පිටකිරීමේ සිද්ධිය සහ නවීන තාක්ෂණය ආධාර කරගනිමින් විභාග වංච සිදුකිරීම සඳහා ඇති ප්‍රවණතාව සැළකිල්ලට ගනිමින් මෙම විද්වත් කමිටුව පත් කිරීමට තීරණය කර තිබේ.ඒ අනුව තොරතුරු තාක්ෂණය සහ නව තාක්ෂණික මෙවලම් පිළිබඳ දැනුම සහ විභාග නීතිය පිළිබඳ දැනුම ඇති කමිටුවක් ඒ සඳහා පත් කිරීමට යෝජනා වී ඇත.නව තාක්ෂණය අධාරයෙන් සිදුකරන විභාග වංචා වැළැක්වීම සඳහා අවශ්‍ය පියවර ගැනීම එම කමිටුවේ නිර්දේශ මත සිදුකිරීමට නියමිතය.ඒ අනුව විභාග වංචා වැළැක්වීමට සාර්ථක වැඩපිළිවෙළක් සකස් කිරීමට සැළසුම් කර ඇති බව අධ්‍යාපන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=76826", "Category": null, "Parent URL": null}