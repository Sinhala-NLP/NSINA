{"Source": "Adaderana", "Timestamp": "January 28, 2011 04:02 pm", "Headline": "මැතිවරණය ආරම්භයේදීම ජවිපෙ ඉදිරියෙන් -විජිත හේරත්", "News Content": "මෙවර පළාත් පාලන මැතිවරණයේදී \"රැවටිල්ලට නිමාවක් අළුත් මඟක ඇරඹුමක්\" යන තේමාව යටතේ තම මැතිවරණ ව්‍යාපාරය දියත් කරන බව ජනතා විමුක්ති පෙරමුණ පවසයි. ආණ්ඩුවේ දූෂිත පාලනයට එරෙහිව ජනතාව දැනුවත් කරමින් මැතිවරණ ව්‍යාපාරය දියත් කරන බව අද(28) පෙරවරුවේ පැවති මාධ්‍ය හමුවකට එක්වෙමින් එම පෙරමුණේ විජිත හේරත් මන්ත්‍රීවරයා සඳහන් කළේය. පළාත් පාලන ආයතන 275 ට නාමයෝජනා භාරදුන් බව ප්‍රකාශ කළ මන්ත්‍රීවරයා අපේක්ෂකයින් 4526 දෙනෙකු ඉදිරිපත් කළ බව ද එහිදී ප්‍රකාශ කළේය. ප්‍රධාන පක්ෂ දෙකෙහි නාමයෝජනා වැඩි සංඛ්‍යාවක් ප්‍රතික්ෂේප වී ඇති බව සඳහන් කළ විජිත හේරත් මහතා තම පක්ෂය මැතිවරණ ව්‍යාපාරය ආරම්භයේදීම ඉදිරියෙන් සිටින බව අවධාරණය කළේය.", "URL": "https://sinhala.adaderana.lk/news.php?nid=13817", "Category": null, "Parent URL": null}