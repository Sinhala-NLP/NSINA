{"Source": "Adaderana", "Timestamp": "February 13, 2019 02:03 pm", "Headline": "අමල් සහ නදීමාල් මුදාගන්න තවත් නීතීඥයෙක් ඩුබායි යයි", "News Content": "ඩුබායිහී අත්අඩංගුවේ පසුවන ගායක අමල් පෙරේරා සහ ඔහුගේ පුත් නදීමාල් පෙරේරා වෙනුවෙන් කරුණු දැක්වීම සඳහා තවත් නීතීඥයෙක් ඩුබායි වෙත පිටත්ව ගොස් තිබේ. තවත් නීතීඥයෙක් ඊයේ(12) රාත්‍රියේ පිටත්ව ගොස් ඇති බව ගායක අමල් පෙරේරාගේ සොහොයුරු සොහාන් පෙරේරා අද දෙරණට අදහස් දක්වමින් මේ බව ප්‍රකාශ ක‍ළේය. මනුෂ්‍ය ඝාතන සහ කුඩු ජාවාරම් ඇතුළු අපරාධ රැසකට අදාළව මෙරට පොලීසියට අවශ්‍යව සිටින මාකඳුරේ මධුෂ් සහ තවත් අපරාධ කල්ලි සාමාජිකයින් කිහිප දෙනෙකු ඇතුළු පිරිසක් පසුගිය 04 වනදා ඩුබායිහි ජුමෙයිරා මරීනා ප්‍රදේශයේ හෝටලයක පැවති සාදයක් අතරතුර එරට පොලීසිය විසින් අත්අඩංගුවට ගනු ලැබු අතර ඔවුන්ව මේ වනවිට බර් ඩුබායි පොලිස් ස්ථානයේ රඳවා සිටියි. කොකේන් නැමැති විෂ මත්ද්‍රව්‍ය පානය කිරීමේ චෝදනාව මත අත්අඩංගුවට පත්වූ මෙම පිරිස සම්බන්ධයෙන් වන විමර්ශන මේ වනවිට අවසන් කර තිබුණද ඔවුන්ව මේ වනතෙක් අධිකරණයක් හමුවට ඉදිරිපත් කර නොමැති බව වාර්තා වෙයි. මේ අතර ගායක අමල් පෙරේරා සහ නදීමාල් පෙරේරා වෙනුවෙන් පෙනී සිටීමට ඩුබායි වෙත පිටත්ව ගිය නීතීඥ උදුල් ප්‍රේමරත්න මහතා ඇතුළු නීතීඥ පිරිසට ඊයේ බර් ඩුබායි පොලිස් ස්ථානයේ නීතී නිලධාරියා ඉදිරියේ කරුණු දැක්වීමට අවස්ථාව හිමිවූ බව නීතීඥ උදුල් ප්‍රේමරත්න අද දෙරණට සඳහන් කළේය. එහිදී ඩුබායි පොලීසිය මෙරට නීතීඥ කණ්ඩායමට තහවුරු කර තිබුණේ ගායක අමල් පෙරේරාගේ පුත් නදීමාල් පෙරේරාගේ රුධිර සාම්පලවල කිසිදු මත්ද්‍රව්‍යයක් අඩංගු වී නොමැති බවයි. කෙසේවෙතත් ගායක අමල් පෙරේරා සහ නදීමාල් පෙරේරා වෙනුවෙන් පෙනී සිටීම සඳහා සිය පවුලේ නීතීඥයා ඊයේ රාත්‍රියේ ඩුබායි බලා පිටත්වූ බව ගායක අමල් පෙරේරාගේ සොහොයුරු සොහාන් පෙරේරා අද දෙරණට සඳහන් කළේය.", "URL": "https://sinhala.adaderana.lk/news.php?nid=104231", "Category": null, "Parent URL": null}