{"Source": "Adaderana", "Timestamp": "February 29, 2016 03:34 pm", "Headline": "මාධ්‍යවේදන්ට සහන සැලසීම ක්‍රියාත්මකයි", "News Content": "තමා අමාත්‍ය ධූරය දරණ සමයේ මාධ්‍යවේදීන්ගේ සුබ සාධනය පිළිබඳ විශේෂ අවධානයෙන් යුතුව කටයුතු කරන බවත්,මාධ්‍යවේදීන්ගේ නිවාස ගැටළුව විසඳීමට නිවාස ව්‍යාපෘතියක් ක්‍රියාත්මක කරලීමට කැබිනට් අනුමැතිය ලබාගනු ලැබුවේ ඒ නිසා බවත් ජනමාධ්‍ය හා පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා පවසයි.එම නිවාස ව්‍යාපෘතිය ක්‍රියාත්මක කරලීමේ කටයුතු ආරම්භවී ඇති බවත්,මේවන විට දියගම ප්‍රදේශයේ අදාළ ඉඩමේ මූලික මැනුම් කටයුතු නිමාවෙමින් පවත්නා බවත් අමාත්‍යවරයා කියා සිටියේ අද(29)පාර්ලිමේන්තු මාධ්‍යවේදීන්ගේ සංගමය විසින් පවත්වන ලද එක්දින වැඩමුළුවේ සහතික පත්‍ර ප්‍රදානය කිරීමේ අවස්ථාවට එක්වෙමිනි.ඉතා ඉක්මනින්ම මෙම නිවාස ව්‍යාපෘතියේ ඉතිරි කටයුතු ආරම්භ කරන බවද අමාත්‍යවරයා මෙහිදී සඳහන් කළේය.ප්‍රාදේශීය මාධ්‍යවේදීන් සඳහාද දිස්ත්‍රීක්ක 25ක අවම වශයෙන් එක් දිස්ත්‍රීක්කයක නිවාස 25ක්වත් ඉදිකිරීමේ බලාපොරොත්තුවක් පවතින බවත්,ඒ සම්බන්ධයෙන් නිවාස අමාත්‍යවරයා සමගද සාකච්ඡා කළ බවත් ඔහු සිහිපත් කළේය.මේවන විට ඊට අදාළ නිර්ණායක සකස් කරමින් පවතින බවත්, ලබන සතිය වන විට නිර්ණායක සකසා අවසන් කරන බවත් අමාත්‍යවරයා කියා සිටියේය.මීට අමතරව මාධ්‍යවේදීන්ට යතුරුපැදි ලබාදීමේ වැඩපිළිවෙළ යටතේ මූලික වටයේ මාධ්‍යවේදීන් 2000 ක් සඳහා යතුරුපැදි ලබාදීමට කටයුතු සූදානම් කර ඇති බවත්,මේවන විට අමාත්‍යංශයෙන් අදාළ මාධ්‍යවේදීන්ට ලියුම් යොමුකරමින් සිටින බවත් හෙතෙම පෙන්වා දුන්නේය.උතුරේ මාධ්‍යවේදීන්ට හමුවීම සඳහා 26-27-28 යන තෙදින තුළ තමන්,නියෝජ්‍ය අමාත්‍යතුමන් හා මාධ්‍යවේදීන් විශේෂ දුම්රිය මැදිරි දෙකක් වෙන්කරගෙන යාපනය බලා යන බවත්,එහිදී උතුරේ මාධ්‍යවේදීන්ගේ ගැටළු හඳුනා ඒවාට පිළියම් ලබාදීමට අපේක්ෂා කරන බවත් ඔහු සඳහන් කළේය.මේ අතර අතුරුදහන් කෙරුණු,මිය ගිය හා අසාරණභාවයට පත්වූ මාධ්‍යවේදී පවුල් සඳහා විශේෂ සහන සැලසීමට ක්‍රියාකරන බවත්, ඒ අනුව මේවන විටත් මූලික වටයේ එවැනි පවුල් 3ක් හඳුනා මාධ්‍ය ආයතන 3ක් විසින් ඔවුන්ට නිවාස තනාදීමට බාරගෙන ඇති බවත් අමාත්‍යවරයා සිහිපත් කළේය.මෙහිදී දෙරණ ආයතනයද එවන් මාධ්‍යවේදී පවුල්වල දරුවන්ගේ සුබ සාධනය සඳහා වැඩපිළිවෙළක් ක්‍රියාවට නංවන බව දැනුම්දී ඇති බවද සිහිපත් කළ අමාත්‍යවරයා ඒ පිළිබඳ තම ප්‍රශංසාව පළ කළේය.", "URL": "https://sinhala.adaderana.lk/news.php?nid=57725", "Category": null, "Parent URL": null}