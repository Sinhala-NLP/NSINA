{"Source": "Adaderana", "Timestamp": "October 15, 2017 08:26 pm", "Headline": "කොමිස් කුට්ටි පස්සේ දුවමින් දේශපාලනය කළ යුගය ඉවරයි", "News Content": "ජනතාවට හා රටට සේවය කිරීමේ ඇත්ත උවමනාවක් නොමැතිනම් ප‍්‍රාදේශීය සභා මැතිවරණයට ඉදිරිපත් වීමෙන් වැළකීම නුවණට හුරු බව වාරිමාර්ග හා ජල සම්පත් කළමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. ආණමඩුව ආසනය නියෝජනය කරමින් එක්සත් ජාතික පක්‍ෂයෙන් පළාත් පාලන මැතිවරණයට ඉදිරිපත්වීමට සූදානමින් සිටින නියෝජිතයින් දැනුම්වත් කිරීම වෙනුවෙන් ආණමඩුව එක්සත් ජාතික පක්‍ෂ කාර්යාලයේ පැවැති වැඩසටහනකදී අමාත්‍යවරයා මෙම අදහස් පළ කළේය. මෙහිදී අදහස් දැක්වූ අමාත්‍යවරයා පැවසුවේ කොමිස් කුට්ටි පසුපස දුවමින් දේශපාලනය කළ යුගය නිමාවට පත්වෙමින් තිබෙන බවයි. එබැවින් ඉදිරියේදී ජනතා සේවයටම කැපවීම ප‍්‍රාදේශීය සභා නියෝජිතයින්ට පැවරෙන වගකීම බවද ඔහු පැවසීය. ගම සංවර්ධනය කිරීමේ නියමුවා බවට පත්වෙමින් නායකත්වයෙන් ප‍්‍රබලයෙකු වීමට ඉදිරියේදී පුංචි මන්ති‍්‍රවරයාටත් අවස්ථාව උදාවන බව අමාත්‍යවරයා කියා සිටියේය. එහිදී වැඩිදුරටත් අදහස් දැක්වූ අමාත්‍ය පාලිත රංගේ බණ්ඩාර මහතා, “ ඉදිරි වසර තුනක කාලයේදී සැළසුම් සහගත වැඩපිළිවෙළක් කි‍්‍රයාත්මක කිරීම රජයේ අරමුණයි. ණය බරින් නිදහස් වීම, රැකියා උත්පාදනය, ජීවන බර අවම කිරීම මෙන්ම රටට දේශපාලන විසඳුමක් ලබා දීමත් ඒ අතරට ඇතුළත්. ඉදිරි වසර කිහිපය තුළ මහා පරිමාණ ණය බරින් නිදහස් වෙන්න අපට පුළුවන්. රැකියා උත්පාදන කි‍්‍රයාවලියකට රජය දැනටමත් අත ගසා තිබෙනවා. වැටිච්චි රටක් නැගිට්ටුවන්නත් අවදි කරන්නත් සිද්ධ වෙලා තිබෙනවා. මේ ගමන බොහොම සංකීර්ණයි. එම ගමනට බිම් මට්ටමේ නායකත්වය ගොඩ නැගීමයි ප‍්‍රාදේශීය සභාවෙන් කරන්නේ. එබැවින් සැබෑ වගකීම, ජනතාවගේ අවශ්‍යතා, දේශපාලනයේ හැසිරීම්, දැනුම මේ සියල්ල සමඟ ප‍්‍රාදේශීය සභා නියෝජිතයින් පෙරට පැමිණිය යුතුයි. “", "URL": "https://sinhala.adaderana.lk/news.php?nid=78749", "Category": null, "Parent URL": null}