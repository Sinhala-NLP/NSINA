{"Source": "Adaderana", "Timestamp": "August 19, 2019 09:55 am", "Headline": "රග්බි පිටියේ නවසීලන්ත ආධිපත්‍ය බිඳ වැටෙයි", "News Content": "වසර 10ක් පුරා ලෝක රග්බි කණ්ඩායම් ශ්‍රේණිගත කිරීම්වල පෙරමුණේ පසුවෙමින් නවසීලන්ත කණ්ඩායම ගොඩනඟා තිබූ ආධිපත්‍ය බිඳ දැමීමට වේල්ස් කණ්ඩායම ඊයේ(18) සමත් විය. වේල්ස් කණ්ඩායම ලෝක රග්බි ශ්‍රේණිගත කිරීම්වල පළමු ස්ථානය හිමිකර ගත්තේ එංගලන්ත කණ්ඩායම පරාජයට පත්කරමින්. වේල්ස් කණ්ඩායම සහ එංගලන්ත කණ්ඩායම රග්බි ලෝක කුසලානය වෙනුවෙන් පැවති පුහුණු තරගයකට කාඩිෆ් නුවරදී ඊයේ සහභාගි විය. මීට පෙර සති අන්තයේ පැවති තරගයේදී එංගලන්තය හමුවේ ලකුණු 33ට 19ක් ලෙස පරාජයට පත්වීම හේතුවෙන් වේල්ස් කණ්ඩායම තරගයට පිවිසියේ වෙනස්කම් කිහිපයක්ද සමඟින්. තරගය ආරම්භයේ සිටම වේල්ස් කණ්ඩායම ඉතා ආක්‍රමණශීලි තරග රටාවක නිරත විය. තරගයේ පළමු අර්ධය ලකුණු 10ට 0ක් ලෙස පෙරමුණ ගත්තේ වේල්ස් කණ්ඩායමයි. දෙවන අර්ධයේදී වේල්ස් කණ්ඩායම තවත් ලකුණු 3ක් රැස් කරගත් අතර එංගලන්ත කණ්ඩායම දෙවන අර්ධයේදී ලකුණු 6ක් රැස් කරගත්තේය. ඒ අනුව වේල්ස් කණ්ඩායම තරගය ජයගත්තේ ලකුණු 13ට 6ක් ලෙසයි. එම ජයග්‍රහණයත් සමග වේල්ස් කණ්ඩායම ලෝක රග්බි කණ්ඩායම් ශ්‍රේණිගත කිරීම් වල පෙරමුණ ගැනීමට සමත් විය. ඒ අනුව 2009 වසරේ සිට ශ්‍රේණිගත කිරීම්වල ප්‍රථම ස්ථානයේ පසුවූ නවසීලන්තය මේ වනවිට පසුවන්නේ දෙවන ස්ථානයේයි.", "URL": "https://sinhala.adaderana.lk/news.php?nid=116887", "Category": null, "Parent URL": null}