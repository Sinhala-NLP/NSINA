{"Source": "Adaderana", "Timestamp": "March 27, 2019 02:35 pm", "Headline": "රුපියල් 9720ක් වටිනා දැව වෙනුවට ලක්ෂ 250ක ජීප් රථයක් රාජ සන්තක කරපු තීන්දුවක්", "News Content": "ප්‍රාඩෝ වර්ගයේ අධි සුඛෝපභෝගි ජීප් රථයක් රාජ සන්තක කිරීමට හිඟුරක්ගොඩ මහේස්ත්‍රාත්වරයා ලබා දී ඇති නියෝගය අභියෝගයට ලක් කරමින් එය බල රහිත කරන ලෙස ඉල්ලා මහාධිකරණයට ඉදිරිපත් කර ඇති ප්‍රතිශෝධන අයදුම්පතට ලබන මැයි මස 15 වනදා විරෝධතා ගොනු කරන්නැයි නියෝග කර තිබේ. පොළොන්නරුව මහාධිකරණ විනිසුරු ඉන්දික සුමේධ සුරවීර මහතා නීතිපතිවරයාට සහ ගල්ඔය පොලිසියේ ස්ථානාධිපතිවරයාට ඊයේ (26) දින මෙම නියෝග කර ඇත. අදාල සුඛෝපභෝගි ජීප් රථය රාජ සන්තක කරමින් හිගුරක්ගොඩ මහේස්ත්‍රාත් සනත් නානාක්කාර මහතා ලබාදී ඇති නියෝගය ලබන මැයි මස 15 වන දින දක්වා තවදුරටත් අත් හිටුවීමට නියෝග කළ මහාධිකරණ විනිසුරු සුරවීර මහතා අදාල ජීප් රථය වෙන්දේසි කිරීම අත්හිටුවමින් මීට පෙර පනවා තිබූ අතුරු තහනම් නියෝගයද එදින දක්වා තවදුරටත් දීර්ඝ කිරීමටද නියෝග කරනු ලැබීය. මෙම ප්‍රතිශෝධන අයදුම්පතේ වගඋත්තරකරුවන් ලෙස නම් කර සිටිනුයේ නීතිපතිවරයා සහ ගල්ඔය පොලිසියේ ස්ථානාධිපතිවරයායි. රාජ සන්තක කළ අධි සුඛෝපභෝගි ජීප් රථයේ අයිතිකරු වන මාතලේ කච්චේරිය පාර අංක 30 ලිපිනයේ පදිංචි ව්‍යාපාරිකයෙකු වන ජී වී සුසන්ත පුෂ්ප කුමාර මහතා ජ්‍යෙෂ්ඨ නීතිඥ අරවින්ද හබක්කල මහතාගේ උපදෙස් මත ජනාධිපති නීතිඥ කරුනාරත්න හේරත් මහතා මඟින් මෙම ප්‍රතිශෝධන අයුදුම්පත පොළොන්නරුව මහාධිකරණයට යොමු කරනු ලැබ තිබේ. ප්‍රතිශෝධන අයදුම්පත මහාධිකරණයට ඉදිරිපත් කරමින් ජනාධිපති නීතිඥ කරුනාරත්න හේරත් මහතා මීට පෙර සදහන් කළේ චූදිතට (ජීප් රථයේ රියදුරු) විරුද්ධ ඉදිරිපත් කර තිබූ චෝදනා පත්‍රය අනුව චූදිත එකී චෝදනාවට වරදකරු කර ඇතිමුත් අදාල වාහනය රාජ සන්තක කිරීමට යටත් වන චෝදනාවක් එහි ඇතුලත් නොවූ බවයි. එම තත්ත්වය හමුවේ හිගුරක්ගොඩ ගරු මහේස්ත්‍රාත්වරයා කිසිදු පදනමකින් තොරව වාහාන විමසුමක් පැවැත්වීමට තීරණය කර, එකී වාහනය ලියාපදිංචි අයිතිකරුට ඇප මුදා හැර ඇති බවද අධිකරණයට කියා සිටි, ජනාධිපති නීතිඥවරයා පසුව වාහන විමසුමක් පවත්වා නියෝගය ප්‍රකාශ කරමින් මහේස්ත්‍රාත්වරයා පෙත්සම්කරුට අයත් එකී වාහනය රාජසන්තක කර ඇති බවද පැවසීය. ජීප් රථය රාජ සන්තක කරමින් මහේස්ත්‍රාත්වරයා ලබාදී ඇති නියෝගය වැරදි සහගත නියෝගයක් බවට තීරණය කර මහාධිකරණයේ ප්‍රතිශෝධන බලය මෙහෙයවා එම නියෝගය ඉවත දමන්නැයි මාහාධිකරණයෙන් ඉල්ලා සිටි සිටි ජනාධිපති නීතිඥවරයා පෙත්සම්කරුට අයත් ලියාපදිංචි එම වාහනය ඔහුට මුදා හරින්නැයිද අයැද සිටියේය. මෙම ප්‍රතිශෝධන අයදුම් පත සලකා බලා සුදුසු අවසන් තීන්දුවක් ලබා දෙන තෙක් මේ වන විට රාජ සන්තක කර ඇති ජීප් රථය සම්බන්ධව කිසිදු අන් සතු කිරීමේ පියවරක් නොගන්නා ලෙසට හිඟුරක්ගොඩ මහේස්ත්‍රාත්වරයාට නියෝග කරන්නැයිද ජනාධිපති නීතිඥවරයා තචදුරටත් මහාධිකරණයෙක් ඉල්ලා සිටියේය. හිගුරක්ගොඩ මහේස්ත්‍රාත් සනත් නානායක්කාර මහතාගේ නියෝගයකට අනුව මීට පෙර රාජ සන්තක කල් සී පී සී ඒ එන් 2700 අංක දරණ ප්‍රාඩෝ වර්ගයේ අධි සුඛෝපභෝගි ජීප් රථයයි. මෙම අධි සුඛෝපභෝගි ජීප් රථයෙන් නීති විරෝධීව කොතළ හිඹුටු ශාකයේ දැව කැබලි ප්‍රවාහනය කල බවට අධිකරණය හමුවේ චෝදනා ලබා සිටි අදාල ජීප් රථයේ රියදුරු එකී චෝදනාවට වරද පිළිගත් පසුව ඔහුට මුදලින් රුපියල් 10000 ක දඩයක්ද එදින නියම කල මහේස්ත්‍රාත්වරයා එම දඩ මුදල ගෙවීම පැහැර හරින්නේ නම් සැකකාර රියදුරා මාස 3 ක බරපතල වැඩ සහිත සිර දඩුවමකටද යටත් කෙරිණ. සැකකාර රියදුරා සමග අත් අඩංගුවට ගත් කොතළ හිඹුටු ශාකයේ දැව කැබලි කිලෝ 162 රාජ සන්තක කිරීමටද මහේස්ත්‍රාත්වරයා තවදුරටත් නියෝග කළේය. දඩ නියම වූයේ හබරන සූරියගම අංක 81 ලිපිනයේ පදිංචි කේ ධර්මදාස නැමැති රියදුරෙකුටය මහනුවර ත්‍රිකුනාමලය ප්‍රධාන මාර්ගයේ ගල්ඔය පොලිස් පවසෙමි 124 කනුව අසලදී මෙම සැකකාර රියදුරා සමඟ කොතල හිඹුටු ශාඛයේ දැව කොටස් ප්‍රවාහනය කරමින් තිබූ ප්‍රාඩෝ වර්ගයේ ජීප් රථය අත්අඩංගුවට ගනු ලැබුවේ ගල්ඔය පොලිසිය එම ජීප් රථය නවතා සිදු කළ සෝදිසියකදීය. සැකකාර රියදුරා මෙලෙස නීති විරෝධීව ප්‍රාවාහනය කර ඇති කොතළ හිඹුටු ශාඛයේ දැව කොටස් අලූත්ඔය ආනඋලූන්දෑව රක්ෂිතයෙන් නීති විරෝධීව කපා ප්‍රවාහනය කර ඇති බව සිද්ධිය සම්බන්ධයනේ ගල්ඔය පොලිසිය සිදු කරන ලද මූලික විමර්ශනවලදි අනාවරණය වූ බව අධිකරණයේදී කියැවිණ. ජීප් රථයේ අයිතිකරු වෙනුවෙන් ජනාධිපති නීතිඥ කරුනාරත්න හේරත් මහතාගේ උපදෙස් මත ජ්‍යෙෂ්ඨ නීතිඥ අරවින්ද හබක්කල මහතා පෙනී සිටි අතර නීතිපතිවරයා සහ ගල්ඔය පොලිසියේ ස්ථානාධිපතිවරයා වෙනුවෙන් රජයේ අධිනීතිඥ ජනත් තිලකරත්න මහතා පෙනී සිටියේය.", "URL": "https://sinhala.adaderana.lk/news.php?nid=106837", "Category": null, "Parent URL": null}