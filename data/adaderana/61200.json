{"Source": "Adaderana", "Timestamp": "June 17, 2016 03:52 pm", "Headline": " පොරොන්දු ඉටුකළා - මත්ස්‍ය තහනම ඉවරයි - GSP+ සහනයත් වසර අගදී විශ්වාසයි", "News Content": "යුරෝපා කවුන්සිලය විසින් පනවා තිබූ මත්ස්‍ය තහනම ඊයේ සිට ඉවත් කළ බවත්, GSP+ සහනයත් මෙම වසර අවසන් වන විට ලබා ගැනීමට හැකි වනු ඇති බවත්, අග්‍රාමාත්‍ය රනිල් වික්‍රමසිංහ මහතා පවසයි. අද (17) දහවල් අරලියගහ මන්දිරයේ පැවති විශේෂ මාධ්‍ය හමුවේදී අගමැතිවරයා මේ බව සඳහන් කළේය.මේ වන විට GSP+ ලබා ගැනීමේ ඉල්ලුම් පත්‍රය ලබාදීමේ කාලය එළැඹ ඇති බවත් එය ලබාදීමට පෙර එම කෙටුම්පතට ඇතුළත් විය යුතු කාරණා සම්බන්ධයෙන් යුරෝපා සංගමය සමඟ නිල නොවන සාකච්ඡා සිදු කරන බවත් අගමැතිවරයා පෙන්වා දුන්නේය. තව සතියකින් දෙකකින් එම කෙටුම්පත සකස් කර අවසන් කරන බවත් ඉන් පසු බ්‍රසල්ස් නුවර යුරෝපා සංගමයේ වෙළෙඳ කාර්යාලට එය භාර දෙන බවත් ඒ මහතා සඳහන් කළේය.ඒ අනුව කිසිදු සැකයකින් තොරව මේ වසර අවසන් වන විට එම සහනය ලබා ගැනීමට හැකිවනු ඇතැයි අග්‍රාමාත්‍යවරයා එහිදී පැවසීය.මත්ස්‍ය තහනම ඉවත් කළා මෙන් මෙම සහන ද ලැබුණු පසු තීරු බදු තවත් අඩු වීම හේතුවෙන් ධීවරයින්ට තවත් සහන ලැබෙන බවද, එසේම ඇඟළුම් කර්මාන්තයට, තේ කර්මාන්තයට වාසි රැසක් ලැබීම, නව ව්‍යාපාර ගණනාවකට යුරෝපීය වෙළෙඳපොළ විවෘත වීම, විදේශ ආයෝජිකයන් මෙරටට පැමිණීම ආරම්භවීම යනාදී වාසි රැසක් මෙරටට හිමි වන බවත් අගමැතිවරයා එහිදී පෙන්වා දුන්නේය.තවද මත්ස්‍ය තහනම ඉවත් කිරීමෙන් මෛත්‍රීපාල සිරිසේන මහතා ජනාධිපති වූ පසු යුරෝපා මත්ස්‍ය තහනම ඉවත් කිරීමට කටයුතු කරන බවට පසුගිය ජනාධිපතිවරණයේදී වූ පොරොන්දුව මේ වන විට ඉටුවී ඇති බවද අගමැතිවරයා කීවේය.අගමැතිවරයා ප්‍රකාශ කළේ එම වාර්තාව යුරෝපා කවුන්සිල් රැස්වීම් වාර්තාවට ද ඇතුළත් වී තිබෙන බවයි.ජනාධිපතිවරයා ජයග්‍රහණය කළ කාලයේ සිටම මෙම යුරෝපා මත්ස්‍ය තහනම ඉවත් කිරීමට කටයුතු කළ බවත් මෙම තහනම හේතුවෙන් යුරෝපයට සිදු කළ මත්ස්‍ය අපනයන අවස්ථා සම්පූර්ණයෙන් නතර වී තිබුණු බවත් අගමැතිවරයා පෙන්වාදුන්නේය. තව ද නීති විරෝධී ධීවර ව්‍යාපාරයට විරුද්ධව ගෙන යන වැඩසටහනට සහයෝගය නොදෙන රටක් ලෙස ශ්‍රී ලංකාව නම් කර තිබුණු බවත්, රජය මෙම මත්ස්‍ය තහනම ඉවත් කිරීමට සිදු කළ වැඩපිළිවෙළ තුළ නීති විරෝධි ධීවර ව්‍යාපාරයට සහයෝගය දෙන රටක් ලෙස මේ වන විට වාර්තා වී තිබෙන බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=61200", "Category": null, "Parent URL": null}