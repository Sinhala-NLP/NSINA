{"Source": "Adaderana", "Timestamp": "September 12, 2014 10:13 am", "Headline": "චෙන්නායිහිදී අත්අඩංගුවට ගත් ලාංකිකයා එල්.ටී.ටී.ඊ සාමාජිකයෙක්", "News Content": "පකිස්ථාන බුද්ධි අංශය වෙනුවෙන් ඔත්තු බැලූ බවට ඉන්දියාවේ චෙන්නායිහිදී ඉන්දීය බුද්ධි අංශ විසින් අත්අඩංගුවට ගනු ලැබූ ශ්‍රී ලාංකිකයා එල්.ටී.ටී.ඊ සාමාජිකයෙකු බැව් අනාවරණය වී තිබේ. ජාතික ආරක්ෂක මුර මධ්‍යස්ථානයේ හා පුහුණු ඇකඩමියේ නිලධාරීන්ගේ ඡායාරූපද සමග ඊයේ දිනයේ අරූන් සෙල්වරාජන් නමැති මොහු අත්අඩංගුවට ගත් බව ඉන්දීය පුවත් සේවා උපුටා දක්වයි. ශ්‍රී ලංකාවේ පකිස්ථාන මහකොමසාරිස් කාර්යාලයේ සේවයේ නියුතු රාජ්‍ය තාන්ත්‍රිකයෙකු වන අමීර් ෂුබායිර් සිද්වික් සමග මෙම සැකකරු සමීපව කටයුතු කරමින් සිටි බවද Times of India වාර්තා කරන ලදී. මීට පෙරාතුවද ශ්‍රී ලංකාවේ මහකොමසාරිස් කාර්යාලය හරහා ඔත්තු බැලූ සහ සම්බන්ධතා පැවැත්වූ චෙන්නායිහි වාසය කළ තමීම් අන්සාරි 2012 සැප්තැම්බර් මාසයේදී අත්අඩංගුවට පත්වූ අතර එලෙසම අත්අඩංගුවට ගනු ලැබූ සහීර් හුසෙයින් සමගද මොහු දුරකථනයෙන් කතා බහ කොට ඇති බවත්, එකී දුරකථන සංවාද හරහා පරීක්ෂණ මෙහෙයවීමෙන් පසුව මොහු අත්අඩංගුවට ගත් බවත් ඉන්දීය පුවත් සේවා පෙන්වාදෙයි. අත්අඩංගුවට ගන්නා මොහොතේ ඔහු ඔත්තු බලමින් නොසිටියද යම් ප්‍රහාරයක් සඳහා සහයදෙමින් සිටින්නට ඇතැයි සැක පළකරන බව එරට බුද්ධි අංශ ආරංචි මාර්ග සඳහන් කරයි. ඉන්දීය බුද්ධි අංශ ආරංචි මාර්ග සඳහන් කරන අන්දමට සැකකාර සෙල්වරාජන් සතුව ගුවන්බලපත්‍ර 2ක් තිබී ඇති අතර ඔහුගේ ගිණුමේ රුපියල් කෝටි දෙකක මුදලක් තිබුණු බවද අනාවරණය වී තිබේ. අවස්ථා ගණනාවකදී තමිල්නාඩුවේ හා ශ්‍රී ලංකාවේ සංගීත සංදර්ශන හා සංස්කෘතික උළෙලවල් සංවිධානය කර ඇති බවත්, ඒවාට තමිල්නාඩුවේ ජනප්‍රිය හා ඉහළපෙල ගායක ගායිකාවන් මෙන්ම නළු නිළියන්ද සහභාගී වී ඇතැයි කියැවෙයි. චෙන්නායි හි සාලිග්‍රාමම් පදිංචිව සිට ඇති මොහු 8-10 දක්වා සාලිග්‍රාමම්හි පාසල් අධ්‍යාපනය ලබා ඉන් අනතුරුව ලංකාවට පැමිණ වැඩිදුර අධ්‍යාපනය ලබා තිබේ.", "URL": "https://sinhala.adaderana.lk/news.php?nid=46010", "Category": null, "Parent URL": null}