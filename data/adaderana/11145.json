{"Source": "Adaderana", "Timestamp": "September 28, 2010 09:47 am", "Headline": "පැය 24 ක් තුළ -මරණ 4 යි -තුවාල ලැබූවන් 30යි", "News Content": "ගත වූ පැය විසි හතර තුළ දිවයිනේ ප්‍රදේශ කිහිපයක සිදු වූ රිය අනතුරු වලින් පුද්ගලයින් සිව් දෙනෙකු ජීවිතක්ෂයට පත් වී 30 ට ආසන්න පිරිසක් තුවාල ලබා තිබේ. මින්නේරිය, කලවංචිකුඩි, මිනුවන්ගොඩ, මඩකළපුව සහ ගොකරැල්ල යන ප්‍රදේශ වලින් මෙම රිය අනතුරු වාර්තා වේ. මින්නේරිය, කටුනැලියාව ප්‍රදේශයේ දී යතුරු පැදියක් ලොරි රථයක ගැටීමෙන් ‍සිදු වූ අනතුරකින් යතුරු පැදි කරු ජීවිතක්ෂයට පත් වී ඇති අතර එහි පිටුපස ගමන් කළ පුද්ගලයා තුවාල ලබා රෝහල් ගත කර තිබේ. මේ අතර කලවංචිකුඩි ප්‍රදේශයේ යතුරුපැදියක් මාර්ගයෙන් ඉවතට පැන කණුවක ගැටීමෙන් සිදු වූ අනතුරකින් යතුරු පැදිකරු ජීවිතක්ෂයට පත් වී ඇති බව පොලිසිය පවසයි. ඊයේ පස්වරුවේ මිනුවන්ගොඩ, මිරිස්වත්ත ප්‍රදේශයේ දී බස් රථ දෙකක් ගැටීමෙන් සිදු වූ අනතුරකින් පුද්ගලයින් 28 දෙනෙකු තුවාල ලබා තිබේ. ඔවුන් ගම්පහ සහ මිනුවන්ගොඩ රෝහල් වල ප්‍රතිකාර ලබන බව පොලිසිය පවසයි. මඩකලපුව, වාලච්චේන ප්‍රධාන මාර්ගයේ මුකරල් ප්‍රදේශයේ ලොරි රථයක් පෙරළීමෙන් සිදු වූ අනතුරකින් පුද්ගලයෙකු ජීවිතක්ෂයට පත් වී ඇත. කළු ගල් ප්‍රවාහනය කරමින් තිබූ ලොරි රථයක් මෙසේ අනතුරට පත් වී ඇති බව වාර්තා වේ. ගොකරැල්ල, ගල්කන්ද ප්‍රදේශයේ දී ලොරි රථයක් සහ යතුරු පැදියක් ගැටීමෙන් සිදු වූ අනතුරකින් යතුරු පැදි කරු ජීවිතක්ෂයට පත් වී ඇත.", "URL": "https://sinhala.adaderana.lk/news.php?nid=11145", "Category": null, "Parent URL": null}