{"Source": "Adaderana", "Timestamp": "October 5, 2012 09:39 am", "Headline": "ජාතික රෝහල් වර්ජනය බොරුවක්", "News Content": "කොළඹ ජාතික රෝහලේ සංකේත වැඩ වර්ජනයක් සිදුකෙරෙන බවට නිවේදනයක් නිකුත් කළ ද එවැනි වර්ජනයක් ක්‍රියාත්මක නොවන බව රජයේ වෛද්‍ය නිලධාරීන්ගේ සංගමය පවසයි. අද (05) පෙරවරු 8.00 සිට පස්වරු 4.00 දක්වා සංකේත වර්ජනය ක්‍රියාත්මක කරන බව එම සංගමයේ ජාතික රෝහල් ශාඛාව නිවේදනය කර තිබිණි. කෙසේ වුවද වෘත්තීය සමිතිය තුළ පවතින අභ්‍යන්තර ආරවුලක් හේතුවෙන් වර්ජනය ක්‍රියාත්මකවීම වැළකී තිබේ. තම සංගමයේ ජාතික රෝහල් ශාඛාව ගෙන ඇති තීරණ සම්බන්ධයෙන් තමන්ට වගකිව නොහැකි බව මේ සම්බන්ධයෙන් අප කළ විමසීමක දී රජයේ වෛද්‍ය නිලධාරීන්ගේ සංගමය ප්‍රකාශ කළේය.", "URL": "https://sinhala.adaderana.lk/news.php?nid=28023", "Category": null, "Parent URL": null}