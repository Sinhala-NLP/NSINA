{"Source": "Adaderana", "Timestamp": "November 25, 2011 04:20 pm", "Headline": "බාල බඩු සැපයුම්කරුවන්ගේ ටෙන්ඩර් අත්හිටුවන්නැයි නියෝගයක්", "News Content": "ප්‍රමිතියෙන් යුතු සාම්පල පෙන්වා ප්‍රමිතියෙන් තොර අත්‍යවශ්‍ය භාණ්ඩ ලංකා සතොසට ලබාදෙන සැපයුම්කරුවන් පිළිබඳව සොයා බලා ඔවුන්ගේ ටෙන්ඩර් වහාම අත්හිටුවන ලෙස සමුපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා අමාත්‍යාංශ ලේකම් සුනිල් එස්. සිරිසේන මහතාට නියෝග කර තිබේ. අද(25) මැකලම් සතොස ගබඩා සංකීර්ණ නිරීක්ෂණ චාරිකාවක දී අමාතයවරයා මේ බව සඳහන් කර තිබේ. මහජනතාවට අත්‍යවශ්‍ය භාණ්ඩ ප්‍රමිතියෙන් යුතුව ලබාදිය යුතු බවත්, ඒ සඳහා තමන් උපරිමයෙන් ක්‍රියාත්මක වන බවත් අමාත්‍යවරයා එහිදී ප්‍රකාශ කළේය. සතොස ගබඩා පහසුකම් නවීකරණය කරන ලෙසටත්, සතියක් ඇතුළත මැකලම් පාරේ ප්‍රධාන සතොස ගබඩාව පිළිසකර කර ශුද්ධ පවිත්‍ර කරන ලෙසටත් අමාත්‍යවරයා සතොස බලධාරීන්ට නියෝග කර ඇත. ඉදිරියේ දී එළඹෙන උත්සව සමයේ දී හිඟයකින් තොරව භාණ්ඩ සැපයීමට කටයුතු කරන බවත් වැඩිදුරටත් අදහස් දැක්වූ අමාත්‍යවරයා අවධාරණය කර තිබේ.", "URL": "https://sinhala.adaderana.lk/news.php?nid=20261", "Category": null, "Parent URL": null}