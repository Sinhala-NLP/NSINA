{"Source": "Adaderana", "Timestamp": "December 16, 2014 12:46 pm", "Headline": "දකුණේ අධ්‍යාපන ඇමති දේශපාලන වාසිතකා පත්වීම් දීලා", "News Content": "මැතිවරණයක් ප්‍රකාශයට පත් කර ඇති අවස්ථාවක දකුණු පළාත් අධ්‍යාපන ඇමති චන්දිම රාසපුත‍්‍ර මහතා විසින් ස්වේච්ඡා ගුරුවරු 175ට ගුරු සහායක ලෙස පත්වීම් ලබාදී ඇති බව ලංකා ගුරු සංගමය කියයි. මැතිවරණ කොමසාරිස්වරයාට මේ ගැන ලිඛිතව දැනුම්දුන් එහි ප්‍රධාන ලේකම් ජෝසප් ස්ටාලින් මහතා නිවේදනයක් නිකුත් කරමින් පෙන්වාදෙයි. එකී නිවේදනය පහත පරිදිය. දකුණු පළාත් අධ්‍යාපන ඇමති මැතිවරණ නීති උල්ලංඝණය කරමින් නීති විරෝධී ලෙස ගුරු සහායක පත්වීම් ලබාදෙයි දකුණු පළාත් අධ්‍යාපන ඇමති චන්දිම රාසපුත‍්‍ර මහතා විසින් 2014.12.15 දින ලබුදූව දක්ෂිණපාය කාර්යාල සංකීර්ණයේ පැවති උත්සවයකදී දකුණු පළාතේ පළාත් සභා පාසල්වල ස්වේච්ඡා ගුරුවරු ලෙස කටයුතු කළ 175ට ගුරු සහායක ලෙස පත්වීම් ලබාදී ඇත. දකුණු පළාත් අධ්‍යාපන ලේකම්වරයාගේ අත්සනින් යුතු 2014.12.05 දිනැති ලිපියකින් 2014.12.15 දින සිට කි‍්‍රයාත්මක වන පරිදි මෙම පත්වීම් ලබාදී ඇත. මෙසේ මැතිවරණයක් ප‍්‍රකාශයට පත්ව ඇති අවස්ථාවක පත්වීම් ලබාදීම පැහැදිලිවම මැතිවරණ නීති උල්ලංඝණ කිරීමක් බව පෙන්වා දෙමු. එසේම ගුරු සහායක පත්වීම් ලබාදීම ශී‍්‍ර ලංකා ගුරු සේවා ව්‍යවස්ථාවට ද පටහැනි කි‍්‍රයාවකි. ශී‍්‍ර ලංකා ගුරු සේවා ව්‍යවස්ථා සංග‍්‍රහයට අනුව ගුරු සහායකයින් ලෙස බඳවා ගැනීම් කළ නොහැකිය. මේ අනුව පැහදිලි වන්නේ ශී‍්‍ර ලංකා ගුරු සේවා ව්‍යවස්ථා සංග‍්‍රහය ද අමු අමුවේ ම උල්ලංඝණය කරමින් මැතිවරණ සමයේ දේශපාලන වාසි තකා මෙම පත්වීම් ලබා දී ඇති බවය. දකුණු පළාත් රාජ්‍ය සේවය තුළ මෙම මැතිවරණ සමයේ ආණ්ඩු පක්ෂයට දේශපාලන වාසි ලබා ගැනීමේ අරමුණින් මැතිවරණ නීති උල්ලංඝණය කරමින් තවත් පත්වීම් ගණනාවක් ලබා දී ඇත. මේ පිළිබඳ සොයා බලා අවශ්‍ය පියවර ගන්නා ලෙස ලංකා ගුරු සංගමය මැතිවරණ කොමසාරිස්වරයාගෙන් ලිඛිත ඉල්ලීමක් කර ඇත. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=48043", "Category": null, "Parent URL": null}