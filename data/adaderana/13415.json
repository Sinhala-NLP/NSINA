{"Source": "Adaderana", "Timestamp": "January 11, 2011 12:03 pm", "Headline": "විපතට පත් ජනතාවට සහන සැලසීම ගැන සෑහීමට පත්වෙන්න බෑ", "News Content": "ශ්‍රී ලංකාවේ ගංවතුරෙන් විපතට පත් ජනතාවට සහන සැලසීම වෙනුවෙන් රජය ගෙනයන වැඩපිළිවෙළ පිළිබඳව සැහීමට පත්විය නොහැකි බව එක්සත් ජාතික පක්ෂ මහ ලේකම්, පාර්ලිමේන්තු මන්ත්‍රී තිස්ස අත්තනායක මහතා පවසයි. මෙම ගංවතුර මෑතකාලීනව ශ්‍රී ලංකාවේ සිදුවූ භයානකම ස්වභාවික විපත බවත්, ලක්ෂ 09 ක පමණ ජනතාවක් ඉන් පීඩාවට පත්ව සිටින බවත් ඔහු පෙන්වාදෙයි. එම ජනතාවට සහන සැලසීම සඳහා රජය තවමත් අනුගමනය කරනු ලබන්නේ සාමාන්‍ය ක්‍රියා මාර්ග පමණක් බවත් අද(11) කොළඹ පැවති මාධ්‍ය හමුවකදී අදහස් දක්වමින් අත්තනායක මහතා සඳහන් කළේය. විපතට පත් ජනතාවට සහන සැලසීම සඳහා විශේෂ සම්බන්ධතාවයක් මෙන්ම අමාත්‍යාංශ අතර මනා සම්බන්ධීකරණයක් අවශ්‍ය බවද හෙතෙම කියා සිටියේය. එමෙන්ම මෙවර පළාත් පාලන මැතිවරණය සඳහා උතුර හා නැගෙනහිර ඇතුළු සියලු පළාත් පාලන ආයතන සඳහා එක්සත් ජාතික පක්ෂය ඉදිරිපත් වන බව ද මාධ්‍ය හමුවේදී අදහස් දැක්වූ පාර්ලිමේන්තු මන්ත්‍රීවරයා ප්‍රකාශ කළේය. කිසියම් පක්ෂයක් හෝ කණ්ඩායමක් එක්සත් ජාතික පක්ෂ සමග එක්ව තරග කිරීමට බලාපොරොත්තු වන්නේ නම් ඔවුන් එක්සත් ජාතික පක්ෂ සාමාජිකත්වය ලබාගත යුතු බව ද තිස්ස අත්තනායක මහතා අවධාරණය කර සිටියේය.", "URL": "https://sinhala.adaderana.lk/news.php?nid=13415", "Category": null, "Parent URL": null}