{"Source": "Adaderana", "Timestamp": "July 13, 2018 10:39 am", "Headline": "ලාඳුරු රෝගයෙන් සිටියදිත් සිය මව රැක ගත් බෝසත් පුතෙකුට උපන් දින තෑග්ගකින් ලැබුණ දේ", "News Content": "ලාඳුරු රෝගයෙන් සහ තවත් රෝග කිහිපයකින් පෙළෙමින් සිය මව සමඟ කුඩා පැළක දිවි ගෙවූ අසරණ පවුලකට නව නිවසක් තනා බාරදීමේ මහා පින්කමක් පලාගල ප්‍රාදේශීය ලේකම් කොට්ඨාසයේ ගල්කිරියාගම උල්පතගම ග්‍රාමයේදී සිදු වී තිබේ. ඓතිහාසික රංගිරි දඹුලු රජමහ විහාර හා ශ්‍රී විෂ්ණු දේවාලයේ බාරකාර රංගිරි දඹුලු වළගම්බා මහ පිරිවෙනෙහි කෘතියාධිකාරී සියම් මහා නිකායේ අස්ගිරි පාර්ශවයේ මාතලේ දිසාවේ උප ප්‍රධාන සංඝනායක පූජ්‍ය අඹගස්වැවේ රාහුල ස්වාමීන් වහන්සේගේ 58 වෙනි ජන්ම දිනය අද දිනට යෙදී ඇත. ඒ අනුව උපන්දිනයට දිනකට පෙර ඊයේ(12) දිනයේ දී ප්‍රදේශයේ තරුණයන් පිරිසක් සහ වලගම්බා පිරිවෙනෙහි කුඩා හිමිවරුන් කිහිප දෙනෙකු එක්ව උන්වහන්සේගේ උපන්දිනය සිහි ගැන්වීම පිණිස මෙම අසරණ පවුලට උපන් දිනයට දිනක් තිබියදී මෙම නිවස තනා බාර දීම විශේෂත්වයකි. ගල්කිරියාගම උල්පතගම ප්‍රදේශයේ පදිංචි සමන්ත පුෂ්පකුමාර සහ ඔහුගේ මව චාලට් නෝනා යන දෙදෙනාට මෙම නිවස බාරදීම ඊයේ සිදු විය. සමන්ත පුෂ්පකුමාර කාලයක සිට ලාඳුරු රෝගීන් සහ විවිධ රෝගාබාධ කිහිපයකින්ම නිසා ඉතා අසරණව කාගෙන් හෝ ඉල්ලා ගන්නා මුදලින් තව මව ජීවත් කරවමින් සිටියේය. ඔහු කුඩා කටු මැටි ගැසූ පැල්පතක තම මව සමඟ ජීවත්වන බව ප්‍රදේශයේ බොහෝ දෙනෙකු දැන සිටියහ. පසුව දඹුල්ල ප්‍රදේශයේ පදිංචි තරුණයකු එස්.ඒ.චන්දන අරුණසිරි මහතා මේ පිළිබඳව අවබෝධ කරගෙන රංගිරි ශක්ති යොවුන් සංසඳය, දඹුල්ල ප්‍රදේශයේ තරුණ පිරිසක්, මෙන්ම මෙත් බෝසත් පාරමිතා පදනම එක්ව මෙම නව නිවස ඉදිකොට රාහුල නාහිමියන්ගේ උපන්දිනය වෙනුවෙන් පරිත්‍යාග කිරීමට සැලසුම් කර තිබුණි.", "URL": "https://sinhala.adaderana.lk/news.php?nid=92474", "Category": null, "Parent URL": null}