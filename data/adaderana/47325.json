{"Source": "Adaderana", "Timestamp": "November 11, 2014 04:02 pm", "Headline": "ඩයස්පෝරාව එක්ක සැබෑ සම්බන්ධය මහින්දටයි ", "News Content": "යුරෝපා සංගම් සාමාන්‍ය අධිකරණය විසින් එල්.ටී.ටී.ඊ තහනම ඉවත් කරන විට නෙදර්ලන්තය හා බ්‍රිතාන්‍ය එය එසේ කළ යුතු බවට මතයක සිටි බව විපක්ෂ නායක රනිල් වික්‍රමසිංහ මහතා පවසයි. ද්‍රවිඩ ඩයස්පෝරාව විසින් එල්.ටී.ටී.ඊ තහනම ඉවත්කරන ලෙස ඉල්ලා ගොනු කරන ලද අභියාචනයේදී ඊට එරෙහිව ශ්‍රි ලංකා රජය විසින් ක්‍රියා කළ යුතුව තිබුණු බව ඔහු පෙන්වා දුන්නේය. පසුගිය දිනෙක එකී තහනම ඉවත් කරන විටත් ශ්‍රී ලංකාව ඊට එරෙහිව කිසිදු ක්‍රියා මාර්ගයක් නොගත් බව වික්‍රමසිංහ මහතා කියා සිටියේ අද(11) සිරිකොත පක්ෂ මූලස්ථානයේ පැවති වෘත්තීය සංගම් නියෝජිතයින් අමතමිනි. යුරෝපා සංගම් අධිකරණය විසින් මෙම එල්.ටී.ටී.ඊ තහනමට අදාළව කරුණු දැක්වීමට ශ්‍රී ලංකාවට මාස 3ක කාලයක් ලබාදුන් බවත්, එයද නොසලකා හැරීමට කටයුතු කර තිබීමෙන් ද්‍රවිඩ ඩයස්පෝරාව සමග සහයෝගයෙන් ක්‍රියා කරන්නේ කවුද යන්න පැහැදිලි වන බවත් විපක්ෂ නායකවරයා පෙන්වා දුන්නේය. ඩයස්පෝරාව සමග සම්බන්ධතා පවත්නා බවට තමාට එරෙහිව මඩ ප්‍රචාර ගෙනයන නමුත් සැබෑ සම්බන්ධය මේවන විට පැහැදිලි වන බවත් වික්‍රමසිංහ මහතා සඳහන් කළේය. කෙසේ හෝ එල්.ටී.ටී.ඊ තහනම ඉවත් කිරීමට අභියාචනයක් ඉදිරිපත් කරන්නැයි ආණ්ඩුව රටත් ජනතාවත් වෙනුවෙන් යුරෝපා සංගමයෙන් ඉල්ලීමක් නොකළ නිසා විපක්ෂනායකවරයා ලෙස තමන් යුරෝපීය විදේශ ක්‍රියාකාරී සේවයේ විදේශ කටයුතු ආරක්ෂක ප්‍රතිපත්ති පිළිබඳ සංගමයේ ප්‍රමුඛ නියෝජිතවරිය වන ෆෙඩ්රිකා මොග්හෙරිනි මහත්මියගෙන් ලිඛිත ඉල්ලීමක් කළ බවද හෙතෙම පැවසුවේය. 2005 ජනාධිපතිවරණයේදී උතුරේ ජනතාවගේ ඡන්දය වර්ජනය කරවා මා පරාජය කරවීම සඳහා එල්.ටී.ටී.ඊ. ඩයස්පෝරාවට සල්ලි දුන්නේ මහින්ද රාජපක්ෂ මහතා බවත්, ඩයස් පෝරාව උතුරේ ජනතාවට දුරකථන ඇමතුම් ලක්ෂයත් ලක්ෂ දෙකත් අතර සංඛ්‍යාවක් ලබාදෙමින් තමන්ට ඡන්දය දීමෙන් වැළකී සිටින ලෙසට දැනුම්දුන් බවත්, විපක්ෂනායකවරයා අවධාරණය කළේය.", "URL": "https://sinhala.adaderana.lk/news.php?nid=47325", "Category": null, "Parent URL": null}