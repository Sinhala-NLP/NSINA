{"Source": "Adaderana", "Timestamp": "July 1, 2013 06:51 pm", "Headline": "කෝටි ගණනක ජල ව්‍යාපෘතිය අතරමග නැවතිලා", "News Content": "රුපියල් තුන්කෝටි විසිඅට ලක්ෂයක පමණ වියදමින් දිඹුලාගල, පැලෑටියාව ගම්මානයේ ඉදිකිරීමට යෝජිත පානීය ජල ව්‍යාපෘතිය අතරමඟ නවතා දමා ඇති බවට ප්‍රදේශවාසීන් චෝදනා කරයි. දැනට ඒ සඳහා රුපියල් කෝටි එකහමාරක් පමණ වැය කර ක්‍රියාත්මක කර ඇත්තේ ව්‍යාපෘතියෙන් සුළු කොටසක් පමණක් බව ප්‍රදේශවාසීන් පෙන්වාදෙයි. මීට වසර 4 කට පමණ පෙර අදාළ ව්‍යාපෘතියේ ඉදිකිරීම් නවතා දැමීමට හේතුව එහි කොන්ත්‍රාත්කරුට මුදල් නොලැබීම බවට අනාවරණය වේ. පවුල් 640 ක් පමණ ජීවත් වන පැලෑටියාව ගම්මානයේ වකුගඩු රෝගීන් 40 දෙනෙකු පමණ සිටින බව ප්‍රදේශවාසීන් පවසයි. අදාළ ජල ව්‍යාපෘතිය කඩිනමින් ක්‍රියාත්මක කරන ලෙස ඉල්ලා මහියංගනය - පොළොන්නරුව මාර්ගය අවහිරකරමින් ප්‍රදේශවාසීන් අද උද්ඝෝෂණයක ද නිරත විය. මේ අතර කන්තලේ ගොවිජන ව්‍යාපාරයේ ගොවීන් අද කන්තලේ ප්‍රාදේශිය ලේකම් කාර්යාලය ඉදිරිපිට උද්ඝෝෂණයක නිරත වුණි. උද්ඝෝෂණයේ නිරත වූ ගොවීන් කියා සිටියේ පොහොර නොලැබීම හේතුවෙන් කුඹුරු අක්කර 25,000 ක් පමණ විනාශ වීමේ අවදානමක් පවතින බවයි.", "URL": "https://sinhala.adaderana.lk/news.php?nid=35407", "Category": null, "Parent URL": null}