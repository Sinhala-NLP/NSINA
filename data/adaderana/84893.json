{"Source": "Adaderana", "Timestamp": "February 27, 2018 08:50 am", "Headline": "  උතුරේ සිවිල් ජනතාවගේ ඉඩම් ගැටළු විසඳන්නැයි ඉල්ලා මුලතිව්හිදී විරෝධතා", "News Content": "ආරක්ෂක අංශ වෙත පවරාගෙන ඇති මුලතිව් ජනතාවගේ ඉඩම් ඇතුළු උතුරු නැගෙනහිර ජනතාවගේ ඉඩම් නිදහස් කරන ලෙසට ඉල්ලා ජාතික ධීවර සහයෝගීතා සංවිධානය මුලතිව් ප්‍රදේශයේදී ඊයේ (26) විරෝධතාවයක නිරතවිණ. ජාතික ධීවර සහයෝගීතා සංවිධානය හා සිවිල් සංවිධාන රැසක නියෝජිතයින් එක්ව මුලතිව් දිස්ත්‍රික් ලේකම් කාර්යාල ඉදිරිපිට විරෝධතාවය පැවැත්වූහ. විරෝධතාවයට සමගාමීව උතුරු පළාතේ සිවිල් ජනතාවගේ ඉඩම් ආරක්ෂක අංශ වෙත පවරා‍ ගැනීම හේතුවෙන් හටගෙන ඇති ගැටළු හා උතුරු නැගෙනහිර ධීවර ජනතාවගේ ගැටළු දැක්වෙන වාර්තාවක් එළි දැක්වීමද මුලතිව් නගර ශාලාවේදී පැවැත්විණ. එක්සත් ජාතීන්ගේ මානව හිමිකම් කවුන්සල‍යේ සභාවාරය ආරම්භ කිරීමට සමගාමීව අදාළ වාර්තාව එළි දැක්වීම සිදුකළ අතර, වාර්තාව එක්සත් ජාතීන්ගේ මානව හිමිකම් කවුන්සලයේ අවධානය වෙනුවෙන් යොමු කිරීමට නියමිත බවද වැඩසටහනට එක්වු ජාතික ධීවර සහයෝගීතා සංවිධානයේ ජාතික සංවිධායක හර්මන් කුමාර මහතා පැවසුවේය. වාර්තාව තුළින් උතුරු පළාතේ දිස්ත්‍රික්කයන්ගේ ඉඩම් ගැටළු ඇතුළු දිවයින් දිස්ත්‍රික් 15 ක ජනතාවගේ ඉඩම් ගැටළු හා ජනජිවිතය සම්බන්ධයෙන් වන ගැටළු ඉදිරිපත් කොට තිබිණ. වැඩසටහනට උතුරු පළාත් කාන්තා හා ළමා කටයුතු අමාත්‍ය ආනන්දි සෂිදරන් මහත්මිය, මුල් ඉඩම් ලබාදෙන ලෙසට ඉල්ලා විරෝධතාවය නිරත මුලතිව් කේප්පාපිලව් ජනතාව, රාජ්‍ය නොවන සංවිධාන නියෝජිතයින්, උතරු නැගෙනහිර ධීවර සහයෝගීතා සංවිධානයේ සම්බන්ධීකාරක ඇන්ටන් ජේසුදාසන් මහතා, සිවිල් සංවිධාන නියෝජිතයින් ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=84893", "Category": null, "Parent URL": null}