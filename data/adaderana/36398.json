{"Source": "Adaderana", "Timestamp": "August 5, 2013 03:37 pm", "Headline": "වයඹ හිටපු ඇමති මැතිවරණ ව්‍යාපාරයට රාජ්‍ය දේපළ යොදාගෙන - කැෆේ කියයි", "News Content": "වයඹ පළාත් සභාවේ හිටපු ප්‍රධාන ඇමති අතුල විජේසිංහ මහතා විසින් පළාත් සභාවේ මාධ්‍ය ඒකකය සතු කැමරා සහ එහි සේවයේ නියුතු පුද්ගලයින් සිය මැතිවරණ ව්‍යාපාරයට යොදා ගනිමින් සිටින බව කැෆේ සංවිධානය පවසයි. ඒ පිළිබඳව වයඹ පළාත් ප්‍රධාන ලේකම්වරයාට ලිඛිතව ඡායාරූප සාක්ෂි සහිතව දැනුම් දුන්නද මේ දක්වා එම ලිපියට කිසිදු ප්‍රතිචාරයක් දක්වා නැති බවද කැෆේ සංවිධානය කියයි. ඒ අනුව වයඹ පළාත් සභාවේ හිටපු ප්‍රධාන අමාත්‍යවරයා නාම යෝජනා දීමට පැමිණෙන අවස්ථාව ආවරණය කිරීමට පැමිණ සිටි පළාත් සභා මාධ්‍ය ඒකකයේ නිලධාරීන්ගේ ඡායාරූප සහ ඒ සම්බන්ධයෙන් වයඹ ප්‍රධාන ලේකම්වරයා වෙත කැෆේ සංවිධානය යොමුකළ ලිපිය ජනමාධ්‍ය වෙත නිකුත් කර තිබේ. එම ලිපිය පහත පරිදිය. 2013/8/5 ජයන්ත විජේරත්න, පළාත් ප‍්‍රධාන ලේකම්, වයඹ පළාත් සභාව, කුරුණෑගල. ප‍්‍රධාන ලේකම්තුමනි, වයඹ පළාත් සභාව සතු කැමරා, වාහන සහ වෙනත් දේපළ මැතිවරණ ප‍්‍රචාරක කටයුතු සදහා යොදා ගැනීම වයඹ පළාත් අණ්ඩුකාරතුමාට සහ ඔබට ද පිටපත් සහිතව මෙයට පෙර යොමු කළ ලිපි දෙකට අමතරවය. අදාළ ලිපි ලැබුණු බව හෝ දන්වා එවීමට ඔබ හෝ පළාත් ආණ්ඩුකාරවරයා මේ දක්වාම කටයුතු නොකිරීම පිළිබඳ කැෆේ සංවිධානයේ දැඩි කණස්සල්ල පළ කරමි. වයඹ පළාත් සභාව සතු මහජන සම්පත් රජයේ මුල්‍ය රෙගුලාසි උල්ලංඝණය කරමින් වයඹ පළාත් සභා මැතිවරණ කටයුතු සඳහා තෝරාගත් අපේක්‍ෂකයින් කිහිපදෙනෙකුට නිදහස් කොට ඇති බව කැෆේ සංවිධානය නිරීක්‍ෂණය කර ඇත. මේ අතර හිටපු මහජන නියෝජිතයින්ට නිකුත් කොට තිබූ මේ දක්වා පළාත් සභාවේ පරිපාලනය යටතට ගැනීමට නොහැකි වූ වාහන ගණනාවක් වන බව ඔබ ද දන්නා කරුණකි. මේ සමග අමුණා ඇති ඡායාරූප මගින් දැක්වෙන්නේ වයඹ පළාත් සභාව සතු කැමරා දෙකක් මැතිවරණ ප‍්‍රචාරක කටයුතු සඳහා යොදා ගන්නා අන්දමයි. එහි සුදුපහැ අත්කොට කමිසවලින් සැරසී සිටින්නේ පළාත් සභාවේ මාධ්‍ය කණ්ඩායමයි. මෙහි විඩියෝ කැමරාව අත ඇති පුද්ගලයා ආනන්දය. ඡායාරූප ශිල්පියා අනුරුද්ධ ය. ඔවුන් දෙදෙනා ඔබ පළාත් සභාවට අනියුක්තව දිගු කලක් කටයුතු කරන අය වෙති. 2013 ජූලි 31 දින කුරුණෑගල කච්චේරිය ඉදිරිපිට හිටපු ප‍්‍රධාන අමාත්‍යවරයා නාම යෝජනා ලබාදීමට පැමිණෙන අවස්ථාවේ ඔවුන් පළාත් සභාවේ මහජන සම්පත් උපයෝගී කර ගනිමින් පළාත් සභාවට අදාළ රාජකාරි කටයුත්තක් සිදු කිරීමට ඔබ හෝ ඔබගේ කාර්ය මණ්ඩලයේ කිසිවෙකු අනුමැතිය දී නොමැති බව කැෆේ සංවිධානයේ නිරීක්‍ෂණය යි. මෙය රජයේ පරිපාලන හා මුල්‍ය රෙගුලාසි උල්ලංඝණය කරමින් සිදු කරන කි‍්‍රයාවක් බව ඔබතුමන් වැනි ජ්‍යෙෂ්ඨ පරිපාලන නිලධාරියෙකුට පෙන්වා දිය යුතු යැයි නොසිතමි. කෙසේ නමුත් වයඹ පළාත් සභාව සතු මහජන දේපළ මෙම මැතිවරණයේ දී අයථා පරිහරණයට ලක් කරමින් ඇති ප‍්‍රමාණය පිළිබඳ කැෆේ සංවිධානයේ දැඩි විරෝධය මෙමගින් පළ කරමි. මෙම වරද නිවැරදි කරමින් පළාත් සභාව සතු සියලු දේපළ නැවත කැඳවීමට වහා කටයුතු කරන මෙන්ද, ඒ සදහා ඔබතුමන් ගනු ලබන කි‍්‍රයාමාර්ග පිළිබඳ අප සංවිධානය දැනුවත් කරන ලෙස කාරුණිකව ඉල්ලමි. අප විසින් ඔබ වෙත මෙයට පෙර යොමු කරනු ලැබූ ලිපි දෙක සදහා කිසිදු ප‍්‍රතිචාරයක් නොලැබුණි. මෙම ලිපියට නිසි කි‍්‍රයාමාර්ගයක් නොගන්නේ නම් අද දහවල් මෙම ලිපියේ පිටපත් ජනමාධ්‍ය සහ මැතිවරණ කි‍්‍රයාවලියට සම්බන්ධ අනෙකුත් සංවිධාන වෙත ද යොමු කිරීමට කටයුතු කරන බව කාරුණිකව සලකන්න. මෙයට විශ්වාසී, කීර්ති තෙන්නකෝන් විධායක අධ්‍යක්‍ෂ", "URL": "https://sinhala.adaderana.lk/news.php?nid=36398", "Category": null, "Parent URL": null}