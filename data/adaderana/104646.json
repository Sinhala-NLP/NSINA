{"Source": "Adaderana", "Timestamp": "February 20, 2019 07:03 am", "Headline": "අමෙරිකාවට යැවූ සමූහ මිනිවලේ අස්ථි කොටස්වල වාර්තාව අද අධිකරණයට", "News Content": "අමෙරිකාවේ ෆ්ලෝරිඩා ප්‍රාන්තයේ කාබන් පරික්ෂණ රසායනාගාරයක් වෙත යැවූ අස්ථි කොටස් සාම්පලවල වාර්තාව අද(20) මන්නාරම මහේස්ත්‍රාත් අධිකරණයට ඉදිරිපත් කිරිමට නියමිතව තිබේ. මන්නාරම සමූහ මිනිවලෙන් ලබාගෙන කාබන් පරික්ෂාව සඳහා යැවූ අස්ථි කොටස් සාම්පල 06 යෙන් 05ක වාර්තාව මේ වන විට ලැබී ඇති බව සඳහන් වෙයි. එම වාර්තාව අද අධිකරණයට ඉදිරිපත් කරන බව විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා පැවසුවේය. අනෙක් සාම්පලය සම්බන්ධයෙන් වන වාර්තාව ද ඉදිරි දින කිහිපය තුළ ලැබෙනු ඇති බව ඔහු සඳහන් කළේය. මේ වන විට මන්නාරම සමූහ මිනිවලෙන් මිනිස් අස්ථි කොටසක් 323ක් සොයාගෙන ඇති අතර ඉන් 314ක් ගොඩගෙන තිබේ. ඒ අතර ළමුන් 28 දෙනෙකුගේ අස්ථි කොටස් ද වන බව වාර්තා වෙයි. අධිකරණයට ඉදිරිපත් කරනු ලබන වාර්තාව විවෘත අධිකරණයේ සාකච්ඡා කිරිමෙන් අනතුරුව ප්‍රසිද්ධ ලේඛනයක් බවට පත්වනු ඇති.", "URL": "https://sinhala.adaderana.lk/news.php?nid=104646", "Category": null, "Parent URL": null}