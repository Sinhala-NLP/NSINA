{"Source": "Adaderana", "Timestamp": "September 6, 2015 09:14 am", "Headline": "විපක්ෂ නායක ධූරය සන්ධානයේ අභ්‍යන්තර ප්‍රශ්නයක්", "News Content": "විපක්ෂය දැනට මුහුණ දී ඇති ව්‍යාකූල තත්ත්වය ගැන එක්සත් ජනතා නිදහස් සන්ධානයේ තමන් ඇතුළු කණ්ඩායමක් ජනාධිපති මෛත්‍රීපාල සිරිසේන මහතා සමග සාකච්ඡා කිරීමට බලාපොරොත්තු වන බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.පසුගිය මහ මැතිවරණයෙන් කිසිදු දේශපාලන පක්ෂයකට ආණ්ඩුවක් පිහිටුවීම සඳහා බහුතර ආසන සංඛ්‍යාවක් නොලැබුණු බව පෙන්වාදෙන මන්ත්‍රීවරයා සඳහන් කරන්නේ වර්තමානයේ ක්‍රියාත්මක වන්නේ හවුල් ආණ්ඩුවක් බවයි.“බී.බී.සි. සංදේශය“ සමග පැවති සම්මුඛ සාකච්ඡාවකදී පාර්ලිමේන්තු මන්ත්‍රී බන්දුල ගුණවර්ධන මහතා මෙම අදහස් පළ ක‍ර ඇත.විපක්ෂ නායක ධුරය එක්සත් ජනතා නිදහස් සන්ධානයට පැවරීමට ජනාධිපතිවරයා එකඟවුව ද එම අවස්ථාව නොලැබීම තුළින් මේ වන විට විපක්ෂය ව්‍යාකූල තත්ත්වයකට පත්ව ඇති බව ඔහු පෙන්වාදී තිබේ.කෙසේ වෙතත් දෙමළ ජාතික සන්ධානයට විපක්ෂ නායක ධුරය ලැබීම පිළිබඳ තමාට පෞද්ගලික මතයක් ප්‍රකාශ කළ නොහැකි බව සඳහන් කළ මන්ත්‍රීවරයා එය විපක්ෂයේ බහුතරයට ලැබිය යුතු බව ද සඳහන් කර ඇත.විපක්ෂ නායක ධුරය එක්සත් ජනතා නිදහස් සන්ධානයේ අභ්‍යන්තර ප්‍රශ්නයක් බව ද තමන් පිළිගන්නා බව මන්ත්‍රීවරයා සඳහන් කර ති‍ෙබ්.", "URL": "https://sinhala.adaderana.lk/news.php?nid=53684", "Category": null, "Parent URL": null}