{"Source": "Adaderana", "Timestamp": "December 13, 2011 09:33 pm", "Headline": "ගාමිණීට හැකිනම් කරූට බැරි ඇයි..?", "News Content": "රටේ ප්‍රජාතන්ත්‍රවාදය ශක්තිමත්වීමට නම් ප්‍රබල විපක්ෂයක් පැවතිය යුතු බව එ.ජා.ප නියෝජ්‍ය නායක සජිත් ප්‍රේමදාස මහතා පවසයි. විපක්ෂය එකමුතුව පක්ෂය එක්සත් කොට ජයග්‍රහණය කරා ගෙන යා හැකි බලවේගයක් බවට පත් කළ යුතුව ඇතැයිද ඔහු සඳහන් කළේය. බේද භින්න වී ඇති එක්සත් ජාතික පක්ෂය ඒක රාශිකිරීමේ හැකියාව කරූ ජයසූරිය මහතාට ඇති බවත්,ඔහු ඒ වෙනුවෙන් සැදී පැහැදී සිටින බවත් මන්ත්‍රීවරයා පෙන්වා දුන්නේ අද කොළඹ පැවති මාධ්‍ය හමුවකට සහභාගීවෙමිනි. එ.ජා.ප නායකත්වයට කරූ ජයසූරිය මහතා නොගැලපෙන බව එ.ජා.ප මන්ත්‍රී ජෝන් අමරතුංග මහතා විසින් ප්‍රකාශයට පත් කර තිබීම පිළිබඳ මාධ්‍යවේදියෙකු විසින් විමසන ලදුව ඊට පිළිතුරු දෙමින් ප්‍රේමදාස මහතා කියා සිටියේ තමන් ජෝන්ගේ අදහස පිළිනොගන්නා බවයි. කලකට ඉහතදී ගාමිණී දිසානායක මහතා පක්ෂය හැරගොස් සිට යළි පක්ෂයට පැමිණ එහි නායකත්වය ගෙන කටයුතු කළ බවත්,ගාමිණීට එය කළ හැකිනම් කරූට නොහැකි මන්දැයි ප්‍රේමදාස මහතා ප්‍රශ්න කළේය. කරූ ජයසූරිය මහතා පක්ෂයේ නියෝජ්‍ය නායකයා ලෙස යළි තෝරාපත් කරගත් අවස්ථාවේදී ජෝන් අමරතුංග මහතාද අත්දෙක ඔසවා සිය ඡන්දය ප්‍රකාශ කළ බව සජිත් ප්‍රේමදාස මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20666", "Category": null, "Parent URL": null}