{"Source": "Adaderana", "Timestamp": "November 26, 2011 08:28 am", "Headline": "ආපදා තත්ත්වයෙන් පුද්ගලයින් 6153 දෙනෙකුට බලපෑම්", "News Content": "ආපදා තත්ත්වය හේතුවෙන් සිදුවූ ජීවිත හානි සංඛ්‍යාව 8 දක්වා ඉහළ ගොස් තිබේ. මින් මරණ 7 ක්ම වාර්තා වන්නේ මාතර දිස්ත්‍රික්කයෙන් බව ආපදා කළමනාකරණ මධ්‍යස්ථානය පැවසීය. මොණරාගල දිස්ත්‍රික්කයෙන් තවත් මරණයක් වාර්තා වී ඇත. ආපදා හේතුවෙන් සිදුවූ අනතුරුවලින් පුද්ගලයින් සිව්දෙනෙකු තුවාල ලබා ඇති බව සඳහන්ය. අනුරාධපුර දිස්ත්‍රික්කයේ මල්වතු ඔයේ සැඩ පහරට හසුවීමෙන් එක් අයෙකු අතුරුදන්ව ඇති බව ද වාර්තා වේ. ඊයේ(25) දිනයේ මාතර දිස්ත්‍රික්කයට බලපෑ දැඩි සුළං තත්ත්වයෙන් නිවාස 106 ට හානි සිදුව තිබේ. එම දිස්ත්‍රික්කයේ අර්ධ හානි සිදුවූ නිවාස සංඛ්‍යාව 955 කි. දිවයිනට බලපෑ ආපදා තත්ත්වයෙන් පවුල් 1281 ට අයත් පුද්ගලයින් 6153 දෙනෙකුට බලපෑම් සිදුව ඇති බව ආපදා කළමනාකරණ මධ්‍යස්ථානය පැවසීය. ගාල්ල දිස්ත්‍රික්කයේ ද දැඩි සුළං හා වැසි සහිත කාලගුණ තත්ත්වය හේතුවෙන් නිවාස 14 ට හානි සිදුවී ඇති බව සඳහන්ය. තවත් නිවාස 55 ට අර්ධ වශයෙන් හානි සිදුව ඇති බව ආපදා කළමනාකරණ මධ්‍යස්ථානය පවසයි. ගස් කඩා වැටීම හේතුවෙන් ගාල්ල දිස්ත්‍රික්කයේ බොහෝ ප්‍රදේශවලට මේ වන විටත් විදුලිය ඇන හිට ඇති බව වාර්තා වේ. මේ අතර ආපදා තත්ත්වයෙන් බලපෑමට ලක්වූවන්ට අවශ්‍ය සහන සැලසීම සඳහා පියවර ගෙන ඇති බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=20268", "Category": null, "Parent URL": null}