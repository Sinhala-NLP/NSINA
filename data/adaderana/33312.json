{"Source": "Adaderana", "Timestamp": "April 16, 2013 05:09 pm", "Headline": "හලාවත ඉරිදාට පන්ති තහනම්!", "News Content": "තම ප්‍රාදේශීය සභා බල ප්‍රදේශය තුළ ඉරිදා දිනයන් හි පුද්ගලික පන්ති පැවැත්වීම තහනම් කිරීමට ප්‍රාදේශීය සභාව ඒකමතිකව තීරණයක් ගත් බව හලාවත ප්‍රාදේශීය සභාවේ සභාපති ජීවන් ජුඩ් මහතා පවසයි. ඉකුත් ප්‍රාදේශීය සභා රැස්වීමේදී ප්‍රාදේශීය සභා මන්ත්‍රී සුරංගද සොයිසා මහතා(පො.එ.පෙ) විසින් ඉදිරිපත් කරන ලද මෙම යෝජනාව පක්ෂ විපක්ෂ මන්ත්‍රීවරුන් ඒකමතිකව සභා සම්මත කර ඇත. මේ සම්බන්ධයෙන් අදහස් දැක්වු හලාවත හලාවත ප්‍රාදේශීය සභාවේ සභාපති ජීවන් ජුඩ් මහතා මෙසේද පැවසීය. “ඉරිදා දිනයන්හි පුද්ගලික උපකාරක පන්ති පැවැත්වීම නිසා වර්තමානයේ පවුල් සංස්ථාව තුළ ආගමික සහ මව්පිය සුහදතාවය නැතිවී තිබෙනවා.විහාරස්ථානවල මෙන්ම කතෝලික දේවස්ථානවල දහම් පාසල් පැවැත්වෙන්නේ ඉරිදා දිනයන්හි. එමෙන්ම හලාවත ප්‍රදේශයේ පදිංචි බහුතරයක් කතෝලික ලබ්ධිකයින්. ඔවුන්ට ඉරිදා දිනයන්හි ආගමික වතාවත්වල නිරතවීම අනිවාර්ය වී තිබෙනවා. නමුත් මේ පුද්ගලික උපකාරක පන්ති හේතුවෙන් බොහෝ දරුවන්ට දහම් පාසල් පමණක් නොවෙයි දේවස්ථානවලට යාමටද නොහැකි තත්ත්වයක් උදාවී තිබෙනවා. එමෙන්ම දරුවන් හා මව්පියන් සතියකට එක් දිනක් හෝ තම නිවසේ එකට සිට ආහාර ගත යුතුයි. අදහස් හුවමාරුකර ගත යුතුයි. නමුත් අද එම තත්ත්වය නැතිවී තිබෙනවා. එම නිසා 11 වන වසර දක්වා වු සියලූම පුද්ගලික පන්ති ඉරිදා දිනයන්හි තහනම් කිරීමට අප ප්‍රාදේශීය සභාව තීරණය කර තිබෙනවා. මේ සඳහා පක්ෂ විපක්ෂ සියලූම මන්ත්‍රීවරුන්ගේ සහාය ලැබීම විශේෂත්වයක්.එය පොදු අවශ්‍යතාවයක් බව එම සහාය තුළින් පෙනී යනවා.පවත්වා ගෙන යන සෑම පුද්ගලික පන්තියක්ම ප්‍රාදේශීය සභාවේ ලියාපදිංචි කළ යුතු නමුත් හලාවත ප්‍රාදේශීය සභා බල සීමාව තුළ පවත්වා ගෙන යන කිසිදු පුද්ගලික පන්තියක් මේ වන තුරු ලියාපදිංචි කර නැහැ.මේ නිසා මෙම නීතිය ක්‍රියාත්මක කිරීම සම්බන්ධයෙන් අවශ්‍ය නීතිමය පසුබිම අධ්‍යයනය කිරීමක් මේවන විට සිදුවෙමින් පවතිනවා”. එමෙන්ම සභාව ගන්නා ලද මෙම තීරණය වයඹ පළාත් පාලන කොමසාරිස්වරයා මගින් වයඹ පළාත් සභාව වෙත දන්වා යැවීමටත් කටයුතු කර තිබෙන බවද හලාවත ප්‍රාදේශීය සභාවේ සභාපති ජීවන් ජුඩ් මහතා වැඩිදුරටත් කියා සිටියේය. ඉරිදා දිනයන්හි පුද්ගලික පන්ති නැවැත්විය යුතුයැයි මීට පෙර මාරවිලදී පැවති ප්‍රධාන අමාත්‍යවරුන්ගේ 09 වන රැස්වීමේදී ඒකමතිකව තීරණය කරණ ලදි.නමුත් එම තීන්දුව මේ වන තුරු ක්‍රියාත්මක වුයේ නැති බවද අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=33312", "Category": null, "Parent URL": null}