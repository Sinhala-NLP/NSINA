{"Source": "Adaderana", "Timestamp": "April 16, 2011 08:32 pm", "Headline": "චෝදනා නගන උන් මහින්දට වඩා යුද අපරාධ කළා", "News Content": "ශ්‍රී ලංකාවේ සිදුවීයයි කියනු ලබන යුද අපරාධවලට මහින්ද රාජපක්ෂට වඩා වගකිව යුත්තේ ඇමරිකාව,ඉන්දියාව,ඊශ්‍ර්‍යාලය වැනි යුද්ධ කිරීම සඳහා උපදෙස් දුන්නු රටවල් බව නව සම සමාජ පක්ෂයේ නායක ආචාර්ය,වික්‍රමබාහු කරුණාරත්න මහතා පවසයි. යුද අපරාධ සිදුවූයේ ‍බලවත් රටවල් කියූ ආකාරයට යුද කරන්නට කටයුතු කළ නිසා බවද හෙතෙම කියා සිටියි. මේ වන විට බෑන් කී මූන් ගේ උපදේශන කමිටු වාර්තාව පාදක කර ගනිමින් නව අධිරාජ්‍යවාදී බලවේග රටේ පාලකයාගේ බෙල්ලෙන් අල්ලා යුද අපරාධ චෝදනා නගන තත්ත්වයක් දක්නට ලැබීම ඉතාම කනගාටුදායක බව ඔහු පෙන්වා දුන්නේය. බලවත් රටවල් කරමින් සිටින්නේ අප වැනි රටවල් යුද්ධයට තල්ලුකර දමා ඊට පසු මෙවැනි යුද අපරාධ චෝදනා ආදිය එල්ල කරමින් රටට ඇඟිලි ගසන්නටත්,මෙවැනි රටවල් තමන්ගේ අතකොළු බවට පත්කිරීමටත් බව කරුණාරත්න මහතා සඳහන් කළේය. මේ නිසා මෙම අමානුෂික යුද්ධය පවත්වාගෙන යා යුතු නැති බවත්,ද්‍රවිඩ තරුණයන්ගේ කැරැල්ලට දේශපාලන විසඳුමක් මගින් පිළිතුරු දිය යුතු වගත් එදා ‍දිගින් දිගටම පෙන්වාදුන් බවත් ඔහු සිහිපත් කළේය. දකුණේ සිංහල තරුණයින් මේ අයුරින්ම කැරැලි ගසන විට එම කැරැල්ල පිටුපස ඇති සාධාරණ දුක්ගැනවිල්ල කියන්නට තමන් සමග අත්වැල් බැඳගෙන එදා ලෝකය වටේ යන්නට මහින්ද රාජපක්ෂට හැකිවුවද ද්‍රවිඩ තරුණයින් කැරැලිගසන විට ඔහු එසේ ක්‍රියා නොකළ බවද වික්‍රමබාහු කරුණාරත්න මහතා අවධාරණය කළේය. එබැවින් වත්මන් ආණ්ඩුව මේ වන විට බලවතුන්ගේ උගුලෙහි සිරවී ඇතැයිද එමගින් රටේ ස්වාධීනත්වය විනාශ වී ඇතැයිද හෙ‍තෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15511", "Category": null, "Parent URL": null}