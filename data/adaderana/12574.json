{"Source": "Adaderana", "Timestamp": "December 3, 2010 02:29 pm", "Headline": "වී ගොවියා අමතක කළ අය දේශපාලන වාසි වෙනුවෙන් බොරු ප්‍රචාර ගෙනයනවා", "News Content": "වී ගොවියා අමතක කළ කණ්ඩායම් මේ වන විට දේශපාලන වාසි අරමුණු කර ගනිමින් විවිධ අසත්‍ය ප්‍රචාර ගෙන යමින් සිටින බව කෘෂිකර්ම අමාත්‍ය මහින්ද යාපා අබේවර්ධන මහතා පවසයි. මේ වන විට රජය ගොවියාට සාධාරණයක් ඉටුකරනවා සේම පාරිභෝගික ජනතාව ආරක්ෂා කරමින් කෘෂිකර්මයෙන් රට ස්වයංපෝෂිත කිරීමේ කාර්යය අරඹා ඇති බව අමාත්‍යවරයා පෙන්වා දෙයි. ජාතික ආහාර නිෂ්පාදන මණ්ඩලය නිෂ්පාදනය කරන සහල් පිටි, ලංකා සතොස මඟින් බෙදා හැරීමේ ගිවිසුමට අද අත්සන් කිරීමේ අවස්ථාවට එක්වෙමින් අමාත්‍යවරයා මෙම අදහස් පළ කළේය. මෙරට අවශ්‍යතාවයෙන් 10%ට වැඩි ප්‍රමාණයක වී නිෂ්පාදනයක් මෙරට පවතින බව මෙහිදි වැඩිදුරටත් අදහස් දැක්වු අමාත්‍යවරයා කියා සිටියේය. ඉදිරියේදී එම අතිරික්තය 3%ත් 4%ත් අතර ප්‍රමාණයකින් ඉහළ නැංවීමට පියවර ගන්නා බව ද අමාත්‍ය මහින්ද යාපා අබේවර්ධන මහතා පවසා සිටියේය.", "URL": "https://sinhala.adaderana.lk/news.php?nid=12574", "Category": null, "Parent URL": null}