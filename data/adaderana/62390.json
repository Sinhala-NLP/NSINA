{"Source": "Adaderana", "Timestamp": "July 24, 2016 04:22 pm", "Headline": " යාපනය සරසවියේ අධ්‍යයන කටයුතු අදියර කිහිපයකින් ඇරඹෙයි", "News Content": "යාපනය විශ්වවිද්‍යාලයේ දැනට වසා දමා ඇති කලා පීඨයේ සහ කළමනාකරණ පීඨයේ අධ්‍යයන කටයුතු අදියර කිහිපයක් යටතේ හෙට(25) සිට ආරම්භ කරන බව එම විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය වසන්ති අරසරත්නම් මහත්මිය පවසයි. ඒ අනුව පළමු අදියර යටතේ හෙට දිනයේ කලා පීඨයේ පළමු වසරේ සිසුන් සඳහා අධ්‍යයන කටයුතු ආරම්භ කරන බව උපකුලපතිවරිය සඳහන් කළේය.එමෙන්ම කළමනාකරණ පීඨයේ ද පළමු වසර සහ අවසන් වසර අධ්‍යයන කටයුතු හෙට දිනයේ ආරම්භ කිරීමට නියමිතය.මේ අතර කලා පීඨයේ සහ කළමනාකරණ පීඨයේ සෙසු වසරවල අධ්‍යයන කටයුතු සහ ගැටුම ඇති වු විද්‍යා පීඨයේ අධ්‍යයන කටයුතු යළි ආරම්භ කිරීම පිළිබඳ තවදුරටත් සාකච්ඡා කෙරෙන බව වසන්ති අරසරත්නම් මහත්මිය සඳහන් කළේය. පීඨාධිපතිවරුන් සමග තවදුරටත් සාකච්ඡා කර හෙට දිනයේ ඒ පිළිබඳ දැනුම්දීමක් සිදුකරන බව යාපනය විශ්ව විද්‍යාලයේ උපකුලපති ජ්‍යෙෂ්ඨ මහාචාර්ය වසන්ති අරසරත්නම් මහත්මිය අද දෙරණ කළ විමසීමකදී පැවසුවේය.", "URL": "https://sinhala.adaderana.lk/news.php?nid=62390", "Category": null, "Parent URL": null}