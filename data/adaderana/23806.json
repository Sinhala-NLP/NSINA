{"Source": "Adaderana", "Timestamp": "April 26, 2012 08:11 am", "Headline": "ජනපති අද දකුණු කොරියාවේ ව්‍යාපාරිකයින් අමතයි", "News Content": "සිව් දින නිල සංචාරයක් සඳහා දකුණු කොරියාවට ගොස් සිටින ජනාධිපති මහින්ද රාජපක්ෂ මහතා අද(26) එරට ව්‍යාපාරිකයින් ඇමතීමට නියමිතය. දකුණු කොරියාවේ බූසාන්හිදී ජනාධිපතිවරයා විශේෂ දේශනයක් පැවැත්වීමට නියමිත බව ජනාධිපති මාධ්‍ය අංශය සඳහන් කරයි. බූසාන්හි ශ්‍රී ලංකා - දකුණු කොරියා ව්‍යාපාරික සංසද ශ්‍රවණාගාරයේ දී මෙම දේශනය පැවැත්වෙනු ඇත. දකුණු කොරියානු බූසාන් වාණිජ මණ්ඩලය මෙය සංවිධානය කරනු ලබන අතර මේ සඳහා එරට ව්‍යාපාරිකයින් හා ආයෝජකයින් රැසක් සහභාගී වීමට නියමිතය. මේ අතර ජනාධිපති මහින්ද රාජපක්ෂ මහතා ඊයේ(25) පස්වරු‍වේ දකුණු කොරියාවේ රැකියාවල නිරත ශ්‍රී ලාංකික ශ්‍රමිකයින් හා විශ්ව විද්‍යාල සිසුන් පිරිසක් හමුවිය.", "URL": "https://sinhala.adaderana.lk/news.php?nid=23806", "Category": null, "Parent URL": null}