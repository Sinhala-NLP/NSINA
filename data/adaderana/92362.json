{"Source": "Adaderana", "Timestamp": "July 11, 2018 01:16 pm", "Headline": "තේ තොග අපනයනයට රුපියල් 10ක ස්ථාවර සෙස් බද්දක්", "News Content": "තේ තොග අපනයනය සඳහා කිලෝග්‍රෑමයකට රුපියල් 10 ක ස්ථාවර සෙස් බදු ගාස්තුවක් හඳුන්වා දි තිබේ. අද(11) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් සම කැබිනට් ප්‍රකාශක, අමාත්‍ය ගයන්ත කරුණාතිලක මහතා විසින් මේ බව පැවසීය. වර්තමානයේ තේ තොග අපනයනය මත සෙස් බදු ගණනය කිරීමක් සිදු වන අතර, ඒ අනුව කිලෝග්‍රෑමයකට රුපියල් 10ක් හෝ කොළඹ තේ වෙන්දේසියේ සාමාන්‍ය මිල ගණන්වලින් සියයට 2.5ක් ලෙස හෝ යන දෙකෙන් වැඩි අගය සැලකිල්ලට ගනිමින් මාසික ගණනය කිරීම් සිදු වෙනු ඇත. මේ වන විට තේ අපනයනකරුවන් විසින් තේ කිලෝග්‍රෑමයක් සඳහා රුපියල් 20ක පමණ සෙස් බද්දක් ගෙවනු ලබන අතර, එය මාසික පදනමකින් ගණනය කිරීම මත තොග මිල කලින් කලට නිශ්චය කිරීමට අපහසු විය. අපනයන මිල ගණන් ඉදිරිපත් කිරීම ප්‍රමාද වීම වැනි විවිධ අපහසුතාවයන්ට මුහුණ දීමට තේ අපනයනකරුවන්ට සිදුව ඇත. මෙම තත්ත්වයට පිළියමක් ලෙස තේ අපනයනය සඳහා කිලෝග්‍රෑමයකට රුපියල් 10 ක ස්ථාවර සෙස් බදු ගාස්තුවක් හඳුන්වා දීමට වැවැලි කර්මාන්ත අමාත්‍ය නවීන් දිසානායක මහතා ඉදිරිපත් කළ යෝජනාවට කැබිනට් අනුමැතිය හිමිව තිබේ.", "URL": "https://sinhala.adaderana.lk/news.php?nid=92362", "Category": null, "Parent URL": null}