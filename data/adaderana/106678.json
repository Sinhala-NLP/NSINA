{"Source": "Adaderana", "Timestamp": "March 24, 2019 04:54 pm", "Headline": "තායිලන්ත මහමැතිවරණය අදයි", "News Content": "තායිලන්ත මහමැතිවරණය අද (24) පැවැත්වෙයි. මිලියන 50ක පමණ පිරිසක් මෙවර මැතිවරණය සඳහා ඡන්ද දායකයින් ලෙස ලියාපදිංචි වී සිටින බව විදෙස් වාර්තා සඳහන් කළේය. තායිලන්තයේ හිටපු අගමැතිනී යින්ග්ලක් ෂිනවත් 2014 වර්ෂයේදී කුමන්ත්‍රණයකින් බලයෙන් පහකරනු ලැබූ අතර ඉන් අනතුරුව හමුදා ජුන්ටාවක් එරට බලය අත්පත් කරගනු ලැබුණි. එවක පටන් මේ වන තෙක් එරට පාලනය කර ගනු ලැබුවේ හමුදා ජුන්ටාවේ ප්‍රධානී ප්‍රයුත් චාන් ඕචා ය. හිටපු අගමැති තක්ෂින් ෂිනවත්ට සහාය පල කරන තායි රක්ෂා චාට් පක්ෂය නියෝජනය කරමින් අගමැති අපේක්ෂකත්වයට මහාවජිරලොන්කොන් රජුගේ සොහොයුරියගේ නම යෝජනා වීමත් සමඟ මෙවර මැතිවරණය දැඩි ආන්දෝලනයකට තුඩු දුන්නේය. කෙසේ නමුත් ඇගේ අපේක්ෂකත්වය පසුව අහෝසි කෙරුණු අතර අදාළ පක්ෂයද තහනම් කරනු ලැබුවේය. වසර 7කට පසුව පැවැත්වෙන තායි මහමැතිවරණයට වත්මන් අගමැති ප්‍රයුත් චාන් ඕචාද ඉදිරිපත්ව සිටියි. මෙවර මැතිවරණයේදී මිලියන 50ක් පමණ වන ලියාපදිංචි ඡන්ද දායකයින් විසින් තායි පාර්ලිමේන්තුවේ පහළ මන්ත්‍රී මණ්ඩලය සඳහා නියෝජිතයන් පන්සිය දෙනෙකු තෝරාගනු ඇත. පළාත් 77ක ඡන්ද මධ්‍යස්ථාන අනූ තුන්දහසකදී මෙම ඡන්ද විමසුම සිදු කෙරෙයි. 2011 වර්ෂයෙන් පසුව පැවැත්වෙන පළමු මහමැතිවරණයද මෙය වන අතර ඒ හේතුවෙන් ඡන්ද දායකයින් වැඩි පිරිසක් ඡන්දය භාවිත කරනු ඇති බව විදෙස් වාර්තා පෙන්වා දෙනු ලබයි.", "URL": "https://sinhala.adaderana.lk/news.php?nid=106678", "Category": null, "Parent URL": null}