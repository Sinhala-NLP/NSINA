{"Source": "Adaderana", "Timestamp": "August 4, 2011 12:56 pm", "Headline": "ගැටලුවලට විසඳුම් නැත්නම් වෘත්තීය ක්‍රියාමාර්ගයකට යනවා", "News Content": "තැපැල් දෙපාර්තමේන්තුව තුළ උද්ගතව ඇති ගැටලුවලට විසඳුම් ලබා නොදීමට එරෙහිව තැපැල් සේවකයින් වෘත්තීය සමිති ක්‍රියාමාර්ගයකට එළඹීමට තීරණය කර තිබේ. හෙට(05) දිනයේ සිය වෘත්තීය සමිති රැස්වී ඒ පිළිබඳ අවසන් තීරණයක් ගැනීමට නියමිත බව ලංකා තැපැල් සේවා සංගමයේ සභාපති ජයන්ත විජේසිංහ මහතා ප්‍රකාශ කළේය. තැපැල් දෙපාර්තමේන්තුවේ උද්ගතව ඇති තත්ත්වය පිළිබඳව වරින්වර රටේ ජනතාවට කරුණු පැහැදිලි කළ බවත්, මේ වනතුරුත් දෙපාර්තමේන්තුවේ කිසිදු ගැටලුවකට විසඳුම් ලැබී නොමැති බවත් ඒ මහතා පෙන්වා දුන්නේය. එමෙන්ම මේ වනතුරු තැපැල්පතිවරයාගේ අත්තනෝමතික ක්‍රියා මාර්ග නතර වී නොමැති බවත් ඔහු සඳහන් කළේය. ත්‍රිපුද්ගල කමිටු වාර්තාව හැකි ඉක්මනින් නිකුත් වනතුරු බලපොරොත්තුව සිටින බවත්, එසේ නොවුණහොත් තැපැල් වෘත්තීය සමිති එකමුතුව පොදු තීරණයක් ගෙන ගැටලුවලට විසඳුම් සෙවීම සඳහා කටයුතු කරන බවත් හෙතෙම කියා සිටියේය.", "URL": "https://sinhala.adaderana.lk/news.php?nid=17842", "Category": null, "Parent URL": null}