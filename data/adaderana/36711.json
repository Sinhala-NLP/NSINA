{"Source": "Adaderana", "Timestamp": "August 18, 2013 08:29 am", "Headline": "ජනතාවගෙන් ප්‍රශ්න කරන්න පරීක්ෂණ කණ්ඩායම අද වැලිවේරියේ ", "News Content": "පානීය ජල ගැටලුවක් මුල්කර ගනිමින් වැලිවේරිය ප්‍රදේශයේ සිදුවූ ගැටුම පිළිබඳව පරීක්ෂණ සිදුකරන යුද හමුදා නිලධාරීන්ගෙන් සැදුම්ලත් කමිටුව අද එම සිද්ධිය පිළිබඳව වැලිවේරිය ප්‍රදේශයේ ජනතාවගෙන් ප්‍රශ්න කර ප්‍රකාශ සටහන් කර ගැනීමට නියමිතව තිබේ. පසුගිය දා ගම්පහ වැලිවේරිය ප්‍රදේශයේ පානීය ජල ගැටලුවක් මුල්කර ගනිමින් ප්‍රදේශවාසීන් රතුපස්වල වැලිවේරිය නගරය ආශ්‍රිතව උද්ඝෝෂණයක නිරත විය. උද්ඝෝෂණය අතරවාරේ දී ප්‍රදේශවාසීන් හා ආරක්ෂක අංශ අතර ගැටුමක් හට ගත් අතර එහි දී පුද්ගලයින් කිහිප දෙනෙකු ජීවිතක්ෂයට පත්විය. කෙසේ වෙතත් මෙම සිද්ධියේ දී යුද හමුදාව විසින් විරෝධතාකරුවන්ට වෙඩි තැබූ බවට චෝදනා එල්ලවිණ. ඒ අනුව මේ සම්බන්ධයෙන් විමර්ශන සිදුකිරීම සඳහා යුද හමුදාපති ලුතිනන් ජෙනරාල් දයා රත්නායක මහතා විසින් කමිටුවක් පත් කරන ලදී. මේජර් ජෙනරාල් ජගත් ඩයස් මහතාගේ ප්‍රධානත්වයෙන් ක්‍රියාත්මක වන මෙම කමිටුව සාමාජිකයින් 05 දෙනෙකු ඇතුළත් වන අතර ඊට යුද හමුදාවේ නීතීඥවරයෙකු ද ඇතුළත්ය. ඒ අනුව එම සිද්ධිය සම්බන්ධයෙන් මෙම විමර්ශන කමිටුව අද දිනයේ වැලිවේරිය ප්‍රදේශයට ගොස් පරීක්ෂණ පැවත්වීමට නියමිතය.", "URL": "https://sinhala.adaderana.lk/news.php?nid=36711", "Category": null, "Parent URL": null}