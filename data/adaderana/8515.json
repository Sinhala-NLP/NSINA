{"Source": "Adaderana", "Timestamp": "May 20, 2010 10:47 am", "Headline": "කඳවුරු වලට යන්න රතු කුරුසෙන් ඉල්ලීම්", "News Content": "උතුරේ අවතැන් කඳවුරුවලට ඇතුළු වීමට අවසර ලබාදෙන ලෙස ශ්‍රී ලංකා රජයෙන් අවස්ථා දෙකකදී ඉල්ලීම් කළ බව ජාත්‍යන්තර රතුකුරුස සංවිධානය පවසයි. ජාත්‍යන්තර රතු කුරුස සංවිධානයේ සභාපති ජේකබ් කෙලෙන්බර්ගර් ජිනීවා හි බී.බී.සී වාර්තාකරු ට ප්‍රකාශයක් ලබාදෙමින් උතුරේ අවතැන් කඳවුරු හා නැවත පදිංචි කළ ස්ථාන දැක බලාගන්නට අවසර දෙන ලෙස අවස්ථා දෙකකදී මෙසේ ඉල්ලීම් කළ බව විදෙස් මාධ්‍ය උපුටා දක්වයි. යුද්ධයේ අවසන් අදියර ක්‍රියාත්මක වූ කාලයේ මානුෂීය සංවිධානයක් හැටියට උතුරේ කටයුතු කරනු ලැබුවේ ජාත්‍යන්තර රතු කුරුස සංවිධානය පමණක් බව හෙතෙම පිළිගනියි. යුදමය වාතාවරණය තුළ සිදුවූ අවාසනාවන්ත අත්දැකීම් නිසා කම්පනයට පත් වූ,සිය පවුල් සාමාජිකයන්ගෙන් වෙන්වූ ,අයට සහය වීම,සෞඛ්‍ය ආරක්ෂිතභාවය මෙන්ම ඔවුන් වෙනුවෙන් මානුෂීය කටයුතු සිදුකිරීම සඳහා මෙම අවස්ථාව ලාබදීම වැදගත් බව සංවිධානයේ අදහසයි. රතු කුරුස සංවිධානයේ මහජන සේවා සහ මාධ්‍ය සබඳතා අංශයේ නියෝජ්‍ය ප්‍රධානී කාර්ලා හෑඩඩ් මහත්මිය පවසන පරිදි මේ වන විට ශ්‍රී ලංකාවේ රැඳවුම් මධ්‍යස්ථාන 53 ක රඳවා සිටින 2000 ට වැඩි රැඳවියන්ට මේ වන විට රතු කුරුසිය මානුෂීය සේවා සපයමින් සිටියි. වව්නියාව දිස්ත්‍රීක්කයේ රැඳවුම් මධ්‍යස්ථාන වලට විශේෂයෙන් ඇතුළු වීම සඳහා අවස්ථාව ලබාදිය යුතු බව බී.බී.සී සේවයේ සිංහල මාධ්‍යයට ප්‍රකාශයක් කරමින් ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=8515", "Category": null, "Parent URL": null}