{"Source": "Adaderana", "Timestamp": "November 10, 2013 11:26 am", "Headline": "පොදුරද තරුණ සමුළුවේ කටයුතු ඇරඹෙයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව සංවිධානය කරන තරුණ සමුළුවේ නිල කටයුතු ජනාධිපති මහින්ද රාජපක්ෂ මහතාගේ ප්‍රධානත්වයෙන් මීට ටික වේලාවකට පෙර ආරම්භ කර තිබේ. හම්බන්තොට, රුහුණු ජාත්‍යන්තර සම්මන්ත්‍රණ මධ්‍යස්ථානයේ දී එය ආරම්භ විය. සමාරම්භක උත්සවය සඳහා පොදුරාජ්‍ය මණ්ඩලයීය මහලේකම් කමලේෂ් ෂර්මා මහතාද සහභාගි වී සිටියි. තරුණ සමුළුව සඳහා රටවල් 53කින් තරුණ නියෝජිතයින් 106 දෙනෙකු නිරීක්ෂකයින් විසි දෙනෙකු සහභාගී වන අතර ශ්‍රී ලංකාව නියෝජනය කරමින් නියෝජිතයින් විසි පස් දෙනෙකු සහභාගී වන බව සඳහන්ය. සමුළුවට සහභාගී වන රටවල් 33ක තරුණ පිරිස් ඊයේ දිනය වන විට දිවයිනට පැමිණ සිටි අතර ඔවුන් ඊයේ පස්වරුවේ හම්බන්තොට ප්‍රදේශයට ගොස් ඇත. අද ආරම්භ වන සමුළුව ලබන 14 වන දින දක්වා පැවැත්වෙයි. ශ්‍රී ලංකාව ඇතුළු පොදුරාජ්‍ය මණ්ඩලයීය රටවල් 54ක තරුණ නායක නායිකාවන්ගේ ප්‍රධානත්වයෙන් 1997 වසරේ ස්කොට්ලන්තයේ දී මෙම තරුණ නායක සමුළුව ආරම්භ විය. වසර දෙකකට වරක් පැවැත්වෙන පොදුරාජ්‍ය මණ්ඩලයීය තරුණ නායක සමුළුව අවසන් වරට 2011 වසරේ ඔස්ට්‍රේලියාවේ පර්ත් නුවර දී පවත්වා ඇත. මෙවර සමුළුවේ දී ප්‍රධාන කරුණු 8ක් පිළිබඳව අවධානය යොමුකිරීමට නියමිතය. 2015 න් පසු ජාත්‍යන්තර සංවර්ධන සැලැස්ම සඳහා තරුණයන්ගේ කාර්යය භාරය, ප්‍රතිසංවිධානය සහ සමාජ ඒකාබද්ධතාවය, සුබසාධනය සහ සංවර්ධන ක්‍රියාවලිය, අරමුණු සපුරාලන ගුණාත්මක අධ්‍යාපනය, මෙම සමුළුවේ ප්‍රධාන අරමුණු වේ‍. ඊට අමතරව තරුණයින් උදෙසා ශිෂ්ඨ සම්පන්න රැකියා අවස්ථා උත්පාදනය, ස්ත්‍රී පුරුෂ සමානාත්මතාවය, ලිංගික හා ප්‍රජනන සෞඛ්‍ය අයිතිවාසිකම්, තරුණ කටයුතුවල වෘත්තීය භාවය ඇති කිරීම පිළිබඳව ද මෙහිදී සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=38728", "Category": null, "Parent URL": null}