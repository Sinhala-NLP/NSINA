{"Source": "Adaderana", "Timestamp": "November 20, 2010 02:56 pm", "Headline": "පෙළපොත් බෙදාහැරීම 92%ක් අවසන්", "News Content": "පාසල්වලට පෙළපොත් බෙදාහැරීමේ කටයුතු මේ වන විට 92% න් පමණ අවසන් කර ඇතැයි අධ්‍යාපන ‍ප්‍රකාශන කොමසාරිස් ජනරාල් ඩබ්ලිව්. එම්. එන්. ජේ. පුෂ්පකුමාර මහතා පවසයි. ලබන මස 8 වැනිදාට පෙර සියලු පාසල් සඳහා පෙළපොත් බෙදාහැරීමේ කටයුතු අවසන් කිරීමට හැකි බව ඔහු සඳහන් කළේය. ලබන මස 8 වන දින පෙළපොත් ළමුන්ට ලබාදීමේ දිනය ලෙස නම් කර ඇති බවත් සියලුම විදුහල්පතිවරුන් එදිනට සියලු ළමුන් සඳහා ‍පෙළපොත් බෙදාහැරිය යුතු බවත් පුෂ්පකුමාර මහතා කියා සිටියේය. මීට අදාළ චක්‍රලේඛය මේ වන විටත් විදුහල්පතිවරුන් වෙත යොමු කර ඇති බව ඔහු පැවසුවේය. මෙවර පෙළපොත් මිලියන 32 ක ආසන්න ප්‍රමාණයක් මුද්‍රණය කර ඇති අතර ඒ සඳහා වැය කර ඇති මුදල ‍රුපියල් මිලියන 3,000 කි.", "URL": "https://sinhala.adaderana.lk/news.php?nid=12286", "Category": null, "Parent URL": null}