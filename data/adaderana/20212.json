{"Source": "Adaderana", "Timestamp": "November 23, 2011 10:27 pm", "Headline": "පාර්ලිමේන්තු විශේෂ කාරක සභාවට ද්‍රවිඩ සන්ධානය නෑ", "News Content": "ජාතික ගැටලුවට විසඳුම් ලබා දෙන පාර්ලිමේන්තු විශේෂ කාරක සභාව පත් කිරීමේ යෝජනාවට පාර්ලිමේන්තු අනුමැතිය හිමිවී තිබේ. ජාතික ගැටලුව විසඳීමට අදාළ දේශපාලන හා ආණ්ඩුක්‍රම ව්‍යවස්ථාමය පියවර නිර්දේශ කොට මාස 6ක් ඇතුළත පාර්ලිමේන්තුවට ඉදිරිපත් කිරීම සදහා මෙම විශේෂ කාරක සභාව පත් කිරීමට නියමිතය. මෙම කාරක සභාව සාමාජිකයින් 31 දෙනෙකුගෙන් සමන්විත වන අතර එය ආණ්ඩු පක්ෂයේ සාමාජිකයින් 19 දෙනෙකුගෙන් හා විරුද්ධ පක්ෂයේ සාමාජිකයින් 12 දෙනෙකුගෙන් සමන්විත වේ. සියලුම ජනතාවගේ ස්වකීය අන්‍යනතාවයන් ආරක්ෂා කරමින් සහ ප්‍රවර්ධනය කරමින් එක් ජාතියක් ලෙස ජීවත් වීම තහවුරු කිරීම මෙහි මූලික අරමුණ බව සඳහන් වේ. එසේ වුවද ද්‍රවිඩ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසා ඇත්තේ තම පක්ෂය මෙම කාරක සභාවට සහභාගී නොවන බවයි. මීට පෙරාතුව ජාතික ගැටලුවට විසඳුම් සෙවීම සඳහා පත් කරන ලද සර්ව පාර්ශ්වික සමුළුවෙන් කිසිදු ප්‍රයෝජනයක් අත් නොවුණු බවත්,එයින් කිසිදු එකඟතාවයකට පැමිණෙන්නට නොහැකි වූ බවත් ද්‍රවිඩ ජාතික සන්ධානයේ මන්ත්‍රීවරයා AP පුවත් සේවයට පවසා තිබේ.", "URL": "https://sinhala.adaderana.lk/news.php?nid=20212", "Category": null, "Parent URL": null}