{"Source": "Adaderana", "Timestamp": "August 15, 2015 09:24 am", "Headline": "මැතිවරණය නිදහස් හා සාමකාමී ලෙස පැවැත්වීමට කැපවෙනවා ", "News Content": "ඉදිරි මහමැතිවරණය නිදහස්, සාමකාමී සහ සාධාරණ මැතිවරණයක් ලෙස පැවැත්වීමට කැපවන බව ජනාධිපති මෛත්‍රීපාල සිරිසේන මහතා පවසයි.ජනාධිපති මෛත්‍රීපාල සිරිසේන මහතා මේ බව ප්‍රකාශ කර ඇත්තේ 2015 පාර්ලිමේන්තු මැතිවරණයේ නිරීක්ෂණ කටයුතු සඳහා මෙරටට පැමිණි යුරෝපා සංගමයේ සහ පොදු රාජ්‍ය මණ්ඩලයේ නිරීක්ෂයින් සමඟ ඊයේ(14) පස්වරුවේ ජනාධිපති කාර්යාලයේ පැවති හමුවකට එක්වෙමින්ය.එම හමුව පිළිබඳ ජනාධිපති මාධ්‍ය අංශය විසින් නිකුත් කළ නිවේදනයක දැක්වුණේ, මැතිවරණ කොමසාරිස් සහ පොලිස්පති ඇතුළු නීතිය ක්‍රියාත්මක කරන සියළු නිලධාරීන්ට නිදහසේ සහ ස්වාධීනව සිය වගකීම් ඉටු කිරීමට අවස්ථාව සළසා දී ඇති බවයි.පසුගිය ජනවාරි 08 වනදාට පෙර රටේ ප්‍රජාතන්ත්‍රවාදය, නිදහස සහ මානව හිමිකම් පිළිබඳ ගැටළු රැසක් මතුවී තිබූ බව සිහිපත් කළ ජනාධිපතිවරයා එම ගැටලු නිරාකරණය කරමින් සාමකාමී සහ ප්‍රජාතන්ත්‍රවාදී රටක් ගොඩනැගීමට වත්මන් රජය කැපවී සිටින බව සඳහන් කර තිබේ.විධායක ජනාධිපති ධූරයේ ඉතිරි බලතලද ඉදිරි මහ මැතිවරණයෙන් පසු ඉවත් කිරීමට කටයුතු කරන බව එහිදී ජනාධිපතිවරයා ප්‍රකාශ කර ඇත.", "URL": "https://sinhala.adaderana.lk/news.php?nid=53252", "Category": null, "Parent URL": null}