{"Source": "Adaderana", "Timestamp": "May 26, 2019 11:02 am", "Headline": "ඖෂධ මිල සංශෝධනය පිළිබඳව රාජිත කරුණු පහදයි", "News Content": "ඖෂධ වර්ග 64 ක මිල සංශෝධනයට ලක් කර ඇත්තේ ඩොලරයේ මිල ඉහළයාම නිසා බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. 2016 වසරේ දී සහ 2018 වසරේ දී ඖෂධ වර්ග 73 ක මිල සියයට 200 – 800 ත් අතර ප්‍රමාණයකින් මිල අඩු කළ බව සෞඛ්‍ය අමාත්‍යවරයා පෙන්වා දෙයි. 2018 වසෙර් දී ඩොලරයේ මිල ඉහළයාමත් සමග සියයට 05 කින් ඖෂධ මිල ඉහළ දැමීමට පියවර ගන්නා ලදි. මෙවර ඩොලරයක මිල රුපියල් 183 දක්වා වැඩිවීම හේතුවෙන් ඖෂධ වර්ග 64 ක මිල සියයට 14 කින් ඉහළ දැමීමට සිදු වූ බව සෞඛ්‍ය අමාත්‍යවරයා පෙන්වා දෙයි. ඩොලරයේ මිල අඩු වූ වහාම යළි මිල සංශෝධනයක් සිදු කරන බව ද සෞඛ්‍ය අමාත්‍යවරයා සදහන් කරයි. ඖෂධ සමාගම් මීට පෙර ලැබූ අසීමිත ලාභය සේනක බිබිලේ ඖෂධ ප්‍රතිපත්තියට අනුව ඖෂධ මිල අඩු කිරිම තුලින් සීමා කර ඇති බවත් නිෂ්පාදන මිලට සුළු ප්‍රතිලාභයක් ලබාදී ඇති බවත් සෞඛ්‍ය අමාත්‍යවරයා සදහන් කරයි. මිල සංශෝධනය සියලුම ඔසුසල්වල සහ ෆාමසිවල ප්‍රදර්ශණය කළ යුතු බවත් මේ පිළිබදව ආහාර සහ ඖෂධ පරික්ෂකවරුන් මගින් පරීක්ෂාවට ලක් කරන බවත්, සෞඛ්‍ය අමාත්‍යවරයා අවධාරණය කර සිටියි. මහාචාර්ය සේනක බිබිලේ ඖෂධ ප්‍රතිපත්තියට අනුව අත්‍යාවශ්‍ය ඖෂධ වර්ග 48 ක මිල 2016 වසරේ දී සංශෝධනයට ලක් කරන ලදි. දියවැඩියාව, වේදනානාශක, හෘද රෝග, කොලෙස්ටරෝල් සදහා භාවිතා කරන ඖෂධ මෙහිදී මිල සංශෝධනයට ලක් කළ අතර, 2018 වසරේ දී පිළිකා ඖෂධ ඇතුලු ඖෂධ වර්ග 25 ක මිල අඩු කිරිමට සෞඛ්‍ය අමාත්‍යවරයා පියවර ගන්නා ලදි. මිල අඩුවීමත් සමග ඖෂධ පරිභෝජනය ද ද වැඩි වී තිබේ. නව මිල සංශෝධනය ඇතුළත් ගැසට් නිවේදනය ජාතික ඖෂධ නියාමන අධිකාරිය විසින් පසුගියදා ප්‍රකාශයට පත් කරන ලදි.", "URL": "https://sinhala.adaderana.lk/news.php?nid=110690", "Category": null, "Parent URL": null}