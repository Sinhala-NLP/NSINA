{"Source": "Adaderana", "Timestamp": "December 8, 2013 02:40 pm", "Headline": "ජනතාවගේ සහය නිසා රෝගීන් ගාණයි මරණ ගාණයි අඩු වුණා", "News Content": "මේ වසරේ ඩෙංගු රෝගීන් හා මරණ ප්‍රමාණය අවම කර ගත හැකි වුයේ ජනතාව ලබා දුන් සහයෝගය හේතුවෙන් බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. ඉදිරි වසර වලදී ඩෙංගු රෝගය මෙරටින් තුරන් කරවීම සඳහා ජනතා සහය තවදුරටත් අවශ්‍ය බව අමාත්‍යවරයා කියයි. බොරැල්ල ප්‍රදේශයේ අද ක්‍රියාත්මක ඩෙංගු මර්ධන වැඩසටහනට සහභාගී වෙමින් මෛත්‍රීපාල සිරිසේන මහතා මේ බව පැවසීය. ඩෙංගු රෝගය ශ්‍රී ලංකාවෙන් තුරන් කිරීම සඳහා සියලු අංශ වල සහය තවදුරටත් ලබාදෙන ලෙසත් සෑම පුද්ගලයෙකුම සමාජයීය වගකීමක් ලෙස සලකා ඩෙංගු මර්ධනයට සහය දක්වන ලෙස අමාත්‍යවරයා එහිදී ඉල්ලා සිටියේය. මේ වසරේ ගත වු කාලය තුල වාර්තා වු ඩෙංගු රෝගීන්ගෙන් සියයට 50ක්ම බස්නාහිර පළාතෙන් වාර්තා වී ඇති අතර ඉන් වැඩි සංඛ්‍යාවක් කොළඹ දිස්ත්‍රික්කයෙන් වාර්තා වී තිබේ.", "URL": "https://sinhala.adaderana.lk/news.php?nid=39423", "Category": null, "Parent URL": null}