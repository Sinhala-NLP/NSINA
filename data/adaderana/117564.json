{"Source": "Adaderana", "Timestamp": "August 27, 2019 09:15 am", "Headline": "ආඩිගමදී සිසුන් දෙදෙනෙකුට අමානුෂිකව පහර දුන් සැකකරු රිමාන්ඩ්", "News Content": "ආඩිගම මංසන්ධියේදී පිරිමි ළමුන් දෙදෙනෙකු අපයෝජනයට ලක් කිරීමට උත්සාහ කර ඔවුන් ඊට විරෝධය පල කිරීම නිසා ඔවුන්ට පහර දුන් සැකකරු ලබන මස 09 වැනිදා දක්වා රක්ෂිත බන්ධනාගාර ගත කර ඇත. ඊයේ (26) ආණමඩුව මහේස්ත්‍රාත්වරිය මෙම නියෝගය කළේය. මෙසේ රක්ෂිත බන්ධනාගාර ගත කරන ලද්දේ ආඩිගම - පෙරියමුඩව ප්‍රදේශයේ පදිංචිකරුවෙක්. සැකකරු මිනුවන්ගොඩ ප්‍රදේශයේ පුද්ගලික බස් රථ කොන්දොස්තරවරයෙකු ලෙස සේවය කරමින් සිටි අයෙක් බව අනාවරණය වී ඇත. පසුගිය 14 වැනිදා රාත්‍රී 9.00 ට පමණ ආඩිගම මංසන්ධියේදී මෙම පහර දීම සිදු කළේය. පහර කෑමට ලක් වුයේ ආඩිගම ප්‍රදේශයේ පදිංචි වයස අවුරුදු 16 ක් වන පාසල් දරුවන් දෙදෙනෙකි. ඔවුන් රාත්‍රී ආහාරය සඳහා ආහාර මිළදී ගැනීම සඳහා ආඩිගම මංසන්ධියට පැමිණ ඇත. අධික ලෙස බීමතින් ආඩිගම මංසන්ධියට පැමිණ ඇති සැකකරු පාසල් දරුවන් දෙදෙනාට අයුතු යෝජනාවක් සිදු කර තිබේ. දරුවන් ඊට අකමැති වීම නිසා සැකකරු ඔවුන් දෙදෙනාට පහර දී ඇති බව විමර්ශණ වලදී හෙලි විය. එම සිද්ධියෙන් පසුව සැකකරු ප්‍රදේශය අතහැර පලා ගොස් සිට ඇති අතර එම කාලයේදී සැකකරු හදිසි අනතුරකට ලක්ව ප්‍රතිකාර ලබා ඇති බවද විමර්ශන වලදී හෙලි වී ඇත. පසුගිය 25 වැනිදා සැකකරු තමන් පදිංචිව සිටින නිවසට පැමිණ සිටින බවට ලද තොරතුරක් මත එහි ගොස් පොලීසිය ඔහුව අත්අඩංගුවට ගෙන තිබේ. සැකකරු මීට පෙර අවස්ථාවන් දෙකකදී ළමා අපයෝජනයක් සහ හෙරෝයින් ජාවරමක් සම්බන්ධයෙන් අත්අඩංගුවට පත්ව සිටි අයෙකු බවද පොලීසිය කියයි. ඒ සම්බන්ධයෙන් වන නඩුද මේ වන විටත් ආණමඩුව මහේස්ත්‍රාත් අධිකරණය හමුවේ විභාග වෙමින් පවතී. ආණමඩුව පොලිස් ස්ථානාධිපති ප්‍රධාන පොලිස් පරීක්ෂක ප්‍රසන්න කුමාර මහතා ඇතුළු නිලධාරීන් විසින් සැකකරු අත්අඩංගුවට ගෙන වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=117564", "Category": null, "Parent URL": null}