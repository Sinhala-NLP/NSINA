{"Source": "Adaderana", "Timestamp": "August 27, 2019 06:39 pm", "Headline": "පිරිමි ළමුන් දෙදෙනෙක් අපයෝජනය කළ කොන්දොස්තර රිමාන්ඩ්", "News Content": "ආඩිගම මංසන්ධියේදී පිරිමි ළමුන් දෙදෙනෙකු අපයෝජනය ලක කිරීමට උත්සාහ කර ඔවුන් ඊට විරෝධය පල කිරීම නිසා එම දරුවන්ට පහර දුන් බව කියන සැකකරුවෙකුව ලබන මස 09 වැනිදා දක්වා රක්ෂිත බන්ධනාගාර ගත කරන ලෙස ආණමඩුව මහේස්ත්‍රාත්වරිය ඊයේ(26) සවස නියෝග කලාය. මෙසේ රක්ෂිත බන්ධනාගාර ගත කරන ලද්දේ ආඩිගම - පෙරියමුඩව ප්‍රදේශයේ පදිංචිකරුවෙක් බව අනාවරණව වී තිබේ. සැකකරු මිනුවන්ගොඩ ප්‍රදේශයේ පුද්ගලික බස් රථ කොන්දොස්තරවරයෙකු ලෙස සේවය කරමින් සිටි අයෙකි. පසුගිය 14 වැනිදා රාත්‍රී 9.00 ට පමණ ආඩිගම මංසන්ධියේදී මෙම පහර දීම සිදු කර ඇත.පහර කෑමට ලක්ව ඇත්තේ ආඩිගම ප්‍රදේශයේ පදිංචි වයස අවුරුදු 16 ක් වන පාසල් දරුවන් දෙදෙනෙකි.ඔවුන් රාත්‍රී ආහාරය සදහා කොත්තු රොටියක් මිළදී ගැනීම සදහා ආඩිගම මංසන්ධියට පැමිණ ඇත. අධික ලෙස බීමතින් ආඩිගම මංසන්ධියට පැමිණ ඇති සැකකරු පාසල් දරුවන් දෙදෙනාට අයුතු යෝජනාවක් සිදු කර ඇත.දරුවන් ඊට අකමැති වීම නිසා සැකකරු ඔවුන් දෙදෙනාට පහර දී ඇති බව විමර්ශනවලදී හෙලිවී ඇත. එම සිද්ධියෙන් පසුව සැකකරු ප්‍රදේශය අතහැර පලා ගොස් ඇත.පලා ගොස් සිටි කාලයේදී සැකකරු හදිසි අනතුරකට ලක්ව ප්‍රතිකාර ලබා ඇති බවද විමර්ශණවලදී හෙලිවී ඇත. පසුගිය 25 වැනිදා සැකකරු තමන් පදිංචිව සිටින නිවසට පැමිණ සිටින බවට ලද තොරතුරක් මත එහි ගොස් ඇති පොලීසිය ඔහුව අත්අඩංගුවට ගෙන ඇත. සැකකරු මීට පෙර අවස්ථාවන් දෙකකදී ළමා අපයෝජනයක් සහ හෙරෝයින් ජාවරමක් සම්බන්ධයෙන් අත්අඩංගුවට පත්ව සිටි අයෙකු බවද පොලීසිය කියයි. ඒ සම්බන්ධයෙන් වන නඩුද මේ වන විටත් ආණමඩුව මහේස්ත්‍රාත් අධිකරණය හමුවේ විභාග වෙමින් පවතී. ආණමඩුව පොලිස් ස්ථානාධිපති ප්‍රධාන පොලිස් පරීක්ෂක ප්‍රසන්න කුමාර මහතා ඇතුළු නිලධාරීන් විසින් සැකකරු අත්අඩංගුවට ගෙන වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=117626", "Category": null, "Parent URL": null}