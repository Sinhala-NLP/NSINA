{"Source": "Adaderana", "Timestamp": "December 21, 2015 02:57 pm", "Headline": "ඇවන්ට්ගාඩ් මෙහෙයුම්වලින් නාවික හමුදාව පාඩු ලබනවා", "News Content": "ඇවන්ට්ගාඩ් සමාගමේ කටයුතු නාවික හමුදාවට පවරා ගැනීමෙන් පසු නාවික හමුදාව ලාභයකට වඩා ලබා ඇත්තේ පාඩුවක් බව ඇවන්ට්ගාඩ් රැකියා අහිමි වූවන්ගේ සංගමය කියයි.එම සංගමය විසින් අද පැවැත් වූ මාධ්‍ය හමුවකදී එහි සභාපති විශ්‍රාමික කමාන්ඩර් අනුර ආරියරත්න මහතා පැවසුවේ පසුගිය කාලයේ කළ මෙහෙයුම්වලින් නාවික හමුදාව රුපියල් මිලියන දෙසීය ගණනක ලාභයක් ලබා ඇතැයි පැවසුවත්, ලාබයට වඩා සිදුව ඇත්තේ පාඩුව බවයි.ඒ අනූව එම මුදල සෙවීමට රුපියල් මිලියන 500ක් පමණ වැය වී ඇති බවත්, ඊට හේතුව එම මෙහෙයුම් කටයුතු ගැන නාවික හමුදාවට නිවැරදි අවබෝධයක් නොමැතිවීම යැයි ද හෙතෙම පැවසීය.මේ නිසා අන්තිමට සිදුව ඇත්තේ රටට ආදායමක් ගෙනා ඇවන්ට්ගාඩ් ව්‍යාපාරය සම්පූර්ණයෙන් බිඳ වැටීම බවද මෙම ව්‍යාපාරය තුළ කිසිදු වංචනික ක්‍රියාවක් සොයාගැනීමට දේශපාලන වාසි වෙනුවෙන් පෙනී සිටි අයට නොහැකි වී ඇති බවද ඔහු පෙන්වාදුන්නේය.මාධ්‍ය හමුව ඇමතු එහි කැඳවුම්කරු කමල් ගමගේ මහතා කියා සිටියේ ඇවන්ට්ගාඩ් මෙහෙයුම් නාවික හමුදාවට පවරා ගැනීමෙන් පසු 6754ට රැකියා අහිමි වූ බවයි.රැකියා අහිමි වූවන්ට එම රැකියා දෙන බව නාවික හමුදාපතිවරයාත්, ආරක්ෂක ලේකම්වරයාත් පවසා ඇතැයි පෙන්වාදුන් ඒ මහතා ඒ අනූව එක් එක් අය ඊට අයදුම් නොකර රැකියා අහිමි වූ 6754 දෙනාම නාවික හමුදාපතිට එකවර අයදුම්පත් බාරදීමට සුදානමින් සිටින බවද හෙතෙම කීවේය.මාධ්‍ය හමුව ඇමතු එහි මාධ්‍ය ප්‍රකාශක නිලන්ත ජයවීර මහතා කියා සිටියේ ඇවන්ට්ගාඩ් සමාගම නාවික හමුදාවට පවරා ගැනීමට පෙර සිදුකළ මෙහෙයුම් ගණන සිදුකිරීමට නාවික හමුදාව අපොහොසත් වී ඇති බවයි.මේ නිසා එක මෙහෙයුමකින් ලැබූ ඩොලර් 3500 ආදායම ඩොලර් 2500 දක්වා පහත වැටී ඇති බවද හෙතෙම පැවසීය.", "URL": "https://sinhala.adaderana.lk/news.php?nid=55856", "Category": null, "Parent URL": null}