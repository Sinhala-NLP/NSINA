{"Source": "Adaderana", "Timestamp": "June 19, 2015 05:04 pm", "Headline": "දිස්ත්‍රීක් වෛද්‍ය නිලධාරියා නිවාඩු යවයි", "News Content": "මුන්දලම දිසා රෝහලේ දිස්ත්‍රික් වෛද්‍ය නිලධාරීවරයාට ලබන 22 දක්වා නිවාඩු ලබාදී තිබේ.පුත්තලම දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ වෛද්‍ය පෝල් රංජිත් මහතා විසින් එම පියවර ගෙන ඇති බව අද දෙරණ වාර්තාකරු සඳහන් කළේය.ඒ අනුව අදාළ කාලය තුළ එම තනතුරේ වැඩ බැලීම සඳහා වෛද්‍ය එස්. සුමති මහත්මිය පත් කර ඇත.මුන්දලම දිසා රෝහලේ දිස්ත්‍රික් වෛද්‍ය නිලධාරීවරයාගේ ක්‍රියාකලාපයට විරෝධය පළ කරමින් එම රෝහලේ වෛද්‍යවරුන් පිරිසක් සහ කාර්යය මණ්ඩලය අද පෙරවරුවේ වර්ජනයක නිරත වුණි.මීට මාස 03කට පමණ පෙර රෝහලට පත්වූ අදාළ වෛද්‍යවරයා රෝහලේ සෙසු වෛද්‍යවරුන්ට සහ කාර්යය මණ්ඩලයට පරුෂ වචනයෙන් බැණ වදින බවත් රෝගින්ට විවිධ හිරිහැර සිදුකරන බවත් වර්ජනයට එක්ව සිටි පිරිස පවසන ලදී.මේ අතර මුන්දලම දිසා රෝහලේ අද දිනයේ ක්‍රියාත්මක වූ වර්ජනය හේතුවෙන් ප්‍රතිකාර ලබාගැනීම සඳහා එහි පැමිණි රෝගීන් දැඩි දුෂ්කරතාවට පත්වුණි.", "URL": "https://sinhala.adaderana.lk/news.php?nid=52120", "Category": null, "Parent URL": null}