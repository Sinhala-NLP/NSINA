{"Source": "Adaderana", "Timestamp": "August 28, 2016 12:22 pm", "Headline": "  සීමා නිර්ණයන් පිළිබඳ අභියාචනා විමර්ශනය කිරීමේ කටයුතු අවසන්", "News Content": "මැතිවරණ කොට්ඨාස සීමා නිර්ණයන් පිළිබඳ අභියාචනා විමර්ශනය කිරීමේ කටයුතු මේ වන විට අවසන් කර ඇති බව ඒ සඳහා පත් කළ කමිටුව පවසයි.ඔක්තෝබර් මාසය වන විට නැවත විමර්ශනය කරන ලද සීමා නිර්ණයන් ගැසට් කිරීමට හැකිවනු ඇති බව එම කමිටු සභාපති අශෝක පීරිස් මහතා සඳහන් කළේය.දැනට ගැසට් කර ඇති සීමා නිර්ණයන් පිළිබඳ අභියාචනා විමර්ශනය කිරීමට පළාත් සභා හා පළාත් පාලන අමාත්‍ය ෆයිසර් මුස්තාෆා මහතා විසින් අශෝක පීරිස් මහතාගේ සභාපතීත්වයෙන් යුත් පංච පුද්ගල කමිටුවක් පත් කරනු ලැබීය.සීමා නිර්ණයන් පිළිබඳ ජනතාවගෙන්, දේශපාලන පක්ෂ හා කණ්ඩායම්වලින් සහ සිවිල් සංවිධාන වලින් ලද අභියාචනා එම කමිටුව විසින් සෑම දිස්ත්‍රික්කයක්ම ආවරණය වන පරිදි නැවත විමර්ශනයට ලක් කර ඇති බව සඳහන්ය.ඒ අනුව නැවත විමර්ශනය කරන ලද කොට්ඨාස සීමා නිර්ණයන්ට අදාළව සිතියම් නිර්මාණය සහ මායිම් ලකුණු කිරීම සඳහා මිනින්දෝරු දෙපාර්තමේන්තුවේ සහය ලබාගැනීමට අවශ්‍ය පියවර ගෙන ඇති බව අශෝක පීරිස් මහතා සඳහන් කළේය.එම සියලු කටයුතු අවසන් වූ පසු සිංහල, දමිළ හා ඉංග්‍රීසි මාධ්‍යයෙන් මැතිවරණ කොට්ඨාශ සීමා නිර්ණයන් පිළිබඳ අභියාචනා නැවත විමර්ශනය කිරීමේ කමිටුවේ වාර්තාව පළාත් සභා හා පළාත් පාලන අමාත්‍යවරයා වෙත භාරදීමට නියමිතය.", "URL": "https://sinhala.adaderana.lk/news.php?nid=63523", "Category": null, "Parent URL": null}