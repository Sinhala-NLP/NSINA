{"Source": "Adaderana", "Timestamp": "November 29, 2010 12:54 pm", "Headline": "ෆොන්සේකාගේ කතාවේ මුල් වීඩියෝව නෑ-ටී.වී දෙරණ අධිකරණයට කියයි", "News Content": "සුදු කොඩි ප්‍රකාශය පිළිබඳ නඩුවේ වීඩියෝ සාක්ෂි මෙහෙයවීම සඳහා අදාළ වීඩියෝ පටයේ මුල් පිටපත නොමැතිව සාක්ෂි මෙහෙයවීමට හැකියාව තිබේද යන්න පිළිබඳ තීන්දුව ලබන බදාදා ලබාදෙන බව කොළඹ ත්‍රිපුද්ගල මහාධිකරණ විනිසුරු මඬුල්ල අද(29) නිවේදනය කරනු ලැබීය. ඉකුත්දා අධිකරණය නියෝගයක් නිකුත් කරමින් පසුගිය ජනාධිපතිවරණය සමයෙහි විත්තිකාර සරත් ෆොන්සේකා මහතා රත්නපුරේදී කළ කතාව අඩංගු මුල් වීඩියෝ පටය අද දින අධිකරණයට ඉදිරිපත් කරන මෙන් දෙරණ රූපවාහිනී ආයතනයට නියෝග කර තිබුණි. එහෙත් එහි මුල් පිටපත තමන් සතුව නොමැති බව දෙරණ රූපවාහිනී ආයනතය අද අධිකරණයට දැනුම් දී සිටියේය. මුල් වීඩියෝ පටය නොමැතිව මෙම වීඩියෝ සාක්ෂිය මෙහෙයවීම සිදුකළ නොහැකි බවට මෙහිදී විත්තියේ නීතිඥවරයා අධිකරණයට කරුණු දක්වමින් තර්ක කර සිටියේය. එසේ කළහොත් විත්තිකරුට දැඩි අසාධාරණයක් සිදුවන බව විත්තියේ නීතිඥවරයා සඳහන් කළේය. එහෙත් මුල් පිටපත නොමැතිව වුව ද වීඩියෝ සාක්ෂි මෙහෙයවීමට ප්‍රතිපාදන අපරාධ නඩු විධාන සංග්‍රහයේ පවතින බවට පැමිණිල්ල වෙනුවෙන් රජයේ නියෝජ්‍ය සොලිස්ටර් ජෙනරල්වරයා කරුණු දක්වමින් ප්‍රකාශ කළේය. කෙසේවෙතත් ඉදිරිපත් වූ කරුණු සලකා බැලූ දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඬුල්ල මුල් වීඩියෝ පටය නොමැතිව සාක්ෂි මෙහෙයවීමට හැකියාව තිබේද යන තීන්දුව ලබන බදාදා ලබාදෙන බව නිවේදනය කරනු ලැබීය. ඒ අනුව වැඩිදුර නඩු විභාගය ලබන බදාදාට කල් දැමුණි.", "URL": "https://sinhala.adaderana.lk/news.php?nid=12476", "Category": null, "Parent URL": null}