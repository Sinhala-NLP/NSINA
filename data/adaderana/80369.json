{"Source": "Adaderana", "Timestamp": "November 22, 2017 01:53 pm", "Headline": "මුගාබේට වෙච්ච දේ මහින්ද නොවුණ හැටි චමීර හෙළි කරයි", "News Content": "රොබට් මුගාබේට සිදුවු දේ මහින්ද රාජපක්ෂ මහතාට සිදු නොවීම පිළිබඳ ජනවාරී 8 වන දා දේශපාලන පරිවර්තනයට දායක වු සියලු දෙනාට ස්තූතිවන්ත විය යුතු බව වමේ කේන්ද්‍රයේ සම කැඳවුම්කරු චමීර පෙරේරා මහතා පවසයි. අද(22) කොළඹ පැවති මාධ්‍ය හමුවකට එක්වෙමින් ඔහු මේ බව සඳහන් කළේය. මහින්ද රාජපක්ෂ මහතා පසුගිය කාලයේ රාජ්‍ය පාලනය සිදු කළ ආකාරය පිළිබඳ ඇති ජිවමාන හොඳම උදාහරණය මුගාබේ වන බව ද ඔහු සඳහන් කරයි. මහින්ද රාජපක්ෂ මහතාට පවුල් පාලනය ගෙන එමින් ඒකාධිපති පාලනයට යටත්ව කටයුතු කිරීම 2015 ජනවාරී 8 වන දා සිටි බලවේගවල තිබුණු ප්‍රජාතන්ත්‍රවාදීභාවය නිසා වෙනස් වු බවත් චමීර පෙරේරා මහතා වැඩිදුරටත් පැවසීය. එමෙන්ම බැඳුම්කර සිදුවීම අද වන විට බරපතළ ප්‍රශ්නයක් වී ඇති බවත්, අගමැතිවරයා පවා අද වන විට කොමිසම හමුවේ සාක්ෂි ලබා දී ඇති බවත් පැවසු චමීර පෙරේරා මෙය සිදුව ඇති වෙනස බවත් කියා සිටියේය. අද වන විට මහින්ද රාජපක්ෂ මහතාගේ අයෝමය බලයකින් තීරණ ගැනීම නොමැති බවත්, අලුත් දේශපාලන සංස්කෘතියකට අදාළ පෙරමඟ බැඳුම්කර සිදුවීම නිර්මාණය වු බවත් මොහු සඳහන් කළේය.", "URL": "https://sinhala.adaderana.lk/news.php?nid=80369", "Category": null, "Parent URL": null}