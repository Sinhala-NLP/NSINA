{"Source": "Adaderana", "Timestamp": "November 12, 2012 08:46 am", "Headline": "මෙරට අතුරුදන් වූවන් ගැන පරීක්ෂණ දිගටම", "News Content": "ශ්‍රී ලංකාවේ අතුරුදන් වූවන් සම්බන්ධයෙන් පරීක්ෂණ දිගින් දිගටම සිදු කරන බව එක්සත් ජාතීන්ගේ ශ්‍රී ලංකාවේ නිත්‍ය නියෝජිත පාලිත කොහොන මහතා එක්සත් ජාතීන්ගේ මහ ලේකම් කාර්යාලයට දැනුම් දී තිබේ. එක්සත් ජාතීන්ගේ සංවිධානයේ අතුරුදන් වූවන් සහ වදහිංසනයට ලක්වූ පුද්ගලයින් පිළිබඳ සොයා බැලීම සඳහා ස්ථාපිත කොට ඇති කමිටුවට මේ පිළිබඳ දැනුම් දී ඇති බව සඳහන්ය. පාලිත කොහොන මහතා විසින් පසුගිය සතියේ දී අදාළ වාර්තාව ලබා දී ඇති බව එක්සත් ජාතීන්ගේ සංවිධානයේ ශ්‍රී ලංකා කාර්යාලය සඳහන් කළේය. පසුගියදා අවසන් වූ මානව හිමිකම් කවුන්සිලයේ සැසිවාරය අතරතුර දී ශ්‍රී ලංකාවේ අතුරුදන් වූ පුද්ගලයින් පිළිබඳව වාර්තාවක් ඉදිරිපත් කර තිබිණි. අදාළ වාර්තාව පිළිබඳව ‍මෙරට ප්‍රතිචාරය දක්වමින් පාලිත ‍කොහොන මහතා මෙම වාර්තාව ලබා දී ඇති බව සඳහන්ය. අතුරුදන් වූවන් පිළිබඳව පරීක්ෂණ පැවැත්වීම සඳහා විදෙස් රටවල ද සහය අවශ්‍ය බව අදාළ වාර්තාව මගින් පෙන්වා දී ඇත. විශේෂයෙන්ම නීති විරෝධී ලෙස මුහුදු මාර්ගයෙන් විදේශ රටවලට ඇතුළත් වන සංක්‍රමණිකයින් පිළිබඳව ද තොරතුරු ශ්‍රී ලංකාවට ලබා දෙන ලෙස දැනුම් දී ඇති බව ද එක්සත් ජාතීන්ගේ සංවිධානයේ ශ්‍රී ලංකා කාර්යාලය සඳහන් කළේය.", "URL": "https://sinhala.adaderana.lk/news.php?nid=29112", "Category": null, "Parent URL": null}