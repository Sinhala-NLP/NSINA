{"Source": "Adaderana", "Timestamp": "March 26, 2018 03:39 pm", "Headline": "කොටගල ප‍්‍රාදේශිය සභාව ලංකා කම්කරු කොංග‍්‍රසයට", "News Content": "පැවති පළාත් පාලන මැතිවරණය වෙනුවෙන් අළුතින් ස්ථාපනය කරන ලද කොටගල ප‍්‍රාදේශිය සභාවේ සභාපතිධුරය හා උප සභාපතිධුරය ලංකා කම්කරු කොංග‍්‍රසයට හිමිව තිබේ. මේ අනුව කොටගල ප‍්‍රාදේශිය සභාවේ සභාපතිවරයා වශයෙන් රාජමනි ප‍්‍රසාද් මහතාවත් එහි උප සභාපතිවරයා වශයෙන් මුත්තු රාමලිංගම් ජේකාන්ත් මහතාවත් විවෘත ඡන්දයකින් තෝරා පත් කර ගත් බව අද දෙරණ වාර්තාකරු පවසයි. පළාත් පාලන කොමසාරිස් මේනක හේරත් මහතාගේ ප‍්‍රධානත්වයෙන් අද(26) කොටගල ප‍්‍රාදේශීය සභා සම්මන්ත‍්‍රන ශාලාවේදී ඡන්දය පවත්වා ඇත. එහිදී පළාත් පාලන කොමසාරිස්වරයා විසින් විවෘත ඡන්දයක්ද රහස් ඡන්දයක්ද යන්න පිළිබඳව සභිකයින් දහසය දෙනාගෙන් විවෘතව අදහස් ලබාගැනීමක් සිදුව තිබේ. විවෘත ඡන්දයක් පවත්වන ලෙස සභිකයන් 9ක් අඳහස් ප්‍රකාශ කළ අතර සභිකයින් 5ක් රහස් ඡන්දයක් පවත්වන ලෙසත් එක් සභිකයෙකු අදහස් ප‍්‍රකාශ කිරීමෙන් වැලකී සිටියහ. මේ අනුව කොටගල ප‍්‍රාදේශිය සභාවේ බලය ලංකා කම්කරු කොංග‍්‍රසය විසින් හිමිකරගෙන ඇත.", "URL": "https://sinhala.adaderana.lk/news.php?nid=86380", "Category": null, "Parent URL": null}