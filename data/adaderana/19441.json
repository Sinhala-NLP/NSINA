{"Source": "Adaderana", "Timestamp": "October 19, 2011 08:50 am", "Headline": " පරීක්ෂණයක් නොකළොත් ජාත්‍යන්තර බලපෑම් වැඩිවේවි", "News Content": "ශ්‍රී ලංකාවේ සිදුවූයේ යැයි පැවසෙන මානව හිමිකම් කඩවීම් සම්බන්ධයෙන් විනිවිදභාවයකින් යුතු පරීක්ෂණයක් සිදුකිරීම ශ්‍රී ලංකා රජයේ වගකීමක් බව අමෙරිකානු රාජ්‍ය දෙපාර්තමේන්තුව පවසයි. එහි නියෝජ්‍ය ප්‍රකාශක මාර්ක් ටෝනර් දෛනික මාධ්‍ය හමුවට සහභාගී වෙමින් මේ බව කියා සිටියේය. ශ්‍රී ලංකාව විසින්ම එය සිදු කරනු ඇති බවට තමන් විශ්වාස කරන බව ඔහු පෙන්වාදෙයි. රට තුළ සංහිඳියාව ඇති කර ගැනීමේ වගකීම ද ශ්‍රී ලංකා රජය සතුවන බව හෙතෙම පවසයි. එය එසේ සිදු නොවන්නේ නම් ජාත්‍යන්තර බලපෑම දිනෙන් දින ඉහළ යතු ඇති බව මාර්ක් ටෝනර් අවධාරණය කරයි. ශ්‍රී ලංකා ජනාධිපතිවරයා විසින්ම පත් කළ උගත් පාඩම් හා ප්‍රතිසන්ධාන කොමිසමේ වාර්තා අමෙරිකානු රජය පිළිගන්නේ ද යන්න පිළිබඳ මාධ්‍යවේදියෙකු එහි දී ප්‍රශ්න කර සිටියේය. ඊට පිළිතුරු වශයෙන් මාර්ක් ටෝනර් ප්‍රකාශ කර ඇත්තේ අදාළ වාර්තාව මෙතෙක් නිකුත් ‍වී නොමැති හෙයින් කිසිවක් ප්‍රකාශ කළ නොහැකි බවයි. ශ්‍රී ලංකාවේ එකී වාර්තාව නිකුත් වීමට ප්‍රථම ඒ සඳහා පූර්ව නිගමන වලට එළඹීම නුසුදුසු බව ද හෙතෙම වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=19441", "Category": null, "Parent URL": null}