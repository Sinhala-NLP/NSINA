{"Source": "Adaderana", "Timestamp": "September 23, 2010 02:14 pm", "Headline": "පාතාල නායකයින් මැරෙන්නේ එකම විදිහට නෙවෙයි", "News Content": "පාතාල නායකයින්,මත් ද්‍රව්‍ය ජාවාරම්කරුවන් පොලිස් වෙඩි පහරින් මරුමුවට පත්වෙන්නේ එකම විදිහට යැයි තමන් විශ්වාස නොකරන බව පොලිස්පති මහින්ද බාලසූරිය මහතා පවසයි. අද පොලිස් මූලස්ථානයේ පැවති මාධ්‍ය හමුවකට එක්වෙමින් පොලිස්පතිවරයා මේ බව කියා සිටියේ මාධ්‍ය වේදියෙකු ඇසූ ප්‍රශ්නයකට පිළිතුරු දෙමිනි. පාතාල නායකයින් පොලිස් අත්අඩංගුවට ගැනීමෙන් පසු පොලිස් වෙඩි තැබීමෙන් ජීවිතක්ෂයට පත්වෙන්නේ එකම ආකාරයටම නොවේදැයි මාධ්‍යවේදියෙකු අසන ලද අතර එය එසේ යයි තමන් කිසිසේතම විශ්වාස නොකරන බව සඳහන් කළේය. පාතාල නායකයින්,මත්ද්‍රව්‍ය ජාවාරම්කරුවන් දරුණු ගණයේ අපරාධකරුවන් බවත් ඔවුන් නිරන්තරයෙන් අවි ආයුධ දරා සිටින්නන් බවත් අවධාරණය කළේය. එවැනි දරුණු පුද්ගලයන් අත්අඩංගුවට ගැනීමට යාමේදී පොලිස් නිලධාරීන්ගේ ජීවිත පවා අවදානමේ තියෙන බවත්,ඒ නිසාම මාංචු කුට්ටමක් හෝ බැටන් පොල්ලක් ඇතිව පමණක් මෙවැනි අපරාධකරුවන් අත්අඩංගුවට ගැනීමට නොයන බවත් ඔහු පෙන්වාදුන්නේය. මත්ද්‍රව්‍ය ජාවරාම්කරුවන් යම් හෙයකින් අත්අඩංගුවට පත්වී නීතිමය වශයෙන් කටයුතු කරනු ලැබුවහොත් නියත වශයෙන්ම ජීවිතාන්තය දක්වා සිරදඬුවම් ලැබෙන බව දන්නා නිසාම කෙසේ හෝ පැනයන්නට උත්සාහ දරන බව කියා සිටියේය. ඒ නිසාම එකී උත්සාහයේදී පොලිස් නිලධාරීන්ට සිදුවිය හැකි ජීවිත හානි පිළිබඳ සැලකිල්ල දක්වා කටයුතු කරන්නට පොලීසියට සිදුවන බව පොලිස්පතිවරයා පෙන්වා දුන්නේය. නීත්‍යනුකූල නොවන ආකාරයට සැකකරුවන් ඝාතනය කළ යුතු නම් අත්අඩංගුවට ගත් මොහොතේම කිසිදු සාක්ෂියක් නොමැතිව එසේ කළ හැකියයිද එහෙත් පොලීසිය එසේ ක්‍රියා නොකරන බව ද බාලසූරිය මහතා කියා සිටියේය. පොලීසියේ ක්‍රියා කලාපය පිළිබඳ මේ වන විට ජනතාව තුළ යහපත් අදහසක් පවත්නා බවත්,විනිවිද භාවයකින් යුතුව පොලීසිය ක්‍රියා කරන බවත් පොලිස්පතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11046", "Category": null, "Parent URL": null}