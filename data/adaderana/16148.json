{"Source": "Adaderana", "Timestamp": "May 17, 2011 09:16 am", "Headline": "හොඳ, නරක දෙකල්හිම ඉන්දියාව ශ්‍රී ලංකාවේ වි‍ශ්වසනීය මිතුරෙක් වුණා", "News Content": "දශක තුනක පමණ කාලයක සිට පැවති යුද්ධය අවසන් වීමෙන් පසු ශ්‍රී ලංකාව යළිත් සන්සුන් වෙමින් පවතින බව ඉන්දීය විදේශ අමාත්‍ය එස්.එම් ක්‍රිෂ්ණා මහතා පවසයි. මෙරට විදේශ අමාත්‍ය ජී.එල් පීරීස් මහතා ඉන්දියාවේ දී හමුවීමෙන් පසු පැවති ඒකාබද්ධ මාධ්‍ය හමුවේ දී ක්‍රිෂ්ණා මහතා මේ බව ප්‍රකාශ කළේය. හොඳ සහ නරක දෙකල්හිම ඉන්දියාව ශ්‍රී ලංකාවේ වි‍ශ්වසනීය මිතුරෙකු වූ බව එහි දී අදහස් දැක් වූ විදේශ අමාත්‍ය මහාචාර්ය ජී.එල් පීරීස් මහතා සඳහන් කළේය. රටේ සියලු පුරවැසියන්ට ශක්තිමත් අනාගතයක් ගොඩනැගීමට රජය කටයුතු කරමින් සිටින බව අමාත්‍යවරයා එහි දී ප්‍රකාශ කළේය. ඒ සඳහා ඉන්දියාවේ සහය අවශ්‍ය බව ඔහු පෙන්වා දෙයි. ඉන්දීය විදේශ අමාත්‍යවරයා සමඟ දරුස්මාන් වාර්තාව සම්බන්ධයෙන් සාකච්ඡා කළේ ද යන්න පිළිබඳ අමාත්‍යවරයා මාධ්‍ය වෙත ප්‍රකාශ කිරීමෙන් වැළකී සිටියේය.", "URL": "https://sinhala.adaderana.lk/news.php?nid=16148", "Category": null, "Parent URL": null}