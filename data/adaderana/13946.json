{"Source": "Adaderana", "Timestamp": "February 3, 2011 09:21 am", "Headline": "ඊජිප්තු අර්බුදය -මෙරට සේවකයින්ට බලපෑමක් නෑ", "News Content": "ඊජිප්තුවේ පවතින ව්‍යාකූලභාවය එරට සේවයේ යෙදී සිටින ශ්‍රී ලාංකිකයන්ගේ ආරක්ෂාව සම්බන්ධයෙන් මෙතෙක් බලපෑම් එල්ල වී නොමැති බව ශ්‍රී ලංකා විදේශ සේවා නියුක්ති කාර්යාංශය පවසයි. ශ්‍රී ලාංකිකයන් 3,500 දෙනෙකු පමණ ඊජිප්තුවේ සේවය කරන බව එහි සභාපති කිංස්ලි රණවක මහතා සඳහන් කරයි. ඔවුන්ගෙන් වැඩි පිරිසක් කර්මාන්ත ශාලාවල සහ ඇඟලුම් කම්හල්වල සේවය කරන අතර ඔවුන් කයිරෝ නුවරින් බැහැරව සිටින බව කිංස්ලි රණවක මහතා ප්‍රකාශ කළේය. ඊජිප්තුවේ ශ්‍රී ලංකා තානාපතිවරයා විසින් අවශ්‍ය පියවර ගෙන ඇති බව ඔහු වැඩිදුරටත් සඳහන් කළේය. ඊජිප්තු ජනාධිපති හොස්නි මුබාරක්ගේ පාලනයට එරෙහි කණ්ඩායමක් සහ ඔහුට සහය දක්වන පිරිසක් අතර කයිරෝ නුවර ඇතුළු තදාසන්න ප්‍රදේශවල හටගෙන ඇති අර්බුදකාරී තත්ත්වය හේතුවෙන් එරට දෛනික කටයුතු අඩාල වී තිබේ.", "URL": "https://sinhala.adaderana.lk/news.php?nid=13946", "Category": null, "Parent URL": null}