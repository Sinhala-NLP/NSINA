{"Source": "Adaderana", "Timestamp": "December 23, 2016 04:24 pm", "Headline": "අධික කුලී පදනමේ වාහන අත්හිටුවයි-සුපිරි බලයක් දෙන්න ඉඩ නෑ", "News Content": "පාර්ලිමේන්තු මන්ත්‍රීවරුන් 58 දෙනෙකුට අධික කුලී පදනම මත වාහන ලබාදීම අත්හිටුවා ඇති බව එජනිස මහලේකම්,අමාත්‍ය මහින්ද අමරවීර මහතා පවසයි.මන්ත්‍රීවරුන්ට සම්බන්ධීකරණ කටයුතු සඳහා වාහන ලබාදීම ඉකුත් රජය සමයේද සිදුවූ බවත්,ඒ අනුව ඉදිරියේදී මෙම මන්ත්‍රීවරුන්ටද වාහනයක් ලබාදෙනු ඇති නමුත් මූලාරම්භයේදී ‍යෝජනා වූ පරිදි අධික කුලී පදනමක් මත වාහන ලබාදීමක් සිදුනොවනු ඇති බව අමාත්‍යවරයා සඳහන් ක‍ළේය.අද(23)කෝට්ටේගොඩ කළපුව සංවර්ධනය කිරීම වෙනුවෙන් පැවති උත්සවක් අවසානයේදී මාධ්‍යවේදීන් නැඟූ ප්‍රශ්නවලට ප්‍රතිචාර දක්වමින් අමාත්‍යවරයා මේ බව කියා සිටියේය.එහිදී විශේෂ සංවර්ධන පනත් කෙටුම්පත පරාජයවීම සම්බන්ධයෙන් මාධ්‍යවේදියෙකු ඇසූ පැනයකට ප්‍රතිචාර දක්වමින් අමාත්‍යවරයා කියා සිටියේ එය ඒ ඒ පළාත් සභාවන්හි අයිතිය බව හා ඒ පිළිබඳ එතරම් බරපතළ ලෙස කල්පනා නොකළ යුතු බවයි.ජනාධිපතිවරයා තමාට හිමි විධායක බලතල පවා අහිමිකර ගැනීමට කැමැත්තෙන් කටයුතු කළ බවත්,අවසානයේ ශ්‍රේෂ්ඨාධිකරණ මතයට හිස නමා බලතල ප්‍රමාණයක් ඉවත් කරගත් බවත් සිහිපත් කළ අමාත්‍ය මහින්ද අමරවීර මහතා සිහිපත් කර සිටියේ එහෙව් නායකයෙකු තමාටත් වැඩි බලතල ගොනුවන තවත් ‍'සුපිරි ඇමතිවරයෙකු\"බිහිකිරීමට කටයුතු නොකරන බව අවධාරණය කළේය.එහෙත් මෙරටට එන ආයෝජකයින්ට හැකි ඉක්මනින් තම කටයුතු කරගෙන යාමට අපහසුවන තත්ත්වයක් පවත්නා බවත්,එම ගැටළු මගහරවා ආයෝජකයින් දිරි ගැන්වීමට හැකි වාතාවරණයක් ස්ථාපිත කිරීමේ අවශ්‍යතාව පවත්නා බවත් අමරවීර මහතා සිහිපත් කළේය.තමාගේ අමාත්‍යංශයට බෝට්ටු කිහිපයක් නොමිලේ ලබාදීමට පැමිණි පුද්ගලයෙකුට එම කටයුත්ත පවා ඉටුකිරීමට නොහැකි බාධාවන් පැවති බවත්,එවන් ගැටළු නිරාකරණය කර ගැනීමේ අවශ්‍යතාව පවතින බවත් අමාත්‍යවරයා කියා සිටියේය.එහෙත් ඒ සඳහා ක්‍රියා මාර්ග ගතයුත්තේ සාකච්ඡා මාර්ගයෙන් මිස හදිසියේ 'සුපිරි ඇමතිවරයෙකු\" බිහිකිරීමෙන් නොවන බව කියා සිටි අමාත්‍යවරයා 'සුපිරි අමාත්‍යංශයක්'බිහිකිරීමට කිසිසේත්ම ජනාධිපතිවරයා හෝ තමන් ඉඩනොදෙන බව අවධාරණය කළේය.", "URL": "https://sinhala.adaderana.lk/news.php?nid=67291", "Category": null, "Parent URL": null}