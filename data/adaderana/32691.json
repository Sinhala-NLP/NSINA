{"Source": "Adaderana", "Timestamp": "March 24, 2013 11:21 am", "Headline": "පැට්‍රික් දෙනිපිටිය අභාවප්‍රාප්තවෙයි", "News Content": "“ඉවුරු තලා”, “මා නිසා ඔබ නොපිරු පෙරුම්”, “පුළුන් වගේ සුදු රැවුල දිගයි”, \"සමනල රෑනක්සේ\", “සිසිල් සුළං පාවී” ඇතුළු ගීත රැසකට තනු නිර්මාණයෙන් දායක වූ ජනප්‍රිය සංගීත අධ්‍යක්ෂවරයෙකු වූ පැට්‍රික් දෙනිපිටිය මහතා කැනඩාවේදී අද (23) උදෑසන අභාවප්‍රාප්ත වී තිබේ. ඔහු කලක සිට කැනඩ‍ාවේ පදිංචි වී සිටින අතර අසනීප තත්ත්වයක් හේතුවෙන් මෙලෙස ඔහු අභාවප්‍රාප්ත වී ඇත. ජනප්‍රිය නත්තල් ගීත රැසකට ද තනු නිර්මාණයෙන් දායක වූ පැට්‍රික් දෙනිපිටිය මහතා කරුණාරත්න අබේසේකර මහතා හා එක්ව ගීත රැසකට තනු නිර්මාණයෙන් දායක වී ඇත. ප්‍රතිභා පූර්ණ සංගීතඥයකු ලෙස පැට්‍රික් දෙනිපිටිය මහතා සැලකෙයි. ඔහු පුතණුවන් දෙදෙනෙකුගේ හා දියණියකගේ පියෙකු ද වන අතර සංගීතඥයෙකු වන මහේෂ් දෙණිපිටිය ඔහුගේ පුතෙකි.", "URL": "https://sinhala.adaderana.lk/news.php?nid=32691", "Category": null, "Parent URL": null}