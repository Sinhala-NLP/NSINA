{"Source": "Adaderana", "Timestamp": "June 19, 2019 02:38 pm", "Headline": "MH 17 යානයට ප්‍රහාර එල්ල කිරීමේ වගකිවයුත්තන් 4ක්", "News Content": "නැගෙනහිර යුක්‍රේනයේදී මැලේසියානු ගුවන් සමාගමට අයත් එම්.එච්. 17 දරණ යානයට ප්‍රහාර එල්ල කිරීමේ සිද්ධියට වගකිවයුත්තන් සිව් දෙනෙකු නම් කිරීමට විමර්ශකයින් සූදානම් වෙයි. 2014 වසරේදී මගීන් 298 දෙනෙකු රැගත් යානය ඇම්ස්ටර්ඩෑම් සිට ක්වාලාලාම්පූර් දක්වා පියාසර කරමින් තිබියදී මිසයිල ප්‍රහාරයකට ලක්වීමෙන් එහි සිටි පුද්ගලයින් සියලු දෙනා ජීවිතක්ෂයට පත්වුණි. සිද්ධිය සම්බන්ධයෙන් විමර්ශන සිදුකළ නෙදර්ලන්තය ප්‍රධාන ඒකාබද්ධ විමර්ශන කණ්ඩායම ප්‍රහාරයට වගකිව යුතු පාර්ශව 4 ක් පිළිබඳ පළමු වරට හෙලි කිරීමට සූදානම් වන බව විදෙස් මාධ්‍ය වාර්තා කළේය. රුසියානු බෙදුම්වාදී කණ්ඩායමක් විසින් රුසියාවේ නිෂ්පාදිත මිසයිලයක් යොදා ගනිමින් ප්‍රහාරය එල්ල කර ඇති බවට විමර්ශකයින් මීට පෙර චෝදනා කර තිබුණි. කෙසේවෙතත් ප්‍රහාරයට කිසිදු මැදිහත්වීමක් නොවූ බව පවසමින් රුසියානු රජය අවස්ථා ගණනාවකදී අදාල චෝදනා ප්‍රතික්ෂේප කළේය.", "URL": "https://sinhala.adaderana.lk/news.php?nid=112338", "Category": null, "Parent URL": null}