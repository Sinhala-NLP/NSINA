{"Source": "Adaderana", "Timestamp": "September 20, 2013 03:09 pm", "Headline": " උතුරේ සංවර්ධනය මවාපෑමක් විතරයි", "News Content": "රජය විසින් උතුරේ ඇති කර ඇති සංවර්ධනය ප්‍රචාරණ වැඩපිළිවෙලක් හා හුදු මවාපෑමක් පමණක් බව ද්‍රවිඩ ජාතික සන්ධානයේ උතුරු පළාත් සභාවේ ප්‍රධාන අමාත්‍යධූර අපේක්ෂක සී.වී විග්නේශ්වරන් මහතා පවසයි. මාර්ග තනාදීම ආදී සංවර්ධනය යයි කියන කටයුතු වලින් සිදුව ඇත්තේ ආරක්ෂක අංශ වලට උතුරේ මැතිවරණ කොට්ඨාස පාලනය කිරීමට සහයවීමක් බව හෙතෙම කියා සිටියි. මෙවර මැතිවරණයේ බහුතර බලයක් ලබා ගැනීමට ද්‍රවිඩ ජනතා සන්ධානයට හැකියාව ලැබෙන බවට සැකයක් නැති වුවද ඡන්ද දායකයින් විසින් ඡන්දය දැමීම වළක්වාලීමට හමුදා විසින් කටයුතු කරනු ඇතැයි සැකයක් ඇති බව ඔහු පෙන්වාදෙයි. වඩා ආයාසකාරී වි ඇත්තේ මැතිවරණයෙන් බහුතර බලයක් දිනා ගැනීම නොව හමුදාව සමග තරඟකිරීම බව විග්නේශ්වරන් මහතා අවධාරණය කරයි. සන්ධාන රජයට ඡන්දය දෙනු ලබන්නේ යයි විශ්වාස කරන උදවියට පමණක් අවස්ථාව සලසා දෙමින් එසේ නොවන්නේ යයි විශ්වාස කරන උදවියගේ ඡන්දය වැළැක්වීමට කටයුතු කරනු ඇති බවට සාධාරණ සැකයක් පවත්නා බව ඔහු සඳහන් කරයි. ද්‍රවිඩ ජාතික සන්ධානයේ ප්‍රතිපත්ති ප්‍රකාශය සම්බන්ධයෙන් එල්ලවන චෝදනා පිළිබඳ අදහස් දක්වන විග්නේශ්වරන් මහතා පවසා පෙන්වාදී ඇත්තේ චෝදනා එල්ල කරන්නන් විසින් එය වැරදියට අර්ථ දක්වා ඇති බවයි. ඒ පිළිබඳ පවත්නා ගැටලු රජය විසින් වඩ වඩාත් අවුල් සහගත තත්ත්වයකට ඇදදමමින් සිටින බව හෙතෙම කියා සිටියි. ද්‍රවිඩ ජාතික සන්ධානයේ ප්‍රතිපත්ති ප්‍රකාශනයේ දැක්වෙන්නේ එකම ශ්‍රී ලංකාවක් තුළ වඩාත් ප්‍රජාතන්ත්‍රීය ලෙස තම අයිතිවාසිකම් දිනාගත හැකි පාලන ක්‍රමයක් පමණක් බව ඔහු අවධාරණය කරයි. වේළුපිපිල්ලේ ප්‍රභාකරන් සම්බන්ධයෙන් තමන් දැක්වූ අදහස හුදෙක් තම පුද්ගලික ආකල්පය බවත් ,ඔහු නිදහස් සටන්කාමියෙක් බවත් විග්නේශ්වරන් මහතා සිහිපත් කළේය. ප්‍රභාකරන් කුරිරු විය හැකි වුවත් , ශ්‍රී ලංකා රජයද එලෙසම කුරිරු බව හෙතෙම දැඩිව කියා සිටියේය. ප්‍රභාකරන්ව ත්‍රස්තවාදියෙකු ලෙස නම් කරන්නේනම් ජාතික හා ජාත්‍යන්තර වශයෙන් නම්කර ඇති සියලුම සටන්කාමීන් ත්‍රස්තවාදීන් ලෙස සැලකිය යුතුව ඇති බවත්, කැප්පෙටිපොළ අදිකාරම්ද ත්‍රස්තවාදියෙකු ලෙස හංවඩු ගසා බ්‍රිතාන්‍ය අධිරාජ්‍යවාදීන් විසින් ඝාතනය කළ නමුත් ඔහු වීරයෙකු ලෙස ශ්‍රී ලාංකිකයින් සලකන බව විග්නේශ්වරන් මහතා පෙන්වා දුන්නේය. ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය සමුළුවට ඉන්දියාව සහභාගි විය යුතු නැති බව තමිල්නාඩු දේශපාලනඥයින් විසින් පවසනු ඇතත් තමන් ඊට එකඟ නොවන බව විග්නේශ්වරන් මහතා පවසයි. ශ්‍රී ලංකා රජය විසින් කළ කී දෑ පිළිබඳව සමුළුව තුළ කරුණු දැක්වීම එය වර්ජනය කිරීමට වඩා ඉතා වැදගත් බව ප්‍රධාන අමාත්‍යධූර අපේක්ෂකයා අවධාරණය කරයි. දකුණු ඉන්දියාවේ ඇතැම් දේශපාලනඥයින් ශ්‍රී ලංකාවේ ද්‍රවිඩ ප්‍රශ්නය ටෙනිස් බෝලයක් ලෙස ගෙන සෙල්ලම් කරමින් සිටින බවත්, ද්‍රවිඩ ජනතාවගේ ප්‍රජාතන්ත්‍රීය අයිතිවාසිකම් තහවුරු කරලීමෙහිලා මෙන්ම යළි ස්ථාපිත කිරීමෙහිලා ඉන්දියාවටද වගකීමක් ඇති බව ඔහු වැඩිදුරටත් කියා සිටියේය. ද්‍රවිඩ ජාතික සන්ධානයේ උතුරු පළාත් සභාවේ ප්‍රධාන අමාත්‍යධූර අපේක්ෂකයා මෙන්ම හිටපු මහාධිකරණ විනිසුරු සී.වී විග්නේශ්වරන් මහතා ඉන්දීය මාධ්‍යයට මෙම අදහස් පළකර තිබේ.", "URL": "https://sinhala.adaderana.lk/news.php?nid=37552", "Category": null, "Parent URL": null}