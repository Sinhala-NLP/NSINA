{"Source": "Adaderana", "Timestamp": "September 8, 2019 08:32 am", "Headline": "මේ බල පොරය එජාපයේ අවසානයයි-විමල්", "News Content": "එක්සත් ජාතික පක්ෂයෙන් අපේක්ෂකයින් දෙදෙනෙක් ඉදිරිපත් වීමෙන් සිදුවන්නේ ශ්‍රී ලංකා පොදුජන පෙරමුණේ ජයග්‍රහණය වඩාත් තහවුරු වීම බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පවසයි. හංවැල්ල ප්‍රදේශයේදී මාධ්‍යට අදහස් පළ කරමින් ඔහු මේ බව කියා සිටියේය. එහිදී වැඩිදුරටත් අදහස් දක්වමින් ඒ මහතා කියා සිටියේ අග්‍රාමාත්‍යවරයා යනු එක්සත් ජනපද අධිරාජ්‍යවාදයේ, දකුණු ආසියාතික කලාපයේ ඉන්න අග්‍රගණයේ ඒජන්තයෙක් බවයි. අමෙරිකානු ආරක්ෂක අංශවල නිලධාරීන්ට තමන්ට රිසි පරිදි රට තුළ හැසිරීම සඳහා අග්‍රාමාත්‍යවරයා ඉඩ ලබා දී ඇති බවත් විමල් වීරවංශ මහතා පවසයි. එහිදී තවදුරටත් අදහස් දක්වමින් ඒ මහතා මෙසේ පැවසීය. \"රනිල් වික්‍රමසිංහ කියන්නේ එක්සත් ජනපද රූකඩයක් කියන එක ඉතාම පැහැදිලියි. එක්සත් ජාතික පක්ෂය තමන්ගේ දේශපාලන ගමනේ අවසානය කරා යමින් තිබෙනවා. රනිල් වික්‍රමසිංහ තමන් අපේක්ෂකයා ලෙස තරග වදින්න ලෑස්තියි කියලා කියන්නේ ඔහු තරග වදින්න වගේම තරග වදින්න බැරිනම් ඒ අවස්ථාව කරූ ජයසූරියට දෙන්න. සජිත් අමුඩේ ගහගෙන ගහේ මැදට නැඟලා ඉන්නේ. ඉතුරු ටික නැඟගන්න බැරුව දැන් එයාට රූටගෙන පස්සට එන්න සිද්ධ වෙනවා. මේ බල පොරය එක්සත් ජාතික පක්ෂයේ අවසානය බවට පත් වෙනවා. එක්සත් ජාතික පක්ෂයෙන් අපේක්ෂකයෝ දෙන්නෙක් ඉදිරිපත් වෙනවා කියන්නේ අපේ ජයග්‍රහණය තවත් තහවුරු වෙන එක. ඒ සහයෝගය අපිට දෙනවානම් අපි කැමතියි. ශ්‍රී ලංකා නිදහස් පක්ෂය වෙනම අපේක්ෂකයෙක් ඉදිරිපත් කරනවා කියන්නේ ඒ පක්ෂයත් මිනී කනත්තට ගෙනියනවා කියන එක. දැන් ඉන්නෙත් කනත්ත කිට්ටුව තමයි. නමුත් ඒකෙන් වෙන්නේ අවසාන ඇණේ ගහන තැනටම අරගෙන යන එක\"", "URL": "https://sinhala.adaderana.lk/news.php?nid=118564", "Category": null, "Parent URL": null}