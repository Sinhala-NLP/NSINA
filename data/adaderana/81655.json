{"Source": "Adaderana", "Timestamp": "December 17, 2017 02:24 pm", "Headline": "ජෝසප්ගෙන් තවත් විරොධයක්", "News Content": "සිසුන්ගෙන් මුදල් අයකර පාඨමාලා පැවැත්වීමට අධ්‍යාපන අමාත්‍යාංශය ටෙක් ශී‍්‍ර ලංකා ආයතනයට පරිගණක සම්පත් මධ්‍යස්ථානවල ඉඩ පහසුකම් ලබාදීමට විරෝධය පළ කරන බව ගුරු සංගමය පවසයි. නිවේදනයක් නිකුත් කරමින් ඔවුන් මේ බව ප්‍රකාශ කර තිබේ. එම නිවේදනය, පාසල්වලට පිහිටි පරිගණක සම්පත් මධ්‍යස්ථාන මුදල් අයකර පාඨමාලා පැවැත්වීමට ටෙක් ශී‍්‍ර ලංකා ආයතනයට ලබාදීමට අධ්‍යාපන අමාත්‍යාංශය තීරණය කොට ඇත. ඊට අදාළව 2017.08.03 දිනැති ED/08/26/05/11/01 අංකයෙන් යුතු අධ්‍යාපන ලේකම් වෙනුවට අධ්‍යක්ෂක (තොරතුරු හා සන්නිවේදන තාක්ෂණ) අත්සනින් පරිගණක සම්පත් මධ්‍යස්ථානවලට ලිපියක් යොමු කොට ඇත. එම ලිපියේ ශීර්ෂය වන්නේ ‘‘ටෙක් ශී‍්‍ර ලංකා ආයතනය මගින් පවත්වන පාඨමාලා සඳහා පරිගණක සම්පත් මධ්‍යස්ථානවල ඉඩකඩ පහසුකම් ලබාදීම - 2017’’ යන්නයි. වැඩිදුරටත් එම ලිපියේ සඳහන් කොට ඇත්තේ ටෙක් ශී‍්‍ර ලංකා ආයතනය පවත්වන පාඨමාලා සඳහා සම්පත් මධ්‍යස්ථානවල ඉඩකඩ මුදල් අයකොට ලබාදිය යුතු බවත් පරිගණක සම්පත් මධ්‍යස්ථාන ලබාදීමේදී අන්තර්ජාල පහසුකම් සහිත පරිගණයක් සඳහා පැයකට රු.60/- බැගින් ද, මධ්‍යස්ථානයේ උපදේශකවරයෙක් පැය 05 ක් සේවය කළහොත් රු.500/- ක් ද, පැය 05 කට වැඩි නම් රු.750/- ක් ද ගෙවන බවත්ය. මේ වන විට ටෙක් ශී‍්‍ර ලංකා ආයතනයේ සභාපති නෙරංජන් නානායක්කාර නමැති පුද්ගලයෙකුගේ අත්සනින් අදාළ පරිගණක සම්පත් මධ්‍යස්ථාන කළමනාකරුවන් ඇමතූ ලිපියක සඳහන් කර ඇත්තේ ඔවුන් 6 ශ්‍රේණියේ සිට 9 ශ්‍රේණිය දක්වා ශිෂ්‍ය ශිෂ්‍යයාවන් ඉලක්ක ගත කර මුදල් අයකොට පාඨමාලා ආරම්භ කරන බවයි. පරිගණක සම්පත් මධ්‍යස්ථාන, මේ ආකාරයෙන් පාසල් ළමුන්ගෙන් මුදල් අයකිරීමේ පාඨමාලා සඳහා පුද්ගලික ආයතනවලට ලබාදීම බරපතල පුද්ගලීකරණ කි‍්‍රයාවලියකි. එසේම මහජන මුදලින් නඩත්තු කරන රජයේ සම්පත් පුද්ලික ආයතනවලට ලාභ ඉපයීමට ලබාදීම රජයේ දේපළ අයථා ලෙස භාවිත කිරීමකි. හිටපු අධ්‍යාපන ලේකම් එස්.එම්. ගෝඨාභය ජයරත්න මහතා 2012.08.10 දින නිකුත් කළ 2012/25 දරණ චක‍්‍රලේඛයේ මෙවැනි කුලියටදීම් සිදු නොකළ යුතු බව පැහැදිලිව දක්වා ඇත. එසේ තිබියදී අධ්‍යාපන ලේකම්වරයා විසින් මෙම කි‍්‍රයාවලියට අනුමැතිය ලබාදීම අධ්‍යාපන අමාත්‍යාංශය විසින් නිකුත් කරන ලද උක්ත චක‍්‍රලේඛය ද බරපතල ලෙස උල්ලංඝණය කිරීමකි. අධ්‍යාපන අමාත්‍යාංශය මගින් කළ යුත්තේ මෙම පරිගණක සම්පත් මධ්‍යස්ථාන සංවර්ධනය කර පරිගණක පාඨමාලා සිසුන්ට නොමිලේ ලබාදීමයි. එසේ නොකොට අධ්‍යාපන ලේකම්වරයාගේ මැදිහත්වීමෙන් බංකොලොත් ව්‍යාපාරිකයින්ට ඒවා කුලියට දීමට කටයුතු කිරීම කනගාටුදායක තත්වයකි. මෙම කි‍්‍රයාවලියට දැඩි විරෝධය පළ කරන ලංකා ගුරු සංගමය රජය මගින් ජනතා මුදල්වලින් පවත්වාගෙන යන පරිගණක සම්පත් මධ්‍යස්ථානවල ගොඩනැගිලි, පරිගණක, මානව සම්පත් භාවිතයට පුද්ගලික ආයතනවලට අවස්ථාව සලසා දී දරුවන්ට නොමිලේ ලබාදියයුතු පාඨමාලා මුදල් අයකර පැවැත්වීම මගින් ලාභ ඉපයීමට සැලසීමේ මෙම තීරණය වහාම අත්හිටුවීමට පියවර ගන්නා ලෙස අධ්‍යාපන අමාත්‍යවරයාගෙන් ලිඛිතව ඉල්ලා සිටී. මෙයට ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=81655", "Category": null, "Parent URL": null}