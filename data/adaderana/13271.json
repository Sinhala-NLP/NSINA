{"Source": "Adaderana", "Timestamp": "January 4, 2011 04:44 pm", "Headline": "අපද්‍රව්‍ය සහිත එන්නත් කුප්පි ගැන වාර්තාවක් ඉල්ලයි", "News Content": "පසුගිය කාලය තුළ රජයේ රෝහල්වල තිබී සොයාගන්නා ලද අපද්‍රව්‍ය සහිත එන්නත් කුප්පි පිළිබඳව පරීක්ෂණයක් පවත්වා වාර්තාවක් කැඳවන ලෙස කොළඹ මහේස්ත්‍රාත් අධිකරණය අද(04) රහස් පොලිසියට නියෝග කර තිබේ. පසුගිය කාලයේ සිදුකළ පරීක්ෂණ වලදී අපද්‍රව්‍ය සහිත ‍එන්නත් කුප්පි 182ක් සොයාගත් බව මෙහිදි රහස් පොලිසිය අධිකරණයට දැනුම් දී ඇත. අදාළ නඩුව අද කැඳවු අවස්ථාවේදී මහේස්ත්‍රාත් අධිකරණය මෙම නියෝගය සිදුකර තිබේ. එම ඖෂධ කුප්පි ජාතික ඖෂධ තත්ත්ව ආරක්ෂක පරීක්ෂණාගාරය වෙත ඉදිරිපත් කර වාර්තාවක් කැඳවීමට අවසර දෙන ලෙස පොලිසිය අධිකරණයෙන් ඉල්ලීමක් කර ඇත. ඉදිරිපත් වු කරුණු සලකා බැලූ කොළඹ ප්‍රධාන මහේස්ත්‍රාත් රෂ්මි සිංගප්පුලි මහතා අදාළ වාර්තාව කැඳවීමට අවසර ලබාදුන් අතර පරීක්ෂණ ප්‍රගතිය දැක්වෙන වාර්තාවක් පෙබරවාරි මස 14 වන දින ඉදිරිපත් කරන ලෙස පොලිසියට නියෝග කර සිටියේය.", "URL": "https://sinhala.adaderana.lk/news.php?nid=13271", "Category": null, "Parent URL": null}