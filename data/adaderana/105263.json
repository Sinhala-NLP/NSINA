{"Source": "Adaderana", "Timestamp": "March 1, 2019 11:22 am", "Headline": "අයහපත් කාලගුණයෙන් කැලිෆෝනියා ප්‍රාන්තයේ වයින් ප්‍රදේශයට බලපෑම්", "News Content": "අයහපත් කාලගුණයෙන් උතුරුදිග කැලිෆෝනියා ප්‍රාන්තයේ වයින් ප්‍රදේශයට බලපෑම් එල්ල වී ඇත. මේ හේතුවෙන් එහි ජන ජීවිතය සම්පූර්ණයෙන්ම අඩාල වී ඇති බවයි විදෙස් මාධ්‍ය වාර්තා කළේය. ගංඟාවක් පිටාර ගැලීම හේතුවෙන් උතුරුදිග කැලිෆෝනියා ප්‍රාන්තයේ වයින් ප්‍රදේශයේ පහත්බිම් රැසක් ජලයෙන් යට වී ඇත. විදෙස් මාධ්‍ය වාර්තා කළේ මේ වනවිට වැසි තත්ත්වය පහව ගොස් ඇති නමුත් ජල මට්ටමේ අඩුවීමක් පෙන්නුම් කරන්නේ නැති බවය. දින කිහිපයක් මුළුල්ලේ ඇද හැලුණ මහා වර්ෂාව සමඟ රුසියානු ගංගාවේ ඉවුරු පුපුරා ගිය අතර නිවාස සහ රථවාහන ජල පහර සමඟ යට වී තිබුණි. විදෙස් වාර්තා පවසන ආකාරයට ආපදා තත්ත්වයත් සමග මුදාගත් පිරිස 3600කට අධිකය. ඇතැමුන් ජලයෙන් පිරී පවතින වීථි වල ගමන් කිරීමට ප්‍රවාහන මාධ්‍යයක් ලෙස කුඩා යාත්‍රා යොදාගෙන ඇති බව වාර්තා වෙයි. අමෙරිකානු ජාතික ආරක්ෂක භටයන්ගේ සහය ඇතිව ඉහළ ජල ධාරිතාවක ගමන් කිරීමේ පහසුකම් සහිත වාහන යොදාගෙන සිදුකළ මෙහෙයුම්වලදී 60කට ආසන්න පිරිසක් මුදාගෙන ඇති බව විදෙස් මාධ්‍ය කියා සිටියේය. මේ අතර ගංවතුර අවදානම් තත්ත්වය තවමත් එලෙසින්ම පවතින බව එරට ජාතික කාලගුණ සේවය පවසා සිටියි. ඒ හේතුවෙන් තවදුරටත් රුසියානු ගං නිම්නය ආශ්‍රිත ප්‍රදේශයේ අධිවේගී මාර්ග දෙකකට අයත් කොටස්ද ඇතුළුව මාර්ග 20ක් පමණ ජලයෙන් යටවී ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105263", "Category": null, "Parent URL": null}