{"Source": "Adaderana", "Timestamp": "May 27, 2011 04:36 pm", "Headline": "දිස්ත්‍රික් කිහිපයක නාය යෑමේ අවදානම් මතුවෙයි", "News Content": "දිස්ත්‍රික් කිහිපයක ඇතැම් ප්‍රදේශවල නාය යෑමේ අවදානම් තත්ත්ව මතුව ඇති බව ජාතික‍ ගොඩනැගිලි පර්යේෂණ ආයතනය පවසයි. කළුතර, ගාල්ල, කෑගල්ල යන දිස්ත්‍රික්කවල නාය යෑමේ අවදානම් පවතින ප්‍රදේශ හඳුනාගෙන ඇති බව එම ආයතනයේ නායයෑම් සේවා අධ්‍යක්ෂ ආර්.එම්.එස්.බණ්ඩාර මහතා පැවසුවේය. කළුතර දිස්ත්‍රික්කයේ අගලවත්ත, මතුගම, පාලින්දනුවර, බුලත්සිංහල යන ප්‍රදේශවල අවදානම් තත්ත්ව පවතින බැවින් ඒ පිළිබඳ අවධානයෙන් පසුවන ලෙස ආර්.එම්.එස්.බණ්ඩාර මහතා ජනතාවගෙන් ඉල්ලා සිටියි. එමෙන්ම ගාල්ල දිස්ත්‍රික්කයේ නෙළුව, තවලම වැනි ප්‍රදේශවල ද නාය යෑමේ අවදානමක් පවතින බව ඔහු සඳහන් කරයි. කෑගල්ල දිස්ත්‍රික්කයේ දැරණියගල, යටියන්තොට, රුවන්වැල්ල, බුලත්කොහුපිටිය යන ප්‍රදේශවල ද නාය යෑම් අවදානම් පවතින බැවින් ඒ පිළිබඳ අවධානයෙන් පසුවන ලෙස ආර්.එම්.එස්.බණ්ඩාර මහතා එම ප්‍රදේශවල ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=16371", "Category": null, "Parent URL": null}