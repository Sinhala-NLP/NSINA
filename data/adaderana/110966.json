{"Source": "Adaderana", "Timestamp": "May 30, 2019 10:10 am", "Headline": "හදිසි මැතිවරණයකට නීති සම්පාදකයන්ගේ එකඟත්වය", "News Content": "ඊශ්‍රායලයේ හදිසි මැතිවරණයක් පැවැත්වීමට නීති සම්පාදකයන් එකඟවී තිබේ. ඒ අගමැති බෙන්ජමින් නෙදන්යාහු සන්ධාන ආණ්ඩුවක් පිහිටුවීමට අපොහොසත් වීම හේතුවෙන්. පසුගිය අප්‍රේල්මාසයේ පැවති ඊශ්‍රායල් මහමැතිවරණයේදී අගමැති බෙන්ජමින් නෙදන්යාහුගේ ලිකුද් පක්ෂය ප්‍රමුඛ සන්ධානයට හිමිවුණේ ආසන එකසිය විස්සෙන් හැටක බලය පමණයි. ආණ්ඩුව පිහිටුවීම සඳහා අවශ්‍ය බහුතර බලය නෙදන්යාහුට එහිදී අහිමිවීම හේතුවෙන් සභාග ආණ්ඩුවක් පිහිටුවීමට ඔහුට සිදුවිය. මූල්‍ය අක්‍රමිකතා සම්බන්ධයෙන් චෝදනා ලැබ සිටින නෙදන්යාහුට එරෙහිව විරෝධතාවක් ආරම්භ වුණේ මෙම පසුබිම තුළදීයි. එබැවින් බහුතර ලබය ලබාගනිමින් නව සන්ධාන ආණ්ඩුවක් පිහිටුවීමට අගමැති නෙදන්යාහු අසමත් විය. ඒ හේතුවෙන් ලබන සැප්තැම්බර් මාසයේදී යළිත් හදිසි මැතිවරණයක් පැවැත්වීමට පියවර ගෙන තිබේ. පාර්ලිමේන්තුව විසුරුවාහැරීම සඳහා ගෙන ආ යෝජනාවට එරට නීති සම්පාදකයන්ගේ අනුමැතිය හිමිවූ බවයි විදෙස් වාර්තා සඳහන් කළේය. ඒ අනුව සැප්තැම්බර් 17 වන දා මහමැතිවරණය පැවැත්වෙනු ඇති. ඊශ්‍රායල් ඉතිහාසය තුළ අග්‍රාමාත්‍යවරයෙක් ආණ්ඩුවක් පිහිටුවීමට අපොහොසත් වූ පළමු අවස්ථාවද මෙයයි. කෙසේ නමුත් සැප්තැම්බර් මස පැවැත්වෙන මහමැතිවරණයෙන්ද ජයග්‍රහණය කරන බවට නෙදන්යාහු ප්‍රතිඥා ලබාදී තිබේ.", "URL": "https://sinhala.adaderana.lk/news.php?nid=110966", "Category": null, "Parent URL": null}