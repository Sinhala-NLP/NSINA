{"Source": "Adaderana", "Timestamp": "September 16, 2013 12:39 pm", "Headline": "වළ පයයි ගොඩ පයයි ඉන්න සම්බන්ධන් දෙමළ ජනයාට යළිත් දුක් දෙන්න හදනවා", "News Content": "සම්බන්ධන් යනු වයසක මිනිහෙක් බවත් වළ පයයි - ගොඩ පයයි සිටින ඔහුට අවශ්‍ය රට තුළ ජාතිවාදී ගැටුමක් ඇති කර දෙමළ ජනතාවට යළි දුක උරුම කරදීම යැයි ඉදිකිරීම් ඉංජිනේරු සේවා නිවාස හා පොදු පහසුකම් ඇමති විමල් වීරවංශ මහතා පවසයි. ජාතිවාදී ගැටුමකින් රටේ තරුණ පරපුර යළිත් පීඩාවට පත් කිරීම සම්බන්ධන්ට ප්‍රශ්නයක් නොවන්නේ ඔහු ඇතුළු කණ්ඩායම වළ පයයි - ගොඩ පයයි සිටින නිසා යැයි ඇමති වීරවංශ අද (16) කොළඹදී මාධ්‍ය හමුවක් පවත්වමින් කීය. උතුරේ බලය අත්කර ගැනීම සඳහා ටී.එන්.ඒ. විසින් ඔවුන්ට හිතවත් දෙමළ වැසියන්ට තාවකාලික හැඳුනුම්පත් ලබාදීමේ වැඩසටහනක් ආරම්භ කර ඇතැයිද එය නීති විරෝධි බවද මේ ගැන මැතිවරණ කොමසාරිස්ට පැමිණිලි නොකරන්නේ අද මෙම ප්‍රවෘත්තිය ජනමාධ්‍ය ඔස්සේ ප්‍රචාරය වූ විට කොමසාරිස් එය දැන ගන්නා නිසා යැයිද හෙතෙම පැවසීය. පළාත් සභාවලට ආණ්ඩුව ප්‍රතිපත්ති ප්‍රකාශන සකස් නොකරන බවද ටී.එන්.ඒ. පමණක් ප්‍රතිපත්ති ප්‍රකාශනයක් සකස් කර ඔවුන් ඉල්ලා සිටින්නේ උතුරේ ස්වයං පාලනයක් බවද ඇමතිවරයා කීය. එසේම උතුරේ මහ ඇමති වශයෙන් ඉදිරිපත් වන විග්නේෂවරන් යනු ද්‍රවිඩ ජනතාවගේ කැමැත්ත නොවන බවද නවි පිල්ලේ පවා ඔහුගේ කණ්ඩායමේ අයෙකු බවද විමල් වීරවංශ ඇමතිවරයා පෙන්වාදුන්නේය. තවද විග්නේෂ්වරන් එන්.ජී.ඕ‍. කාරයෙක් යැයිද ඔහු කොළඹ කොක්ටේල් සාදවල රස්තියාදු ගැසූ, අධිකාරි බලයක් දැරූ අයෙකු බවද ඇමතිවරයා‍ පෙන්වාදුන්නේය. ඔහු සිංහල පුවත්පත්වලට එක් ප්‍රකාශයකුත් දෙමළ පුවත්පත්වලට තවත් ප්‍රකාශයෙකුත් කරන්නේකු යැයිද ඇමති විමල් පැවසීය. වෙල්ලමුල්ලි වෛයික්කාල් ගැටුමෙන් පීඩාවට පත්වූ ද්‍රවිඩ ජනයා ගැන විශේෂයෙන් සොයා බලන බව නවි පිල්ලේ පවසා ඇති බව ද්‍රවිඩ පුවත්පතක පළ වී ඇතැයිද ඇමති කීය. කෙසේ හෝ ටී.එන්.ඒ. උතුරේ මැතිවරණයෙන් බලය ලබාගෙන කොන්දේසී ඉදිරිපත් කළ විට ඊට වගකිව යුතු වන්නේ 13 වැනි සංශෝධනය ගැන තීරණ ගත්ත ආණ්ඩුව ඇතුළේ සිටිනම පිරිස් බවද ‍හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=37441", "Category": null, "Parent URL": null}