{"Source": "Adaderana", "Timestamp": "October 9, 2012 08:26 am", "Headline": "මුදලට තරඟ තොරතුරු ලබාදුන්නැයි විනිසුරුවරුන් 6 ට චෝදනා", "News Content": "ක්‍රිකට් විනිසුරුවරුන් හය දෙනෙකු මුදලට ක්‍රිකට් තරඟවල තොරතුරු ලබාදී ඇති බවට ඉන්දීය මාධ්‍ය වාර්තා කරයි. ඉන්දියාවේ රූපවාහිනී නාලිකාවක් සිදුකළ රහසිගත පටිගත කිරීම්වලින් ඒ බව අනාවරණය වි ඇති බව ඉන්දීය මාධ්‍ය පෙන්වා දී තිබේ. එම විනිසුරුවරුන් අතර ශ්‍රී ලාංකික විනිසුරුවරුන් තිදෙනෙකු ද සිටින බව සඳහන්ය. ඊට අමතරව පකිස්ථාන විනිසුරුවරුන් දෙදෙනෙකුට සහ බංග්ලාදේශ විනිසුරුවරු වරයෙකුට ද මෙම චෝදනාව එල්ල වී තිබේ. ශ්‍රී ලංකා ප්‍රිමියර් ලීග් ක්‍රිකට් තරඟාවලි‍යේ තොරතුරු සහ 20/20 ලෝක කුසලාන ක්‍රිකට් තරඟාවලියේ පුහුණු තරඟවල තොරතුරු ශ්‍රී ලාංකික විනිසුරුවරුන් විසින් ලබා දී ඇති බවට ඉන්දීය මාධ්‍ය පවසයි. අදාළ විනිසුරුවරුන් සම්බන්ධයෙන් ජාත්‍යන්තර ක්‍රිකට් කවුන්සිලය තම ආයතනය සතුව ඇති තොරතුරු ලබාදෙන ලෙස ඉල්ලීමක් කර ඇති බව අදාළ රූපවාහිනී නාලිකාව පවසයි. කෙසේ වෙතත් මෙම විනිසුරුවරුන් 20/20 ලෝක කුසලාන ක්‍රිකට් තරඟාවලියේ තරඟ විනිශ්චය කිරීම සඳහා සහභාගී වී නොමැති බව ජාත්‍යන්තර ක්‍රිකට් කවුන්සිලය දැනුම් දී තිබේ. පසුගිය කාලයේ ඉන්දීය ප්‍රිමියර් ලීග් ක්‍රිකට් තරඟාවලියේ ක්‍රීඩකයින් පස් දෙනෙකු මුදලට තරඟ පාවා දුන් බව අනාවරණය කරනු ලැබුවේ ද මෙම රූපවාහිනී නාලිකව තුළින් බවයි වාර්තා වේ. ශ්‍රී ලාංකික විනිසුරුවරුන් තිදෙනෙකුට එල්ල වන මෙම චෝදනාව සම්බන්ධයෙන් අද දෙරණ ශ්‍රී ලංකා ක්‍රිකට් පාලක මණ්ඩලයේ ලේකම් නිශාන්ත රණතුංග මහතාගෙන් විමසීමක් කළේය. එහිදී ඔහු සඳහන් කළේ අදාළ සිද්ධිය සම්බන්ධයෙන් මෙතෙක් කිසිදු දැනුම්දීමක් ශ්‍රී ලංකා ක්‍රිකට් පාලක මණ්ඩලයට සිදුකර‍ නොමැති බවයි.", "URL": "https://sinhala.adaderana.lk/news.php?nid=28137", "Category": null, "Parent URL": null}