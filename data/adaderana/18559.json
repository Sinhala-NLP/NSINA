{"Source": "Adaderana", "Timestamp": "September 6, 2011 04:47 pm", "Headline": "නාමයෝජනා අහිමි වී යැයි උපවාසයක් අරඹයි", "News Content": "කල්මුණේ මහ නගර සභාව සඳහා නාමයෝජනා අහිමි වූ පුද්ගලයෙකු උපවාසයක් ආරම්භ කර තිබේ. එම මහ නගර සභාවේ හිටපු මන්ත්‍රීවරයෙකු වන ටී.පී ජමාල් මහතා මෙම උපවාසය ආරම්භ කර ඇති බව අද දෙරණ වාර්තාකරු සඳහන් කළේය. ශ්‍රී ලංකා මුස්ලිම් කොංග්‍රසයේ සාමාජිකයෙකු වන ඔහුට මෙවර නාම යෝජනා ලබා දී නොමැති බව අනාවරණය වීමෙන් අනතුරුව ඔහු කල්මුණේ ඉස්ලමබාද් නිවාස සංකීර්ණය ඉදිරිපිට මෙම උපවාසය ආරම්භ කළේය. නාම යෝජනා බාර දුන් දිනයේ අලුයම් කාලය වන තුරු තම නම නාම යෝජනා පත්‍රයේ සඳහන්ව තිබූ බවත් ඉන්පසු වෙනත් අයෙකුගේ නමක් ඊට ඇතුළත් කර ඇති බව පසුව අනාවරණය වූ බවත් ජමාල් මහතා පවසයි. ඊට විරෝධය පළ කරමින් උපවාසය ආරම්භ කළ බව හෙතෙම සඳහන් කරයි.", "URL": "https://sinhala.adaderana.lk/news.php?nid=18559", "Category": null, "Parent URL": null}