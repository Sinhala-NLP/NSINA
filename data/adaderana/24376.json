{"Source": "Adaderana", "Timestamp": "May 19, 2012 04:55 pm", "Headline": "චෙන්නායිහි මෙරට මහ කොමසාරිස් කාර්යාලය ඉදිරිපිට විරෝධතාවක් - 30 ක් අත්අඩංගුවට", "News Content": "ඉන්දියාවේ චෙන්නායිහි පිහිටි ශ්‍රී ලංකා මහ කොමසාරිස් කාර්යාලය ඉදිරිපිට විරෝධතා ව්‍යාපාරයක නිරත වූ ඉන්දීය ජාතිකයින් 30 දෙනෙකු පොලිසිය විසින් අත්අඩංගුවට ගෙන ඇති බව එරට මාධ්‍ය වාර්තා කරයි. ශ්‍රී ලංකා මහ කොමසාරිස් කාර්යාලය වසාදමන ලෙස ඉල්ලමින් මෙම පිරිස අද(19) මෙසේ විරෝධතාවක යෙදුණු බව එම මාධ්‍ය වාර්තා පෙන්වාදෙයි. ඉන්දියාවේ ද්‍රවිඩ දේශපාලන පක්ෂ කිහිපයක් මගින් මෙම විරෝධතා ව්‍යාපාරය සංවිධානය කර තිබූ බව ද සඳහන්ය. විරෝධතාකරුවන් පිරිස බලහත්කාරයෙන් මහ කොමසාරිස් කාර්යාලය තුළට බලහත්කාරයෙන් ඇතුළු වී ඇති අතර තත්ත්වය පාලනය කිරීමට පැමිණි ‍පොලිස් නිලධාරීන් විසින් එම පිරිස නැවැත්වීමට දැරූ උත්සාහය ද ව්‍යාර්ථ වී තිබේ. එහි දී කලබලකාරී අන්දමින් හැසිරුණු විරෝධතාකරුවන් 30 දෙනෙකු පොලිසිය විසින් අත්අඩංගුවට ගෙන ඇති බව ඉන්දීය මාධ්‍ය වාර්තා පවසයි. මෙම සිදුවීමත් සමග ශ්‍රී ලංකා මහ කොමසාරිස් අවට ‍පොලිස් ආරක්ෂාව තර කර ඇති බව ද එම මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=24376", "Category": null, "Parent URL": null}