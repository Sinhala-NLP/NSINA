{"Source": "Adaderana", "Timestamp": "February 1, 2017 11:47 am", "Headline": "පිළිකා සෛල නැසීමට පාසල් සිසුවියකගෙන් ඖෂධයක් ළඟදීම", "News Content": "ලොව පළමු වරට ඩ‍්‍රැගන් ෆෘට් පළතුර යොදා ගනිමින් පිළිකා සෛල නැසීම සඳහා ඖෂධයක් නිපදවීමට කොළඹ සිරිමාවෝ බණ්ඩාරනායක විද්‍යාලයේ 11 වැනි ‍ශ්‍රේණියේ ඉගෙනුම ලබන සමාෂී මුණවීර සිසුවිය සමත්ව ඇති බව එම පාසල පවසයි. මෙම නව සොයා ගැනීම නිවැරදිව තහවුරු කර ගැනීමට මේ වන විට දිනපතා පරීක්‍ෂණ සිදු කරන අතර මෙහි අවසන් පරීක්‍ෂණය මෙමස 9 වන දින සිදු කිරීමට නියමිත බව ද පැවසෙයි. ඇගේ මෙම පරීක්‍ෂණ කටයුතු සඳහා කොළඹ විශ්ව විද්‍යාලයේ ජෛව රසායනික අනුක ජෛව වේද හා ජෛව පරීක්‍ෂණ තාක්‍ෂණ ආයතනයේ ආචාර්ය සමීර සමරකෝන් මහතාගේ පූර්ණ මඟ පෙන්වීම යටතේ සිදු වේ. පපුවේ ඇති වන වේදනාවට හා අධික රුධිර පීඩනයට ඇමෙරිකාවේ පිළිගත් ඖෂධයක් වන ඩ‍්‍රැගන් ෆෘට් පළතුරෙහි පොත්ත සමඟ යම් අනුපාතයකට මිශ‍්‍ර කර පිළිකා සෛල සමඟ මුසු කිරීමෙන් මෙම ඖෂධය නිපදවා තිබේ. මෙය පියයුරු පිළිකා සඳහා ද භාවිතා කළ හැකි වීම මෙහි විශේෂත්වයක් බව ද පැවසේ.", "URL": "https://sinhala.adaderana.lk/news.php?nid=68928", "Category": null, "Parent URL": null}