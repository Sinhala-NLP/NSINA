{"Source": "Adaderana", "Timestamp": "May 4, 2012 11:58 am", "Headline": " ෆොන්සේකා නව ලෝකයෙන් මාරු කරන්නැයි ඉල්ලීමක්", "News Content": "දැනට නව රෝහලේ ප්‍රතිකාර ලබන හිටපු ආරක්ෂක මාණ්ඩලික ප්‍රධානී සරත් ෆොන්සේකා මහතාට ආරක්ෂාව ලබාදීම අසීරු බව බන්ධනාගාර කොමසාරිස් ජනරාල් අසෝක හපුආරච්චි මහතා මහාධිකරණය හමුවේ පවසා තිබේ. පුද්ගලික රෝහලකට ආරක්ෂාව ලබාදීම සම්බන්ධයෙන් ගැටලු මතුවන බැවින් ෆොන්සේකා මහතා නව ලෝක රෝහලෙන් ජාතික රෝහලට මාරුකරන ලෙස බන්ධනාගාර කොමසාරිස්වරයා මහාධිකරණයෙන් ඉල්ලීමක් කර ඇත. අදාළ නඩුව අද කැඳවූ අවස්ථා‍වේදී මහාධිකරණ විනිසුරු සුනිල් රාජපක්ෂ මහතා කියා සිටියේ එම ඉල්ලීම සම්බන්ධයෙන් සලකා බලන බවයි. ෆොන්සේකා මහතාට නව ලෝක රෝහලේ නේවාසිකාව ප්‍රතිකාර ලබාගැනීම සඳහා අවසර ලබාදෙමින් මහාධිකරණය විසින් පසු ගිය දිනෙක නියෝගයක් නිකුත් කළ අතර එහිදී ඔහුට ආරක්ෂාව සලසාදෙන ලෙස ද බන්ධනාගාර කොමසාරිස්වරයාට නියෝග කරන ලදී. කෙසේ වෙතත් අද දින නඩු විභාගය තවමත් පැවැත්වෙයි.", "URL": "https://sinhala.adaderana.lk/news.php?nid=24012", "Category": null, "Parent URL": null}