{"Source": "Adaderana", "Timestamp": "July 14, 2014 12:50 pm", "Headline": " තීරණය ජනපතිට ගිහින් - ඡන්ද ක්‍රමයම විකෘතිවෙලා", "News Content": "ඡන්ද දායකයින් ලියාපදිංචි කිරීමේ දිනය, මැතිවරණය පවත්වන දිනය ආදිය පිළිබඳ දැන ගැනීමට සාධාරණ අයිතියක් ඇතත් එය ජනතාවට වසන් කරන බව එ.ජා.ප පාර්ලිමේන්තු මන්ත්‍රී එරාන් වික්‍රමරත්න මහතා පවසයි. ජනාධිපතිවරණය පවත්වන දිනය තීරණය කරනු ලබන්නේද, මැතිවරණ කොමසාරිස් කාර්යාලය හෝ මැතිවරණ නීතිය විසින් නොව ජනාධිපතිවරයා විසින්ම බව මන්ත්‍රීවරයා කියා සිටියේ අද(14) කොළඹ පැවති මාධ්‍ය හමුවකදීය. අතීතයේදී හොර ඡන්ද දැමීම් ගැන කතාකළද, අද දක්නට ලැබෙන්නේ හොර ඡන්ද ලැයිස්තු හැදීම මගින් සිදුකරන ඡන්ද මගඩි බැව් හෙතෙම අවධාරණය කළේය. ඡන්ද දායකයින් ලියාපදිංචි කිරීම හා ඡන්ද දායක ලැයිස්තු සෑදීමට අදාළ සැබෑ තොරතුරු ජනතාවට ලබානොදෙන්නේ මේ හේතුවෙන් බව මන්ත්‍රීවරයා එහිදී පෙන්වාදුන්නේය. නිදහස් හා සාධාරණ මැතිවරණ නොපැවැත්වෙන බවත්,මැතිවරණ කොමසාරිස් කාර්යාලය හෝ මැතිවරණ කොමසාරිස්වරයා පිළිබඳ විශ්වාසයක් නොමැති බවත් ඔහු සඳහන් කළේය. 17 වන ව්‍යවස්ථා සංශෝධනය අහෝසි කොට 18 වන ව්‍යවස්ථා සංශෝධනය ගෙන ඒමෙන් පෙර පැවති ස්වාධීන කොමිෂන් සභාවල ස්වාධීනත්වය අහිමිවූ බවද එරාන් වික්‍රමරත්න මහතා අවධාරණය කළේය ඌව පළාත් මැතිවරණය වෙනුවෙන් ආණ්ඩුව ජනතාවගේ සල්ලිවලින් ඌවේ ජනතාවට බඩු භාණ්ඩ බෙදාහරින බව ඔහු සිහිපත් කළේය. සාධාරණ ඡන්දයකින් ජයග්‍රහණය කිරීමට නොහැකි බව දන්නා නිසාම ආණ්ඩුව ඌව පළාතේ ආසන වෙනස් කොට උපක්‍රමශීලිව ඡන්දය ජයග්‍රහණය කිරීමට සැලසුම් කර ඇති බව මන්ත්‍රීවරයා කියා සිටියේය. මෙම ආසන වෙනස්කිරීමට අනුව බදුල්ලට ඡන්ද දායකයින් 45,000 ට එක් ආසනයක් වෙන්කෙරෙන විට මොණරාගලට ඡන්ද දායකයින් 32,000 ට එක් ආසනයක් වෙන් කිරීම සිදුවන බව ඔහු පෙන්වාදුන්නේය. මේ අසාධාරණය පිළිබඳ මැතිවරණ කොමසාරිස්වරයාට දැනුම්දුන් පසු ඒ පිළිබඳ නීතිපතිවරයාගෙන් විමසා ක්‍රියා මාර්ගයක් ගන්නා බව කියා සිටින බවත්, නීතිපතිවරයා මුලදී අධිකරණ සේවා කොමිෂන් සභාව විසින් පත්කොට ඊට වගකියන තත්ත්වයක සිටියත් වත්මන්හි ජනාධිපතිවරයා යටතේ සිටින ඔහුට වගකියන පුද්ගලයෙකු බැවින් ජනපතිගේ කැමැත්ත මිස සාධාරණයක් බලාපොරොත්තු විය නොහැකි බව මන්ත්‍රීවරයා අවධාරණය කළේය. මේ අනුව ආණ්ඩුව විධායක බලතල මගින් සමස්ත ඡන්ද ක්‍රමයම විකෘති කරන බව පාර්ලිමේන්තු මන්ත්‍රී එරාන් වික්‍රමරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=44658", "Category": null, "Parent URL": null}