{"Source": "Adaderana", "Timestamp": "May 26, 2013 02:28 pm", "Headline": "හෝටලය ගින්නෙන් කම්මුතුයි", "News Content": "අනුරාධපුර නගරයේ බස්නැවතුම්පළ ඉදිරිපිට ආපනශාලාවක ඇති වු ගින්නකින් එම ගොඩනැගිල්ල සම්පූර්ණයෙන් විනාශ වී තිබේ. අද අලුයම 2.30ට පමණ මෙම ගින්න හටගෙන ඇති බව පොලීසිය පැවසුවේය. ගින්න හටගන්නා අවස්ථාවේ ආපනශාලාවේ ඉහළ මාලයේ පුද්ගලයින් 10 දෙනෙකු සිට ඇති බව සඳහන්ය. එහිදී පුද්ගලයින් තිදෙනෙකු බිමට පැනීම හේතුවෙන් තුවාල ලබා අනුරාධපුර ශික්ෂණ රෝහලට ඇතුළත් කළ බව පොලීසිය පැවසීය. අනුරාධපුර මහ නගර සභාවේ ගිනි නිවන ඒකකයේ නිලධාරීන් විසින් ගින්න මැඩපවත්වා ඇත. ගින්නට හේතුව ආපනශාලාවේ මුළුතැන්ගෙයි ගෑස් සිලින්ඩරයක ඇති වු කාන්දුවීමක් බව පොලීසිය සිදුකළ පරීක්ෂණවලින් අනාවරණය වී ඇත. සිද්ධිය සම්බන්ධයෙන් අනුරාධපුර පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=34404", "Category": null, "Parent URL": null}