{"Source": "Adaderana", "Timestamp": "September 23, 2013 11:22 am", "Headline": "පුත්තලමේ සන්ධාන මන්ත්‍රීන් 6ට මෙවර පුටු අහිමිවෙලා", "News Content": "වයඹ පළාත් සභාව සඳහා පුත්තලම දිස්ත්‍රික්කයෙන් පසුගිය පළාත් සභාව නියෝජනය කළ මන්ත්‍රීවරුන් 06 දෙනෙකුට මන්ත්‍රීධූර මෙවර අහිමි වී තිබේ. මෙසේ මන්ත්‍රීධූර අහිමිවු මන්ත්‍රීවරුන් හය දෙනාම එක්සත් ජනතා නිදහස් සන්ධානය නියෝජනය කරමින් ඡන්දය සඳහා ඉල්ලුම් කරන ලද අපේක්ෂකයින් බව අප වාර්තාකරු පවසයි. ඒ අතර සිටි මන්ත්‍රීවරුන් දෙදෙනෙකු පසුගිය පළාත් සභාව සඳහා එක්සත් ජාතික පක්ෂයෙන් තරඟ කර පසුව රජයට එක්වී සිටි අය වීම විශේෂත්වයකි. එසේම මෙවර එක්සත් ජනතා නිදහස් සන්ධාන ලැයිස්තුවේ 10 වැනියා බවට පත්වුයේ ටී.එම්.තාහීර් මහතතා වෙයි. ඔහු මනාප ඡන්ද 16040 ක් ලබා ගෙන ඇත. 2009 වසරේ පැවති වයඹ පළාත් සභා මැතිවරණයේදී තාහිර් මහතා මනාප ඡන්ද 14733 ක් ලබා ගෙන 11 වැනියා බවට පත්වී සිටියේය. සන්ධානයෙන් තරග කළ මල්රාජ් පීරිස් මහතා මනාප ඡන්ද 14112 ක් ලබා ගෙන මනාප ලැයිස්තුවේ 11 වෙනියා බවට පත්වී ඇත.ඔහු පසුගිය පළාත් සභා මැතිවරණයේදී මනාප ඡන්ද 17756 ක් ලබා ගෙන ලැයිස්තුවේ 10වැනියා බවට පත්වී සිටියේය. මොහොමඩ් රියාස් මහතාද පරාජයට පත්වු මන්ත්‍රීවරයෙකි.ඔහු මනාප ඡන්ද 12254 ක් ලබා ගෙන ලැයිස්තුවේ 12 වැනියා බවට පත්වී තිබේ. පසුගිය මැතිවරණයේදී මනාප ඡන්ද 12692 ක් ලබා ගෙන සිටි රියාස් මහතා ලැයිස්තුවේ 13 වැනියා බවට පත්වී සිටියේය.පරාජයට පත්වු අනෙක් මන්ත්‍රීවරයා වන්නේ අබ්දුල් කමර්දීන් මහතාය. ඔහු මෙවර සන්ධාන ලැයිස්තුවේ 19 වැනියා හෙවත් අවසන් ස්ථානයට ලබා ගෙන තිබේ. ඔහු ගෙන ඇති මනාප ප්‍රමාණය 6591 කි. පසුගිය මැතිවරණයේදී කමර්දීන් මහතා මනාප ඡන්ද 10154 ක් ලබා ගෙන 15 වැනියා බවට පත්වී සිටියේය. මේ අතර පසුගිය පලාත් සභාව සඳහා තෝරා ගනු ලැබුවේ මන්ත්‍රීවරුන් 11 දෙනෙකි. ලැයිස්තුවේ 12 වැනියා වු ආනන්ද සරත් කුමාර මහතාට බෝනස් මන්ත්‍රී ධූරයක් හිමි වි තිබේ. මෙම මැතිවරණයේදී ආනන්ද සරත් කුමාර මහතාට අපේක්ෂක ධූරය නොලැබුණු අතර තරඟ කරනු ලැබුවේ ඔහුගේ බෑනාය. ඔහුද පරාජයට පත් විය. පළාත් සභාව නියෝජනය කළ මන්ත්‍රීවරුන් දෙදෙනෙකු පාර්ලිමේන්තුවට තේරී පත්වීම සහ පළාත් සභා මන්ත්‍රී ජානක සොයිසා මහතාගේ අභාවය හේතුවෙන් ලැයිස්තුවේ පහලින් සිටි අපේක්ෂකයින්ට මන්ත්‍රී ධූර පසුව හිමි වි ඇත. එක්සත් ජාතික පක්ෂයෙන් තරඟ කර ජයග්‍රහණය ලබා පසුව රජයට එක්වු සුදත් චන්ද්‍රසේකර සහ එහියා සෙයිනූල් යන මන්ත්‍රීවරුන් දෙදෙනාටද මෙවර තම මන්ත්‍රී ධූර අහිමි විය.ඔවුන් තරඟ කරණු ලැබුවේ සන්ධාන ලැයිස්තුවෙනි. සුදත් චන්ද්‍රසේකර මහතා මෙවර මනාප 10503 ක් ලබා ගෙන මනාප ලැයිස්තුවේ 16 වැනියා බවට පත්වී තිබේ. චන්ද්‍රසේකර මහතා පසුගිය පළාත් සභා මැතිවරණයේදී මනාප 14117 ක් ලබා ගෙන මනාප ලැයිස්තුවේ දෙවැනියා බවට පත්වී සිටියේය. එහියා සෙයිනූල් මහතා මෙවර මනාප 12238 ක් ලබා ගෙන මනාප ලැයිස්තුවේ 13 වැනියා බවට පත්වී ඇත.ඔහු පසුගිය පළාත් සභාවේදී මනාප 12724ක් ලබා ගෙන පස්වෙනියා බවට පත්වී සිටියේය. මේ දෙදෙනාම පසුගිය පලාත් සභාවට තරඟ කරණු ලැබුවේ එක්සත් ජාතික පක්ෂයෙනි. මේ අතර වයඹ පළාත් සභාව නියෝජනය කිරීම සදහා එක්සත් ජනතා නිදහස් සන්ධානයෙන් ,එක්සත් ජාතික පක්ෂයෙන් සහ ප්‍රජාතන්ත්‍රවාදී පක්ෂයෙන් නවක මන්ත්‍රීවරන් 05 දෙනෙකු තේරී පත්වී තිබේ. එක්සත් ජනතා නිදහස් සන්ධානයෙන් තරඟ කළ ටෙවින් ප්‍රනාන්දු මහතා මනාප ඡන්ද 20085 ක් ලබා ගෙන මනාප ලැයිස්තුවේ 07 වැනියා බවට පත්වී ඇත. මීට පෙර පැවති මැතිවරණයකදී පළාත් සභාවට තරඟ කර ජය ගැනීමට ටෙවින් ප්‍රනාන්දු මහතා සමත්වුවත් ඔහු පළාත් සභා මන්ත්‍රී ධූරය භාර ගත්තේ නැත. සන්ධානයෙන් තරඟ කළ පාලිත රෝහණ මහතාද නවක මන්ත්‍රීවරයෙකි.ඔහු මනාප ඡන්ද 17410 ක් ලබා ගෙන මනාප ලැයිස්තුවේ 08 වැනියා බවට පත්වී ඇත. එක්සත් ජාතික පක්ෂයෙන් තරඟ කළ චිත්‍රාල් ප්‍රනාන්දු මහතා මනාප ඡන්ද 15382 ක් ලබා ගෙන මනාප ලැයිස්තුවේ 03 වැනියා බවට පත්වී සිටියි. එක්සත් ජාතික පක්ෂයෙන් තරඟ කළ අශෝක ප්‍රියන්ත මහතා මනාප ඡන්ද 14852 ක් ලබා ගෙන මනාප ලැයිස්තුවේ 04 වැනියා බවට පත්වී ඇත.ඔහු නාත්තන්ඩිය ප්‍රාදේශීය සභාවේ විපක්ෂ නායකවරයාද වෙයි. ප්‍රජාතන්ත්‍රවාදී පක්ෂයේ පුත්තලම දිස්ත්‍රික් නායක අජිත් දබරේරා මහතාද මෙවර පළාත් සභාවට තේරී පත්වු නවක මන්ත්‍රීවරයෙකි.ඔහු ලබා ගෙන ඇති මනාප ඡන්ද ප්‍රමාණය 4525 කි. අජිත් දබරේරා මහතා 2009 වසරේ පැවති වයඹ පළාත් සභා මැතිවරණයේදී එක්සත් ජාතික පක්ෂයෙන් තරග කර පරාජයට පත්වු අපේක්ෂයෙකි. එවර මනාප ඡන්ද 11379 ක් ලබා ගෙන මනාප ලැයිස්තුවේ 08 වැනියා බවට පත්වුයේ දබරේරා මහතාය. ප්‍රජාතන්ත්‍රවාදී පක්ෂයෙන් වයඹ පළාත් සභාවට තේරී පත්වුයේ එක් මන්ත්‍රීවරයෙක් පමණි.", "URL": "https://sinhala.adaderana.lk/news.php?nid=37625", "Category": null, "Parent URL": null}