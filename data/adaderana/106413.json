{"Source": "Adaderana", "Timestamp": "March 20, 2019 02:06 pm", "Headline": "අක්කර භාගයක ගංජා හේනක් වටලයි", "News Content": "කොස්ලන්ද මහගලලන්ද නැව්ආර රක්ෂිතයේ පවත්වාගෙන ගිය අක්කර භාගයක පමණ ගංජා හේනක් අද (20) උදෑසන වටලා එහි සිටි පුද්ගලයෙකු සැකපිට අත්අඩංගුවට ගත් බව කොස්ලන්ද පොලීසිය ප්‍රකාශ කර ඇත. මෙහි අඩි හයක් පමණ උසට වැවී තිබූ ගංජා ගස් 3120ක් තිබූ බවද පොලීසිය ප්‍රකාශ කර ඇත. අත්අඩංගුවට පත්ව ඇත්තේ මිද්දෙණිය උල්හිටියාව ප්‍රදේශයේ පදිංචි වයස අවුරුදු 45ක පුද්ගලයෙකි. වෙනත් පළාතකින් පැමිණි පුද්ගලයෙකු විසින් කොස්ලන්ද මහගලලන්ද නැව්ආර රක්ෂිතයේ ගංජා හේනක් වගා කර ඇති බවට කොස්ලන්ද පොලීසියට ලැබුණු තොරතුරක් මත සිදුකළ වැටලීමේදී මෙම පුද්ගලයා අත්අඩංගුවට ගෙන ඇති බව අද දෙරණ වාර්තාකරු ප්‍රකාශ කර සිටියි. අධිකරණයට ඉදිරිපත් කිරීම සඳහා ගංජා ගස් දහයක් සමඟ මෙම පුද්ගලයා පොලීසියට රැගෙනවිත් ඇති අතර ඉතිරි ගංජා ගස් සියල්ල ගිනි තබා විනාශ කර ඇත. අත්අඩංගුවට ගනු ලැබූ පුද්ගලයා බණ්ඩාරවෙල මහේස්ත්‍රාත් අධිකරණයට ඉදිරිපත් කිරීමට නියමිත අතර බණ්ඩාරවෙල පොලිස් අධිකාරී සුදත් මාසිංහ මහතාගේ උපදෙස් පරිදි කොස්ලන්ද පොලීසියේ නිළධාරීන් විසින් මේ පිළිබදව වැඩිදුර පරීක්ෂණ සිදු කරන බවද වාර්තා වෙයි.", "URL": "https://sinhala.adaderana.lk/news.php?nid=106413", "Category": null, "Parent URL": null}