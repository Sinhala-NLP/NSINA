{"Source": "Adaderana", "Timestamp": "June 22, 2016 02:09 pm", "Headline": " විමල්ගේ පෙත්සම විභාගයට ගන්න අවසරයි", "News Content": "වැට් බද්ද ඉහළ නැංවීමට රජය ගෙන ඇති තීරණය අත්හිටුවීමේ නියෝගයක් නිකුත් කරන මෙන් ඉල්ලා ජාතික නිදහස් පෙරමුණ ගොනුකළ මූලික අයිතිවාසිකම් පෙත්සමක් විභාගයට ගැනීමට ශ්‍රේෂ්ඨාධිකරණය අවසර ලබා දී තිබේ.අගවිනිසුරු කේ.ශ්‍රීපවන් සහ බුවනෙක අලුවිහාරේ යන විනිසුරු මඩුල්ල මෙම අවසරය ලබාදුන් බව අද දෙරණ අධිකරණ වාර්තාකරු සඳහන් කළේය.එමෙන්ම වැට් බද්ද ඉහළ නැංවීමේ තීරණය අත්හිටුවීමේ අතුරු නියෝගයක් නිකුත් කරන්නේ ද නැද්ද යන්න පිළිබඳ විභාගය ජුලි මස 11 වැනිදා පවත්වන බව ද විනිසුරුමඩුල්ල දැනුම් දී තිබේ.මේ අතර තමන් ඇතුළු පාර්ශ්ව කිහිපයක් විසින් ශ්‍රේෂ්ඨාධිකරණයට ඉදිරිපත් කළ වැට් සහ ජාතිය ගොඩනැගීමේ බදු ඉහළ දැමීමට අදාළ මූලික අයිතිවාසිකම් පොත්සම් විභාගයට ගැනීමටත් ඊට අදාළ අතුරු තහනම් නියෝගයක් ලබාදීම ලබන 11 වැනිදා සළකා බැලීමටත් ශ්‍රේෂ්ඨාධිකරණය තීරණය කළ බව ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා පැවසීය.අද(22) දින මෙම ශ්‍රේෂ්ඨාධිකරණය පෙත්සම් විභාගයට ගැනීමට තීරණය කිරීමෙන් අනතුරුව මාධ්‍ය වෙත අදහස් දැක්වමින් ඒ මහතා මෙසේ පැවසීය,“මා විසින් සහ පූජ්‍ය බෙංගමුවේ නාලක හිමියන් ඇතුළු තවත් පාර්ශ්ව දෙකක් විසින් ඉදිරිපත්කර තිබූ වැට් බද්ද හා ජාතිය ගොඩනැගීමේ බද්ද ඉහළ දැමීම නීත්‍යනුකූල නොවන බවට වූ පැමිණිලි විභාගයට ගැනීමට අද(22) ශ්‍රේෂ්ඨාදිකරණය තීරණයා කළා. ඒ වගේම දේශීය ආදායම් කොමසාරිස් ජනරාල්වරිය වෙනුවෙන් පෙනී සිටි නීතිඥයන්ට දැනුම් දුන්නා ‘සතියක් ඇතුළත අතුරු තහනම් නියෝගයක් ලබා නොදිය යුත්තේ ඇයි? කියන කාරණය පිළිබඳ සීමිත විරෝධතා ඉදිරිපත් කරන්න’ කියලා. ඒ අනුව ජූලි මාසයේ 11 වැනිදාට අතුරු තහනම් නියෝගය ලබා දීම පිළිබඳව සලකා බැලීමට නියමිතයි. ඒ වගේම ශ්‍රේෂ්ඨාධිකරණය මෙහිදී ‘ආණ්ඩුක්‍රම ව්‍යවස්ථාවට පටහැනිව බදු අය කිරීමට දේශිය ආදායම් කොමසාරිස් ජනරාල්වරියට කිසිම අයිතියක් නැත.” යන නිරීක්‍ෂණය ද සටහන් කරනු ලැබූවා”", "URL": "https://sinhala.adaderana.lk/news.php?nid=61349", "Category": null, "Parent URL": null}