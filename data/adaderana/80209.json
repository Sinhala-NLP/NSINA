{"Source": "Adaderana", "Timestamp": "November 20, 2017 05:44 am", "Headline": "වවුනියාවේ කඩ පෙළක ගින්නක් ", "News Content": "වවුනියාව - ජුම්මා මුස්ලිම් පල්ලිය අසළ කඩ පෙළක අද (20) අලූයම හටගත් ගිනි ගැනීමක් හේතුවෙන් කඩ කාමර දෙකක් සම්පූර්ණයෙන් විනාශ වී ගොස් ඇති අතර,තවත් කඩ දෙකක් අර්ධ හානියට පත්ව ඇති බව වවුනියාව පොලිසිය පවසයි. අදාළ ගිනි ගැනීමට හේතුව මෙතෙක් අනාවරණය කොටගෙන නොමැති අතර,වවුනියාව නගර සභා ගිනි නිවීමේ රථ,පොලිස් ජල බවුසර හා ප‍්‍රදේශවාසීන්ගේ සහයෝගය යටතේ ගින්න නිවා දැමු බව වවුනියාව පොලිසිය පැවසීය. කිසියම් පිරිසක් පෙට්‍රොල් බෝම්බ ගසා කඩ ගිනි තබා ඇති බවට තමන් විශ්වාස කරන බව අදාළ කඩ හිමියන් ප්‍රකාශ කළේය. ගින්න සම්පූර්ණයෙන් පාලනට කොට ඇති අතර,ගින්නට හේතුව සොයා පරීක්ෂණ මෙහෙයවන බව පොලිසිය පැවසීය. කඩ ගිනිගත් ස්ථානයට වවුනියාව පාර්ලිමේන්තු මන්ත‍්‍රී කේ.කේ.මස්තාන් මහතා පැමිණ නිරීක්ෂණය කිරීමද කරනු ලැබීය. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=80209", "Category": null, "Parent URL": null}