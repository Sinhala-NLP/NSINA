{"Source": "Adaderana", "Timestamp": "May 1, 2019 06:58 am", "Headline": "ශ්‍රමය බලය හිමි ජනතාවගෙන් තොරව කිසිදු ක්ෂේත්‍රයක සඵලත්වයක් අත්කර ගත නොහැකියි", "News Content": "සර්වසාධාරණ අයිතිවාසිකම් සහිත එකම මිනිස් සමූහක් ලෙස හිමිකම් සහ අන්‍යෝන්‍ය සහජීවනය ද උවදුරින් තොර ජීවන පරිසරයක් ද උදෙසා එකාවන්ව කටයුතු කිරීමට අධිෂ්ඨාන කරගත යුතු බව ජනාධිපති මෛත්‍රීපාල සිරිසේන මහතා පවසා සිටියි. ඔහු පවසන්නේ සැමගේ නොනිමි අරගල වර්තමානය අනාගත සංවර්ධිත මාවත් හෙළි පෙහෙලි කිරීම සඳහා හේතුවනු ඇති බවට තමා විශ්වාස කරන බවයි. අදට යෙදී ඇති මැයි දිනය වෙනුවෙන් පණිවිඩයක් නිකුත් කරමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර ඇත. ශ්‍රමය බලය හිමි ජනතාවගෙන් තොරව කිසිදු ක්ෂේත්‍රයක සඵලත්වයක් අත්කර ගත නොහැකි බව සිය මැයි දින පණිවිඩය මඟින් ජනාධිපතිවරයා පවසා සිටියි. මේ අතර සමාජ දේශපාලන, ආර්ථික අර්බුද ජයගනිමින් සාමකාමී වටපිටාවක තිරසර සංවර්ධනයක් කරා පා නගමින් සිටි අවස්ථාවක එල්ල වූ ත්‍රස්ත ප්‍රහාරය රටේ අනාගතයට දැඩි බලපෑමක් එල්ල කළ බව අග්‍රාමාත්‍ය රනිල් වික්‍රමසිංහ මහතා සිය මැයි දින පණිවිඩය මඟින් පෙන්වා දී ඇත. අනපේක්ෂිත ප්‍රහාර හේතුවෙන් බිඳ වැටුණු හදවත් සුවපත් කරමින් වැඩ කරන ජනතාවගේ ශ්‍රමයට නිසි අගයක් ලබා දෙන සාධාරණ සමාජයක් ගොඩනැගීමට මෙවර මැයි දිනයේ දී අධිෂ්ඨාන කරගත යුතු බව අග්‍රාමාත්‍යවරයා පෙන්වා දෙනු ලබයි.", "URL": "https://sinhala.adaderana.lk/news.php?nid=108995", "Category": null, "Parent URL": null}