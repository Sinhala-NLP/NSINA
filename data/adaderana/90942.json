{"Source": "Adaderana", "Timestamp": "June 15, 2018 05:53 pm", "Headline": "කිරිවෙහෙර විහාරාධිපතිට වෙඩි තැබූ සැකකරු සොයා විශේෂ පොලිස් කණ්ඩායම් 8ක්", "News Content": "කතරගම කිරිවෙහෙර විහාරාධිපති හිමියන්ට වෙඩි තැබීමේ සිද්ධියේ ප්‍රධාන සැකකරු වන කිරිවෙහෙර මහසෙන් දේවාලයේ හිටපු කපුධූරය දැරූ පුද්ගලයා සොයා පොලිස් මෙහෙයුම් ක්‍රියාත්මක බව පොලිස් මාධ්‍ය ප්‍රකාශකවරයා පවසයි. අද(15) කොළඹ පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා මේ බව කියා සිටියේය. ඔහු මේ වන විට ප්‍රදේශයෙන් පළා ගොස් ඇති බවත් මේ වන විට පොලිස්පති පූජිත් ජයසූරිය මහතාගේ උපදෙස් මත විශේෂ කණ්ඩායම් 8ක් යොදවා ඇති බව ද පොලිස් මාධ්‍ය ප්‍රකාශකවරයා පැවසීය. මේ වන විට සැකකරු සිටි ස්ථාන 20කට අධික සංඛ්‍යාවක් පොලිස් කණ්ඩායම් විසින් නිරීක්ෂණය කළ බවත් අද හෝ හෙට දිනයක ඔහු අත්අඩංගුවට ගැනීමට කටයුතු කරන බවත් පොලිස් අධිකාරීවරයා වැඩිදුරටත් කියා සිටියේය. මේ අතර කිරිවෙහෙර විහාරාධිපති හිමියන්ට වෙඩි තැබීමේ සිද්ධිය සම්බන්ධයෙන් විශයභාර අමාත්‍ය රංජිත් මද්දුම බණ්ඩාර මහතා අද මොනරාගල මයුරගිරිය කණිෂ්ට විද්‍යාලයේ දෙමහල් ගොඩනැගිල්ල විවෘත කිරීමේ අවස්ථාවට එක්වෙමින් අදහස් පළකළේය. විපක්ෂය හා පොදු ජන පෙරමුණ මෙය පාතාලයේ ක්‍රියාවක් ලෙස පෙන්වීමට උත්සහ දැරූ බවත් එම ප්‍රචාරයන් අද වෙන කොට බොරුවක් වී ඇති බව ද අමාත්‍යවරයා මෙහිදී පැවසීය. අභ්‍යන්තර ගැටළුවක් මත මෙය ගොඩනැඟී ඇති බවත් එය විසඳීමට ඉතා ඉක්මනින් කටයුතු කරන බවද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=90942", "Category": null, "Parent URL": null}