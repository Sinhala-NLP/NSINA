{"Source": "Adaderana", "Timestamp": "November 19, 2018 09:17 am", "Headline": "දුම්වැටි තොගයක් සමඟ 2 ක් රේගුවට මාට්ටු", "News Content": "ඩුබායි සිට නීතිවිරෝධී ලෙස මෙරටට දුම්වැටි තොගයක් ගෙන ආ ශ්‍රී ලාංකික ගුවන් මගීන් දෙදෙනෙකු අද (19) උදෑසන කටුනායක ගුවන් තොටුපොළේ දී ශ්‍රී ලංකා රේගුවේ මත්ද්‍රව්‍ය පාලන අංශයේ නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මෙයින් පළමු ගුවන් මගියා හලාවත , මදුරන්කුළිය ප්‍රදේශයේ පදිංචි 49 හැවිරිදි ව්‍යාපාරික කාන්තාවක වන අතර , දෙවැනි ගුවන් මගියා 32 හැවිරිදි කුළියාපිටිය , නාත්තන්ඩිය ප්‍රදේශයේ පදිංචි ව්‍යාපාරිකයෙකි . මොවුන් දෙදෙනා අද උදෑසන 6.30 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ් .- 547 දරන ගුවන් යානයෙන් කටුනායක ගුවන් තොටුපොළ වෙත පැමිණ , එහි කිසිවක් ප්‍රකාශ කිරීමට නොමැති මගීන් සදහා වන \" හරිත මාවත \" මං තීරුව ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් අත් අඩංගුවට ගෙන තිබුණි. ඔවුන් විසින් රැගෙන විත් තිබූ සිය ගමන් මලු තුළ රුපියල් 27,30,000 ක් වටිනා විදේශීය නිෂ්පාදිත දුම්වැටි 54,720 ක් අඩංගු , දුම්වැටි කාටූන් 273 ක් සගවා ගෙන සිටිය බැව් රේගුව ප්‍රකාශ කරයි. ඔවුන් එළඹෙන උත්සව සමයේදී අලෙවි කිරීම සඳහා මෙම දුම්වැටි මේ ආකාරයට මෙරටට ගෙනැවිත් ඇති බව රේගු නිලධාරීන් සිදු කළ මූලික පරීක්ෂණ වලදී අනාවරණය වී තිබේ. මෙම අත් අඩංගුවට ගැනීම සහ මේ පිළිබඳව විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂ එස්.පී.කිරිවත්තුඩුව , රේගු අධිකාරීවරුන් වන එස්.රණසිංහ , අයිරින් සුගන්ධි , සහකාර රේගු අධිකාරීවරුන් වන කේ.එච්.ඩී.ඩී.වැලිගම්පිටිය , ඩබ්ලිව්.එන්.ඩී.සී.වේලාරත්න සහ බී.ඩී.එස්.ඒ.විජේවර්ධන යන නිලධාරීන් විසින් පවත්වමින් සිටිති .", "URL": "https://sinhala.adaderana.lk/news.php?nid=99426", "Category": null, "Parent URL": null}