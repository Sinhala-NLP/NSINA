{"Source": "Adaderana", "Timestamp": "July 17, 2014 04:08 pm", "Headline": "විදුහල්පතිතුමා පහත් වැඩක් කරලා!", "News Content": "විදුහල්පතිවරයෙකු විසින් සිසුන් පිරිසක් යොදවා දැරියකට පහරදීමට සැලැස්වූ බව කියන සිද්ධියක් සම්බන්ධයෙන් බකමූණ පොලීසිය විමර්ශන ආරම්භ කර තිබේ. බකමූණ, දියබෙදුම, නාමල්වැව ප්‍රාථමික විද්‍යාලයේ විදුහල්පතිවරයා විසින් මෙය සිදුකර ඇති බව වාර්තා වෙයි. අදාළ විදුහල්පතිවරයා විසින් පාසල් දරුවන් දස දෙනෙකු යොදවා එම පාසලේ පස්වන වසරේ දැරියකගේ හිසට අතින් පහරදීමට සලස්වා ඇති බව පොලිසිය පවසයි. ඊයේ දිනයේ පාසලේ පිරිසිදු කටයුතු නොකිරීම හේතුවෙන් විදුහල්පතිවරයා මෙම දඬුවම ලබාදී ඇති බව සඳහන්ය. පාසල නිමවිමෙන් අනතුරුව නිවසට පැමිණි අදාළ දැරිය මේ පිළිබඳ සිය මව වෙත දැනුම් දී ඇති අතර මව මේ සම්බන්ධයෙන් දියබෙදුම පොලිස් මුරපොළට පැමිණිලි කර තිබේ. පහරකෑමට ලක්වූ දැරිය මේ වන විට පොළොන්නරුව මූලික රෝහලේ ප්‍රතිකාර ලබන බව පොලීසිය පැවසුවේය.", "URL": "https://sinhala.adaderana.lk/news.php?nid=44742", "Category": null, "Parent URL": null}