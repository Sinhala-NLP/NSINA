{"Source": "Adaderana", "Timestamp": "September 17, 2013 02:50 pm", "Headline": "කිරිපිටි වල ඩී.සී.ඩී. පරීක්ෂණ නවතා නෑ", "News Content": "ආනයනික කිරිපිටි වර්ග වල ඩී.සී.ඩී රසායනිකය අඩංගු වන්නේ ද යන්න පරීක්ෂා කිරීම සඳහා වරායේ දී සිදුකරන පරීක්ෂණ කටයුතු අඛණ්ඩව සිදුකිරීමට සෞඛ්‍ය අමාත්‍යංශය තීරණය කර තිබේ. එම පරීක්ෂණ කටයුතුවලින් අනතුරුව ඒවා වෙළදපොළට නිදහස් කිරීමට පියවර ගත යුතු බවට ආහාර උපදේශක කමිටුව විසින් තීරණය කර ඇති බව සෞඛ්‍ය අමාත්‍යංශය පවසයි. ආනයනික කිරිපිටි සම්බන්ධයෙන් පත් කරන ලද අමාත්‍ය අනුකමිටුවේ උපදෙස් පරිදි ආහාර උපදේශක කමිටුව විසින් ක්‍රියාත්මක කරන ලද වැඩපිළිවෙළේ ප්‍රගතිය සමාලෝචනය කිරීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා විසින් සාකච්ජාවක් කැඳවා තිබු අතර එහිදී මෙම තීරණය දැනුම් දී තිබේ. අදාළ සාකාච්ජාවේ දී ආනයනික කිරිපිටිවල ඩී.සී.ඩී රසායනිකය අන්තර්ගතවීම සම්බන්ධයෙන් සහ මෙතෙක් ගනු ලැබූ ක්‍රියාමාර්ග පිළිබඳ මෙන්ම මහජන සෞඛ්‍ය ආරක්ෂණය උදෙසා ඉදිරියේ දී ගනු ලබන ක්‍රියාමාර්ග පිළිබඳවත් සාකච්ජා වූ බව සෞඛ්‍ය අමාත්‍යංශය පවසයි. ඒ අනුව ඩී.සී.ඩී රසායනිකය අන්තර්ගතව ඇත් දැයි පරීක්ෂාවට ලක් නොවූ කිරිපිටි වර්ග වෙළඳපළේ තවදුරටත් ඇත්නම් ඒ පිළිබද වහාම සොයාබලා පරීක්ෂාවට ලක් කිරීමටත් වෙළදපොළෙන් ඉවත් කළයුතු බවට තීරණය කරනු ලැබූ කිරිපිටි වර්ග හෝ කාණ්ඩ වෙළඳපොළේ පවතින්නේ ද යන්න පිළිබඳව පරීක්ෂණයට ලක් කළ යුතු බවටත් අදාළ සාකච්ජාවේ දී තීරණය වී ඇත. එමෙන්ම ඩී.සී.ඩී රසායනිකය සම්බන්ධයෙන් පරීක්ෂා කිරීම සහ ආහාර වල සුරක්ෂිතතාව පරීක්ෂා කිරීම සඳහා බොරැල්ල වෛද්‍ය පරීක්ෂණාගාරය තුළ අවශ්‍ය රසායනාගාර පහසුකම් ශක්තිමත් කිරීම සම්බන්ධයෙන් ද අදාළ සාකච්ජාවේ දී අවධානය යොමු වූ බව සෞඛ්‍ය අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37478", "Category": null, "Parent URL": null}