{"Source": "Adaderana", "Timestamp": "January 14, 2012 10:26 am", "Headline": "උ/පෙළ ප්‍රතිඵල අවුල - දෝෂය අවසාන පියව‍රේ දී සිදුවූවක්", "News Content": "2011 උසස් පෙළ විභාග ප්‍රතිඵලවලට අදාළ දිස්ත්‍රික් කුසලතාව ගණනය කිරීමේදී සිදුවූ දෝෂය විභාග ප්‍රතිඵල ගණනය කිරීමේ අවසාන පියව‍රේ දී සිදුවී ඇති බව ඒ පිළිබඳ සොයාබැලීමට පත්කළ විද්වත් කමිටුව ප්‍රකාශ කර තිබේ. අදාළ දෝෂයට තුඩුදුන් හේතුව මඟහරවා ගැනීමට ප්‍රමාණවත් පියවර ගැනීම සඳහා ඊට වගකිවයුතු නිලධාරීන් ක්‍රියාකර ‍නොමැති වීම ගැටලුවට හේතු වී ඇති බව කමිටු වාර්තාවේ දැක්වෙන බව ජනාධිපති ප්‍රකාශක බන්දුල ජයසේකර මහතා පවසයි. කෙසේවෙතත් සිදුවූ දෝෂය විභාග දෙපාර්තමේන්තුව විසින් කෙටි කලක් තුළ නිවැරදි කර ඇති බව අදාළ කමිටුව ප්‍රකාශ කර ඇත. එසේම විභාග අපේක්ෂකයින්ගෙන් ලැබුණු අභියාචනා ආශ්‍රිතව සිදුකෙරුණු පරීක්ෂණවලදී විභාග ප්‍රතිඵලවල වරදක් සිදුව ඇති බවට කිසිදු සාක්ෂියක් අනාවරණය වී නොමැති බව කමිටු වාර්තාවේ දක්වා තිබේ. වහාම ක්‍රියාත්මක වන පරිදි විභාග දෙපාර්තමේන්තුවේ තාක්ෂණ අංශය සඳහා පූර්ණකාලීන තාක්ෂණ උපදේශකවරයෙකුගේ සේවය ලබාගන්නා ලෙස ගැටලු මඟහරවා ගැනීම සඳහා කමිටුව විසින් නිර්දේශ කර ඇත. එසේම විභාග කටයුතුවල පාරදෘශ්‍යභාවය තහවුරු කිරීම පිණිස කාලීන තාක්ෂණ විගණන ක්‍රියාවලියක් කඩිනමින් ස්ථාපනය කිරීම ද සුදුසු බව අදාළ කමිටුව නිර්දේශ කර තිබේ. තාක්ෂණ හා පර්යේෂණ අමාත්‍යාංශයේ ලේකම් ධාරා විජේතිලක මහත්මියගේ සභාපතිත්වයෙන් යුත් අදාළ කමිටුවට කොළඹ විශ්ව විද්‍යාලයේ උපකුලපති මහාචාර්ය ක්ෂණිකා හිරිඹුරේගම, මොරටුව විශ්ව විද්‍යාලයේ උපකුලපති මහාචාර්ය ආනන්ද ජයවර්ධන, ඌව විශ්ව විද්‍යාලයේ උපකුලපති මහාචාර්ය රංජිත් ප්‍රේමලාල් ද සිල්වා සහ රාජකීය විද්‍යාලයේ විදුහල්පති උපාලි ගුණසේකර යන මහත්ම මහත්මීන් ඇතුළත්ය.", "URL": "https://sinhala.adaderana.lk/news.php?nid=21372", "Category": null, "Parent URL": null}