{"Source": "Adaderana", "Timestamp": "April 27, 2012 02:04 pm", "Headline": "තෙල් පිරිපහදුවේ සංවර්ධනයට ඉන්දියාවෙන් අතහිත", "News Content": "ශ්‍රී ලංකාවේ සපුගස්කන්ද තෙල් පිරිපහදු මධයස්ථානයේ සංවර්ධනය කටයුතු සදහා සහය ලබාදීමට ඉන්දීය ඔයිල් සමාගම එකඟතාවය පළකර ඇති බව ඉන්දීය මාධ්‍ය වාර්තා කරයි. මේ සඳහා ඇමරිකානු ඩොලර් මිලියන අටක පමණ ආධාර මුදලක් ලබාදීමට තීරණය කර ඇති බව ඉන්දීය ඔයිල් සමාගමේ කලමනාකාර අධ්‍යක්ෂ සුරේන්ද්‍ර කුමාර මහතා සඳහන් කර ඇති බව එම මාධ්‍ය වාර්තා පෙන්වාදෙයි. දැනට පවතින තත්ත්වය යටතේ සපුගස්කන්ද තෙල් පිරිපහදුවේ පිරිපහදු කිරීමට හැකියාව පවතින්නේ ඉරානයෙන් ගෙන්වන බොරතෙල් පමණක් බවත්, නව සංවර්ධන කටයුතු මගින් ඕනෑම රටකින් ගෙන්වන ‍බොර තෙල් පිරිපහදු කිරීමට හැකි තත්වයට පත්කිරීමට බලාපොරොත්තු වන බවත් ඔහු මෙහිදී සදහන් කර තිබේ. එමෙන්ම එම සමාගම සතු දැනුම හා තාක්ෂණය ශ්‍රී ලංකාවට ලබාදීමට තීරණය කර ඇති බවත්, මේ පිළිබදව සොයා බැලීමට එම සමාගමේ නියෝජිත පිරිසක් පසුගියදා ලංකාවට පැමිණි බවත් ඒ මහතා වැඩිදුරටත් ප්‍රකාශ කරයි. ශ්‍රී ලංකාවේ ‍තෙල් වෙළඳපොළෙන් තුනෙන් එකක ප්‍රමාණයක බලය ඉන්දීය ඔයිල් සමාගම සතුව ඇති බව ඉන්දීය මාධ්‍ය වාර්තා පෙන්වා දෙයි. කෙසේ වෙතත් ශ්‍රී ලංකාව වසරකට බොරතෙල් මෙට්‍රික්ටොන් මිලියන පහක් පමණ භාවිතා කරන බවත් එයින් සපුගස්කන්දේ පිරිපහදු කරනු ලබන්නේ මෙට්‍රික්ටොන් මිලියන දෙකක් පමණක් බවත් ඉතිරි මෙට්‍රික්ටොන් මිලියන තුන පිරිපහදු කළ තෙල් ලෙස ගෙන්වන බවත් ‍එම මාධ්‍ය ව‍ර්තා වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=23847", "Category": null, "Parent URL": null}