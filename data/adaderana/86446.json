{"Source": "Adaderana", "Timestamp": "March 27, 2018 02:41 pm", "Headline": "මිල පහල ගිහින් පුත්තලමේ ඉස්සො වගාකරුවන් දුකින්", "News Content": "පුත්තලම දිස්ත්‍රික්කයේ ඉස්සන් වගාවෙන් මෙවර සාර්ථක අස්වැන්නක් ලැබුණද දිස්ත්‍රික්කයේම අස්වැන්න එකවර ලැබීම සිදුවීමත් සමඟ මීල සීග්‍ර ලෙස පහත වැටීමට ලක්වීමට අදාළ අංශ වගකිව යුතු බව වගාකරුවන් චෝදනා කරයි. වසර ගණනාවකට පසු මෙවර ඉතා සාර්ථක අස්වැන්නක් ඉස්සන් වගාකරුවන් හිමිකර ගෙන ඇති අතර ඔවුන් පවසන්නේ පුත්තලම දිස්ත්‍රික්කයේ හලාවත, අරච්චිකට්ටුව, මුන්දලම, පුත්තලම, කල්පිටිය යන කලාප පහ තුළ මෙවර එකවර ඉස්සන් වගාව ආරම්භ කිරීම සහ එසේ වගා බිම් තුළ අස්වැන්න එකවර ලැබීමත් සමඟ විශාල ඉස්සන් ප්‍රමාණයක් එකවර ලැබීම නිසා මිල පහත වැටීම සිදුව ඇති බවයි. මේ නිසා රටට ලැබිය යුතුව තිබු විශාල විදේශ විනිමයක් වගකිව යුතු බළධාරීන්ගේ නිසි කළමනාකරණයක් නොමැතිවීම නිසා අහිමි කර ඇති බවද ඉස්සන් වගාකරුවන් චෝදනා කර තිබේ. මෙවර පුත්තලම දිස්ත්‍රික්කයේ ඉස්සන් වගා කරන කලාප පහ තුළම ඉස්සන් වගා කර ඇති අතර වසර 10 ආසන්න කාලයක් තුළදී වැඩිම අස්වැන්නක් මෙවර ලැබී ඇති බවත් එය මෙට්‍රික් ටොන් 600 කට ආසන්න විය හැකි බවද වගාකරුවන් පවසයි. පුත්තලම දිස්ත්‍රික්කයේ පොකුණු තුළ වගාකරන කරදිය ඉස්සන් සඳහා වැඩිම ඉල්ලුමක් ජපානය, අමෙරිකාව, ඇතුළු ලෝකයේ රටවල් ගණනාවකට ඉල්ලුම්ක් තිබෙන බවත් මෙවර කුමන හෝ හේතුවක් මත හදිසියේ විදේශීය වෙළඳපොළ ද අහිමි වී ඇති බව ඔවුන් වැඩිදුරටත් ප්‍රකාශ කර තිබේ. මේ සියල්ල හමුවේ තමන්ට ඉස්සන් වගාවෙන් මෙවර ලැබීමට තිබු ආදායම අහිමි වී ඇති බවත් අධික මිලක් වැය කරමින් ආහාර සහ අනිකුත් දෑ වෙනුවෙන් වැය කළ මුදල පමණක් යන්තම් ඉස්සන් අලෙවියෙන් උපයා ගැනීමට ලැබීම ඉතාම කණගාටුදායක බව පැවසීය.", "URL": "https://sinhala.adaderana.lk/news.php?nid=86446", "Category": null, "Parent URL": null}