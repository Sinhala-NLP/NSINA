{"Source": "Adaderana", "Timestamp": "July 11, 2018 09:11 am", "Headline": "ජංගම වාහන ඔසවනයක් තුළ සඟවා කෝටි ගණනක රත්‍රං ගෙනා පුද්ගලයෙක් රේගු බාරයට", "News Content": "රත්‍රං තොගයක් හයිඩ්‍රොලික් ජංගම වාහන ඔසවනයක් (Hydraulic Vehicle Jack)තුළ සඟවා ගෙන ශ්‍රී ලංකාවට ගෙන ආ ඉන්දීය ජාතික ගුවන් මගියෙකු අද(11) අලුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. මොහු ඉන්දියාවේ කේරළ ප්‍රාන්තයේ පදිංචි 32 හැවිරිදි පුද්ගලයෙකු වන අතර, මෙහි වටිනා කම රුපියල් එක් කෝටි අනූ ලක්ෂ අසූ දෙදහස් හයසිය තිහක් (1,90,82,630) ක් බව රේගු මාධ්‍ය ප්‍රකාශක සුනිල් ජයරත්න මහතා පැවසීය. ඔහු අද දින අලුයම 12.30 ට පමණ ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්- 232 දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපොළෙන් පිටව යමින් සිටියදී, ඔහුගේ ගමන් මල්ලේ තිබූ මෙම වාහන ඔසවනය තුළ සඟවා ගෙන තිබූ රත්තරන් තොගය රේගු නිලධාරීන් විසින් සොයාගෙන තිබුණි. එහි කිලෝ ග්‍රෑම් 03 යි ග්‍රෑම් 13 ක් බර රත්‍රං කුට්ටි සහ ස්වර්ණාභරණ තොගයක් සඟවා ගෙන තිබූ බව රේගු මාධ්‍ය ප්‍රකාශකවරයා සඳහන් කරයි. රේගු අධිකාරී විපුල ප්‍රනාන්දු මහතා විසින් මෙම අත්අඩංගුවට ගැනීම සිදු කර තිබූ අතර , ශ්‍රී ලංකා රේගුවේ අතිරේක අධ්‍යක්ෂ ජනරාල් රංජිත් ළමාහේවා මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ රේගු නිලධාරීන් පිරිසක් මේ පිළිබඳව වැඩිදුර පරීක්ෂණ පවත්වමින් සිටිති.", "URL": "https://sinhala.adaderana.lk/news.php?nid=92342", "Category": null, "Parent URL": null}