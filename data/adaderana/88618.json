{"Source": "Adaderana", "Timestamp": "May 6, 2018 02:07 pm", "Headline": "අම්බලන්ගොඩ මුහුදේ දිය නෑමට ගිය දොස්තර පවුලක් සහ තවත් පුද්ගලයින් 2ක් මුහුදේ ගිලෙයි-1ක් මරුට", "News Content": "අම්බලන්ගොඩ - තානායම ආසන්න මුහුදේ දිය නාමින් සිටි පුද්ගලයින් පිරිසක් අතරින් දියේ ගිලී එක් අයෙකු මිය ගොස් තිබේ. අද(06) දහවල් 12.45ට පමණ අම්බලන්ගොඩ තානායම අසල මුහුදේ දිය නාමින් සිටි පුද්ගලයින් 6ක් අතරින් 5 දෙනෙකු බලපිටිය රෝහලට ඇතුළත් කිරීමෙන් පසු එක් අයෙකු මිය ගොස් තිබේ. මෙලෙස දියේ ගිලි ඇත්තේ ඇල්පිටිය රෝහලට අනියුක්තව සේවය කරන වෛද්‍යවරයෙකු, ඔහුගේ බිරිඳ වන කරාපිටිය රෝහලේ සෙවය කරන‍ වෛද්‍යවරියක්, ඔවුන්ගේ අවුරුදු 3 හමාරක් හා වයස අවුරුදු 2 හමාරක් වු දියණියන් දෙදෙනා හා ඔවුන් සමඟ දිය නෑමට ගිය තවත් ඥාතින් දෙදෙනෙකි. මෙම පිරිස තානායම අසල නාන තොටුපලේ වැලි පිරි ඇති බැවින් නාන තොටුපල හා ධීවර වරාය අතර දිය නෑමට සුදුසු නොවන ස්ථානයක දිය නෑමට ගොස් තිබේ. එහිදී මෙලෙස දියේ ගිලී ඇති බව පොලීසිය පවසයි. මෙම දිනවල මුහුදේ පවතින රළු ස්වාභාවය හා එම ස්ථානයේ දිය නෑමට අනතුරුදායක බව අද උදෑසන අම්බලන්ගොඩ පොලිස් ස්ථානයේ නිලධාරීන් විසින් ජනතාව දැනුවත් කිරීමක් ද කර තිබේ. කෙසේ වෙතත් දියේ ගිලී මිය ගොස් ඇත්තේ වයස අවුරුදු 73 ක් වු, අම්බලන්ගොඩ පදිංචි විශ්‍රාමික පරිපාලන නිලධාරියෙක් වන ‍කෝනාර මුදියන්සේලාගේ ‍පන්සල්ගෙදර සෝමතිලක නම් පුද්ගලයෙකු බව සඳහන් වෙයි. මෘත ශරීරය මේ වන විට අම්බලන්ගොඩ රෝහලේ තැන්පත් කර ඇති අතර අම්බලන්ගොඩ ‍පොලීසිය සිද්ධිය සම්බන්ධයෙන් වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=88618", "Category": null, "Parent URL": null}