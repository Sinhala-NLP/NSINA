{"Source": "Adaderana", "Timestamp": "November 20, 2012 02:13 pm", "Headline": "මාධ්‍යවේදීන්ට ඇස් කණ්නාඩි", "News Content": "විෂන් 2020 වැඩසටහන යටතේ මාධ්‍යවේදීන් පිරිසකට ඇස් කණ්නාඩි පිරිනැමීමේ වැඩසටහනක් අද (20) පෙරවරුවේ පැවැත්විණි. විෂන් 2020 වැඩසටහනේ සභාපති සෞඛ්‍ය අමාත්‍යාංශ අතිරේක‍ ලේකම් වෛද්‍ය පාලිත මහීපාල මහතාගේ ප්‍රධානත්වයෙන් මෙම වැඩසටහන ජාතික අක්ෂි රෝහලේ දී පැවැත්වුණ බව සෞඛ්‍ය අමාත්‍යාංශය සඳහන් කළේය. දෘෂ්ටි ඌණතාවලින් පෙළෙන මාධ්‍යවේදීන් පූර්ණ පරීක්ෂාවකින් අනතුරුව ඔවුන්ට ගැළපෙන අයුරින් සකස් කළ ඇස් කණ්නාඩි පිරිනැමීමට විෂන් 2020 වැඩසටහන පියවර ගෙන තිබිණි. වසර 2020 දී ශ්‍රී ලංකාවේ දෘෂ්ටි ඌණතාවලින් පෙළෙන පුද්ගලයින් ඉන් මුදාගැනීමත් අන්ධ භාවයෙන් පෙළෙන පුද්ගලයින් සඳහා පෙනීම ලබාදීමත් ඉලක්ක කරගනිමින් විෂන් 2020 වැඩසටහන සෞඛ්‍ය අමාත්‍යාංශය විසින් ක්‍රියාත්මක කර ඇත. වැඩසටහන යටතේ මේ වන විට ඇස් කණ්නාඩි 12,000 ක් පාසල් දරුවන්ට මෙන්ම වැඩිහිටියන්ට නොමිලේ ලබාදී ඇති බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=29351", "Category": null, "Parent URL": null}