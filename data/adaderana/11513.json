{"Source": "Adaderana", "Timestamp": "October 15, 2010 03:07 pm", "Headline": "නිලධාරීන්ට සද්ද දැමූ එජාප මන්ත්‍රී ඇතුළු 4ට මාංචු වැටෙයි", "News Content": "අඹගමුව ප්‍රාදේශීය සභාවේ අනවසර ඉදිකිරීම් ඉවත් කිරීමට පැමිණි මාර්ග සංවර්ධන අධිකාරියේ නිලධාරීන්ට තර්ජනය කළ එම ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙකු ඇතුළු පුද්ගලයින් සිව්දෙනෙකු අත්අඩංගුවට ගෙන තිබේ. අත්අඩංගුවට ගත් පිරිස අතර අදාළ මන්ත්‍රීවරයාගේ පුත්‍රයා ද වන බව සඳහන්ය. මාර්ග සංවර්ධන අධිකාරියේ නිලධාරීන් අනවසර ඉදිකිරීම් ඉවත් කිරීමට ගෙන ආ බැකෝ යන්ත්‍රයට ද එම පිරිස පහරදී අලාභහානි සිදුකර ඇති බව වාර්තා වේ. බැකෝ යන්ත්‍රයට සිදුවූ අලාභය රුපියල් ලක්ෂ 5ට අධික බව වාර්තා වේ. නෝවුඩ් මාර්ග සංවර්ධන අධිකාරියේ ඉංජිනේරුවරයා විසින් පොලිසියට සිදුකළ පැමිණිල්ලකට අනුව අත්අඩංගුවට ගත් සිව්දෙනා හැටන් මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 25 වැනි දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=11513", "Category": null, "Parent URL": null}