{"Source": "Adaderana", "Timestamp": "September 20, 2018 04:14 pm", "Headline": "රවීගේ නඩුවට අදාළව අධිකරණයෙන් තවත් නියෝගයක්", "News Content": "මහ බැංකු බැඳුම්කර කොමිසම හමුවේ හිටපු මුදල් අමාත්‍ය රවී කරුණානායක මහතා විසින් අසත්‍ය සාක්ෂි ලබා දුන්නේ යැයි කියන සිද්ධිය සම්බන්ධයෙන් පරීක්ෂණ සිදුකරන රහස් පොලිසිය අද(20) කොළඹ මහේස්ත්‍රාත් අධිකරණය වෙතින් පරීක්ෂණවලට අවශ්‍ය තවත් නියෝගයක් ලබා ගත්තේය. ඒ මෝසමක් මාර්ගයෙන් රහස් පොලීසිය අධිකරණය හමුවේ කරුණු ඉදිරිපත් කිරීමෙන් අනතුරුවයි. රහස් පොලිසියේ වෙනුවෙන් අධිකරණය හමුවේ කරුණු දැක්වූ ජ්‍යෙ‍ෂ්ඨ රජයේ නීතිඥ ලක්මිණි ගිරිහාගම මහත්මිය අධිකරණයට දන්වා සිටියේ එම පරීක්ෂණවලට භාජනය වී තිබෙන global transportation and logestic නැමති සමාගමේ අධ්‍යක්ෂ මණ්ඩලයට අදාළ වාර්තා ලබා දෙන මෙන් එම සමාගමේ ලේකම් වශයෙන් කටයුතු කරන J ඇන්ඩ් A secatariat සමාගම වෙත නියෝගයක් නිකුත් කරන ලෙසයි. එම ඉල්ලීම පිළිගත් කොළඹ ප්‍රධාන මහේස්ත්‍රාත් රංග දිසානායක මහතා 2015 වසරේ පෙබරවාරි මස පළවනදා සිට 2017 වසරේ අගෝස්තු මස දෙවනදා දක්වා කාලසීමාව තුළ global transportation and logestic සමාගමේ අධ්‍යක්ෂ මණ්ඩල වාර්තා ,රැස්වීම පිළිබඳ වාර්තා, අධ්‍යක්ෂවරුන්ගේ පැමිණීම් ඇතුළු පරීක්ෂණවලට අවශ්‍ය වාර්තා ලබා දීමට පියවර ගන්නැයි එම සමාගමේ ලේකම් වශයෙන් කටයුතු කරන j and a secatariat සමාගමට නියම කළේය.", "URL": "https://sinhala.adaderana.lk/news.php?nid=96417", "Category": null, "Parent URL": null}