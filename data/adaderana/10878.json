{"Source": "Adaderana", "Timestamp": "September 16, 2010 08:20 am", "Headline": "මෙරට වැඩි පිරිසක් ක්ෂණික ආහාර වලට හුරුවෙලා", "News Content": "මෙරට පිරිමි පුද්ගලයින්ගෙන් 81%ක් සහ කාන්තාවන්ගෙන් 83%ක් සෞඛ්‍ය සම්පන්න නොවන ක්ෂණික ආහාර භාවිතයට හුරුවී ඇති බව සෞඛ්‍ය අමාත්‍යාංශය සිදුකළ නවතම අධ්‍යයනයකින් හෙළි වී තිබේ. මෙම සෞඛ්‍ය සම්පන්න නොවන ක්ෂණික ආහාර භාවිතය ඉහළ යාම ආඝාතය වැනි බෝ‍ නොවන රෝග තත්ත්වයන් ඉහළ යාමට ද හේතුවක් බව සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා‍ පෙන්වා දෙයි. ඒ අනුව අඝාතය ‍මෙරට වැඩිම සංඛ්‍යාවක් මරණයට පත්වන රෝග අතර දෙවන ස්ථානයට පත්ව තිබේ. ලෝකය පුරාම බෝ නොවන රෝග වැඩිවීමේ ප්‍රවනතාවක් මේ වන විට දක්නට ලැ‍බෙන බව වෛද්‍ය පාලිත මහීපාල මහතා සඳහන් කළේය. අඝාතය වැනි බෝ නොවන රෝග වලින් වැළකී සිටීම සඳහා යහපත් සෞඛ්‍ය පුරුදු ඇති කර ගැනීමේ වැදගත්කම වෛද්‍ය පාලිත මහීපාල මහතා පෙන්වා දෙයි.", "URL": "https://sinhala.adaderana.lk/news.php?nid=10878", "Category": null, "Parent URL": null}