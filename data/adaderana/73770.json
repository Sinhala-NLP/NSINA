{"Source": "Adaderana", "Timestamp": "May 31, 2017 10:11 am", "Headline": "විදේශිකයෙකුට ව්‍යාජ ගල් අලෙවි කළ 1ක් අල්ලයි", "News Content": "කොළඹ 07 ප්‍රදේශයේදී විදේශිකයෙකුට මැණික් බව පවසා ව්‍යාජ ගල් අලෙවි කළ බව කියන පුද්ගලයෙකු පොලිස් සංචාරක කොට්ඨාසය මඟින් අත්අඩංගුවට ගෙන තිබේ.අදාළ විදේශිකයා පොලීසියට සිදුකළ පැමිණිල්ලක් අනුව එම සැකකරු අත්අඩංගුවට ගෙන ඇති බව සඳහන්වේ.මෙලෙස අත්අඩංගුවට ගෙන ඇත්තේ බේරුවල ප්‍රදේශයේ පදිංචිකරුවෙකු බව පොලීසිය පැවසුවේය.පසුගිය දෙසැම්බර් මාසයේ සැකකරු විසින් නවසීලන්ත ජාතිකයෙකුට නිල් මැණික් බව පවසා ව්‍යාජ ගල් දෙකක් අමෙරිකානු ඩොලර් 2400ක මුදලකට අලෙවි කර ඇති අතර නවසීලන්ත ජාතිකයා හොංකොං රටට ගොස් මැණික් ගල් පිළිබඳව සොයාබැලීමේදී ඒවා ව්‍යාජ ගල් බවට අනාවරණය වී තිබේ. ඒ අනුව නවසීලන්ත ජාතික පුද්ගලයා පසුගිය 18 වනදා නැවත ශ්‍රී ලංකාවට පැමිණ සංචාරක පොලිස් කොට්ඨාසය වෙත මේ සම්බන්ධයෙන් පැමිණිලි කර ඇති බව සඳහන්වේ.ඒ අනුව අත්අඩංගුවට ගත් සැකකරු කොටුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=73770", "Category": null, "Parent URL": null}