{"Source": "Adaderana", "Timestamp": "February 15, 2019 07:00 pm", "Headline": "අරුවක්කාලු කසළ අංගනයට යළි විරෝධය", "News Content": "අරුවක්කාලුහි ඉදි කෙරෙන නව කසල අංගනය මඟින් පුත්තලම කලපු තීරය ආශ්‍රිත පරිසර පද්ධතියට බලපෑම් එල්ල වන බව පවසමින් ප්‍රදේශවාසීන් අද(15) යළිත් විරෝධතාවල නිරත වුණි. කෙසේවෙතත් ව්‍යාපෘතිය ක්‍රියාත්මක කරන මහානගර හා බස්නාහිර සංවර්ධන අමාත්‍යංශය සඳහන් කළේ පරිසර අනුමැතීන්ට යටත්ව ඉදිකෙරෙන මෙම ව්‍යාපෘතියේ වටිනාකම එම ජනතාව අවබෝධ කර නොගැනීම මෙම විරෝධතාවන්ට හේතු වී ඇති බවයි. කොළඹ නගරයේ කසල ගැටලුවට තිරසාර විසඳුමක් ලබාදීමේ අරමුණින් ක්‍රියාත්මක අරුවක්කාලු කසල රඳවනය ඉදිකෙරෙන්නේ පුත්තලම සිමෙන්ති සංස්ථාවට අයත් ඉඩමකයි. දිනකට කසල ටොන් 1200 ක් රැඳවිය හැකි එම ව්‍යාපෘතියේ පළමු අදියර එළඹෙන මාර්තු 15 වැනිදා ආරම්භ කෙරෙන අතර එහිදී කසල ටොන් 600 ක් රඳවනයට මුදාහැරීමට ඉඩ සැලසෙයි. කෙසේවෙතත් මෙම කසළ අංගනය මගින් ප්‍රදේශයේ පරිසර පද්ධතියට බලපෑමක් එල්ල වන බව පවසමින් ප්‍රදේශවාසීන් අද පුත්තලම නගරයේ කඩ සාප්පු වසා හර්තාල් ව්‍යාපාරයක නිරත වුණි. අනතුරුව ප්‍රදේශවාසීන් අද පස්වරුවේ පුත්තලම කලපු තීරය ආසන්නයේදී ව්‍යාපෘතියට විරෝධය පා විරෝධතා රැළියක් ද සංවිධාන කර තිබුණි. මෙහිදී සමස්ත ලංකා මහජන කෙංග්‍රසයේ හිටපු වයඹ පළාත් සභා මන්ත්‍රීවරයෙකු වන ආබ්දීන් එහෙයියා මහතා, ශ්‍රී ලංකා මුස්ලිම් කොංග්‍රසය වත්මන් ආණ්ඩුව නියෝජනය කරමින් සිටියදීත් මේ සම්බන්ධයෙන් මැදිහත් නොවන බවට චෝදනා කිරීමත් සමග නොසන්සුන්කාරී තත්ත්වයක් උද්ගත වුණි. එහිදී දෙපාර්ශ්වයේ ආධාරකරුවන් අතර මෙම ගැටුම හටගත් බවයි අද දෙරණ වාර්තාකරු සඳහන් කළේය. මේ අතර පුත්තලම අරුවක්කාලු කසල රඳවනය ක්‍රියාත්මක කරන මහානගර හා බස්නාහිර සංවර්ධන අමාත්‍යංශයේ නිලධාරීන් පවතින තත්ත්වය සම්බන්ධයෙන් පැහැදිලි කිරීම සඳහා අද එම අමාත්‍යංශයේදී මාධ්‍ය හමුවක් කැඳවා තිබුණි.", "URL": "https://sinhala.adaderana.lk/news.php?nid=104416", "Category": null, "Parent URL": null}