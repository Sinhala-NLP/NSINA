{"Source": "Adaderana", "Timestamp": "October 4, 2018 02:37 pm", "Headline": "කේරළ ගංජා ප්‍රවාහනය කළ 3කට වැඩ වරදියි", "News Content": "කිලිනොච්චිය සිට ත්‍රිකුණාමලය දක්වා කේරළ ගංජා ප්‍රවාහනය කළ සැකකරුවන් තිදෙනෙකු අද(04) උදැසන වව්නියාව දිසා විෂ මත්ද්‍රව්‍ය ඒකකයේ නිලධාරීන් විසින් ඕමන්ත ප්‍රදේශයේදී අත්අඩංගුවට ගත් බව ඕමන්ත පොලීසිය පවසයි. ඕමන්ත පොලිසිය පැවසුවේ වෑන් රථයකින් කේරළ ගංජා ප්‍රවාහනය කරන බවට ලද තොරතුරක් මත සිදුකළ මෙහෙයුමකදී සැකකරුවන් අත්අඩංගුවට ගත් බවයි. සැකකරුවන් සතුව තිබි කේරළ ගංජා කිලෝග්‍රෑම් 7යි ග්‍රෑම් 900 ප්‍රමාණයක් තිබි අත්අඩංගුවට ගෙන ඇති බවද පොලීසිය පැවසීය. අත්අඩංගුවට ගත් සැකකරුවන් කිලිනොච්චිය කින්නියා ප්‍රදේශයේ පදිංචි වයස අවුරුදු 28 ත් 30 ත් අතර පිරිසක් වන බවද පොලීසිය සඳහන් කළේය. අත්අඩංගුවට ගත් සැකකරුවන් වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර, සිද්ධිය සම්බන්ධයෙන් ඕමන්ත පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=97171", "Category": null, "Parent URL": null}