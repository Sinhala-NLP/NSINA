{"Source": "Adaderana", "Timestamp": "April 6, 2013 08:15 am", "Headline": "ලක්සළුසල ලොක්කන්ට ලිහිල් සිරදඬුවමක්", "News Content": "කොළඹ, ජාවත්ත ප්‍රදේශයේ පිහිටි ලක්සළුසල ආයතනයේ අධ්‍යක්ෂ මණ්ඩල සාමාජිකයින්ට මාස 6 බැගින් වූ ලිහිල් සිර දඬුවමක් නියම කර තිබේ. එම ආයතනයේ සේවකයින් සඳහා සේවක අර්ථසාධක අරමුදල් ගෙවීමට අපහොසත්වීමේ චෝදනාවට වරදකරුවන් කරමින් එම අධ්‍යක්ෂ මණ්ඩල සාමාජිකයින්ට මෙම දඬුවම නියම කෙරුණි. ලක්සළුසල ආයතනයේ සේවක පිරිසක් වෙනුවෙන් කම්කරු කොමසාරිස්වරයා ගොනු කළ නඩුවක් විභාග කිරීමෙන් අනතුරුව සිය තීන්දුව ප්‍රකාශයට පත් කරමින් කොළඹ අතිරේක මහේස්ත්‍රාත් ටිකිරි කේ. ජයතිලක මහතා මෙම නියෝගය නිකුත් කර ඇත. 2001 වසරේ එම ආයතනයේ සේවකයින්ට ලැබිය යුතු රුපියල් ලක්ෂ 150ක වර්ධක සහ සේවක අර්ථසාධක අරමුදල් නොගෙවූ බවට චෝදනා කරමින් මෙම නඩුව ගොනුකර තිබුණි. සේවකයින් වෙනුවෙන් පෙනීසිටි නීතීඥවරයා පැවසුවේ මෙම මුදල් නොගෙවීම හේතුවෙන් සේවකයින් දැඩි දුෂ්කරතාවට පත්ව ඇති බවයි. එමෙන්ම සේවකයින් 20 දෙනෙකු පමණ අර්ථසාධක ලබා ගැනීමෙන් තොරව මියගොස් ඇති අතර 60 දෙනෙකු පමණ අර්ථසාධක අරමුදල් ලබා ගැනීමකින් තොරව විශ්‍රාම ගොස් ඇති බව නීතිඥවරයා අධිකරණය හමුවේ පෙන්වාදුන්නේය. නඩු විභාගය අතරතුරදී එම අර්ථසාධක සහ සෙසු මුදල් ගෙවන ලෙස අධිකරණය කළ දැනුම්දීම් ලක්සළුසල අධ්‍යක්ෂ මණ්ඩලය නොසලකා හැර සිටි බව ද අනාවරණය විය.", "URL": "https://sinhala.adaderana.lk/news.php?nid=33043", "Category": null, "Parent URL": null}