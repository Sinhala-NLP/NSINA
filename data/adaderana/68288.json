{"Source": "Adaderana", "Timestamp": "January 19, 2017 12:36 pm", "Headline": " පකිස්ථාන-ශ්‍රී ලංකා නිදහස් වෙළෙඳ ගිවිසුමක් ගැන සාකච්ඡා", "News Content": "ශ්‍රී ලංකාව සහ පකිස්ථානය අතර ද්වීපාර්ශ්වික සබඳතා තව තවත් ශක්තිමත් කරලීමට සහ කඩිනමින් නිදහස් වෙළෙඳ ගිවිසුමකට එළැඹීමට අවශ්‍ය පියවර ගත යුතු බවට දෙරටේ අග්‍රාමාත්‍යවරුන් තීරණය කර තිබේ.ස්විට්සර්ලන්තයේ පැවැත්වෙන ලෝක ආර්ථික සමුළුවට සහභාගී වී සිටින අග්‍රාමාත්‍ය රනිල් වික්‍රමසිංහ මහතා සහ පකිස්ථාන අග්‍රාමාත්‍ය නවාස් ෂරී‍ෆ් මහතා අතර සාකච්ඡාවක් ලෝක ආර්ථික සමුළු කේන්ද්‍රස්ථානයේදී පැවැත්වුණි.එහිදී මෙම තීරණය ගෙන ඇති බව අග්‍රාමාත්‍ය කාර්යාලය සඳහන් කළේය.දකුණු ආසියාවේ සාමය හා ස්ථාවරත්වය තහවුරු කිරීම හා ආරක්ෂා කිරීම යුගයේ අවශ්‍යතාවක් බව පෙන්වාදී ඇති දෙරටේ අග්‍රාමාත්‍යවරුන් ත්‍රස්ථවාදය දුරු කිරීම හා දුප්පත්කම තුරන් කිරීම සම්බන්ධයෙන් මූලික භූමිකාවක් නිරූපණය කිරීමේ වැදගත් කම ද අවධාරණය කර තිබේ.සාක් සමුළුවේ අනාගතය හා කලාපීය ගැටළු සාමකාමීව සාකච්ඡාවෙන් හා සම්මුතියෙන් විසදාගැනීම පිළිබඳවද මෙහිදී අදහස් හුවමාරු වූ බව අග්‍රාමාත්‍ය කාර්යාලය සඳහන් කළේය.ඉන්දීය සාගරයේ කේන්ද්‍රස්ථානයක් ලෙස ශ්‍රී ලංකාව ඔසවාතැබීමේ වැඩපිළිවෙළ සම්බන්ධයෙන් අග්‍රාමාත්‍ය රනිල් වික්‍රමසිංහ මහතා පකිස්ථාන අග්‍රාමාත්‍යවරයා හමුවේ කරුණු පැහිදිලි කර තිබේ.දෙරට අතර ද්වීපාර්ශ්වික සබඳතා ශක්තිමත් කරගැනීම හා දෙරටේ විවිධ ක්ෂේත්‍රයන් අතර සමීප තත්වයක් නිර්මාණය කරගැනීම සඳහා පකිස්ථානයේ සංචාරයකට පැමිණෙන ලෙස නවාස් ෂරීෆ් මහතා එහිදී අග්‍රාමාත්‍ය රනිල් වික්‍රමසිංහ මහතාට මෙහිදී ආරාධනයක් සිදුකළ බවද අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=68288", "Category": null, "Parent URL": null}