{"Source": "Adaderana", "Timestamp": "June 22, 2019 07:26 am", "Headline": "පැය 15ක් කොළඹට වතුර නෑ", "News Content": "අද (22) දිනයේ පැය 15ක කාලයක් කොළඹ ප්‍රදේශ රැසකට ජල සැපයුම අත්හිටුවන බව ජාතික ජලසම්පාදන හා ජලපවාහන මණ්ඩලය පවසයි. පෙරවරු 9.00 සිට මධ්‍යම රාත්‍රි 12 දක්වා කාලය තුළ ජල සැපයුම අත්හිටුවන බව එම මණ්ඩලය සදහන් කළේය. අදාල කාලය තුළ කොළඹ, දෙහිවල - ගල්කිස්ස, කෝට්ටේ ,කඩුවෙල යන මහනගර සභා බල ප්‍රදේශ මහරගම, බොරලැස්ගමුව, කොලොන්නාව යන නගර සභා බල ප්‍රදේශවලට ජල සැපයුම අත්හිටුවනු ඇති. මීට අමතරව කොටිකාවත්ත, මුල්ලේරියාව යන ප්‍රාදේශිය සභා බල ප්‍රදේශවලට හා රත්මලාන සහ සොයිසාපුර මහල් නිවාස යන ප්‍රදේශවලට ජල සැපයුම අත්හිටුවන බව එම මණ්ඩලය පැවසුවේ. අඹතලේ ජල පවිත්‍රාගාරයේ විදුලි පද්ධතියේ වැඩිදියුණු කිරීම් සඳහා ලංකා විදුලි බල මණ්ඩලය විසින් විදුලිය විසන්ධි කිරීම හා ජුබිලි ජල සැපයුම් පද්ධතියේ අළුත්වැඩියා කටයුතු මීට හේතු වේ.", "URL": "https://sinhala.adaderana.lk/news.php?nid=112514", "Category": null, "Parent URL": null}