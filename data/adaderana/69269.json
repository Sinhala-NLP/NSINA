{"Source": "Adaderana", "Timestamp": "February 7, 2017 03:38 pm", "Headline": "  වැසි ලැබීමත් සමඟ අරමුණු සුනු විසුණු වී ගිහින්", "News Content": "දැඩි නියං තත්ත්වයකින් රටේ ජනතාව පිඩාවට පත් වු විට එයින් සමාජයේ කැළඹීමක් ඇති කොට රාජ්‍ය බලය ලබා ගැනීම සඳහා පසුගිය කාලයේදී ආගමික සිද්ධස්ථාන වෙත ගොස් පොල් ගසමින් රටටත්, රටේ ජනතාවටත් ශාප කළ ඒකාබද්ධ මසුරු සිටාණන්ගේ කණ්ඩායමේ අරමුණු මහ වැසි ලැබීමත් සමඟ සුනු විසුණු වී ගිය බව නිවාස හා ඉදිකිරීම් අමාත්‍ය සජිත් ප්‍රේමදාස මහතා පවසයි.අමාත්‍යවරයා මෙම අදහස් පළ කළේ පසුගිය දා “සැමට සහන” වැඩසටහන යටතේ රුපියල් ලක්ෂ 293ක වියදමින් ලුණුගම්වෙහෙර, යාය 07, කුඩාගම්මාන 18 ප්‍රදේශයේ ඉදි කළ ග්‍රාමීය පාලම ජනතා අයිතියට පත් කිරීමේ අවස්ථාවට සහභාගි වෙමිණි.සජිත් ප්‍රේමදාස අමාත්‍යවරයා එහිදි මෙසේද පැවසීය..“ යහපාලන රජය පසුගියදා තොරතුරු දැන ගැනීමේ පනත සම්මත කර ගනු ලැබුවා. ඉන් පුරවැසියන්ගේ ආරක්ෂාව සහ රැකවරණය තහවුරු කොට පුරවැසි අයිතීන් සවිබල ගැන්වීම සිදු වෙනවා. රටේ සිදුවන සංවර්ධන ව්‍යාපෘතිවල සියලු තොරතුරු ඉන් ජනතාවට දැන ගැනීමට අවස්ථාව ලැබෙනවා. එහෙයින් ඉකුත් රජය සමයේ සිදු වු පරිදි ජාතික සම්පත් කොල්ල කෑමට පාලකයින්ට අවස්ථාව ලැබෙන්නේ නැහැ.ඓශ්චර්ය ක්‍රියාත්මක වු පසුගිය රාජපක්ෂ පාලන සමයේදී රාජ්‍ය ත්‍රස්තවාදය සහ සුදු වෑන් සංස්කෘතිය ක්‍රියාත්මක වුණා. මාධ්‍යවේදීන් පැහැර ගැනීම, ඝාතනය කිරීම වැනි අකටයුතුකම් රැසක් එකල සිදු වුණා. නමුත් යහපාලන රජයේ ප්‍රජාතන්ත්‍රවාදී රාමුව තුළ රජයේ සහ අනෙකුත් සියලු අංශවල සිදු වන වංචා, දුෂණ රටට පෙන්වාදීමට මාධ්‍යවේදීන්ට හිමි නිදහස තහවුරු කොට තිබෙනවා.”", "URL": "https://sinhala.adaderana.lk/news.php?nid=69269", "Category": null, "Parent URL": null}