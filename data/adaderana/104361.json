{"Source": "Adaderana", "Timestamp": "February 15, 2019 10:02 am", "Headline": "ඉන්දියාවේ ආරක්ෂක අංශ ඉලක්කකර දරුණු ප්‍රහාරයක්-නිලධාරීන් 40ක පිරිසක් මියයයි", "News Content": "ඉන්දියාවේ කාශ්මීර් ප්‍රදේශයේදී එරට විශේෂ පොලිස් බලකායේ යුද බස් රථයක් ඉලක්ක කර ප්‍රහාරයක් එල්ල කර තිබේ. මෙම සිදුවීම වාර්තා වන්නේ එහි සිදු වූ තවත් පිපිරීමකින් පාසල් සිසුන් විශාල පිරිසක් තුවාල ලබා දිනකට පසුව වීම විශේෂත්වයක්. 1989 වසරෙන් පසුව ඉන්දියාවේ ආරක්ෂක අංශ ඉලක්කකර එල්ල වූ දරුණුතම ප්‍රහාරය මෙය ලෙස සැලකෙයි. ත්‍රස්තවාදීන් පිරිසක් විසින් ඉන්දියාවේ විශේෂ පොලිස් බලකායේ යුද බස් රථයක් ඉලක්ක කර පුපුරවා හරින ලද මෝටර් රථ බෝම්බයකින් 40කට ආසන්න නිලධාරීන් පිරිසක් මියගොස් ඇතැයි විදෙස් මාධ්‍ය වාර්තා කළේය. එම රථයේ කිලෝග්‍රෑම් 350ක් පමණ පුපුරණ ද්‍රව්‍ය තිබූ බවද පිපිරීම සිදුවන අවස්ථාවේ හමුදා බස්රථයේ නිලධාරීන් 44ක් පමණ සිටි බවද එම වාර්තාවල සඳහන් වෙයි. තුවාල ලැබූ නිලධාරීන් ශ්‍රී නගර්හි පිහිටි හමුදා රෝහල වෙත යැවීමට කටයුතු කෙරුණි. විදෙස් මාධ්‍ය වාර්තා කළේ ජායිෂ් - ඊ- මොහොමඩ් නමැති ත්‍රස්තවාදී කල්ලිය මෙම ප්‍රහාරයෙහි වගකීම භාරගෙන ඇති බවයි. මධ්‍යම විශේෂ පොලිස් බලකායේ රථ 70ක් පමණ ශ්‍රීනගර් - ජම්මු අධිවේගීමාර්ගයේ ධාවනය වෙමින් පැවතියදී ත්‍රස්තවාදීන් විසින් මෙම කාර් බෝම්බය පුපුරවා හැර ඇති බවයි වාර්තා වෙයි. ඉන්දියාව සහ පාකිස්තානය අතර රාජ්‍ය තාන්ත්‍රික සබඳතා පවත්වා ගැනීමේදී වඩා සංවේදී කාරණයක් බවට පත්ව ඇත්තේද කාශ්මීර අර්බුදයයි. කාශ්මීරයේ අයිතිය මුල් කරගනිමින් මෙතෙක් ඉතිහාසයේ තුන් වතාවක්ම දෙරට අතර යුද්ධ හා යුද ගැටුම් ඇති වී තිබේ. කාශ්මීරයේ බෙදුම්වාදීන්ට පාකිස්තානයේ සහය ලැබෙන ලැබෙන බවට ඉන්දියාව නිරන්තර චෝදනා කරනු දැකගත හැකියි.", "URL": "https://sinhala.adaderana.lk/news.php?nid=104361", "Category": null, "Parent URL": null}