{"Source": "Adaderana", "Timestamp": "August 13, 2013 09:49 am", "Headline": "රතුපස්වලට නල ජලය ළඟදීම", "News Content": "ගම්පහ රතුපස්වල ප්‍රදේශයට ජලය ලබාදීම සඳහා වන නල මාර්ග එළීම ආරම්භ කර ඇති අතර එමගින් පවුල් 700ට පිරිසිදු පානීය ජල පහසුකම් ළඟදීම හිමිවන බව ජාතික ජල සම්පාදන මණ්ඩලය පවසයි. මේ සම්බන්ධයෙන් ආර්ථික සංවර්ධන අමාත්‍යංශය නිකුත් කළ නිවේදනයක වැඩිදුරටත් මෙසේද සඳහන්ය. ගම්පහ රතුපස්වල ප්‍රදේශයට ජලය ලබාදීම සඳහා වන නල මාර්ග එළීම ඉකුත් 10වන සෙනසුරාදා ආරම්භවූ අතර එමගින් පවුල් 700කට පිරිසිදු පානීය ජල පහසුකම් ළඟදීම හිමිවන බව ජාතික ජල සම්පාදන මණ්ඩලය ඊයේ නිවේදනය කළේය. ආර්ථික සංවර්ධන අමාත්‍ය බැසිල් රාජපක්ෂ මහතාගේ ඉල්ලීම පරිදි ජල සම්පාදන සහ ජලාපවාහන අමාත්‍ය දීනේෂ් ගුණවර්ධන මහතාගේ මෙහෙයවීමෙන් මෙම ප්‍රදේශයට කඩිනම් අවශ්‍යතාවය මත ජලය ගෙන එන්නේ බියගම පිහිටි ජල පවිත්‍රාගාරයෙනි. අත්තනගලු ඔය මූලාශ්‍ර කරගෙන ඉදිරියේදී ක්‍රියාත්මක කිරීමට තීරණය කර ඇති ගම්පහ අත්තනගල්ල, මිනුවන්ගොඩ දැවැන්ත ජල සම්පාදන ව්‍යාපෘතිය යටතේ රතුපස්වල, වැලිවේරිය, මිනුවන්ගොඩ, අත්තනගල්ල ආදී විශාල ප්‍රදේශයක පවුල් 40,000ට පිරිසිදු පානීය ජල හා සනීපාරක්ෂක පහසුකම් ලබාදීමට ජල සම්පාදන සහ ජලාපවාහන අමාත්‍යාංශය සියලු කටයුතු යොදා තිබේ. මෙම ව්‍යාපෘතිය සඳහා රුපියල් දස ලක්‍ෂ 22,000ක් වැය කෙරෙන අතර ශ්‍රී ලංකා රජය සහ චීන රජයේ මූල්‍යාධාර යටතේ එම ව්‍යාපෘතිය ක්‍රියාත්මක කෙරෙන අතර ඒ සඳහා අත්සන් කිරීම මේ මසදී සිදු කෙරේ. දැනටමත් රතුපස්වල, නැදුන්ගමුව, සිවුරුවාමුල්ල, ඌරුවල උතුර, ඌරුවල බටහිර ප්‍රදේශවලට ජල සම්පාදන හා ජලාපවාහන මණ්ඩලය බවුසර් මගින් ජලය ලබාදෙන අතර ඒ සඳහා මණ්ඩලයේ බවුසර් 5ක්ද, ප්‍රාදේශීය සභාවේ බවුසර් 3ක් ද යොදා ඇතැයිද ජල සම්පාදන මණ්ඩලය ප්‍රකාශ කරයි. ගම්පහ දිස්ත්‍රික්කයේ 198,000ක් ජනතාවට පානීය ජලය ලබාදෙමින් මීගමුව ජල සම්පාදන ව්‍යාපෘතිය මීගමුව කොච්චිකඩේ බම්බුකුලියේදී ඉකුත් 2011දී ආරම්භ කළ අතර මෙම වසරේ ජුලි 23වැනිදා බියගම විවෘත කළ ජල පවිත්‍රාගාරය මගින් දිනකට ජාතික ජල පද්ධතියට ජලය ලීටර් දස ලක්ෂ 180ක් එක්වේ. කැලණිය දකුණ ඉවුර ජල සම්පාදන ව්‍යාපෘතිය නමින් හැදින්වෙන එමගින් ගම්පහ දිස්ත්‍රික්කයේ බටහිර කොටසවන කිරිබත්ගොඩ, කැලණිය, බියගම, කඩවත, රාගම, වත්තල, කඳාන, ජා-ඇල, සීදුව සහ ගනේමුල්ල යන ප්‍රදේශවල ලක්ෂ 10කට ආසන්න පිරිසක් ජලය ලබන ප්‍රතිලාභීන් ලෙසට එක්වී ඇති බව ජල සම්පාදන මණ්ඩලයේ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=36594", "Category": null, "Parent URL": null}