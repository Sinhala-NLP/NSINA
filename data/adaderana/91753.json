{"Source": "Adaderana", "Timestamp": "June 30, 2018 06:04 pm", "Headline": "කිලෝමීටර් 2500ක් දිග අලිවැටේ ඉදිකිරිම්  කඩිනම් කරන්න - ජනාධිපතිගෙන් උපදෙස්", "News Content": "පවතින අලි වැටවලට අමතරව දිවයින පුරා අලුතින් ඉදිකළ යුතු කිලෝමීටර් 2500ක් වන අලිවැටේ ඉදිකිරිම් කටයුතු කඩිනම් කරන ලෙස ජනාධිපති මෛත්‍රීපාල සිරිසේන මහතා අදාල අංශ වෙත උපදෙස් ලබාදී තිබේ. අලි මිනිස් ගැටුම වළක්වා ගැනිමේදී අලි වැට නිසි පරිදි නඩත්තු කිරිම ඉතා වැදගත් බව ජනාධිපතිවරයා එහිද පවසීය. අලි වැටේ නඩත්තු කටයුතු පිළිබඳව ඊයේ (29) පැවැති සාකච්ඡාවකදී ජනාධිපති මෛත්‍රීපාල සිරිසේන මහතා අදාල උපදෙස් ලබාදී ඇත. අඩුපාඩු සහිත සහ අක්‍රීව වී ඇති විදුලිවැට කඩිනමින් ප්‍රතිසංස්කරණය කිරිමට කටයුතු කිරිමේ අවශ්‍යතාවය ද ජනාධිපතිවරයා එහිදී පෙන්වා දුන් බව ජනාධිපති මාධ්‍යර අංශය සදහන් කළේය. අලි වැට නඩත්තු කටයුතු වෙනුවෙන් සිවිල් ආරක්ෂක බලකායේ සාමාජිකයින් 1860 දෙනෙකු මේ වන විට යොදවා ඇති අතර එම පිරිස ප්‍රමාණවත් නොවන බව ද මෙහිදී පෙන්වා දී තිබේ. ඒ අනුව පවතින පුරප්පාඩු කඩිනමින් සම්පූර්ණ කිරිමට පියවර ගන්නා ලෙස ජනාධිපති මෛත්‍රීපාල සිරිසේන මහතා අදාල අංශ වෙත උපදෙස් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=91753", "Category": null, "Parent URL": null}