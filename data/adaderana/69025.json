{"Source": "Adaderana", "Timestamp": "February 2, 2017 06:00 pm", "Headline": "සෞඛ්‍ය ඇමතිගේ ක‍්‍රියා කලාපය හෙළා දකිනවා ", "News Content": "සයිටම් ආයතනය සම්බන්ධයෙන් ශ්‍රේෂ්ඨාධිකරණය විසින් ලබා දුන් තීන්දුව ශ‍්‍රී ලංකා වෛද්‍ය සභාවට අදාළ අණපනත් අනුව තාක්‍ෂණික වාර්තාවක් සෞඛ්‍ය අමාත්‍යවරයා වෙත ඉදිරිපත් කිරීම තුළින් ඔවුන්ගේ කාර්යභාරය ඉෂ්ඨ කර ඇති බවත්, මෙම වාර්තාව සම්බන්ධයෙන් සෞඛ්‍ය අමාත්‍යවරයා විසින් ගත යුතු ක‍්‍රියාමාර්ග නොගෙන සිටීම දැඩි ලෙස හෙළා දකින බවත් රජයේ වෛද්‍ය නිලධාරීන්ගේ සංගමයේ ලේකම් නවීන් ද සොයිසා මහතා පවසයි. සයිටම් ආයතනයේ වර්තමාන තත්ත්වය සම්බන්ධයෙන් අද(02) දින පැවති මධ්‍යම කාරක සභාවේ තීන්දු දැනුම් දීමේ මාධ්‍ය හමුවට සහභාගී වෙමින් ඔහු මේ බව ප‍්‍රකාශ කළේ ය. තම රටේ වෛද්‍ය සභාවේ අනුමැතිය නොමැති වෛද්‍යවරුන් බිහි කරන ලෝකයේ පළමු සහ එකම රට ශ‍්‍රී ලංකාව බවට පත් වීම සඳහා කිසිසේත්ම ඉඩ නොදෙන බව ද මොවුන් දැඩි ලෙස කියා සිටි අතර පවතින තත්ත්වය අනුව ක‍්‍රියාත්මක කිරීමට නියමිත ඒකමතික තීර්ණ කිහිපයක් පිළිබඳවද දැනුම්දුනි. ඒ අනුව රෝගී අයිතිවාසිකම් රැක ගැනීම සඳහා ගත යුතු සියලු ක‍්‍රියාමාර්ග පිළිබඳව ජනාධිපති මෛත‍්‍රිපාල සිරිසේන මහතා ඇතුළු බලධාරීන් වෙත දැනුම් දීම හා ඒ සඳහා සියලු බලධාරීන්ගේ අවදානය දැඩි ලෙස යොමු කිරීමට අපේක්‍ෂා කෙරෙයි. මෙයට යහපත් ප‍්‍රතිචාරයක් නොලැබුණහොත් දීපව්‍යාප්ත, අඛණ්ඩ, බරපතළ වෘත්තීය සමිති ක‍්‍රියාමාර්ගයක් කරා යොමු වන බව ද රජයේ වෛද්‍ය නිලධාරීන්ගේ සංගමය පවසයි.", "URL": "https://sinhala.adaderana.lk/news.php?nid=69025", "Category": null, "Parent URL": null}