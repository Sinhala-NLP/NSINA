{"Source": "Adaderana", "Timestamp": "March 11, 2017 09:07 am", "Headline": "අනතුරු 4යි-මරණ 4යි ", "News Content": "හොරොව්පතාන, යාං ඔය පාළම අසල සිදුවූ රිය අනතුරකින් පුද්ගලයෙකු මියගොස් තිබේ.මෝටර් රථයක් හා යතුරුපැදියක් එකිනෙක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබූ යතුරුපැදිකරු හොරොව්පතාන රෝහලට ඇතුළත් කිරීමේදී මියගොස් තිබේ.මියගොස් ඇත්තේ මැදවච්චිය, මැස්සලෑව ප්‍රදේශයේ පදිංචිව සිටි 55 හැවිරිදි පුද්ගලයෙකි. මේ අතර ගලිගමුව - අවිස්සාවේල්ල මාර්ගයේ පිංදෙනිය ප්‍රදේශයේදී සිදුවූ රිය අනතුරකින් තරුණියක මියගොස් තිබේ.ජීප් රථයක් රියදුරුට පාලනය කරගත නොහැකිව මාර්ගයෙන් ඉවතට පැන විදුලි කණුවක ගැටී ඉදිරියෙන් පැමිණි ලොරි රථයක ද ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් ජීප් රථයේ ගමන් කළ තරුණියක් බරපතළ තුවාල ලබා කෑගල්ල රෝහලට ඇතුළත් කිරීමේදී මියගොස් තිබේ.මියගොස් ඇත්තේ පොතුකොලදෙණිය, උඩහ වලව්ව ප්‍රදේශයේ පදිංචිව සිටි 21 හැවිරිදි තරුණියකි.මෘත ශරීරය කෑගල්ල රෝහලේ තැන්පත් කර ඇති අතර පශ්චාත් මරණ පරීක්ෂණය අද දින සිදුකිරීමට නියමිතය.මේ අතර වැලිගම, ඉබ්බාවල ප්‍රදේශයේදී සිදු වූ යතුරුපැදි අනතුරකින් පුද්ගලයෙකු මියගොස් තිබේ.යතුරුපැදියක් සහ පාපැදියක් එකිනෙක ගැටීමෙන් අනතුර සිදුව ඇති බව පොලීසිය පැවසුවේය.අනතුරින් බරපතළ තුවාල ලැබූ පාපැදිකරු අහංගම රෝහලට ඇතුළත් කිරීමෙන් පසු මියගොස් තිබේ.මියගොස් ඇත්තේ වැලිගම, පාතේගම ප්‍රදේශයේ පදිංචිව සිටි 66 හැවිරිදි පුද්ගලයෙකි.අනතුරෙන් යතුරුපැදිකරු ද තුවාල ලබා වැලිගම රෝහලට ඇතුළත් කර ඇති බව පොලීසිය සඳහන් කළේය.වැලිගම පොලීසිය සිද්ධිය සම්බන්ධයෙන් වැඩිදුර විමර්ශන සිදු කරයි.මේ අතර මාතර - අකුරැස්ස ප්‍රධාන මාර්ගයේ මාතර ධර්මපාල විදුලහල අසලදී සිදු වූ රිය අනතුරකින් පුද්ගලයෙකු මියගොස් තිබේ.මෝටර් රථයක් මාර්ගයෙන් ඉවත පැන ගසක සහ විදුලි කණුවක ගැටීමෙන් අදාළ අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබූ පුද්ගලයින් තිදෙනෙකු මාතර රෝහලට ඇතුළත් කිරීමෙන් පසු ඉන් එක් පුද්ගලයෙකු මියගොස් තිබේ.මියගොස් ඇතතේ එගොඩගහවත්ත, ගොඩගම ප්‍රදේශයේදී පදිංචිව සිටි 33 හැවිරිදි පුද්ගලයෙකි.පශ්චාත් මරණ පරීක්ෂණය අද සිදු කිරීමට නියමිත අතර මාතර පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=70716", "Category": null, "Parent URL": null}