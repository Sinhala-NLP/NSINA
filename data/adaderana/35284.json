{"Source": "Adaderana", "Timestamp": "June 27, 2013 11:18 am", "Headline": "ගුරුවරිය දණ ගැස්සවූ මන්ත්‍රීට ඇප - තමා වැරදි නොකළ වග මන්ත්‍රී කියයි", "News Content": "නවගත්තේගම නවෝද්‍යා පාසලේ ගුරුවරියක දණ ගස්සවා දඬුවම් ලබාදීමේ සිද්ධියට අදාළව රක්ෂිත බන්ධනාගාර ගත කර සිටි වයඹ පළාත් සභා හිටපු මන්ත්‍රී ආනන්ද සරත් කුමාර මහතා අද(27) ඇප මත මුදාහැර තිබේ. ආනමඩුව දිසා අධිකරණයට ඉදිරිපත් කළ ආනන්ද සරත් කුමාර මහතා රුපියල් 5,000ක මුදල් ඇප සහ රුපියල් ලක්ෂය බැගින් වු ශරීර ඇප දෙකක් මත මුදාහැරීමට දිසාවිනිසුරු රංග දිසානායක මහතා නියෝග කරන ලදි. එමෙන්ම සෑම සතියකම ඉරිදා දිනයේ නවගත්තේගම පොලිස් ස්ථානයට පැමිණිය යුතු බවටත් නඩුවේ සාක්ෂිකරුවන්ට බලපෑම් නොකළ යුතු බවටත් දිසාවිනිසුරුවරයා ඔහුට දැනුම් දී තිබේ. අදාළ ගුරුවරිය මන්ත්‍රී දියණියගේ නිල ඇඳුම සම්බන්ධයෙන් ඇයට අවවාද කිරීම හේතුවෙන් වයඹ පළාත් සභා හිටපු මන්ත්‍රීවරයා විසින් පාසලේ දී ගුරුවරිය දණගස්වා දඩුවම් කර තිබුණි. පසුගිය 14 දා සිදුවු මෙම සිදුවීම සම්බන්ධයෙන් පොලීසියට ලැබුණු පැමිණිල්ලකට අනුව ඊට පසුදින සැකකාර මන්ත්‍රීවරයා අත්අඩංගුවට ගත් අතර අධිකරණයට ඉදිරිපත් කිරීමෙන් අනතුරුව ඔහු පසුගිය 17 වැනිදා දක්වා රක්ෂිත බන්ධනාගාර ගත කළේය. යළිත් වරක් පසුගිය 17 වැනි දින මීට අදාළ නඩුව විභාගයට ගත් අවස්ථාවේ මන්ත්‍රීවරයා අද(27) දිනය දක්වා රක්ෂිත බන්ධනාගාර ගත කිරීමට අධිකරණය විසින් නියෝග කර තිබුණි. මේ අතර මෙම පහරදීමට විරෝධය පලකරමින් පුත්තලම අධ්‍යාපන කලාපයේ ගුරුවරුන් අද ලෙඩ නිවාඩු වාර්තා කර වෘත්තීය ක්‍රියාමාර්ගයක නිරත වන බව වාර්තා වෙයි. පොලීසිය විසින් අධිකරණය නොමග යැවීම හේතුවෙන් හිටපු මන්ත්‍රීවරයාට ඇප ලැබුණු බවට ගුරු සංගම් නියෝජිතයින් මෙහිදී පොලීසියට චෝදනා කළහ. මේ හේතුවෙන් පාසල් රැසක අධ්‍යාපන කටයුතු අඩාල වී ඇති බව ද වාර්තා සඳහන් වෙයි. එසේම තමන් විසින් නොකළ සිද්ධියකට ඇතැම් දේශපාලකයින්ගේ අනුග්‍රහය ලබන අයවළුන් විසින් තමන් පටලවා ඇති බවත්, මෙහිදී කිසිත් නොදන්නා මාධ්‍යය හැසිරුණු ආකාරය සම්බන්ධයෙන් තමන් කනගාටු වන බවද ඇප නියමවී අධිකරණයෙන් පිටතට පැමිණි ආනන්ද සරත් කුමාර මහතා මාධ්‍යයට අදහස් දක්වමින් කියා සිටියේය. තවද,ඉදිරියේදී සත්‍යය හෙළි වනු ඇති බවත්, එවිටද නිවැරදි දේ හෙළිකිරීමට කටයුතු කරන ලෙස තමන් මාධ්‍යවේදීන්ගෙන් ඉල්ලීමක් කරන බවද ඔහු සඳහන් කළේය. ආනන්ද සරත් කුමාර මහතා වෙනුවෙන් විශාල ආධාරකරුවන් පිරිසක් අධිකරණ භූමියට එක්වී සිටි අතර ඇප මත නිදහස්වු හෙතෙම ආණමඩුවේ පිහිටි අයියනායක දේවාලය වෙත ගොස් පොල් ගසා දෙවියන්ට කන්නලව් කළේය. පුත්තලම දිස්ත්‍රීක් පාර්ලිමේන්තු මන්ත්‍රී අරුන්දික ප්‍රනාන්දු, වයඹ පළාත් සභා අමාත්‍යය සනත් නිශාන්ත පෙරේරා, වයඹ පළාත් සභා මන්ත්‍රීනි ඉන්ද්‍රණි දසනායක යන මහත්මා මහත්මීන්ද, කරුවලගස්වැව සහ නවගත්තේගම ප්‍රාදේශීය සභාවල සභාපතිවරුන්ද මෙම අවස්ථාවට පැමිණ සිටියහ.", "URL": "https://sinhala.adaderana.lk/news.php?nid=35284", "Category": null, "Parent URL": null}