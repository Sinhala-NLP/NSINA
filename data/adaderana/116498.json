{"Source": "Adaderana", "Timestamp": "August 14, 2019 10:55 am", "Headline": "හොංකොං විරෝධතා ප්‍රචණ්ඩ වෙයි", "News Content": "හොංකොං ගුවන්තොටුපළ ආශ්‍රිතව සිදුකෙරෙන විරෝධතා මේ වන විට ප්‍රචණ්ඩකාරී ස්වරූපයක් ගෙන තිබේ. විරෝධතා හේතුවෙන් ගුවන් මගීන් බොහෝ පිරිසක්ද අපහසුතාවට පත්ව ඇති බව සඳහන් වෙයි. ආසියාවේ ප්‍රධානතම මෙන්ම වඩාත් කාර්යබහුලම ගුවන්තොටුපළක් වන හොංකොං ගුවන්තොටුපළ විරෝධතාකරුවන්ගේ ග්‍රහණයට නතුවීමෙන් එහි වැඩකටයුතු අඩාල වී තිබේ. මේ හේතුවෙන් ගුවන් මගීන් බොහෝ පිරිසකට සිය ගමන් කාලසටහන් වෙනස් කිරීමට සිදුව ඇති බව එරට වාර්තා සඳහන් කළේය. එමෙන්ම හොංකොංහි රැඳී සිටින විදේශිකයන් සිය නිවෙස් බලා යෑමට නොහැකිව දැඩි අපහසුතාවට පත්වී සිටින බවද එරට වාර්තා සඳහන් කළේය. විරෝධතා හේතුවෙන් ගුවන්තොටුපළේ දේපළ වලටත් දැඩි අලාභහානි සිදුව තිබේ. මේ අතර විරෝධතාකරුවන් විසින් මගීන් තිදෙනෙක් පමණ ගුවන් තොටුපළේ සිරකරගෙන සිටියේය. තමන් චීනයේ සිට පැමිණි පොලිස් නිලධාරීන් බව පවසමින් විරෝධතාකරුවන්, මගීන්ගේ හැඳුනුම්පත් සියභාරයට ගෙන ඇති බවද විදෙස් වාර්තාවල සඳහන් වෙයි. දැඩි ආන්දෝලනයකට තුඩුදුන් උදර්පණ නීති කෙටුම්පතට එරෙහිව හොංකොංහි සිදුකෙරෙන විරෝධතාවලට මේ වන විට සති 10කට අධික කාලයක් ගතවී තිබේ. රජයට එරෙහිව ප්‍රමාණය ඉක්මවා විරෝධතා පවත්වමින් රට අගාධයකට හෙලීමෙන් වලකින ලෙසයි හොංකොං පාලිකා කැරී ලෑම් රටවැසියන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=116498", "Category": null, "Parent URL": null}