{"Source": "Adaderana", "Timestamp": "November 22, 2011 09:18 am", "Headline": "උගත් පාඩම් වාර්තාව අර්බුදයෙන් ගොඩඒමේ සුවිශේෂී අවස්ථාවක්", "News Content": "ශ්‍රී ලංකාවේ උගත් පාඩම් හා සංහිදියාව පිළිබඳ කොමිසම ඉදිරිපත් කළ වාර්තාව සම්බන්ධයෙන් බ්‍රිතාන්‍යයේ විදේශ හා පොදු රාජ්‍ය මණ්ඩල කාර්යාලය විශේෂ ප්‍රකාශයක් නිකුත් කර තිබේ. මෙම කොමිසම් වාර්තාව මගින් ශ්‍රී ලංකාවට අර්බුදයෙන් ගොඩඒමේ සුවිශේෂී අවස්ථාවක් ඇති බව එම කාර්යාලයේ අමාත්‍යවරයෙකු වන ඇලස්ටයාර් බර්ට් පවසයි. එය බොහෝ දෙනෙකුගේ බලාපොරොත්තුවක් බව බර්ට් සිය නිවේදනය මගින් පෙන්වා දී තිබේ. ජාතික සංහිදියාව සහ වගකීම සම්බන්ධයෙන් ශ්‍රී ලංකා රජයේ ඇති කැපවීම ප්‍රදර්ශනය කිරීමට මෙම වාර්තාව අවස්ථාවක් කරගත යුතු බව බර්ට් සඳහන් කරයි. එයට කඩිනමින් මැදිහත් වන ලෙස ශ්‍රී ලංකා රජයෙන් ඉල්ලීමක් කරන බව ද බ්‍රිතාන්‍යයේ විදේශ හා පොදුරාජ්‍ය මණ්ඩල කාර්යාලය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=20169", "Category": null, "Parent URL": null}