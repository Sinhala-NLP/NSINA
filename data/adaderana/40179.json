{"Source": "Adaderana", "Timestamp": "January 8, 2014 08:13 am", "Headline": "ලංකාවේ මානව හිමිකම් ගැන අමෙරිකාව සීරුවෙන් ", "News Content": "දිවයිනට පැමිණ සිටින අමෙරිකානු රාජ්‍ය දෙපාර්තමේන්තුවේ විශේෂ තානාපති ස්ටීවන් ජේ රැප් මහතා අද(08) උතුරු ප්‍රදේශයේ සංචාරයක නිරත වීමට නියමිතව තිබේ. එහිදි ඔහු උතුරු පළාත් ප්‍රධාන අමාත්‍ය සි.වි.විග්නේෂ්වරම් මහතා සහ ආණ්ඩුකාර මේජර් ජෙනරාල් ජි.ඒ.චන්ද්‍රසිරි මහතා මුණගැසී සාකච්ඡා පැවැත්වීමට නියමිතය. ස්ටීවන් ජේ රැප් මහතා දින දෙකක් උතුරු ප්‍රදේශයේ රැඳී සිටින අතර එහිදි ඔහු යාපනය, මුලතිව් සහ කිලිනොච්චි යන ප්‍රදේශවල සංචාරය කිරීමට නියමිත බව ද වාර්තා වෙයි. යුද අපරාධ පිළිබඳ අමෙරිකානු විශේෂ තානාපති ස්ටීවන් ජේ රැප් මහතා පසුගිය 6 වනදා දිවයිනට පැමිණි අතර ඔහු ලබන 11 වන දින දක්වා දිවයිනේ රැඳී සිටීමට නියමිතය. මානූෂීය මෙහෙයුමේ අවසන් අදියරේ දී ශ්‍රී ලංකාවේ සිදුවු බව කියන මානව හිමිකම් කඩවීම් සම්බන්ධයෙන් ස්ටීවන් ජේ රැප් මහතා මෙම සංචාරයේදි වැඩි අවධානයක් යොමුකර ක්‍රියාකරනු ඇති බව අමෙරිකානු රාජ්‍ය දෙපාර්තමේන්තුව සඳහන් කළේය. ඔහු ජනාධිපති මහින්ද රාජපක්ෂ මහතා, විදේශ අමාත්‍යවරයා ඇතුළු රජයේ මැති ඇමතිවරුන් කිහිපදෙනෙකු මුණ ගැසී සාකච්ඡා කිරීමට ද නියමිතව තිබේ. එමෙන්ම ස්ටීවන් ජේ රැප් මහතා යුද හමුදාපතිවරයා, නීතිපතිවරයා ඇතුළු රාජ්‍ය නිලධාරින් සහ සිවිල් ක්‍රියාකාරීන් හමුවී සාකච්ඡා කිරීමට නියමිතය. මේ අතර ශ්‍රී ලංකාවේ සිදුවු බව කියන යුද අපරාධ සම්බන්ධයෙන් ජාත්‍යන්තර විමර්ශනයක් සිදුකරන ලෙසට වන යෝජනාවක් අමෙරිකාව විසින් ඉදිරිපත් කිරිමට නියමිත බව වාර්තා වෙයි. මෙරට සංචාරයක නිරත යුද අපරාධ පිළිබඳ විශේෂඥ අමෙරිකානු තානාපති ස්ටීවන් ජේ රැප් මහතා දෙමළ සන්ධානය සමඟ පසුගිය දිනක පැවති සාකච්ඡාවකදී මේ බව ප්‍රකාශ කර ඇති බව සඳහන් වෙයි. ලබන මාර්තු මාසයේ එක්සත් ජාතීන්ගේ ජීනිවා මානව හිමිකම් කවුන්සිලය වෙත අදාළ යෝජනාව ඉදිරිපත් කරන බව ස්ටීවන් ජේ රැප් මහතා ප්‍රකාශ කර ඇත. මේ සම්බන්ධයෙන් තවත් රටවල් 47 ක් සමඟ සාකච්ඡා කරන බවද අමෙරිකානු තානාපතිවරයා සඳහන් කළ බව දෙමළ ජාතික සන්ධානය ප්‍රකාශ කළේය.", "URL": "https://sinhala.adaderana.lk/news.php?nid=40179", "Category": null, "Parent URL": null}