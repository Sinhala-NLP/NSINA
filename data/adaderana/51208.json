{"Source": "Adaderana", "Timestamp": "May 9, 2015 01:49 pm", "Headline": "ගාල්ල නගරාධිපති ගැටලුව දුරදිග යන ලකුණු!", "News Content": "වැඩ තහනම් කර ඇති බවට මෙතෙක් තමන්ට ලිඛිතව දැනුම්දී නොමැති බව ගාල්ල හිටපු නගරාධිපති මෙත්සිරි ද සිල්වා මහතා පවසයි.ලිඛිතව දැනුම්දෙන තෙක් නගරාධිපති නිල කාමරය මුද්‍රා තැබිමට පියවර ගත් බව හිටපු නගරාධිපතිවරයා සඳහන් කළේය.ගාල්ල නගරාධිපති ධූරයේ කටයුතු කළ මෙත්සිරිද සිල්වා මහතාගේ වැඩ තහනම් කරමින් අභියාචනාධිකරණය ඊයේ තීන්දුවක් ලබාදුන්නේය.ඒ දකුණු පලාත් ප්‍රධාන අමාත්‍ය ශාන් විජේලාල් මහතා ඉදිරිපත් කළ ඇපෑලක් සළකා බැලීමෙන් අනතුරුවයි.ගාල්ල මහාධිකරණයෙන් 2013 වසරේ ජූනි මස 26 වනදා ලබාදුන් තීන්දුව ඉවත දමමින් අභියාචනාධිකරණය අදාළ නියෝගය නිකුත් කළේය.මේ අතර නියෝජ්‍ය නගරාධිපති කැලුම් සෙනෙවිරත්න මහතාට සහය පල කරන පිරිසක් තම ආධාරකරුවන් පිරිසකට පහරදුන් බව හිටපු නගරාධිපති මෙත්සිරිද සිල්වා මහතා පවසයි. මේ පිළිබඳ කළ විමසීමකදී කැලුම් සෙනෙවිරත්න මහතා අදාළ චෝදනාව ප්‍රතික්ෂේප කළේය. මේ අතර ඊයේ කැඳවා තිබු මාධ්‍ය හමුවකට එක්වෙමින් ගාල්ල නගරසභාවේ විපක්ෂ නායක ෆයාස් ලතීෆ් පැවසුවේ ගාල්ල මහ නගරසභාව විසුරුවා හැරිය යුතු බවයි.", "URL": "https://sinhala.adaderana.lk/news.php?nid=51208", "Category": null, "Parent URL": null}