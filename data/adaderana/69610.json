{"Source": "Adaderana", "Timestamp": "February 14, 2017 12:50 pm", "Headline": "අර්ථවත් ලෙස බලය බෙදීම ගැන සාකච්ඡා කරන්න සූදානම්", "News Content": "නව ආණ්ඩුක්‍රම ව්‍යවස්ථාවක් නිර්මාණය කිරීමේ ක්‍රියාවලියේ දී අර්ථවත් මට්ටමින් බලය බෙදාහැරීමේ වැඩපිළිවෙලක් පිළිබඳ සාකච්ඡා කිරීමට සූදානම් බව දෙමළ ජාතික සන්ධානය පවසයි.නව ආණ්ඩුක්‍රම ව්‍යවස්ථාවක් සම්මත කරගැනීමේ දී ඒ සඳහා ජනමත විචාරණයක් පවත්වා මහජන අනුමැතිය ඇතිව එය සිදුකළ යුතු බව දෙමළ ජාතික සන්ධානයේ තීරණය වී ඇත.බි.බි.සි.පුවත් සේවය සමඟ සාකච්ඡාවකට එක්වෙමින් දෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්තිරන් මහතා මේ බව සඳහන් කර තිබේ.පාර්ලිමේන්තු බලය , ආණ්ඩු බලය විධායක බලය සහ මැතිවරණය ක්‍රමය ආදී වැදගත් කරුණු සම්බන්ධයෙන් වෙනසක් සිදුකරන්නේ නම් එය මහජන අනුමැතියෙන් තොරව සිදුකළ නොහැකි බව තම පක්ෂයේ ස්ථාවරය වන බව මන්ත්‍රීවරයා පෙන්වා දී ඇත.එමෙන්ම නව ආණ්ඩුක්‍රම ව්‍යවස්ථාවකට ජනතාව අනුමැතිය ලබාදෙනු ඇති බවට විශ්වාසය පළ කරන බව ද ඔහු ප්‍රකාශ කර තිබේ.එමෙන්ම ෆෙඩරල් විසඳුම පිළිබඳ දැනට පවතින වැරදි අදහස නිවැරදි කිරීම අත්‍යවශ්‍ය බව එහිදී වැඩිදුරටත් අදහස් දක්වමින් එම්.ඒ.සුමන්තිරන් මහතා පෙන්වා දී තිබේ. ලෝකයේ ස්ථාවර ආණ්ඩු පවතින සියලු රටවල ක්‍රියාත්මක වන්නේ ෆෙඩරල් ආණ්ඩුක්‍රමය බව ද සුමන්තිරන් මහතා ප්‍රකාශ කරයි.ෆෙඩරල් සම්බන්ධයෙන් දෙමළ ජාතික සන්ධානය දැනට සිටින ස්ථාවරය වෙනස් නොකරන බවට තමන් ප්‍රකාශ නොකරන බව ඔහු එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=69610", "Category": null, "Parent URL": null}