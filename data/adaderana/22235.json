{"Source": "Adaderana", "Timestamp": "February 19, 2012 05:15 pm", "Headline": "වැටුප් විෂමතා ඉවත් නොකළාට විදුලි ඉංජිනේරු සේවකයින් සීරුවෙන්", "News Content": "වැටුප් විෂමතා ඉවත් නොකිරීමට එරෙහිව විදුලි ඉංජිනේරු සේවකයින් වෘත්තීය සමිති ක්‍රියාමාර්ගයක නිරත වීමට තීරණය කර තිබේ. ලංකා විදුලි බල මණ්ඩලයේ ඉංජිනේරු සංගමයේ මාධ්‍ය ප්‍රකාශක අජිත් විතානගේ මහතා කියා සිටියේ මේ වන විටත් ඉංජිනේරු සේවකයින් අන්තරාදායක රාජකාරී කටයුතු වලින් ඉවත් වී ඇති බවයි. තම වැටුප් විෂමතා ගැටලුව සම්බන්ධයෙන් අවස්ථා කිහිපයක දීම බලධාරීන් සමඟ සාකච්ඡා කළ ද මෙතෙක් ඊට නිසි ප්‍රතිචාර ලැබී නොමැති බව අජිත් විතානගේ මහතා ප්‍රකාශ කළේය. මෙම ගැටලුවට කඩිනමින් විසඳුම් ලබා දීමට බලධාරීන්‍ අපොහොසත් වුවහොත් ඉදිරියේ දී දැඩි වෘත්තීය සමිති ක්‍රියාමාර්ගයක නිරත වන බව විතානගේ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22235", "Category": null, "Parent URL": null}