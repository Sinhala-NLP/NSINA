{"Source": "Adaderana", "Timestamp": "September 4, 2019 11:41 am", "Headline": "ශ්‍රීලනිපයේ ජාතික ලැයිස්තු මන්ත්‍රීවරු 5කට විනය පරීක්ෂණ", "News Content": "ශ්‍රී ලංකා නිදහස් පක්ෂයේ ජාතික ලැයිස්තු පාර්ලිමේන්තු මන්ත්‍රීවරුන් 5 දෙනෙකුට එරෙහිව විනය පරීක්ෂණ සිදු කිරීමට නියමිත බව පක්ෂයේ මහලේකම් දයාසිරි ජයසේකර මහතා පවසයි. අද(04) කොළඹ පැවති මාධ්‍ය හමුවකට එක්වෙමින් ඒ මහතා මේ බව පැවසීය. ඒ අනුව පාර්ලිමේන්තු මන්ත්‍රීවරුන් වන ලක්ෂමන් යාපා, එස්.බී.දිසානායක, විජිත් විජයමුණි සොයිසා, ඩිලාන් පෙරේරා සහ ඒ. එච්.එම් ෆව්සි යන මන්ත්‍රීවරුන්ට එරෙහිව මෙම තීරණය පක්ෂය විසින් ගෙන තිබේ. ඔවුන්ට මේ සම්බන්ධයෙන් දැනුවත් කිරීමට අදාළ ලිපි යොමු කර ඇතැයි ද දයාසිරි ජයසේකර මහතා වැඩිදුරත් පැවසීය. විනය පියවර නොගැනීම සම්බන්ධයෙන් ජනතාවගෙන් විවිධ ලිපි දිනපතා ලැබෙමින් පවතින බවද සඳහන් කර සිටි දයාසිරි ජයසේකර මහතා, මොවුන් පමණක් නොව ප්‍රාදේශීය සභා මන්ත්‍රිවරුන් ද රැගෙන ගිය බවට චෝදනා කර සිටියේය. මෙහිදී අදහස් දක්වමින් මහින්ද අමරවීර මහතා පවසා සිටියේ, මේ වන විටත් ප්‍රාදේශීය සභා මන්ත්‍රීවරු කීපදෙනෙක් සම්බන්ධයෙන් විනය ක්‍රියාමාර්ග ආරම්භ කර ඇති බවයි. ඔවුන්ට පමණක් විනය පරීක්ෂණ සිදු කරන බැවින් මන්ත්‍රීවරුන්ට විනය පරීක්ෂණ නොමැති ඇයි යනුවෙන් ජනතාව ප්‍රශ්න කර සිටි බවත් පැවසු අමරවීර මහතා, එනිසා පක්ෂයේ ඡන්දවලින් පත්වුණු ජාතික ලැයිස්තු මන්ත්‍රිවරුන්ට මෙම විනය පරීක්ෂණ නැත්තේ ඇයි ද යන්න විශාල ගැටළුවක් වු බවත් පැවසීය. විනය පරීක්ෂණ පැවැත් විමට නියමිත මන්ත්‍රිවරුන්ට කරුණු දැක්වීම සඳහා දින 7 ක කාලයක් ලබා දී ඇතැයි පැවසු ජයසේකර මහතා, ඊට අමතර කාලයක් අවශ්‍ය නම් එය සලකා බැලිය හැකි බවත්, කෙසේ වෙතත් මාසයක් තුළ මෙම කරුණු විමසා බැලීමට නියමිත බවත් කියා සිටියේය. ඉන් අනතුරුව ඔවුන්ට අවශ්‍ය නම් අධිකරණ පිහිට පැතීමට හැකි බවත් පැවසු දයාසිරි ජයසේකර මහතා, 19 ව්‍යවස්ථා සංශෝධනය තුළ තවත් පක්ෂයක සාමාජිකත්වය ගැනීම තුළ මන්ත්‍රීධූරය අහෝසි වෙන බව ඇතුළත් බවත් කියා සිටියේය.", "URL": "https://sinhala.adaderana.lk/news.php?nid=118238", "Category": null, "Parent URL": null}