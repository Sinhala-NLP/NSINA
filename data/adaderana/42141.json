{"Source": "Adaderana", "Timestamp": "March 28, 2014 01:31 pm", "Headline": " අපටත් හිත් වේදනා තියෙනවා- දේශපාලන වාසි ගැන හිතන්නේ නෑ", "News Content": "ජිනීවාහි ශ්‍රී ලංකාවට අදාළව ඉදිරිපත්වූ යෝජනාවෙන් ශ්‍රී ලංකා රජය පරාජයට පත්වීම පිළිබඳ තමන්ටත් හිත් වේදනාවක් ඇති බව එ.ජා.ප පාර්ලිමේන්තු මන්ත්‍රී කරූ ජයසූරිය මහතා පවසයි. එබැවින් මෙම අවස්ථාවේදී පටු දේශපාලන වාසි ලබාගැනීම සඳහා කටයුතු නොකරන බවත්, මෙම ප්‍රශ්නයේදී රජයට සහයදෙන බවත් මන්ත්‍රීවරයා කියා සිටියේය. මෙවැනි යෝජනා මීට පෙරාතුව ගෙන ආ අවස්ථාවන්හිදී එක්සත් ජාතික පක්ෂය විසින් රටේ ප්‍රජාතන්ත්‍රවාදය හා යහපාලනය ස්ථාපිත කළයුතු බවට රජයට පෙන්වාදුන් නමුත් ඒ පිළිබඳ තැකීමක් නොකළ බව මන්ත්‍රීවරයා සිහිපත් කරනු ලැබුවේ අද(28) කොළඹ, පැවති මාධ්‍ය හමුවකදීය. 17 වෙනි සංශෝධනය ක්‍රියාත්මක කොට රටේ ප්‍රජාතන්ත්‍රවාදය ශක්තිමත් කිරීම වෙනුවට 18 වෙනි සංශෝධනය තුළින් රාජ්‍යතන්ත්‍රයේ ස්වාධීනත්වය හා ප්‍රජාතන්ත්‍රවාදයට තර්ජනයක් එල්ල කළ බව ඔහු පෙන්වා දුන්නේය. රජයේ මෙවැනි අත්තනෝමතික ක්‍රියා මාර්ග නිසා මේවන විට අසල්වැසි රටවල් හා ප්‍රජාතන්ත්‍රවාදී රටවල් අපෙන් ඈත්වී ඇති බව ජයසූරිය මහතා අවධාරණය කළේය. එබැවින් දැන්වත් මෙම මර්දනකාරී හිතුවක්කාරී පියවර වලින් ආණ්ඩුව ඈත්වී කටයුතු කළ යුතුව ඇති බව ඔහු පෙන්වා දුන්නේය. මෙම අවස්ථාවට එක්වූ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා කියා සිටියේ 2012, 2013 යන වසරවලදීත් මෙවැනි යෝජනා ගෙන ආ බවත්, රජය විසින් 2009 වසරේදී එක්සත් ජාතීන්ගේ මානව හිමිකම් කවුන්සිලයට දුන් ලිඛිත පොරොන්දු ඉටුනොකරීම මෙවර ගෙනවිත් ඇති යෝජනාවේ පළමු කොටසට ඇතුළත්ව ඇති බවයි. ජනාධිපතිවරයා අසල්වැසි රටවල් අතහැර අප්‍රිකානු රටවල් පසු පස දිවූ බවත්, මෙවර යෝජනාවේදී ශ්‍රී ලංකා රජයට පක්ෂව ඡන්දය ලබාදී ඇත්තේ අප්‍රිකානු රටවල් 2ක් පමණක් බවත් කිරිඇල්ල මහතා පෙන්වා දුන්නේය. ශ්‍රී ලංකාවට පක්ෂව ඡන්දය ලබාදුන් රටවල් 12ම ශ්‍රී ලංකාව වැනිම මේ යුගයේ ප්‍රජාතන්ත්‍රවාදය අර්බුදයට ගිය රටවල් බවත්, ප්‍රජාතන්ත්‍රවාදී රටවල් 1ක් වත් පක්ෂපාතීව ඡන්දය නොදුන් බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=42141", "Category": null, "Parent URL": null}