{"Source": "Adaderana", "Timestamp": "September 17, 2010 08:28 am", "Headline": "මැතිවරණ සංශෝධන පනත කඩිනමින් පාර්ලිමේන්තුවට", "News Content": "මැතිවරණ ක්‍රමය සංශෝධනය කිරීම සඳහා වූ යෝජිත පනත් කෙටුම්පත කඩිනමින් පාර්ලිමේන්තුවට ඉදිරිපත් කර සම්මත කරගැනීමෙන් පසු සීමා නිර්ණය කිරීමේ කටයුතු ආරම්භ කරන බව අමාත්‍ය දිනේෂ් ගුණවර්ධන මහතා පවසයි. ඒ සඳහා අනුගමනය කළ යුතු පියවර යෝජිත පනත් කෙටුම්පතට ඇතුළත් කර ඇති බව අද දෙරණ කළ විමසිමක දී අමාත්‍යවරයා සඳහන් කළේය. කේවල සහ සමානුපාතික ක්‍රම යටතේ පළාත් පාලන මැතිවරණය පැවැත්වීමට අදාළව සීමා නිර්ණය කිරීම සඳහා පත්කිරීමට යෝජිත කමිටුව පිළිබඳ අද දෙරණ අමාත්‍යවරයාගෙන් ප්‍රශ්න කරනු ලැබීය. ජනගහණය, මිනින්දෝරු සැලසුම, පළාත් පාලනය, මැතිවරණ කොමසාරිස්තුමාගේ නියෝජිතයන්, අමාත්‍යතුමාගේ නියෝජිතයන්ගෙන් වැනි නිලධාරීන් වැඩි පිරිසකගෙන් මෙම කමිටුව සමන්විත බව එහිදී ඔහු සඳහන් කළේය. ඒ මගින් දිස්ත්‍රික් මට්ටමින් සීමා නිර්ණය කරන බව ද අමාත්‍යවරයා පෙන්වා දුන්නේය. එය නිර්පාක්ෂික කටයුත්තක් බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=10907", "Category": null, "Parent URL": null}