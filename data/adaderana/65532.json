{"Source": "Adaderana", "Timestamp": "October 30, 2016 08:45 am", "Headline": "   ශ්‍රී ලංකාවට 31 වෙනි තැන ලැබෙයි", "News Content": "2016 ගෝලීය තරුණ සංවර්ධන දර්ශකයේ 31 වන ස්ථානය ශ්‍රී ලංකාවට හිමිව තිබේ. රටවල් 183ක් යොදා ගනිමින් පොදුරාජ්‍ය මණ්ඩලයීය ලේකම් කාර්යාලය හරහා සිදුකළ මෙම සමීක්ෂණයකට අනුව ශ්‍රී ලංකාව කලාපයේ තරුණ සංවර්ධන දර්ශකයේ ඉහළම අගයක් ලබාගෙන ඇති රට බව වාර්තා වෙයි. පොදුරාජ්‍ය මණ්ඩලයීය රටවල් 49ක් අතරින් ශ්‍රී ලංකාවට 7 වන ස්ථානය හිමිව තිබේ. මෙම දර්ශකයේ ඉන්දියාව 133 වන ස්ථානයට පත්ව ඇති අතර නේපාලය 77 වන ස්ථානයේත්, භුතානය 69 වන ස්ථානයේත් පසුවෙයි. තරුණ සංවර්ධන දර්ශකයේ පළමු ස්ථානයට ජර්මනියත්, ඩෙන්මාර්කය, ඔස්ට්‍රේලියාව, ස්විට්සර්ලන්තය සහ බ්‍රිතාන්‍ය මුල් ස්ථානවලටත් පත්ව තිබේ. සෞඛ්‍ය, අධ්‍යාපනය, රැකියා නියුක්තිය, දේශපාලනික සහ සිවිල් ක්‍රියාකාරීත්වය ඇතුළු කරුණු ඔස්සේ අවුරුදු 15ත් 29ත් අතර වයස්වල පුද්ගලයන් මෙම සමීක්ෂණයට යොදාගෙන ඇති බව වාර්තා වෙයි. ලෝකයේ තරුණ ජනගහනය බිලියන එකයි දශම අටක් වන අතර ඉන් සියයට 90ක්ම ජීවත් වන්නේ ඌණ සංවර්ධිත රටවලය.", "URL": "https://sinhala.adaderana.lk/news.php?nid=65532", "Category": null, "Parent URL": null}