{"Source": "Adaderana", "Timestamp": "October 26, 2012 05:08 pm", "Headline": " මුදල් ගෙවලා නෑ - ගෙවන්න ගිවිසුමක් නෑ- ඇමතිතුමාගෙන් අහන්න", "News Content": "ශ්‍රී ලංකා ක්‍රිකට් ආයතනය මගින් රාජ්‍ය ඉංජිනේරු සංස්ථාවට ගෙවිය යුතු මුදල් මෙතෙක් ගෙවා අවසන් කර නොමැති බව ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශ මහතා පවසයි. එම මුදල් නොලැබීම හේතුවෙන් තම ආයතනයට ගැටලු රැසකට මුහුණදීමට සිදුව ඇති බව අමාත්‍යවරයා පෙන්වාදෙයි. කෙසේ වෙතත් මේ සම්බන්ධයෙන් අද දෙරණ ශ්‍රී ලංකා ක්‍රිකට් ආයතනයේ සභාපති උපාලි ධර්මදාස මහතාගෙන් විමසීමක් කළේය. ශ්‍රී ලංකා ක්‍රිකට් ආයතනය, රාජ්‍ය ඉංජිනේරු සංස්ථාව සමග අදාළ ගෙවීම් සම්බන්ධයෙන් කිසිදු ගිවිසුමකට එළඹ නොමැති බව එහිදි ඔහු පැවසුවේය. 2011 ලෝක කුසලාන තරගාවලියට අදාළව සිදුකළ ඉදිකිරීම් සම්බන්ධයෙන් යම් ගෙවීමක් සිදුකළ යුතු වුව ද ඒ සම්බන්ධයෙන් වගකීම ඇති ආයතනය පිළිබඳ ගැටලුවක් මතුව ඇති බව උපාලි ධර්මදාස මහතා සඳහන් කළේය. මේ හේතුවෙන් අදාළ ගැටලුව සම්බන්ධයෙන් ක්‍රීඩා ඇමතිවරයාගෙන් විමසීමක් කරන ලෙස උපාලි ධර්මදාස මහතා ඉල්ලීමක් කළ අතර ඒ අනුව අද දෙරණ ක්‍රීඩා අමාත්‍යවරයා සම්බන්ධ කරගැනීමට උත්සාහ කළද එය සාර්ථක වුයේ නැත. මේ සම්බන්ධයෙන් ක්‍රීඩා අමාත්‍යාංශ ලේකම්වරයා ද පිළිතුරුදීම ප්‍රතික්ෂේප කළේය.", "URL": "https://sinhala.adaderana.lk/news.php?nid=28644", "Category": null, "Parent URL": null}