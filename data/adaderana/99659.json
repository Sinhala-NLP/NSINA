{"Source": "Adaderana", "Timestamp": "November 23, 2018 01:24 pm", "Headline": " අකුණක් නිසා කතක් රෝහලට ", "News Content": "කන්දකැටිය ගලඋඩ ප්‍රදේශයේ නිවාස කීපයකට අකුණක් සමඟ අධික වෝල්ටීයතාවයෙන් යුත් විදුලි සැරයක් පතිත වී ඇති අතර සිද්ධීයෙන් බරපතළ තුවාල ලැබූ කාන්තාවක් ගලඋඩ රෝහලට ඇතුළත් කිරීමෙන් පසුව බදුල්ල පළාත් රෝහල වෙත ඇතුළත් කර ඇතැයි කන්දකැටිය පොලීසිය පැවසීය. ඊයේ(22) සිදුවූ මෙම සිද්ධියෙන් තුවාල ලබා ඇත්තේ ගලඋඩ තැටිල්ල ගම්මානයේ වයස අවුරුදු 46ක කාන්තාවකි. විදුලි සැර වැදීමෙන් නිවාස කීපයක රූපවාහිනී යන්ත්‍ර, විදුලි පහන්, ශීතකරණ ඇතුළු විදුලි උපකරණ රැසක්ද පිළීස්සී වීනාශයට පත්ව තිබේ. අනතුර සිදුවන අවස්ථාවේ තවත් කීපදෙනකු නිවෙස්වල සිට ඇතත් ඔවුන්ට කිසිදු අනතුරක් සිදු වී නොමැති බව අද දෙරණ වාර්තාකරු පැවසීය. නිවස අසල තිබූ විදුලි රැහැනකට මුලින්ම අකුණුසැර වැදී ඇති අතර අනතුරුව අධික විදුලි සැරක් නිවෙස්වලට කාන්දු වී ඒවායේ දල්වා තිබූ විදුලි පහන්, රූපවාහිනී ඇතුළු විදුලි උපකරණ රැසක් මුළුමනින්ම දැවී අළු වී තිබේ. සිද්ධිය සම්බන්ධයෙන් කන්දකැටිය පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=99659", "Category": null, "Parent URL": null}