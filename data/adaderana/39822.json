{"Source": "Adaderana", "Timestamp": "December 24, 2013 11:10 am", "Headline": "හොර රට සල්ලි සමඟ විදේශිකයින්  2ක් දැලේ ", "News Content": "නීති විරෝධී ලෙස විදේශීය මුදල් තොගයක් මෙරටට රැගෙන පැමිණි පුද්ගලයින් දෙදෙනෙකු කටුනායක ගුවන්තොටුපොළ රේගුව විසින් අත්අඩංගුවට ගෙන තිබේ. අද(24) අලුයම 4.00ට පමණ අබුඩාබි සිට පැමිණි මෙම විදේශීය ජාතිකයින් දෙදෙනා පිළිබඳ සැක සිතු ශ්‍රී ලංකා රේගුව මොවුන් අත්අඩංගුවට ගෙන පරීක්ෂාවට ලක් කර ඇති බව සඳහන් වෙයි. එහිදි මොවුන් සතුව තිබී අමෙරිකානු ඩොලර් 20 නෝට්ටු 40ක්, අමෙරිකානු ඩොලර් 50 නෝට්ටු 40ක්, ස්විස් ෆ්‍රෑන්ක් 50 නෝට්ටු 12ක්, ශ්‍රී ලංකා රේගුව බාරයට ගෙන තිබේ. මෙම මුදල්වල ශ්‍රී ලංකා වටිනාකම රුපියල් ලක්ෂ 4ක් පමණ වන බව ශ්‍රී ලංකා රේගුව ප්‍රකාශ කළේය. මෙම මුදල් නෝට්ටු සුදු පැහැති කොළයක් ආකාරයෙන් තිබී ඇති අතර එයට රසායනික ද්‍රව්‍යයක් මුසුකළ විට ඒවා මුදල් නෝට්ටු බවට පත්වන බව ද ශ්‍රී ලංකා රේගුව සඳහන් කළේය. අත්අඩංගුවට ගත් විදේශීය ජාතිකයින් දෙදෙනා අප්‍රිකානු ජාතිකයන් බව වාර්තා වෙයි. ගුවන්තොටුපොළ රේගු විමර්ශන අංශ නිලධාරීන් මේ සම්බන්ධයෙන් වැඩිදුර පරීක්ෂණ කටයුතු සිදුකරයි.", "URL": "https://sinhala.adaderana.lk/news.php?nid=39822", "Category": null, "Parent URL": null}