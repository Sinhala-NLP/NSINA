{"Source": "Adaderana", "Timestamp": "November 21, 2018 03:38 pm", "Headline": "Facebook හරහා මුදල් වංචා කල පුද්ගලයෙක් මාට්ටු", "News Content": "මුහුණු පොත(ෆේස් බුක්) මඟින් සම්බන්ධ වී ජංගම දුරකථන ලබා දෙන බවට පවසා මුදල් වංචා කල පුද්ගලයෙකු මීගමුව පොලීසිය විසින් අත්අඩංගුවට ගෙන තිබේ. මීගමුව කොට්ඨාස අපරාධ විමර්ශන අංශයට ලද පැමිණිල්ලක් අනුව ජංගම දුරකථන ලබා දෙන බවට පවසමින් මුහුණු පොත මඟින් තම ගිණුමට මුදල් බැර කරගෙන මෙම වංචාව සිදු කර ඇති පුද්ගලයෙක් මෙලෙස අත්අඩංගුවට පත්ව ඇත. මුදල් බැර කල ද ජංගම දුරකථන ලබා නොදී මෙම වංචාව සිදු කර තිබේ. ඊයේ (20) මීගමුව කොට්ඨාශ අපරාධ විමර්ශන අංශයේ නිලධාරීන් විසින් මෙම පුද්ගලයා අත්අඩංගුවට ගෙන මීගමුව පොලීසිය වෙත ඉදිරිපත් කර ඇත. මෙසේ අත්අඩංගුවට පත්ව ඇත්තේ වයස අවුරුදු 21 වන පෙරියමුල්ල, මීගමුව ලිපිනයේ පදිංචි මුස්ලිම් ජාතික තරුණයෙකි. සැකකරු මීගමුව, ජා ඇල, කොළඹ හා තවත් ප්‍රදේශවල පුද්ගලයින් රවටා ජංගම දුරකථන ලබා දෙන බවට පවසා මුදල් වංචා සිදු කර ඇති බවට තොරතුරු අනාවරණය වී තිබේ. සැකකරු අද(21) දින මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි. මීගමුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99556", "Category": null, "Parent URL": null}