{"Source": "Adaderana", "Timestamp": "February 11, 2012 08:40 am", "Headline": "යකඩ නිෂ්පාදන ආයතන ගබඩාවට මුද්‍රා තබයි", "News Content": "මාදම්පේ ප්‍රදේශයේ පිහිටි යකඩ නිෂ්පාදන ආයතන ගබඩාවට පාරිභෝගික සේවා අධිකාරියේ නිලධාරීන් මුද්‍රා තබා තිබේ. ඒ සම්බන්ධයෙන් සිදුකළ මූලික පරීක්ෂණයකින් අනතුරුව ඊට මුද්‍රා තබා ඇති බව සඳහන්ය. අදාළ කර්මාන්තශාලාව මගින් නිෂ්පාදනය කර අලෙවි ‍කරන යකඩවල ප්‍රමිතිය සම්බන්ධයෙන් ලැබුණු පැමිණිල්ලකට අනුව ඊට මුද්‍රා තැබූ බව වාර්තා වේ. මුද්‍රා තබන අවස්ථාවේ අලෙවි කිරීම සඳහා සූදානම් කර තිබු දඟර කම්බි ටොන් 800 ක් එම ගබඩාවේ තිබී ඇති බව සඳහන්ය. ඉන්දීය සමාගමකට අයත් මෙම කර්මාන්ත ශාලාවේ නිෂ්පාදන කටයුතු හා අලෙවි කටයුතු ද අත්හිටුවීමට පාරිභෝගික සේවා අධිකාරියේ නිලධාරීන් පියවර ගෙන තිබේ. ගබඩාවේ තිබූ යකඩවල සාම්පල ශ්‍රී ලංකා ප්‍රමිති ආයතනයකට හෝ රජයේ රස පරීක්ෂකවරයා වෙත යොමුකර වාර්තාවක් ලබාගැනීමට නියමිතය.", "URL": "https://sinhala.adaderana.lk/news.php?nid=22023", "Category": null, "Parent URL": null}