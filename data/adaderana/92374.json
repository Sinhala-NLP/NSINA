{"Source": "Adaderana", "Timestamp": "July 11, 2018 04:13 pm", "Headline": "කෙරවලපිටිය තාප බලාගාරයේ ඉදිකිරීම් චීන සමාගමකට පැවරීම -පෙත්සම විභාගයට", "News Content": "කෙරවලපිටිය ප්‍රදේශයේ ඉදිකිරීමට නියමිත ස්වභාවික තාප විදුලි බලාගාරයේ ඉදිකිරීම් කටයුතු චීන සමාගමකට පැවරීමට රජය ක්‍රියා කිරීම තුළින් අනාගතයේ දී මෙරට ජනතාවට රුපියල් බිලියන 80 ක් ද වූ පාඩුවක් දැරීමට මෙරට ජනතාවට සිදු වනු ඇතැයි පෙත්සම්කාර පාර්ශවයේ නීතිඥවරයා අද(11) ශ්‍රේෂ්ඨාධිකරණය හමුවේ ප්‍රකාශ කළේය. පාරිභෝගික අයිතීන් සුරැකීමේ සංවිධානයේ සභාපති රංජිත් විතානගේ මහතා විසින් පෙත්සම ඉදිරිපත් කර තිබූ එම පෙත්සම අද ඊවා වනසුන්දර , ප්‍රියන්ත ජයවර්ධන සහ මුර්දු ප්‍රනාන්දු යන ත්‍රිපුද්ගල විනිසුරු මඩුල්ල හමුවේ කැඳවූ අවස්ථාවේදී පෙත්සම්කාර පාර්ශවයේ නීතිඥවරයා අධිකරණයට කියා සිටියේ යෝජිත තාප බලාගාරය චීන සමාගම වෙත පැවරීම තුළන් රජයට රුපියල් බිලියන 40 ක පාඩුවක් දැරීමට සිදුවන බවයි. ඩොලරයට සාපේක්ෂව රුපියල අවප්‍රමාණය වීමේ පදනම මත අලාභය රුපියල් බිලියන 80 දක්වා ඉහළ යාමට හැකියාව තිබෙන බව සඳහන් කළ එම නීතිඥවරයා ඒ හරහා මෙරට ජනතාවට දැඩි පාඩුවක් විඳීමට සිදුවන බව පෙන්වා දුන්නේය. කෙසේවෙතත් එහිද රජයේ නීතිඥවරයා සඳහන් කර සිටියේ මෙම බලාගාරයේ කටයුතු සම්බන්ධයෙන් රජය තීන්දුවක් ගනු ලබන්නේ මහජන උපයෝගීතා කොමිසම විසින් ලබාදෙන නිර්දේශ මත පදනම්ව බවය. ඒ අනුව පෙත්සම පිළිබඳ වැඩිදුර සලකා බැලීම ලබන 17 වන දා දක්වා කල් තැබීමට ශ්‍රේෂ්ඨාධිකරණය නියම කළේය. අදාළ පෙත්සමේ වගඋත්තරකරුවන් ලෙස අග්‍රාමාත්‍ය රනිල් වික්‍රමසිංහ මහතා ඇතුළු අමාත්‍ය මණ්ඩලයේ සාමාජිකයින් සහ විදුලිබල හා පුනර්ජනනීය මාත්‍යාංශයේ ලේකම් ඇතුළු ව 82 දෙදෙනෙකු නම් කර තිබේ. පෙත්සම්කරු කියා සිටින්නේ අදාළ බලාගාරයේ ගොඩනැගීමේ කටයුතු \"ලක්ජනනී \" නැමැති ලාංකික සමාගමක් වෙත පැවරීමට ඒ පිළිබඳව අධ්‍යයනය කළ තාක්ෂණ ඇගයීම් කමිටුව තීන්දු කර තිබූ බවයි. එහෙත් තාක්ෂණ කමිටුවේ නිර්දේශ උල්ලංඝනය කරමින් අදාළ කටයුතු චීන සමාගමක් වෙත පැවරීමට රජය ක්‍රියා කරමින් සිටින බව සඳහන් කරන පෙත්සම්කරු ඒ හරහා ශ්‍රී ලංකා රජයට මෙන්ම විදුලි පාරිභෝගිකයන්ට ද විශාල අගතියක් සිදුවන බව පෙන්වා දෙයි. මේ හේතුවෙන් අදාළ බලාගාරයේ ඉදිකිරීම් කටයුතු චීන සමාගම වෙත පැවරීම වැළැක්වීමේ නියෝගයක් නිකුත් කරන මෙන් ඉල්ලා අදාළ සංවිධානය විසින් ශ්‍රේෂ්ඨාධිකරණයට පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=92374", "Category": null, "Parent URL": null}