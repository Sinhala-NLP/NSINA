{"Source": "Adaderana", "Timestamp": "July 7, 2018 12:12 pm", "Headline": "ගාල්ල - කොළඹ ප්‍රධාන මාර්ගයේ වාහන තදබදයක්", "News Content": "ගාල්ල - කොළඹ ප්‍රධාන මාර්ගයේ හික්කඩුව වැරැල්ලාන ප්‍රදේශයේ ධීවර ජනතාව විසින් මාර්ගය අවහිර කරමින් විරෝධතාවයක නිරත වන බව අද දෙරණ වාර්තාකරු පවසයි. අද(07) දහවල් 11.30 පමණ මෙම විරෝධතාකරුවන් මෙලස මාර්ගය අවහිර කළ බව අප වාර්තාකරු සඳහන් කළේය. පුසුව විනාඩි 30කට ආසන්න කාලයක් මාර්ගය වසා තැබීම හේතුවෙන් මිටියාගොඩ පොලීසිය පැමිණ මාර්ගයේ එක් මන්තීරුවක් විවෘත කළ බව වාර්තා වෙයි. ගාලු වාරායින් ධීවර කටයුතු සඳහා පිටත්ව ගිය බහුදින ධීවර යාත්‍රාවක් සමඟ පුද්ගලයින් 07 දෙනෙකු අතුරුදන්ව තිබේ. පසුගිය මස 14 වනදා ඔවුන් ගාල්ල ධීවර වරායෙන් මුහුදු ගොස් ඇති අතර ඔවුන් නැවත නොපැමිණිම සම්බන්ධයෙන් මීටියාගොඩ පොලීසියට පැමිණිල්ලක් ඉදිරිපත් කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. ඔවුන් පසුගිය මස 29 වන දින තෙක් ගොඩබිම සමඟ සන්නිවේදන කටයුතු සිදුකර ඇති අතර පසුව ඔවුන් පිළිබඳ තොරතුරක් ලැබී නොමැති බව පොලීසිය පැවසීය. අතුරුදන්ව ඇත්තේ හික්කඩුව, තෙල්වත්ත, තොටගමුව යන ප්‍රදේහවල පදිංචිකරුවන් 07 දෙනෙකු වන බව සඳහන්ය. මෙම ධීවර යාත්‍රාව අතුරුදහන් වීමෙන් පසු සොයා ගැනීමට අවශ්‍ය කරන VMS නමින් සඳහන් කරන රේඩාර් පද්දතිය අක්‍රීය වීම නිසා මෙම යාත්‍රාව සොයා ගැනීමට අපහසු බවත් එය ක්‍රියාත්මක කොට මෙම ධීවරයි සොයා දෙන ලෙසත් මෙම විරෝධතා කරුවන් ඉල්ලීම් කරනු ලබයි.", "URL": "https://sinhala.adaderana.lk/news.php?nid=92137", "Category": null, "Parent URL": null}