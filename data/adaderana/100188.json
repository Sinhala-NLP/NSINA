{"Source": "Adaderana", "Timestamp": "December 3, 2018 12:01 pm", "Headline": "මැතිවරණයක් ඉල්ලා ශ්‍රේෂ්ඨාධිකරණයට පෙත්සමක්", "News Content": "පවතින දේශපාලන අර්බුදය නිරාකරණය කිරීම සඳහා මහ මැතිවරණයක් පැවැත්වීමට අවසර දෙන්නැයි ඉල්ලමින් ශ්‍රේෂ්ඨාධිකරණය වෙත පෙත්සමක් බාර දී තිබේ. ලක්මව දියණියෝ කාන්තා සංවිධානය විසින් අදාළ පෙත්සම අගවිනිසුරුවරයා වෙත යොමු කිරීම සඳහා ශ්‍රේෂ්ඨාධිකරණයේ ලේඛකාධිකාරීවරයා වෙත අද(03) දහවල් බාරදුන් බව අද දෙරණ අධිකරණ වාර්තාකරු පවසයි. ඒ තුළින් පෙත්සම්කාර සංවිධානය කියා සිටියේ වර්තමානයේ රට තුළ නිර්මාණය වී ඇති අස්ථාවර භාවය හේතුවෙන් රට දිනෙන් දින අගාධයට යාමේ අනතුරක් මතුව ඇති බවයි. ජනතා පරමාධිපත්‍යය තහවුරු කෙරෙන මහ මැතිවරණයක් පැවැත්වීම තුළින් මෙම අස්ථාවරභාවය නිමාවකට පත් කළ හැකි බවද පෙත්සමෙන් පෙන්වා දී තිබේ. මෙම තත්ත්වය නිරාකරණය කිරීම සඳහා මහ මැතිවරණයක් පැවැත්වීමට අනුමැතිය දෙන මෙන් එම සංවිධානය ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=100188", "Category": null, "Parent URL": null}