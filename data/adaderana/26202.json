{"Source": "Adaderana", "Timestamp": "July 31, 2012 10:44 am", "Headline": "2012 අග්‍රගණයේ මෘදුකාංග තේරීමේ තරගාවලියට ICTA අනුග්‍රහය", "News Content": "පරිගණක මෘදුකාංග නිෂ්පාදන ක්ෂේත්‍රය දිරිගැන්වීම කාලීන වශයෙන් ඉතා වැදගත් වන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ ප්‍රධාන විධායක නිලධාරී රොෂාන් දේවපුර මහතා පවසයි. 2012 අග්‍රගණයේ මෘදුකාංග තේරීමේ තරගාවලිය පිළිබදව මාධ්‍ය දැනුවත් කිරීම සඳහා කොළඹ ගලධාරී හෝටලයේ පැවැති මාධ්‍ය හමුව අමතමින් දේවපුර මහතා මෙම අදහස් පළ කළේය. තොරතුරු තාක්‍ෂණ ක්ෂේත්‍රයේ උන්නතිය වෙනුවෙන් කරන අගනා ආයෝජනයක් වශයෙන් සලකා ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය මෙවර තරගාවලිය සඳහාද ජාතික අනුග්‍රහකත්වය ලබා දීමට පියවර ගත් බව දේවපුර මහතා මෙහිදී කියා සිටියේය. මෙම තරගාවලිය සඳහා අඛණ්ඩව තම නියෝජිතායතනය අනුග්‍රහකත්වය ලබාදෙන්නේ සිව් වන ‍වරට බව ද ‍දේවපුර මහතා මෙහිදී කීය. ඉ- රාජ්‍ය හා සේවා, මාධ්‍ය හා විනෝදාංශ ,අධ්‍යාපනය හා පුහුණුව, ආරක්‍ෂාව හා මුල්‍යය ඇතුළු විෂයන් 19 ක් යටතේ මෙම තරගාවලිය පැවැත්වේ. මෙරට තොරතුරු හා සන්නිවේදන තාක්‍ෂණ ක්ෂේත්‍රය සහ එහි නිපැයුම් ජාත්‍යන්තර වෙළදපොළ කරා ප්‍රවේශ කර වීමේ අරමුණින් www.biz2biz.lk වෙබ් අඩවිය අන්තර්ජාලයට එක්කිරීමද මෙහිදී සිදුවිය. http://www.nbqsasrilanka.org/ වෙබ් අඩවියට පිවිසීමෙන් හෝ 0112665261/2 දුරකතන අංකයට ඇමතීමෙන් මෙම තරගාවලිය පිළිබද වැඩිවිස්තර දැන ගත හැකිවේ. බ්‍රිතාන්‍ය පරිගණක සංසදයේ ශ්‍රී ලංකා ශාඛාව මගින් මෙම තරගය සංවිධානය කරනු ලබන අතර සම්මාන ප්‍රදානෝත්සවය ලබන ඔක්තෝම්බර් මස 19 දා කොළඹ ගලධාරී හෝටලයේදී පැවැත්වේ.", "URL": "https://sinhala.adaderana.lk/news.php?nid=26202", "Category": null, "Parent URL": null}