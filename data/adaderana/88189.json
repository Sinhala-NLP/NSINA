{"Source": "Adaderana", "Timestamp": "April 28, 2018 11:52 am", "Headline": "  දිල්ලි ඩෙයාර් ඩෙවිල්ස් කණ්ඩායමට ලකුණු 55ක ජයක් ", "News Content": "ඉන්දීය ප්‍රිමියර් ලීග් ක්‍රිකට් තරඟාවලියේ ඊයේ පැවැති තවත් තරඟයකින් ලකුණු 55ක ජයක් හිමිකර ගැනීමට දිල්ලි ඩෙයාර් ඩෙවිල්ස් කණ්ඩායම සමත් වුණි. කොල්කටා නයිට්රයිඩස් කණ්ඩායම සමඟ පැවැති මෙම තරඟයේ ප්‍රථමයෙන් පන්දුවට පහරදුන් දිල්ලි කණ්ඩායම නියමිත පන්දුවාර 20 අවසානයේ කඩුලු 04ක් බිදවැටී ලකුණූ 219ක් ලබා ගත්තේය. එහිදී දිල්ලි කණ්ඩායම වෙනුවෙන් එස්.එස් අයියර් පන්දු 40ක් තුළ 6 පහර 10ක් සමඟින් නොදැවී ලකුණූ 93ක් ලබා ගැනීමට සමත් වුණි. ජයග්‍රහී ඉලක්කය හඹා ගිය කොල්කටා කණ්ඩායමට පන්දුවාර 20 අවසානයේ කඩුලු 09ක් බිදවැටී ලබාගත හැකි වූයේ ලකුණූ 164ක් පමණි. කොල්කටා කණ්ඩායම වෙනුවෙන් වැඩිම ලකුණු ලාභීයා වූ ඇන්ඩෘ රසල් 6 පහර 04ක් සමඟින් ලකුණු 44ක් ලබා ගත්තේය.", "URL": "https://sinhala.adaderana.lk/news.php?nid=88189", "Category": null, "Parent URL": null}