{"Source": "Adaderana", "Timestamp": "December 17, 2018 09:09 am", "Headline": "ආපන ශාලාවක් තුළ ඇති වු ගින්නකින් 42කට තුවාල", "News Content": "උතුරුදිග ජපානයේ ආපන ශාලාවක දැවැන්ත පිපිරීමක් සිදුව තිබේ. ඉන් විශාල පිරිසක් තුවාල ලබා ඇති බව විදෙස් මාධ්‍ය වාර්තා කළේය. උතුරුදිග ජපානයේ සප්පරෝ (Sapporo)නගරයේ ආපන ශාලාවක දැවැන්ත පිපිරීමක් සහ ගින්නක් ඇති වී තිබේ. පිපිරීමෙන් 42දෙනෙකු පමණ තුවාල ලබා ඇති බවත් ඒ අතුරින් අයෙකුගේ තත්ත්වය බරපතළ බවත් එරට පොලීසිය පවසයි. ටොයොහිරා (Toyohira) දිස්ත්‍රික්කයේ අදාළ ආපන ශාලාව තුළ සිදු වූ පිපිරීමට හේතුව මෙතෙක් අනාවරණය වී නැහැ. කෙසේ වෙතත් ගෑස් කාන්දුවීමක් හේතුවෙන් එය සිදුවන්නට ඇති බවට විශ්වාස කරයි. පිපිරීම පිළිබඳව සහන සේවා දැනුවත් වී ඇත්තේ එරට වේලාවෙන් පස්වරු 8.30ට පමණ බව දැක්වෙයි. ඒ අනුව ඔවුන් ගිනි නිවන භටයින් රැසක් සහ ගිනි නිවීමේ රථ 20කට වැඩි සංඛ්‍යාවක් අදාළ ස්ථානය වෙත යොදවා ඇති බව විදෙස් මාධ්‍ය වාර්තා කළේය. මෙහෙයුම් ක්‍රියාත්මක වන අතරවාරයේ එහි තවත් පිපිරීම් සිදුවීමට ඉඩ ඇති බැවින් ප්‍රදේශය වසා දැමීමට පොලීසිය පියවර ගත්තේය. නගර මධ්‍යයේ සිට කිලෝමීටර් 3ක් ගිනිකොණදිගින් පිහිටි ප්‍රදේශයේ නිවෙස් වලට සහ භෝජන ශාලා වලටද මින් බලපෑම් එල්ල වී ඇති බව ජපාන මාධ්‍ය වාර්තා කරයි. මේ අතර තුවාල ලැබූ සංඛ්‍යාව තවදුරටත් ඉහළ යා හැකි බවට බලධාරීන් අනතුරු අඟවයි.", "URL": "https://sinhala.adaderana.lk/news.php?nid=100863", "Category": null, "Parent URL": null}