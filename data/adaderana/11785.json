{"Source": "Adaderana", "Timestamp": "October 28, 2010 11:07 am", "Headline": "යුද අපරාධ චෝදනා පිළිබඳ විමර්ශනය කළ යුතුයි-බ්‍රිතාන්‍ය අගමැති යළිත් කියයි", "News Content": "ශ්‍රී ලංකාවේ සිදුවීයයි කියනු ලබන යුද අපරාධ චෝදනා සම්බන්ධයෙන් නිදහස් විමර්ශනයක් සිදුවිය යුතු බව තමන් තාමත් විශ්වාස කරන බැවි බ්‍රිතාන්‍ය අගමැති ඩේවිඩ් කැමරන් මහතා යළිත් අවධාරණය කර තිබේ. බ්‍රිතාන්‍ය පාර්ලිමේන්තුවේදී විවාදයකට එක්වෙමින් පාර්ලිමේන්තු මන්ත්‍රීනි සියෝබ්හෙන් මක්ඩොනග් මහත්මිය විසින් විමසන ලද ප්‍රශ්නයකට පිළිතුරු දෙමින් බ්‍රිතාන්‍ය අග්‍රාමාත්‍යවරයා මේ බව සඳහන් කර ඇත. බ්‍රිතාන්‍ය තුළ ශ්‍රී ලංකාවේ ප්‍රතිරූපය ඉහළ නැංවීම සඳහා ශ්‍රී ලංකා රජයෙන් වසරකට ස්ටර්ලිං පවුම් මිලියන තුනක් පමණ මුදලක් ගෙවා පවත්වාගෙන යනු ලබන්නේ යයි කියනු ලබන\"බෙල් පොටින්ජර්\" නමැති මහජන සබඳතා ඒජන්සියට අති විශාල මුදල් සම්බාරයක් වියදම් කරමින් බ්‍රිතාන්‍ය තුළ කටයුතු කරන්නට ඉඩ ලබාදී තිබියදී ශ්‍රී ලංකාවට එරෙහි යුද අපරාධ චෝදනා වලට කුමක් සිදුවන්නේදැයි මන්ත්‍රීවරිය ප්‍රශ්න කර තිබේ. බ්‍රිතාන්‍ය පුවත්පත්,ටී.වී ආයතන,ආදිය හරහා\"බෙල් පොටින්ජර්\"මහජන සබඳතා ඒජන්සිය විසින් නොයෙකුත් දැන්වීම් හා වැඩසටහන් ආදිය තුළින් ශ්‍රී ලංකාවේ ප්‍රතිරූපය ඉහළ නැංවීමට කටයුතු කරනු ලැබූවද යුද අපරාධ චෝදනා සම්බන්ධයෙන් නිදහස් විමර්ශනයක් කළ යුතු බව තමන්ගේ හැඟීම බව කැමරන් විසින් පෙන්වා දී තිබේ. බ්‍රිතාන්‍ය අග්‍රාමාත්‍ය ඩේවිඩ් කැමරන් මහතාද ශ්‍රී ලංකාවේ ප්‍රතිරූපය බ්‍රිතාන්‍ය තුළ ඉහළ නැංවීම සඳහා කටයුතු කරන බව කියන බෙල් පොටින්ජර් ඒජන්සියේ හිටපු සාමාජිකයෙකු බැව් ද විදෙස් මාධ්‍ය උපුටා දක්වයි.", "URL": "https://sinhala.adaderana.lk/news.php?nid=11785", "Category": null, "Parent URL": null}