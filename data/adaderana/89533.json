{"Source": "Adaderana", "Timestamp": "May 21, 2018 05:04 pm", "Headline": " දියගල ප්‍රදේශයේ නාය යෑමක්-රථවාහන ගමනාගමනය සම්පුර්ණයෙන්ම ඇණ හිටී", "News Content": "හැටන් - කොළඹ ප්‍රධාන මාර්ගයේ ගිනිගත්හේන දියගල ප්‍රදේශයේ ප්‍රධාන මාර්ගයට පස් කන්දක් කඩා වැටීමෙන් එම මාර්ගයේ ගමනා ගමන කටයුතු අද (21) දහවල් 12 සිට සම්පුර්ණයෙන්ම ඇණ හිටි බව ගිනිගත්හේන පොලීසිය කියයි. එම ස්ථානය නාය යෑමේ අවධානම් ස්ථානයක් බව හඳුනා ගැනීමෙන් පසු මාර්ග සංවර්ධන අධිකාරිය මඟින් එම ස්ථානයේ නායයාම වැලැක්වීම සඳහා ප්‍රතිසංස්කරණ කටයුතු සිදු කරමින් තිබෙන ස්ථානයක මෙසේ පස් කන්දක් කඩා වැටී ඇත. ප්‍රධාන මාර්ගයට කඩා වැටී ඇති පස් සහ ගල් ඉවත් කිරීමේ කටයුතු එම ස්ථානයේ ප්‍රතිසංස්කරණ සිදු කරන අදාළ සමාගම සහ මාර්ග සංවර්ධන අධිකාරිය මඟින් සිදු කළත් තවදුරටත් කඳු මුදුනේ සිට ප්‍රධාන මාර්ගයට පස් සහ විශාල ගල් පර්වත කඩාගෙන ඒම නිසා එම මාර්ගයේ ගමනා ගමන කටයුතු යළි යථා තත්ත්වයට පත් කිරීම ප්‍රමාද වී ඇත. තව දුරටත් එම ප්‍රදේශයට ඇද හැලෙන වර්ෂාවත් සමඟ නායයාමේ අවධානම වැඩි නිසා හැටන් කොළඹ ,හැටන් මහනුවර , හැටන් ගිනිගත්හේන , හැටන් ලක්ෂපාන යන ප්‍රදේශවලට ගමන් ගන්නා වාහන විකල්ප මාර්ග ඔස්සේ ධාවනය කරන ලෙස ගිනිගත්හේන පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=89533", "Category": null, "Parent URL": null}