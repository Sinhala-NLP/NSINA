{"Source": "Adaderana", "Timestamp": "March 11, 2018 01:34 pm", "Headline": " ජනපති හා නරේන්ද්‍ර මෝදි අතර ද්වී පාර්ශවික සාකච්ඡා ඇරඹේ", "News Content": "ඉන්දියාවේ නිල සංචාරයක නිරත ජනාධිපති මෛත්‍රීපාල සිරිසේන මහතා ඉන්දීය අග්‍රාමාත්‍ය නරේන්ද්‍ර මෝදී මහතා හමුවී සාකච්ඡා පවත්වා තිබේ. නවදිල්ලි නුවර පැවත්වෙන සූර්ය බලශක්ති සමුළුවේ සමාරම්භක අවස්ථාවට එක්වීමෙන් අනතුරුව එරට රාෂ්ට්රුපතිභවන්හිදී මෙම හමුව පැවත්වුණු බව ජනාධිපති මාධ්‍ය අංශය සඳහන් කළේය. සූර්ය බලශක්ති සමුළුව සඳහා ශ්‍රී ලංකා ජනාධිපතිවරයාගේ සහභාගීත්වය මහත් ගෞරවයක් බව එහිදී සඳහන් කර ඇති ඉන්දීය අග්‍රාමාත්‍යවරයා ජාතික සූර්යබලශක්ති සමුළුවේ පණිවිඩය මුළු ලෝකයට රැගෙන යාම සදහා එක්ව කටයුතු කිරීමට සහය දක්වන ලෙස ජනාධිපතිවරයාගෙන් ඉල්ලීමක් කර තිබේ. ගෙවුණු වසර කිහිපය තුළ ශ්‍රී ලංකාව සහ ඉන්දියාව අතර සබදතා වඩවඩාත් ශක්තිමත් වූ බව සිහිපත් කරමින් ඉන්දීය අග්‍රාමාත්‍ය නරේන්ද්‍ර මෝදී මහතා සදහන් කර ඇත්තේ ඉදිරියේ දී එම සබඳතා ආර්ථික වශයෙන් ශක්තිමත් කිරීම වැදගත් බවයි.", "URL": "https://sinhala.adaderana.lk/news.php?nid=85490", "Category": null, "Parent URL": null}