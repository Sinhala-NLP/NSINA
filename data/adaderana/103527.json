{"Source": "Adaderana", "Timestamp": "February 1, 2019 03:20 pm", "Headline": "විගණකාධිපති වාර්තා නිර්දේශ ක්‍රියාත්මක නොකරන ඇමතිවරුන්ට දඬුවම් දිය යුතුයි", "News Content": "විගණකාධිපති වාර්තා නිර්දේශ ක්‍රියාත්මක නොකරන ඇමතිවරුන්ට එරෙහිව දඬුවම් පැනවිය හැකි නව නීති සම්මත කළ යුතු බව ජනාධිපති මෛත්‍රිපාල සිරිසේන මහතා පවසයි. රාජගිරියේ පිහිටි මුදල් කොමිෂන් සභාවේ නව ගොඩනැඟිල්ල විවෘත කිරීමේ අවස්ථාවට එක්වෙමින් ජනාධිපතිවරයා මේ බව සඳහන් කළා. පරිපාලන ව්‍යුහයේ චක්‍රලේඛන තුළත් නීති රීති තුළත් අඩුපාඩු රැසක් ඇති බව ද ජනාධිපතිවරයා මෙහිදී පෙන්වා දුන්නේය. පළාත් සභාවල වසරක් පුරා දෙන භාණ්ඩ සියල්ල මහ ඇමතිවරු හා ඇමතිවරු එකතු කර ගන්නා බවද පැවසු ජනාධිපතිවරයා, අවුරුදු 5 -6 ක දේවල් එකතු කරලා අවසානයේ මැතිවරණය හමුවේ ජනතාවට බෙදා හරින බව ද කියා සිටියේය. අද වන විට ඇතැම් අමාත්‍යවරු විගණකාධිපති වාර්තාව අනුගමනය කරනවා විනා එය කියවීමට හෝ ඉදිරිපත් නොවන බව ද කියා සිටියේය. එනිසා පාර්ලිමේන්තුවේ නීති රීති සෑදීමේ දී විගණකාධිපති වාර්තා බාර දීමේන් පසු අමාත්‍යවරුන් විසින් අනිවාර්යයෙන් ක්‍රියාත්මක කළ යුතුයි යනුවෙන් නිර්ණායකයක් පැනවිය යුතු බව ද ජනාධිපතිවරයා මෙහිදී සඳහන් කළේය. ක්‍රියාත්මක නොකරන ඇමතිවරුන්ට යම් දඩුවමක් ලබා දිය යුතු බව ද ජනාධිපතිවරයා මෙහිදී පැවසීය. මෙම අවස්ථාවට ආණ්ඩුක්‍රම ව්‍යවස්ථා සභාවේ සභාපති කථානායක කරූ ජයසූරිය මහතා ඇතුළු පක්ෂ විපක්ෂ නියෝජිතයින් රැසක් එක්ව සිටියා. ජාතික ධනය උපයා ගැනීම තුළ දූෂණය පිටු දැකිය යුතු වන අතර, ඒ වෙනුවෙන් ජනාධිපතිවරයා විශාල මෙහෙවරක් සිදු කර ඇති බව කරූ ජයසූරිය මහතා පැවසීය. අද වන විට රාජ්‍ය ආයතන විශාල වශයෙන් මහජන මුදල් විනාශ කරමින් සිටින බව ද පැවසු කරූ ජයසූරිය මහතා, මීට පෙර පෞද්ගලීකරණය ව්‍යවසනයක් ලෙස දැක්ක ද අද වන විට රජයට බරක් වෙන ආයතන පෞද්ගලීකරණයට යොමු වන බව ද කියා සිටියේය.", "URL": "https://sinhala.adaderana.lk/news.php?nid=103527", "Category": null, "Parent URL": null}