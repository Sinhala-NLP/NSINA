{"Source": "Adaderana", "Timestamp": "June 27, 2012 11:36 am", "Headline": " ඔබ පදවි ලබන දවස අප ඉවත්වන දවසයි-අද රෑ සබරගමුව විසුරුවන බවට ඉඟියක්", "News Content": "ඉදිරි පළාත් සභා මැතිවරණයෙන් පසුවද සබරගමුව පළාතේ මහ ඇමති ධූරය තමා විසින්ම හොබවන බව සබරගමුව මහඇමති මහීපාල හේරත් මහතා පවසයි. මැතිවරණ සැළවෙත්ම වඩාත් උද්දාමයට පත්විය යුත්තේ විපක්ෂය වුවත් අපේ රටේ අද දකින්නට ලැබෙන්නේ වෙනත් ආකාරයක් බවත්,ආණ්ඩු පක්ෂය නැවත නැවත මැතිවරණ වලට යද්දී විපක්ෂය මැතිවරණ එපෝ යැයි උසාවි පවා යන පසුබිමක් අද තිබෙන බවත් ප්‍රධාන අමාත්‍යවරයා කියා සිටියි. මහීපාල හේරත් මහතා මේ බව කියා සිටියේ අද(27) රත්නපුර සමුදි උත්සව ශාලාවේ පැවති ගුරු පත්වීම් ප්‍රදානය කිරීමේ උත්සව සභාවක් අමතමිනි. සබරගමුව පළාතේ දෙහිඕවිට, රත්නපුර,නිවිතිගල,ඇඹිලිපිටිය සහ බලංගොඩ යන කලාප වල ඉංග්‍රීසි ගුරු හිඟයට විසඳුමක් වශයෙන් බඳවා ගැනුණු නවක ඉංග්‍රීසි ගුරුවරු 137 දෙනෙකුට පත්වීම් ප්‍රදානය නිමිත්තෙන් මෙම උත්සවය සංවිධානය කර තිබිණි. මෙම පිරිස ගුරුවරුන් ලෙස පත්වීම් ලිපි ලද අද දවසේ තමන් තම තනතුරු අත් හල ලිපි බාරදුන් බවත්, කෙසේ වෙතත් ඉදිරියේ පවත්වන පළාත් සභා මැතිවරණයෙන් පසුවද සබරගමුව පළාතේ මහ ඇමති ධූරයට තමා නැවත වරක් තේරී පත්වීම නිසැක බවත් හේරත් මහතා එහිදී කියා සිටියේය. අද දවසේ ප්‍රජාතන්ත්‍රවාදය හා යහපාලනය ගැන කටමැත දොඩවන ඇතැම් දේශපාලනඥයින්ගේ පුරෝගාමීන් එදා කටයුතු කළ ආකාරය සිහිපත් කරන්න කැමති බවද ඔහු පෙන්වා දුන්නේය. මේ රටේ මැතිවරණ සිතියම අකුලා ලාම්පු කලගෙඩි සෙල්ලම හරහා ජනතාවගේ ඇස් වසා පාලනය දිගු කරගත් ඇතැම් නායකයින්ගේ බෑනාවරු පසුකාලීනව වසර දෙකකට අගමැති පුටුවට පත්ව කටයුතු කළ ආකාරය තවම අමතක නැති බවද ඔහු සඳහන් කළේය. මේ රටේ රාජ්‍යය සේවයට පිවිසීමට තිබුණු සියලු දොරවල් වසා දමා රනිල් වික්‍රමසිංහ මහතා අගමැති සිය පාලනය වරෙක ආරම්භ කළ බවද හේරත් මහතා සිහිපත් කළේය. ඒ අයුරින් සබරගමුව පළාතේ පමණක් තනතුරු රාජ්‍ය සේවයේ තනතුරු 4000 ට වැඩි සංඛ්‍යාවක් අහෝසි කළ බවත්, එවැනි පුද්ගලයෙකු දැන් මේ ජනතාව වෙනුවෙන් කිඹුල් කඳුළු හෙළන බවත් අමාත්‍යවරයා කියා සිටියේය. පදවියකට තානාන්තරයකට පත්වූවෙකු එම පදවියේ තනතුරේ ගෞරවය ආරක්ෂා කරන විදියට කටයුතු කළ යුතු බවත්,එය ගුරුවරුන් වන උදවියට මෙන්ම දේශපාලන පදවි තානාන්තර දරන්නන්ටත් අදාළ වන බවත් හෙතෙම එහිදී අවධාරණය කළේය. පළාතේ මහ ඇමති පුටුව යනුද සම්මානනීය තනතුරක් බවත්,එය මෙරට කැබිනට් අමාත්‍ය ධූරයකට සමාන බවත්, එම පදවියට පත්වන්නා පදවියට ගරුත්වයක් විය යුතු බවත් ඔහු පෙන්වා දුන්නේය. දේශපාලන අත්දැකීම් හා විවිධ තනතුරු හොබවා ලද පරිචය, දේශපාලන පෞරුෂය, ජනතාව තබන විශ්වාසය ආදී මේ සියල්ලේ එකතුව හරහා මිස ඕපපාතිකව මහ ඇමතිවරු බිහි නොවන බවද ඔහු අවධාරණය කළේය.", "URL": "https://sinhala.adaderana.lk/news.php?nid=25355", "Category": null, "Parent URL": null}