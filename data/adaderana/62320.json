{"Source": "Adaderana", "Timestamp": "July 22, 2016 02:57 pm", "Headline": "   කොරල්පර රකින්න නව වැඩපිළිවෙළක්", "News Content": "රටට වැදගත් කොරල්පර රැකගැනීම සඳහා ලබා දියයුතු සෑම සහයක්ම ලබා දෙන බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි. අගෝස්තු මස 17 දින ත්‍රිකුණාමලය මුහුදු තීරයෙන් ආරම්භ කරන කොරල්පර ආරක්ෂා කර ගැනීම සඳහා පොලිතින්, ප්ලාස්ටික් හා අපද්‍රව්‍ය ඉවත් කිරීමේ වැඩපිළිවෙළ පිළිබඳව දැනුවත් කිරීම සඳහා විසිතුරු මත්ස්‍ය අපනයන කරුවන්ගේ සංගමය විසින් සංවිධානය කරන ලද මාධ්‍ය හමුවේදී අමාත්‍යවරයා මෙසේ පැවසීය. ප්ලාස්ටික්,පොලිතින් මෙන්ම අපද්‍රව්‍ය මුහුදට එක්වී එම අපද්‍රව්‍ය කොරල් පර මත තැන්පත් වීමෙන් සමස්ත සාගර සම්පතට වන විනාශය පිළිබඳව ජනතාව දැනුවත් කර මෙම විනාශය වලක්වා ගැනීමට ඉදිරියේදී දැවැන්ත වැඩපිළිවෙළක් රාජ්‍ය හා පෞද්ගලික අංශයේ සහයෝගය මත ක්‍රියාත්මක කිරීමට විසිතුරු මත්ස්‍ය අපනයන කරුවන්ගේ සංගමය සැළසුම් කර ඇති බවද වාර්තා වෙයි. මෙම මාධ්‍ය හමුවේදී ධීවර හා ජලජ සම්පත් සංවර්ධන රාජ්‍ය අමාත්‍යවරයා මෙසේද කියා සිටියේය, “විසිතුරු මසුන් බෝවෙන්නේ කොරල‍්පර ආශ්‍රිතව. රටට විදේශ විනිමය උපාය දෙන මෙම විසිතුරු මත්ස්‍ය කර්මාන්තය ආරක්ෂකර ගැනීම අපගේ වගකීමක් වගේම යුතුකමක්. ඒ නිසා මෙම කොරල්පර ආරක්ෂාකර ගැනීම වෙනුවෙන් ලබන මස 17 දින ත්‍රිකුණාමලයෙන් දියත් කරන වැඩ සටහනට ශක්තියක් වීමටත්, ධෛර්යය ලබා දීම සදහාත් එම අවස්ථාවට මම අනිවාර්යයෙන්ම සහභාගී වීමට අදහස් කරගෙන සිටිනවා.” “එසේම කොරල්පර පවිත්‍ර කිරීමේ දෙවැනි අදියර හම්බන්තොට දිස්ත්‍රික්කයෙන් අරඹන ලෙස ඉල්ලා සිටින අතර රජයක් ලෙසත් ධීවර කර්මාන්තයට ආදරය කරන ඇමතිවරයෙක් ලෙසත් දිය හැකි සෑම සහයක් ලබා දීමටද මම නොපිරිහෙලා කැපවෙනවා. වාර්ෂිකව ඇමරිකානු ඩොලර් මිලියන 17 පමණ විදේශ විනිමයක් රටට ගෙන එන මෙම විසිතුරු මත්ස්‍ය අපනයන කර්මාන්තය ප්‍රවර්ධනය කිරීම සදහා ද දියහැකි සෑම සහයක් ම ලබා දීමට කටයුතු කරනවා .” යැයිද ධීවර හා ජලජ සම්පත් සංවර්ධන රාජ්‍ය අමාත්‍ය වරයා පැවසීය.", "URL": "https://sinhala.adaderana.lk/news.php?nid=62320", "Category": null, "Parent URL": null}