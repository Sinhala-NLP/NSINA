{"Source": "Adaderana", "Timestamp": "December 3, 2017 12:11 pm", "Headline": "කොකාවිල් ෂෙඩ් එකේ ඩීසල් වලට වතුර කලවම් වෙයි - ෂෙඩ් එකේ ලොක්කා එක්ක පාරිභෝගිකයෝ ගුටිබැට හුවමාරුවක", "News Content": "යාපනයේ කොකුවිල් ප්‍රදේශයේ ඉන්ධන පිරවුම් හලකින් නිකුත් කරණ ඩීසල් වලට වතුර කලවම් වී ඇති බවට අද ( 03) දා යාපනයේ කොකාවිල් පොලීසියට පැමිණිල්ලක් ලැබී තිබේ. පොලීසිය එහි ගොස් ඩීසල් සාම්පලයක් ලබාගෙන එම සාම්පලය නිසි ලෙස පරීක්ෂා කොට වාර්තාවක් ලබා ගන්නා තුරු ඩීසල් නිකුත් කිරීම තහනම් කොට ඇති බව අද දෙරණ වාර්තාකරු පැවසීය. යාපනයේ කොකාවිල් ප්‍රදේශයේ රියදුරන් පවසන්නේ මෙම ඉන්ධන පිරවුම් හලෙන් ලබාගත් ඩීසල් යොදා කුඹුරුවලට ගෙන ගිය ටැක්ටර් ක්‍රියා විරහිත වී කුඹුරු තුලම ඇති බවයි. ඩීසල් ලබාගෙන වාහන නතර වූ පිරිසක් අද උදෑසන මෙම ඉන්ධන පිරවුම් හල වෙත පැමිණ එහි කලමනාකාරවරයා හා සේවකයින් සමග ඇති කරගත් බහින් බස් වීමක් ගුටිබැට හුවමාරුවක් දක්වා වර්ධනය වී තිබේ. පසුව පිරිසක් මැදිහත් වී එය සමථයකට පත් කිරීමෙන් පසුව එම පාරිභෝගිකයින් පිරිස පොලීසියට ගොස් පැමිණිලි කොට ඇති බව වාර්තා වේ. ඉන්ධන පිරවුම් හලේ කලමනාකාරවරයා පොලීසියට පවසා ඇත්තේ පසුගිය දිනවල ඇද හැළුණු වර්ෂාව නිසා ඉන්ධන ටැංකි තුලට ජලය යන්නට ඇති බවයි.", "URL": "https://sinhala.adaderana.lk/news.php?nid=80958", "Category": null, "Parent URL": null}