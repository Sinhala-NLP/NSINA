{"Source": "Adaderana", "Timestamp": "June 2, 2018 11:12 am", "Headline": "බස් රථයක් සහ ටිපර් රථයක් ගැටීමෙන් හතරකට තුවාලයි", "News Content": "ආරච්චිකට්ටුව ප්‍රදේශයේදී බස් රථයක් හා ටිපර් රථයක් එකිනෙක ගැටීමෙන් සිදුවූ අනතුරකින් පුද්ගලයින් සිව් දෙනෙකු තුවාල ලබා තිබේ. පොලීසිය පැවසුවේ බස් රථ රියදුරුගේ අපරික්ෂාකාරී රිය ධාවනය හේතුවෙන් මෙම අනතුර සිදුව ඇති බවයි. ආරච්චිකට්ටුව ප්‍රාදේශීය සභාව ඉදිරිපිටදී ඊයේ(01) පස්වරුවේ මෙම අනතුර සිදුව ඇති බව අද දෙරණ වාර්තාකරු සඳහන් කළේය. අප වාර්තාකරු සඳහන් කළේ වව්නියාවේ සිට කොළඹ දක්වා ගමන් කරමින් තිබූ පුද්ගලික බස් රථයක් සහ පුත්තලමේ සිට කොළඹ බලා ගමන් කරමින් තිබූ තවත් බස් රථයක් එකිනෙක ඉස්සරකර ධාවනය කරමින් සිටියදී එක් බස් රථයක් ඉදිරියෙන් පැමිණි ටිපර් රථයක ගැටී ඇති බවයි. අනතුරින් පුද්ගලයින් සිව්දෙනෙකු තුවාල ලබා හලාවත මහා රෝහලට ඇතුළත් කර ඇති අතර අනතුරට පත් වව්නියාවේ සිට කොළඹ දක්වා ගමන් කළ බස් රථයේ රියදුරු ආරච්චිකට්ටුව පොලීසිය විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=90211", "Category": null, "Parent URL": null}