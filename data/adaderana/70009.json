{"Source": "Adaderana", "Timestamp": "February 23, 2017 02:51 pm", "Headline": "කීත් නොයාර්ට පහරදුන් සැකකරුවන් හඳුනාගැනීමේ පෙරට්ටුව 3දා", "News Content": "මාධ්‍යවේදී කීත් නොයාර් පැහැරගෙන ගොස් පහරදීමේ සිද්ධිය සම්බන්ධයෙන් අත්අඩංගුවට ගෙන සිටින සැකකරුවන් ලබන 03 දා හඳුනාගැනීමේ පෙරට්ටුවකට ඉදිරිපත් කිරීමට ගල්කිස්ස මහේස්ත්‍රාත් අධිකරණය නියෝග කර තිබේ.ගල්කිස්ස අතිරේක මහේස්ත්‍රාත් ලෝචනා අබේවික්‍රම වීරසිංහ මහත්මිය එම නියෝගය ලබාදී ඇති බව සඳහන්ය. හඳුනාගැනීමේ පෙරට්ටුව පැවැත්වෙන මාර්තු මස 03 දින මාධ්‍යවේදී කීත් නොයාර්ගේ පැමිණීම අනිවාර්ය බවද නැවත හඳුනාගැනීමේ පෙරට්ටුවක් නොපවත්වන බවද මහේස්ත්‍රාත්වරිය දැනුම් දුන් බව අද දෙරණ වාර්තාකරු පැවසුවේය.සිද්ධියට අදාළව අපරාධ පරීක්ෂණ දෙපාර්තමේන්තුව අත්අඩංගුවට ගෙන සිටින හමුදා සාමාජිකයින් තිදෙනෙකු අද (23) අධිකරණය හමුවට ඉදිරිපත් කර තිබේ.එහිදී ඔවුන් තිදෙනා ලබන 03 වනදා දක්වා රක්ෂිත බන්ධනාගාර ගත කිරීමට ගල්කිස්ස අතිරේක මහේස්ත්‍රාත් ලෝචනා අබේවික්‍රම වීරසිංහ මහත්මිය නියෝග කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=70009", "Category": null, "Parent URL": null}