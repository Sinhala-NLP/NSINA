{"Source": "Adaderana", "Timestamp": "May 13, 2018 08:26 am", "Headline": "නව අමාත්‍යංශ සඳහා රාජකාරී හා කාර්යයන් ඇතුළත් ගැසට් පත්‍රය ප්‍රකාශයට පත් කරයි", "News Content": "කැබිනට් මණ්ඩල සංශෝධනයට අදාළව නව අමාත්‍යංශ සඳහා විද්‍යාත්මක පදනම මත විෂය පථයන් ගැසට් කර තිබේ. අදාළ ගැසට් නිවේදනයෙන් අධ්‍යාපන අමාත්‍යංශය යටතේ පැවති ආයතන රැසක් උසස් අධ්‍යාපන හා සංස්කෘතික කටයුතු අමාත්‍යංශයට පවරා තිබීම විශේෂත්වයකි. ඉකුත් මැයි පළමුවනදා සිදු කළ අමාත්‍ය මණ්ඩල සංශෝධනයට අදාළව විද්‍යාත්මක පදනමින් විෂය පථ සංශෝධනය කළ ගැසට් පත්‍රය අද උදෑසන නිකුත් කෙරිණි. එම ගැසට් නිවේදනයට අනුව ජාතික ප්‍රතිපත්ති හා ආර්ථික කටයුතු අමාත්‍යංශය යටතේ පැවති ණය තොරතුරු කාර්යාංශය ඉන් ඉවත් කර ඇති අතර එය මුදල් හා ජනමාධ්‍ය අමාත්‍යංශයට යටතට පවරා තිබේ. කළමනාකරණ හා විගණන දෙපාර්තමේන්තුව පවරා ඇත්තේ ද මුදල් අමාත්‍යංශයට යටතටයි. සේවා නියුක්තිකයින්ගේ භාරකාර අරමුදල මෙවර කම්කරු හා වෘත්තීය සමිති සබඳතා අමාත්‍යංශය යටතට පවරා තිබීම විශේෂත්වයකි. රාජ්‍ය ව්‍යවසාය හා මහනුවර සංවර්ධන අමාත්‍යංශයට ලිට්රෝ ගෑස් ලංකා ලිමිටඩ් ආයතනයට අමතරව ලිට්රෝ ගෑස් ටර්මිනල් ලංකා පුද්ගලික සමාගම ද නව ගැසට් නිවේදනයෙන් එක් කර තිබිණි. අමාත්‍යංශ කිහිපයක් යටතේ පැවති සීනි කර්මාන්තයට අදාළ රජයේ ප්‍රධාන සමාගම් සියල්ල ද රාජ්‍ය ව්‍යවසාය හා මහනුවර සංවර්ධන අමාත්‍යංශයට පවරා තිබීම විශේෂත්වයකි. ඒ අනුව සීමාසහිත හිඟුරාන සීනි කර්මාන්ත සමාගම,සීමාසහිත ලංකා සීනි පුද්ගලික සමාගම,කන්තලේ සීනි සමාගම හා උක් පර්යේෂණ ආයතනය ද එම අමාත්‍යංශයට පවරා තිබේ. රජයේ මුද්‍රණ දෙපාර්තමේන්තුව පවරා ඇත්තේ අභ්‍යන්තර කටයුතු හා වයඹ සංවර්ධන අමාත්‍යංශය යටතටයි. වී අලෙවි මණ්ඩලය හා හදබිම අධිකාරිය කෘෂිකර්ම අමාත්‍යංශයට යටතට පත් කර තිබේ. රාජ්‍ය මුද්‍රණ නීතිගත සංස්ථාව පවරා ඇත්තේ අධ්‍යාපන අමාත්‍යංශය යටතටයි. අධ්‍යාපන අමාත්‍යංශය යටතේ තිබූ තවත් ආයතන රැසක් උසස් අධ්‍යාපන හා සංස්කෘතික කටයුතු අමාත්‍යංශයට යටතට පත් කර තිබීම විශේෂත්වයකි. ඒ අනුව පුරාවිද්‍යා දෙපාර්තමේන්තුව,මධ්‍යම සංස්කෘතික අරමුදල,ටවර් හෝල් රඟහල පදනම,ප්‍රසිද්ධ රැඟුම්පාලක මණ්ඩලය,ජාතික ප්‍රාසංගික කලා මධ්‍යස්ථානය,ජාතික කලා මණ්ඩලය,ග්‍රාමෝදය ජනකලා කේන්ද්‍රය,අපේ ගම,ජාතික ලේඛනාරක්ෂක දෙපාර්තමේන්තුව උසස් අධ්‍යාපන හා සංස්කෘතික කටයුතු අමාත්‍යංශයට පවරා තිබේ. ජාතික චිත්‍රපටි සංස්ථාව ද එම අමාත්‍යංශයට පවරා තිබීම විශේෂත්වයකි. මහපොළ භාරකාර අරමුදල ද උසස් අධ්‍යාපන අමාත්‍යංශයට පවරා ඇති අතර එම අරමුදල මෙතෙක් පැවතියේ සංවර්ධන උපායමාර්ග හා ජාත්‍යන්තර වෙළඳ කටයුතු අමාත්‍යංශය යටතේයි. නිපුණතා සංවර්ධන හා වෘත්තීය පුහුණු අමාත්‍යංශ්‍ය යටතේ පැවති ශ්‍රී ලංකා උසස් තාක්ෂණ අධ්‍යාපන ආයතනය ද උසස් අධ්‍යාපන හා සංස්කෘතික කටයුතු අමාත්‍යංශයට එක් කර තිබේ.", "URL": "https://sinhala.adaderana.lk/news.php?nid=89007", "Category": null, "Parent URL": null}