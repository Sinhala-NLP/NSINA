{"Source": "Adaderana", "Timestamp": "August 31, 2011 05:38 pm", "Headline": "හදිසි නීතිය ඉවත් කිරීම සුදුසු නෑ", "News Content": "බටහිර බලවේග ශ්‍රී ලංකාවට එරෙහිව ක්‍රියාත්මක කරන වැඩපිළිවෙළ හමුවේ හදිසි නීතිය ඉවත් කිරීම නුසුදුසු ක්‍රියාවක් බව ජාතික සංවිධාන එකමුතුව පවසයි. පූජ්‍ය ඇල්ලේ ගුණවංශ හිමියන් සහ ආචාර්ය ගුණදාස අමරසේකර මහතාගේ අත්සනින් යුතුව\"ජාතික සංවිධාන එකමුතුව\"නමැති සංවිධානය විසින් නිකුත් කර ඇති නිවේදනයක මේ බව සඳහන් වේ. බටහිර බලවේග විසින් ශ්‍රී ලංකාවට එරෙහිව ලිබියානු න්‍යාය පත්‍රය ක්‍රියාත්මක කිරීමට උත්සාහ කරන බවට ඔවුන් අනතුරු අඟවයි. මීට පෙර සුඩානයට එරෙහිව ක්‍රියාත්මක කළ න්‍යාය පත්‍රය ශ්‍රී ලංකාවට එරෙහිව යොදාගැනීමටද එම බලවේග උත්සාහ කළ බව ජාතික සංවිධාන එකමුතුව එමගින් පෙන්වාදෙයි. බලය බෙදීමේ යෝජනා හරහා රට යළි අස්ථාවර කිරීමටත් ඉන් අනතුරුව ඇතිවන තත්ත්වයන් පාලනය කිරීමට හමුදාමය මැදිහත්වීම් සිදුකිරීමටත් බටහිර බලවේග උත්සාහ කරන බව එම සංවිධානය සඳහන් කරයි. හදිසි නීතිය ඉවත් කිරීමෙන් පසු ත්‍රස්තවාදය වැළැක්වීමේ පනත අහෝසි කරන‍ ලෙසට ඇතැම් බලවේග ඉල්ලා සිටින බව ජාතික සංවිධාන එකමුතුව වැඩිදුරටත් කියා සිටියි.", "URL": "https://sinhala.adaderana.lk/news.php?nid=18434", "Category": null, "Parent URL": null}