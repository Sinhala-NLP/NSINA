{"Source": "Adaderana", "Timestamp": "February 8, 2019 10:09 pm", "Headline": "සාලියවැව දැරිය ඝාතනය කිරීමේ සිද්ධියේ මවගෙන් ප්‍රධාන මහේස්ත්‍රාත්ට විශේෂ ප්‍රකාශයක්", "News Content": "සාලියවැව සිව් හැවිරිදි දැරියක් ඝාතනය කිරීමේ සිද්ධියේ සැකකාර මව අද(08) දින පුත්තලම ප්‍රධාන මහේස්ත්‍රාත් අරුණ ඉන්ද්‍රජීත් බුද්ධදාස මහතා ඉදිරියේදී විශේෂ ප්‍රකාශයක් ලබා දීම සිදුවිය. මෙසේ විශේෂ ප්‍රකාශයක් ලබා දීම සිදුවූයේ සාලියවැව නිළබැම්ම ඔළුමඩු ගම්මානයේ සිය සිව් හැවිරිදි දියණිය පහර දී මරා දැමූ බවට පාපොච්චාරණයක නිරතව සාලියවැව පොලීසිය මඟින් අත්අඩංගුවට පත්ව පුත්තලම අධිකරණයට ඉදිරිපත් කිරීමෙන් පසු බන්ධනාගාර ගත කල 21 හැවිරිදි හිටිහාමි මුදියන්සේගේ නයනා කුමාරි නැමති කාන්තාවකි. අදාල සිද්ධිය සම්බන්ධයෙන් බන්ධනාගාර ගත කර සිටි මෙම කාන්තාව අද දින බන්ධනාගාරයේ සිට නැවත පුත්තලම අධිකරණයට ඉදිරිපත් කර තිබුනේ අදාල නඩුවට සැකකාරිය ඉදිරිපත් කරමිනි. උදේ කාලයේ අදාල නඩුව කැඳවු පුත්තලම ප්‍රධාන මහේස්ත්‍රාත් ඉන්ද්‍රජීත් බුද්ධදාස මහතා හමුවේ මෙම සැකකාර මව ප්‍රකාශ කර තිබුනේ අදාල සිද්ධිය සම්බන්ධව තමාට විශේෂ ප්‍රකාශයක් කිරීමට අවශ්‍ය බවය. එය මහේස්ත්‍රාත් හමුවේ පමණක් ලබා දීමට මෙම කාන්තාව ඉල්ලා තිබුනි. ඒ අනුව අදාල ප්‍රකාශය පුත්තලම අධිකරණයේ සියලු නඩු කටයුතු අවසන් වූ විගස ප්‍රධාන මහේස්ත්‍රාත්වරයාගේ නිල කාමරයේදී සිදුව තිබේ. ඒ සඳහා ප්‍රධාන මහේස්ත්‍රාත්වරයා සහ ඔහුගේ යතුරු ලියන ලිපිකාරිය පමනක් එක්ව තිබුනි. එය සවස 3.05 ට ආරම්භ වු අතර එය සවස 4.20 ට අවසන් වී තිබේ. එම ප්‍රකාශය ලබා ගැනීමෙන් පසුව නැවත බන්ධනාගාර නිලධාරීන් භාරයට පත් කල ප්‍රධාන මහේස්ත්‍රාත්වරයා නැවත මෙම නඩුව පෙබරවාරි 12 දිනට කල් තැබීම සිදුවිය.", "URL": "https://sinhala.adaderana.lk/news.php?nid=103945", "Category": null, "Parent URL": null}