{"Source": "Adaderana", "Timestamp": "May 11, 2013 11:23 am", "Headline": "ඇතැම් වැඩිහිටියන්ට ලිංගිකත්වය ගැන අවබෝධයක් නෑ", "News Content": "ලිංගිකත්වය සම්බන්ධයෙන් ඇතැම් වැඩිහිටියන්ට නිවැරදි විද්‍යාත්මක අවබෝධයක් නොමැති බව ශ්‍රී ජයවර්ධනපුර විශ්ව විද්‍යාල‍යේ මනෝ විද්‍යාව පිළිබඳ මහාචාර්ය ඥානදාස පෙරේරා මහතා පවසයි. මේ නිසා ඔවුන්ද විකෘති මාර්ගවලින් ලිංගික තෘප්තිය සොයාගෙන යන බව ඔහු පෙන්වාදෙයි. වැඩිහිටියන් විසින් සිය ලිංගික ක්‍රියාකාරකම් සඳහා දරුවන් පොළඹවා ගැනීමේ සිද්ධීන් දැන් දැන් වැඩි වශයෙන් අසන්නට ලැබෙන කරුණක් බවට පත්ව ඇත. මෙම කාරණයේදී දරුවන්ට පවා ලිංගික අපයෝජනය සම්බන්ධයෙන් යම් කිසි ප්‍රමාණාත්මක දැනුමක් පාසල් මට්ටමින් වුවද ලබාදීමට වැඩපිළිවෙළක් සැකසිය යුතු බව මහාචාර්ය ඥානදාස පෙරේරා මහතා කියයි. ඒ අනුව නාට්‍ය, කලා නිර්මාණ වැනි වැඩසටහන් මගින් ඔවුන්ට විධිමත් අවබෝධයක් ලබාදිය හැකි නම් යම් ප්‍රමාණයකට හෝ ළමුන්ට ඉන් ගැලවිය හැකි බව ඒ මහතා පෙන්වාදෙයි.", "URL": "https://sinhala.adaderana.lk/news.php?nid=33992", "Category": null, "Parent URL": null}