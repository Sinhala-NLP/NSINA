{"Source": "Adaderana", "Timestamp": "November 26, 2010 03:31 pm", "Headline": "ජනපති, අයවැය විවාදයට රජයේ මැති ඇමති පැමිණීම ගැන විමසයි", "News Content": "අයවැය විවාදය පැවැත්වෙන කාල සීමාව තුළ රජයේ මැති ඇමතිවරුන් පාර්ලිමේන්තුවට පැමිණීම පිළිබඳව මහින්ද රාජපක්ෂ මහතා විසින් පාර්ලිමේන්තුවෙන් විමසීමක් කර තිබේ. මේ දිනවල අයවැය විවාදය පැවැත්වෙන අතර ඒ සඳහා මැති ඇමතිවරුන් සහ ආණ්ඩු පක්ෂයේ මැති ඇමතිවරුන් වැඩිදෙනෙකු සභා ගැබෙහි නොසිටින බවට ලැබී ඇති තොරතුරු නිසා ජනාධිපතිවරයා මෙම පියවර ගෙන ඇති බව පාර්ලිමේන්තු ආරංචි මාර්ග සඳහන් කරයි. ආණ්ඩුවේ මැති ඇමතිවරුන් පාර්ලිමේන්තුවේ සිටීම අනිවාර්යය බවට අයවැය විවාදයට පෙර දැනුම් දී තිබුණ ද ඔවුන් පාර්ලිමේන්තුවට නොපැමිණීම ගැන ජනාධිපතිවරයා සිය විශේෂ අවධානය යොමුකර ඇති බව ද ඉහත ආරංචි මාර්ග පෙන්වාදෙයි. විපක්ෂය දුර්වල වුවත්, ආණ්ඩු පක්ෂයේ කාර්යක්ෂමබව කිසිවිටෙක අවමකරගත යුතු නැතැයි ද ජනාධිපතිවරයා අවධාරණය කර තිබේ.", "URL": "https://sinhala.adaderana.lk/news.php?nid=12420", "Category": null, "Parent URL": null}