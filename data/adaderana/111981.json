{"Source": "Adaderana", "Timestamp": "June 14, 2019 05:33 pm", "Headline": "ආවා කල්ලියට රාඝවන්ගෙන් ඇරයුමක්", "News Content": "කිසිදු ආරක්‍ෂකයෙකු නොමැතිව පැමිණ, ආවා කල්ලිය සමඟ ඕනෑම අවස්ථාවක සාකච්ඡා කිරීමට සූදානම් බව උතුරු පළාත් ආණ්ඩුකාර ආචාර්ය සුරේන් රාඝවන් මහතා අවධාරණය කරයි. ඒ, එම කල්ලියේ බවට සැක කෙරෙන පිරිසක් කොකුවිල් දුම්රිය ස්ථානාධිපතිවරයාට පහරදීමේ සිදුවීමට ප‍්‍රතිචාර දක්වමින්ය. උතුරු පළාත කේන්ද්‍ර කර ගනිමින් අවිගත් ප‍්‍රචණ්ඩත්වය සහ විවිධ සමාජ විරෝධී ක‍්‍රියා දියත් කරන මෙම කණ්ඩායමේ, ප‍්‍රශ්න සහ ගැටළු ප‍්‍රජාතන්ත‍්‍රවාදීව සාකච්ඡා කිරීමට, උතුරු පළාත් ආණ්ඩුකාරතුමා සුදානමින් සිටියි. ඒ, රටේ කුමන හෝ ස්ථානයක, කුමන හෝ ජන කණ්ඩායමකට විරුද්ධව ක‍්‍රියාත්මක කෙරෙන ප‍්‍රජාතන්ත‍්‍ර විරෝධී ක‍්‍රියාවලට ඉඩක් ලබා නොදෙන බව අවධාරණය කරමිනි. ඕනෑම ගැටළුවක් විසඳා ගැනීමට ඇති හොඳම මාර්ගය ප‍්‍රජාතන්ත‍්‍රවාදීව සාකච්ඡාවට එළැඹීම බවත්, ප‍්‍රජාතන්ත‍්‍රවාදය තහවුරු කිරීම වෙනුවෙන් තමන් ඕනෑම වෙලාවක පෙනී සිටින බවත්, ආචාර්ය සුරේන් රාඝවන් මහතා පෙන්වා දෙයි. ආණ්ඩුකාරතුමා අවධාරණය කර සිටින්නේ, ආවා නමින් ක‍්‍රියාත්මක මෙම කල්ලිය උතුරේ ජන ජීවිතය ව්‍යාකූල කිරීමට උත්සාහ දරන්නේ කුමන හේතුවක් මතද යන්න සහ ඔවුන්ගේ අවශ්‍යතා මොනවාද යන්න පිළිබඳවත් සෘජුව ඔවුන් මුණ ගැසී සාකච්ඡා කිරීමට සූදානම් බවයි. ඒ සඳහා එම කල්ලියට විවෘත ආරාධනාවක් කරන බවත්, ඔවුන් පවසන ඕනෑම ස්ථානයකට, ඕනෑම වෙලාවක කිසිදු ආරක්‍ෂක නිලධාරියෙකු නොමැතිව පැමිණීමට සූදානම් බවත් උතුරු පළාත් ආණ්ඩුකාර ආචාර්ය සුරේන් රාඝවන් මහතා අවධාරණය කරයි.", "URL": "https://sinhala.adaderana.lk/news.php?nid=111981", "Category": null, "Parent URL": null}