{"Source": "Adaderana", "Timestamp": "September 18, 2016 09:30 am", "Headline": " පැරා ඔලිම්පික් උළෙල අදින් අවසන්", "News Content": "දින 10ක් පුරා බ්‍රසීලයේ රියෝද ජනෙයිරෝ නුවර පැවති පැරා ඔලිම්පික් තරගාවලිය අදින් අවසන් වෙයි. විවිධ මට්ටමේ ආබාධිත තරගකරුවන්ගේ සහභාගීත්වයෙන් තරගාවලිය පැවැත්වුණි. එහිදී ශ්‍රී ලංකාව වෙනුවෙන් දිනේෂ් හේරත් හෙල්ල විසිකිරීමේ තරග ඉසව්වෙන් ශ්‍රී ලංකාවට ලෝකඩ පදක්කමක් දිනා දීමට සමත් වුණි.මීට අමතරව ශ්‍රී ලංකා ක්‍රීඩකයින් කිහිපදෙනෙකු අවසන් තරග වට සඳහා සුදුසුකම් ලැබීය.ඊයේ(17) පැවති පිරිමි දුරපැනීමේ අවසන් මහා තරගයෙන් අනිල් ප්‍රසන්න ජයලත්, සිය පුද්ගලික හොඳම දක්ෂතාව වාර්තා කරමින් පස්වන ස්ථානයට පත් වුණි. මේ අතර ශ්‍රී ලංකා ක්‍රීඩකයින් ලබන බදාදා පස්වරුවේ දිවයිනට පැමිණීමට නියමිත අතර ඔවුන් පිළිගැනීම සඳහා ක්‍රීඩා අමාත්‍යාංශය මගින් වැඩසටහනක් ද සැලසුම් කර තිබේ. අවසන් දිනය වන විට පදක්කම් සටහනේ පෙරමුණ ගෙන සිටින චීනය රන් පදක්කම් 98ක් සමගින් සමස්ත පදක්කම් 222ක් ලබා සිටියි. මහා බ්‍රිතාන්‍ය රන් පදක්කම් 60ක් සමග පදක්කම් 132ක්, යුක්‍රේනය රන් පදක්කම් 38ක් සමගින් පදක්කම් 107ක් සහ අමෙරිකාව රන් පදක්කම් 36ක් සමගින් පදක්කම් 106ක් ලබා සිටියි. ශ්‍රී ලංකාවට හිමිව ඇත්තේ 75 වන ස්ථානය යි.", "URL": "https://sinhala.adaderana.lk/news.php?nid=64195", "Category": null, "Parent URL": null}