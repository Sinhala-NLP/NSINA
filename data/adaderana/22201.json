{"Source": "Adaderana", "Timestamp": "February 18, 2012 08:19 am", "Headline": "ඇන්ටනිගේ අවසන් කටයුතු අතරේ කලබල බෑ", "News Content": "ධීවර උද්ඝෝෂණයක් අතරතුරදී වෙඩි ප්‍රහාරයකින් මියගිය ඇන්ටනි ප්‍රනාන්දු මහතාගේ දේහය පිළිබඳ අවසන් කටයුතු සිදුවන අවස්ථාවේ කිසිදු ප්‍රචණ්ඩ ක්‍රියාවක් සිදු නොවිය යුතු බවට අධිකරණය නියෝග කර තිබේ. හලාවත වැඩබලන මහේස්ත්‍රාත් නිශ්ශංක නානායක්කාර මහතා මියගිය ඇන්ටනි ප්‍රනාන්දු මහතාගේ ඥාතීන්‍ වෙත මෙම නියෝගය කර ඇති බව සඳහන්ය. හලාවත පොලිසිය විසින් කරන ලද ඉල්ලීමක් සලකා බැලීමෙන් අනතුරුව වැඩබලන මහේස්ත්‍රාත්වරයා මෙම නියෝගය ලබා දී ඇත. අවමංගල්‍ය උත්සවය පැවැත්වෙන අතරතුර ජනතාව කුපිත වන ආකාරයේ කිසියම් සිද්ධියක් ඇතිවීමට ඉඩ ඇති බැවින් හලාවත පොලිසිය විසින් අදාළ ඉල්ලීම කර ඇති බව සඳහන්ය. දේහය දැනට තැන්පත් කර ඇති නිවසේ සිට ආගමික වතාවත් සඳහා හලාවත වැල්ල ශාන්ත සෙබස්තියන් මුනිඳුන්ගේ දේවස්ථානය කරා කෙටිම මාර්ගයෙන් රැගෙන යන ලෙස හලාවත වැඩබලන මහෙස්ත්‍රාත් නිශ්ශංක නානායක්කාර මහතා මියගිය ඇන්ටනි ප්‍රනාන්දු මහතාගේ ඥාතීන් වෙත තවදුරටත් නියෝග කර තිබේ. ආගමික වතාවත්වලින් අනතුරුව අවසන් කටයුතු සිදුකෙරෙන කල්ලුක්කුලිය රෝමානු කතෝලික දේවස්ථානය කරා දේහය කෙටිම මාර්ගයෙන් රැගෙන යන ලෙස ද අධිකරණය නියෝග කර ඇත. ඇන්ටනි ප්‍රනාන්දු මහතාගේ ළඟම ඥාතීන් පස්දෙනෙකු නම් කරමින් වැඩබලන මහේස්ත්‍රාත්වරයා අදාළ නියෝගය කර ඇති බව සඳහන්ය.", "URL": "https://sinhala.adaderana.lk/news.php?nid=22201", "Category": null, "Parent URL": null}