{"Source": "Adaderana", "Timestamp": "November 8, 2017 12:43 pm", "Headline": "  තෙල් අර්බුදය ගැනත් විශේෂ සාකච්ඡාවක්", "News Content": "පවතින පෙට්‍රල් අර්බුදය සම්බන්ධයෙන් විශේෂ සාකච්ඡාවක් අද(08) පෙරවරුවේ පවත්වා තිබේ. ඛණිජ තෙල් සම්පත් සංවර්ධන අමාත්‍ය අර්ජුන රණතුංග මහතාගේ ප්‍රධානත්වයෙන් මෙම සාකච්ඡාව පවත්වා ඇති බව වාර්තා වෙයි. මේ අතර ඉන්ධන රැගත් නෞකාව අද මධ්‍යම රාත්‍රිය වන විට මෙරටට ළඟාවනු ඇති බව වාර්තා වෙයි. එය මෙරටට ලඟා වූ පසු ඉන්ධන ගොඩබෑම සඳහා අවශ්‍ය කටයුතු මේ වන විටත් සැළසුම් කර ඇති බව ලංකා ඛණිජ තෙල් සංස්ථාවේ ශ්‍රී ලංකා නිදහස් සේවක සංගමයේ සභාපති බන්දුල සමන් කුමාර මහතා සඳහන් කළේය. කෙසේවෙතත් පෙට්‍රල් හිඟය හේතුවෙන් අද දිනයෙත් දිවයිනේ බෙහෝ ප්‍රදේශවල ජනතාව දැඩි පීඩාවට ලක්ව සිටියි. ඉන්ධන පිරවුම්හල්වල අද උදෑසන සිටින දිගු පෝළිම් දක්නට ලැබෙන බව අද දෙරණ වාර්තාකරුවන් සඳහන් කළේය. පෙට්‍රල් අර්බුදය හේතුවෙන් වැඩිම බලපෑම් එල්ල වී ඇත්තේ ත්‍රීරෝද රථ හිමියන්ට බව සමස්ත ලංකා ත්‍රී රෝද රථ රියදුරන්ගේ වෘත්තීය සමිති සභාපති ලලිත් ධර්මසේකර මහතා සඳහන් කළේය. මේ අතර පවතින පෙට්‍රල් හිඟයත් සමඟ විවිධ ජාවාරම්කරුවන් පෙට්‍රල් වැඩි මිලට අලෙවි කිරීමට උත්සහ කරන බව වාර්තා වෙයි. එවන් පුද්ගලයින්ට එරෙහිව දැඩිව නීතිය ක්‍රියාත්මක කරන බව ඛණිජ තෙල් නියෝජ්‍ය අමාත්‍ය අනෝමා ගමගේ මහත්මිය සඳහන් කළේය.", "URL": "https://sinhala.adaderana.lk/news.php?nid=79653", "Category": null, "Parent URL": null}