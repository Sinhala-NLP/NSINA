{"Source": "Adaderana", "Timestamp": "October 29, 2012 11:58 am", "Headline": "  ලැබුණු ඉල්ලීම් ගැන හිතලයි මම නොගියේ", "News Content": "සරත් ෆොන්සේකා මහතාගේ ප්‍රධානත්වයෙන් හයිඩ්පිටියේදී පැවැති රැස්වීමට සහභාගී නොවුයේ සංඝයා වහන්සේගේ හා නීති උපදෙස් මත බව එක්සත් ජාතික පක්ෂ පාර්ලිමේන්තු මන්ත්‍රී කරු ජයසූරිය මහතා පවසයි. එසේම එම රැස්වීමට‍ සහභාගී නොවන ලෙසට ජනතාවගෙන් ද ලැබුණු ඉල්ලීම් සලකා තමන් එම තීරණය ගත් බව මන්ත්‍රීවරයා පෙන්වාදෙයි. ඒ අනුව තමන් ගනු ලැබු තීරණය එක්සත් ජාතික පක්ෂයට දැනුම්දුන් බව ද කරු ජයසූරිය මහතා සඳහන් කරයි. කෙසේ වෙතත් මෙම රැස්වීමට සහභාගීවීම නිසා පක්ෂ සාමාජිකත්වය තාවකාලිකව අත්හිටුවා ඇති මන්ත්‍රීවරුන් සම්බන්ධයෙන් තමන් පෙනී සිටීමට සුදානම් යැයිද ඔහු පවසයි. කොළඹදී අද (29) පැවැති මාධ්‍ය හමුවකදී ඔහු මේ බව කියා සිටියේය. පසුගිය 18 වැනිදා කොළඹ හයිඩ් පිටියේදී සරත් ෆොන්සේකා මහතාගේ ප්‍රධානත්වයෙන් පැවැති ජන රැළියට සහභාගීවීම නිසා එක්සත් ජාතික පක්ෂයේ පාලිත රංගේ බණ්ඩාර, පාලිත තෙවරප්පෙරුම, අශෝක් අබේසිංහ ඇතුළු එම පක්ෂයට සම්බන්ධ මන්ත්‍රීවරුන් 15 දෙනෙකුගේ පක්ෂ සාමාජිකත්වය තාවකාලිකව අත්හිටුවා තිබේ.", "URL": "https://sinhala.adaderana.lk/news.php?nid=28714", "Category": null, "Parent URL": null}