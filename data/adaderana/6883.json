{"Source": "Adaderana", "Timestamp": "February 22, 2010 05:39 pm", "Headline": "සිවිල් වැසියන් මළ බව නේටෝ පිළිගනියි", "News Content": "ඇෆ්ගනිස්ථා‍නයේ ආරම්භ කළ නවතම මෙහෙයුම්වලදී සිවිල් වැසියන් මියගොස් ඇති බවට නේටෝ සංවිධානය පිළිගෙන තිබේ. එම සංවිධානය සඳහන් කර ඇත්තේ අවස්ථා කිහිපයකදී එල්ල වූ ගුවන් ප්‍රහාරවලින් සිවිල් වැසියන් පිරිසක් මියගොස් ඇති බවයි. ඒකාබද්ධ දැවැන්ත මෙහෙයුම ආරම්භ කළ දිනයේ සිට මේ දක්වා ඇෆ්ගනිස්ථාන සිවිල් වැසියන් 33 දෙනෙකු මියගොස් ඇති බව වාර්තා වේ. එම පිරිස අතර කාන්තාවන් සහ ළමුන් ද සිටින බව සඳහන් වේ. මෙම තත්ත්වය නේටෝ සංවිධානයට කළු පැල්ලමක් එක් කරන බව විදෙස් පුවත් විචාරකයෝ පෙන්වා දෙති. කෙසේවෙතත් මෙම සිදුවීම් සම්බන්ධයෙන් නේටෝ සංවිධානය ඇෆ්ගනිස්ථානයේ ජනාධිපති හමීඩ් කර්සායි වෙත සිය කනස්සල්ල පළ කර තිබේ. ඔවුන් දැනුම් දී ඇත්තේ ප්‍රහාරවලින් සිවිල් වැසියන් මියයාම සම්බන්ධයෙන් පුළුල් පරීක්ෂණයක් සිදුකරන බවයි.", "URL": "https://sinhala.adaderana.lk/news.php?nid=6883", "Category": null, "Parent URL": null}