{"Source": "Adaderana", "Timestamp": "December 6, 2016 02:25 pm", "Headline": "ප්‍රසම්පාදන ක්‍රියාවලිය ජනවාරියේ සිට සංශෝධනය කරනවා", "News Content": "රජයේ ප්‍රසම්පාදන ක්‍රියාවලිය ලබන වසරේ ජනවාරි මාසයේ සිට සංශෝධනය කිරීමට තීරණය කර ඇති බව සම කැබිනට් ප්‍රකාශක අමාත්‍ය රාජිත සේනාරත්න මහතා පවසයි.අමාත්‍ය මණ්ඩලය තුළ මේ පිළිබඳ සාකච්ඡා කර අදාළ තීරණය ගෙන ඇති බව අමාත්‍යවරයා කියයි. බොරැල්ල කාසල් වීදියේ කාන්තා රෝහලේ නොමේරූ ළදරු ඒකක සඳහා කෘතිම ශ්වසන යන්ත්‍රයක් පරිත්‍යාග කිරීමේ අවස්ථාවට එක්වෙමින් අමාත්‍යවරයා මේ බව කියා සිටියේය. මෙවැනි කෘතිම ශ්වසන උපකරණ දරු උපත් සිදුවන සියලු රෝහල්වලට ලබාදිය යුතු වුව ද සෞඛ්‍ය අමාත්‍යාංශයේ ප්‍රසම්පාදන ක්‍රියාවලිය තුළ ඒ සඳහා මාස නවයක පමණ කාලයක් ගත වන බව අමාත්‍යවරයා පෙන්වාදෙන්නේය.පවතින ක්‍රමවේද වෙනස් නොකර රට සංවර්ධනය කළ නොහැකි බව පවසන අමාත්‍යවරයා වැඩිදුරටත් සඳහන් කළේ පවතින ගැටලුකාරී තත්ත්වය පිළිබඳ අමාත්‍ය මණ්ඩලයට කරුණු ඉදිරිපත් කිරීමට තමන් කටයුතු කළ බවයි.", "URL": "https://sinhala.adaderana.lk/news.php?nid=66784", "Category": null, "Parent URL": null}