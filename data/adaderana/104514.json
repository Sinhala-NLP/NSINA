{"Source": "Adaderana", "Timestamp": "February 17, 2019 04:38 pm", "Headline": "සුරක්ෂා රක්ෂණාවරණය ගැන වැරදි මතවාද ප්‍රචාරය කරනවා", "News Content": "සුරක්ෂා රක්ෂණාවරණය යටතේ නියමිත ප්‍රතිලාභ පාසල් සිසුන් හට නොලැබන බවට මතවාදයක් සමාජ ගත කිරීමට ඇතැම් කණ්ඩායම් සූක්ෂම උත්සාහයක නිරතව සිටින බව අධ්‍යාපන අමාත්‍යාංශය පවසයි. වෘත්තීය සමිති කිහිපයක් එක්ව අධ්‍යාපන අමාත්‍යාංශයේ කීර්ති නාමයට හානි වන අයුරින් අසත්‍ය ප්‍රචාර සමාජ ගත කරමින් සිටින බව එම අමාත්‍යාංශය පෙන්වා දෙන්නේය. මෙරට හතළිස් පන් ලක්ෂයකට අධික පාසල් දරු දැරියන් වෙනුවෙන් ස්ථීර සෞඛ්‍ය පහසුකම් සැපයීම සදහා ආරම්භ කරන ලද සුරක්ෂා සිසු රක්ෂණාවරණය යටතේ 2018 , 2019 වසර සදහා රක්ෂණ ආයතන තෝරා ගැනීමේ අවසන් තීරණය ජනාධිපති ප්‍රසම්පාදන අභියචනා මණ්ඩලයේ තීරණයක් මත සිදුවු බව අධ්‍යාපන අමාත්‍යාංශය පවසයි. ඒ සදහා අධ්‍යාපන අමාත්‍යාංශයේ හෝ අමාත්‍යවරයාගේ මැදිහත් වීමක් සිදුනොවූ බව අධ්‍යාපන අමාත්‍යාංශය නිවේදනයක් නිකුත් කරමින් අවධාරණය කරන්නේය.", "URL": "https://sinhala.adaderana.lk/news.php?nid=104514", "Category": null, "Parent URL": null}