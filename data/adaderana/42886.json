{"Source": "Adaderana", "Timestamp": "April 30, 2014 12:53 pm", "Headline": "රේල් පීලි හොරා පස් අවුරුද්දකට රිමාන්ඩ් ", "News Content": "රුපියල් එක්ලක්ෂ අනු දහසක් පමණ වටිනා රෙල් පීලි සහ ඇන තොගයක් පැහැරගෙන ලොරි රථයකින් ප්‍රවාහනය කළ බවට අධිචෝදනා ලැබ සිටි විත්තිකරුවෙකුට පස් වසරක අත්හිටවු සිර දඬුවමක් නියම කර තිබේ. සිද්ධියට අදාළ නඩුව කැඳවු අවස්ථාවේ දී උතුරුමැද පළාත්බද මහාධිකරණ විනිසුරු ධම්මික ගනේපොල මහතා මෙම නියෝගය නිකුත් කළ බව අද දෙරණ අධිකරණ වාර්තාකරු සඳහන් කළේය. ඊට අමතරව විත්තිකරුට රුපියල් එක්ලක්ෂ 30,000 ක දඩ මුදලක් ගෙවන ලෙසත්, එය ගෙවීම පැහැර හරින්නේ නම් තවත් වසර 02ක සිර දඬුවමක් ලබදෙන ලෙසත් මහාධිකරණ විනිසුරුවරයා නියෝග කර තිබේ. මෙලෙස දඬුවම් නියම වී ඇත්තේ කැකිරාව මරදන්කඩවල, වටරවුම් පාර ප්‍රදේශයේ පදිංචි පුද්ගලයෙකුටය. ඔහු පසුගිය වසරේ සැප්තැම්බර් මස 25 වන දින හෝ ඊට ආසන්න දිනක දී මෙම වරද සිදුකර ඇති බව සඳහන් වෙයි. ඒ අනුව සැකකරු සමඟ රේල් පීලි තොගය පදවිය ප්‍රදේශයේ දී පදවිය පොලිස් ස්ථානයේ නිලධාරීන් විසින් අත්අඩංගුවට ගෙන තිබේ. නීතිපතිවරයා විසින් රජයේ පොදු දේපළ පනතේ විධි විධානයන්ට යටත්ව විත්තිකරුට එරෙහිව අනුරාධපුර මහාධිකරණය හමුවේ අධිචෝදනා ගොණු කර තිබුණි.", "URL": "https://sinhala.adaderana.lk/news.php?nid=42886", "Category": null, "Parent URL": null}