{"Source": "Adaderana", "Timestamp": "September 4, 2013 11:11 am", "Headline": "වාස් ගුණවර්ධනට ඇප ලබාදෙයි ", "News Content": "අපරාධ පරීක්ෂණ දෙපාර්තමේන්තු නිලධාරීන් පිරිසකට බැන තර්ජනය කිරීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටි හිටපු නියෝජ්‍ය පොලිස්පති වාස් ගුණවර්ධන මහතාට ඇප ලබා දී තිබේ. අදාළ නඩුව අද කැඳවූ අවස්ථාවේ දී කොටුව මහේස්ත්‍රාත් තිළිණ ගමගේ මහතා විසින් මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා ඇතුළු නිලධාරීන් සිව් දෙනෙකුට බැන මරණීය තර්ජන එල්ල කිරීම සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන මහතාට එරෙහිව මෙම නඩුව පවරා තිබුණි. ඒ අනුව අද නඩුව විභාගයට ගත් අවස්ථාවේ වාස් ගුණවර්ධන මහතා රුපියල් ලක්ෂ 10 බැගින් වූ ශරීර ඇප 02ක් මත මුදා හැරීමට මහේස්ත්‍රාත්වරයා නියෝග කළේය. කෙසේ වෙතත් වෙනත් චෝදනා සම්බන්ධයෙන් වාස් ගුණවර්ධන මහතා තවමත් රක්ෂිත බන්ධනාගාරගත කර සිටියි.", "URL": "https://sinhala.adaderana.lk/news.php?nid=37134", "Category": null, "Parent URL": null}