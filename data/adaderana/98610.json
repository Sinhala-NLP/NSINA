{"Source": "Adaderana", "Timestamp": "November 2, 2018 07:35 pm", "Headline": "රනිල් සමඟ කළ කථාව ගෝඨා හෙළිකරයි", "News Content": "පවතින ගැටලුකාරී තත්ත්වය සම්බන්ධයෙන් ඉදිරියේදී ආරවුලක් සිදුනොවන පරිදි විසඳාගැනීම සඳහා හිටපු අග්‍රාමාත්‍ය රනිල් වික්‍රමසිංහ මහතා සමඟ සාකච්ඡාවක නිරත වූ බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. හිටපු ආරක්ෂක ලේකම්වරයා මේ බව සඳහන් කළේ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් අද(02) පැවති උත්සවයකට එක්වෙමින්ය. කතරගම කිරිවෙහෙර වැඳ පුදා ගැනීම සඳහා අද උදෑසන අග්‍රාමාත්‍ය මහින්ද රාජපක්ෂ මහතා රුහුණු මහා කතරගම පුදබිම වෙත පැමිණියේය. පළමුව කිරිවෙහෙර වෙත පැමිණි අග්‍රාමාත්‍යවරයා ප්‍රථමයෙන් කිරිවෙහෙර විහාරාධිපති පූජ්‍ය කොබවක ධම්මින්ද හිමියන් සහ සිතුල්පව්ව විහාරාධිපති පූජ්‍ය මැටරඹ හේමරතන හිමියන් බැහැදුටුවේය අනතුරුව කිරිවෙහෙර සෑ රදුන් වැඳ පුදා ගෙන අෂ්ටඵල බෝධීන් වහන්සේ වෙත පැමිණ බෝධි පූජාවක් සිදුකර ආගමික වතාවත්වල නිරත වීමෙන් පසු රුහුණු කතරගම මහා දේවාලය වෙත පැමිණියේය. මේ අතර අග්‍රාමාත්‍ය මහින්ද රාජපක්ෂ මහතාගේ මෑණියන් වන දෝන දන්දිනා සමරසිංහ දිසානායක මහත්මියගේ 33 වන ගුණ අනුස්මරණ උත්සවය අද ඇඹිලිපිටිය ඩී.ඒ. රාජපක්ෂ අනුස්මරණ සම්මන්ත්‍රණ ශාලාවේදී අග්‍රාමාත්‍යවරයාගේ ප්‍රධානත්වයෙන් පැවැත්වුණි.", "URL": "https://sinhala.adaderana.lk/news.php?nid=98610", "Category": null, "Parent URL": null}