{"Source": "Adaderana", "Timestamp": "December 18, 2013 04:58 pm", "Headline": "සභාපති ඉවත් වූණාට උප සභාපති පත්කරන්න තීරණය කරලා නෑ ", "News Content": "දැනට දෙවරක් පරාජය වී ඇති පළාත් පාලන ආයතන වල නව සභාපතිවරයෙකු පත් කිරීමේදී අය වැයට පක්ෂව සහය දුන් මන්ත්‍රිවරුන් අතරින් පුද්ගලයෙකු නම් කිරීමට තීරණය කර ඇති බව එක්සත් ජනතා නිදහස් සන්ධානයේ ප්‍රධාන‍ ලේකම් සුසිල් ප්‍රේමජයන්ත මහතා පවසයි. මාධ්‍ය නිවේදනයක් නිකුත් කරමින් ඔහු අද(18) මේ බව සඳහන් කළේය. එසේම එක්සත් ජනතා නිදහස් සන්ධානයෙන් අයවැය පරාජය කිරීම සඳහා එයට විරුද්ධව ඡන්දය ප්‍රකාශ කළ මන්ත්‍රීවරුන් අයත් දේශපාලන පක්ෂවල ලේකම්වරුන්ට දන්වා එම පක්ෂය මගින් ගන්නා වූ විනය ක්‍රියා මාර්ග මත සන්ධායේ සාමාජිකත්වයෙන් ඉවත් කර ඒ බව මැතිවරණ කොමසාරිස්වරයා වෙත දැන්වීමට තීරණය කර ඇති බවද සඳහන් වෙයි. තවද අය වැය ඡන්ද විමසීමේදී පරාජයට පත් වූ පළාත් පාලන ආයතන වල උප සභාපතිවරු සෑම විටම සභාපති ලෙස පත් කිරීමේ තීරණයක් නොමැති බවත්, සන්ධානයේ අදාළ පක්ෂයේ ලේකම්වරයා විසින් යෝජනා කරනු ලබන මන්ත්‍රීවරයෙකු සභාපති ලෙස පත්කීරීමට තීරණය කර ඇති බවත් ‍එහි පෙන්වා දී තිබේ. ඒසේම පළාත් පාලන ආයතන කිහිපයක අය වැය පරාජය වීම හුදු එක්සත් ජනතා නිදහස් සන්ධානයේ පරාජයක් නොවන බවත්, එමගින් කිසිදු ආකාරයකින් සන්ධානයේ දේශපාලන ශක්තිය හීන නොවන බවත් අය වැය ජයග්‍රහණය කළ පළාත් පාලන ආයතන වල විපක්ෂයේ මන්ත්‍රීවරු විශාල පිරිසක් ඊට සහයෝගය ලබා දී ඇති බවද එම මාධ්‍ය නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=39687", "Category": null, "Parent URL": null}