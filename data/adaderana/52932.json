{"Source": "Adaderana", "Timestamp": "July 29, 2015 05:41 pm", "Headline": "චම්පිකලා රතනලා කරන්නේ සුදුහුණුගෑමයි", "News Content": "ද්‍රවිඩ ජාතික සන්ධානය හා එක්සත් ජාතික පක්ෂයේ නායක රනිල් වික්‍රමසිංහ මහතා අතර අවබෝධතා ගිවිසුම අත්සන් කරනු ලැබීනම් එයට ජාතිද්‍රෝහී ලේබලය ඇලවීම සාමාන්‍ය සිදුවීමක් බව ජාතික සංවිධාන එකමුතුවේ කැඳවුම්කරු, ආචාර්ය ගුණදාස අමරසේකර මහතා පවසයි.මේ හේතුවෙන් ද්‍රවිඩ සන්ධානයේ අවශ්‍යතාවන්ද සැලකිල්ලට ගෙන සෝභිත හිමි-රනිල් වික්‍රමසිංහ ගිවිසුම අත්සන් කර ඇති බවත්, චම්පිකලා රතනහිමිලා සුදුහුණු ගෑම සිදුකරන බවත් අමරසේකර මහතා කියා සිටියේ අද(29) කොළඹ පැවති මාධ්‍ය හමුවකදීය.ජාතික සංවිධාන එකමුතුවේ පූජ්‍ය බෙංගමුවේ නාලක හිමියන් මෙම අවස්ථාවට එක්වෙමින් කියා සිටියේ චම්පික රණවක මහතාට මන්ත්‍රීකමකින් සෑහෙන්නට හැකියාවක් නොමැති බවයි.ජනාධිපතිකමට හෝ අගමැතිකමට චම්පික මහතා ඉවඅල්ලන නමුත් රතන හිමිට මොන පක්ෂයෙන් හෝ මන්ත්‍රීකමක් තිබීම හොඳටම ප්‍රමාණවත් බවත් නාලක හිමියන් සඳහන් කළේය.‍අතීතයේ දී ජේ.ආර් ජයවර්ධන මහතා රට පාවාදෙමින් අත්සන් කරනු ලැබූ ඉන්දු-ලංකා ගිවිසුම අත්සන් කළ දිනයේදීම සෝභිත හිමියන් හා රනිල් වික්‍රමසිංහ මහතා අතර අවබෝධතා ගිවිසුමක් අත්සන් කිරීම දෛවෝපගත සිදුවීමක් බව මෙම මාධ්‍ය හමුවට එක්වුණු ගෙවිඳු කුමාරතුංග මහතා කියා සිටියේය.ජ.වි.පෙ සාමාජිකයින් 60,000 ක් මරාදැමුණු එජාපය සමග ජනතා විමුක්ති පෙරමුණේ අනුර කුමාර දිසානායක මහතාට ඇත්තේ කුමන අභිලාෂයන් ඉටුකරගැනීමේ අවශ්‍යාතාවක්ද යන්න කුමාරතුංග මහතා මෙහිදී ප්‍රශ්න කළේය.කෙසේ වෙතත් මව්බිමේ බෙදුම්වාදයට, ෆෙඩරල්වාදයට එරෙහිව දේශයේ අභිමමතය වෙනුවෙන් කටයුතු කළ විරෝධාර රණවිරුවන් පාවාදීමට මෙම ගිවිසුමෙන් කටයුතු කරන බව කුමාරතුංග මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52932", "Category": null, "Parent URL": null}