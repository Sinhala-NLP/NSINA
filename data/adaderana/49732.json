{"Source": "Adaderana", "Timestamp": "March 4, 2015 01:18 pm", "Headline": "අතුරුදන් වූවන් ගැන විමර්ශන කොමිසමේ වාර්තාව 18දා ජනපති අතට", "News Content": "අතුරුදන්වුවන් පිළිබඳ පැමිණිලි විමර්ශනය කිරීමේ ජනාධිපති විමර්ශන කොමිෂන් සභාවේ අතුරු වාර්තාව මෙම මස දී ජනාධිපතිවරයා වෙත බාරදීමට කටයුතු කරන බව එම කොමිසම පවසයි.මේවනවිට අදාළ වාර්තාව සකස් කිරීමේ අවසන් අදියරට පැමිණ ඇති බව එම කොමිෂන් සභාව සඳහන් කළේය.පසුගිය මසදී අදාළ වාර්තාව ජනාධිපතිවරයා වෙත බාරදීමට නියමිතව තිබුණ ද එය බාරදීම කල්දැමිණ.ඒ අනුව අදාළ අතුරු වාර්තාව මෙම මස 18 වනදින ජනාධිපති මෛත්‍රීපාල සිරිසේන මහතා වෙත බාරදීමට නියමිත බව අතුරුදන්වුවන් පිළිබඳ පැමිණිලි විමර්ශනය කිරීමේ ජනාධිපති විමර්ශන කොමිසමේ ලේකම් එච්.ඩබ්ලිව් ගුණදාස මහතා සඳහන් කළේය.මේ අතර අතුරුදන් වූ ගැන ත්‍රිකුණාමල දිස්ත්‍රික්කයේ සාක්ෂි සටහන් කරගැනීමේ කටයුතු ඊයේ දිනයේ අවසන් වුණි. ත්‍රිකුණාමලය දිස්ත්‍රික්කයේ සාක්ෂි ලබාගැනීමේ කටයුතු පසුගිය පෙබරවාරී මාසයේ 28 වන දින ආරම්භ වුණි.ඒ අනුව පුද්ගලයින් 303 දෙනෙකු සාක්ෂි ලබාදුන් බව ජනාධිපති විමර්ශන කොමිසම සඳහන් කළේය.මීට අමතරව අදාළ දින 04 තුළ පුද්ගලයින් 471 දෙනෙකු කොමිෂන් සභාව වෙත පැමිණිලි ඉදිරිපත් කර ඇත.", "URL": "https://sinhala.adaderana.lk/news.php?nid=49732", "Category": null, "Parent URL": null}