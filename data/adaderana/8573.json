{"Source": "Adaderana", "Timestamp": "May 23, 2010 10:46 am", "Headline": "බන්ධනාගාරය නගරයෙන් එපිටට", "News Content": "නගරාසන්නයේ පිහිටා තිබෙන බන්ධනාගාර එම ස්ථාන වලින් ඉවත් කිරීමට බන්ධනාගාර දෙපාර්ත‍මේන්තුව තීරණය කර තිබේ.. කොළඹ , ගාල්ල , මාතර සහ තංගල්ල ඇතුළු ප්‍රදේශ රැසක බන්ධනාගාර පිහිටා ඇත්තේ ප්‍රධාන නගර වලට ආසන්නව වේ. මෙය එතරම් සුභදායි තත්ත්වයක් නොවන බව බන්ධනාගාර කොමසාරිස් ජනරාල් මේජර් ජනරාල් වී.ආර්. ද සිල්වා මහතා ප්‍රකාශ ක‍ළේය. එම නිසා නගරාසන්නයේ පිහිටා ඇති බන්ධනාගාර ග්‍රාමීය ප්‍රදේශවලට ගෙන යාමට තීරණය කර ඇති බව බන්ධනාගාර කොමසාරිස්වරයා පවසයි. මේ පිළිබඳව පුනරුත්ථාපන හා බන්ධනාගාර අමාත්‍යවරයා දැනුවත් කර ඇති අතර ඒ සඳහා අවශ්‍ය සැලසුම් ඉදිරියේදී සකස් කිරීමට ද නියමිතව ඇත. මේ අතර බෝගම්බර බන්ධනාගාරය පල්ලේකැලේ ප්‍රදේශයේ ස්ථාපිත කිරීමේ කටයුතු කඩිනම් කිරීමට පියවර ගෙන ඇති බවද බන්ධනාගාර කොමසාරිස්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=8573", "Category": null, "Parent URL": null}