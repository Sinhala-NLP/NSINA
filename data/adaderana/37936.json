{"Source": "Adaderana", "Timestamp": "October 5, 2013 03:01 pm", "Headline": "මෛත්‍රී ගුණරත්නගේ පියා අත්අඩංගුවට ගනියි", "News Content": "මාතර නගරයේ දී එක්සත් ජාතික පක්ෂ ආධාරකරුවන් දෙපිරිසක් අතර අද දහවල් ඇති වු ගැටුම අවස්ථාවේ දී සිදුවූ වෙඩි තැබීමේ සිද්ධිය සම්බන්ධයෙන් දකුණු පළාත් සභා මන්ත්‍රී මෛත්‍රී ගුණරත්න මහතාගේ පියා වන හර්මන් ගුණරත්න මහතා අත්අඩංගුවට ගෙන තිබේ. පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා මේ බව පැවසීය. එක්සත් ජාතික පක්ෂ නායක රනිල් වික්‍රමසිංහ මහතා එම ධුරයෙන් ඉවත් විය යුතු බවට සහ එම ධුරයේ සිටිය යුතු බවට බල කරමින් එක්සත් ජාතික පක්ෂ ආධාරකරුවන් දෙපිරිසක් අද පෙරවරුවේ විරෝධතා පාගමනක් ආරම්භ කරන ලදී. මින් එක් විරෝධතා පාගමනක් දෙවිනුවර ප්‍රදේශයෙන් ආරම්භ වු අතර අනෙක් පාගමන මාතර වැල්ලමඩම ප්‍රදේශයෙකන් ආරම්භ විය. කෙසේ වෙතත් මෙම දෙපිරිසම මාතර බෝධිය ආසන්නයේ දී කලහකාරී ලෙස හැසිරී ඇති අතර එහිදී වෙඩි තැබීමක් ද සිදුව තිබේ. මෙම සිද්ධියෙන් පුද්ගලයින් 07 දෙනෙකු තුවාල ලබා මේ වන විට මාතර මහරෝහලේ ප්‍රතිකාර ලබමින් සිටියි. තුවාල ලැබුවන්ගෙන් එක් අයෙකු වෙඩි ප්‍රහාරයකට ලක්ව ඇති අතර ඔහුගේ තත්ත්වය බරපතළ බව රෝහල් ප්‍රකාශකයෙකු සඳහන් කළේය. මේ අතර අදාළ සිද්ධියෙන් තුවාල ලැබු දකුණු පළාත් සභා මන්ත්‍රී ක්‍රිෂාන්ත පුශ්ප කුමාර මහතා මේ වන විට ගාල්ල කරාපිටිය රෝහලේ ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=37936", "Category": null, "Parent URL": null}