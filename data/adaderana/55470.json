{"Source": "Adaderana", "Timestamp": "December 2, 2015 06:01 pm", "Headline": "අධ්‍යාපනයේ පවතින ඛේදජනක තත්ත්වයට අය වැයෙන් විසඳුම් නැහැ - FUTA", "News Content": "2016 අය වැයෙන් අධ්‍යාපනයේ පවතින ගැටලු ක්‍රමානුකුලව විශ්ලේෂණය කර විසඳුම් සෙවීම සඳහා ඉඩ කඩ සලසා නැති බව විශ්වවිද්‍යාල ආචාර්යවරුන්ගේ සමිති සම්මේලනය පවසයි.අය වැය සම්බන්ධයෙන් මාධ්‍ය නිවේදනයක් නිකුත් කරමින් එම සංගමය මේ බව අවධාරණය කරයි.එම නිවේදනය වැඩිදුරටත් පහත පරිදිය.2016 අයවැය සම්බන්ධයෙන් විශ්වවිද්‍යාලයීය ආචාර්යවරුන්ගේ සමිති සම්මේලනයේ ස්ථාවරය විශ්වවිද්‍යාලයීය අචාර්යවරුන්ගේ සමිති සම්මේලනය විසින් රාජ්‍ය අධ්‍යාපනය රැක ගැනීම සහ ශක්තිමත් කිරීම සඳහා 2012 වසරේ සිට මේ දක්වා ඉතා පුළුල් වැඩපිළිවෙළක් දියත් කරන ලදී. අධ්‍යාපනය සඳහා දළ දේශීය නිෂ්පාදනයෙන් 6% වෙන් කළ යුතු බව අපගේ ප්‍රධාන ඉල්ලීම වූ අතර, අප ගෙන ගිය අරගලය හා අත්වැල් බැඳගනිමින් විශාල පිරිසක් අප හා එක්වුයේ අධ්‍යාපනයේ ඇති ගැටලු පිළිබඳව වූ කාරණා මනා ලෙස සැලකිල්ලට ගෙනය. ඉදිරි වසර (2016) සඳහා ඉදිරිපත් වූ අයවැය වාර්තාව අනුව අපට පෙනී යන්නේ වත්මන් රජය විසින් අධ්‍යාපනය සඳහා දළ දේශීය නිෂ්පාදනයෙන් 2.72% වෙන් කර ඇති බවයි (මූලධන පිරිවැය වන රුපියල් බිලියන 121 අඩු කිරීමෙන් අනතුරුව). නමුත් අධ්‍යාපනයේ පවතින ඛේදජනක තත්ත්වයන් නිරාකරණය කිරීම සඳහා අදාළ වෙන්කළ මුදල් සමබර ලෙස බෙදී නොයෑම පිළිබඳව අපි ඉතාමත් කනගාටුවට පත්ව සිටිමු. අප මෙය දකින්නේ පසුගිය රජය අධ්‍යාපනය දුර්වල කිරීමට ගෙනගිය වැඩ පිළිවෙළෙහි දිගුවක් ලෙසයි. අප විශ්වාස කරන පරිදි අධ්‍යාපන ක්ෂේත්‍රය සඳහා කඩිනම් ප්‍රතිසංස්කරණයක් අවශ්‍යව පවතී. මෙම විවිධ ප්‍රතිසංස්කරණයන් විධිමත් උපදේශන ක්‍රියාවලියක් හරහා සිදුවිය යුතු බව අපි දිගින් දිගටම පෙන්වා දී ඇත්තෙමු. නමුත් මෙම අයවැය තුළ අධ්‍යාපනයේ පවතින ගැටලු ක්‍රමානුකුලව විශ්ලේෂණය කර විසඳුම් සෙවීම සඳහා ඉඩ කඩ සලසා නොමැත. මුදල් වැඩි කර ඇතිමුත් එම මුදල් කිසිදු මුලික පිළිගත් යෝග්‍යතා අධ්‍යයන වැඩපිළිවෙළක් හෝ අවශ්‍යතා විශ්ලේෂණයක් නොමැතිව පටන් ගැනීමට යෝජිත නව පීඨ සහ විශ්වවිද්‍යාල සඳහාද වෙන්කර ඇති බව පෙනීයයි. නව උපාධි පාඨමාලා ආරම්භ කිරීම සඳහා යෝජනා කර ඇති අතර පවතින පාඨමාලා වල පවතින ගැටලු නිරාකරණය සඳහාද වෙන්කර ඇත්තේ ඉතාමත් අල්ප මුදල් ප්‍රමාණයකි.මෙහිදී අප බලවත් ලෙස අවධාරණය කර සිටින්නේ එම නව පාඨමාලාවන්ද දැනට පවතින පාඨමාලා අත්විඳින නීරස ගැටලු වන යටිතල පහසුකම් නොමැති වීම, ආචාර්යවරුන් නොමැතිවීම යනාදී ගැටලු වල සිරවන බවයි. පාසැල් සඳහා බලපාන යම් යම් යෝජනා ඉතාමත් ගැටලුකාරී බවක් පෙන්නුම් කරන බව අපි ප්‍රකාශ කර සිටිමු. අපි විශ්වාස කරන පරිදි අධ්‍යාපනය යනු වෙළඳපොලේ අලෙවිවන භාණ්ඩයක්, සේවාවක් හෝ ව්‍යාපාරයක් නොවන අතර මෙම අයවැයෙන් එලෙස විස්තර කර තිබීම ඉතාමත් හානිකර බව දන්වා සිටිමු. තවද, නිදහස් අධ්‍යාපනයේ පවතින මුලික පරමාර්ථ සෝදාපාලුවට ලක්වන විපත්කාරී ප්‍රවණතාවයන් මේවා වන අතර සැබෑ නිදහස් අධ්‍යාපනය මෙමගින් අවදානමකට ලක් කරයි. තවද මෙම අයවැය මඟින් ආචාර්යවරුන් දිරිමත් කිරීමේ ඵලදායී වැඩපිළිවෙළක් ඉදිරිපත් නොකරන අතර එම නිසා විශ්වවිද්‍යාල සඳහා ආචාර්යවරුන් බඳවා ගැනීම සහ රඳවා ගැනීම තවදුරටත් දුෂ්කර වනු ඇත. වෘත්තීය සංගමයක් ලෙසට අප සාමාජිකයින්ගේ ගැටලු සහ අවශ්‍යතා පිළිබඳව රජය කොතෙකුත් දැනුවත් කර තිබුණද මෙම අයවැය මඟින් ඒවා ඉස්මතු නොවීම පිළිබඳව අපි කලකිරීමට පත් වී සිටිමු. තවද 2012 දී අපගේ වෘත්තීය ක්‍රියා මාර්ගය තාවකාලිකව අත්හිටුවීම සඳහා, මධ්‍ය කාලීන විසඳුමකට රජය සමගින් විශ්වවිද්‍යාලයීය ආචාර්යවරුන්ගේ සමිති සම්මේලනය පිවිසි අතර 2013, 14 සහ 15 යන වසර වලදී එම ගිවිසුම ප්‍රකාරව කටයුතූ සිදුවූ අතර එය 2017 දක්වාද වලංගු වේ. එම ගිවිසුමට මෙම අයවැය යෝජනා මඟින් නිසි ගරුත්වය දීමට මෙම රජය අපොහොසත් වන්නේ නම් 2012 තාවකාලිකව අත් හිටවනු ලැබූ වෘත්තීය ක්‍රියා මාර්ගය නැවතත් බල ගැන්වීමට අපි කිසිදු අවස්ථාවක පසුබට නොවන බවට අනතුරු හඟවා සිටිමු. තවද තීරුබදු සහනය යටතේ වාහනයක් ගැනීමට අප සාමාජිකයන්හටද ලැබී තිබූ අවස්ථාව මෙම අයවැය මඟින් අහිමි කර ඇත. ජ්‍යෙෂ්ඨ තනතුරට පත්වී වසර 8 පමණ සේවා කාලයක් ගතකර අදාල සහනය යටතේ වහනයක් මිලදී ගැනීමට බලාපොරොත්තුවෙන් සිටි අප සාමාජිකයින්ගේද බලාපොරොත්තු මෙම අයවැය මඟින් සුන්කර ඇත. අවසාන වශයෙන් මෙම අයවැයේ ඇති අධ්‍යාපනය සම්බන්ධයෙන් මුදල් වෙන්කිරීම් තුළ තිබෙන දේශපාලනික අවධාරණයන් පිළිබඳව අප්‍රසාදය ප්‍රකාශ කර සිටින අතරම සියලුම දෙනාට ළඟාවිය හැකි ප්‍රමිතියෙන් උසස් රාජ්‍ය අධ්‍යාපනයක් ඇති කිරීමට අවශ්‍ය පසුබිම සෑදීම සඳහා අපි ගෙනගිය ප්‍රයත්නයන් ඉදිරියටත් ගෙනයන බව මෙහිදී ශපථ කර සිටිමු. මෙයට, ආචාර්ය ප්‍රිමාල් ප්‍රනාන්දු සභාපති ආචාර්ය ඒ. ඩබ්. විජේරත්නලේකම්", "URL": "https://sinhala.adaderana.lk/news.php?nid=55470", "Category": null, "Parent URL": null}