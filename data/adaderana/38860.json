{"Source": "Adaderana", "Timestamp": "November 15, 2013 02:00 pm", "Headline": "එක්දරු පියා ජල ටැංකියෙන් වැටී මරුදකී", "News Content": "ජල ටැංකියකට නැඟ රාත්‍රීය පහන් කිරීමට පුරුදුව සිටි අයෙකු එම ජල ටැංකියෙන් බිමට වැටීම නිසා මියගොස් සිටියදී සොයා ගෙන ඇති බව දුම්මලසුරිය පොලීසිය පවසයි. මියගොස් ඇත්තේ දුම්මලසුරිය - ගොරොග්ගස්අගාර පදිංචිව සිටි එල්.ඩබ්ලිව්.සී.සරත්චන්ද්‍ර (58) නම් වු එක්දරු පියෙකු බව අප වාර්තාකරු කියයි. අද පෙරවරුවේ දුම්මලසුරිය -ගොරොග්ගස්අගාර ක්‍රීඩංගණයේ පිහිටි ජල ටැංකිය පාමුල ගල් ගොඩක තිබී මියගොස් ඇති අයගේ මළ සිරුර ප්‍රදේශවාසියෙකුට හමුවී ඇත. මිය ගොස් ඇති අය විවාහකයෙකු වුවද නිතර නිවසට නොයන අයෙකු බව පැවසේ. කුලී වැඩකර තම ජීවිකාව කරගෙන ගොස් ඇති මොහු දිනපතා අධික ලෙස මත්පැන් පානය කිරීමටද හුරුවී සිට ඇත. මත්පැන් පානය කර නිවසට යාමට නොහැකි නිසා මෙම අය නිතර ගොරොග්ගස්අගාර ක්‍රීඩාංගණයේ පිහිටි ජල ටැංකියට නැඟ රාත්‍රීය පහන් කිරීම පුරුද්දක් කරගෙන තිබේ. දින කීපයකින් මෙම අය ගමේ දකින්නට නොසිටි බවද ගම්වාසීන් කියන බව අප වාර්තාකරු කියයි. අද පෙරවරුවේ ක්‍රීඩාංගණය ආසන්නයේ ඇති බුලත් කොටුවකට යමින් සිටි අයෙකු මියගොස් ඇති අයගේ මළ සිරුර මුලින්ම දැක ඇත. පසුව ඔහු විසින් මේ බව දුම්මලසුරිය පොලීසියට දන්වා තිබේ. දින දෙකකට හෝ තුනකට පෙර මෙම අය මිය යන්නට ඇති බවට විශ්වාස කළ හැකි බව පොලීසිය කියයි. යගම්පත්තු කෝරලේ හදිසි මරණ පරීක්ෂක ආර්.එම්.ධර්මදාස මහතා මළ සිරුර තිබු ස්ථානයට පැමිණි මුලික නිරීක්ෂණ සිදු කිරීමෙන් පසුව පශ්චාත් මරණ පරීක්ෂණය සඳහා මළ සිරුර කුලියාපිටිය මුලික රෝහලේ අධිකරණ වෛද්‍ය නිලධාරීවරයා වෙත යවන ලෙස දුම්මලසුරිය පොලීසියට නියෝග කළේය. දුම්මලසුරිය පොලීසියේ පොලිස් කොස්තාපල් (57871) වික්‍රමසිංහ මහතා විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38860", "Category": null, "Parent URL": null}