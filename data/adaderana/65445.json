{"Source": "Adaderana", "Timestamp": "October 27, 2016 02:34 pm", "Headline": " කසළ වර්ග නොකර දැමුවොත් නොවැ. 01දා සිට නීතිය  මෙහෙමයි", "News Content": "වර්ගීකරණය නොකර කසළ අවිධිමත් ලෙස බැහැර කරන පුද්ගලයන්ට එරෙහිව නොවැම්බර් පළමු වනදා සිට නීතිය දැඩිව ක්‍රියාත්මක කරන බව පළාත් සභා හා පළාත් පාලන අමාත්‍යංශය පවසයි.නීතිය ක්‍රියාත්මක කිරීම සඳහා පොලීසියට අවශ්‍ය උපදෙස් ලබාදී ඇති අතර එය නිරීක්ෂණය කිරීමට ත්‍රිවිධ හමුදාවේ සහය ලබාගන්නා බව එම අමාත්‍යංශය සඳහන් කළේය.අවිධිමත් ලෙස කසල බැහැර කරන පුද්ගලයන් සහ ස්ථාන පිළිබද තොරතුරු 119 පොලිස් හදීසි ඇමතුම් අංකයට ලබාදෙන ලෙස පළාත් සභා හා පළාත් පාලන අමාත්‍යංශය ඉල්ලීමක් කරයි.අවිධිමත් ලෙස කැලි කසළ බැහැර කරන යම් පුද්ගලයෙකුට පළමු අවස්ථාවේදී රුපියල් දහසක දඩ මුදලක් නියම කෙරන බව පළාත් සභා හා පළාත් පාලන අමාත්‍යංශය සඳහන් කළේය.එලෙස දඩ නියම වූ යම් පුද්ගලයෙක් දෙවන වරට හෝ ඉන් අනතුරුව සිදුකරනු ලබන කසල අපහරණ සම්බන්ධ වැරදි සඳහා ඔහුගෙන් රුපියල් දෙදහස නොඉක්මවන දඩයක් අය කරගැනීමට හැකියාව පවතින බව සඳහන්ය.නොකඩවා අවිධිමත් ලෙස කසල බැහැර කිරීම ද සම්බන්ධයෙන් සෑම දිනයක් සඳහාම රුපියල් 250 නොඉක්මවන දඩයක් අය කර ගත හැකි බවද පළාත් සභා හා පළාත් පාලන අමාත්‍යංශය පවසයි.රක්ෂිත ඇළ මාර්ගවලට කසළ බැහැර කිරීම ඉඩම් ගොඩ කිරීමේ හා සංවර්ධනය කිරීමේ සංස්ථා පනත අනුව දඬුවම් ලැබිය හැකි වරදක් වේ.ඒ අනුව එවැනි පුද්ගලයෙකු මහේස්ත්‍රාත් අධිකරණය හමුවේ වරදකරුවෙකු කිරීමෙන් අනතුරුව රුපියල් ලක්ෂයකට නොඅඩු සහ රුපියල් ලක්ෂ 05කට නොවැඩි දඩයක් නියම කළ හැකි බව පළාත් සභා හා පළාත් පාලන අමාත්‍යංශය පැවසුවේය.", "URL": "https://sinhala.adaderana.lk/news.php?nid=65445", "Category": null, "Parent URL": null}