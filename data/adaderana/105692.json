{"Source": "Adaderana", "Timestamp": "March 8, 2019 09:12 am", "Headline": "ඇන්ඩි මරේ නැවතත් ජාත්‍යන්තර ටෙනිස් පිටියට?", "News Content": "හිටපු ලොව අංක එකේ ටෙනිස් ක්‍රීඩක ඇන්ඩි මරේ නැවතත් ජාත්‍යන්තර ටෙනිස් පිටියට පිවිසීමේ බලාපොරොත්තුවෙන් පසුවන බව විදෙස් මාධ්‍ය වාර්තා කර ඇත. ඒ විම්බල්ඩන් ටෙනිස් තරගාවලියේ යුගල තරග වෙනුවෙන් බව වාර්තා වෙයි. තුන්වතාවක් ග්‍රෑන්ඩ් ස්ලෑම් ටෙනිස් ශූරතා ජයගෙන ඇති ඇන්ඩි මරේ පසුගිය කාලයේ දී හදිසියේ ටෙනිස් පිටියෙන් සමුගන්නා බව නිවේදනය කළේය. එම නිවේදනයට ප්‍රධාන හේතුව වූයේ මරේගේ ඉන ප්‍රදේශයේ පැවති ආබාධ තත්ත්වයයි. නමුත් පසුව ඔහු නිවේදනය කළේ ශල්‍යකර්මයෙන් පසු ටෙනිස් පිටියේ තවදුරටත් ක්‍රීඩා කරනවාද නැද්ද යන්න පිලිබඳ තීරණයක් ගන්නා බවය. ඒ අනුව ඔහු නිවේදනය කළේ යුගල ටෙනිස් තරග වෙනුවෙන් ක්‍රීඩා කරන බවය. කෙසේවෙතත් මරේ තවමත් ඒකල ටෙනිස් තරග වෙනුවෙන් සහභාගී වනවාද යන්න නිශ්චිත වශයෙන් නිවේදනය කර නැත. පසුගියදා නිමාවු ඔස්ට්‍රේලියා විවෘත ටෙනිස් තරගාවලිය වෙනුවෙන් මරේ ක්‍රීඩා කළ අතර එහිදි ඔහුට පළමු වටයේ දීම පරාජයට පත් විමට සිදුවුණි. ඉන්පසු ඔහු සඳහන් කලේ එම තරගාවලිය ඔහුගේ අවසන් ටෙනිස් තරගාවලිය විය හැකි බවය.", "URL": "https://sinhala.adaderana.lk/news.php?nid=105692", "Category": null, "Parent URL": null}