{"Source": "Adaderana", "Timestamp": "May 27, 2019 07:29 pm", "Headline": "වෛද්‍ය ෂාෆි වෛද්‍යවරුන්ගේ ස්ථාන මාරු රෙගුලාසි උල්ලංඝණය කරලා?", "News Content": "සිසේරියන් සැත්කම් 8000 ක් සිදු කළ සෙයිගු සියාබ්දීන් මොහොමඩ් ෂාෆි නමැති වෛද්‍යවරයා රජයේ වෛද්‍යවරුන්ගේ ස්ථාන මාරු පිළිබඳ රෙගුලාසි උල්ලංඝණය කරමින් තම පත්විම් ලබාගෙන ඇති බවට අද දෙරණට තොරතුරු අනාවරණ වුණි. සෙයිගු සියාබ්දීන් මොහොමඩ් ෂාෆි වෛද්‍යවරයා 2015 මහාමැතිවරණය සඳහා එක්සත් ජාතික පක්ෂයෙන් කුරුණෑගල දිස්ත්‍රික්කයට ඉදිරිපත් වී ඇත්තේ දඹුල්ල මහා රෝහලේ සේවය කරමින් සිටින අතරතුරදීය. එලෙස මැතිවරණයට ඉදිරිපත් වීම සඳහා ෂාෆි වෛද්‍යවරයා 2015 ජුලි මස 03 වැනි දින දඹුල්ල මහා රෝහලේ සේවයෙන් ඉල්ලා අස්වීම සඳහා අයදුම් කරන්නේ ඔහු 2014.12.31 වැනි දින කුරුණෑගල ශික්ෂණ රෝහලට ස්ථාන මාරුවක් ලැබීම සඳහා වාර්ෂික ස්ථාන මාරු ලේඛණයටද ඇතුලත්ව සිටින පසුබිමකදීයි. ඔහු ඉල්ලා සිටි රාජ්‍ය සේවයෙන් ඉල්ලා අස්වීම අනුමත කරන බව සෞඛ්‍ය, පෝෂණ හා දේශිය වෛද්‍ය අමාත්‍යංශය 2015.12.16 වැනි දින ලිපියකින් ඔහු වෙත දැනුම් දී තිබේ. එලෙස සිය ධූරයෙන් ඉවත් වූ ෂාෆි වෛද්‍යවරයා 2015 මහමැතිවරණයෙන් පරාජයට පත් වීමෙන් පසු 2016.08.09 වැනි දින අභියාචනයක් කරමින් නැවත තමා සිය ධූරයේ පිහිටුවන ලෙසට සෞඛ්‍ය බලධාරීන්ගෙන් ඉල්ලීමක් කරයි. අදාළ අභියාචනය සැලකිල්ලට ගනිමින් සෞඛ්‍ය, පෝෂණ හා දේශිය වෛද්‍ය අමාත්‍යංශය 2016 වසරේ අගෝස්තු මාසයේදි වහාම ක්‍රියාත්මකවන පරිදි තාවකාලික පදනම මත වෛද්‍යවරයා දඹුල්ල මූලික රෝහල වෙත අනුයුක්ත කිරිමට අනුමැතිය ලබා දී තිබේ. මෙම ක්‍රියාවලිය සිදුවන අතරතුර සෞඛ්‍ය අමාත්‍යංශය 2016.08.24 දින ලිපියක් යොමු කරමින් පවසා ඇත්තේ 2014.12.31 වැනි දින සිට ක්‍රියාත්මක වීමට තිබු වාර්ෂික ස්ථාන මාරු ක්‍රියාවලිය සැලකිල්ලට ගනිමින් ෂාෆි වෛද්‍යවරයා කුරුණෑගල ශික්ෂණ රෝහල වෙත මාරු කර යවන ලෙසයි. 2017.02.16 වැනි දින සිට ෂාෆි වෛද්‍යවරයා කුරුණෑගල ශික්ෂණ රෝහලේ සේවය සඳහා මුදා හැර ඇත්තේ දඹූල්ල මූලික රෝහලේ වෛද්‍ය අධිකාරිවරයාගේ අත්සනින් යුත් ලිපියක් මගින් අදාළ නියෝගය ක්‍රියාවට නංවමින්ය. ඒ අනුව 2017.02.17 වැනි දින සිට ෂාෆි වෛද්‍යවරයා කුරුණෑගල ශික්ෂණ රෝහලේ සේවයේ පිහිටුවන බවට එම රෝහලේ ශීර්ෂ ඇතුලත් ලිපියක් මගින් දැනුම් දි තිබේ. මෙම ක්‍රියාවලිය තුළදි ෂාෆි වෛද්‍යවරයා විසින් සෞඛ්‍ය බලධාරින්ගේද සහය ඇතිව ආයතන සංග්‍රහයේ මාරු මණ්ඩලයේ නිර්දේශ නොසලකා හැරීම, වාර්ෂික ස්ථාන මාරු ක්‍රමවේදය උල්ලංඝණය කිරීම හා තාවකාලික ස්ථාන මාරු ක්‍රමවේදය යන ක්‍රමවේද තුනම උල්ලංඝණය කර තිබේ.", "URL": "https://sinhala.adaderana.lk/news.php?nid=110792", "Category": null, "Parent URL": null}