{"Source": "Adaderana", "Timestamp": "January 20, 2011 08:44 am", "Headline": "පළාත් පාලන මැතිවරණයට නාමයෝජනා භාර ගැනීම ඇරඹෙයි", "News Content": "ඉදිරි පළාත් පාලන මැතිවරණය සඳහා නාමයෝජනා භාර ගැනීම අදින්(20) ආරම්භ වේ. ලබන 27 වැනිදා වන තෙක් නාමයෝජනා භාර ගැනීම ඒ ඒ දිස්ත්‍රික් තේරීම් භාර නිලධාරීවරුන් ඉදිරියේ සිදුකෙරෙන බව මැතිවරණ මහලේකම් කාර්යාලය සඳහන් කරනු ලැබීය. රාජකාරී වේලාව ඇතුළත නාමයෝජනා පත්‍ර භාරදීමේ හැකියාව ඒ ඒ දේශපාලන පක්ෂවලට සහ ‍ස්වාධීන කණ්ඩායම් වලට හිමිවෙයි. නාමයෝජනා භාරදීමට අපේක්ෂා කරන ස්වාධීන කණ්ඩායම් විසින් ලබන 28 වනදාට පෙර ඇප මුදල් තැන්පත් කළ යුතු වන අතර ස්වාධීන අපේක්ෂකයෙකු ඉදිරිපත් කළ යුතු ඇප මුදල රුපියල් 250 කි. මේ අතර අදින් ඇරඹෙන නාමයෝජනා භාර ගැනීමේ කටයුතු හේතුවෙන් දිස්ත්‍රික් ලේකම් කාර්යාලවල පොලිස් ආරක්ෂාව තර කිරීමට ද පියවර ගෙන තිබේ. මෙවර පළාත් පාලන මැතිවරණය පළාත් පාලන ආයතන 301ක් සඳහා පැවැත්වීමට නියමිතය. මැතිවරණය ලබන මාර්තු මස 12 වැනිදා පැවැත්වීමට නියමිත බව අග්‍රාමාත්‍ය දී මු ජයරත්න මහතා ඊයේ(19) ප්‍රකාශ කළේය. සෙසු පළාත් පාලන ආයතන 34හි ඡන්ද විමසීම පසුව පැවැත්වීමට රජය සැලසුම් කර ඇත. ලෝක කුසලාන ක්‍රිකට් තරගාවලිය හේතුවෙන් මෙම පියවර ගත් බව රජය මීට පෙර ප්‍රකාශ කර තිබුණි.", "URL": "https://sinhala.adaderana.lk/news.php?nid=13614", "Category": null, "Parent URL": null}