{"Source": "Adaderana", "Timestamp": "May 8, 2012 08:11 am", "Headline": "ශ්‍රී ලංකාව ඉන්දුනීසියාවේ රතු ලැයිස්තුවෙන් ඉවතට", "News Content": "ඉන්දුනීසියාවට ඇතුළුවීම සඳහා ශ්‍රී ලාංකිකයින්ට තිබූ බාධා ඉවත් කිරීමට ඉන්දුනීසියානු රජය තීරණය කර තිබේ. සංක්‍රමණිකයින් සම්බන්ධයෙන් ප්‍රකාශයට පත්කර තිබූ රතු ලැයිස්තුවෙන් ශ්‍රී ලංකාව ඉවත් කිරීමට එරට නීතිය සහ මානව හිමිකම් පිළිබඳ අමාත්‍යාංශය විසින් තීරණය කර ඇති බව ඉන්දුනීසියානු මාධ්‍ය ‍වාර්තා කරයි. ඒ අනුව මැයි මස අවසානයේ දී අදාළ ලැයිස්තුවෙන් ශ්‍රී ලංකාව සහ බංග්ලාදේශය ඉවත් කිරීමට තීරණය කර ඇත. එමගින් ශ්‍රී ලාංකිකයින්ට ඉන්දුනීසියාවට ඇතුළුවීමේ දී පැවති බාධා ඉවත්වන බව ඉන්දුනීසියානු රජය පෙන්වාදෙයි. ආර්ථිකය සහ ආරක්ෂාව සම්බන්ධයෙන් ශ්‍රී ලංකාව ළඟා කරගෙන ඇති වර්ධනය හේතුවෙන් ඉන්දුනීසියානු රජය මෙම තීරණය ගෙන තිබේ. ඉදි‍රියේ දී පාකිස්ථානය සහ ඇෆ්ගනිස්ථානය ද ඉන්දුනීසියානු රතු ලැයිස්තුවෙන් ඉවත්කිරීමට නියමිත බව එරට මාධ්‍ය වාර්තා කරයි. ශ්‍රී ලංකාව ඇතුළු රටවල් 13 ක් මේ වන විට සංක්‍රමණිකයින් පිළිබඳ ඉන්දුනීසියානු රජයේ රතු ලැයිස්තුවට ඇතුළත්ව සිටියි.", "URL": "https://sinhala.adaderana.lk/news.php?nid=24085", "Category": null, "Parent URL": null}