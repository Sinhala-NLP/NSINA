{"Source": "Adaderana", "Timestamp": "September 30, 2010 01:41 pm", "Headline": "පළාත් පාලනය ගැන සහකාර මැතිවරණ කොමසාරිස්වරුන්ට උපදෙස් ", "News Content": "ඉදිරියේ දී පැවැත්වීමට නියමිත පළාත් පාලන ඡන්ද විමසීමේ කටයුතු පහසුකර ගැනීම සඳහා මැතිවරණ මහලේකම් කාර්යාලය දිවයිනේ සියලු සහකාර මැතිවරණ කොමසාරිස්වරුන්ට උපදෙස් මාලාවක් නිකුත් කර තිබේ. කේවල හා සමානුපාතික මිශ්‍ර ක්‍රමය යටතේ මෙම මැතිවරණය පැවැත්වීමට නියමිත බැවින් ඡන්ද කොට්ඨාශ නීර්ණය කිරීමේ පහසුව සඳහා 2009 ඡන්ද හිමි නාම ලේඛනවල පිටපත් පළාත් පාලන ආයතන වෙත ලබාදීමට කටයුතු කරන ලෙස එමගින් දැනුම් දී ඇත. ඡන්ද කොට්ඨාශ අනුව එම නාමලේඛන වෙන්කර තබාගැනීම මැතිවරණයට අදාළ කටයුතු කඩිනම් කරගැනීමට හේතුවන බව මැතිවරණ මහ‍ලේකම් කාර්යාලය පෙන්වා දී තිබේ. 2011 වසරේ මාර්තු මස 11 වැනි දිනට පෙර පළාත් පාලන මැතිවරණය අනිවාර්යයෙන් පැවැත්විය යුතු බැවින් ඉදිරි සීමිත කාල පරිච්ඡේදය තුළ මැතිවරණයට අදාළ කටයුතු සම්පාදනය කරගැනීම සඳහා මෙම ක්‍රියාමාර්ග අනුගමනය කරන ලෙස මැතිවරණ මහලේකම් කාර්යාලය, සහකාර මැතිවරණ කොමසාරිස්වරුන්ට දැනුම් දී ඇත. ඉදිරි පළාත් පාලන මැතිවරණයේ දී කේවල ක්‍රමය යටතේ මන්ත්‍රීවරුන් 70% ත් සමානුපාත ක්‍රමය යටතේ ඉතිරි 30% ත්‍ තෝරාගැනීමට දැනට යෝජනා වී තිබේ.", "URL": "https://sinhala.adaderana.lk/news.php?nid=11197", "Category": null, "Parent URL": null}