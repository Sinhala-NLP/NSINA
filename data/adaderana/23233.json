{"Source": "Adaderana", "Timestamp": "April 2, 2012 12:11 pm", "Headline": "බහුතර බලය හිමි වූ බව සූ කීගේ පක්ෂය කියයි  ", "News Content": "මෙවර පැවති අතුරු මැතිවරණයේ දී සිය පක්ෂය බහුතර බලයක් හිමිකරගෙන ඇති බව මියන්මාරයේ ප්‍රධාන විපක්ෂය වන ප්‍රජාතන්ත්‍රවාදය සඳහා වූ ජාතික ලීගය සඳහන් කර ඇතැයි විදෙස් මාධ්‍ය වාර්තා කරයි. එම පක්ෂ නායිකා අවුන්ග් සාන් සූ කී විසින් ඇය තරගකළ කවුහ්මු නගරයේ ප්‍රකාශිත ඡන්දවලින් 90% ක ඡන්ද ප්‍රතිශතයක් හිමිකරගෙන ඇතැයි ප්‍රජාතන්ත්‍රවාදය සඳහා වූ ජාතික ලීග මැතිවරණ ව්‍යාපාරයේ අධ්‍යක්ෂ න්‍යන් වින් ප්‍රකාශ කර ඇති බව ද වාර්තාකරුවන් පවසයි. ඉරිදා දින පැවති මැතිවරණයෙන් සිය පක්ෂය තරග කළ පාර්ලිමේන්තු ආසන 45 න් 42 ක බලය හිමිකරගෙන ඇති බව ද ගණනය කිරීම් අවසන්වීමට පෙර යැන්ගුන් පක්ෂ මූලස්ථානය මගින් නිකුත් කළ නිවේදනයක් ඔස්සේ න්‍යන් වින් සඳහන් කර තිබිණි. මෙම අතුරු මැතිවරණයේ නිල ඡන්ද ප්‍රතිඵල දින කිහිපයකින් නිකුත් කිරීමට නියමිතව ඇති බව ද විදෙස් මාධ්‍ය වාර්තා කරයි. පසුගිය වසරේ අප්‍රේල් මාසයේ දී කැබිනට් තනතුරු වෙනුවෙන් පාර්ලිමේන්තුවේ පළමු මණ්ඩලයේ ආසන 40 ක් සහ ඉහළ මන්ත්‍රී මණ්ඩලයේ ආසන 06 ක් ඇතුළු පාර්ලිමේන්තු ආසන 48 ක් පුරප්පාඩු විය. එම මන්ත්‍රී ආසන වෙනුවෙන් මෙම අතුරු මැතිවරණය පැවැත්වුණු අතර ආරක්ෂක හේතූන් මත නිරිතදිග මියන්මාරයේ කචින් ප්‍රාන්තයේ ඡන්ද කොට්ඨාශ 03 ක මැතිවරණය නොපැවැත්විණි.", "URL": "https://sinhala.adaderana.lk/news.php?nid=23233", "Category": null, "Parent URL": null}