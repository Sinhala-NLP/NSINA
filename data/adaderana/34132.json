{"Source": "Adaderana", "Timestamp": "May 16, 2013 10:32 am", "Headline": "ඉඩම් අහිමි වුණැයි 1474 ක් අභියාචනාධිකරණය හමුවට", "News Content": "යාපනයේ ඉඩම් අහිමි වී සිටින පුද්ගලයින් 1474 දෙනෙකු අභියාචනාධිකරණය හමුවේ රීට් ආඥාවක් ගොනු කර තිබේ. සිය පුද්ගල ඉඩම් සාවද්‍ය හා නීති විරෝධී ලෙසින් අත් කර තිබීම ගැන ඔවුන් එහි කරුණු දක්වා ඇති බව වාර්තා වේ. යාපනය ආරක්ෂක බලකායේ මූලස්ථානය සඳහා අක්කර 6381 ක ඉඩම් ප්‍රමාණයක් අත්පත් කර ගැනීම පලාලි සහ කන්කසන්තුර අධිආරක්ෂිත කළාප ඉදිකිරීම සඳහා ඉඩම් ලබා ගැනීම මෙම පෙත්සමෙන් අභියෝගයට ලක් කර තිබේ. අදාළ පෙත්සම ඉදිරිපත් කර ඇත්තේ යාපනය දිස්ත්‍රික්කයේ අදාළ ප්‍රදේශවල සැළකිය යුතු ප්‍රමාණයෙන් ඉඩම් හිමිව තිබූ පුද්ගලයින් බව වාර්තා වේ. යුද්ධය පැවති කාලයේ ඔවුන් එම ප්‍රදේශවලින් පිටව ගොස් සිටි අතර යුද්ධය අවසන් වූව ද යළි ඉඩම්වලට ආපසු ඒම තහනම් කර ඇති බව පෙත්සම්කරුවන් අධිකරණයට දැනුම් දී ඇත. ඉඩම් සහ ඉඩම් සංවර්ධන අමාත්‍යවරයා යාපනයේ ඉඩම් අත්කර ගන්නා නිලධාරීවරයා සහ යාපනයේ මිනින්දෝරු නිලධාරීවරයා අදාළ පෙත්සමේ වගඋත්තරකරුවන් ලෙස නම් කර තිබේ.", "URL": "https://sinhala.adaderana.lk/news.php?nid=34132", "Category": null, "Parent URL": null}