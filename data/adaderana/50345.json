{"Source": "Adaderana", "Timestamp": "March 31, 2015 02:55 pm", "Headline": "19ට එරෙහි සියලු පෙත්සම් හෙට සලකා බැලේ", "News Content": "රජය මගින් පාර්ලිමේන්තුවට ඉදිරිපත් කර ඇති ආණ්ඩුක්‍රම ව්‍යවස්ථාවේ 19 වන සංශෝධනයට අදාළව ඉදිරිපත් වී ඇති පෙත්සම් සලකා බැලීම සඳහා ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් නම් කර තිබේ.එම විනිසුරු මඩුල්ලේ සභාපතිවරයා ලෙස අගවිනිසුරු කේ.ශ්‍රී පවන් මහතා කටයුතු කරන අතර සෙසු විනිසුරුවන් ලෙස චන්ද්‍රා ඒකනායක මහත්මිය සහ ප්‍රියසාද් ඩෙප් මහතා කටයුතු කරයි.ඒ අනුව අදාළ විනිසුරුමඩුල්ල හමුවේ ආණ්ඩුක්‍රම ව්‍යවස්ථාවේ 19 වන සංශෝධනය සම්බන්ධයෙන් මේ දක්වා ඉදිරිපත්ව ඇති සියලු පෙත්සම් හෙට දිනයේ කැඳවීමට නියමිතය.රජය මගින් පාර්ලිමේන්තුවට ඉදිරිපත් කර ඇති 19 වන සංශෝධනය නීතියට පටහැනි බව පවසමින් පෙත්සම් 11ක් ශ්‍රේෂ්ඨාධිකරණයට ඉදිරිපත්ව ඇත.මීට අමතරව අදාළ කෙටුම්පත සම්මත කිරීම සඳහා ජනමත විචාරණයක් අවශ්‍ය නොවන බව පවසමින් තවත් පෙත්සම් 4ක් ඉදිරිපත්ව ඇති බව වාර්තා වේ.මේ අතර ආණ්ඩුක්‍රම ව්‍යවස්ථාවේ 19 වන සංශෝධනය සම්මත කිරීමේ දී ජනමත විචාරණයක් අවශ්‍ය බවට නියෝගයක් නිකුත් කරන ලෙස ඉල්ලමින් ජාතික හෙළ උරුමය අද ශ්‍රේෂ්ඨාධිකරණය හමුවේ පෙත්සමක් ගොනු කරන ලදී. ජාතික හෙළ උරුමයේ බස්නාහිර පළාත් සභා මන්ත්‍රී නිශාන්ත ශ්‍රී වර්ණසිංහ මහතා විසින් අදාළ පෙත්සම ගොනු කර ඇත.", "URL": "https://sinhala.adaderana.lk/news.php?nid=50345", "Category": null, "Parent URL": null}