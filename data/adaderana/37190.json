{"Source": "Adaderana", "Timestamp": "September 6, 2013 02:33 pm", "Headline": "හෙද විදුහල්වල ප්‍රායෝගික පරීක්ෂණ නතරවෙයි ", "News Content": "රජයේ හෙද විදුහල්වල අවසන් වසර විභාගයේ ප්‍රායෝගික පරීක්ෂණ සිදුනොකිරීමට එම විභාග අධීක්ෂණය කරන ගුරුවරුන් තීරණය කර තිබේ. අදාළ දීමනා කප්පාදු කිරීම හේතුවෙන් මෙම පියවර ගෙන ඇති බව සඳහන් වෙයි. මෙම වසරට අදාළ රජයේ හෙද විදුහල්වල අවසන් විභාගය පසුගිය අගෝස්තු මස 28 වන දින පැවතිය ද මේ වන තෙක් එම විභාග වල ප්‍රායෝගික පරීක්ෂණ සිදුකර නොමැත. ප්‍රායෝගික පරීක්ෂණ සඳහා රුපියල් සියයක මුදලක් අදාළ ගුරුවරුන්ට ගෙවනු ලැබුව ද එම මුදල මේ වන විට රුපියල් පහ දක්වා අඩුකර තිබෙනවා. මෙයට විරෝධය පලකරමින් අදාළ ගුරුවරු ප්‍රායෝගික පරීක්ෂණ අධීක්ෂණය කිරීමෙන් වැලකී සිටීමටය තීරණය කර ඇත. මේ හේතුවෙන් හෙද පුහුණුව අවසන් කළ ශිෂ්‍යාවන් ද දැඩි අපහසුතාවට පත්ව සිටින බව වාර්තාවෙයි. දැනට රජයේ රෝහල්වල පවතින හෙද පුරප්පාඩු පිරවීමට ද මෙමගින් ගැටලු ඇති වන බව සඳහන් වෙයි .", "URL": "https://sinhala.adaderana.lk/news.php?nid=37190", "Category": null, "Parent URL": null}