{"Source": "Adaderana", "Timestamp": "January 23, 2018 03:33 pm", "Headline": "බංග්ලාදේශ - සිම්බාබ්වේ තරඟයෙන් ශ්‍රී ලංකා පිල අසීරුතාවයක", "News Content": "බංග්ලාදේශයේ පැවැත්වෙන තුන්කොන් තරඟ මාලාවේ බංගාදේශය හා සිම්බාබ්වේ කණ්ඩායම් අතර පැවැත්වෙන එක්දින තරඟය මේ වන විට ඩකා, මීර්පූර් හි ෂෙරෙ බංග්ලා නැෂනල් ස්ටේඩියම් හි පැවැත්වේ. මෙම තරඟයේ කාසිය වාසිය දිනා පළමුව පන්දුවට පහර දුන් බංග්ලාදේශ පිල නියමිත පන්දුවාර 50 අවසානයේ දී කඩුළු 9 ක් දැවී ලකුණු 216 ක් වාර්තා කරනු ලැබීය. ජයග්‍රහණය සඳහා ලකුණු 217 ක ඉලක්කයක් සිම්බාබ්වේ පිල වෙත ලැබී තිබේ. පන්දුවට පහර දීමේ දී බංග්ලාදේශ පිල වෙනුවෙන් ආරම්භක පිතිකරු තමීම් ඉල්බාල් ලකුණු 76 ක් වාර්තා කළ අතර ඔහු මෙම තරඟාවලියේ අඛණ්ඩව ලැබූ තුන්වන අර්ධ ශතකය වේ. පන්දු යැවීමේ දී සිම්බාබ්වේ නායක ග්‍රේම් ක්‍රේමර් ලකුණු 32 කට කඩුළු 4 ක් දවා ගැනීමට සමත් විය. මෙම තරඟය සිම්බාබ්වේ පිල ජයගතහොත් අවසාන මහා තරඟය සඳහා සුදුසුකම් ලැබීම සඳහා ශ්‍රී ලංකා පිලට පවතින ඉඩ ප්‍රස්ථාව බෙහෙවින් සීමාසහිත වන අතර එසේ වුවහොත්, අනිද්දා (25) බංග්ලාදේශ පිල සමඟ පැවැත්වෙන තරගය ජය ගැනීම ශ්‍රී ලංකාවට අනිවාර්යය වනු ඇත. තවද බංග්ලාදේශ තරගය ජයගැනීම පමණක් ශ්‍රී ලංකා පිලට මෙහිදී ප්‍රමාණවත් නොවන අතර ප්‍රසාද ලකුණු සටහනේ දෙවන ස්ථානයට පැමිණීමට නම් බෝනස් ලකුණක් ද ලබා ගැනීම අනිවාර්යය වේ. ඒ සඳහා එම තරඟයේ දී ශ්‍රී ලංකා පිල පළමුව පන්දුවට පහර දුන් හොත්, විශාල ලකුණු පරතරයකින් තරඟය ජයගැනීමට හෝ දෙවන වර පන්දුවට පහරදුන් හොත් අඩු ඕවර සංඛ්‍යාවක දී බංග්ලාදේශ ඉලක්කය සපුරා ගැනීම කළ යුතුව තිබේ. ප්‍රසාද ලකුණු සටහනට අනුව බංග්ලාදේශ පිල මේ වන විට ලකුණු 10 ක් ලබා අවසාන මහා තරඟයට දැනටමත් සුදුසුකම් ලබා ඇත. ශ්‍රී ලංකා හා සිම්බාබ්වේ කණ්ඩායම් එක් තරඟය බැගින් දිනා ප්‍රසාද ලකුණු 4 බැගින් ලබා ගෙන ඇත. කෙසේ වෙතත් දළ ලකුණු වේගය අනුව සිම්බාබ්වේ පිල මේ වන විට ශ්‍රී ලංකා පිලට වඩා ඉදිරියෙන් සිටින අතර යම් හෙයිකින් බංග්ලාදේශ පිල හමුවේ අද තරඟයෙන් සිම්බාබ්වේ පිල පරාජයට පත් වී, අනිද්දා තරඟයෙන් ශ්‍රී ලංකා පිල පරාජයට පත්වුවහොත් ඉහළ දළ ලකුණු වේගයක් ලබා ගත් කණ්ඩායම් අවසාන මහා තරඟයේ දී බංග්ලාදේශයේ ප්‍රතිවාදියා වනු ඇත. තුන්කොන් තරඟාවලියේ අවසාන මහ තරගය ලබන 27 වෙනිදා ඩකා, මීර්පූර් හි ෂෙරෙ බංග්ලා නැෂනල් ස්ටේඩියම් හිදී පැවැත්වේ.", "URL": "https://sinhala.adaderana.lk/news.php?nid=83404", "Category": null, "Parent URL": null}