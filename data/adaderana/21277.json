{"Source": "Adaderana", "Timestamp": "January 10, 2012 06:53 am", "Headline": " රජරට වෙද සිසුන් ඉවත් නොවුණොත් ඉවත්කරනවා", "News Content": "රජරට විශ්ව විද්‍යාලයේ සාලියපුර වෛද්‍ය පීඨ පරිශ්‍රයේ තවදුරටත් සිසුන් පිරිසක් රැඳී සිටින බවත්,ඔවුන් ඉවත්වීමට කටයුතු නොකළහොත් පොලීසිය යොදවා ඉවත්කිරීමට සිදුවන බවත් පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. රජරට විශ්ව විද්‍යාලයේ සාලියපුර වෛද්‍ය පීඨ පරිශ්‍රයේ රැඳී සිටින සිසුන්ට පසුගිය 07 වන දින සවස 4 ට පෙර ඉවත්වන ලෙසට අධිකරණ නියෝගයක් ලැබී තිබුණි. අධිකරණ නියෝගයට අනුව සිසුන් ඉවත් නොවුනහොත් පොලිසිය අවම බලය යොදා හෝ සිසුන් ඉවත් කිරීමට පියවර ගනු ඇති බව එම විශ්ව විද්‍යාලයේ උපකුලපති මහාචාර්ය කේ.ඒ.නන්දසේන මහතා ද පෙන්වා දී තිබිණි. කෙසේ වෙතත් සාලියපුර වෛද්‍ය පීඨ පරිශ්‍රයේ සිසුන් සත්‍යග්‍රහයක නිරතවූ පියස්ස මේවන විට අධිකරණ නියෝගයක් හේතුවෙන් ඉවත් කර ඇති අතර සිසුන්ට ඉවත්වන ලෙස දැනුම්දුන්නද මෙතෙක් ඉවත් නොවූ සිසුන් පිරිසක් සිටින බව වාර්තා වේ. මොවුන් ස්වේච්ඡාවෙන් ඉවත් නොවූවහොත් ඉවත්කරවීමට අධිකරණය විසින් පොලීසියට නියෝග කර ඇතැයි පොලිස් මාධ්‍ය ප්‍රකාශකවරයා අද දෙරණට සඳහන් කළේය.", "URL": "https://sinhala.adaderana.lk/news.php?nid=21277", "Category": null, "Parent URL": null}