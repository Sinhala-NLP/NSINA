{"Source": "Adaderana", "Timestamp": "September 16, 2016 09:13 am", "Headline": "වර්ජනය කල්දැමීමට තීන්දුයි", "News Content": "ලබන සතිය තුළ ක්‍රියාත්මක කිරීමට සැලසුම් කළ වර්ජනය කල්දැමීමට තීරණය කළ බව රජයේ වෛද්‍ය නිලධාරීන්ගේ සංගමය පවසයි.එම සංගමයේ සංස්කාරක වෛද්‍ය නලින් ද හේරත් මහතා ප්‍රකාශ කළේ ඊයේ(15) පස්වරුවේ සෞඛ්‍ය අමාත්‍යවරයා සමග පැවැති සාකච්ඡාවකින් පසු මෙම තීරණය ගත් බවයි.වෛද්‍ය ස්ථාන මාරු හේතුවෙන් පළමු ශ්‍රේණිය සඳහා වෛද්‍යවරුන්ගේ දරුවන්ට පාසල් ලබාදෙන ලෙස රජයේ වෛද්‍ය නිලධාරීන්ගේ සංගමය අධ්‍යාපන අමාත්‍යාංශයෙන් ඉල්ලීමක් කර තිබුණි.එම පාසල් ලබා දී නොමැති බවට වෙද්‍යවරුන් පිරිසක් ඊයේ දිස්ත්‍රික් කිහිපයක සංකේත වැඩවර්ජනයක නිරත වූණි.තවත් වෛද්‍යවරුන් කණ්ඩායමක් අධ්‍යාපන අමාත්‍යාංශයට ගොස් විරෝධතාවයේ නිරත වුණු අතර අධිකරණ නියෝගයක් මත ඔවුන්ට ඉන් ඉවත්වීමට සිදුව තිබුණි.මේ සම්බන්ධයෙන් ඊයේ පස්වරුවේ පැවැති මාධ්‍ය හමුවකදී විෂයභාර අමාත්‍ය අකිල විරාජ් කාරියවසම් මහතා සඳහන් කළේ වෛද්‍ය නිලධාරී සංගමයේ හැසිරීම පිළිකුලෙන් යුතුව හෙළා දකින බවයි.රෝගීන් බිල්ලට තබමින් වෛද්‍යවරුන් ගෙන යන වැඩපිළිවෙළ පිළිගත නොහැකි බව අමාත්‍යවරයා වැඩිදුරටත් ප්‍රකාශ කළේය.කෙසේ වුවද මේ සම්බන්ධයෙන් අදහස් දැක්වූ වෛද්‍ය නලින් ද හේරත් මහතා සඳහන් කළේ මෙතෙක් පාසල් ලබා නොදුන් පුද්ගලයින්ට පාසල් ලබාදීමට පියවර ගත යුතු බවයි.", "URL": "https://sinhala.adaderana.lk/news.php?nid=64124", "Category": null, "Parent URL": null}