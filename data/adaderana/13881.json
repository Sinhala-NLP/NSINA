{"Source": "Adaderana", "Timestamp": "January 31, 2011 11:31 am", "Headline": "මෙරට ගෘහ සේවිකාවගේ මරණය ඝාතනයක් බව හෙළිවෙයි", "News Content": "සෞදි අරාබියේ නැගෙනහිර ප්‍රාන්තයේදී පසුගිය වසරේ මරණයට පත් ශ්‍රී ලාංකික ගෘහ සේවිකාව ඝාතනයට ලක්ව ඇති බව පශ්චාත් මරණ පරීක්ෂණ වාර්තාවෙන් හෙළිව ඇතැයි ශ්‍රී ලංකා තානාපති කාර්යාලය සඳහන් කරයි. 2010 වසරේ නොවැම්බර් මස 05 වන දින අභිරහස් ලෙස මරණයට පත් 36 හැවිරිදි පුෂ්පවල්ලි සෙල්වදොරෙයි නැමැති මෙම කාන්තාවගේ මරණය සම්බන්ධව ඇය සේවයේ යොදවන ලද කාන්තාව අත්අඩංගුවට ගනු ලැබීය. සිද්ධිය සම්බන්ධව විමර්ශන කටයුතු සම්පූර්ණ කිරීම සඳහා බලධාරීන් විසින් රියාද්හි සිට පැමිණීමට නියමිත අධිකරණ වෛද්‍ය වාර්තාව බලාපොරොත්තුව සිටින බව ද සඳහන්ය. පසුගිය සෙනසුරාදා දින සිය කාර්යාලය වෙත රියාද්හි සිට අදාළ කාන්තාවගේ මරණය සම්බන්ධ පශ්චාත් මරණ පරීක්ෂණ වාර්තාවෙහි පිටපතක් ලැබුණු බව ශ්‍රී ලංකා තානාපති කාර්යාලයේ ජ්‍යොෂ්ඨ නිලධාරියකු අරාබි මාධ්‍යයක් වෙත අනාවරණය කර තිබේ. නමුත් අවසන් නිගමනය සඳහා විදේශ කටයුතු අමාත්‍යාංශය හරහා පැමිණෙන නිල වාර්තාව අපේක්ෂාවෙන් සිටින බව ද ආරංචි මාර්ග සඳහන් කරයි. මෙම අංග සම්පූර්ණ වාර්තාව ලැබෙන තුරු පුෂ්පවල්ලි ඝාතනයට ලක්වූයේ කෙසේද යන්න පිළිබඳව ස්ථිරව ප්‍රකාශ කළ නොහැකි බවත්, ඒ සම්බන්ධ අධිකරණ ක්‍රියා මාර්ග ගැනීම සඳහා කටයුතු කරන බවත් එම නිලධාරියා අවධාරණය කර තිබේ.", "URL": "https://sinhala.adaderana.lk/news.php?nid=13881", "Category": null, "Parent URL": null}