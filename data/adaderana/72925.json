{"Source": "Adaderana", "Timestamp": "May 7, 2017 02:58 pm", "Headline": "මැතිවරණ සුදානම හමුවේ ආණ්ඩුව බිය වී ඇතැයි ඒකාබද්ධය පවසයි", "News Content": "එළඹෙන පළාත් පාලන මැතිවරණයට අවශ්‍ය ශක්තිය මේ වන විටත් ගම් තුළ සංවිධානය වී අවසන් වී ඇති බැවින් යහපාලන ආණ්ඩුව බිය වී ඇතැයි ඒකාබද්ධ විපක්ෂයේ පළාත් පාලන සංසඳයේ සභාපති උදේනි අතුකෝරළ මහතා පවසයි. අද (07) පැවති ඒකාබද්ධ විපක්ෂයේ මාධ්‍ය හමුවකට එක් වෙමින් ඔහු මේ අදහස් පළ කළේය. මැයි දිනයෙන් පසුව ආණ්ඩුව විසින් ප්‍රකාශ කරන ලද කරුණුවලින් ඒ බව තහවුරු වන බව ද අතුකෝරාළ මහතා පවසා සිටියේ ය. කෙසේ වෙතත් ඇතැම් ආණ්ඩුවේ දේශපාලනඥයින් කුහකත්වයෙන් යුතුව හැසිරෙන බවත් පසුගිය දා සරත් ෆොන්සේකා මහතා විසින් මහින්ද රාජපක්ෂ මහතා සාටකයෙන් එල්ලා මරන බවට ප්‍රසිද්ධියේ තර්ජනය කළ බවත් ඒ සඳහා නීතිය ක්‍රියාත්මක විය යුතු බව ද උදේනි අතුකෝරළ මහතා වැඩි දුරටත් කියා සිටියේ ය. එමෙන්ම පොහොට්ටුවේ ශක්තිය දැක ගැනීම සඳහා පළාත් පාලන මැතිවරණ කඩිනමින් පවත්වන ලෙස ආණ්ඩුවට බලකරන බව ද ඔහු පැවසීය.", "URL": "https://sinhala.adaderana.lk/news.php?nid=72925", "Category": null, "Parent URL": null}