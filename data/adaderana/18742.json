{"Source": "Adaderana", "Timestamp": "September 15, 2011 01:01 pm", "Headline": "ඉඩම් ගනුදෙනුවල ලියවිලි 22 දා පාර්ලිමේන්තුවේ", "News Content": "අයථාක්‍රම මගින් රජයේ ඉඩම් විදේශිකයන්ට ලබාදුන් බවට එල්ලවන චෝදනා ප්‍රතික්ෂේප කරන බව වැඩබලන තොරතුරු හා ජනමාධ්‍ය අමාත්‍ය,ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. සියලුම ඉඩම් ගනුදෙනුවලට අදාළව ලිපි ලේඛන ‍තොරතුරු ලබන 22 වන දින පාර්ලිමේන්තුවට ඉදිරිපත් කරන බව හෙතෙම කියා සිටියේ අද කොළඹ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට සහභාගීවෙමිනි. සිංහාරාජ රක්ෂිතය මැදින් මාර්ගයක් ඉදිවෙමින් පැවතීම පිළිබඳ මාධ්‍යවේදියකු ඇසූ ප්‍රශ්නයකට පිළිතුරු දෙමින් අමාත්‍යවරයා කියා සිටියේ සම්බන්ධීකරණ කමිටු රැස්වීමේදී ඉදිරිපත් වූ ජනතා ඉල්ලීමක් සැලකිල්ලට ගනිමින් එම මාර්ගය ඉදිකිරීමට තීරණය කළ බවයි. කොළඹ-කොම්පඤ්ඤවීදියේ ජනයා හදිසියේ එයින් ඉවත්කිරීමට පියවර ගැනීම නිසා ජනතාවට යම් දුෂ්කරතාවලට මුහුණදෙන්නට සිදුවූ බව තමන් පිළිගන්නා බවත්,ඉදිරියෙදී එය එසේ සිදුනොවනු ඇති බවත් ඔහු සඳහන් කළේය. මේවන විට එසේ ඉවත් කළ ජනයාට තාවකාලිකව නිවාස පහසුකම් ලබාදුන්නද,ඉදිරියේදී ස්ථීර නිවාස ලබාදීමට කටයුතු කරන බව කියා සිටියේය. කොළඹ ජනයාට තවත් නිවාස 30,000 ක පමණ අවශ්‍යතාවක් පවතින බවත්,රජය විසින් පියවරෙන් පියවර එකී අවශ්‍යතා ඉටුකරන බවත් අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=18742", "Category": null, "Parent URL": null}