{"Source": "Adaderana", "Timestamp": "June 28, 2013 04:22 pm", "Headline": "තංගල්ල ප්‍රා.ස. සභාපතිට එරෙහි නඩුව කල්යයි", "News Content": "බ්‍රිතාන්‍ය ජාතිකයෙකු වෙඩිතබා ඝාතනය කිරීම ඔහුගේ රුසියානු ජාතික පෙම්වතිය දූෂණය කිරීම යන චෝදනා සම්බන්ධයෙන් තංගල්ල ප්‍රාදේශිය සභාවේ සභාපතිවරයාට එරෙහි නඩුව අද(28) විභාගයට ගත් අවස්ථාවේදී එය යළිත් වරක් නොවැම්බර් මස පළමු වැනි දිනට කල් තබා තිබේ. කොළඹ ප්‍රධාන මහේස්ත්‍රාත් ගිහාන් පිලපිටිය මහතා හමුවේ මෙය අද විභාගයට ගැනිණි. 2011 වසරේ දෙසැම්බර් මස 24 වැනි දින තංගල්ල ප්‍රදේශයේ හෝටලයක පැවති උත්සවයක් අතරතුරදී බ්‍රිතාන්‍ය ජාතිකයෙකු වෙඩිතබා ඝාතනය කර ඔහුගේ පෙම්වතිය දූෂණය කර තිබුණි. මෙම සිද්ධිය සම්බන්ධයෙන් අත්අඩංගුවට ගත් තංගල්ල ප්‍රාදේශිය සභාවේ සභාපති සම්පත් චන්ද්‍රපුෂ්ප මහතා ඇතුළු පුද්ගලයින් 8 දෙනෙකුට එරෙහිව නඩුව තංගල්ල මහේස්ත්‍රාත් අධිකරණය හමුවේ මීට පෙර විභාගයට ගන්නා ලදි. කෙසේ වෙතත් සාක්ෂීකරුවන් 8 දෙනාට බලපෑම් සිදුවන බව පවසමින් නීතිපතිවරයා වෙත පැමිණිල්ලක් ඉදිරිපත් වී තිබු අතර ඒ අනුව අදාළ නඩුව නීතිපතිවරයාගේ විශේෂ ඉල්ලීම මත කොළඹ ප්‍රධාන මහේස්ත්‍රාත් අධිකරණය වෙත යොමු කර තිබුණි.", "URL": "https://sinhala.adaderana.lk/news.php?nid=35318", "Category": null, "Parent URL": null}