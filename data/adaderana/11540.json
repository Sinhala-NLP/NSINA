{"Source": "Adaderana", "Timestamp": "October 16, 2010 08:18 pm", "Headline": "පුනරුත්ථාපනය වූ එල්.ටී.ටී.ඊ සාමාජිකයින් පිරිස 4000 ඉක්මවයි  ", "News Content": "පුනරුත්ථාපනය කරන ලද හිටපු එල්. ටී. ටී. ඊ සාමාජිකයින් 4000 ට වැඩි පිරිසක් මේ වනවිට සමාජගත කර ඇති බව වාර්තා වේ. එම සාමාජිකයින් පිරිස පුනරුත්ථාපනය කර ඔවුන්ගේ පවුලේ සාමාජිකයින් වෙත නැවත යවා ඇති බව පුනරුත්ථාපන කොමසාරිස් ජනරාල් බ්‍රිගේඩියර් සුදන්ත රණසිංහ මහතා පවසයි. පසුගිය වසරේ එල්. ටී. ටී. ඊ සංවිධානය හා ශ්‍රී ලංකා රජය අතර යුද ගැටුම් පැවති කාල සීමාව තුළ දහස් සංඛ්‍යාත එල්. ටී. ටී. ඊ සාමාජිකයින් පිරිසක් රජයේ හමුදා භාරයට පත්විය. එම පිරිස පසුව රජය විසින් පුනරුත්ථාපනය සඳහා යොමුකරනු ලැබීය. අවසන් වරට පසුගිය සිකුරාදා(15) දින එසේ පුනරුත්ථාපනය කරන ලද හිටපු එල්. ටී. ටී. ඊ සාමාජිකයින් 498 දෙනෙකු වව්නියාවේදී සමාජගත කරනු ලැබීය. ඉන් වැඩි පිරිසක් කාන්තාවන් විය. මෙම පිරිස වෙත වෘත්තීය පුහුණුව මෙන්ම ඉංග්‍රීසි හා භාෂා දැනුම ද ලබා දී ඇත. එමෙන්ම ඔවුන් වෙත පෞද්ගලික හා රජයේ රැකියා අවස්ථා ද හිමිවී තිබේ.", "URL": "https://sinhala.adaderana.lk/news.php?nid=11540", "Category": null, "Parent URL": null}