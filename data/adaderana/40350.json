{"Source": "Adaderana", "Timestamp": "January 14, 2014 04:16 pm", "Headline": "දින 2ට වඩා උණ නම් බලාගෙන ඉන්න එපා ", "News Content": "දින 02 කට වඩා උණ තත්ත්වයක් පවතීනම් ප්‍රතිකාර ලබාගැනීම සඳහා රජයේ රෝහලක් වෙත රෝගීන් ඇතුළත් කරන ලෙස සෞඛ්‍ය අමාත්‍යංශය ඉල්ලීමක් කරයි. කිසිදු ලෙසකින් උණ රෝගීන්ට වේදනා නාශක ලබා නොදෙන ලෙස සෞඛ්‍ය අමාත්‍යංශය ඉල්ලා සිටියි. පසුගිය දින කිහිපය තුළ කොළඹ ජාතික රෝහල, රිජ්වේ ආර්යා ළමා රෝහල, කළුබෝවිල ශික්ෂණ රෝහල ඇතුළු රෝහල් වලට ඇතුළු වන ඩෙංගු රෝගීන්ගේ සංඛ්‍යාවේ ඉහළ අගයක් පෙන්නුම් කරන බව සෞඛ්‍ය අමාත්‍යශය පවසයි. කෙසේ වෙතත් මෙම රෝගීන් උණ රෝගය වැලදී දින ගණනාවක් ගතවීමෙන් පසුව රෝහල් ගත වී ඇති බව එම අමාත්‍යංශය සඳහන් කරයි. මෙලෙස දින 02 කට වැඩි කාලයක් ගතවී ප්‍රතිකාර ගතහොත් විවිධ සංකුලතා ඇති වීමට ඉඩ ඇති බවද ඔවුන් පෙන්වා දෙයි. කොළඹ රිජ්වේ ආර්යා ළමා රෝහලේ පසුගිය වසරේ ඩෙංගු රෝගීන් 3631 ප්‍රතිකාර ලබා ඇති අතර ඉන් 501 දෙනෙක් ඩෙංගු රක්තපාත තත්ත්වයට ගොදුරු වුවන් බවත්, ඒ හේතුවෙන් 17 දෙනෙකු ජීවිතක්ෂයට පත් වු බව ද සෞඛ්‍ය අමාත්‍යංශය සඳහන් කරයි. එම නිසා උණ රෝගය වැළඳී දින 02ක් ඇතුළත ප්‍රතිකාර සඳහා අනිවාර්යයෙන්ම රජයේ රෝහලකට ඇතුළත් වන ලෙස සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහිපාල මහතා පෙනවා දෙයි. එමෙන්ම උණ රෝගීන්ට විවිධ වේදනා නාශක ඖෂධ වෛද්‍ය නිර්දේශයකින් තොරව ලබාදීම සිදු නොකළ යුතු බව ද සෞඛ්‍ය සේවා අධ්‍යක්ෂ ජෙනරාල්වරයා පවසයි. වේදනා නාශක ඩෙංගු රෝගීන්ට ලබා දුනහොත් ඔවුන් ඩෙංගු රක්තපාත තත්ත්වයට පත්විය හැකි බව ද ඒ මහතා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=40350", "Category": null, "Parent URL": null}