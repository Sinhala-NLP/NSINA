{"Source": "Adaderana", "Timestamp": "October 22, 2012 06:16 pm", "Headline": "පා පැදි ශූරයාට ජීවිතාන්තය දක්වා තරග තහනමක්", "News Content": "තහනම් උත්තේජක භාවිතා කිරීමේ චෝදනාව මත පාපැදි ශූර අමෙරිකාවේ ලාන්ස් ආම්ස්ට්‍රෝන්ට ජීවිතාන්තය දක්වා තරග තහනමක් පැනවීමට ජාත්‍යන්තර පාපැදි සම්මේලනය තීරණය කර තිබේ. ස්විස්ටර්ලන්තයේ, ජිනීවා හි පැවති ජාත්‍යන්තර පාපැදි සම්මේලනයේ විශේෂ රැස්වීමක දී මෙම තීරණය ගෙන ඇතැයි සඳහන්ය. ඒ අනුව ගනු ලැබු තීරණයත් සමග ලාන්ස් ආම්ස්ට්‍රෝන් විසින් 7වරක් දිනා ගනු ලැබු ප්‍රංශ පාපැදි සවාරියේ ජයග්‍රහණ ද අවලංගු වනු ඇත. යූ.එස්. පෝස්ටල් කණ්ඩායම නියෝජනය කළ ආම්ස්ට්‍රොන් තහනම් උත්තේජක භාවිත කර ඇති බව අමෙරිකානු පාපැදි සංගමය විසින් පළමුවරට තහවුරු කරන ලදී. පසුව එකී තීරණය ජාත්‍යන්තර පාපැදි සංගමය වෙත යොමු කර ඇතැයි සඳහන්ය. කෙසේ වෙතත් ලාන්ස් ආම්ස්ට්‍රෝන් පවසා ඇත්තේ තමා කිසිවිටෙක තහනම් උත්තේජක භාවිත නොකළ බව යන්නයි.", "URL": "https://sinhala.adaderana.lk/news.php?nid=28528", "Category": null, "Parent URL": null}