{"Source": "Adaderana", "Timestamp": "July 10, 2019 01:43 pm", "Headline": "ආණ්ඩුවලින් දුන්න බොරු පොරොන්දුවක්", "News Content": "වලවේ ගඟ දෙපස පිහිටි මනතුංග කන්ද හා ගල්ලෙන කන්ද ගම්මාන දෙක බිහිවූ දා සිට මේ දක්වාත් ගමනා ගමනයට පාලමක් නොමැතිවීමෙන් ජනතාව පීඩාවට පත්ව සිටියි. ජනතාව චෝදනා කරන්නේ මෙතෙක් පැවති සියලු ආණ්ඩු ජනතාවට බොරු පොරොන්දු පමනක්ම ලබාදුන් බවයි. මේ බලංගොඩ හා ඉඹුල්පේ ප්‍රාදේශීය ලේකම් කොට්ඨාශ වෙන්කරමින් ගලා බසිනා වලවේ ගඟයි. ගඟ දෙපස පිහිටි මනතුංග කන්ද හා ගල්ලෙන කන්ද ගම්මාන දෙකෙහි පවුල් 800ක පමන ජනතාවට පාලමක් නොමැතිව වැසි සමයේදී අනේක ගැහැටවලට මුහුණ දෙයි. තේ දළු නෙලීමෙන් දිවි සරිකරගන්නා මේ ගම්මාන දෙකෙහි ජනතාව මෙලෙස සිය ජීවිතයද පරදුවට තබමින් ගඟ තරණය කරත් වැසි දිනවලදී ගඟ තරණය සිතීම පවා ඔවුන්ට ගෙන දෙන්නේ ඉතා භයානක අද්දැකීමක්. ආබාධිත පුද්ගලයින්ට පවා මේ ආකාරයෙන් ඉතා දුෂ්කර ලෙස මේ මාර්ගය භාවිත කරන්නට සිදුවීම කෙතරම් කනගාටු දායකද? මෙම ගම්මානයන්හි බොහෝ පොදු කටයුතු සඳහා මේ මාර්ගය අත්‍යවශ්‍ය වූවත් තවමත් ඔවුන්ට එම කටයුතු ඉතා දුෂ්කර තත්ත්වයක් යටතේ ඉටු කරගන්නට සිදුවී ඇති බවට මේ දසුන් කදිම සාක්ෂියි.", "URL": "https://sinhala.adaderana.lk/news.php?nid=113812", "Category": null, "Parent URL": null}