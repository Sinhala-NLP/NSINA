{"Source": "Adaderana", "Timestamp": "December 19, 2011 03:06 pm", "Headline": "කලා වැවේ හදිසි වාන් දොරටු විවෘත කරයි  ", "News Content": "උතුරු මැද පළාතට ඇද හැලෙන අධික වර්ෂාපතනයත් සමඟ කලා වැවේ ජල මට්ටම ඉහළ යාම හේතුවෙන් එහි වාන් දොරටු විවෘත කිරීමට පියවර ගෙන තිබේ. කලාවැවේ හදිසි වාන් දොරටු දෙක අඩි 10 බැගින් විවෘත කර ඇති බව කලාවැව වාරිමාර්ග ඉංජිනේරු එම්.එච්.එම්.ආර් බණ්ඩාර මහතා පැවසුවේය. එම වාන් දොරටු හරහා තත්ත්පරයට ඝන අඩි දස දහක ජල ධාරිතාවක් කලා ඔයට මුදා හැරෙන බව සඳහන්ය. මේ හේතුවෙන් කලා ඔයේ ජල මට්ටම ඉහළ ගොස් අවුකන - කලා වැව මාර්ගය සහ ගල්නෑව - අක්කර සියය මේ වන විට ජලයෙන් යට වී තිබෙන බව අප වාර්තාකරු සඳහන් කළේය. මේ අතර කලා ඔයේ ජලය ගලා එන රාජාංගණ ජලාශයේ ජල මට්ටම ද ඉහළ ගොස් ඇති බැවින් එහි වාන් දොරටු 6 ක් ද විවෘත කර ඇති බව වාර්තා වේ.", "URL": "https://sinhala.adaderana.lk/news.php?nid=20801", "Category": null, "Parent URL": null}