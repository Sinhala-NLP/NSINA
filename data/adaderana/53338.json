{"Source": "Adaderana", "Timestamp": "August 19, 2015 03:35 pm", "Headline": "මත්ද්‍රව්‍ය තුරන් කිරීමට රජයට සහය දෙනවා", "News Content": "මහත් සමාජ ඛේදවාචකයක් බවට පත්ව ඇති මත්ද්‍රව්‍ය සමාජයෙන් තුරන්කර දැමීම සඳහා රජයට ලබාදිය හැකි සෑම සහයෝගයක්ම ලබාදෙන බව ප්‍රවීණ ක්‍රිකට් ක්‍රීඩක කුමාර සංගක්කාර පවසා තිබේ.අන්තරායකර ඖෂධ පාලක ජාතික මණ්ඩලයේ සන්නාම තානාපතිවරයා ලෙස ප්‍රවීණ ක්‍රිකට් ක්‍රීඩක කුමාර සංගක්කාර පත් කර ඇත.ඊට අදාළ අක්තපත්‍රය ජනාධිපති මෛත්‍රීපාල සිරිසේන මහතා විසින් ජනාධිපති නිල නිවසේ දී කුමාර සංගක්කාර වෙත ලබාදුන් බව ජනාධිපති මාධ්‍ය අංශය සඳහන් කළේය.අන්තරායකර ඖෂධ පාලක ජාතික මණ්ඩලයේ සන්නාම තානාපතිවරයා ලෙස තානාපති ධුරය පිළිගැනීමෙන් අනතුරුව අදහස් දක්වමින් කුමාර සංගක්කාර මේ බව පවසා ඇත්තේ සමාජ ඛේදවාචකයක් බවට පත්ව ඇති මත්ද්‍රව්‍ය සමාජයෙන් තුරන්කර දැමීමට රජයට සහය දෙන බවයි.ජාත්‍යන්තරයේ සහයෝගය ද ලබාගනිමින් මත්ද්‍රව්‍ය නිවාරණ වැඩපිළිවෙළ ශක්තිමත්ව ඉදිරියට ගෙන යන බව ජනාධිපති මෛත්‍රීපාල සිරිසේන මහතා ද පවසා ඇත. නව තාක්ෂණය ද මත්ද්‍රව්‍ය නිවාරණය සඳහා උපරිමයෙන් යොදා ගන්නා බව පවසා ඇති ජනාධිපතිවරයා තරාතිරම කුමක් වුව ද මත්ද්‍රව්‍ය ජාවාරම්කරුවන්ට නීතිය දැඩිව ක්‍රියාත්මක කිරීමට තමා කිසිසේත් පසුබට නොවන බව අවධාරණය කර තිබේ.", "URL": "https://sinhala.adaderana.lk/news.php?nid=53338", "Category": null, "Parent URL": null}