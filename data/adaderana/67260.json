{"Source": "Adaderana", "Timestamp": "December 22, 2016 05:16 pm", "Headline": "හොර නෝට්ටුවලින් විදුලි බිල ගෙවන්න ගිහින් අතේ මාට්ටු", "News Content": "ව්‍යාජ මුදල් නෝට්ටු සමඟ තරුණයෙකු අනුරාධපුර නගරයේදී අත්අඩංගුවට ගෙන තිබේ.නගරයේ සුපිරි වෙළඳසැලකට රුපියල් දහසේ ව්‍යාජ මුදල් නෝට්ටු 05ක් ලබාදී විදුලි බිල්පතක් ගෙවීමට උත්සාහ කිරීමේදී ඔහු අත්අඩංගුවට ගෙන ඇති බව සඳහන්ය.අදාළ වෙළඳසැලේ මුදල් අයකැමිට ඇති වූ සැකයක් මත එම මුදල් නෝට්ටු පරීක්ෂා කර ඇති අතර ඒවා ව්‍යාජ මුදල් නොට්ටු බවට තහවුරු වීම හේතුවෙන් ඒ පිළිබඳ අනුරාධපුර පොලීසියට දැනුම් දි තිබේ.ඒ අනුව අනුරාධුර පොලීසිය විසින් සැකකරු අත්අඩංගුවට ගෙන ඇති බව සඳහන්ය.ඔහු සතුව තිබී තවත් රුපියල් පන්දහසේ ව්‍යාජ මුදල් නෝට්ටු 05ක් සහ රුපියල් දහසේ ව්‍යාජ මුදල් නෝට්ටු තුනක් ද පොලිසිය විසින් සෙයාගෙන ඇත.සැකකරුගෙන් සිදුකළ ප්‍රශ්නකිරීම්වලදී අනාවරණය වූ තොරතුරු මත ව්‍යාජ මුදල් නෝට්ටු මුද්‍රණය කිරීම සඳහා යොදාගත් මුද්‍රණ යන්ත්‍රයක් මාතලේ ප්‍රදේශයේ නිවසක තිබී සොයාගෙන ඇත.සිද්ධිය සම්බන්ධයෙන් මූලික පරීක්ෂණ සිදු කිරීමෙන් අනතුරුව සැකකරු අපරාධ පරීක්ෂණ දෙපාර්තමේන්තුව වෙත භාරදීමට නියමිත බව පොලීසිය සඳහන් කළේය.", "URL": "https://sinhala.adaderana.lk/news.php?nid=67260", "Category": null, "Parent URL": null}