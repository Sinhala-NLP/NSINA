{"Source": "Adaderana", "Timestamp": "October 3, 2017 10:31 pm", "Headline": "  මහකුඹුක්කඩවල වැසියන්ට අලි ප්‍රශ්න", "News Content": "තම ගම්මානවලට නිරන්තර කඩා වැදී වගාවන් පාළු කරන වන අලි රංචුව පලවා හැරීමට කටයුතු කරන ලෙස ආණමඩුව - මහකුඹුක්කඩවල ප්‍රදේශයේ ජනතාව ඉල්ලා සිටියි. මාස 03 ක පමණ කාලයක් මෙම වන අලි රංචුව තම ගම්මානයේ සැරි සරන බවත්,එම සතුන් පොල් සහ කෙසෙල් වගාවන් විනාශ කරන බවද එම ගම්වාසීන් කියා සිටිති. රාත්‍රී සහ අළුයම් කාලයේ කඩා වදින මෙම වන අලි රංජුවට දළ සහිත ඇතෙක්ද සිටින බව ඇතමුන් කියයි. පැවති නියඟය බාධාවක් කර නොගෙන විවිධ ගැහැට හමුවේ සිදු කරණ ලද පොල් වගාවන් මෙම වන අලින් විසින් කඩා විනාශ කර දමන බවද ඔවුන් කියා සිටියි. ගම් වදින වන අලින් පලවා හැරීම සඳහා වන ජීවී නිලධාරීන් එක් අවස්ථාවක පමණක් අලි වෙඩි ලබා දුන්නත්,ඉන් පසුව එකම අලි වෙඩිල්ලක්වත් තමන්ට නොලැබුණු බව මහකුඹුක්කඩවල - කොහොඹගස්වැව ගම්නයේ ජනතාව පවසයි. මේ වන විට මෙම වන අලින් විසින් විනාශ කර ඇත්තේ තම වගාවන් පමණක් වන නමුත් පවතින තත්ත්වය අනුව ඉදිරියේදී ජීවිත වලට පවා හානි සිදුවීමට ඉඩ ඇති බවද ඔවුන් පවසන අතර පවතින තත්ත්වය සම්බන්ධයෙන් පුත්තලම සහකාර වන ජීවී අධ්‍යක්ෂක එබ්ලිව්.එම්.කේ.එස්.චන්ද්‍රරත්න මහතාගෙන්ද විමසීමක් කළ අතර “මහකුඹුක්කඩවල ප්‍රදේශයට කඩා වැදී සිටින වන අලි රංචුවක් මීට මාස 03 කට පමණ පෙර අපි තබ්බෝව අභය භූමිය දක්වා පලවා හැරියා.ඇතැම් විට එම සතුන් නැවතත් පැමිනෙන්න ඇති කියලා මම හිතනවා.අභය භූමි වල පවතින ආහාර හිගය නිසයි වන අලින් මේ ආකාරයට ගම් වදින්නේ.කොහොම වුනත් ඉදිරි දින කීපය තුළ මේ සම්බන්ධයෙන් සොයා බලන්න මම කණ්ඩායම් දෙකක් යෙදවීමට කටයුතු කරනවා.” යැයි හෙතෙම කියා සිටියේය.", "URL": "https://sinhala.adaderana.lk/news.php?nid=78309", "Category": null, "Parent URL": null}