{"Source": "Adaderana", "Timestamp": "June 6, 2014 09:48 pm", "Headline": "කොන්දොස්තර ඝාතනයේ සැකකරුවන් 18 තෙක් රිමාන්ඩ්", "News Content": "තංගල්ල බස් නැවතුම්පොළේදී පෙරේදා (04) බස් රථ සහායකයෙකු වෙඩි තබා ඝාතනය කිරීමේ සිද්ධියට අදාළව ඊයේ රාත්‍රී අත්අඩංගුවට ගත් පුද්ගලයින් තිදෙනා තංගල්ල වැඩබලන මහේස්ත්‍රාත් ජේ.එම්. රංජිත් ජයන්ත මහතා හමුවට අද පස්වරුවේ ඉදිරිපත් කිරීමෙන් පසු ලබන 18 වැනිදා දක්වා රිමාන්ඩ් කරන ලෙසට නියෝග කර තිබේ. එදින ඔවුන් හඳුනාගැනීමේ පෙරට්ටුවකට ඉදිරිපත් කරන ලෙසට ද මහේස්ත්‍රාත්වරයා නියෝග කළ බව අද දෙරණ වාර්තාකරු පැවසීය. පෙරේදා සිදුවූ ඝාතනයට අමතරව 2014.01.12 කඳුරු පොකුණ, ලැබීම ප්‍රදේශයේ සිදුකළ පුද්ගල ඝාතනයක් මෙන්ම පසුගිය 22 වැනිදා තංගල්ල උසාවි භූමියේදී ආමි අමිල නැමැත්තා ඝාතනයට තැත් කිරීම සම්බන්ධයෙන් මොවුන්ට චෝදනා එල්ල වී ඇත. තංගල්ල ප්‍රදේශයේම පදිංචිකරුවන් බව කියන මොවුන් අවුරුදු 26, 22 සහ 19 පසුවන්නන් බව පැවසෙයි. සැකකරුවන් උසාවි ගෙන ආ අයුරු හා යළි රැගෙන ගිය අයුරු ඉහත ඡායා රූපවල වේ. ඡායා රූ - රාහුල් සමන්ත", "URL": "https://sinhala.adaderana.lk/news.php?nid=43790", "Category": null, "Parent URL": null}