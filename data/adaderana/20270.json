{"Source": "Adaderana", "Timestamp": "November 26, 2011 09:00 am", "Headline": "තද සුළං නෑ -මුහුද රළුයි", "News Content": "අද(26) දිනය තුළ ඊයේ(25) දිනය මෙන් තද සුළං හැමීමක් සිදුනොවන බව කාලගුණ විද්‍යා දෙපාර්තමේන්තු‍ව පවසයි. එහෙත් දිවයිනේ බොහෝ ප්‍රදේශවල අද වැසි සහිත කාලගුණයක් අපේක්ෂා කරන බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ පී.ජී. යසරත්න මහතා පැවසුවේය. දිවයිනට බස්නාහිර දෙසින් පවතින අඩු පීඩන තත්ත්වයක් හේතුවෙන් විශේෂයෙන් දිවයිනේ නැගෙනහිර ප්‍රදේශවලට කඩින් කඩ වැසි බලාපො‍රොත්තු විය හැකි බව ඒ මහතා පෙන්වාදුන්නේය. එමෙන්ම නැගෙනහිර, උතුරු මැද සහ ඌව පළාත්වලට තද වැසි ඇතිවිය හැකි බව ද සඳහන්ය. දිවයිනට බස්නාහිර සහ නිරිතදිග මුහුදු ප්‍රදේශවල සහ ගැඹුරු මුහුදු ප්‍රදේශවල කඩින් කඩ වැසි තත්ත්වයක් ඇතිවිය හැකි බව බලාපො‍රොත්තු වන බව යසරත්න මහතා ප්‍රකාශ කළේය. නැගෙනහිර ඊසාන දෙසින් පැයට කිලෝමීටර් 30 - 40 ත් සුළං හමන බවත්, කෙසේවෙතත් සුළ‍ඟේ වේගය ඇතැම් විට පැයට කිලෝමීටර් 50 -60 දක්වා වර්ධනය වීමේ හැකියාවක් පවතින බව ද ඔහු පෙන්වාදුන්නේය. එමනිසා දිවයින වටා මුහුදු ප්‍රදේශ අද දවස තුළ රළු ස්වභාවයක් අපේක්ෂා කරන බව ද හෙතෙම කියා සිටියේය.", "URL": "https://sinhala.adaderana.lk/news.php?nid=20270", "Category": null, "Parent URL": null}