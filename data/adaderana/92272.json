{"Source": "Adaderana", "Timestamp": "July 10, 2018 06:37 am", "Headline": "මාතලේ දිස්ත්‍රික්‍කයේ කිරි ගව හොරකමින් ජනතාවට පීඩා-විසඳුමක් නැත්නම් විරෝධතාවයකට සුදානම්", "News Content": "මාතලේ දිස්ත්‍රික්කයේ පොලිස් වසම් කිහිපයකම මහා පරිමාණයෙන් සිදුකෙරෙන කිරි දෙනුන් සොරා ගැනීමේ ජාවාරම වහාම පාලනය කර හෝ නවතා දෙන්නැයි මාතලේ දිස්ත්‍රික් කිරි ගොවි සංවිධාන පොලීසියෙන් ඉල්ලීමක් කර සිටිති. දඹුල්ල ,මාතලේ, රත්තොට ,ලග්ගල ,විල්ගමුව, නාඋල ,ගලේවෙල, මහවෙල, සිගිරිය ආදී පොලිස් බල ප්‍රදේශවල කාලයක සිටම නිවෙස්වල හා ගව ගාල්වල බැඳ සිටින කිරිදෙනුන් මෙන්ම ගොනුන්ද රාත්‍රී කාලයේ වාහනවලින් පටවාගෙන පැහැරගෙන යෑම හා ඒ ආසන්නයේම කපා සතුන් මස් කරගෙන යෑම සිදු කෙරෙන බව පොලීසිවලට ලැබුණු පැමිණිලි රැසකින් සනාථ වන බව කිරි ගොවි සංවිධාන පෙන්වා දෙති. කිරි ගොවීන් සුරැකීමේ ජාතික මධ්‍යස්ථානයේ ජාතික සංවිධායක සුසන්ත කුමාර නවරත්න මහතා පසුගියදා මාධ්‍ය හමුවක් කැඳවමින් කියා සිටියේ, මාතලේ දිස්ත්‍රික්කයේ දිගින් දිගටම සිදුවන මෙම ගව සොරකම පිළිබඳ පොලීසියේ කඩිනම් අවධානය යොමු නොකරන්නේ නම් කිරි ගොවීන් සමඟ දිස්ත්‍රික්කයේ සියලු පොලිස් ස්ථානය ඉදිරිපිට විරෝධතා සූදානම් කරන බවය. කිසිදු බියකින් සැකයකින් තොරව වාහනවලින් පැමිණෙන මෙම ගව සොරුන් ඉතා වටිනා ගණයේ කිරිදෙනුන් කුඩා පැටවුන් පමණක් නොව කිරි දෙනුන් බෝ කිරීම සඳහා සිටින පෘෂ්ඨිමත් ගොනුන් ද රැගෙන යනු ලබන්නේ දේශීය කිරි කර්මාන්තයට විශාල වශයෙන් බලපෑම් එල්ල කිරීමේ වැඩසටහනක් ක්‍රියාත්මක කරවීමට දැයි බරපතළ සැකයක් මතුවන බව සුසන්ත කුමාර නවරත්න මහතා මෙහිදී පැවසීය.", "URL": "https://sinhala.adaderana.lk/news.php?nid=92272", "Category": null, "Parent URL": null}