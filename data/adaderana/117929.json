{"Source": "Adaderana", "Timestamp": "August 31, 2019 12:34 pm", "Headline": "ඉදිරි වසර පහේ සීඝ්‍ර ආර්ථික වර්ධනයකට අගමැතිගෙන් සැලසුම්", "News Content": "රට තුළ සීඝ්‍ර ආර්ථික වර්ධනයක් ළඟා කරගැනීම සඳහා ඉදිරි පස්වසර තුළ ආර්ථිකය නවීකරණයකට ලක්කිරීමට කටයුතු කර ඇති බව අග්‍රාමාත්‍ය රනිල් වික්‍රමසිංහ පවසයි. කුලියාපිටියේ පැවති උත්සවයකට එක්වෙමින් අග්‍රාමාත්‍යවරයා මේ බව සඳහන් කළේය. කුලියාපිටිය නාරංගල තාක්ෂණවේදී ජාතික අධ්‍යාපන පීඨය සඳහා මුල්ගල තැබීම අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද උදෑසන පැවැත්වුණි. අනතුරුව කුලියාපිටිය ලබුයාය ප්‍රෙද්ශයේ ඉදිකළ වයඹ විශ්වවිද්‍යාලයේ නව වෛද්‍ය පීඨය අග්‍රාමාත්‍ය රනිල් වික්‍රමසිංහ මහතා විසින් විවෘත කරනු ලැබුවේය. පසුව කුලියාපිටිය ශික්ෂණ රෝහලේ නව ගොඩනැගිල්ල සඳහා මුල්ගල තැබීමද සිදුකෙරුණි. බෝඅත්ත මාර්ගයේ කාපට් අතුරා සංවර්ධනය කිරීම සඳහා මුල්ගල තැබීම ද අග්‍රාමාත්‍යවරයාගේ ප්‍රධානත්වයෙන් අද සිදුකෙරුණ ද ඉලුක්හේන බෙරිවැව මාර්ගය විවෘත කිරීම, කුලියාපිටිය බස්නැවතුම්පොල ඉදිරිපිට උමං මාර්ග පද්ධතිය විවෘත කිරීම , පොදුවෙළඳ සංකීර්ණය සඳහා මුල්ගල තැබීම කුලියාපිටිය නගරයේ පුස්තකාල ගොඩනැගිල්ල සඳහා මුල්ගල තැබීමද අග්‍රාමාත්‍යවරයාගේ ප්‍රධානත්වයෙන් සිදු කෙරුණි.", "URL": "https://sinhala.adaderana.lk/news.php?nid=117929", "Category": null, "Parent URL": null}