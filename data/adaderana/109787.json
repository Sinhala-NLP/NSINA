{"Source": "Adaderana", "Timestamp": "May 12, 2019 10:53 am", "Headline": "කාසල්රි හා මවුස්සාකැලේ ජල මට්ටම් පහළට-විදුලි උත්පාදනයටත් බාධා", "News Content": "කාසල්රි සහ මවුස්සාකැලේ ජලාශවල ජල මට්ටම තවදුරටත් පහළ බැස ඇති බව වාර්තා වෙයි. එම ජල පෝෂක ප්‍රදේශවලට නිසි කලට වර්ෂාව නොලැබීම නිසා ජලාශවල ජල මට්ටම තවදුරටත් පහළ බැස ඇත. කාසල්රි සහ මවුස්සාකැලේ ජලාශවල දැනට 30% පමණ ජල ධාරිතාවක් පවතින බවත්, එම ජලාශ දෙකෙන් කැනියොන්, ලක්ෂපාන, නව ලක්ෂපාන, විමලසුරෙන්ද්‍ර සහ පොල්පිටිය යන ජල විදුලි බලාගාර වල විදුලි උත්පාදනය සඳහා ජලය සපයනු ලබයි. කාසල්රි සහ මවුස්සාකැලේ ජලාශවල ජල මට්ටම තවදුරටත් පහළ බැසීම හේතුවෙන් එම ජලාශයට යට වු දුපත් රැසක් සහ නටබුන් රැසක් මේ වන මතු වී ඇති අතර එම ජලාශයේ ඇතැම් ස්ථාන ප්‍රදේශවාසීන් විසින් ක්‍රිඩාපිට්ටනියක් සේ භාවිතා කරන බව අද දෙරණ වාර්තාකරු සඳහන් කරයි. ජලශ දෙකේම ජල මට්ටම අඩු වීම නිසා එම ජලාශ දුපත් වල විවිධ වර්ගයේ මල් සහ වල් පැළෑටි බිහි ව ඇති අයුරුත් දක්නට ලැබෙන බව වාර්තා වෙයි.", "URL": "https://sinhala.adaderana.lk/news.php?nid=109787", "Category": null, "Parent URL": null}