{"Source": "Adaderana", "Timestamp": "September 6, 2017 11:31 am", "Headline": "දකුණු අප්‍රිකානු ජනපති හදිසියේ කටුනායකට එයි", "News Content": "චීනයේ පැවති බ්‍රික්ස් සමුළුවට සහභාගී වී යළි දකුණු අප්‍රිකාව බලා යන අතරතුර දකුණු අප්‍රිකානු ජනාධිපති ජේකොබ් සූමා මහතා කටුනායක ජාත්‍යන්තර ගුවන් තොටුපළට පැමිණ තිබේ. ජේකොබ් සූමා මහතා සහ 20 දෙනෙකුගෙන් සමන්විත දූත පිරිස රැගත් දකුණු අප්‍රිකාවට අයත් විශේෂ ගුවන් යානය ඊයේ(05) රාත්‍රී 10 ට පමණ කටුනායක ගුවන් තොටුපළට පැමිණි බව අද දෙරණ ගුවන් තොටුපළ වාර්තාකරු සඳහන් කළේය. ගුවන් යානයට අවශ්‍ය ඉන්ධන සහ යානයේ සිටි පිරිස ආහාර ලබා ගැනීමෙන් පසුව රාත්‍රී 11.30 ට පමණ ගුවන් යානය යළි දකුණු අප්‍රිකාව බලා පිටත්ව ගොස් තිබේ. සැප්තැම්බර් මස පළමු වෙනිදා බ්‍රික්ස් සමුළුවට සහභාගී වීම සඳහා චීනය බලා යන අතරතුර ද දකුණු අප්‍රිකානු ජනාධිපති ජේකොබ් සූමා මහතා සුළු වේලාවක් සඳහා කටුනායක ගුවන් තොටුපළට පැමිණියේය. දකුණු අප්‍රිකානු ජනාධිපතිවරයා ශ්‍රී ලංකාව ආසන්නයේ ගුවන් ගමන් සිදුකරන බොහෝ අවස්ථාවල මෙරටට පැමිණ යෑම විශේෂත්වයක් වෙයි.", "URL": "https://sinhala.adaderana.lk/news.php?nid=77186", "Category": null, "Parent URL": null}