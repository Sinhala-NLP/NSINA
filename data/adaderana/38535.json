{"Source": "Adaderana", "Timestamp": "November 1, 2013 04:48 pm", "Headline": "නගරාධිපති නොගියොත් උසාවි යනවා", "News Content": "කල්මුණේ මහ නගර සභාවේ නගරාධිපති වශයෙන් කටයුතු කරන සිරාස් මීරා සාහීබ් වහා එම තනතුරින් ඉවත් විය යුතු බවත් එසේ නොගියොත් ඔහුට එරෙහිව නීතිමය පියවර ගන්නා බවත් අධිකරණ ඇමති රවුෆ් හකීම් මහතා අවධාරණය කරයි. කල්මුණේ මහ නගර සභාවේ පාලනය සිරාස් මීරා සාහීබ්ට වසර දෙකකුත් මුස්ලිම් කොංග්‍රසයේ සාමාජික නිසම් කාරියප්පර් මහතාට වසර දෙකකුත් ලෙස මීට ඉහතදී තීන්දු කර ඇත. ඒ අනුව වත්මන් නගරාධිපති සිරාස් මීරා සාහීබ්ගේ අවුරුදු දෙකක කාලය මේවන විට අවසන්ව තිබේ. මීට ඉහතදී ඇති කර ගත් එකඟතාවයට අනූව නිසම් කාරියප්පර්ට එහි නගරාධිපති ලෙස කටයුතු කිරීමට අවස්ථාව දිය යුතුව ඇති අතර වත්මන් නගරාධිපතිවරයාට එම තනතුරින් ඉවත්වීමට ඊයේ (31) දක්වා අධිකරණ ඇමතිවරයා කාලය ලබා දී ඇත. එහෙත් හෙතෙම මේ දක්වා එම තනතුරේ රැඳී සිටියි. කෙසේ වෙතත් කල්මුණේ ජනතාව තමාගේ සේවය තවදුරටත් අපේක්ෂා කරන බැවින් එකී තනතුරින් ඉවත්වීමට නොහැකි බව සිරාස් මීරා සාහීබ් නගරාධිපතිවරයා පවසා ඇත. ඒ අනුව ඔහු මීට පෙර ඇති කරගත් එකඟතාවලට පටහැනිව කටයුතු කරන බවත් ඔහු එම එම තනතුරින් ඉවත් නොවුණහොත් නීතිමය පියවර ගන්නා බවත් අධිකරණය ඇමති රවුෆ් හකීම් මහතා අවධාරණය කරයි.", "URL": "https://sinhala.adaderana.lk/news.php?nid=38535", "Category": null, "Parent URL": null}