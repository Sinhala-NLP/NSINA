{"Source": "Adaderana", "Timestamp": "January 12, 2013 08:20 am", "Headline": "දෝෂාභියෝගය ගැන අමෙරිකාව අවදිවෙයි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝගයේ කටයුතු පිළිබඳ තම දැඩි අවධානය යොමු වී ඇති බව අමෙරිකාව පවසයි. ශ‍්‍රී ලංකාවේ අමෙරිකානු තානාපති කාර්යාලය නිවේදනයක් නිකුත්කරමින් පවසන්නේ ශ්‍රේෂ්ඨාධිකරණ තීරණ නොසලකාහරිමින් දෝෂාභියෝගය සම්බන්ධයෙන් පියවර ගැනීම පිළිබඳව ද සැලකිල්ල යොමුවී ඇති බවයි. මෙය ශ‍්‍රී ලංකාවේ බලය බෙදී ඇති ආකාරය කෙරෙහි තිබෙන ගැටලු පිළිබඳවත් එම ගැටලු හේතුවෙන් ප‍්‍රජාතන්ත්‍රවාදී ආයතනවලට එල්ලවන බලපෑම් පිළිබඳවත් ප‍්‍රශ්න කෙරෙන්නක් බව අමෙරිකානු තානාපති කාර්යාලයේ නිකුත් කළ නිවේදනයේ සඳහන්ය. එහි තවදුරටත් සඳහන් වන්නේ මීට අදාළ විරෝධතාවන්වල දී සිදුවූ ප‍්‍රචණ්ඩක‍්‍රියා පිළිබඳවද අමෙරිකානු තානාපති කාර්යාලයේ අවධානය යොමු වී ඇති බවයි. විරෝධය පළ කිරීමේ අයිතියට ගරු කරන ලෙසත්, සෑම පාර්ශවයකගේම සාමකාමී විරෝධතාකරුවන් ආරක්ෂා කරන ලෙසත්, රජයෙන් ඉල්ලා සිටින බව අමෙරිකානු තානාපති කාර්යාලය නිකුත් කළ නිවේදනයේ සඳහන්ය. නීතිය තහවුරු වන ආකාරයෙන් සහ ප‍්‍රජාත‍්‍රන්ත‍්‍රවාදී පාලනයක මූලධර්මවලට ගරු කරන්නැයි අමෙරිකාව ජාත්‍යනතර ප‍්‍රජාවේ සිය හවුල්කරුවන් සමග ශ‍්‍රී ලංකා රජයෙන් තරයේ ඉල්ලා සිටින බව අදාළ නිවේදනයේ තවදුරටත් සඳහන් වේ.", "URL": "https://sinhala.adaderana.lk/news.php?nid=30690", "Category": null, "Parent URL": null}