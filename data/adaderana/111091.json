{"Source": "Adaderana", "Timestamp": "May 31, 2019 07:22 pm", "Headline": "නෙවිල් ප්‍රනාන්දු රෝහල පුද්ගලික රෝහලක් බව සෞඛ්‍ය අමාත්‍යංශයේ ලේකම්වරිය පිළිගනී", "News Content": "නෙවිල් ප්‍රනාන්දු රෝහලේ අයිතිය මේ වන තෙක් රජයට නොමැති බවත් එහි ණය මුදල් මාසිකව රජය විසින් ගෙවනු ලබන බවත් සෞඛ්‍ය අමාත්‍යංශයේ ලේකම්වරිය ඊයේ (30) ජනාධිපති විමර්ශන කොමිෂන් සභාවේදී පිලිගෙන තිබේ. මේ අතර රජයේ වෛද්‍ය නිලධාරීන්ගේ සංගමය අද (31) පැවැති මාධ්‍ය හමුවකදී පැවසුවේ සෞඛ්‍ය අමාත්‍ය රාජිත සේනාරත්න මහතා මේ යටතේ අත්අඩංගුවට ගත යුතු බවයි. ජනාධිපති විමර්ශන කොමිෂන් සභාවේදී ඊයේ විභාගයට ගනු ලැබුවේ මාලඹේ නෙවිල් ප්‍රනාන්දු රෝහල රජයට පවරා ගැනීමක් නොමැතිව රජයේ මුදල් වැය කිරීම සම්බන්ධයෙන්. එහිදී සාක්ෂි දුන් සෞඛ්‍ය පෝෂණ දේශීය වෛද්‍ය අමාත්‍යංශයේ ලේකම් වසන්තා පෙරේරා මහත්මිය කියාසිටියේ තවමත් නෙවිල් ප්‍රනාන්දු රෝහල රජයට අයිතියක් නොමැති බවත් එය පුද්ගලික රෝහලක් බව තමන් පිළිගන්නා බවයි. එමෙන්ම ලංකා බැංකුවෙන් නෙවිල් ප්‍රනාන්දු මහතා ලබාගෙන ඇති ණය මුදල් රජයෙන් ගෙවන බව සහ රෝහල් සියලුම වියදම් මේ වන විට රජය දරන බවත් ඇය එහිදී පිළිගත්තේය. එමෙන්ම අමාත්‍ය මණ්ඩල පත්‍රිකාවක් මගින්ම නෙවිල් ප්‍රනාන්දු රෝහලේ අයිතිය වසර 10ක් යනතුරු සයිටම් ආයතනයටම අයිත් බවත් එය රජයට ගන්නේ නම් එම කාලසීමාව පසුවීමෙන් පසු කටයුතු කළ යුතු බවත් සෞඛ්‍ය අමාත්‍යංශයේ ලේකම්වරිය එහිදී පිළිගෙන ඇත. ඇමතිවරු යෝජනා හා මූළ්‍ය කටයුතු ගැන වැරදි යෝජනා ගෙනාවත් අමාත්‍යංශ ලේකම්වරුන් වශයෙන් එම වැරදි තීරණවලට විරුද්ධවීම තමන්ගේ රාජකාරිය බවත් පිළිගන්නේ දැයි එහිදී සභාපති විනිසුරුවරයා ලේකම්වරයගෙන් විමසීය. එහිදී ඇය විසින් එය පිළිගන්නා බවත් නෙවිල් ප්‍රනාන්දු රෝහල ඉක්මනින් රජයට පවරා ගැනීම ගැන ක්‍රියාකළයුතු බවත් ඇය වැඩිදුරටත් පැවසා ඇත. එම අවස්ථාවේදි කොමිෂන් සභාවේ සභාපතිවරයා පැවසුවේ දැනටමත් රජයේ මුදල් පෞද්ගලික ආයතනයකට වැය කිරීම වැරදි මුදල් ප්‍රතිපත්තියක් අනුගමනය කිරීම ඉතා භයානක ක්‍රියාවක් බවත් රජයට අයිති නැති දෙයකට රජය මුදල් වැය කිරීම ඉතා වැරදි සහගත බවයි. එමෙන්ම වෛද්‍ය නෙවිල් ප්‍රනාන්දු ලංකා බැංකුවෙන් ගත් බිලියන 2.5ක් රජය ගෙවනු ලබන බවත් එහිදී ප්‍රකාශ කෙරුණි. මේ අතර අද පැවැති මාධ්‍යහමුවලදී රජයේ වෛද්‍ය නිලදාරීන්ගේ සංගමය හා අන්තර් විශ්ව විද්‍යාලයීය ශීෂ්‍ය බලමණ්ඩලයද මේ සම්බන්ධයෙන් අදහස් පලකළේය.", "URL": "https://sinhala.adaderana.lk/news.php?nid=111091", "Category": null, "Parent URL": null}