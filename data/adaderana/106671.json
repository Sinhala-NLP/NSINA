{"Source": "Adaderana", "Timestamp": "March 24, 2019 03:52 pm", "Headline": "පාර්ලිමේන්තුවේ 50ක් හෝ උගතුන් සහ බුද්ධිමතුන් සිටී නම් රට ගොඩනැගිය හැකියි", "News Content": "පාර්ලිමේන්තුවේ 225 දෙනාගෙන් අවම වශයෙන් පනස් දෙනෙකු හෝ උගතුන්ගෙන් සහ බුද්ධිමතුන්ගෙන් නියෝජනය වූ දිනක රට ගොඩනැගීම කිසිසේත් අපහසු නොවන බව ජනාධිපති මෛත්‍රීපාල සිරිසේන මහතා පවසයි. රට හමුවේ ඇති ආර්ථික, සමාජයීය, මෙන්ම වර්තමානයේ පාරිසරික වශයෙන් ද එල්ල වී ඇති අභියෝග ජය ගැනීමේදී විද්වතුන්ගේ, පර්යේෂකයින්ගේ මෙන්ම බුද්ධිමතුන්ගේ සහය රටට අත්‍යවශ්‍ය බව ජනාධිපතිවරයා පෙන්වා දෙන්නේය. ජනාධිපති මන්දිරයේ පැවති විශ්ව විද්‍යාල පර්යේෂණ විශිෂ්ටතා සම්මාන උළෙල අමතමින් ජනාධිපතිවරයා මෙම අදහස් පල කර ඇත. තම දැනුමෙන්, අත්දැකීමෙන් සහ පර්යේෂණාත්මක සොයා ගැනීම්වලින් රටත්, ජනතාවත්, වෙනුවෙන් වඩා පුළුල් මෙහෙවරක් ඉටුකිරීමට ඉදිරියට පැමිණෙන ලෙස රටේ ජනතාවගේ ප්‍රධාන මහජන සේවකයා ලෙස තමන් විශ්ව විද්‍යාල ආචාර්ය, මහාචාර්යවරුන් ඇතුළු සමස්ත විද්වතුන්ට ආරාධනා කරන බව ජනාධිපතිවරයා එහිදි සදහන් කර ඇත්තේය. නිදහස් අධ්‍යාපනය හේතුවෙන් රට තුළ උගතුන්ගේ සහ බුද්ධිමතුන්ගේ කිසිදු අඩුවක් නොතිබුණ ද තවමත් ජයගත නොහැකි වූ අභියෝග රැසක් මාතෘ භූමිය හමුවේ පවතින බව ජනාධිපති මෛත්‍රීපාල සිරිසේන මහතා එහිදි වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=106671", "Category": null, "Parent URL": null}