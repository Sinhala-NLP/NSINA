{"Source": "Adaderana", "Timestamp": "June 29, 2012 09:41 am", "Headline": "ශිව් ශංකර් මෙනන් දිවයිනට පැමිණෙයි", "News Content": "ඉන්දීය ජාතික ආරක්ෂක උපදේශක ශිව් ශංකර් මෙනන් මහතා කෙටි සංචාරයක් සඳහා ඊයේ(28) රාත්‍රියේ ශ්‍රී ලංකාවට පැමිණ තිබේ. එල්.ටී.ටී.ඊ ත්‍රස්තවාදීන් පරාජයට පත්කොට වසර 03 ට කාලයක් ගතවුව ද ශ්‍රී ලංකාව විසින් ලබාදෙන ලද ප්‍රතිඥාවන් ක්‍රියාවට නැංවීමට ප්‍රමාද වීම නිසා ඇතිව තිබෙන ගැටලුකාරී තත්ත්වය පිළිබඳව සාකච්ඡා කිරීම ඒ මහතාගේ මෙම සංචාරයේ අරමුණ වී ඇති බව ද හින්දු වාර්තා කරයි. ශිව් ශංකර් මහතා ජනාධිපති මහින්ද රාජපක්ෂ මහතා සහ ආර්ථික සංවර්ධන අමාත්‍ය බැසිල් රාජපක්ෂ, ආරක්ෂක හා නාගරික සංවර්ධන අමාත්‍යාංශ ලේකම් ගෝඨාභය රාජපක්ෂ යන මහත්වරුන් ද හමුවී මෙනන් මහතා සාකච්ඡා කිරීමට නියමිතය. ඉන්දීය ජාතික ආරක්ෂක උපදේශකවරයාගේ මෙම සංචාරය මෑතකාලය තුළ ශ්‍රී ලංකාවේ සංචාරය කළ ඉන්දීය නිලධාරියෙකුගේ කෙටි කාලීනම සංචාරය වන බව ද සඳහන්ය. ශිව් ශංකර් මහතා සමග මෙම සංචාරය සඳහා සම ලේකම් හර්ෂ් වර්ධන් ශ්‍රින්ග්ලා මහතා ද එක්ව සිටින බව ද හින්දු වාර්තා කරයි. සාකච්ඡාවලින් අනතුරුව ඉන්දීය ජාතික ආරක්ෂක උපදේශකවරයා අද පස්වරුවේ දිවයිනෙන් පිටත්ව යන බව විදේශ කටයුතු අමාත්‍යාංශය සඳහන් ‍කරයි.", "URL": "https://sinhala.adaderana.lk/news.php?nid=25400", "Category": null, "Parent URL": null}