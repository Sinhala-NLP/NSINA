{"Source": "Adaderana", "Timestamp": "March 12, 2010 10:38 am", "Headline": "වසර 5ක් තුළ බිම්බෝම්බ මුළුමනින්ම ඉවතට", "News Content": "ඉදිරි වසර 5 ක පමණ කාලය තුළ උතුරු පළාතේ බිම්බෝම්බ සම්පූර්ණයෙන් ඉවත් කර අවසන් කළ හැකි වනු ඇති බව අන්තර් ජාතික සංවිධාන විශ්වාසය පළ කරයි. නවීන යන්ත්‍ර සූත්‍ර භාවිත කිරීම හේතුවෙන් කෙටි කාලයකින් එම කාර්යය අවසන් කළ හැකි බව බිම් බෝම්බ ඉවත් කිරීමේ නිරතව සිටින එම සංවිධාන පෙන්වා දෙයි. ඒ 9 මාර්ගයේ බිම් බෝම්බ ඉවත් කිරීම සඳහා පමණක් මේ වන විට නවීන යන්ත්‍ර 24 ක් යොදවා ඇති අතර යුද හමුදා සෙබළුන් දහසක් පමණ සේවයේ නිරතව සිටියි. මීට අමතරව විවිධ සංවිධාන වලට අයත් සේවකයන් හාර සියයක් පමණ බිම් බෝම්බ ඉවත් කිරීමේ කටයුතු වල නිරතව සිටින බව වාර්තා වේ. උතුරු පළාත තුළ බිම් බෝම්බ විසි තුන් ලක්ෂයක් පමණ ඇති බවට අන්තර් ජාතික සංවිධාන ගණන් බලා ඇත.", "URL": "https://sinhala.adaderana.lk/news.php?nid=7218", "Category": null, "Parent URL": null}