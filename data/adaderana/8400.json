{"Source": "Adaderana", "Timestamp": "May 14, 2010 02:25 pm", "Headline": "තිස්සනායගම්ට සමාව දුන්නේ ජී.එස්.පී ගන්නයි -හර්ෂ ", "News Content": "තිස්සනායගම් මහතාට ජනාධිපති සමාව ලබාදීම හා හදිසි නීතිය ලිහිල් කිරීම ජී.එස්.පී බදු සහනය ලබාගැනීමේ අරමුණින් රජය ගත් ක්‍රියාමාර්ග බව එක්සත් ජාතික පක්ෂ පාර්ලිමේන්තු මන්ත්‍රී හර්ෂ ද සිල්වා මහතා පවසයි. අගෝස්තු මාසයෙන් පසුව ජි.එස්.පී. ප්ලස් බදු සහනය මෙරටට අහිමි වීමේ තත්ත්වයක් මතුව ඇති බව ද ඒ මහතා කියා සිටියි. ජි.එස්.පි.සහනය නොමැතිව කටයුතු කළ හැකි බව පැවසු රජය මේ වන විට එය ලබා ගැනීම සඳහා කණ්ඩායමක් පිටත් කර යවා ඇති බව එම පක්ෂයේ පාර්ලිමේන්තු මන්ත්‍රි ආචාර්ය හර්ෂ ද සිල්වා මහතා පැවසුවේය. මේ වසරේ මුල් මාස දෙක තුළ පමණක් ඇඟලුම් ක්ෂේත්‍ර‍යේ නිෂ්පාදන 18%කින් පමණ පහළ ගොස් ඇති බව හර්ෂ ද සිල්වා මහතා පෙන්වාදෙයි. මෙරට අදායම් ඉහළ නංවා ගැනීමට නම් කර්මාන්ත ක්ෂේත්‍රය තවදුරටත් සංවර්ධනය කර නව කර්මාන්ත ආරම්භ කළ යුතු බවද මන්ත්‍රීවරයා අවධාරණය කරයි. හර්ෂ ද සිල්වා මහතා මේ අදහස් පළ කළේ අද‍ කොළඹ පැවති මාධ්‍ය හමුවකට එක්වෙමිනි.", "URL": "https://sinhala.adaderana.lk/news.php?nid=8400", "Category": null, "Parent URL": null}