{"Source": "Adaderana", "Timestamp": "March 18, 2015 02:50 pm", "Headline": "ඡන්ද ක්‍රමය නැතිව සංශෝධන ආවොත් විරුද්ධයි -ශ්‍රීලනිප දෙකඩ කරන්න බෑ", "News Content": "මහබැංකුවේ සිදුවූ බැඳුම්කර නිකුතුවේ ගනුදෙනුවට අදාළව මේවන විටත් නිසි පියවරක් ගෙන නොමැති බවත්,මහබැංකු අධිපතිවරයා ඉවත්කරන තුරු අරගල කරන බවත් එජනිස පාර්ලිමේන්තු මන්ත්‍රී ලක්ෂ්මන් යාපා අ‍බේවර්ධන මහතා පවසයි. අද දිනයේ (18) මහබැංකුව ඉදිරිපිට ඒ වෙනුවෙන් විපක්ෂයේ මන්ත්‍රීවරුන් විසින් උද්ඝෝෂණ ව්‍යාපාරයක් පැවැත්වූ බව මන්ත්‍රීවරයා කියා සිටියේ එකී උද්ඝෝෂණයෙන් පසු මාධ්‍ය වෙත අදහස් දක්වමිනි. යහපාලනය පිළිබඳ කතා කරන ජවිපෙ පවා මේ ප්‍රශ්නයේදී නිසි ප්‍රතිචාර නොදක්වන බවත්, අනුර කුමාර දිසානායක මන්ත්‍රීවරයා පාර්ලිමේන්තුවේදී ප්‍රශ්න කරන විට රනිල් වික්‍රමසිංහ අග්‍රාමාත්‍යවරයා සිනාසිසී පිළිතුරු දෙන බවත්,එය මිත්‍රත්ව ගනුදෙනුවක් පමණක් බවත් ඔහු සඳහන් කළේය. ජනාධිපතිවරයා ගේ දින සියය වැඩපිළිවෙලේ හොඳ දේට සහයදෙන බවත්,ඖෂධ පනතට සහය දුන් බවත් මන්ත්‍රීවරයා සිහිපත් කළ අතර ඒ ආකාරයෙන් සහයදුන්නේ මෙවැනි දූෂිත දේ සිදුකරන්නට නොවන බවද ඔහු පෙන්වාදුන්නේය. මිලියන ගණනක මෙම වංචාවට සෘජුව වගකිව යුතු අර්ජුන් මහේන්ද්‍රන් මහතාගෙන් මෙතෙක් ප්‍රකාශයක් හෝ සටහන් කරගෙන නොමැති බවත්, ඔහුගේ විදෙස් ගමන්බලබපත්‍රය හෝ අධිකරණ භාරයට ගෙන නොමැති බවත් මන්ත්‍රීවරයා සඳහන් කළේය. මෙම මාධ්‍ය හමුවට එක්වුණු මහින්ද අමරවීර මන්ත්‍රීවරයා කියා සිටියේ විපක්ෂයේ අයෙකුගේ හැඳුනුම්පතක ප්‍රශ්නයක් තිබුණත් මීට වඩා උද්යෝගයකින් කටයුතු කරන නමුත් මෙම ප්‍රශ්නය සම්බන්ධයෙන් එසේ ක්‍රියා නොකරන්නේ මන්දැයි විමසා සිටියේය. පැවති සන්ධාන ආණ්ඩුවේ මේ ආකාරයට ජාතික ඉතිරි කිරීමේ බැංකුවේ අක්‍රමිකතාවක් සිදුවූ බවත්, ඒ අවස්ථාවේ වහාම ක්‍රියාත්මකවී සභාපතිවරයා ඉවත් කළ බවත් අමරවීර මහතා සිහිපත් කළේය. තම පක්ෂයේ වුවද හොරුන්,වංචාකරුවන්,දූෂිතයන් සිටීනම් ඔවුන්ට එරෙහිව නීතිය ක්‍රියාත්මක විය යුතු බවත්,දඬුවම් ලැබිය යුතු බවත් එහෙත් පෙනී යන්නේ මේ ආණ්ඩුව හොරුන් සමග ඩීල් දමා ඇති බව ත් යයි ඔහු අවධාරණය කළේය. ව්‍යවස්ථා සංශෝධනයට තමන් කැමැත්ත පළකරන නමුත් එකී ව්‍යවස්ථා සංශෝධනය තුළ මැතිවරණ ක්‍රමය වෙනස් කළ යුතුව ඇති බවත්, ඊට අදාළ විධිවිධාන ඇතුළත් නොකොට ගෙන එනු ලබන ව්‍යවස්ථා සංශෝධනයට සහය නොදෙන බවත් ඔහු කියා සිටියේය. මැතිවරණ ක්‍රමයේ වෙනසක් නොකොට විධායක ජනාධිපති ධූරයේ බලය අඩුකිරීම රටේ ජාතික ආරක්ෂාවට හා ඒකීයභාවයට තර්ජනයක් වන බවත්, ඒ නිසාම මැතිවරණ ක්‍රමයේ වෙනසක් නොමැතිව ගෙන එන කිසිදු ව්‍යවස්ථා සංශෝධනයට සහය නොදෙන බව හෙතෙම අවධාරණය කළේය. අප්‍රේල් 23 වන දින වන විටත් දුන් පොරොන්දු ඉටු නොකොට එක්සත් ජාතික පක්ෂය කරඅරින්නේ නම් ශ්‍රීලනිප ආණ්ඩුවක් පිහිටුවීම සඳහා තීන්දුවක් ගන්නා බවත්, ඒ පිළිබඳ දැනටමත් සාකච්ඡා කර ඇති බවත් මන්ත්‍රීවරයා පැවසුවේය. ජවිපෙ-එජාප බලා සිටින්නේ ශ්‍රීලනිපය කැඩී බිඳී විසිරෙනතුරු වුවද එවැන්නක් කිසිසේත්ම සිදුනොවන බවත්,මහින්ද රාජපක්ෂ මහතා එළඹෙන මහමැතිවරණයට ඉදිරිපත් වන්නේනම් තමාගේ අසුන හෝ පිරිනැමීමට සූදානම් බවත් මහින්ද අමරවීර මහතා කියා සිටියේය. මහින්ද රාජපක්ෂ මහතා නැවත බලයට පැමිණවීම සඳහා පවත්වනු ලැබූ මහනුවර රැළියට සහභාගිවූ ශ්‍රීලනිප මන්ත්‍රීවරුන් සම්බන්ධයෙන් විනය ක්‍රියාමාර්ග ගන්නා බවට ඇතැමුන් ප්‍රකාශ කළද පක්ෂය විසින් එවැනි තීරණයක් ගෙන නොමැති බවද ඔහු පෙන්වාදුන්නේය. පැවැත්වීමට නියමිත රත්නපුර රැළිය සමගින් පක්ෂය දෙකඩවීම නොව ඇතැම්විට පක්ෂය වඩ වඩාත් ශක්තිමත්වන තීරණයක් ඊට ප්‍රථම පැමිණිය හැකි බව ද ඔහු ඉඟි කළේය.", "URL": "https://sinhala.adaderana.lk/news.php?nid=50053", "Category": null, "Parent URL": null}