{"Source": "Adaderana", "Timestamp": "June 17, 2010 09:46 pm", "Headline": "එක්සත් ජාතීන් හෙණ්ඩුව ගනීද..?තීරණය  එන සතියේ.. ", "News Content": "ශ්‍රී ලංකාවේ සිදුවීයයි කියනු ලබන යුද අපරාධ ‍සම්බන්ධයෙන් සොයා බැලීම සඳහා එක්සත් ජාතීන් විසින් පත්කිරීමට යෝජිතව තිබුණු විශේෂ කමිටුව පිළිබඳ විශේෂ ප්‍රකාශයක් ලබන සතිය තුළ ප්‍රකාශයට පත්කරන බව එක්සත් ජාතීන්ගේ දේශපාලන සබඳතා පිළිබඳ නියෝජ්‍ය මහ කොමසාරිස් ලින් පැස්කෝ මහතා පවසයි. මේ වන විට ශ්‍රී ලංකාවේ සංචාරයක නිරත වී සිටින ඔහු අද පස්වරුවේ මාධ්‍ය හමුවක් අමතමින් මේ බව සඳහන් කර තිබේ. කෙසේ වෙතත් මෙම විශේෂ කමිටුව පත් කරන්නේද නැද්ද යන්න පිළිබඳ මෙතෙක් අවසන් තීරණයකට එළඹ නැතැයිද හෙතෙම කියා සිටියේය. තෙදින නිල සංචාරයක් සඳහා ශ්‍රී ලංකාවට පැමිණ සිටින ලින් පැස්කෝ මහතා ප්‍රමුඛ නියෝජිත පිරිස මේ වන විට ජනාධිපති මහින්ද රාජපක්ෂ මැතිතුමා,විදෙස් ක‍ටයුතු අමාත්‍ය මහාචාර්ය ජී.එල් පීරිස් මහතා ඇතුළු වගකිවයුත්තන් කිහිපදෙනෙකුම හමුවී සාකච්ඡා පවත්වා තිබේ. විශේෂයෙන්ම එක්සත් ජාතීන්ගේ මහලේකම් බැන්කි මූන් මහතා සහ ජනාධිපති මහින්ද රාජපක්ෂ මහතා අතර පසුගිය මැයි මාසයේ ඇතිවූ එකඟතා පිළිබඳව වැඩි අවධානයක් යොමු කිරීමටත්,අවතැන් වූ ජනයා නැවත පදිංචි කරවීමේ කටයුතු පිළිබඳ සොයා බැලීමත් මෙම සංචාරයේ අරමුණ බව වාර්තා වේ.", "URL": "https://sinhala.adaderana.lk/news.php?nid=9066", "Category": null, "Parent URL": null}