{"Source": "Adaderana", "Timestamp": "December 21, 2010 04:46 pm", "Headline": "සහන මිලට පොල් ලබා දීමට වි‍ශේෂ වැඩපිළිවෙළක්", "News Content": "සහන මිලට පොල් ලබා දීම සඳහා වි‍ශේෂ වැඩපිළිවෙළක් ක්‍රියාත්මක කර ඇතැයි හලාවත වැවිලි සමාගමේ සභාපති ආචාර්ය සුනිල් ජයසේකර මහතා පවසයි. උත්සව සමය වෙනුවෙන් කොළඹ සිට තදාසන්න ප්‍රදේශවලට සහන මිලට ‍පොල් බෙදාහැරීමට කටයුතු යොදා ඇති බව ඔහු සඳහන් කළේය. ජනතා වතු සංවර්ධන මණ්ඩලයට අයත් කොළඹ වොක්ෂල් වීදියේ පිහිටි ගබඩා සංකීර්ණයක පොල් ගබඩා කිරීමේ වැඩපිළිවෙළ ආරම්භ කරමින් සුනිල් ‍ජයසේකර මහතා මේ අදහස් පළ කළේය. මෙම ගබඩා සංකීර්ණය තුළ පොල් ගෙඩි ලක්ෂ 2 ක් ගබඩා කිරීමට නියමිතය. මෙම ගබඩා සංකීර්ණයෙන් පොල් ගෙඩියක් රුපියල් 32 ත් 35 ත් අතර මිලකට අලෙවි කිරීමට නියමිත බව සුනිල් ජයසේකර මහතා කියා සිටියේය.", "URL": "https://sinhala.adaderana.lk/news.php?nid=13008", "Category": null, "Parent URL": null}