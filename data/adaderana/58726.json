{"Source": "Adaderana", "Timestamp": "March 30, 2016 07:00 am", "Headline": "අකුරැස්සේ වෙඩිතැබීමක් - පුද්ගලයෙක් මරුට", "News Content": "අකුරැස්ස පොලිස් බලප්‍රදේශයට අයත් ඉලූක්පැල්ල ප‍්‍රදේශයේ නිවසක පදිංචි පුද්ගලයෙකුට කිසිවෙකු විසින් වෙඩිතබා ඝාතනය කර තිබේ. ඊයේ රාත්‍රී 10.15 ට පමණ මෙම සිද්ධිය සිදුව ඇති අතර ජීවිතක්ෂයට පත්වූ තැනැත්තා ස්වකීය මිදුලේ සිටියදී මෙලෙස වෙඩි ප්‍රහාරයට ලක්ව ඇති අතර ඔහු තුවාල සහිතව බරපතල තත්ත්වයෙන් අකුරැස්ස රෝහලට ඇතුළත් කිරිමේන් පසු මියගොස් ඇති බව පොලිස් මාධ්‍ය ප්‍රකාශක කාර්යාලය පවසයි.මරණයට පත්ව ඇත්තේ වයස අවුරුදු 39ක් වන ඉලූක්පැලැස්ස- අකුරැස්ස ප‍්‍රදේශයේ පදිංචි අජිත් ප‍්‍රියන්ත යන අයෙකි. මෘත ශරිරය අකුරැස්ස රෝහල් මෘත ශරිරාගාරයේ තබා ඇති අතර පශ්චාත් මරණ පරීක්‍ෂණය අද(30)දින සිදු කිරිමට නියමිතය. ඝාතනය සිදුකරනු ලැබුවේ කවුරුන්ද යන්න හෝ ඝාතනයට හේතුවක්ද අනාවරණය වි නොමැති බවත්,අකුරැස්ස පොලිසිය වැඩිදුර විමර්ශන පවත්වාගෙන යන බවත් පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=58726", "Category": null, "Parent URL": null}