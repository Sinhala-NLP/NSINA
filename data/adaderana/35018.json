{"Source": "Adaderana", "Timestamp": "June 18, 2013 08:40 am", "Headline": "8 වන දැයට කිරුළ ගැන ජනපති විමසයි", "News Content": "ලබන වසරේ පැවැත්වීමට නියමිත අට වැනි දැයට කිරුළ ජාතික සංවර්ධන ප්‍රදර්ශනයට සමගාමීව ක්‍රියාත්මක කිරීමට නියමිත වැඩපිළිවෙළ පිළිබඳ ජනාධිපති මහින්ද රාජපක්ෂ මහතාගේ ප්‍රධානත්වයෙන් විශේෂ සාකච්ඡාවක් පවත්වා තිබේ. ඊයේ(17) පස්වරුවේ ජනාධිපති කාර්යාලයේ දී අදාළ සාකච්ඡා පැවති බව ජනාධිපති මාධ්‍ය අංශය සඳහන් කරයි. මේ වසරේ අම්පාර හාඩි උසස් තාක්ෂණ ආයතනයේ පැවති දැයට කිරුළ ජාතික සංවර්ධන ප්‍රදර්ශනය පැවැත්වීමේ දී එම භූමිය සහ අවට ප්‍රදේශවල ක්‍රියාත්මක වු සංවර්ධන ව්‍යාපෘතිවල ප්‍රගතිය පිළිබඳව ද එහිදී සාකච්ඡා කර ඇත. එම ප්‍රදර්ශනය සඳහා ස්ථීරව ඉදිකරන ලද ගොඩනැගිලි අවශ්‍යතාව පරිදි ප්‍රයෝජනය සඳහා යොදාගැනීමට සහ ජනාධිපති ලේකම් කාර්යාලයීය ප්‍රදර්ශන ගොඩනැගිල්ල අම්පාර දිස්ත්‍රික් රාජ්‍ය සේවක පුහුණු මධ්‍යස්ථානය ලෙස යොදා ගැනීමට ද තීරණය වී ඇති බව ජනාධිපති මාධ්‍ය අංශය සඳහන් කරයි. මෙහිදි අදහස් දැක්වු ජනාධිපති මහින්ද රාජපක්ෂ මහතා සඳහන් කර ඇත්තේ ඉදිරි ප්‍රදර්ශනය සඳහා හැකිතාක් පවතින ගොඩනැගිලිවළ ඉඩකඩ යොදා ගන්නා ලෙසය. තාවකාලික ගොඩනැගිලි ඉදිකිරීම හැකිතාක් අවම කරන ලෙසත් ස්ථීර ගොඩනැගිලි මතු අවශ්‍යතා පදනම් කරගෙන ඉදිකරන ලෙසත් ජනාධිපතිවරයා අදාළ නිලධාරීන්ට උපදෙස් ලබාදී තිබේ. 2014 වසරේ පැවැත්වෙන දැයට කිරුළ ප්‍රදර්ශනය ආශ්‍රිත වැඩ පිළිබඳව ද මෙහිදි දීර්ඝ වශයෙන් සාකච්ඡා වී ඇති අතර කුරුණෑගල, පුත්තලම සහ කෑගල්ල යන දිස්ත්‍රික් ආශ්‍රිතව ක්‍රියාත්මක කිරීමට යෝජිත වැඩපිළිවෙල පියවරෙන් පියවර සාකච්ඡාවට ලක්වු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=35018", "Category": null, "Parent URL": null}