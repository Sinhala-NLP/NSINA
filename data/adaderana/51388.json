{"Source": "Adaderana", "Timestamp": "May 17, 2015 12:20 pm", "Headline": "ලන්ඩන් ව්‍යාපාරිකයින් පිරිසක් දිවයිනට", "News Content": "ලන්ඩන් නගරයේ රාජ්‍ය නිලධාරීන් ඇතුළු ව්‍යාපාරික දූත පිරිසක් තෙදින නිල සංචාරයක් සඳහා අද දිනයේ දිවයිනට පැමිණීමට නියමිතව තිබේ.විදේශ කටයුතු අමාත්‍යාංශය සඳහන් කළේ ලන්ඩන් නගර ප්‍රධානී ඇල්ඩර්මන් ඇලන් යාරව් ඇතුළු ව්‍යාපාරික දූත පිරිසක් මෙලෙස පැමිණීමට නියමිත බවයි.ලෝකයේ ප්‍රධාන පෙළේ මූල්‍ය මධ්‍යස්ථානය ලෙස සැලකෙන ලන්ඩන් නගරයේ ලොව ප්‍රමුඛ පෙළේ සමාගම් රැසක් පවතින අතර ශ්‍රී ලංකාවට එම අත්දැකීම් සහ විශේෂඥ දැනුම ලබාදීම ඔවුනගේ ශ්‍රී ලංකා සංචාරයේ අරමුණ වී තිබේ.එමගින් ශ්‍රී ලංකාවේ ආර්ථික සංවර්ධන කටයුතු සඳහා දායකත්වයක් ලබාගත හැකි බව ලන්ඩන් නගර ප්‍රධානී ඇල්ඩර්මන් ඇලන් යාරව් සිය සංචාරය පිළිබඳ අදහස් දක්වමින් ප්‍රකාශ කර ඇත.වත්මන් ජනාධිපති මෛත්‍රීපාල සිරිසේන මහතා බටහිර රටවල් සමග වඩාත් විවෘත ප්‍රතිපත්තියක් අනුගමනය කිරීම හේතුවෙන් මෙම කටයුතු සාර්ථක කරගැනීමට හැකි වනු ඇති බව ඔහු ප්‍රකාශ කර තිබේ.ලන්ඩන් ව්‍යාපාරික දුත පිරිස මෙරට සංචාරයේ දී රජයේ ඉහළ පෙළේ නිලධාරීන් කිහිපදෙනෙකු සමග මෙන්ම මෙරට ප්‍රමුඛ පෙළේ ව්‍යාපාරිකයින් හමුවී සාකච්ඡා පැවැත්වීමට ද සැලසුම් කර ඇති බව වාර්තා වෙයි.මෙරට සංචාරයෙන් අනතුරුව ලන්ඩන් ව්‍යාපාරික දූත පිරිස ඉන්දුනීසියාවේ, සිංගප්පූරුවේ සහ මලයාසියාවේ සංචාරය කිරීමට නියමිතය.", "URL": "https://sinhala.adaderana.lk/news.php?nid=51388", "Category": null, "Parent URL": null}