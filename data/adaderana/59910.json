{"Source": "Adaderana", "Timestamp": "May 7, 2016 10:29 pm", "Headline": " කොස්තාපල්ට තුවාලයි", "News Content": "රථ වාහන රාජකාරියේ නිරතව සිටි හලාවත පොලීසියට අනියුක්ත පොලිස් කොස්තාපල්වරයෙකු ත්‍රී රෝද රථයක ගැටී තුවාල ලබා හලාවත මහා රෝහලට ඇතුළත් කර ඇත. හලාවත - පුත්තලම මාර්ගයේ වට්ටක්කල්ලිය ප්‍රදේශයේදී මෙම අනතුර සිදුවී ඇත.අනතුරින් තුවාල ලබා රෝහල් ගත කර ඇත්තේ හලාවත පොලීසියේ රථ වාහන අංශයට අනියුක්තව සේවය කරන පොලිස් කොස්තාපල් 51757 චන්දන පුෂ්පකුමාර නම් අයෙකි.හලාවත පොලීසියේ රථ වාහන අංශයේ සේවය කරන උප පොලිස් පරීක්ෂකවරයෙකු ඇතුළු නිලධාරීන් තිදෙනෙකු 06 වැනිදා සවස හලාවත පුත්තලම මාර්ගයේ රථවාහන රාජකාරියේ නිරතව සිට ඇත.එම අවස්ථාවේදී හලාවත දෙස සිට පුත්තලම දෙසට ධාවනය වෙමින් තිබූ අංකය අපැහැදිලි ටිපර් රථයක් නැවැත්වීම සඳහා අනතුරට පත්ව ඇති පොලිස් කොස්තාපල්වරයා මාර්ගයට පිවිස තම අත තිබූ විදුලි පන්දම දල්වා සංඥා කර ඇත.ඒ වන විට පුත්තලම දෙස සිට හලාවත දෙසට ධාවනය වෙමින් තිබූ ත්‍රී රෝද රථයක පොලිස් නිලධාරියා ගැටී ඇති බව පොලීසිය කියයි.අනතුරින් තුවාල ලබා ඇති පොලිස් කොස්තාපල්වරයාව එම අවස්ථාවේදීම හලාවත මහා රෝහලට ඇතුළත් කර ඇත.ඔහුගේ තත්ත්වය බරපතළ නොවන බව රෝහල් ආරංචි මාර්ග කියයි.අනතුරට සම්බන්ධ ත්‍රී රෝද රථය තම බාරයට ගෙන ඇති පොලිස් නිලධාරීන් එය පැදවූ අයද අත්අඩංගුවට ගෙන ඇත.හලාවත පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=59910", "Category": null, "Parent URL": null}