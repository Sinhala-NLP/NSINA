{"Source": "Adaderana", "Timestamp": "March 29, 2011 09:09 am", "Headline": "ලෝක කුසලාන ටිකට් ලබාදෙන බව කියන හොර වෙබ් අඩවි ගැන හෙළිවෙයි", "News Content": "ලෝක කුසලාන ක්‍රිකට් තරගාවලියේ තරග ප්‍රවේශපත්‍ර ලබා දෙන බව පවසන ව්‍යාජ වෙබ් අඩවි රැසක් මේ වන විට ක්‍රියාත්මක වී ඇති බව ශ්‍රී ලංකා පරිගණක හදිසි ප්‍රතිචාර සංසදය පවසයි. එවැනි වෙබ් අඩවි තුළින් ක්‍රෙඩිට් කාඩ් අංක(ණයපත් අංක) සොරකම් කිරීමේ ජාවාරමක් ක්‍රියාත්මක බව එම සංසදයේ ජ්‍යෙෂ්ඨ තොරතුරු ආරක්ෂක ඉංජිනේරු රෝහණ පල්ලියගුරු මහතා ප්‍රකාශ කළේය. මෙවැනි වෙඩ් අඩවි තුළට ඇතුළුව ඔබේ ණයපත් අංකය ඇතුළුකළහොත් ප්‍රවේශපත් නොලැබෙන බවත්, එම ණයපත් අංක අහිමිවීම සිදුවන බව ඒ පිළිබඳව අද දෙරණට අදහස් දැක් වූ රෝහණ පල්ලියගුරු මහතා සඳහන් කළේය. මෙවැනි වෙඩ් අඩවියක් පිළිබඳව දැනගන්නට ලැබුණහොත් වහා දන්වන ලෙසත් හෙතෙම ඉල්ලා සිටියි. දැනට ලැබී ඇති පැමිණිලි අනුව මෙම වෙබ් අඩවි වෙනත් රටවල සිට ක්‍රියාත්මක වන බව පෙනීගොස් ඇති බව ද පල්ලියගුරු මහතා පෙන්වාදුන්නේය. එම රටවල ස්වේච්ඡා ආයතන හා සම්බන්ධව මෙවැනි වෙඩ් අඩවි අකර්මන්‍ය කරන ලෙස දැනුම් දී ඇති බව ද ඔහු අවධාරණය කර සිටියේය.", "URL": "https://sinhala.adaderana.lk/news.php?nid=15136", "Category": null, "Parent URL": null}