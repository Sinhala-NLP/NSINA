{"Source": "Adaderana", "Timestamp": "September 29, 2011 10:54 am", "Headline": "තැපැල්පති ගැන වාර්තාව මේ සතියේ ඇමති අතට", "News Content": "තැපැල්පතිවරයා සම්බන්ධයෙන් පරීක්ෂණ පැවැත්වීමට පත් කළ ත්‍රිපුද්ගල කමිටු වාර්තාව මෙම සතිය අවසානයේ තැපැල් අමාත්‍ය ජීවන් කුමාරතුංග මහතාට බාරදීමට නියමිතව තිබේ. අදාළ වාර්තාව ‍මේ වන විට සකස් කර අවසන් බව තැපැල් අමාත්‍යාංශයේ ලේකම් හේමසිරි ප්‍රනාන්දු මහතා ප්‍රකාශ කළේය. මේ දිනවල චීන සංචාරයක නිරත වී සිටින ජීවන් කුමාරතුංග අමාත්‍යවරයා දිවයිනට පැමිණි පසු අදාළ කමිටුව විසින් තැපැල්පතිවරයා සම්බන්ධයෙන් සිදු කළ පරීක්ෂණවල වාර්තාව බාරදීමට නියමිත බව අමාත්‍යාංශ‍ ලේකම්වරයා සඳහන් කළේය. පරිපාලන කටයුතුවල දී තැපැල්පතිවරයා විසින් යම් අක්‍රමිකතා සිදුකර ඇති බවට තැපැල් වෘත්තීය සමිති එල්ල කළ චෝදනා සම්බන්ධයෙන් පරීක්ෂණ සිදුකිරීමට අදාළ ත්‍රිපුද්ගල කමිටුව කැබිනට් මණ්ඩලය විසින් පත්කරනු ලැබීය.", "URL": "https://sinhala.adaderana.lk/news.php?nid=19033", "Category": null, "Parent URL": null}