{"Source": "Adaderana", "Timestamp": "September 22, 2010 12:41 pm", "Headline": "පහේ ප්‍රතිඵල නිකුත්වෙයි-පළමු තැන සනූජ කල්හාන්ට", "News Content": "2010 ‍වසර ශිෂ්‍යත්ව විභාග ප්‍රතිඵල අද(22) නිකුත් කළ බව විභාග දෙපාර්තමේන්තුව පවසයි. අද පැවති මාධ්‍ය හමුවකට එක්වෙමින් විභාග කොමසාරිස් අනුර එදිරිසිංහ මහතා ඒ බව කියා සිටියේය. ඒ අනුව 2010 අගොස්තු මස පැවති 5 වසර ශිෂ්‍යත්ව විභාගයෙන් ඉහළම ලකුණු ලබා දිවයිනේ ප්‍රථම ස්ථානයට පත්ව ඇත්තේ පන්නිපිටිය ධර්මපාල මහා විද්‍යාලයේ සනූජ කල්හාන් එදිරිසිංහ සිසුවායි.මොහු ලබා ඇති ලකුණු සංඛ්‍යාව 196 ක් වේ. මෙවර ශිෂ්‍යත්ව විභාගයේ ලකුණු 194 ක් ලැබූ දෙවෙනි ස්ථාන 3ක් ඇති බව ද විභාග කොමසාරිස්වරයා කියා සිටියේය. මිනුවන්ගොඩ-මොරගස්මුල්ල ප්‍රාථමික විද්‍යාලයේ නවීන් යසන්කා ප්‍රේමරත්න,මතුගම-මීගස්තැන්න ප්‍රාථමික විද්‍යාලයේ ජේ.කලණි පබසරා,ගාල්ල මහින්ද විද්‍යාලයේ ලසිත් නවෝද්‍ය යන සිසු සිසුවියන් දිව‍යිනේ දෙවෙනි ස්ථානයට පත්ව සිටියි. 2010 අගොස්තු මස පැවති 5 වසර ශිෂ්‍යත්ව විභාගයෙන් දෙමළ භාෂා මාධ්‍යයෙන් ඉහළම ලකුණු ලබා දිවයිනේ ප්‍රථම ස්ථානයට පත්ව ඇත්තේ කල්මුණේ තම්බුලුවිල්,කලෙයිමගල් විද්‍යාලයේ මලවන් සුපතා සිසුවියයි.ඇය ලබා ඇති ලකුණු සංඛ්‍යාව 193 කි. එසේම මහනුවර ශ්‍රී රාම ක්‍රිෂ්ණ මධ්‍ය මහා විද්‍යාලයේ සුක්රි මො‍හොමඩ් ස‍ෆීර් සිසුවා ලකුණු 192 ක් ලබා දෙමළ මාධ්‍යයෙන් දෙවෙනි ස්ථානයට පත්ව ඇත. ලකුණු 190 ක් ලැබූ වව්නියාව,විබුලානන්ද විද්‍යාලයේ යෝගේෂ්වරන් ප්‍රියනේෂන් සිසුවා මෙවර ශිෂ්‍යත්ව විභාගයෙන් දෙමළ මාධ්‍යයෙන් පෙනී සිටි සිසුන්ගෙන් තෙවෙනි ස්ථානයට පත්ව තිබේ. කොළඹ-ශ්‍රී ජයවර්ධන පුර පාසල්වල විදුහල්පතිවරුන්ට අද විභාග දෙපාර්තමේන්තුවට පැමිණ ප්‍රතිඵල ලේඛණ ලබා ගත හැකි බවත්,කොළඹින් පිට පළාත් සඳහා තැපැල්කර යවන බව ද විභාග කොමසාරිස්වරයා සඳහන් කළේය. එසේම මෙවර ශිෂ්‍යත්ව විභාගයට පෙනී සිටි සිසු සිසුවියන්ගෙන් 6 දෙනෙකුගේ ප්‍රතිඵල අත්හිටුවා ඇති බව විභාග දෙපාර්තමේන්තුවේ අභ්‍යන්තර ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=11018", "Category": null, "Parent URL": null}