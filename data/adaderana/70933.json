{"Source": "Adaderana", "Timestamp": "March 16, 2017 08:45 am", "Headline": "සයිටම් සම්බන්ධයෙන් ජනපති විශේෂ සාකච්ඡාවක", "News Content": "මාලබේ සයිටම් ආයතනය සම්බන්ධයෙන් විශේෂ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ. ඊයේ (15) රාත්‍රියේ ජනාධිපති නිළ නිවසේදී මෙම සාකච්ඡාව පවත්වා ඇති බව වාර්තා වෙයි. සාකච්ඡාව සඳහා රජයේ වෛද්‍ය නිළධාරීන්ගේ සංගමය, විශ්වවිද්‍යාල ආචාර්යවරුන්, පීඨාධිපතිවරුන්, උසස් අධ්‍යාපන අමාත්‍යවරයා, වෛද්‍ය සභාවේ නිළධාරීන්, සෞඛ්‍ය අමාත්‍යාංශයේ නිළධාරීන් මෙන්ම සයිටම් ආයතනයේ පාලනාධිකාරියද සහභාගි වී තිබේ. මාලබේ සයිටම් ආයතනය පිළිබඳව උද්ගත වී ඇති තත්ත්වය සම්බන්ධයෙන් මෙහිදී දීර්ඝ වශයෙන් සාකච්ඡා වී ඇත. සාකච්ඡාවෙන් අනතුරුව මාධ්‍ය වෙත අදහස් දැක්වූ රජයේ වෛද්‍ය නිළධාරීන්ගේ සංගමයේ ලේකම් වෛද්‍ය නවීන්ද සොයිසා මහතා ඒ සම්බන්ධයෙන් අදහස් පළ කර සිටියේ ය. මේ අතර ජනාධිපති මෛත්‍රීපාල සිරිසේන මහතා ජගත් පාරිභෝගික අයිතිවාසිකම් දිනය නිමිත්තෙන් පැවති සම්මන්ත්‍රණයේ සමාප්ති උත්සවයටද ඊයේ පස්වරුවේ සහභාගී වී ඇති බව ජනාධිපති මාධ්‍ය අංශය පවසයි. කොළඹ නෙළුම් පොකුණ රඟහලේ පැවති එම උත්සවයේදී අදහස් දක්වමින් ජනාධිපති මෛත්‍රීපාල සිරිසේන මහතා සඳහන් කර ඇත්තේ රටක සංවර්ධනයේ ප්‍රධාන මිනුම් දණ්ඩ වන්නේ ආහාර - පාන ඇතුළු අනෙකුත් පාරිභෝගික භාණ්ඩවල තිබෙන ප්‍රමිතිය බවයි.", "URL": "https://sinhala.adaderana.lk/news.php?nid=70933", "Category": null, "Parent URL": null}