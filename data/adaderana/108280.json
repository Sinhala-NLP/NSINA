{"Source": "Adaderana", "Timestamp": "April 20, 2019 10:01 am", "Headline": "විකට නළුවෙක් ජනාධිපතිවරණයේ ඉදිරියෙන්ම", "News Content": "යුක්‍රේන ජනාධිපතිවරණයේ පළමු වටය මාර්තු 31 වන දා පැවැත්විය. මෙහිදී අපේක්ෂකයන් 39 දෙනකු අතුරින් ඉදිරියෙන්ම පැමිණියේ වොලොදිමීර් සෙලෙන්ස්කි නම් 41 හැවිරිදි හිටපු විකට නළුවා යි. කෙසේ වෙතත් මුල් වටයේ දී කිසිඳු අපේක්ෂකයකුට සියයට 50 ඉක්මවා ඡන්ද ලබාගත නොහැකි වීම හේතුවෙන් එහි දෙවන අදියර හෙට (21) දිනයේ පැවැත්වීමට නියමිතව තිබේ. යුක්‍රේන ජනාධිපතිවරණයේ දෙවන වටයට සමගාමීව එහි ප්‍රධාන අපේක්ෂකයින් දෙදෙනා වන වත්මන් ජනාධිපති පෙත්‍රෝ පොරොශෙන්කෝ සහ ප්‍රතිවාදී අපේක්ෂක වොලොදිමීර් සෙලෙන්ස්කි ප්‍රසිද්ධ විවාදයකට සහභාගී වී තිබේ. ඔවුන් දෙදෙනා මුහුණට මුහුණ විවාද කිරීම සඳහා එක් වූ පළමු අවස්ථාව ලෙස මෙය සුවිශේෂයි. එය නැරඹීමට එරට වැසියන් තුළ දැඩි උද්යෝගයක් තිබූ බවත් ඒ වෙනුවෙන් කිව් අගනුවරට විශාල පිරිසක් එක්රොක් වී සිටි බවත් විදෙස් වාර්තා සඳහන් කරයි. ජනාධිපතිවරණයේ ප්‍රධාන අපේක්ෂකයෙකු ලෙස ඉදිරිපත්ව සිටින වත්මන් ජනාධිපති පොරොශෙන්කෝට වඩා පුළුල් වූ සංවිධාන ජාලයක් තිබෙන අතර එය ඔහුට වාසියක්වනු ඇති බව විචාරකයින් පෙන්වා දෙන්නේය. එහෙත් ඔහුගේ ජනප්‍රියත්වය පහළ වැටී තිබීම ඔහුට අවාසියක් වන අතර රුසියානු ජනවාර්ගික ඡන්ද දායකයන් කෙසේ ඡන්දය දෙනු ඇති ද යන්න ද දෙවන වටයේ දී වැදගත් සාධකයක් වනු ඇති. මේ අතර සෙලෙන්ස්කිගේ ඡන්ද සටන සම්ප්‍රදායික දේශපාලනය සහ දේශපාලකයින් පිටුදකිමින් ක්‍රියාත්මක වූ අතර ජනතාව අතර එය වඩාත් ජනප්‍රිය වීමටත් එය හේතු විය. නමුත් සෙලෙන්ස්කිගේ ඇතැම් සබඳතා හේතුවෙන් ඔහුගේ මැතිවරණ ව්‍යාපාරය වෙනත් අයකුගේ දේශපාලන උපායක් බවට චෝදනා ද එල්ල විය. දශක දෙකක පමණ කාලයක් නළුවකු ලෙස කටයුතු කර ඇති ඔහු දේශපාලනයට කෝඩුකාරයෙකු බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=108280", "Category": null, "Parent URL": null}