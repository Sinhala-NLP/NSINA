{"Source": "Adaderana", "Timestamp": "October 4, 2018 07:23 am", "Headline": "රුපියල පාවෙන්නේ බාහිර සාධක නිසයි", "News Content": "රටේ වත්මන් ආර්ථික තත්ත්වය පිළිබඳව ජාතික ආර්ථික සභාවේදී අවධානයට ලක්ව තිබේ. රාජ්‍ය අංශය, පෞද්ගලික අංශය මෙන්ම විශ්වවිද්‍යාල උපකුලපතිවරු ඇතුළු විද්වතුන්ගේ සහභාගීත්වයෙන් ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ජාතික ආර්ථික සභාව රැස් වූ බව ජනාධිපති මාධ්‍ය අංශය සඳහන් කළේය. එහිදී ශ්‍රී ලංකාවේ වර්තමාන ආර්ථික තත්ත්වය පිළිබදව විද්වතුන්ගේ අදහස් ලබාගැනීම සිදුවූ අතර ප්‍රමුඛ පෙලේ සමාගම් රැසක සභාපතිවරු ඇතුළු නියෝජිතයින් ද මීට එක්ව සිටියේය. ශ්‍රී ලංකා ආයෝජන මණ්ඩලය, අපනයන සංවර්ධන මණ්ඩලය සහ සියලු වාණිජ මණ්ඩල වල ප්‍රධානීන් ද මහ බැංකුව ඇතුළු රාජ්‍ය බැංකු සහ පෞද්ගලික බැංකු නියෝජිතයින් ද මීට එක්ව සිටි බව ජනාධිපති මාධ්‍ය අංශය සඳහන් කළේය. ශ්‍රී ලංකාවේ අපනයන ක්ෂේත්‍රය ප්‍රවර්ධනය කිරීම සහ රුපියල අවප්‍රමාණය වීම වලක්වාලීම පිළිබදව මෙහිදී විශේෂ අවධානයක් යොමුව තිබේ. රුපියල අවප්‍රමාණය වීමට බලපා ඇත්තේ රටින් පිට බාහිර සාධක බවත් ඉන්දියාව, පාකිස්ථානය, ඉන්දුනීසියාව ඇතුළු රටවල් රැසක් ද මෙම තත්ත්වයට මුහුණ දී ඇති බවත් මෙහිදී මහබැංකුව පෙන්වාදුන් බව ජනාධිපති මාධ්‍ය අංශය සඳහන් කළේය. අපනයනය ප්‍රවර්ධනය කරගැනීමට ලබාදිය හැකි ප්‍රතිලාභ සහ අවස්ථා සම්බන්ධයෙන් මෙහිදී ජාතික ආර්ථික සභාව දැනුවත් කර ඇති අතර බදු ප්‍රතිපත්ති පිළිබඳව ද අවධානය යොමුව ඇත. මේ අතර රජයේ වෛද්‍ය නිළධාරීන්ගේ සංගමය සහ ජනාධිපති මෛත්‍රිපාල සිරිසේන මහතා අතර විශේෂ සාකච්ඡාවක් ඊයේ (03) රාත්‍රි පවත්වනු ලැබුවේය. සයිටම් ආයතනය සම්බන්ධයෙන් මෙහිදී දීර්ඝ වශයෙන් සාකච්ඡා වූ බව රජයේ වෛද්‍ය නිළධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද මහතා සඳහන් කළේය.", "URL": "https://sinhala.adaderana.lk/news.php?nid=97147", "Category": null, "Parent URL": null}