{"Source": "Adaderana", "Timestamp": "May 3, 2018 07:55 pm", "Headline": "බුද්ධාගම ආරක්ෂා කිරීමට ඇති එකම මඟ ගමේ පන්සල ආරක්ෂා කිරීමයි", "News Content": "බුද්ධාගම ආරක්ෂා කිරීමට ඇති එකම මඟ ගමේ පන්සල ආරක්ෂා කිරීම හා ශක්තිමත් කිරීම බව අමාත්‍ය අර්ජුන රණතුංග මහතා පවසයි. සාමණේර භික්ෂූන් වහන්සේලා සියක් නමක් ඇතුළුව ගරුතර මහා සංඝරත්නය උදෙසා උදෑසන සාංඝික දානය පිරිනැමීම දෙමටගොඩ ඛනිජ තෙල් නීතිගත සංස්ථා පරිශ්‍රයේදී අද (03) සිදු කෙරිණි. එම පිංකකම අවසානයේදී මාධ්‍යවෙත අදහස් දක්වමින් අමාත්‍යවරයා මේ බව සඳහන් කළේය. එහිදී වැඩිදුරටත් අදහස් දැක්වු අමාත්‍යවරයා. “අද හුඟාක් දෙනකුට ගමේ පන්සල අමතක වෙලා. නමුත් බුද්ධාගම ආරක්ෂා කිරීමට නම් අපි මුලින්ම කළ යුත්තේ අපේ ගමේ පන්සල ආරක්ෂා කිරීම. . ඒනිසා අපි වසර කිහිපයක සිට ගමේ පන්සලේ උන්නතිය උදෙසා වැඩසටහන් රැසක් හඳුන්වා දී තිබෙනවා. එහි ප්‍රධාන වැඩසටහනක් වන්නේ සාමණේර භික්ෂූන් වහන්සේලා රැක බලා ගැනීම. ආරක්ෂා කර ගැනීම. උන්වහන්සේලා තමයි අනාගතයේදී වගකීම් භාරගෙන අපේ බුද්ධාගම ආරක්ෂා කරන්නේ. බෞද්ධයන් ලෙස උන්වහන්සේලා ආරක්ෂා කර ගැනීමට රැකබලා ගැනීමට අපට වගකීමක් තිබෙනවා. යුතුකමක් තියෙනවා. අද අපි ඉටු කළේ ඒ යුතුකම සහ වගකීමෙන් කොටසක්. රටක් වශයෙන් ජාතියක් වශයෙන් අපි බෙදී සිටිය යුතු නැහැ. අපි බෞද්ධයින් ලෙස වෙසක් දිනය අද සමරනවා. ඒවගේම අන්‍ය ආගම්වලට ගරුකරමින් අපි නත්තල සැමරුවා. ඒ ගාලුමුවදොර පිටියේදී ලොව විශාලතම කෘත්‍රිම නත්තල් ගස නිර්මාණය කරමින්. අපි ඉස්ලාමීය ආගමික උත්සවත් ඒ විදියටම සමරනවා. එසේ කිරීමෙන් පමණයි අපිට සංහිදියාව ඇති කරමින් රටක් විදියට ඉදිරියට යාමට හැකි වෙන්නේ. අපට අද අවශ වෙන්නේ සියලු ආගම්වල ජාතින්වල වටිනාකම් ඒකරාශී කරගෙන රට ඉදිරියට ගෙන යාමේ වැඩපිළිවෙක්....”", "URL": "https://sinhala.adaderana.lk/news.php?nid=88475", "Category": null, "Parent URL": null}