{"Source": "Adaderana", "Timestamp": "March 2, 2019 09:04 am", "Headline": "නීති විරෝධීව මී ගවයින් ප්‍රවාහනය කළ 4ක් පොලිස් දැලේ", "News Content": "නීති විරෝධීව ලොරි රථ දෙකකින් මී ගවයින් විසි අටක් ප්‍රවාහනය කළ සැකකරුවන් සිවුදෙනකු අත්අඩංගුවට ගෙන ඇත. වැල්ලවාය ඌව කුඩාඔය පොලිස් ස්ථානාධිපතිවරයාට ලැබුණු තොරතුරක් අනුව ඌව කුඩාඔය පොලිස් බල ප්‍රදේශයේ සිදුකළ හදිසි වැටලීමකදී නීති විරෝධීව ලොරි රථ දෙකකින් මී ගවයින් විසි අටක් ප්‍රවාහනය කළ සැකකරුවන් සිවුදෙනකු මෙසේ අත්අඩංගුවට ගෙන ඇත. මෙම සැකකරුවන් කුඩාඔය ප්‍රදේශයේ සිට කල්මුණේ ප්‍රදේශය දක්වා මෙම ගවයින් ප්‍රවාහනය කර ඇති අතර මස් පිණිස දීර්ඝකාලයක සිට මෙම ජාවාරම සිදු කරගෙන ගොස් ඇති බවට මූලික පොලිස් පරීක්ෂණ වලින් අනාවරණය වී තිබේ. අත්අඩංගුවට ගත් සැකකරුවන් වැලිසර සහ කල්මුණේ යන ප්‍රදේශවල පදිංචි වයස අවුරුදු 27,42,47 සහ 62 යන වයස් වල පසුවන්නන් බව පොලීසිය සඳහන් කර සිටියි. සැකකරුවන් අද (2) වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර කුඩාඔය පොලීසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=105325", "Category": null, "Parent URL": null}