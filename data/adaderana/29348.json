{"Source": "Adaderana", "Timestamp": "November 20, 2012 12:52 pm", "Headline": "තවත් පාසල් 2 ක සිසුන් 24 ක් රෝහලට", "News Content": "දිවයිනේ ප්‍රදේශ දෙකක පාසල් සිසුන් අසාත්මිකතාවයකට ලක්ව ඇති බව වාර්තා වේ. බලංගොඩ උඩගම මහා විද්‍යාලයේ සිසුන් 17 දෙනෙකු අද (20) දිනයේ අසාත්මිකතාවට ලක්ව බලංගොඩ මූලික රෝහලට ඇතුළත් කර තිබේ. එසේම දෙමටගොඩ ප්‍රදේශයේ ද මෙවැනි තත්ත්වයක් වාර්තා වී තිබේ. දෙමටගොඩ ප්‍රදේශයේ පාසලක සිසුන් 7 දෙනෙකු අසාත්මිකතාවක් හේතුවෙන් රිජ්වේ ආර්යා ළමා රෝහලට ප්‍රතිකාර සඳහා පැමිණ ඇත. අදාළ සිසුන් යහපත් සෞඛ්‍ය තත්ත්වයෙන් පසු වන බව රෝහලේ අධ්‍යක්ෂ විශේෂඥ වෛද්‍ය රත්නසිරි ඒ.හේවගේ මහතා සඳහන් කළේය. මේ දිනවල පවතින ඇතැම් කටකතා මෙම තත්ත්වයට හේතුවිය හැකි බව රෝහල් අධ්‍යක්ෂවරයා පවසයි.", "URL": "https://sinhala.adaderana.lk/news.php?nid=29348", "Category": null, "Parent URL": null}