{"Source": "Adaderana", "Timestamp": "June 4, 2014 10:11 am", "Headline": "මෝටර් රථයක් කොල්ල කෑ දෙන්නෙක් මාට්ටු", "News Content": "වාහන අලෙවිසැලක් අසළදී රුපියල් ලක්ෂ 16 ක් වටිනා මෝටර් රථයක් කොල්ල කා රැගෙන ගිය බව කියන පුද්ගලයින් දෙදෙනෙකු අත්අඩංගුවට ගෙන ඇති බව වෙන්නප්පුව පොලීසිය කියයි. අත්අඩංගුවට ගෙන ඇත්තේ වෙන්නප්පුවේ පදිංචි 26 හැවිරිදි අයෙකු සහ ලුණුවිල පදිංචි 32 හැවිරිදි අයෙකි. වාහන අලෙවි කිරීමේ බ්‍රෝකර්වරයෙකු ලෙස කටයුතු කරන පන්නල - වඩුමුන්නේ ගෙදර පදිංචි දොන් ඇන්ටනි සේනානි අසංක වර්ණකුල (අවු:47) යන අය විසින් වෙන්නප්පුව පොලීසියට කර තිබූ පැමිණිල්ලකට අනුව සැකකරුවන් දෙදෙනාව අත්අඩංගුවට ගෙන ඇත. සැකකරුවන් විසින් කොල්ල කන ලද බව කියන මෝටර් රථයද පොලීසිය විසින් සොයා ගෙන තිබේ. පසුගිය මස 30 වැනිදා වෙන්නප්පුව - දුම්මලදෙණිය ප්‍රදේශයේ පිහිටි වාහන අලෙවිසැළකට පැමිණි තමන්, එහි තිබූ මෝටර් රථයක් රැගෙන පරීක්ෂණ ධාවනයක යෙදී ආපසු පැමිණ වාහන අලෙවිසැලට ඇතුළුවීමට සුදානම් වන විට මෙම කොල්ලය සිදුවූ බව පැමිණිලිකරු පොලීසිය හමුවේ පවසා තිබුණි. ඒ අනුව විමර්ශන කටයුතු සිදු කළ පොලීසිය සැකකරුවන් දෙදෙනා අත්අඩංගුවට ගෙන ඇත. මුදල් ආරවුලක් මත මෙම කොල්ලය සිදු කර ඇති බව පොලීසිය විසින් අනාවරණය කර ගෙන තිබේ. සැකකරුවන් මාරවිල දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43722", "Category": null, "Parent URL": null}