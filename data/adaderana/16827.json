{"Source": "Adaderana", "Timestamp": "June 17, 2011 04:59 pm", "Headline": "මහා පරිමාණ මත්කුඩු ජාවාරම්කරුවෙක් රිමාන්ඩ්", "News Content": "මත්කුඩු තොගයක් සමඟ අත්අඩංගුවට ගන්නා ලද මහා පරිමාණ මත්කුඩු ජාවාරම්කරුවෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය අද(17) නියෝග කරනු ලැබීය. රැඳවුම් නියෝග මත පොලිස් මත්ද්‍රව්‍ය නාශක කාර්යාංශය භාරයේ රඳවා සිටි මෙම සැකකරු පොලිසිය විසින් අධිකරණයට ඉදිරිපත් කිරීමෙන් අනතුරුව කොළඹ අතිරේක මහේස්ත්‍රාත්වරයා මෙම නියෝගය ලබාදුන්නේය. ලැබුණු තොරතුරක් මත සිදුකළ වැටලීමකදී මෙම සැකකරු ඇතුළු පුද්ගලයින් තිදෙනෙකු අත් අඩංගුවට ගත් බව මත්ද්‍රව්‍ය නාශක කාර්යාංශය අධිකරණයට වාර්තාවක් ඉදිරිපත් කරමින් සඳහන් කරනු ලැබීය. වැඩිදුර ප්‍රශ්න කිරීමේ දී මෙම සැකකරු හෙළිදරව් කළ තොරතුරු මත හංවැල්ල ප්‍රදේශයේ සඟවා තිබු මත්කුඩු කිලෝග්‍රෑම් 8 ට අධික ප්‍රමාණයක් සහ රුපියල් ලක්ෂ 47ක මුදලක් සොයාගත් බව පොලිසිය අධිකරණයට දැනුම් දෙනු ලැබීය. මේ සම්බන්ධයෙන් තවදුරටත් පරීක්ෂණ පවත්වන බවට පොලිසිය කළ දැනුම්දීම පිළිගත් කොළඹ අතිරේක මහේස්ත්‍රාත් ප්‍රසන්න අල්විස් මහතා සැකකරු ලබන 30 වැනිදා දක්වා රීමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=16827", "Category": null, "Parent URL": null}