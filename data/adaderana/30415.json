{"Source": "Adaderana", "Timestamp": "January 1, 2013 12:21 pm", "Headline": "සයිබර් ප්‍රහාර ගැන අවධානයෙන් සිටිය යුතුයි", "News Content": "අන්තර්ජාල සේවා පුළුල් වන තරමටම සයිබර් ප්‍රහාරයන් එල්ල වීමේ ඉඩකඩද වැඩිවෙමින් පවතින බව ආරක්‍ෂක ලේකම් ගෝඪාභය රාජපක්‍ෂ මහතා පවසයි. 2012 පස්වන වාර්ෂික සයිබර් ආරක්‍ෂණ සතිය ආරම්භ කිරීම නිමිත්තෙන් කොළඹ පැවති උත්සවයක ප්‍රධාන ආරාධිත අමුත්තා වශයෙන් සහභාගි වෙමින් රාජපක්‍ෂ මහතා මෙම අදහස් පළ කළේය. ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) යටතේ ක්‍රියාත්මක ශ්‍රී ලංකා සර්ට් ආයතනය විසින් මෙය සංවිධානය කර තිබිණි. දේශීය හා ජාත්‍යන්තර වශයෙන් සයිබර් අවකාශය ඔස්සේ ජනතාවට ලබා දෙන සේවාවන් ඉතා වේගයෙන් පුළුල් වෙමින් පවතින බවත් ඒ තරමටම සයිබර් ප්‍රහාරයන් එල්ල වීමේ ඉඩකඩද වැඩිවෙමින් පවතින බවත් රාජපක්‍ෂ මහතා මෙහිදී සදහන් කළේය. විශේෂයෙන් ශ්‍රී ලංකාවේද මේවන විට බැංකු සේවාවන් මෙන්ම රාජ්‍ය ආයතන මගින් සැපයෙන මහජන සේවාවන් ඇතුළු කටයුතු රැසක් අන්තර්ජාලය ඔස්සේ ලබාදීමට පියවර ගෙන සිටින අවදියක සයිබර් ප්‍රහාරයන් පිලිබඳව දැඩි අවධානයෙන් සිටිය යුතු බවද රාජපක්‍ෂ මහතා මෙහිදී අවධාරණය කරන ලදී. සයිබර් ආරක්‍ෂාව තහවුරු කිරීම යුගයේ අභියෝගයක් බවද ඒ සඳහා උපාය මාර්ග සකස්කර ක්‍රියාත්මක කිරීම වෙනුවෙන් සාමුහික උත්සහයන් දැරිය යුතු බවද සඳහන් කළ රාජපක්‍ෂ මහතා මෙවැනි දැනුවත් කිරීමේ වැඩසටහන් වැදගත් වන බවද සඳහන් කළේය.", "URL": "https://sinhala.adaderana.lk/news.php?nid=30415", "Category": null, "Parent URL": null}