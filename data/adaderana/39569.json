{"Source": "Adaderana", "Timestamp": "December 13, 2013 06:32 pm", "Headline": "රාජකාරිය පැහැර හැරි පොලිස් කොස්තාපල් 2ගේ වැඩ තහනම්!", "News Content": "කොළඹ - කටුනායක අධිවේගී මාර්ගයේ සේවයේ නියුතුව සිටි පොලිස් කොස්තාපල්වරුන් දෙදෙනෙකුගේ සේවය අත්හිටුවා තිබේ. සේවය පැහැරහැරීම සම්බන්ධයෙන් අධිවේගී මාර්ගයේ කටුනායක පිවිසුම් දොරටුවේ රාජකාරියේ යෙදී සිටි පොලිස් කොස්තාපල්වරුන් දෙදෙනෙකුගේ සේවය මෙලෙස අත්හිටුවා ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. අධිවේගි මාර්ගයේ කටුනායක පිවිසුමෙන් පාපැදියක් ඇතුළු කිරීමේ සිද්ධියකට අදාළව මෙම නිලධාරීන්ගේ සේවය අත්හිටුවා ඇත. පසුගියදා කටුනායක පිවිසුමෙන් ඇතුළු වු පාපැදිකරුවෙකු අධිවේගී මාර්ගය ඔස්සේ සීදුව මුදල් අයකරන ස්ථානය දක්වා ගමන් කර තිබුණි. මේ සම්බන්ධයෙන් එම පාපැදිකරු අත්අඩංගුවට ගෙන ඇති අතර ඔහු මීගමුව මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුව ඇප මත මුදාහැර තිබේ. දක්ෂිණ අධිවේගී මාර්ගය හා කටුනායක අධිවේගී මාර්ගයට යතුරුපැදි, ත්‍රිරෝද රථ, ට්‍රැක්ටර්, පාපැදි සහ කරත්ත කිසිඳු විටකත් ඇතුළු කිරීමට නොහැකි අතර එය නොසලකා කටයුතු කරන පුද්ගලයින්ට එරෙහිව නඩු පැවරීමට පියවර ගන්නා බව පොලීසිය පවසන්නේය.", "URL": "https://sinhala.adaderana.lk/news.php?nid=39569", "Category": null, "Parent URL": null}