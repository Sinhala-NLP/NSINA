{"Source": "Adaderana", "Timestamp": "May 7, 2017 01:16 pm", "Headline": "අසත්‍ය ප්‍රචාර පතුරන සමාජ ජාල වෙබ් අඩවි ගැන පැමිණිල්ලක්", "News Content": "සෞඛ්‍ය සේවාවට හානි වන අයුරින් අසත්‍ය ප්‍රචාර පතුරන සමාජ ජාල වෙබ් අඩවි පිළිබද සෞඛ්‍ය අමාත්‍යාංශය විසින් අපරාධ පරීක්ෂණ දෙපාර්තමේන්තුවට පැමිණිල්ලක් සිදුකර තිබේ. සෞඛ්‍ය සේවා අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා සඳහන් කළේ රාත්‍රී කාලයේ රුධිරය ලබාගැනීමට පැමිණෙන සෞඛ්‍ය නිලධාරීන්ගේ මුවාවෙන් කිසියම් පිරිසක් එච්.අයි.වී. ඒඩ්ස් පතුරවන බවට ඇතැම් සමාජ වෙබ් අඩවි මඟින් සාවද්‍ය තොරතුරු ව්‍යාප්ත කරමින් සිටින බවය. ඒ අනුව සෞඛ්‍ය අමාත්‍ය රාජිත සේනාරත්න මහතාගේ උපදෙස් පරිදි මේ පිළිබද කඩිනම් පරීක්ෂණයක් පවත්වන ලෙස ඉල්ලමින් බරවා රෝග මර්දන වැඩසටහන විසින් අපරාධ පරීක්ෂණ දෙපාර්තමේන්තුව වෙත අදාළ පැමිණිල්ල ඉදිරිපත් කර ඇති බව ඔහු සඳහන් කළේය.බරවා මර්දන ව්‍යාපාරයට අනුයුක්ත මහජන සෞඛ්‍ය ක්ෂේත්‍ර නිලධාරීන් සිය නිල ඇදුමෙන් සැරසී රාත්‍රී කාලයේ නිවෙස්වලට පැමිණ රුධිර පටක ලබා ගැනීම සිදුකරන බව සෞඛ්‍ය සේවා අධ්‍යක්ෂ ජනරාල්වරයා පවසයි.බරවා ක්ෂුද්‍ර පනුවා පර්යන්ත රුධිරයට රාත්‍රී කාලයේදී පැමිණීම හේතුවෙන් මෙලෙස රුධිර පරික්ෂාව රාත්‍රී කාලයේදීම සිදුකිරීම අවශ්‍ය බව ඔහු සඳහන් කළේය.කෙසේවෙතත් මේ සම්බන්ධයෙන් සාවද්‍ය තොරතුරු සමාජ ජාල වෙබ් අඩවි ඔස්සේ ප්‍රචාරය වෙමින් පවතින අතර එය සිතා මතා සිදුකරන කඩාකප්පල්කාරී ක්‍රියාවක් බව සෞඛ්‍ය සේවා අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා පෙන්වා දෙයි.නිවෙස්වලට පැමිණෙන බරවා මර්දන ව්‍යාපාරයට අනුයුක්ත මහජන සෞඛ්‍ය නිලධාරීන් සම්බන්ධයෙන් විමසීමක් සිදුකිරීමට අවශ්‍ය වන්නේ නම් ඒ පිළිබඳ ප්‍රදේශයේ සෞඛ්‍ය වෛද්‍ය නිලධාරීන්ගෙන් තොරතුරු ලබාගත හැකි බව ද ජයසුන්දර බණ්ඩාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=72920", "Category": null, "Parent URL": null}