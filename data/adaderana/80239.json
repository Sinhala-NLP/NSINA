{"Source": "Adaderana", "Timestamp": "November 20, 2017 01:20 pm", "Headline": "ශ්‍රීලනිප යේ මැතිවරණ කල් දැමීමේ උත්සහය ගැන ජවිපෙන් රතු එළියක්", "News Content": "ශ්‍රී ලංකා නිදහස් පක්ෂයේ අර්බුද මත පළාත් පාලන මැතිවරණය කල් දැමීමේ සුදානම් ඇතැයි ජනතා විමුක්ති පෙරමුණ පවසයි. අද(20) පැවති මාධ්‍ය හමුවකට එක්වෙමින් එම පක්ෂයේ ප්‍රධාන ලේකම් ටිල්වින් සිල්වා මහතා විසින් මෙම අදහස් පළ කළේය. මැතිවරණය කල් දමා ගැනීමට පෙත්සම් ඉදිරිපත් කර ඇති 6 දෙනාගෙන් 5 දෙනෙකුම ශ්‍රි ලංකා නිදහස් පක්ෂයට සම්බන්ධ පුද්ගලයින් බව අනාවරණය වු බවත් එයින් මැතිවරණය කල් දැමීම සඳහා ඇති දේශපාලනික උවමනාව පිළිබඳ පැහැදිලි වන බවත් ටිල්වින් සිල්වා මහතා මෙහිදි අදහස් පළ කළේය. සීමා නිර්ණය කටයුතු අවසන් කර විශාල කාලයක් කිසිවක් සිදු නොකර සිට අවසන් අවස්ථාවේ දී මෙවැනි අධිකරණයට ඉදිරිපත් වීම තුළින් ඡන්දය කල් දමා ගැනීමට ඇති උවමනාව පැහැදිලි වන බව ද ඔහු සඳහන් කරයි. අධිකරණයට ගොස් සියලූම පක්ෂයන් මැතිවරණය කල් නොදමන බවට ඉල්ලා සිටියද ශ්‍රි ලංකා නිදහස් පක්ෂය පමණක් එසේ සිදු නොකිරීම තුළින් ඔවුන්ගේ මැතිවරණයට ඇති අකමැත්ත තහවුරු වන බව ද සිල්වා මහතා පවසයි. දැනට වෙන්වෙලා එක පක්ෂයේ සිටින පිරිස් නාමයෝජනා බාර දෙන විට වෙන් වෙන් වශයෙන් භාර දුන් වහාම පක්ෂය දෙකඩ වන බවත් එවිට අත්වන පරාජය ශ්‍රි ලංකා නිදහස් පක්ෂයට දරා ගත නොහැකි බවත් ඔහු වැඩි දුරටත් කියා සිටියේය. ශ්‍රී ලංකා නිදහස් පක්ෂය දිගින් දිගටම මෙම මැතිවරණයට අකමැත්තෙන් සිටියද පළාත් පාලන මැතිවරණය පැවැත්වීම සඳහා ජනතා විමුක්ති පෙරමුණ ලෙස කළ හැකි සියලුම කටයුතු කරන බව ද ටිල්වින් සිල්වා මහතා මෙහිදී තරයේ පැවසීය.", "URL": "https://sinhala.adaderana.lk/news.php?nid=80239", "Category": null, "Parent URL": null}