{"Source": "Adaderana", "Timestamp": "June 29, 2014 12:18 pm", "Headline": "ත්‍රස්ත ක්‍රියාකාරකම් විමර්ශනයට ඉන්දියාවේ ඇස යොමුවෙයි ", "News Content": "ශ්‍රී ලංකාවේ හරහා මුහුදු මාර්ගයෙන් ඉන්දියාවට ඇතුළු විය හැකි ත්‍රස්ත ක්‍රියාකාරකම්වලට සම්බන්ධ පුද්ගලයින් පිළිබඳව විමර්ශන සිදුකිරීම සඳහා ඉන්දියාව විශේෂ කමිටුවක් පත් කර තිබේ. තමිල්නාඩු ප්‍රාන්තයේ රාමේෂ්වරම් බලධාරීන් විසින් මෙම කමිටුව පත් කර ඇති බව ඉන්දීය මාධ්‍ය වාර්තා කළේය. වෙරළ ආරක්ෂක බලකායට අනුබද්ධව මෙම කමිටුව පත් කර ඇති අතර කියුබ්‍රාන්ච් පොලීසිය ඉන්දීය විශේෂ කාර්යාංශය, බුද්ධි අංශය, වෙරළ පොලීසිය, නාවික කොට්ඨාශය, ධීවර අමාත්‍යාංශ නිලධාරීන් මෙම කමිටුවට ඇතුළත් වෙයි. අදාළ කමිටුව පත්කිරිම සම්බන්ධයෙන් විශේෂ සාකච්ඡාවක් පසුගිය සතියේ දි පවත්වා ඇති අතර එහිදි මෙම කමිටුවේ සිදුකෙරෙන ඉදිරි ක්‍රියාමාර්ග සම්බන්ධයෙන් සාකච්ඡා කර තිබුණි. ඒ අනුව ඉදිරියේ දී රාමේෂ්වරම් ප්‍ර දේශයේ දී විශේෂ පොලිස් මුරපොලවල් ආරම්භ කිරීමට නියමිත අතර එම නිලධාරීන්ට දුරදක්න, ගිනි අවි සහ අනෙකුත් උපකරණ ලබාදීමට තීරණය වී ඇති බව එම මාධ්‍ය වාර්තා කළේය. පාලම් ප්‍රදේශයේ සිට ධනුෂ්කොඩි ප්‍රදේශය දක්වා මෙම පොලිස් මුරපලවල් ස්ථාපිත කිරීමට නියමිතයි. පසුගිය කාලය තුළ ශ්‍රී ලංකාවේ සිදුවු සිදුවීම් පිළිබඳ සැලකිල්ලට ගනිමින් මෙම තීරණය ගත් බව රාමේෂ්වරම් පොලිස් අධිකාරී එන්.එම්.මයිල්වාහනන් මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=44293", "Category": null, "Parent URL": null}