{"Source": "Adaderana", "Timestamp": "March 11, 2010 08:03 am", "Headline": "ඉන්දියාවෙන් මිලියන 167.4 ක මූල්‍යාධාර", "News Content": "දක්ෂිණ දුම්රිය මාර්ගය සංවර්ධනය කිරීම සඳහා ඉන්දියාව අමෙරිකානු ‍ඩොලර් මිලියන 167.4 ක මූල්‍යාධාරයක් ශ්‍රී ලංකා රජයට ලබාදී තිබේ. දුම්රිය මාර්ග වැඩිදියුණු කිරීමේ ව්‍යාපෘතියට අදාළ ගිවිසුමට ශ්‍රී ලංකා රජය වෙනුවෙන් මුදල් හා ක්‍රම සම්පාදන අමාත්‍යාංශයේ ලේකම් ආචාර්ය පී.බී. ජයසුන්දර මහතා සහ ඉන්දීය ආයාත නිර්යාත බැංකුව වෙනු‍වෙන් එහි විධායක අධ්‍යක්ෂ ප්‍රභාකර් දලාල් යන මහත්වරුන් අත්සන් තැබීය. මුදල් හා ක්‍රමසම්පාදන අමාත්‍යාංශයේ දී මෙම ගිවිසුම්වලට අත්සන් තැබීම සිදුවූ අතර එම අවස්ථාවට ඉන්දීය මහකොමසාරිස් අශෝක් කේ. කාන්ත මහතා ද සහභාගී වී සිටියේය. දක්ෂිණ අධිවේගී මාර්ග සංවර්ධන ව්‍යාපෘතිය සඳහා ඇස්තමේන්තුගත වියදම අමෙරිකානු ‍ඩොලර් මිලියන 212.4 කි. මෙම ව්‍යාපෘතියේ පළමු අදියර අමෙරිකානු ‍ඩොලර් මිලියන 130 ක් වැයකරමින් මේ වන විටත් ආරම්භ කර තිබේ. කොළඹ සිට මාතර දක්වා දුම්රිය මාර්ගය ප්‍රතිසංස්කරණය කිරීම, බලවේග දුම්රිය කට්ටල 20 ක් සහ දුම්රිය එන්ජින් තුනක් මිලදී ගැනීම, දැනට පවතින දුම්රිය සඳහා අමතර කොටස් මිලදී ගැනීම, සංවර්ධන ව්‍යාපෘතියට අවශ්‍ය යන්ත්‍රෝපකරණ මිලදී ගැනීම යනාදිය සදහා මෙම මුදල් වැයකෙරෙයි.", "URL": "https://sinhala.adaderana.lk/news.php?nid=7183", "Category": null, "Parent URL": null}