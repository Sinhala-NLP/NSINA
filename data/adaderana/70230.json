{"Source": "Adaderana", "Timestamp": "February 28, 2017 04:16 pm", "Headline": "සහල් සැඟවූ ස්ථාන සොයා ගනියි", "News Content": "පිටකොටුව ප්‍රදේශයේ ව්‍යාපාර ස්ථාන කිහිපයක සඟවා තිබු සහල් කිලෝග්‍රෑම් 42,000කට අධික තොගයක් පාරිභෝගික අධිකාරියේ නිලධාරීන් විසින් සොයාගෙන තිබේ.කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසන්නේ පිටකොටුව ප්‍රදේශයේ ව්‍යාපාරික ස්ථාන 3ක තිබී සහල් කිලෝග්‍රෑම් 42,100ක තොගයක් මෙලෙස සොයාගත් බවය.සහල් සඳහා උපරිම මිලක් නියම කිරීමෙන් පසු වැඩි මිලට සහල් අලෙවි කරන සහ සහල් තොග සඟවාගෙන සිටින ව්‍යාපාරික ස්ථාන සොයා පාරිභෝගික අධිකාරියේ නිලධාරීන් මේ වන විට අඛණ්ඩ මෙහෙයුම්වල නිරතව සිටී.ඒ අනුව මේ දක්වා වැටලීම් 2064ක් සිදුකර ඇති අතර ව්‍යාපාරික ස්ථාන 1367කට එරෙහිව නීතිමය පියවර ගෙන ඇති බව පාරිභෝගික කටයුතු පිළිබද අධිකාරියේ සභාපති හසිත තිලකරත්න මහතා පවසයි.ගත වු පැය 48 තුළ පමණක් ව්‍යාපාරික ස්ථාන 260ක් පරික්ෂාවට ලක්කර ඇති අතර එහිදී වැඩි මිලට සහල් අලෙවි කළ ව්‍යාපාරික ස්ථාන 87ක් සොයාගැණුනු බව හසිත තිලකරත්න මහතා සඳහන් කළේය.", "URL": "https://sinhala.adaderana.lk/news.php?nid=70230", "Category": null, "Parent URL": null}