{"Source": "Adaderana", "Timestamp": "August 5, 2011 04:53 pm", "Headline": "රාජ්‍ය තාන්ත්‍රික පදනම මත ජගත් ඩයස් අධිකරණයට කැඳවන්න බෑ", "News Content": "රාජ්‍ය තාන්ත්‍රික පදනම මත, මේජර් ජෙනරල් ජගත් ඩයස් මහතාට එරෙහිව ස්විට්සර්ලන්ත මානව හිමිකම් කණ්ඩායම් 02 ක් මගින් එල්ල කර ඇති යුද අපරාධ චෝදනාවලින් ඔහුට බලපෑමක් නොවන බව ජර්මනියේ ශ්‍රී ලංකා තානාපති ටී. බී. මඩුවෙගෙදර මහතා පවසයි. බර්ලින්හි නියෝජ්‍ය තානාපතිවරයා ලෙස කටයුතු කරන ජගත් ඩයස් මහතාට එරෙහිව ස්විට්සර්ලන්ත නීතිපතිවරයා හමුවේ මෙම චෝදනා ඇතුළත් පැමිණිල්ල සිදුකර ඇති බව ජාත්‍යන්තර පුවත් සේවය වාර්තා කර තිබිණි. කෙසේවෙතත් රාජ්‍ය තාන්ත්‍රික පදනම නිසා මෙසේ ජගත් ඩයස් මහතා අධිකරණය වෙත කැඳවීමේ හැකියාවක් නොපවතින බව බීබීසී පුවත් සේවය වෙත අදහස් දක්වමින් මඩුවෙගෙදර මහතා පෙන්වා දී තිබේ. පිළිගත් ක්‍රියා පටිපාටියකින් තොරව කිසියම් පුද්ගලයෙකුට හෝ සංවිධානයකට රාජ්‍ය තාන්ත්‍රික පදනමට අභියෝග කළ නොහැකි බව ඒ මහතා එහිදී සඳහන් කර ඇත. එමෙන්ම එවැනි පැමිණිල්ලක් ඉදිරිපත් කළ යුත්තේ අදාළ රාජ්‍යයේ විදේශ කටයුතු අමාත්‍යාංශය හරහා බව ද ඔහු බීබීසී සේවය වෙත අදහස් දක්වමින් වැඩිදුරටත් ප්‍රකාශ කර ඇති බව සඳහන්ය.", "URL": "https://sinhala.adaderana.lk/news.php?nid=17873", "Category": null, "Parent URL": null}