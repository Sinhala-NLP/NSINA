{"Source": "Adaderana", "Timestamp": "April 25, 2012 07:19 am", "Headline": "උදුල් සොයා පොලීසිය නිවාස දෙකක් වටලලා", "News Content": "වනාතමුල්ල,ටී විස්ස වත්තේ පසුගියදා ඇතිවූ‍ නොසන්සුන්කාරී තත්ත්වය සම්බන්ධයෙන් විමර්ශන සිදුකිරීමට බව කියමින් අද අලුයම උදුල් ප්‍රේමරත්න මහතා සොයා පොලිස් කණ්ඩායම් දෙකක් නිවාස දෙකක් වටලා ඇති බව \"මානව හිමිකම් සඳහා ක්‍රියාකාරිකයෝ\"සංවිධානය පවසයි. උදුල් ප්‍රේමරත්න මහතා‍ගේ කොට්ටාව නිවසට හා ඔහු නිතර යන එන රත්නපුර නිවසකට අද අලුයම 2.30 ට පමණ පොලිසිය පැමණ ඇති බව කියැවෙයි. පසුගියදා වනාතමුල්ල,ටී විස්ස වත‍්තේ පිරිසක් හදිසියේ අත්අඩංගුවට ගැනීමත් සමග නොසන්සුන්කාරී තත්ත්වයක් ඇති වූ අතර මෙම පිරිසගේ ඥාතීන් විසින් දෙම‍ටගොඩ,බේස්ලයින් මාර්ගයේ පොලීසියට එරෙහිව විරෝධතා ව්‍යාපාරයක් පවත්වන ලදී. කෙ‍සේ වෙතත් මෙම සිදුවීමේ ප්‍රධාන සැකකරු මෙන්ම මහජන කැරැල්ලක් ඇති කිරීමට පිරිස් සංවිධානය කරන බවට චෝදනා එල්ලවී ඇතැයි සඳහන් කරමින් උදුල්ගේ පියාගෙන් හා ඥාතීන්ගෙන් ප්‍රකාශ සටහන් කරගැනීමට පොලීසිය ක්‍රියා කළ බව මානව හිමිකම් සඳහා ක්‍රියාකාරිකයෝ\"සංවිධානය කියා සිටියි. තම ක්‍රියාකාරිකයා වැරැද්දක් හෝ නීති විරෝධී කටයුත්තක් සිදුකර නැතත් පොලීසිය විසින් සිදුකරන බව කියන විමර්ශන සඳහා සහය දක්වනු පිණිස අද පෙරවරුවේ අලුත්කඩේ මහේස්ත්‍රාත් අධිකරණය(අංක 2)හමුවේ පෙනී සිටින බව\"මානව හිමිකම් සඳහා ක්‍රියාකාරිකයෝ\"වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23780", "Category": null, "Parent URL": null}