{"Source": "Adaderana", "Timestamp": "July 12, 2011 12:04 pm", "Headline": "මෙරට තරුණයාගේ ඝාතනය ගැන තොරතුරකට ඩොලර් 50, 000 ක්", "News Content": "ක්‍රිස්ටියන් තනපලන් නැමති ශ්‍රී ලාංකික තරුණයාගේ ඝාතනය පිළිබඳව හෙළිදරව් කරගැනීම වෙනුවෙන් ටොරෙන්ටෝ පොලිසිය විසින් ඩොලර් 50, 000 ක මුදල් ත්‍යාගයක් පිරිනැමීමට සූදානමින් සිටින බව කැනේඩියානු මාධ්‍ය වාර්තා පවසයි. 2009 වසරේ ජූලි මාසයේදී 22 හැවිරිදි මෙම තරුණයා කිසියම් පිරිසකගේ පහරදීමකට ලක්වීම නිසා මරණයට පත්ව ඇති බව එම මාධ්‍ය වාර්තා පෙන්වාදෙයි. තනපලන් සහ ඔහුගේ මිතුරන් පස්දෙනෙකු අදාළ දින රාත්‍රියේ අත්පන්දු ක්‍රීඩාවේ යෙදී ආපසු පැමිණෙමින් සිටින අතරතුර තවත් පිරිසක් සමග උණුසුම් වචන හුවමාරුවක් සිදුව තිබේ. එම වචන හුවමාරුව දුර දිගයාමෙන් එම අනෙක් කණ්ඩායම විසින් තනපලන් සහ ඔහුගේ මිතුරන්ට ක්‍රිකට් පිති සහ බෝතල්වලින් පහර දී ඇති බව කැනේඩියානු මාධ්‍ය වාර්තා සඳහන් කරයි. මෙම පහරදීමෙන් මාරාන්තික තුවාල ලද ක්‍රිස්ටියන් තනපලන් රෝහල වෙත ඇතුළු කිරීමෙන් පසුව මරණයට පත්ව ඇති බව සඳහන්ය. ශ්‍රී ලංකාවේ උපත ලබා ඇති ඝාතනයට ලක්වූ මෙම තරුණයා ළමා අවධියේදී සිය මව්පියන් සමග නෝරවේ සිට කැනඩාව වෙත පැමිණ ඇති අතර ඔහු සහ ඔහුගේ මව්පියන් මේප්ල් නගරයේ වාසය කර ඇත.", "URL": "https://sinhala.adaderana.lk/news.php?nid=17358", "Category": null, "Parent URL": null}