{"Source": "Adaderana", "Timestamp": "March 2, 2010 07:48 am", "Headline": "උතුරේ අධිකරණ යළි ස්ථාපිත කෙරේ", "News Content": "උතුරු පළාතේ අධිකරණ පද්ධතිය සම්පූර්ණයෙන්ම යළි ස්ථාපිත කිරීමට අධිකරණ අමාත්‍යාංශය තීරණය කර තිබේ. දැනට පවතින තත්වය සමාලෝචනය කර උතුරේ සමස්ත අධිකරණ පද්ධතිය කළමනාකරණය කිරීම මෙහි අරමුණය. අධිකරණ අමාත්‍ය මිලින්ද මොරගොඩ මහතාගේ ප්‍රධානත්වයෙන් මේ පිළිබඳ විශේෂ සාකච්ඡාවක් ඊයේ පෙරවරුවේ අධිකරණ අමාත්‍යාංශයේ දී පැවැත්වුණි. එහි දී උතුරු ප්‍රදේශයේ අධිකරණ පද්ධතියේ අඩුපාඩු වශයෙන් පවතින යටිතල පහසුකම් නැංවීම සහ කාර්යමණ්ඩල හිඟතාව කෙරෙහි වැඩි අවධානයක් යොමු වී ඇත. උතුරු පළාතේ අධිකරණ පද්ධතියේ සමාලෝචනය සහ කළමනාකරණය සඳහා මේ වන විටත් ශ්‍රේෂ්ඨාධිකරණ විනිසුරු කේ. ශ්‍රීපාවන් මහතාගේ ප්‍රධානත්වයෙන් යුත් ඉහළ පෙළේ කමිටුවක් පත් කර ඇති බව සඳහන්ය.", "URL": "https://sinhala.adaderana.lk/news.php?nid=7013", "Category": null, "Parent URL": null}