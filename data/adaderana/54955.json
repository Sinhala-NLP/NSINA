{"Source": "Adaderana", "Timestamp": "November 8, 2015 10:21 am", "Headline": "ප්‍රධාන ජලාශ 73න් 12ක දොරටු ඇරෙයි ", "News Content": "ප්‍රධාන ජලාශ 73න් ජලාශ 12ක වාන් දොරටු විවෘත කර ඇති බව වාරිමාර්ග දෙපාර්තමේන්තුව පවසයි.ජල කළමනාකරණ අධ්‍යක්ෂ ජානකී මීගස්තැන්න මහත්මිය සඳහන් කළේ අනුරාධපුර, කුරුණෑගල, පුත්තලම, හම්බන්තොට, මඩකලපුව සහ අම්පාර දිස්ත්‍රික්කවල ජලාශ 12ක වාන් දොරටු මෙලෙස විවෘත කර ඇති බවයි.අනුරාධපුර දිස්ත්‍රික්කයේ රාජාංගණය හා නාච්චාදූව ජලාශයන්හි වාන් දොරටු විවෘත කර ඇති අතර කුරුණෑගල දිස්ත්‍රික්කයේ දැදුරුඔයේ වාන් දොරටු විවෘත කිරීමට පියවර ගෙන තිබේ.මේ අතර පුත්තලම දිස්ත්‍රික්කයේ තබ්බෝව සහ ඉඟිනිමිටිය ජලාශයේ වාන් දොරටු දෙකක් සහ හම්බන්තොට දිස්ත්‍රික්කයේ මුරුතවෙල සහ වෙහෙරගල ජලාශයන්හි වාන් දොරටු විවෘත කර ඇති බව වාරිමාර්ග දෙපාර්තමේන්තුව සඳහන් කළේය.වාන් මට්ටමට වඩා ජලය පාලනය කිරීම සඳහා අම්පාර, රඹුක්කන්ඔය ජලාශයේ ද වාන් දොරටු අද උදෑසන විවෘත කර තිබේ.මේ අතර මැණික් ගගේ ජල මට්ටම ද ඉහළ ගොස් ඇති බැවින් ඒ අවට ජීවත් වන ජනතාව විමසිලිමත්ව පසුවිය යුතු බවයි වාරිමාර්ග දෙපාර්තමේන්තුවේ ජල කළමනාකරණ අධ්‍යක්ෂ ජානකී මීගස්තැන්න මහත්මිය සඳහන් කළේ.", "URL": "https://sinhala.adaderana.lk/news.php?nid=54955", "Category": null, "Parent URL": null}