{"Source": "Adaderana", "Timestamp": "June 21, 2011 06:59 pm", "Headline": "සාකච්ඡා අසාර්ථකයි-තැපෑලේ අතිකාලයට තිත", "News Content": "අද මධ්‍යම රාත්‍රියේ සිට තැපැල් සේවකයින් අතිකාල සේවාවලින් ඉවත් වන බව තැපැල් හා විදුලි සං‍දේශ සංගමය පවසයි. සිය ගැටලු සම්බන්ධයෙන් බලධාරීන් සමග අද පැවති සාකච්ඡාව ද විසදුමකින් තොරව අවසන් වූ බව එම සංගමයේ ප්‍රධාන ලේකම් කේ.එස්. වීරසේකර මහතා සඳහන් කළේය. තැපැල් සේවාව තුළ පවතින විශාල පුරප්පාඩු සංඛ්‍යාව වහා පුරවන ලෙස සහ තවත් ඉල්ලීම් කිහිපයක් මුල් කරගනිමින් තැපැල් සේවකයින් මෙම වෘත්තීය ‍ක්‍රියාමාර්ගයට යොමුවී තිබේ. මේ සම්බන්ධයෙන් තැපැල් සේවා අමාත්‍යාංශයේ ලේකම් හේමසිරි ප්‍රනාන්දු මහතාගෙන් අද දෙරණ විමසීමකදී ඔහු කියා සිටියේ තැපැල් වෘත්තීය සමිති පවසන ආකාරයෙන් එම ඉල්ලීම්වලට කඩිනම් පිළිතුරු ලබාදීමට නොහැකි බවයි. කෙසේවෙතත් තැපැල් සේවාව තුළ පවතින පුරප්පාඩු 1,066 ක් මේ වන විට හඳුනාගෙන ඇති බවත් ඉන් පුරප්පාඩු 750 ක් කඩිනමින් පිරවීම සඳහා පියවර ගන්නා බවත් හේමසිරි ප්‍රනාන්දු මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16922", "Category": null, "Parent URL": null}