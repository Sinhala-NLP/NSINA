{"Source": "Adaderana", "Timestamp": "November 3, 2016 12:15 pm", "Headline": "බැඳුම්කර සිද්ධිය ගැන තීන්දුව අධිකරණයට බාරදෙනවා", "News Content": "මහබැංකු බැඳුම්කර සිද්ධිය පිළිබඳ පරීක්ෂණ අපක්ෂපාතී හා ස්වාධීන අධිකරණ ක්‍රියාමාර්ගයක් සඳහා යොමු කරන බව ජනාධිපති මෛත්‍රීපාල සිරිසේන මහතා පවසයි.එම සිදුවීමේ විමර්ශන කටයුතු සියලු දේශපාලන මැදිහත්වීම් වලින් තොර වියයුතු බව ජනාධිපතිවරයා පෙන්වා දෙයි.මෙම සිද්ධියට අදාළව කෝප් කමිටුව විසින් පාර්ලිමේන්තු ස්ථාවර නියෝග අනුව කටයුතු කොට වාර්තාවක් නිකුත් කර ඇති බවත්,ඒ සම්බන්ධයෙන් දේශපාලනඥයින් විවිධ මතිමතාන්තර පළකරන බවත් ඒ මහතා පෙන්වා දී තිබේ.නිසි අධිකරණ ක්‍රියාමාර්ගයක් තුළින් ඒ පිළිබඳ නිවැරදි තීරණයක් ජනතාවට ලබාදීමට හැකිවනු ඇති බව ජනාධිපති මෛත්‍රීපාල සිරිසේන මහතා පවසයි.තමා පැවති ආණ්ඩුවෙන් ඉවත්ව සියලුදෙනාගේ සහයෝගයෙන් නව රජයක් බිහි කරමින් ජනාධිපතිධූරයට පත් වූයේ වැරදි කළ කොටසකට දඩුවම් දීමටත් තවත් පිරිසකට වැරදි කිරීමට ඉඩ ලබාදීමටත් නොවන බව ජනාධිපතිවරයා සඳහන් කළේය.අධිකරණ ක්‍රියාවලියේදී වැරද්දක් සිදුව ඇත්නම් වැරදිකරුවන්ට දඬුවම් හිමිවනු ඇති බවත්,එයින් ජනතාවට සත්‍යය දැනගත හැකිවනු ඇති බවත් ජනාධිපතිවරයා සඳහන් කළේය.මහරගම පැවති ශ්‍රී ලංකා නිදහස් පක්ෂ සාමාජිකත්ව ප්‍රවර්ධන වැඩසටහනට සහභාගීවෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ.එහිදී වැඩිදුරටත් අදහස් දැක්වූ ජනාධිපතිවරයා කියා සිටියේ කෙතරම් ආණ්ඩු පක්ෂ බිහි වූවද ශ්‍රී ලංකා නිදහස් පක්ෂයට අභියෝග කිරීමට කිසිවෙකුට නොහැකි බවයි.", "URL": "https://sinhala.adaderana.lk/news.php?nid=65669", "Category": null, "Parent URL": null}