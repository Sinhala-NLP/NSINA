{"Source": "Adaderana", "Timestamp": "November 24, 2012 02:38 pm", "Headline": "වෙද බිරිඳ අතුරුදහන් - වෙද සැමියාගෙන් පැමිණිල්ලක්", "News Content": "මාතර රෝහලේ නිර්වින්දන වෛද්‍යවරියක ලෙස සේවය කරන එරන්දි කුලතුංග නැමැති සිය බිරිඳ අතුරුදහන්ව ඇතැයි හමුදා සේවයේ නියුතු ඇයගේ ස්වාමියා ගාල්ල පොලීසියට පැමිණිලි කර තිබේ. සේවය නිමවා මෝටර් රථයෙන් ඊයේ (23) සවස 5.30 ට හික්කඩුවේ පිහිටි සිය නිවසට පැමිණෙමින් සිටි ඇය අතුරුදහන්ව ඇති බවට ඇයගේ ස්වාමියා ගාල්ල පොලීසියට රාත්‍රී 10.20ට පමණ පැමිණිලි කර ඇත. ගාල්ල සිමෙන්ති කර්මාන්ත ශාලාව ආසන්න ප්‍රදේශයේදී ඇය ස්වාමියාට දුරකථන ඇමතුමක් ලබාදී වාහන තදබදය අධික බැවින් නිවසට පැමිණීමට තරමක් වේලා ගත වනු ඇතැයි පැවසු බව ඇයගේ ස්වාමියා ගාල්ල පොලීසියට කළ පැමිණිල්ලේ සඳහන්ය. මෙලෙස අතුරුදහන්ව ඇත්තේ 28 හැවිරිදි එරන්දි කුලතුංග නැමැති මාතර රෝහලේ නිර්වින්දන වෛද්‍යවරියකි. ඇයගේ ස්වාමියා හමුදාවේ වෛද්‍යවරයෙකු ලෙස සේවය කරන ජනිත රුවන් දයානන්ද නැමැත්තෙකු බවද ඔවුන් හික්කඩුව ප්‍රදේශයේ පදිංචි වී සිටින බව ද පොලීසිය කියයි.", "URL": "https://sinhala.adaderana.lk/news.php?nid=29450", "Category": null, "Parent URL": null}