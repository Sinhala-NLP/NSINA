{"Source": "Adaderana", "Timestamp": "January 27, 2013 08:37 am", "Headline": "පින් ළිඳ ළග කත කෙළෙසු තවත් 2ක් දැලේ", "News Content": "නුගේගොඩ විජේරාම පන්සල මාවත පින් ළිඳ ළගදී කාන්තාවක් දූෂණය කිරීම සම්බන්ධයෙන් තවත් පුද්ගලයින් දෙදෙනෙකු අත්අඩංගුවට ගෙන තිබේ. පසුගිය 23 වැනිදා රාත්‍රී පොලිස් 119 හදිසි ඇමතුම් අංශයට ලැබුණු ඇමතුමකට අනුව සිදුකළ විමර්ශනයේදී පුද්ගලයින් දෙදෙනෙකු එම අවස්ථාවේදීම අත්අඩංගුවට ගන්නා ලදී. අතුරුගිරියගේ මාලක එරංග සහ කංකානම්ගේ අශෝක පේ‍්‍රමලාල් පෙරේරා නැමැති ගංගොඩවිල ප‍්‍රදේශයේ පදිංචි එම සැකකරුවන් දෙදෙනා අත්අඩංගුවට ගෙන ගංගොඩවිල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 6 වැනිදා දක්වා රක්ෂිත බන්ධනාගාර ගත කෙරිණ. 47 හැවිරිදි කාන්තාවක් පැහැරගෙන ගොස් දූෂණය කිරීම සම්බන්ධයෙන් මෙම සැකකරුවන් අත්අඩංගුවට ගත් අතර ත්‍රීරෝද රථ දෙකක් ද එහිදී පොලිස් භාරයට ගන්නා ලදී. වැඩිදුර සිදුකළ පරීක්ෂණවලින් අනතුරුව සිද්ධියට සම්බන්ධ මහරගම නාවින්න ප්‍රදේශයේ සහ නුගේගොඩ ගංගොඩවිල ප්‍රදේශයේ පදිංචි තවත් සැකකරුවන් දෙදෙනෙකු ඊයේ (26) අත්අඩංගුවට ගත් බව පොලීසිය පවසයි. ඔවුන් අද අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=31107", "Category": null, "Parent URL": null}