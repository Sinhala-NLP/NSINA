{"Source": "Adaderana", "Timestamp": "May 9, 2018 11:56 am", "Headline": "අද දහවල් සිට දුම්රිය නවතියි", "News Content": "ඉල්ලීම් කිහිපයක් මුල් කර ගනිමින් දුම්රිය වෘත්තිය සමිති රැසක් එක්ව ආරම්භ කිරීමට තීරණය කර තිබූ වැඩවර්ජනය අද දහවල් 12.00 සිට ආරම්භ කරන බව දුම්රිය වෘත්තීය සමිති පවසයි. ------------------------------------------------------------------------------------------------------------------------------ දුම්රිය වෘත්තීය සමිති විසින් සැලසුම් කර තිබු වැඩවර්ජනය මේ වන විට ආරම්භ කර තිබේ. වැටුප් ගැටළුව මුල් කර ගනිමින් ඊයේ(08) මධ්‍යම රාත්‍රියේ සිට දුම්රිය වෘත්තීය සමිති ආරම්භ කිරීමට තිබූ වෘත්තීය සමිති ක්‍රියාමාර්ගය ප්‍රවාහන බලධාරීන් ඇතුළු අමාත්‍යවරුන් කිහිපදෙනෙකුගේ ඉල්ලීම මත අද මධ්‍යහ්න 12.00 දක්වා කල් දැමීමට වෘත්තීය සමිති තීරණය කළේය. ඒ අද පෙරවරුවේ පැවැත්වෙන අමාත්‍ය මණ්ඩල රැස්වීමට වැටුප් ගැටළුවට අදාළ කැබිනට් පත්‍රිකාව ඉදිරිපත් කරන බවට සිදුකළ දැනුම්දීමකට අනුවයි. කෙසේවෙතත් මේ දක්වාත් මේ සම්බන්ධයෙන් ප්‍රවාහන බලධාරීන් නිසි ප්‍රතිචාර නොදැක්වීම හේතුවෙන් දුම්රිය වර්ජනය ආරම්භ කිරීමට තීරණය කළ බව දුම්රිය ලොකොමොටිව් ඉංජිනේරු සංගමයේ ලේකම් ඉන්දික දොඩංගොඩ මහතා සඳහන් කළේය. මේ අතර දුම්රිය වර්ජනය සම්බන්ධයෙන් අද දෙරණ ප්‍රවාහන අමාත්‍යංශ ලේකම් ජී.එස්. විතානගේ මහතාගෙන් විමසීමක් කළේය. එහිදී ඔහු සඳහන් කළේ දුම්රිය මඟීන්ගේ පහසුව සඳහා ලංගම සහ පෞද්ගලික බස් රථ යෙදවීමට පියවර ගන්නා බවයි.", "URL": "https://sinhala.adaderana.lk/news.php?nid=88775", "Category": null, "Parent URL": null}