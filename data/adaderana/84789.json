{"Source": "Adaderana", "Timestamp": "February 24, 2018 10:37 pm", "Headline": "සම්බන්ධන් හා සුමන්තිරන්ට අතුරුදහන්වූවන්ගේ ඥාතීන් විරෝධය දක්වයි", "News Content": "දෙමළ ජාතික සන්ධාන නායක ආර්.සම්බන්ධන් මහතාට හා දෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්තිරන් මහතා භංග‍වේවා යන ලෙසට ඉල්ලීම් කරමින් වව්නියාව අතුරුදහන්වූවන්ගේ ඥාතීන් අද (24) වව්නියාවේදී විරෝධතාවයක නිරතවී තිබේ. යුද සමයේ අතුරුදහන්වූවන් සොයාදෙන ලෙසට ඉල්ලා වව්නියාව දිස්ත්‍රික් අතුරුදහන්වූවන්ගේ ඥාතීන් උපවාසයක් ආරම්භ කොට වසරක් ගතවුවද අතුරුදහන්වූවන්ගේ ගැටළුව වෙනුවෙන් නිසි විසදුම් නොලැබීමට විරුද්ධව අතුරුදහන්වූවන්ගේ ඥාතීන් වවුනියාව තැපැල් කාර්යාලය ඉදිරිපස විරෝධතාවයක නිරතවිණ. විරෝධතාවයට එක්වු වව්නියාව අතුරුදහන්වූවන්ගේ ඥාතීන් පැවසූවේ තමන් 2017 වසරේ පෙබරවාරි 24 වැනිදා තමන්ගේ ඥාතීන් සොයාදෙන ලෙසට ඉල්ලා උපවාසය ආරම්භ කළ බවයි. උපවාසය ආරම්භ කොට දැනට වසරක කාලයක් ගතවි ඇතත්, තමන්ගේ ඥාතීන්ට සිදුවුයේ කුමක්ද යන්න සම්බන්ධයෙන් තවමත් නිසි පිළිතුරක් රජය හරහා ලබානොදුන් බවද විරෝධතාකරුවන් පැවසීය. ඔවුන් පැවසූවේ දේශපාලන නියෝජිතයින් තම ගැටළුවට විසදුම් ලබාදෙන බවට පවසමින් තමන්ගේ ඡන්දය ලබාගත්තද, අදාළ පිරිස හරහාද තමන්ගේ ඥාතීන් සොයා ගැනීම හෝ ඥාතීන්ට සිදුවු සිදුවීම සම්බන්ධයෙන් පිළිතුරක් මෙතෙක් ලබා ගැනීම නොහැකි වු බවය. අතුරුදහන්වූවන්ගේ ඥාතීන් පැවසූවේ තමන්ගේ ඥාතීන්ට සිදුවුයේ කුමක්ද යන්න සම්බන්ධයෙන් ජාත්‍යන්තර මානව හිමිකම් කවුන්සලය හෝ මැදිහත් වි නිසි පිළිතුරක් ලබාදිය යුතු බවයි. විරෝධතාවය වෙනුවෙන් වව්නියාව දිස්ත්‍රික් අතුරුදහන්වූවන්ගේ ඥාතීන්, සිවිල් සංවිධාන නියෝජිතයින්, දේශපාලන පක්ෂ නියෝජිතයින්, විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=84789", "Category": null, "Parent URL": null}