{"Source": "Adaderana", "Timestamp": "September 10, 2013 06:32 am", "Headline": " සල්ලි මාරුකරන්න ඇවිත් කුට්ටියටම විදලා ", "News Content": "නිවසකට ඇතුළුවී පිස්තෝලයක් පෙන්වා ගෙහිමියා බිය කර ඔහුට පහර දී සිර කර රුපියල් 8,82,600 ක් වටිනා මුදල් සහ දේපල කොල්ලකෑමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව වෙන්නප්පුව පොලීසිය පවසයි. ඊයේ (08) රාත්‍රී 7.50 -10.00 ත් අතර කාලයේ වෙන්නප්පුව - උල්හිටියාවේදී මෙම කොල්ලය සිදුවී ඇති බව කියැවෙයි. තමන් නිවසේ රූපවාහිණිය නරඹමින් සිටින විට යතුරු පැදියකින් පැමිණි කාන්තාවක සහ පිරිමින් දෙදෙනෙකු යූරෝ මුදල් මාරු කිරීමට හැකියාව ඇද්දැයි මුලින්ම විමසු බව සිද්ධියට මුහුණ දුන් වෙන්නප්පුව - උල්හිටියාව පදිංචි වර්ණකුලසුරිය පර්ඩින්කට් චානුක අසේල ප්‍රනාන්දු (39) යන අය පොලීසියට පවසා ඇත. තමන් විදේශ මුදල් මාරු කිරීමක් සිදු නොකරන බව පැවසු පසුව බීමට ජලය ඉල්ලා සිටි බවත්, තමන් ජලය රැගෙන නිවස තුළ සිට ආපසු එන විට පිස්තෝලයක් අතින් ගත් අයෙකු සහ අනෙක් දෙදෙනා එක්ව තමන්ට පහර දී මුහුණ බැඳ නිවසේ කාමරයට ගෙන ගොස් කොල්ලය සිදු කළ බවත් පැමිණිලිකරු පවසා තිබේ. එම කාමරයේ අල්මාරියේ දොර කඩා එහි තිබු රුපියල් 7,60,000 ක් වටිනා ස්වර්ණාභරණද,මුදල් රුපියල් 92,600 ක්ද,රුපියල් 35,000 ක් වටිනා ජංගම දුරකථන තුනක්ද කොල්ලකරුවන් විසින් රැගෙන ගිය බවද පැමිණිලිකරු තම පැමිණිල්ලේ වැඩිදුරටත් සඳහන් කර ඇති බව පොලීසිය කියා සිටියි. කොල්ලය සඳහා පැමිණි කිසිවෙකුත් පැමිණිලිකරු විසින් හඳුනාගෙන නැති බව පොලීසිය පෙන්වාදෙයි. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37290", "Category": null, "Parent URL": null}