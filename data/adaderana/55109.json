{"Source": "Adaderana", "Timestamp": "November 15, 2015 06:09 pm", "Headline": "මහින්ද පැරිස් ප්‍රහාරය ගැන දුක්වෙයි ", "News Content": "ප්‍රංශයේ පැරිස් නුවරට එල්ල වූ ම්ලේච්ඡ ත්‍රස්ත ප්‍රහාරය, ත්‍රස්තවාදයට එරෙහිව දැඩි ක්‍රියාමාර්ග ගැනීමේ අවශ්‍යතාව යළිත් වරක් ලෝකයට පෙන්වාදීමක් බව හිටපු ජනාධිපති මහින්ද රාජපක්ෂ මහතා පවසයි.පැරිස් නුවරට එල්ල වූ ත්‍රස්ත ප්‍රහාර මාලාව හෙළා දකිමින් එරට ජනාධිපතිවරයා වෙත ලිපියක් යොමු කර ඇති හිටපු ජනාධිපතිවරයා පවසා ඇත්තේ අදාළ ප්‍රහාර තමා පුදුමයටත් තැති ගැන්මටත් ලක් කළ සිදුවීමක් බවයි.ප්‍රංශයේ ජනතාව මේ වන විට පත්ව සිටින තත්ත්වය අවබෝධ කරගත හැක්කේ එවැනිම අත්දැකීම් විඳගත් පුද්ගලයින්ට පමණක් බව මහින්ද රාජපක්ෂ මහතා පවසා තිබේ.පැරිස් නුවරට එල්ල වූ ත්‍රස්ත ප්‍රහාර මාලාවෙන් මියගිය පුද්ගලයින්ගේ පවුල්වල සාමාජිකයින්ට ශෝකය පළකරන බවත්, තුවාල ලැබූ පිරිස්වලට ඉක්මන් සුවය ප්‍රාර්ථනා කරන බවත් හිටපු ජනාධිපතිවරයා ප්‍රංශ ජනාධිපතිවරයා වෙත යොමු කළ ලිපියේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=55109", "Category": null, "Parent URL": null}