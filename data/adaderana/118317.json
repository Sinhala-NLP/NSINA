{"Source": "Adaderana", "Timestamp": "September 5, 2019 08:55 am", "Headline": "කසල තේ අලෙවි කළ දෙදෙනෙක් අත්අඩංගුවට", "News Content": "මිනිස් පරිභෝජනයට නුසුදුසු කසල තේ හොඳ තේ සමඟ මිශ්‍රකර අලෙවි කරන බවට සැකපිට වෙළෙන්ඳන් දෙදෙනෙකු කසල තේද සමඟ අත් අඩංගුවට ගැනීමට තලවාකැලේ පොලිස් විශේෂ කාර්ය බලකායේ නිලධාරීන් සමත් වී තිබේ. තලවාකැලේ පොලිස් වසමට අයත් තලවාකැලේ නගරයේ පිහිටි පලපත්‍ර සහිතව තේ කුඩු අලෙවි කිරිම සිදු කරන වෙළඳසැලක නිතිවිරෝදී ලෙස මිනිස් පරිභෝජනයට නුසුදුසු ඉවත දමන ලද කසල තේ හොඳ තේ කුඩු සමඟ මිශ්‍ර කරමින් සිටියදි පුද්ගලයින් දෙදෙනෙකු සමඟ පොලිස් විශේෂ කාර්ය බලකායේ නිලධාරින් විසින් අත් අඩංගුවට ගෙන තලවාකැලේ පොලිසිය වෙත භාර දීමට පියවර ගෙන ඇත. පුද්ගලයෙකුගෙන් ලද තොරතුරකට අනුව අද (04) රාත්‍රි 7 ට පමණ මෙම වැටලීම සිදුකල අතර එහිදී මිනිස් පරිභෝජනයට නුසුදුසු කසල තේ කිලෝ 115 ක් ද සොයාගෙන ඇති බව පොලීසිය පවසයි. මෙම පුද්ගලයින් දිගුකලක සිට හැටන් කොටගල ප්‍රදේශයේ ස්ථානයකින් ඉතා අඩු මිලකට කසල තේ මිලදීගෙන මෙලෙස හොඳ තේ සමඟ මිශ්‍රකර වැඩි මිලට අලෙවි කිරිමේ ජාවාරම පවත්වගෙන ගිය බව පරික්ෂණ වලදී අණාවරණය වීය. මෙම සැක කරුවන් තලවාකැලේ ප්‍රදේශයේම පදිංචිකරුවන් වන අතර ඔවුන් නුවරඑළිය මහේස්ත්‍රාත් අධිකරණයට ඉදිරිපත් කිරිමට කටයුතු කරන බව තලවාකැලේ පොලිසිය පැවසීය.", "URL": "https://sinhala.adaderana.lk/news.php?nid=118317", "Category": null, "Parent URL": null}