{"Source": "Adaderana", "Timestamp": "November 21, 2012 07:43 am", "Headline": "ශ්‍රී ලංකාවේ ප්‍රථම චන්ද්‍රිකාව හෙට උඩු ගුවනට", "News Content": "ශ්‍රී ලංකාවේ ප්‍රථම චන්ද්‍රිකාව හෙට (22) අභ්‍යාවකාශගත කෙරෙයි. \"සුප්‍රීම් සැට් වන්\" නැමැති මෙම චන්ද්‍රිකාව චීනයේ ෂී චෑං ප්‍රදේශයෙන් ශ්‍රී ලංකා වේලාවෙන් රාත්‍රී 9.30 ට අභ්‍යාවකාශගත කිරීමට නියමිතය. ශ්‍රී ලංකාවේ සුප්‍රීම් සැට් පෞද්ගලික සමාගමේ මූල්‍ය දායකත්වයෙන් චීනයේ ග්‍රේට් වෝල් ඉන්ඩස්ට්‍රි කෝපර්රේෂන් ආයතනය මගින් අදාළ චන්ද්‍රිකාව නිපදවා අභ්‍යාවකාශ ගත කෙරෙන බව සඳහන්ය. සන්නිවේදන චන්ද්‍රිකාවක් වන මෙම සුප්‍රීම් සැට් වන් චන්ද්‍රීකාව සඳහා සුප්‍රීම් සැට් පෞද්ගලික සමාගම විසින් ආයෝජනය කර ඇති මුදල අමෙරිකානු ඩොලර් මිලියන 320 කි. හෙට අභ්‍යාවකාශගත කෙරෙන සුප්‍රීම් සැට් වන් චන්ද්‍රිකාවේ ශ්‍රී ලාංකේය ධජය ද පින්තාරු කර තිබේ. සුප්‍රීම් සැට් වන් චන්ද්‍රිකාව ඩි.එෆ්.එච් - ෆෝ වර්ගයේ තුන්වන පරම්පරාවේ චන්ද්‍රිකාවකි. ඩී.එෆ්.එච් යනු ඩොන් ෆෑන් හොංග් යන්නෙහි චීන කෙටි යෙදුමයි. එමගින් අර්ථවත් වන්නේ ‍පෙරදිග පිබිදීම යන්නය. ආයෝජන මණ්ඩල ව්‍යාපෘතියක් වන සුප්‍රීම් සැට් පෞද්ගලික සමාගමේ අදාළ ව්‍යාපෘතිය යටතේ අභ්‍යාවකාශ පුහුණු පාසලක් ද ශ්‍රී ලංකාවේ ස්ථාපිත කිරීමට නියමිතය. 2013 වසරේ දී අමෙරිකානු ඩොලර් මිලියන 20 ක ආයෝජනයෙන් මෙම පුහුණු පාසල ස්ථාපිත කෙරෙනු ඇති.", "URL": "https://sinhala.adaderana.lk/news.php?nid=29361", "Category": null, "Parent URL": null}