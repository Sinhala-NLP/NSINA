{"Source": "Adaderana", "Timestamp": "August 26, 2018 05:06 pm", "Headline": "ගල් පිළිමය ග්‍රන්ථය ජනගත කිරීමේ උත්සවය ජනපති ප්‍රධානත්වයෙන්", "News Content": "අස්ගිරි පාර්ශ්වයේ අනුනායක පූජ්‍ය වෙඩරුවේ උපාලි නායක හිමිපාණන් වහන්සේ විසින් රචනා කරන ලද ''ගල් පිළිමය'' ග්‍රන්ථය ජනගත කිරීමේ උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (26) අස්ගිරිය ගෙඩිගේ රජ මහා විහාරස්ථානයේ දී පැවැත්විණි. එහිදි එම ග්‍රන්ථය පූජ්‍ය වෙඩරුවේ උපාලි නායක හිමිපාණන් විසින් ජනාධිපතිතුමා වෙත පිළිගන්වනු ලැබීය. උන්වහන්සේ විසින් ජනාධිපතිතුමා වෙත සමරු තිළිණයක් ද පිළිගැන්වීය. අස්ගිරිය ගෙඩිගේ මහා විහාරයේ නව ශ්‍රවණාගාරය විවෘත කිරීම අද සිදු කෙරුණේ ද ජනාධිපතිතුමා අතිනි. අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඤානරතන නායක හිමිපාණන් වහන්සේ, ශ්‍රී ලංකා රාමඤ්ඤ මහා නිකායේ මහානායක අතිපූජ්‍ය නාපාන පේමසිරි නායක හිමිපාණන් වහන්සේ, ශ්‍රී ලංකා අමරපුර මහානිකායේ මහානායක පූජ්‍ය කොටුගොඩ ධම්මාවාස නායක හිමිපාණන් වහන්සේ, ඓතිහාසික සෝමාවතී රජමහා විහාරාධිපති පූජ්‍ය පහමුණේ සුමංගල නායක හිමිපාණන් වහන්සේ, රංගිරි දඹුලූ රජමහා විහාරාධිපති ආචාර්ය පූජ්‍ය ගොඩගම මංගල ස්වාමින් වහන්සේ ප්‍රමුඛ මහා සංඝරත්නය සහ අමාත්‍යවරුන් වන ගාමිණි ජයවික්‍රම පෙරේරා, විජයදාස රාජපක්ෂ යන මහත්වරුන් ඇතුළු මැති ඇමතිවරු පිරිසක් මෙම අවස්ථාවට එක් වූහ.", "URL": "https://sinhala.adaderana.lk/news.php?nid=95064", "Category": null, "Parent URL": null}