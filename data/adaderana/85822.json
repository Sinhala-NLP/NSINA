{"Source": "Adaderana", "Timestamp": "March 16, 2018 08:19 pm", "Headline": "බෙල්ලේ තුවාල එක්ක මළ සිරුරක් හමුවෙයි-ගෙලෙහි තිබු රන් මාලේ අතුරුදන්", "News Content": "හොරණ-ගේ‍්‍රස්ලන් ප‍්‍රදේශයේ මිනීමැරුමක් බවට සැක කෙරෙන මළ සිරුරක් අද(16) සොයා ගෙන තිබේ. පාළු ඉඩමක තිබී මෙම මළ සිරුර සොයා ගෙන ඇත්තේ අද උදෑසන 8.00ට පමණ කුණු රුගෙන යෑමට පැමිණී පුද්ගලයෙකු විසිනි. මිය ගිය පුද්ගලයා වයස අවුරුදු 72 ක් වු මිල්ලෙනිය, ලබුගම ප‍්‍රදේශයේ පදිංචි තිදරු පියෙකු බව අනාවරණය වී තිබේ. ඊයේ(15) සවස සිය මුණුබුරාගේ සපත්තුවක් අළුත් වැඩියා කර ගැනීමට මෙම පුද්ගලයා නිවසින් පිටත්ව ඇති බව පවුලේ සමාජිකයින් පවසයි. කෙසේ වෙතත් මිය ගිය පුද්ගලයාගේ ගෙලෙහි පවුම් 2 හමාරක පමණ රත‍්‍රං මාලයක් තිබුණු බවත් එම මාලය මළ සිරුර හමුවන අවස්ථාවේ නොතිබුණ බවත් පවුලේ ඥාතීන් ප‍්‍රකාශ කරයි. මරණ පරීක්ෂණය මේ වන විට සිදු කර ඇති අතර බෙල්ලේ තුවාලයක් ඇති බව ද අනවරණය වී තිබේ. පානදුර අපරාධ පරීක්ෂණ ඒකකය හා හොරණ පොලීසිය එක්ව පරීක්ෂණ කටයුතු මෙහෙයවයි.", "URL": "https://sinhala.adaderana.lk/news.php?nid=85822", "Category": null, "Parent URL": null}