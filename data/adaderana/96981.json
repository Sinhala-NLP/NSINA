{"Source": "Adaderana", "Timestamp": "October 1, 2018 10:29 am", "Headline": "කොන්දොස්තරවරයෙකුට පහර දීම ගැන පරීක්ෂණයක්", "News Content": "හලාවත - පුත්තලම මාර්ගයේ බංගදෙණිය ප්‍රදේශයේදී පුද්ගලික බස් රථ කොන්දොස්තරවරයෙකුට පහර දීමේ සිද්ධියක් සම්බන්ධයෙන් විමර්ශනයක් ආරම්භ කර ඇති බව හලාවත පොලීසිය පවසයි. ඉකුත් 30 වැනිදා සවස මෙම පහර දීම සිදුව ඇත. පහරට කෑමට ලක්ව ඇත්තේ කොළඹ සිට කල්පිටිය දක්වා ධාවනය වෙමින් තිබූ පුද්ගලික බස් රථයක කොන්දොස්තරවරයෙකි. පහර කෑමට ලක්වූ අය විසින් මේ බව ආරච්චිකට්ටුව පොලීසියට පැමිණිළි කර ඇත. පහර දීම සිදුවී ඇත්තේ හලාවත පොලිස් වසමේ වන බැවින් මේ සම්බන්ධ විමර්ශණ කටයුතු හලාවත පොලීසියට බාර දීමට ආරච්චිකට්ටුව පොලීසිය කටයුතු කර තිබේ. ත්‍රී රෝද රථයකින් පැමිණි දෙදෙනෙකු පහර දීම සිදු කළ බව පොලීසියට ලැබී ඇති පැමිණිල්ලේ සඳහන් වේ. පහර දීම සිදු කර ඇත්තේ සිංහපුර-කොළඹ අතර ධාවනය වන බස් රථයක සේවය කරන කොන්දොස්තරවරුන් දෙදෙනෙකු විසින් බව විමර්ශනවලදී හෙලිවී ඇත. සැකකරුවන් මෙතෙක් අත්අඩංගුවට ගෙන නැත. හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=96981", "Category": null, "Parent URL": null}