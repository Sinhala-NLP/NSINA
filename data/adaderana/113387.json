{"Source": "Adaderana", "Timestamp": "July 4, 2019 07:12 pm", "Headline": "ගම්පොල දී භික්ෂුවක් ඇරඹූ උපවාසය උණුසුම් වෙයි", "News Content": "ගම්පොල භික්ෂූන් වහන්සේනමක් ආරම්භ කළ උපවාසයක් අතරතුර ජනතාව සහ පොලීසිය අතර අද උණුසුම් තත්ත්වයක් හටගත්තේය. උපවාසය සහ විරෝධතාව පැවැත්වුණේ මරියවත්ත හරහා උඩගම දක්වා දිවෙන මාර්ගය ප්‍රතිසංස්කරණය කර දෙන ලෙස බලධාරීන්ට බලකරමිනි. ගම්පොල මරියවත්ත හරහා උඩගම මාර්ගය ප්‍රතිසංස්කරණය කර දෙන ලෙස ඉල්ලමින් පසුගිය කාලය පුරා ප්‍රදේශවාසීන් විරෝධතාවල නිරත වුණි. එහෙත් ඊට නිලධාරීන්ගෙන් විසඳුමක් නොලැබිම හේතුවෙන් ඊයේ උදෑසන ඔවුන් නැවතත් විරෝධතාවක් ආරම්භ කළේය. එහෙත් ඊට බලධාරීන්ගේ අවදානය යොමු නොවීම නිසා තැඹිලිගල බෞද්ධාලෝක පරිවෙනේ නියෝජ්‍ය පරිවේනාධිපති පූජ්‍ය කලුගල කාශ්‍යප හිමියන් මරියවත්ත මංසන්ධියේ මාරාන්තික උපවාසයක් ඇරඹුවේය. ඒ අනුව එලෙස ආරම්භ කළ උපවාසය අද දෙවැනි දිනටත් පැවැත් වෙන අතරතුරදි ගම්පොල රෝහලේ වෛද්‍යවරුන් පැමිණ උපවාසයේ නිරත කාශ්‍යප හිමිගේ සෞඛ්‍ය තත්ත්වය පරීක්ෂා කිරිමටද කටයුතු කළේය. මේ අතරතුර ප්‍රදේශවාසින් අද දහවල් ගම්පොල නාවලපිටිය ප්‍රධාන මාර්ගය අවහිර කරමින් විරෝධාවයේ නිරත විම නිසා එම මාර්ගයේ ධාවන කටයුතුවලට බාධා එල්ල වුණි. පොලීසිය මැදිහත් වී විරෝධතාකරුවන් විසුරුවා හැරීමට කටයුතු කිරීමත් සමඟ එහි උණුසුම් තත්වයක් හටගත්තේය. මේ අතර උපවාසයේ නිරතව සිටි කලුගල කාශ්‍යප හිමියන්ට පොලීසිය පහරදුන් බව පවසමින් ප්‍රදේශවාසින් අද සවස උන්වහන්සේව ගම්පොල රෝහල වෙත ඇතුළත් කළේය.", "URL": "https://sinhala.adaderana.lk/news.php?nid=113387", "Category": null, "Parent URL": null}