{"Source": "Adaderana", "Timestamp": "March 16, 2018 06:52 pm", "Headline": "ධීවර බෝට්ටුවලට  විදුලි ජනක යන්ත්‍ර ගෙනියන්න බෑ", "News Content": "තෝරාගත් ධීවර බෝට්ටු වර්ග කිහිපයක විදුලි ජනක යන්ත්‍ර රැගෙනයාම සම්පූර්ණයෙන් තහනම් කිරීම සම්බන්ධයෙන් ධිවර අමාත්‍යංශයේ අවධානය යොමුව තිබේ. විදුලි ජනක යන්ත්‍ර භාවිතය මඟින් ඇතැම් පන්න ක්‍රම සඳහා දැඩි බලපෑමක් එල්ල වී ඇති බවට සිදු කළ අධ්‍යයනයකදී අනාවරණය වී ඇති බව අමාත්‍යංශය පවසයි. ඒ අනුව යාන්ත්‍රික නොවන පාරම්පරික බෝට්ටු, යාන්ත්‍රික පාරම්පරික බෝට්ටු, යාන්ත්‍රික නොවන මාදැල් බෝට්ටු, පිටත සවිකරණ ලද එන්ජින් සහිත ෆයිබර් බෝට්ටු සහ අතුළත එන්ජින් සවි කරන ලද එක් දින බෝට්ටුවල විදුලි ජනක යන්ත්‍ර රැගෙන යාම තහනම් කිරීමට නියමිතය. ඒ අනුව ඊට අදාළව ධිවර හා ජලජ සම්පත් පනතට නව නියෝග කිහිපයක් ඇතුළත් කිරීමට පියවර ගන්නා ලෙස අමාත්‍ය මහින්ද අමරවීර මහතා අද(16) නිළධාරින්ට උපදෙස් ලබා දුන් බව ධිවර අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=85821", "Category": null, "Parent URL": null}