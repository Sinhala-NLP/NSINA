{"Source": "Adaderana", "Timestamp": "July 27, 2014 11:23 am", "Headline": "සබඳතා වර්ධනය කරගන්න නම් දෙමළ ජනතාවගේ ගැටලු විසඳිය යුතුයි ", "News Content": "ඉන්දියාව සමඟ පවතින වෙළඳ සබඳතා වර්ධනය කරගැනීමට නම් දෙමළ ජනතාව සම්බන්ධයෙන් පවතින ගැටලු විසඳීමට ශ්‍රී ලංකා රජය පියවර ගත යුතු බව භාරතීය ජනතා පක්ෂය පවසයි. එම පක්ෂයේ ජ්‍යෙෂ්ඨ නායකයෙකු වන ශේෂාද්‍රි චාරි පවසන්නේ ඉන්දීය රජය විසින් ශ්‍රී ලංකා රජය වෙත මේ බව දැනුම් දී ඇති බවයි. සිංගප්පූරුවේ පැවති සමුළුවකට සහභාගී වෙමින් ඔහු මෙම අදහස් පළ කර තිබේ. එහිදි ඉන්දීය රජයේ විදේශ ප්‍රතිපත්තිය සම්බන්ධයෙන් නැගු පැනයකට පිළිතුරු ලබාදෙමින් ඔහු ප්‍රකාශ කර ඇත්තේ තමිල්නාඩු ප්‍රාන්තය හෝ බටහිර බෙංගාලය යන ප්‍රාන්ත මූලික කරගනිමින් රජයේ ප්‍රතිපත්ති සකස් නොවන බවයි. ඉන්දීය හිටපු අග්‍රාමාත්‍ය ජවහල්ලාර් නේරු මහතාගේ කාලයේ පැවති රජයේ විදේශ ප්‍රතිපත්තිය ඒ ආකාරයෙන්ම නොවෙනස්ව පවතින බව ශේෂාද්‍රි චාරි ප්‍රකාශ කර ඇති බව සඳහන් කළේය. මේ අතර චීනය සමඟ ඉන්දීය රජයේ සබදතා පිළිබඳව ද භාරතීය ජනතා පක්ෂයේ ජ්‍යෙෂ්ඨ නායක ශේෂාද්‍රි චාරි එහිදි අදහස් පළ කර තිබේ.", "URL": "https://sinhala.adaderana.lk/news.php?nid=44940", "Category": null, "Parent URL": null}