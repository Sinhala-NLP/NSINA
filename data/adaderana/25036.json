{"Source": "Adaderana", "Timestamp": "June 14, 2012 06:13 pm", "Headline": "හැටන්-දික්ඔය නගර සභාවේ මුල් පුටුව දින 14 ක් යනතුරු රැකෙයි", "News Content": "හැටන්-දික්ඔය නගර සභාවේ සභාපති අලගුමුත්තු නන්ද කුමාර මහතා දින 14 ක් යන තුරු තනතුරෙන් ඉවත් නොකළ යුතු බවට අද(14)කොළඹ දිසා අධිකරණය විසින් වාරණ නියෝගයක් නිකුත් කර තිබේ. හැටන්-දික්ඔය නගර සභාවේ බලය හිමිකරගෙන ඇත්තේ ශ්‍රී ලංකා කම්කරු කොංග්‍රසයයි. පසුගිය දිනෙක කම්කරු කොංග්‍රසයේ නායක ආරුමුගම් තොණ්ඩමාන් මහතාගේ අත්සනින් යුතුව මැතිවරණ කොමසාරිස්වරයාට යවනු ලැබූ ලිපියකින් අලගුමුත්තු නන්ද කුමාර යන අයගේ පක්ෂ සාමාජිකත්වය අහෝසි කළ බවත්,එබැවින් ඔහුගේ තනතුර අහෝසි කරන ලෙසත්ඉල්ලා තිබිණි. එකී ලිපියට ප්‍රතිචාර දක්වමින් මැතිවරණ කොමසාරිස්වරයා විසින් නන්ද කුමාර මහතාට දින 14 ක් ඇතුළත නිදහසට කරුණු ඉදිරිපත් කරන ලෙස දන්වා ලිපියක් යොමුකර තිබේ. එම ලිපිය පදනම් කර ගනිමින් ඉදිරිපත්වුණු පෙත්සමක් සලකා බලා අද කොළඹ දිසා අධිකරණය විසින් දින 14 ක් යන තුරු ඔහු එම තනතුරෙන් ඉවත් නොකළ යුතු බවට වාරණ නියෝගයක් පනවා ඇත.", "URL": "https://sinhala.adaderana.lk/news.php?nid=25036", "Category": null, "Parent URL": null}