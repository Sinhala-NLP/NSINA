{"Source": "Adaderana", "Timestamp": "October 31, 2013 07:23 am", "Headline": "දියණියන් දෙදෙනා අපයෝජනය කළ පියාට වසර 120 ක සිරදඬුවමක්", "News Content": "සිය දියණියන් දෙදෙනා බරපතල ලිංගික අපයෝජනයකට ලක් කරමින් දූෂණයට කළ බවට චෝදනා 6කට වරදකරු වු පියෙකුට බරපතල වැඩ සහිතව වසර 120ක සිර දඬුවමක් අනුරාධපුර මහාධිකරණය විසින් නියම කර තිබේ. අනුරාධපුර මහාධිකරණ විනිසුරු කේමා ස්වර්ණාධිපති මහත්මිය විසින් මෙම නියෝගය ලබා දී ඇති බව අද දෙරණ අධිකරණ වාර්තාකරු සඳහන් කරයි. විත්තිකරුට නියම කළ සිරදඬුවමට අමතරව එක් දැරියකට ලක්ෂ 10 බැගින් මුදලින් රුපියල් ලක්ෂ 20ක වන්දියක් ගෙවන ලෙස නියෝග කර ඇති අතර එම වන්දි මුදල ගෙවිම පැහැර හරින්නේ නම් තවත් වසර 4ක බරපතල වැඩ සහිත සිරදඬුවමක් නියම කර තිබේ. ඊට අමතරව තවත් රුපියල් විසි පන්දහසක දඩ මුදලක් ගෙවන ලෙස නියෝග කර ඇති අතර එම දඩ මුදල ගෙවීම පැහැර හරින්නේනම් විත්තිකරුට තවත් වසරක සිරදඬුවමක් හිමිවනු ඇත. මෙලෙස බරපතළ වැඩ සහිත සිරදඬුවම නියමව ඇත්තේ 40 හැවිරිදි හොරොව්පතාන ප්‍රදේශයේ පදිංචි දෙදරු පියෙකුටය.", "URL": "https://sinhala.adaderana.lk/news.php?nid=38495", "Category": null, "Parent URL": null}