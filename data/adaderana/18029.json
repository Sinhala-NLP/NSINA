{"Source": "Adaderana", "Timestamp": "August 13, 2011 09:08 am", "Headline": "ඡන්ද රාජකාරියට ආයතන කාර්යය මණ්ඩල යොදවන්නේ නෑ", "News Content": "ඉදිරියේ දී පැවැත්වීමට නියමිත පළාත් පාලන ආයතන ඡන්ද විමසීමට අදාළව ඒ ඒ ආයතනවල සේවයේ නියුතු කාර්යය මණ්ඩල මැතිවරණ රාජකාරි සඳහා යොදා ‍නොගන්නා බව මැතිවරණ කොමසාරිස් මහින්ද දේශප්‍රිය මහතා පවසයි. එබැවින් එම කාර්යය මණ්ඩලවල නිලධාරීන් තැපැල් ඡන්දය සඳහා අයදුම් නොකළ යුතු බව මැතිවරණ කොමසාරිස්වරයා දැනුම් දෙයි. එවැනි කාර්යය මණ්ඩල නිලධාරීන්ගෙන් තැපැල් ඡන්ද ඉල්ලුම් පත්‍රයක් ලැබුණහොත් එය ප්‍රතික්ෂේප කරන ලෙස ද මැතිවරණ කොමසාරිස්වරයා තේරීම් භාර නිලධාරීන් වෙත දැනුම් දී තිබේ. පළාත් පාලන ආයතන 23 ක් සඳහා ඡන්ද විමසීම ඔක්තෝබර් මස 17 වැනිදා හෝ ඊට පෙර පැවැත්වෙන බව මැතිවරණ මහ‍ලේකම් කාර්යාලය නිවේදනය කර තිබේ.", "URL": "https://sinhala.adaderana.lk/news.php?nid=18029", "Category": null, "Parent URL": null}