{"Source": "Adaderana", "Timestamp": "July 6, 2017 08:40 am", "Headline": "සෞඛ්‍ය තොරතුරු පිළිබඳ ජාතික ප්‍රතිපත්තිය අද එළිදකියි", "News Content": "සෞඛ්‍ය තොරතුරු පිළිබඳ ජාතික ප්‍රතිපත්තිය එළිදැක්වීම අද(06) දිනයේ සිදුකිරීමට නියමිතව තිබේ. සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් කොළඹ බණ්ඩාරනායක සම්මන්ත්‍රණ ශාලාවේදී අද පෙරවරුවේ මෙම ප්‍රතිපත්තිය එළිදැක්වීමට නියමිතයි. ඵලදායී තිරසාර සෞඛ්‍ය තොරතුරු පද්ධතියක් හා ගුණාත්මක සෞඛ්‍ය සේවාවක් ලබාදීමේ අරමුණින්, මෙම සෞඛ්‍ය තොරතුරු සඳහා වූ ජාතික ප්‍රතිපත්තිය හඳුන්වාදෙනු ලබයි. මෙමඟින් දත්ත පාලනය, එකතු කිරීම, බෙදාහැරීම, දත්ත ගබඩා කිරීම සම්බන්ධ ගැටලු විසදාගැනීමට ඉවහල් වන අතර එම දත්තවල ආරක්ෂාව පෞද්ගලිකත්වය හා රහස්‍යභාවය ද ආරක්ෂා වනු ඇත. පසුගිය ජනවාරි මස තුන්වන දින කැබිනට් අනුමැතිය හිමිවී ඇති මෙම ජාතික ප්‍රතිපත්තිය, ප්‍රධාන මාතෘකා 05ක් ඔස්සේ එළිදැක්වීමට නියමිතයි. සෞඛ්‍ය තොරතුරු ප්‍රතිපත්තිය වඩා ඵලදායී ලෙස ක්‍රියාත්මක කිරීමට කාර්යසාධන දත්ත හා උපායමාර්ගික සැලැස්මක් ද මේ සමඟ සකස් කර තිබේ.", "URL": "https://sinhala.adaderana.lk/news.php?nid=74923", "Category": null, "Parent URL": null}