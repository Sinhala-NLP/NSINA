{"Source": "Adaderana", "Timestamp": "April 8, 2019 12:16 pm", "Headline": "හෙද නිලධාරින්ගේ වැඩ වර්ජනය නිසා රෝගීන් අසරණ වෙයි", "News Content": "ඉල්ලීම් 10ක් මුල් කර ගනිමින් හෙද පරිපූරක අතුරු වෛද්‍ය සේවා වෘත්තීය සමිති මේ වන විට දීපව්‍යාප්ත වැඩ වර්ජනයක් ආරම්භ කර තිබේ. වෛද්‍ය සේවා ඒකාබද්ධ බල මණ්ඩලයේ සම කැඳවුම්කරු සමන් රත්නප්‍රිය මහතා සඳහන් කළේ අද පෙරවරු හතට ආරම්භ කළ වැඩ වර්ජනය හෙට පෙරවරු 8ට අවසන් කරන බවයි. වසර 6න් 6ට ශ්‍රේණිගත උසස්වීම්වල ලබා දෙන ලෙසත්, උපාධිධාරීන් සඳහා වෘත්තීමය වැටුප් තලයක් ලබා දීම,සෞඛ්‍ය පරිපාලන සේවාව ස්ථාපිත කිරීම ඇතුලු ඉල්ලීම් 10ක් මුල් කරගනිමින් හෙද පරිපූරක අතුරු වෛද්‍ය සේවා වෘත්තීය සමිති අද උදෑසන 7ට දීපව්‍යාප්ත වැඩ වර්ජනයක් ආරම්භ කර තිබේ. හෙද පරිපූරක අතුරු වෛද්‍ය සේවාවන්හි වෘත්තීය සමිති 16 ක් මෙම වැඩවර්ජනයට එක්ව සිටින අතර මධ්‍යම රජයේ රෝහල්වලත් පළාත් සභා 9ම රෝහල්වලත් මෙය ක්‍රියාත්මක කෙරෙන බව ඊයේ පැවති මාධ්‍ය හමුවකදී වෛද්‍ය සේවා ඒකාබද්ධ බල මණ්ඩලයේ සම කැඳවුම්කරු සමන් රත්නප්‍රිය මහතා සඳහස් කළේය. වැඩවර්ජනය හේතුවෙන් කොළඹ සහ තවත් රෝහල් රැසක කටයුතු වලට බාධා එල්ල වු අතර රෝගීන් දැඩි අපහසුතාවට පත්ව සිටි බව අද දෙරණ වාර්තාකරු පැවසීය. කෙසේ වෙතත් රිජ්වේ ආර්යා ළමා රෝහල, මහරගම අපේක්ෂා රෝහල ඇතුළු රෝහල් කිහිපයක මෙම වැඩවර්ජනය ක්‍රියාත්මක නොවූ බව වාර්තා වෙයි.", "URL": "https://sinhala.adaderana.lk/news.php?nid=107623", "Category": null, "Parent URL": null}