{"Source": "Adaderana", "Timestamp": "March 4, 2018 09:12 am", "Headline": " සොරකම් රැසක මහ මොළකරු අල්ලයි", "News Content": "වෙන්නප්පුව ප්‍රදේශයේ සොරකම් රැසක් සිදු කර ඇති බව කියන සැකකරුවෙකුව හෙරෝයින් ග්‍රෑම් 02 ක්ද සමග අත්අඩංගුවට ගැනීමට මුන්දලම පොලීසියේ නිලධාරීන් සමත් වී ඇත. 03 වැනිදා මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇත්තේ මහනුවර - උඩවෙල පදිංචිකරුවෙකු බව කියන 30 හැවිරිදි අයෙකුවය. සැකකරු අත්අඩංගුවට ගන්නා අවස්ථාවේ ඔහු සතුව තිබී යතුරු පැදියක්ද පොලිස් බාරයට ගෙන ඇත.එම යතුරු පැදිය පසුගිය 02 වැනිදා රාත්‍රීයේ මාදම්පේ - ඌරලිය ප්‍රදේශයේ නිවසක ගාල් කර තිබියදී සොරකම් කරන ලද එකක් බවටද විමර්ශන වලදී අනාවරණය වී ඇත. සැකකරු වෙන්නප්පුව ප්‍රදේශයේ සොරකම් රැසක් සිදු කර ඇති අයෙකු බව වැඩිදුර විමර්ශන වලදී අනාවරණය වී තිබේ. ඇතැම් චෝදනාවන්ට සැකකරුට අධිකරණය විසින් දඬුවම් නියම කර ඇති අයෙකු බවටද හඳුනා ගෙන ඇත. තමන්ට එරෙහිව අධිකරණය හමුවේ විභාග වන නඩුවකට මුදල් සොයා ගැනීම සඳහා රන් දම්වැලක් සොරකම් කිරීමේ අරමුණින් මුන්දලමේ නිවසට රහසේ ඇතුළු වූ බව සැකකරු පොලීසිය හමුවේ පවසා තිබේ. සැකකරු පුත්තලම මහේස්ත්‍රාත් අධිකරණයට ඉදිරිපත් කිරීමට නියමිතය. මුන්දලම පොලිස් ස්ථානාධිපති පොලිස් පරීක්ෂක සමන් ඒකනායක මහතා ඇතුළු නිලධාරීන් විසින් වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=85143", "Category": null, "Parent URL": null}