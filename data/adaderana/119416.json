{"Source": "Adaderana", "Timestamp": "September 18, 2019 04:36 pm", "Headline": "හමුදා වෑන් රථයක් හා ත්‍රීරෝද රථයක් ගැටී ජීවිත 2ක් අහිමි වෙයි", "News Content": "හබරණ-පොලොන්නරුව ප්‍රධාන මාර්ගයේ හබරණ නගර ආසන්නයේ අද(18) පස්වරුවේ ‍ත්‍රීරෝද රථයක් සහ වෑන් රථයක් එකිනෙක ගැටීමෙන් ත්‍රිරෝද රථයේ ගමන් ගත් දෙදෙනෙකු මියගොස් තවත් තුන් දෙනෙකු බරපතළ තුවාල ලබා දඹුල්ල රෝහලට ඇතුළත් කර ඇතැයි හබරණ පොලීසිය පවසයි. මෙලෙස අනතුරට පත්ව ඇත්තේ හබරණ දෙසින් පොළොන්නරුව දෙසට ධාවනය කරමින් තිබූ ත්‍රිරෝද රථයක් සහ පොලොන්නරුව සිට හබරණ බලා ධාවනය වූ යුද හමුදා නිලධාරීන් ගමන් කරමින් තිබු වෑන් රථයක් බව පොලිසිය සඳහන් කළේය. අනතුරින් මියගොස් ඇත්තේ ත්‍රිරෝද රථය පැදවූ රියැදුරු සහ පිටුපස වාඩි වී ගිය තවත් පිරිමි අයකු බවත් කාන්තාවන් දෙදෙනෙකු සහ සිසුවියක තුවාල ලැබූවන් අතර සිටින බව පොලීසිය පවසයි. මියගිය හා තුවාල ලැබුවන්හිඟුරක්ගොඩ ජයන්තිපුර දෙකේ ඇළ ප්‍රදේශයේ පදිංචිකරුවෝ බව හඳුනාගෙන තිබේ. අනතුරත් සමග එම ස්ථානයේ සිටි පිරිස් කඩිනමින් තුවාලකරුවන් හබරණ රෝහලට ඇතුළත් කිරීමෙන් පසු ගිලන්රථ මගින් දඹුල්ල මූලික රෝහලට මාරුකර එවා තිබිණි. හබරණ රෝහලේ දී එක් අයෙකු මියගොස් තිබුණු බව පොලීසිය කියයි. දඹුල්ල මූලික රෝහලට රැගෙන ආ පිරිසට රෝහල් වෛද්‍යවරුන් දැඩි උත්සාහයක් දරමින් ප්‍රතිකාර කිරීම් කටයුතු ආරම්භ කළ අතර දඹුල්ල රෝහලේ දී එක් අයෙකු ජීවිතක්ෂයට පත් වී තිබේ. සෙසු අයගෙන් දෙදෙනෙකුගේ තත්ත්වය බරපතළ බව ද රෝහල් ප්‍රකාශකයෙකු සඳහන් කර සිටියේය. ත්‍රිරෝද රථය පැදවූ රියැදුරු මිය ගොස් ඇති අතර ඔහුගේ බිරිඳ දියණිය සහ මව තුවාල ලබා තිබෙන බවත් මියගොස් ඇති අනිත් පුද්ගලයා මියගිය අයගේ බිරිඳගේ සහෝදරයෙක් බව හබරණ පොලීසිය කියයි. මෙම අනතුර ත්‍රීරෝද රථ රියදුරු ගේ සහ යුධ හමුදා වෑන් රථයේ රියදුරු දෙදෙනාගේම නොසැලකිලිමත් රිය ධාවනය බව ත්‍රිරෝද රථයේ පස් දෙනෙකු ගමන් කිරීම නිසා පාලනය කර ගැනීමට නොහැකි වන්නට ඇතැයි පොලීසිය සැක පළ කරයි. තුවාලකරු දඹුල්ල රෝහලේ ප්‍රතිකාර ලබන අතර යුධ හමුදා වාහනය පැදවූ රියැදුරු සැකපිට හබරණ පොලීසිය අත්අඩංගුවට ගෙන තිබේ. අනතුර සම්බන්ධයෙන් හබරණ පොලිසිය වැඩිදුර පරීක්ෂණ පවත්වයිති.", "URL": "https://sinhala.adaderana.lk/news.php?nid=119416", "Category": null, "Parent URL": null}