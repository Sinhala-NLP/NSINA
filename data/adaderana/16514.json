{"Source": "Adaderana", "Timestamp": "June 3, 2011 10:56 am", "Headline": "නවත්වා තිබූ ලොරිය තිදෙනෙකුට මරුකැඳවයි", "News Content": "හම්බන්තොට-තිස්සමහාරාමය ප‍්‍රධාන මාර්ගයේ දහය කොළණිය ප‍්‍රදේශයේදී වෑන් රථයක් හා ලොරියක් ගැටීමෙන් තිදෙනෙකු ජීවිතක්ෂයට පත්වී තවත් 7 දෙනෙකු තුවාල ලබා තිබේ. අද අලුයම 3.00ට පමණ තිස්සමහාරාමය දෙසට වේගයෙන් ධාවනය වූ වෑන් රථයක් මාර්ගයේ නවත්වා තිබූ ලොරි රථයක ගැටීමෙන් මෙම අනතුර සිදුව ඇති බව පොලිස් මාධ්‍ය ප්‍රකාශක,පොලිස් අධිකාරී ප්‍රිශාන්ත ජයකොඩි මහතා පවසයි. රිය අනතුර වන අවස්ථාවේ වෑන් රථයේ රියදුරු ඇතුළු නව දෙනෙකු ගමන් කර ඇති බවත්,වෑන් රථයේ ගමන් කළ සියලුදෙනාම රිය අනතුරින් තුවාල ලබා හම්බන්තොට රෝහලට ඇතුළත් කර තිබුණු බවත් සඳහන් වේ. මොහමඞ් ජවුපර්,සුජිත් කුමාර රණසිංහ,‍ගීගනගේ සුනිල් ශාන්ත නැමැති තිස්සමහාරාමය කිරින්ද ප‍්‍රදේශයේ පදිංචිකරුවන් තිදෙනා ජීවිතක්ෂයට පත්ව ඇත්තේ රෝහලට ඇතුළත් කිරීමෙන් පසුව බව පොලීසිය කියා සිටියි. මීට අදාළ පශ්චාත් මරණ පරීක්ෂණ මේවනතුරු අවසන්ව නැති බවත්,හම්බන්තොට පොලීසිය වැඩිදුර විමර්ශන පවත්වාගෙන යන බවත් පොලිස් මාධ්‍ය ප්‍රකාශකවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=16514", "Category": null, "Parent URL": null}