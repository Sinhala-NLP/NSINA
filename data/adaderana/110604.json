{"Source": "Adaderana", "Timestamp": "May 24, 2019 05:28 pm", "Headline": "දේශපාලන සිරකරුවන් නිදහස් කරනැයි ඉල්ලූ වැඩවර්ජනය", "News Content": "දේශපාලන සිරකරුවන් නිදහස් කරන මෙන් ඉල්ලා නිකරගුවා වැසියන් වැඩවර්ජනයක් ආරම්භ කර තිබේ. මේ හේතුවෙන් ජනතාවගේ දෛනික වැඩකටයුතු අඩාල වී ඇති බව විදෙස් වාර්තා සඳහන් කළේය. සියලු දේශපාලන සිරකරුවන් නිදහස් කරන ලෙස ජනාධිපති ඩැනියෙල් ඔටේගාට බල කරමින් වැඩවර්ජනයක නිරත වන බව නිකරගුවාවේ විපක්ෂය නියෝජනය කරන බ්ලූ ඇන්ඩ් වයිට් ජාතික එකමුතුව මේ සතියේ මුල් භාගයේදී නිවේදනය කර තිබුණි. දේශපාලනික සිරකරුවන් නිදහස් කිරීම සම්බන්ධයෙන් එම සන්ධානය සහ ඔටේගා රජය අතරමේ වසරේ මුලදී සාකච්ඡාවක් පවත්වා තිබුණි. සිරකරුවන් තුන්සිය දෙනෙකු නිදහස් කිරීමට එහිදී රජය එකඟ වී ඇති බව විදෙස් වාර්තාවල දැක්වෙයි. ඒ අනුව එම පිරිස නිදහස් කරන්නැයි රජයට බල කරමින් විපක්ෂ සන්ධානය පැය 24ක වැඩවර්ජනයක් ආරම්භ කර තිබේ. මේ හේතුවෙන් කඩසාප්පු වසා දමා ඇති අතර මංමාවත් ජන ශුන්‍ය වී ඇති ආකාරය දක්නට ලැබුණි. කෙසේ නමුත් නිකරගුවා රජය පවසන්නේ සිකරුවන් නිදහස් කිරීමේ ක්‍රියාවලිය මේ වන විටත් ආරම්භ කර ඇති බවයි. ජුනි 18 වන දා වන විට සිරකරුවන් තුන්සියදෙනාම නිදහස් කිරීමට කටයුතු කරන බවද රජය විසින් නිකුත් කළ නිවේදනයේ සඳහන් වෙයි.", "URL": "https://sinhala.adaderana.lk/news.php?nid=110604", "Category": null, "Parent URL": null}