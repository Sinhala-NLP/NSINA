{"Source": "Adaderana", "Timestamp": "September 20, 2017 01:46 pm", "Headline": "කුකුළු ගොවීන් වසුරු සමඟ කොළඹ එන්න සූදානම්", "News Content": "දිවයිනේ කුකුළු ගොවීන්ට බලපා ඇති ප්‍රශ්නවලට නිසි විසඳුම් ලබා නොදෙන්නේ නම් සතියක් තුළ අනෙකුත් ගොවි සංවිධාන සහ ගොවීන් සමඟ එක්ව විසඳුම් ඉල්ලා කුකුළු වසුරු අතැතිව නිලධාරීන් හමුවට පැමිණෙන බව ලංකා සුළු හා මධ්‍ය පරිමාන කුකුළු නිෂ්පාදකයින්ගේ සංගමය සහ සමස්ත ලංකා ගොවිජන සම්මේලනය කියා සිටී. ඊයේ(19) දින ඹුල්ල ප්‍රදේශයේ ඒකාබද්ධ මාධ්‍ය හමුවක් පවත්වමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මේ බව පැවසීය . ලංකාවේ කුකුළු ගොවි කර්මාන්තය බරපතළ අර්බුදයක පත්ව තිබෙන බවත් කුකුළු ගොවීන් සඳහා මිල දී ගැනීමට ඇති සත්ව ආහාර මිල විශාල වශයෙන් ඉහළ යෑම , සත්ව ආහාර සඳහා පනවා ඇති බදු මුදල් වැඩි වීම , කුකුළු පැටව් සදහා මිල ඉහළ යෑම , තම නිෂ්පාදනවලට සාධාරණ මිලක් නොමැති වීම ආදී කරුණු ගණනාවක් පිළිබදව මෙම මාධ්‍ය හමුවේ දී කරුණු අවධාරණය කළේය. මෙම ප්‍රශ්න සඳහා සාකච්ඡාවක් වීෂයභාර අමාත්‍ය පී.හැරිසන් මහතාගෙන් ඉල්ලා සිටිය ද මෙතෙක් සාකච්ඡාව ලබා නොදුන් බව නාමල් කරුණාරත්න මහතා සඳහන් කළේය. සති දෙකක් ඇතුළත කුකුළු ගොවීන්ට සාධාරණයක් ඉටු නොකළහොත් රටේ අනෙකුත් ගොවීන් සමඟ ඔවුන්ගේ භාවිතා කරන විවිධ මෙවලම් සහ කුකුළු ගොවීන් ළඟ ඇති කුකුළු වසුරු අතැතිව බලධාරීන් හමුවීමට පැමිණෙන බව නාමල් කරුණාරත්න මහතා කියා සිටියේය.", "URL": "https://sinhala.adaderana.lk/news.php?nid=77806", "Category": null, "Parent URL": null}