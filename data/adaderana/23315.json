{"Source": "Adaderana", "Timestamp": "April 5, 2012 08:19 pm", "Headline": "එංගලන්තය ලකුණු 185 ක් ඉදිරියෙන්", "News Content": "ශ්‍රී ලංකාව හා එංගලන්තය අතර පැවැත්වෙන දෙවන ටෙස්ට් තරගයේ පළමු ඉනිම වෙනුවෙන් සියලුම ක්‍රීඩකයින් දැවී ලකුණු 460 ක් රැස්කිරීමට එංගලන්ත කණ්ඩායම සමත්විය. ‍ ඒ අනුව තරගයේ පළමු ඉනිම වෙනුවෙන් එංගලන්ත කණ්ඩායම ශ්‍රී ලංකා කණ්ඩායමට වඩා ලකුණු 185 ක් ඉදිරියෙන් පසුවෙයි. සංචාරක එංගලන්ත කණ්ඩායම සහ ශ්‍රී ලංකා කණ්ඩායම අතර පසුගිය 03 වන දින ආරම්භ වූ මෙම දෙවන ටෙස්ට් ක්‍රිකට් තරගයේ කාසියේ වාසිය දිනාගැනීමට ශ්‍රී ලංකා කණ්ඩායමේ නායක මහේල ජයවර්ධන සමත්විය. ඒ අනුව කොළඹ පී.සරා ඕවල් ක්‍රීඩාංගණයේ පැවැත්වෙන මෙම තරගයේ දී පළමුව පන්දුවට පහරදීමට මහේල ජයවර්ධන තීරණය කරනු ලැබීය. එහෙත් සිය පළමු ඉනිම වෙනුවෙන් සියලුම ක්‍රීඩකයින් දැවී ශ්‍රී ලංකා කණ්ඩායමට ලබාගත හැකිවූයේ ලකුණු 275 ක් පමණි. ටෙස්ට් තරග දෙකකින් සමන්විත තරගාවලියේ පළමු තරගයෙන් ශ්‍රී ලංකා කණ්ඩායම ලකුණු 75 ක ජයක් අත්කර ගනු ලැබීය. ඒ අනුව තරගාවලිය 1 ට 0ක් ලෙස මේ වන විට ශ්‍රී ලංකා කණ්ඩායම පෙරමුණේ පසුවෙයි.", "URL": "https://sinhala.adaderana.lk/news.php?nid=23315", "Category": null, "Parent URL": null}