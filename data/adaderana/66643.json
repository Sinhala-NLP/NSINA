{"Source": "Adaderana", "Timestamp": "December 2, 2016 11:29 am", "Headline": "  ඉන්දු-ශ්‍රී ලංකා ජ්‍යේෂ්ඨ නිලධාරීන්ගේ හමුවක් මේ මසදී", "News Content": "ඉන්දු - ශ්‍රී ලංකා ජ්‍යෙෂ්ඨ නිලධාරීන්ගේ හමුවක් මේ මාසය තුළ පැවැත්වෙන බව ඉන්දීය මාධ්‍ය පවසයි.ඉන්දු - ශ්‍රී ලංකා වෙළෙඳ ගිවිසුම පුළුල් කිරීම සම්බන්ධයෙන් මේ මස දෙවන සතියේදී අදාළ සාකච්ඡා පැවැත්වෙනු ඇති බව වාර්තා වෙයි.ඉන්දියාව සහ ශ්‍රී ලංකාව අතර මෙරට ක්‍රියාත්මක නිදහස් වෙළෙඳ ගිවිසුම, සේවා ආයෝජන සහ තාක්ෂණික සහයෝගිතා ක්ෂේත්‍ර දක්වා පුළුල් කිරීම පිළිබඳ දෙරටේ අවධානය යොමුව තිබේ.ශ්‍රී ලංකාව දකුණූ ආසියානු කලාපයේ ඉන්දියාවේ විශාලතම වෙළෙඳපොළ බව සැලකෙයි.2015 – 2016 වසර වලදී ඉන්දියාව ශ්‍රී ලංකාවට අමෙරිකානු ඩොලර් බිලියන 5.3ක අපනයනයන් සිදු කර ඇති අතර ශ්‍රි ලංකාවෙන් සිදු කර ඇති ආනයන වල වටිනාකම ආමරිකානු ඩොලර් බිලියන 0.75ක් පමණ වන බව වාර්තා වෙයි. මේ අතර ශ්‍රී ලංකාව සහ ඉන්දියාව අතර නව ක්ෂේත්‍ර ඇතුළත් කරමින් එට්කා ගිවිසුමට එළඹීමට අපේක්ෂා කරන අතර එය මේ වසර නිමවීමට පෙර අත්සන් කිරීමට හැකිවන බව ශ්‍රී ලංකා අග්‍රාමාත්‍යවරයා ඉන්දීය ආර්ථික සමුළුවේදී ප්‍රකාශ කර තිබුණි.", "URL": "https://sinhala.adaderana.lk/news.php?nid=66643", "Category": null, "Parent URL": null}