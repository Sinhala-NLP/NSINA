{"Source": "Adaderana", "Timestamp": "November 14, 2011 01:43 pm", "Headline": "කටුනායක ගුවන් තොටුපළ සේවක සත්‍යග්‍රහයක්", "News Content": "වසර 4 ට වරක් සිදුවන වැටුප් වැඩිවීම් මෙවර ලබානොදීමට විරෝධය පළ කරමින් කටුනායක ගුවන් තොටුපළ සේවකයින් පිරිසක් ගුවන් තොටුපළ පරිශ්‍රයේ සත්‍යග්‍රහ ව්‍යාපාරයක නිතරව සිටියි. මේ සම්බන්ධයෙන් කරුණු දැක්වූ ශ්‍රී ලංකා නිදහස් සේවක සංගමයේ ගුවන් තොටුපළ ශාඛාවේ සභාපති එම්.ඩබ්ලිව්.බී මුහන්දිරම් මහතා සඳහන් කළේය. වැටුප් වැඩිවීම් සම්බන්ධව විෂයභාර අමාත්‍ය ප්‍රියංකර ජයරත්න අමාත්‍යවරයා සමග සාකච්ඡා කිහිපයක් පැවැත්වූ බවත්, එහිදී වැටුප් වැඩිකිරීම් සම්බන්ධව එකඟතා පළවූ බවත් හෙතෙම පෙන්වාදුන්නේය. කෙසේවෙතත් අද(14) දිනයේ සාමකාමී සත්‍යග්‍රහයක නිරතවීමට තීරණය කළ බවත්, ගුවන් තොටුපළ හා ගුවන් සේවා සමාගමේ මෙතෙක් නොවිසඳුණු උසස්වීම් ක්‍රියා පටිපාටිය ක්‍රියාත්මක කිරීම සහ වැටුප් වැඩිවීම් ලබාදෙන ලෙස ඉල්ලමින් මෙම සත්‍යග්‍රහය ක්‍රියාත්මක කෙරෙන බව ද ඔහු අවධාරණය කළේය.", "URL": "https://sinhala.adaderana.lk/news.php?nid=20001", "Category": null, "Parent URL": null}