{"Source": "Adaderana", "Timestamp": "July 20, 2010 02:58 pm", "Headline": "කොළඹ යටවෙන්නේ නෑ-ෆවුසි සහතිකවෙයි", "News Content": "කොළඹ නගරය වැසි ජලයෙන් යටවීමේ අවදානමක් මේ වන විට නොමැති බව ආපදා කළමනාකරණ අමාත්‍ය ඒ.එච්.එම්. ෆවුසි මහතා අද පාර්ලිමේන්තුවේ දී ප්‍රකාශ කළේය. නගරය වටා ඇති ජලය බැස යන ඇල මාර්ග සියල්ල මේ වන විටත් පිරිසිදු කර අවසන් බව අමාත්‍යවරයා කියා සිටියේය. වාරිමාර්ග අමාත්‍යාංශය හා එක්ව එම වැඩපිළිවෙළ දියත් කළ බව ද ෆවුසි අමාත්‍යවරයා සඳහන් කළේය. එක්සත් ජාතික පක්ෂ පාර්ලි‍ෙම්න්තු මන්ත්‍රී දයාසිරි ජයසේකර මහතා නැගූ අතුරු පැනයකට පිළිතුරු දෙමින් ඒ.එච්.එම්. ෆවුසි අමාත්‍යවරයා වැඩිදුරටත් කියා සිටියේ රත්නපුර දිස්ත්‍රික්කයේ ජලගැලීම් තත්ත්වය පාලනය කිරීම සඳහා ද විධිමත් වැඩපිළිවෙළක් සකස් කර ඇති බවයි. ගම්පහ දිස්ත්‍රික්කයේ ජලගැලීමේ තත්ත්ව පාලනය කිරීම සඳහා බැසිල් රාජපක්ෂ අමාත්‍යවරයා විසින් ද විශේෂ වැඩපිළිවෙළක් දියත් කර ඇති බවයි ෆවුසි අමාත්‍යවරයා සිහිපත් කළේය.", "URL": "https://sinhala.adaderana.lk/news.php?nid=9735", "Category": null, "Parent URL": null}