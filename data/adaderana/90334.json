{"Source": "Adaderana", "Timestamp": "June 4, 2018 03:31 pm", "Headline": "පරිසරය සුරකින්න සියලු දෙනාට එක්වෙන්නැයි ජනපතිගෙන් ඇරයුම්", "News Content": "දිනකට සීමා නොවූ වසර පුරා කි‍්‍රයාත්මකවන අඛණ්ඩ වැඩපිළිවෙළක් සමඟ පරිසර සංරක්ෂණය වෙනුවෙන් තම වගකීම් ඉටුකිරීමට කැපවන්නැයි ජනාධිපති මෛතී‍්‍රපාල සිරිසේන මහතා ඉල්ලීමක් කරයි. එය එක් පාර්ශ්වයකට පැවරෙන වගකීමක් නොව දේශපාලනඥයින්, රාජ්‍ය නිලධාරින්, පාසල් දරුවන් ප‍්‍රමුඛ සමස්ථ රටවැසියන් ඒ සඳහා ඒකරාශි විය යුතු බව ද ජනාධිපතිවරයා සඳහන් කළේය. ජනාධිපති මෛතී‍්‍රපාල සිරිසේන මැතිතුමා මේ බව ප‍්‍රකාශ කළේ අද (04) පෙරවරුවේ කෑගල්ලේදී පැවති ජගත් පරිසර දින සැමරුම් උත්සවය අමතමිනි. අද දවසේ සිදුවන පරිසර විනාශය හෙට දවසේ දරුවන්ගේ ජීවත්වීම පිළිබඳ ප‍්‍රශ්නයක් බවට පත්වනු ඇති බව මෙහිදී සඳහන් කළ ජනාධිපතිවරයා ලෝකයේ ඉතාමත් දියුණුවක් ලබා තිබෙන රටවල් පරිසර විනාශයත් සමඟ මුහුණදී සිටින ඛේදනීය තත්ත්වයන් ද පැහැදිළි කළේය. එබැවින් අප ද අපගේ පරිසර පද්ධතිය රැක ගැනීම වෙනුවෙන් නොපමාව පියවර ගත යුතු අතර එය කිසිසේත් පැහැර හැරිය නොහැකි වගකීමක් බව ද ජනාධිපතිවරයා අවධාරණය කළේය. ප්ලාස්ටික් සහ පොලිතින් භාවිතය පිළිබඳනව ගැසට් නිවේදනයක් නිකුත් කර නව නීති රීති ද කි‍්‍රයාත්මක කළේ එය රටේ හෙට දවස වෙනුවෙන්, අද දවසේ ගතයුතු වැදගත්ම පියවරක් නිසා බව මෙහිදී සඳහන් කළ ජනාධිපතිවරයා එම තීරණය වැළැක්වීමට බොහෝ දෙනා උත්සාහ ගත් අතර එය රටක් වශයෙන් මුහුණදීමට සිදුවූ අවාසනාවන්ත තත්ත්වයක් බවද කියා සිටියේය. එසේම ඉදිකිරීම් කිෂේත‍්‍රය සඳහා වැලි, ගල් සහ පස් ලබා ගැනීම හේතුවෙන් පරිසර පද්ධතියට සිදුවන විනාශය ද පෙන්වා දුන් ජනාධිපතිවරයා සංවර්ධනය අත්‍යාවශ්‍යයි සේම ඒ සඳහා අමුද්‍රව්‍ය සපයාගැනීමේදී විකල්ප ක‍්‍රමවේදයන් සදහා අනුගතවීමේ කාලීන වැදගත්කම ද පැහැදිළි කළේය. මේ අතර දුෂිත ජාවාරම්කාර ව්‍යාපාරිකයින්ගේ කි‍්‍රයාකලාපයන් හේතුවෙන් පරිසර හානි පමණක් නොව ජීවිත හානි ගණනාවක් ද ඉකුත් වසර කිහිපය තුළ වාර්තා වූ බව ජනාධිපතිවරයා කණගාටුවෙන් සිහිපත් කළේය. මානව හා සත්ත්ව සංහතියේ සුරක්ෂිතභාවය රඳා පවතින පරිසරයේ සුවිශේෂී වැදගත් කම කියාපාන ජගත් පරිසර දිනය හෙටට යෙදී තිබෙන අතර ඒ නිමිත්තෙන් ජගත් පරිසර දින සැමරුම් උත්සවය සංවිධානය කර තිබුණි. ප්ලාස්ටික් අවභාවිතාව මඟින් සිදුවන පරිසර දුෂණය පිටු දකිමු, යන්න මෙවර පරිසර දිනයේ තේමාවයි. ජනපති විසින් සංකේතාත්මකව පැළයක් රෝපණය කරමින් ජගත් පරිසර දින සැමරුම් ජාතික උත්සවය ආරම්භ කෙරණි. කෑගල්ල දිස්ති‍්‍රක්කය පිළිබඳ පරිසර පැතිකඩ පොත් පිංච එළිදැක්වීම සහ කොළඹ, ගාල්ල ති‍්‍රකුණාමලය හා හම්බන්තොට යන ප‍්‍රධාන වරායන්හි සිදුකළ මූලික ජෛව පරිසර දත්ත එක්රැස් කිරීමේ සමීක්ෂණ වාර්තාව එළිදැක්වීම ද මෙහිදී සිදු කෙරිණි. එමෙන්ම පොතුවිල් පානම හෙක්ටයාර් 106ක පමණ වැලි කඳු ප‍්‍රදේශය සංරක්ෂිත ප‍්‍රදේශයක් ලෙස ප‍්‍රකාශයට පත් කිරීම සහ, අම්පාර දිස්ති‍්‍රක්කයේ ශාස්ත‍්‍රවෙල කැලේ කඩොලාන සහිත ප‍්‍රදේශ රක්ෂිත වනාන්තරයක් ලෙස ප‍්‍රකාශයට පත් කිරීමත්, මාතලේ දිස්ති‍්‍රක්කයේ උකුවෙල ප‍්‍රාදේශීය ලේකම් කොට්ඨාසයේ පන්සල් තැන්න ජල පෝෂක පාරිසරික ආරක්ෂක ප‍්‍රදේශයක් ලෙස ප‍්‍රකාශයට පත් කිරීමත් මෙහිදී සිදු කෙරිණි.", "URL": "https://sinhala.adaderana.lk/news.php?nid=90334", "Category": null, "Parent URL": null}