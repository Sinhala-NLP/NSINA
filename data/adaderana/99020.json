{"Source": "Adaderana", "Timestamp": "November 10, 2018 06:40 pm", "Headline": "ජනාධිපති සිදු කළේ ව්‍යවස්ථාව උල්ලංඝනය කිරීමක්", "News Content": "තමන්ට කැමති පරිදි ව්‍යවස්ථාව අර්ථකථනය කළ නොහැකි බව ජනතා විමුක්ති පෙරමුණ පවසයි. අද (10) කොළම පැවති මාධ්‍ය හමුවක් අමතමින් එම පක්ෂයේ නායක හිටපු පාර්ලිමේන්තු මන්ත්‍රී අනුර කුමාර දිසානායක මහත මේ බව පැවසීය. ජනාධිපති මෛත්‍රීපාල සිරිසේන මහතා සිදු කළේ ව්‍යවස්ථාව උල්ලංඝනය කිරීමක් බවත් ඊට එරෙහිව ශ්‍රේෂ්ඨාධිකරණයේ මතය විමසිය යුතු බවත් ඒ මහතා පැවසීය. රටේ ආණ්ඩු මාරුවීම් සිදු වුයේ මහා මැතිවරණයකින් හෝ එසේ නැතිනම් පාර්ලිමේන්තුවේ බහුතරය එක් පිළකට අහිමි වී තවත් පිළක් බලයට පත්වීමෙන් බවද ඔහු පැවසීය. එය සිදුවුයේ එක් මැතිවරණයක සිට තවත් මැතිවරණයක් දක්වා අතර තුර කාලයේදී පාර්ලිමේන්තුව තුළ බවත් නමුත් 26වෙනි සිකුරාදා ආණ්ඩු මාරුව සිදු වුණේ මැතිවරණයකින් හෝ මෙවැනි කිසිදු ආකාරයකින් හෝ පාර්ලිමේන්තුවේ බහුතරය වෙනස්වීමකින් හෝ නොවන බවද පක්ෂයේ නායක හිටපු පාර්ලිමේන්තු මන්ත්‍රී අනුර කුමාර දිසානායක මහතා වැඩිදුරටත් පැවසීය. මෙය දේශපාලන කුමන්ත‍්‍රණයක් බවත් එය වෙනස් කිරිමට හා පරාජයට පත්කිරිමට ජනතා විමුක්ති පෙරමුණ සුදානම් බවත් ඔහු ප්‍රකාශ කළේය.", "URL": "https://sinhala.adaderana.lk/news.php?nid=99020", "Category": null, "Parent URL": null}