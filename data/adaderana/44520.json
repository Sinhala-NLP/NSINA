{"Source": "Adaderana", "Timestamp": "July 8, 2014 05:44 pm", "Headline": "පාලිතගේ අස්වීම රනිල් බාරනොගනී  - පොලිස්පති ගියොත් මර්විනුත් යනවාලු", "News Content": "පොලිස්පති ඉල්ලා අස් නොවූ නිසා සිය මන්ත්‍රී ධුරයෙන් ඉල්ලා අස්වීමට එක්සත් ජාතික පක්ෂ කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම මහතා ඉදිරිපත් කළ ලිපිය පක්ෂ නායක රනිල් වික්‍රමසිංහ මහතා අද (08) ප්‍රතික්ෂේප කර තිබේ. අලුත්ගම ප්‍රදේශයේ පසුගියදා ඇති වු සිද්ධියට සම්බන්ධ වගකිව යුතු නිලධාරීන් ඊට නිසි ක්‍රියාමාර්ග නොගැනීමට විරෝධය පළ කරමින් තමා සිය මන්ත්‍රී ධුරයෙන් ඉල්ලා අස්වන බව පාලිත තෙවරප්පෙරුම මන්ත්‍රීවරයා ඊයේ ප්‍රකාශ කර තිබුණි. ඒ අනුව පාර්ලිමේන්තුවේ දී රනිල් වික්‍රමසිංහ මහතා වෙත ඉල්ලා අස්වීමේ ලිපිය ඔහු විසින් අද බාර දී තිබේ. එහිදී රනිල් වික්‍රමසිංහ මහතා එම ලිපිය බාර ගැනීම ප්‍රතික්ෂේප කළ බව අද දෙරණ පාර්ලිමේන්තු වාර්තාකරු සඳහන් කළේය. මේ අතර අලුත්ගම සහ බේරුවල සිදුවු සිද්ධීන් සම්බන්ධයෙන් පොලිස්පතිවරයා ඉල්ලා අස් වන්නේ නම් තමාද තම මන්ත්‍රීධුරයෙන් ඉල්ලා අස්වන බව මහජන සබඳතා සහ මහජන කටයුතු අමාත්‍ය මර්වින් සිල්වා මහතා පවසයි. අමාත්‍යවරයා පෙන්වා දෙන්නේ පොලිස් දෙපාර්තමේන්තුවට දක්ෂ නායකත්වයක් ලබා දුන් පොලිස්පතිවරයා අදාළ ධුරයෙන් ඉවත් විය යුතු බවට ඇතැමුන් නඟන චෝදනා අනුමත කළ ‍නොහැකි බවයි. එවැනි ගෞරවාන්විත නිලධාරියෙකු ධුරයෙන් ඉල්ලා අස්වුවහොත් ඊට විරෝධය පළ කිරීම සඳහා ජනතා නියෝජිතයෙකු මෙන්ම කැබිනට් ඇමතිවරයෙකු වන තමා සිය මන්ත්‍රී ධුරයෙන් ඉල්ලා අස්වන බව නිවේදනයක් නිකුත් කරමින් මර්වින් සිල්වා ඇමතිවරයා පවසයි.", "URL": "https://sinhala.adaderana.lk/news.php?nid=44520", "Category": null, "Parent URL": null}