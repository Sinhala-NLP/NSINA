{"Source": "Adaderana", "Timestamp": "July 20, 2018 05:45 pm", "Headline": "රෝගී වු ධීවරයෙක් ප්‍රතිකාර සඳහා ගොඩබිමට රැගෙන එයි", "News Content": "ධීවර කටයුතු සඳහා පිටත්ව ගොස් තිබූ “නෙලී දුව”නැමති බහුදින ධීවර යාත්‍රාවේ සිටි ධීවරයෙකු රෝගී තත්ත්වයක් හේතුවෙන් අද (20) වෛද්‍ය ප්‍රථිකාර සඳහා ගොඩබිම වෙත රැගෙන ඒමට ඉන්දීය වෙරළාරක්‍ෂක බලකායේ සහාය ඇතිව ශ්‍රී ලංකා නාවික හමුදාව කටයුතු කර තිබේ. ත්‍රිකුණාමලය, ධීවර වරායෙන් පසුගිය ජුලි 03 වන දින මෙම යාත්‍රාව ධීවර කටයුතු සඳහා පිටත්ව ගොස් තිබුණි. ධීවර හා ජලජ සම්පත් දෙපාර්තමේන්තුව සිදු කළ දැනුම් දීමකට අනුව ක්ෂණිකව ක්‍රියාත්මක වූ නාවික හමුදාව, රෝගියා රැගෙන ඒම සඳහා නැගෙනහිර නාවික විධානයට අයත් වේග ප්‍රහාරක යාත්‍රාවක් පිටත් කර යැවීමට කටයුතු කර තිබේ. ඒ අනුව, ත්‍රිකුණාමලය, ෆවුල් තුඩුවේ සිට නාවික සැතපුම් 160 ක් වූ අන්තර්ජාතික මුහුදු සීමාවේදී ඉන්දිය වෙරළාරක්‍ෂක නෞකා ‘සාරංග්’ නෞකාවේ ද සහාය ඇතිව රෝගියා වේග ප්‍රහාරක යාත්‍රාව වෙත ලබා ගැනීමෙන් අනතුරුව ත්‍රිකුණාමලය, නාවික තටාකාංගණය වෙත රැගෙන ඒමට කටයුතු කර ඇත. ඉන් අනතුරුව ඔහු කඩිනම් වෛද්‍ය ප්‍රථිකාර සඳහා ත්‍රිකුණාමලය, මහ රෝහල වෙත ඇතුළත් කෙරිණි.", "URL": "https://sinhala.adaderana.lk/news.php?nid=92929", "Category": null, "Parent URL": null}