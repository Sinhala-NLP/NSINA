{"Source": "Adaderana", "Timestamp": "July 7, 2019 05:28 pm", "Headline": "සින්නක්කර අයිතිය නතර කිරීමට කිසිවෙකුටත් ඉඩදෙන්නේ නෑ-අගමැති", "News Content": "වත්මන් රජය යටතේ ජනතාවට සින්නක්කර ඉඩම් අයිතිය ලබාදීමට රජය කටයුතු කරද්දී ඇතැම් සංවිධාන ඊට එරෙහි වී ඇති බව අග්‍රාමාත්‍ය රනිල් වික්‍රසිංහ මහතා පවසයි. එම ව්‍යාපාරයන්ට විරුද්ධව මහ මඟට බැස උද්ඝෝෂණ පවත්වා හෝ ජනතාවට සින්නක්කර ඉඩම් අයිතිය ලබා දීමට කටයුතු කරන බවද අග්‍රාමාත්‍යවරයා පැවසීය. වික්‍රමසිංහ මහතා වැඩිදුරටත් පෙන්වා දුන්නේ රට පුරා ඉඩම් ඔප්පු දස ලක්‍ෂයක් ලබාදීමේ වැඩසටහන මේ වනවිට සාර්ථකව ඉදිරියට ගෙන යන අතර, මෙතෙක් පැවැති ඉඩම් නීති රිතී සංශෝධනය කරමින් රජයේ ඉඩමක් අවුරුදු 10 ක් අඛණ්ඩව භුක්ති විදි ජනතාවට එම ඉඩම්වල සින්නක්කර අයිතිය ලබාදීම වත්මන් රජයේ අරමුණ බව යි. අග්‍රාමාත්‍ය රනිල් වික්‍රමසිංහ මහතා මේ අදහස් පළ කළේ අද (07) දින අම්පාර, දයා ඇපරල් ශාලාවේ පැවැති ඉඩම් හිමිකම් ඔප්පු දස ලක්‍ෂයක් ලබාදීමේ ජාතික වැඩසටහනට එක්වෙමිනි. එහිදී තවදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා, \"රටේ කෝටිපතියන්ට, ලක්‍ෂ පතියන්ට තිබෙන ඉඩම් අයිතිය අහිංසක සාමාන්‍ය ජනතාවටත් ලබාදෙන්න අපි කටයුතු කරනවා. එය කිසිවෙකුටත් නතර කිරීමට හෝ ප්‍රමාද කිරීමට හැකියාවක් නැහැ. අපි අද ලබාදෙන මේ ඉඩම් ඔප්පු හරහා සින්නක්කර ඉඩම් ඔප්පුවක් ලබාගැනීමට ඔබට හැකි වෙනවා. ඒ වෙනුවෙන් අවශ්‍ය වන්නේ ඔබ රජයේ ඉඩමක් අඛණ්ඩව වසර 10 ක් භුක්ති විඳීම පමණයි. මේ විශාල සහනය ඔබට ලබාදීමට අවශ්‍ය පනත් කෙටුම්පත් අනුමත කර ගැනීම සඳහා අපට වසර දෙකක ට වඩා ගත වුණා. නමුත් අවසානයේ අපි සාර්ථක වී තිබෙනවා. මේ වැඩසටහනට මේ වනවිට ඇතැම් සංවිධාන විරුද්ධත්වය ප්‍රකාශ කරනවා. අහිංසක සාමාන්‍ය ජනතාව වන ඔබට සින්නක්කර ඉඩම් අයිතිය ලබාදෙන්නට එපා යැයි ඔවුන් පවසනවා. නමුත් අපේ රජය ඔබ වෙනුවෙන් ලබාදෙන සින්නක්කර අයිතිය නතර කිරීමට කිසිවෙකුටත් ඉඩදෙන්නේ නැහැ. ඒ වෙනුවෙන් මහ මඟට බැස උද්ඝෝෂණ පවත්වා හෝ ජනතාවගේ සින්නක්කර ඉඩම් අයිතිය ජයග්‍රහණය කරවීමට අපි කටයුතු කරනවා.\"", "URL": "https://sinhala.adaderana.lk/news.php?nid=113585", "Category": null, "Parent URL": null}