{"Source": "Adaderana", "Timestamp": "March 16, 2017 06:32 pm", "Headline": " මෙරට අධිකරණ ක්‍රියාවලියට විදෙස් විනිසුරන් සහභාගීකරවාගන්න ප්‍රතිපාදන නෑ", "News Content": "මෙරට අධිකරණ ක්‍රියාවලිය සඳහා මැදිහත්වීමට විදෙස් විනිසුරුවරුන් සහභාගීකරවාගැනීමට ප්‍රතිපාදන නොමැති බව විදේශ කටයුතු අමාත්‍ය මංගල සමරවීර මහතා පවසයි. ඔහු පවසන්නේ ව්‍යවස්ථාව තුළ ඒ සඳහා ප්‍රතිපාදන නොමැති බවයි. එමෙන්ම පවතින ව්‍යවස්ථාව යටතේ ශ‍්‍රී ලංකාවට විදෙස් විනිසුරුවන් ගෙන්වා ගැනීමේ හැකියාවක් නොමැති බවද විදේශ කටයුතු අමාත්‍ය මංගල සමරවීර පවසයි. අද(16) පැවති මාධ්‍ය හමුවකට සහභාගී වෙමින් මංගල සමරවීර විදේශ අමාත්‍යවරයා මේ බව කියා සිටියේය. අමාත්‍යවරයා කියා සිටියේ මෙරට අධිකරණය සම්බන්ධයෙන් ජාත්‍යන්තර ප‍්‍රජාව තුළද දැඩි විශ්වාසයක් ගොඩ නැගී ඇති බවයි. ජාත්‍යන්තර මානව හිමිකම් කොමිසම හමුවේ ආණ්ඩුව ලබාදී ඇති පොරොන්දුව සම්බන්ධයෙන් ද එහිදී මාධ්‍යවේදියෙකු ප්‍රශ්න කර සිටියේය. ජිනීවා මානව හිමිකම් සමුළුව සම්බන්ධයෙන් කරුණු දැක්විමට මෙම මාධ්‍ය හමුව කැඳවා තිබුණි. ජාත්‍යන්තරය හමුවේ ශ‍්‍රී ලංකාව ලබා ඇති ජයග්‍රහණ පිළිබඳවද අමාත්‍යවරයා මෙහිදී අදහස් දැක්වීය. ඉදිරි වසර දෙක ඇතුළත මෙරට සංහිඳියා යාන්ත‍්‍රණය සම්පූර්ණයෙන්ම අවසන් කිරීමට බලාපොරොත්තු වන බවද මෙහිදී අමාත්‍යවරයා කියා සිටියේය. මේ අතර ජාත්‍යන්තර අධිකරණයක් පිහටුවිය යුතු බවට අමෙරිකාව ගෙන ආ යෝජනාවට රජය අත්සන් තැබීම මෙරට හමුදාවට එරෙහිවීමක් බව ලංකා සම සමාජ පක්ෂයේ ප්‍රධාන ලේකම් මහාචාර්ය තිස්ස විතාරණ මහතා පවසයි. මෙරට අභ්‍යන්තර ගැටළු සඳහා නීත්‍යානුකූලව ක්‍රියාත්මක විය යුත්තේ ජාත්‍යන්තර මැදිහත්වීම්වලින් තොරව බව ඔහු පෙන්වා දී තිබේ.", "URL": "https://sinhala.adaderana.lk/news.php?nid=70976", "Category": null, "Parent URL": null}