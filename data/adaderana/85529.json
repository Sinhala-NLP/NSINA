{"Source": "Adaderana", "Timestamp": "March 12, 2018 11:50 am", "Headline": " ජනපති ජපානයට ගොඩ බසී", "News Content": "ජනාධිපති මෛත්‍රීපාල සිරිසේන මහතා අද(12) පෙරවරුවේ ජපානයේ නරීටා ජාත්‍යන්තර ගුවන්තොටුපල වෙත ගොඩබැස තිබේ. ඉන්දියාවේ සංචාරයෙන් අනතුරුව ජනාධිපතිවරයා ජපාන සංචාරය ආරම්භ කළ අතර එරට රජයේ විශේෂ නියෝජිත පිරිසක් විසින් ජනාධිපති මෛත්‍රීපාල සිරිසේන මහතා ඇතුළු නියෝජිත පිරිස හරසරින් පිළිගත් බව ජනාධිපති මාධ්‍ය අංශය සඳහන් කළේය. ජනාධිපතිවරයා මෙම සංචාරයේදී අකිහිතෝ අධිරාජ්‍යයා සහ මිචිකෝ රැජින හමුවීමට නියමිතය. ජනාධිපතිවරයා නිල වශයෙන් පිළිගැනීමේ උත්සවය අනිද්දා ජපාන අග්‍රමාත්‍ය කාර්යාලයේදී පැවැත්වෙයි. අනතුරුව ජනාධිපති මෛත්‍රීපාල සිරිසේන මහතා සහ ජපාන අග්‍රමාත්‍ය ෂිංෂෝ අබේ මහතා අතර සාකච්ඡා පැවැත්වෙන බව ජනාධිපති මාධ්‍ය අංශය පැවසුවේය. ජනාධිපතිවරයා එරටදී විශේෂ ව්‍යාපාරික හා ආයෝජන සමුළුවකට ද සහභාගී වෙයි. ඊට අමතරව ජයිකා ආයතනයේ සභාපතිවරයා මෙන්ම එරට වාණිජ මණ්ඩලය සහ ජපාන විදේශ වෙළඳ සංවිධානය ඇතුළු සංවිධාන කිහිපයක නියෝජිතයින් සමඟ ද ජනාධිපති මෛත්‍රීපාල සිරිසේන මහතා සාකච්ඡා පැවැත්වීමට නියමිතය. විදේශ අමාත්‍ය තිලක් මාරපන සහ අමාත්‍ය නිමල් සිරිපාල ද සිල්වා යන මහත්වරුන් ඇතුළු පිරිසක් ද මෙම සංචාරයට එක්ව සිටියි.", "URL": "https://sinhala.adaderana.lk/news.php?nid=85529", "Category": null, "Parent URL": null}