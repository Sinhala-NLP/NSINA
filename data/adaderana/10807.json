{"Source": "Adaderana", "Timestamp": "September 12, 2010 10:39 am", "Headline": "ජවිපෙ උත්සවයකට පොලිසියෙන් බාධා ", "News Content": "අද පැවැත්වීමට නියමිත ජනතා විමුක්ති පෙරමුණේ වව්නියාව දිස්ත්‍රික් කාර්යාලය විවෘත කිරීමේ උත්සවයට පොලිසියෙන් බාධා එල්ල වන බව එම පෙරමුණේ මාධ්‍ය ඒකකය පවසයි. වව්නියාවේ, තාන්ඩිකුලම් දුම්රියපොළ අසල පිහිට මෙම කාර්යාලය අද පක්ෂ ප්‍රධාන ලේකම් ටිල්වින් සිල්වා මහතාගේ ප්‍රධානත්වයෙන් විවෘත කිරීමට නියමිතව ඇත. ඊයේ රාත්‍රී හමුදා බුද්ධි අංශයෙන් යැයි කිසියම් පිරිසක් පැමිණ උත්සවයේ සැරසිලි කටයුතු සිදුකළ ජවිපෙ ආධාරකරුවන්ගෙන් ප්‍රශන කිරීම් සිදුකර ඇත. පසුව තාන්ඩිකුලම් පොලිසියේ ස්ථානාධිපතිවරයා පැමිණ එම ස්ථානයේ රැඳී සිටි සියලුදෙනාගේ තොරතුරු ලබාගත් බවත් ජනතා විමුක්ති පෙරමුණ සඳහන් කරයි. එමෙන්ම අද අලුයම කාර්යාලය සඳහා ගොඩනැගිල්ල කුලී පදනම මත ලබාදුන් නිවසේ හිමිකරුහට පොලිසියට පැමිණ කට උත්තරයක් ලබාදෙන ලෙස පවසා ඇති බව ද පෙරමුණේ මාධ්‍ය ඒකකය පවසයි. ඉන් පසුවද පොලිසියේ හා හමුදා බුද්ධි අංශයේ යැයි පවසමින් විවිධ පිරිස් වරින්වර පැමිණ තර්ජනය කිරීම්, බලපෑම් කිරීම් හා බියවැද්දීම් සිදුකරන බව ද මාධ්‍ය ඒකකය ප්‍රකාශ කරයි.", "URL": "https://sinhala.adaderana.lk/news.php?nid=10807", "Category": null, "Parent URL": null}