{"Source": "Adaderana", "Timestamp": "February 20, 2013 11:10 am", "Headline": "වේලාවට ඖෂධ සපයන්නැයි ඉල්ලීමක්", "News Content": "රජයේ රෝහල්වල ප‍්‍රතිකාර ගන්නා රෝගීන්ට අවශ්‍ය ඖෂධ සැපයීමේ දී කලට වේලාවට එම ඖෂධ සැපයීමට පියවර ගන්නා ලෙස සෞඛ්‍ය අමාත්‍යය මෛත‍්‍රීපාල සිරිසේන මහතා ඖෂධ කර්මාන්තකරුවන්ගෙන් ඉල්ලීමක් කර තිබේ. අවශ්‍ය වේලාවට අවශ්‍යය ප‍්‍රමාණයන්ගෙන් ඖෂධ සැපයීමට කර්මාන්තකරුවන් පියවර නොගතහොත් ඖෂධ හිඟවී රෝගීන් මරණයට පත්විය හැකි බව අමාත්‍යවරයා පෙන්වාදෙයි. දේශීය ඖෂධ කර්මාන්තකරුවන්ගේ සහභාගීත්වයෙන් ඊයේ (19) පස්වරුවේ සෞඛ්‍ය අමාත්‍යාංශයේ දී පැවති සාකච්ඡාවකට සහභාගී වෙමින් මෛත‍්‍රීපාල සිරිසේන අමාත්‍යවරයා මේ අදහස් පළ කළේය. ඖෂධ සැපයීමට ටෙන්ඩර් භාරගත්ත ද ඇතැම් ඖෂධ සමාගම් අවශ්‍ය පරිදි එම කටයුතු සිදු නොකරන අතර, හදිසි මිලදී ගැනීම්වල දී ඖෂධවල මිල කිහිප ගුණයකින් වැඩි කර සැපයීමට ද කටයුතු කරන බව අමාත්‍යවරයා එහිදී පෙන්වාදුන්නේය. මෙහිදී ඖෂධ කර්මාන්තකරුවන් මුහුණ දෙන ගැටලු පිළිබඳව ද දීර්ඝ වශයෙන් සාකච්ඡා වූ බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=31788", "Category": null, "Parent URL": null}