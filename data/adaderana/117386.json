{"Source": "Adaderana", "Timestamp": "August 24, 2019 06:50 pm", "Headline": "සජිත් නොආපු අගමැතිගේ රාත්‍රී භෝජන සංග්‍රහය", "News Content": "එක්සත් ජාතික පක්ෂ ආණ්ඩුව පිහිටුවා වසර 4ක් සැපිරීම නිමිත්තෙන් අග්‍රාමාත්‍ය රනිල් වික්‍රමසිංහ මහතා ඊයේ පැවැත්වු භෝජන සංග්‍රහයට පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා සහභාගි වූයේ නැත. කෙසේ වෙතත් ඊයේ මාතර රැළියට සහභාගී වු බොහෝ පිරිසක් අරලියගහ මන්දිරයේ පැවැති පක්ෂ නායකයාගේ මෙම භෝජන සංග්‍රහයට එක්ව සිට ඇත. එක්සත් ජාතික පක්ෂ ආණ්ඩුව පිහිටුවා ඊයේ දිනයට වසර 4ක් සැපරීම නිමිත්තෙන් අග්‍රාමාත්‍ය රනිල් වික්‍රමසිංහ මහතා විසින් ආණ්ඩුවේ සියලු මැති ඇමතිවරුන්ට හා ඔවුන්ගේ පවුලේ සාමාජිකයින් වෙනුවෙන් රාත්‍රියේ භෝජන සංග්‍රහයක් ලබා දුන්නේය. අරලියගහ මන්දිරයේ පැවති එම භෝජන සංග්‍රහයට දෙමළ ජාතික සන්ධානයේ නායක ආර්.සම්බන්ධන් මහතා මෙන්ම ශ්‍රී ලංකා මුස්ලිම් කොන්ග්‍රසයේ නායකයින්ද පැමිණ සිටියේය. මේ අතර ඊයේ පස්වරුවේ මාතර පැවති රැලියට සහභාගි වු මැතිඇමතිවරුන් අතරින් සජිත් ප්‍රේමදාස, මංගල සමරවීර, හරීන් ප්‍රනාන්දු, බුද්ධික පතිරණ හා දිලිප් වෙදාරච්චි ඇතුළු කිහිපදෙනෙකු හැර අන් සියලුදෙනා මෙම භෝජන සංග්‍රහයට සහභාගි වි සිටියේය.", "URL": "https://sinhala.adaderana.lk/news.php?nid=117386", "Category": null, "Parent URL": null}