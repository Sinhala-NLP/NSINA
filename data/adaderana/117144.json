{"Source": "Adaderana", "Timestamp": "August 21, 2019 07:57 pm", "Headline": "ස්වර්ණාභරණ තොගයක් සමඟ පුද්ගලයෙක් අත්අඩංගුවට", "News Content": "ස්වර්ණාභරණ තොගයක් කටුනායක ගුවන් තොටුපළෙන් පිට කරගෙන , කොළඹ බලා රැගෙන යෑමට වායු සමනය කළ බස් රථයකට ගොඩ වී, එහි අසුන් ගෙන සිටි පිටස්තර පුද්ගලයෙකු රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අද (21) උදෑසන කටුනායක ගුවන් තොටුපළ පොදු බස් රථ ගාලේ දී අත් අඩංගුවට ගෙන ඇති බව රේගු මාධ්‍ය ප්‍රකාශක , අතිරේක රේගු අධ්‍යක්ෂ ජනරාල් සුනිල් ජයරත්න මහතා පැවසීය. මොහු කොළඹ ප්‍රදේශයේ පදිංචි 23 හැවිරිදි ව්‍යාපාරිකයෙකි . අද උදෑසන 7.20 ට ඉන්දියාවේ චෙන්නායි නුවර සිට පැමිණි ඉන්දීය ගුවන් සේවයේ ඒ.අයි.- 281 දරන ගුවන් යානයෙන් පැමිණි ඉන්දීය ජාතික ගුවන් මගියෙකු , මෙම ස්වර්ණාභරණ තොගය කොළඹට රැගෙන ගොස් භාර දෙන ලෙස පවසා මෙම පිටස්තර පුද්ගලයාට ලබා දී තිබේ . ඔහු එම ස්වර්ණාභරණ තොගය තම කමිස සාක්කුවේ දමා ගෙන ගුවන් තොටුපළ බස් රථ ගාලේ නවතා තිබූ කොළඹ බලා පිටත්ව යන වායු සමනය කළ බස් රථයක අසුන් ගෙන සිටියදී රේගු නිලධාරීන් විසින් මෙම අත් අඩංගුවට ගැනීම සිදු කර තිබුණි . එහි රුපියල් ලක්ෂ 21 ක් වටිනා ග්‍රෑම් 369 ක් බර පෙන්ඩන්ට් - 16 ක් , කරාබු - 21 ක් , මුදු - 11 ක් සහ වළලු 21 ක් මෙම ස්වර්ණාභරණ තොගය තුළ තිබූ බව රේගු මාධ්‍ය ප්‍රකාශකවරයා වැඩිදුරටත් සදහන් කළේය . මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු කටුනායක ගුවන් තොටුපළ රේගු අධ්‍යක්ෂ ආර්.බී.ගන්කේවෙල මහත්මියගේ උපදෙස් සහ අධීක්ෂණය යටතේ නියෝජ්‍ය රේගු අධ්‍යක්ෂ කේ.එච්.පී.කුමාරසිරි , රේගු අධිකාරී කමල් ප්‍රනාන්දු , සහකාර රේගු අධිකාරීවරුන් වන ටී.එස්.හෙට්ටිආරච්චි එච්.ඒ.පී.එන්.ගුණවර්ධන , ඩබ්ලිව්.එන්. ඩී.සී.වේලාරත්න සහ කේ.එච්.ඩී.ඩී. වැලිගම්පිටිය යන මහත්වරුන් විසින් පවත්වමින් සිටිති .", "URL": "https://sinhala.adaderana.lk/news.php?nid=117144", "Category": null, "Parent URL": null}