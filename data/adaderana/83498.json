{"Source": "Adaderana", "Timestamp": "January 25, 2018 09:07 am", "Headline": "පොහොට්ටුවේ අපේක්ෂකයාට ප්‍රහාරයක් - කම්කරු කොංග‍්‍රසයේ ආධාරකරුවන් 2 ක් අත්අඩංගුවට ", "News Content": "ආගරපතන ප‍්‍රාදේශීය සභාවට ශ්‍රී ලංකා පොදු ජන පෙරමුණෙන් තරඟ කරන අපේක්‍ෂකයෙකුට පහරදී තුවාල සිදුකළේ යැයි කියන සිද්ධියක් සම්බන්ධයෙන් ලංකා කම්කරු කොංග‍්‍රසයේ ආධාරකරුවන් දෙදෙනෙකු සැකපිට අත්අඩංගුවට ගත් බව ඩයගම පොලීසිය පවසයි. ඊයේ (24) පස්වරුවේ සිදුවූ මෙම පහරදිමෙන් තුවාල ලබා ඇත්තේ එස්. රාජ් කුමාර් නැමැති ශ්‍රී ලංකා පොදු ජන පෙරමුණේ ඩයගම ප‍්‍රදේශයේ පදිංචි අපේක්‍ෂකයෙකි. තුවාලකරු මේ වන විට ඩයගම ප‍්‍රාදේශිය රෝහලේ නේවාසිකව ප‍්‍රතිකාර ලබයි. ඊයේ (24) පස්වරු 4.30 ට පමණ මෙම අපේක්‍ෂකයාට ඩයගම වැවර්ලි වත්ත ප‍්‍රදේශයේදී මෙම සැකකරුවන් දෙදෙනා බිමත්ව පැමිණ තමන්ට පහරදුන් බව එස්.රාජ් කුමාර් නැමති අපේක්ෂකයා පවසා තිබේ. පහරදිමෙන් අපේක්‍ෂකයාගේ කණ සහ දකුණු අතට තුවාල සිදුවී තිබේ. මෙම පහරදිම පෞද්ගලික ආරවුලක් මත සිදුවු බවට සිද්ධිය පිළිබදව පරික්‍ෂණ පවත්වන ඩයගම පොලිසිය පවසන අතර පහරදිමේ සිද්ධියට සම්බන්ධව අත්අඩංගුවට ගෙන ඇති සැකකරුවන් අද (25) නුවරඑළිය මහේස්ත‍්‍රාත් අධිකරණය වෙත ඉදිරිපත් කරන බව ඩයගම පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=83498", "Category": null, "Parent URL": null}