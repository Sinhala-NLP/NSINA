{"Source": "Adaderana", "Timestamp": "October 26, 2014 08:36 am", "Headline": "මුහුදුබඩ දුම්රිය ධාවනය යථා තත්ත්වයට", "News Content": "වෙරළබඩ දුම්රිය මාර්ගයේ ධාවන කටයුතු යථා තත්ත්වයට පත් කර ඇති බව දුම්රිය පාලක මැදිරිය පවසයි. කළුතර සිට කොළඹ බලා ධාවනය වු දුම්රියක එන්ජිම කළුතර දුම්රිය ස්ථානය අසළ දී ඊයේ(25) දහවල් පීලිපැනීම හේතුවෙන් කොළඹ - මාතර දුම්රිය මාර්ගයේ ගමනාගමන කටයුතුවලට බාධා එල්ල වුණි. මේ වන විට දුම්රිය යළි පීලිගත කර ඇති අතර එම මාර්ගයේ දුම්රිය ධාවනය සාමාන්‍ය පරිදි සිදුකරන බව දුම්රිය පාලක මැදිරිය සඳහන් කළේය. මේ අතර ඊයේ රාත්‍රී යාපනය බලා පිටත් වු යාල්දේවී දුම්රිය විනාඩි 45ක් පමණ ගමනාරම්භය ප්‍රමාද වී තිබේ. එම දුම්රියේ ගමන් කිරීමට සිටි පිරිසක් වෙනත් දුම්රියක නැගී ගමන් කිරීම හේතුවෙන් නැවත ඔවුන් පැමිණෙන තෙක් දුම්රිය ප්‍රමාද කිරීමට පියවර ගෙන ඇති බව වාර්තා වෙයි.", "URL": "https://sinhala.adaderana.lk/news.php?nid=46985", "Category": null, "Parent URL": null}