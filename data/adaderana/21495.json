{"Source": "Adaderana", "Timestamp": "January 19, 2012 11:07 am", "Headline": "රජයේ වෛද්‍යවරුන් හෙට වෘත්තීය ක්‍රියා මාර්ගයක් අරඹයි", "News Content": "කොළඹ ජාතික රෝහලේ වෛද්‍යවරුන් හෙට(20) දිනයේ පැය 24 ක සංකේත වැඩ වර්ජනයක නිරතවීමට තීරණය කර තිබේ. වෛද්‍ය සභාවට සිදුකර ඇති පත්වීම් කිහිපයකට විරෝධය පළ කරමින් මෙම වැඩ වර්ජනය ක්‍රියාත්මක කරන බව රජයේ වෛද්‍ය නිලධාරීන්ගේ සංගමයේ කොළඹ ජාතික රෝහලේ ‍මාධ්‍ය ප්‍රකාශක වෛද්‍ය ෂෙහාන් අසීත් මහතා ප්‍රකාශ කළේය. ඒ අනුව හෙට උදෑසන 8 සිට පසුදින උදෑසන 8 දක්වා කාලය තුළ කොළඹ ජාතික රෝහලේ දෛනික සේවා කටයුතුවලින් ඉවත් වන බව වෛද්‍ය ෂෙහාන් අසීත් මහතා සඳහන් කළේය. රජයේ වෛද්‍ය නිලධාරීන්ගේ සංගමයේ ජාතික රෝහල් ශාඛාවේ පැවති රැස්වීමේ දී ඒකමතිකව මෙම තීරණයට එළඹි බව ඒ මහතා කියා සිටියේය. වසර 04 ක් පුරා‍ වෛද්‍යවරුන්ගේ රාජකාරිවලට බාධා පැමිණ තිබීම හා ප්‍රවාහන දීමනා ලැබී නොතිබීම ද මෙම සංකේත වැඩ වර්ජනයට හේතුවක් බව ඔහු පෙන්වාදුන්නේය. නමුත් මෙම විරෝධතාවයේ දී කිසිදු බාධාවකින් තොරව හදිසි අවස්ථා සහ හදිසි අනතුරු ඒකකය ක්‍රියාත්මක වන බව ද මාධ්‍ය ප්‍රකාශකවරයා ප්‍රකාශ කළේය.", "URL": "https://sinhala.adaderana.lk/news.php?nid=21495", "Category": null, "Parent URL": null}