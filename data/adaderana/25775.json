{"Source": "Adaderana", "Timestamp": "July 14, 2012 12:13 pm", "Headline": "පුනරුත්ථාපන අභියෝග ගැන තවමත් අවධානය යොමුකළ යුතුයි", "News Content": "සැබෑ ප්‍රතිසන්ධානයක් වෙනුවෙන් ශ්‍රී ලංකාව තවමත් පශ්චාත් යුදකාලීන පුනරුත්ථාපන අභියෝග පිළිබඳව අවධානය යොමුකිරීම අවශ්‍ය බව ශ්‍රී ලංකාවේ බ්‍රිතාන්‍ය මහ කොමසාරිස් ජෝන් රැන්කින් මහතා පවසයි. යුද ගැටුම් පැවති උතුරු පළාතේ සිදුකළ සංචාරයකින් අනතුරුව මහ කොමසාරිස්වරයා නිවේදනයක් නිකුත් කරමින් මේ බව සඳහන් කර තිබේ. ජනතාවගේ සාමාන්‍ය ජීවිතයට බලපෑම් එල්ල කරන අතුරුදහන්වීම් පිළිබඳව විමර්ශන සිදුකරන ලෙසත්, ඉඩම් ගැටලු විසඳීමට කටයුතු කරන ලෙසත් ජෝන් රැන්කින් මහතා ශ්‍රී ලංකා රජයෙන් ඉල්ලා සිටියි. වසර ගණනාවක් පැවති යුද ගැටුම්වලින් පසු ජනතාව දිගින් දිගටම මුහුණදෙන ගැටලු පිළිබඳව නිරීක්ෂණය කර ඇති බව ද ඒ මහතා සිය නිවේදනයෙන් පෙන්වා දී තිබේ. අදාළ කරුණු පිළිබඳව විමසා බලන ලෙස ශ්‍රී ලංකා රජයෙන් ඉල්ලා සිටින බව ද බ්‍රිතාන්‍ය මහ කොමසාරිස්වරයා වැඩිදුරටත් සඳහන් කරයි. එමෙන්ම ප්‍රතිසන්ධානය කටයුතු වැඩිදියුණු කිරීම වෙනුවෙන් තවදුරටත් බ්‍රිතාන්‍ය රජයේ සහයෝගය ලබාදෙන බව ද බ්‍රිතාන්‍ය මහ කොමසාරිස් ජෝන් රැන්කින් මහතා සිය නිවේදනයෙන් ප්‍රකාශ කර තිබේ.", "URL": "https://sinhala.adaderana.lk/news.php?nid=25775", "Category": null, "Parent URL": null}