{"Source": "Adaderana", "Timestamp": "March 3, 2015 05:46 am", "Headline": "තහනම් සුරුක්කුවෙන් මසුන් මැරූ 24 දෙනෙක් දැලේ", "News Content": "රජය විසින් තහනම් කර ඇති “සුරුක්කු” දැල් භාවිතා කරමින් මසුන් මරමින් සිටි ධීවරයින් 24 දෙනෙකු අත්අඩංගුවට ගැනීමට කල්පිටිය නාවුක හමුදාවේ නිලධාරීන් සමත්වී ඇත.ඊයේ (02)කල්පිටියට උතුරින් පිහිටි සිලාවතුරේ මුහුදු සීමාවේදී මෙම අත්අඩංගුවට ගැනීම සිදු කර ඇති බව අප වාර්තාකරු කියා සිටියි.අත්අඩංගුවට ගත් ධීවරයින් විසින් මසුන් මැරීම සදහා යොදා ගත් බව කියන සුරුක්කු දැල් 02 ක්ද,ඔවුන් මුහුදු යාම සදහා භාවිතා කළ බෝට්ටු 05 ක්ද නාවුක හමුදා නිලධාරීන් විසින් තම බාරයට ගෙන තිබේ.සුරුක්කු සහ ලයිලා දැල් භාවිතා කරමින් මසුන් මැරීම හේතුවෙන් මුහුදේ මසුන් විශාල වශයෙන් විනාශ වන බව ධීවරයින්ගේ අදහස වී ඇති අතර පසුගිය රජය විසින් එක්තරා පිරිසකට සුරුක්කු සහ ලයිලා දැල් භාවිතා කරමින් මසුන් මැරීම සදහා බලපත්රර ලබා දී තිබුණද නව රජය විසින් මෙම දැල් භාවිතා කර මසුන් මැරීම පසුගිය සතියේ තහනම් කරන ලදී.නාවුක හමුදාව විසින් අත්අඩංගුවට ගෙන ඇති ධීවරයින් සහ ඔවුන් සතුව තිබූ දැල් ආම්පන්න,බෝට්ටු නීතිමය කටයුතු සදහා පුත්තලම සහකාර ධීවර අධ්‍යක්ෂක කාර්යාලයට බාර දී ඇත.මේ අතර රජය විසින් තමන්ට ලබා දී ඇති බලපත්‍රප්‍රකාරව මසුන් මැරීම සදහා ඉඩ ලබා දෙන ලෙස ඉල්ලන විරෝධතාවයක් අද(03)පෙරවරුවේ කල්පිටිය නගරයේදී පැවැත්වීමට ලයිලා සහ සුරුක්කු දැල් භාවිතා කර මසුන් මරන්නන් විසින් සංවිධානය කර තිබේ.", "URL": "https://sinhala.adaderana.lk/news.php?nid=49696", "Category": null, "Parent URL": null}