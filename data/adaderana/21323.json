{"Source": "Adaderana", "Timestamp": "January 12, 2012 07:51 am", "Headline": " බාල පෙට්‍රල් වන්දිගෙවීම ජනවාරියෙන් අවසන්", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානියට පත් වාහන සඳහා වන්දි ගෙවීමේ කටයුතු ජනවාරී මාසය තුළ අවසන් කරන බව ලංකා ඛනිජ තෙල් නීතීගත සංස්ථාව පවසයි. මේ වන විටත් හානියට පත් වාහන හිමියන් 1500 ට පමණ වන්දි ලබා දී ඇති බව වාර්තා වේ. තවත් පැමිණිලි 1500ක් පමණ ඇති නමුත් එයින් බොහෝමයක අදාළ ලිපි ලේඛන නොමැති බැවින් වන්දි ගෙවීමේ කටයුතු සිදු කිරීම ප්‍රමාද වී ඇති බව සංස්ථාව පවසයි. එම ලිපි ලේඛන අඩුපාඩු පවතින සියලු පැමිණිලි ඉවත් කිරීමට මේ දිනවල කටයුතු කරමින් සිටින බව ලංකා ඛනිජ තෙල් නීතීගත සංස්ථාව නිවේදනය කරයි. අදාළ පැමිණිලි සම්බන්ධයෙන් ලිපි ලේඛන භාරගැනීම පසුගිය ජනවාරී මස 6 දිනෙන් අවසන් කළ අතර යළි ඒ සම්බන්ධයෙන් කිසිදු ලිපි ලේඛනයක් භාර නොගැනීමට තීරණය කර තිබේ. ප්‍රමිතියෙන් තොර පෙට්‍රල් භාවිතය හේතුවෙන් හානියට පත් වාහන සඳහා වන්දි ගෙවීමට රුපියල් මිලියන 40ක මුදලක් වෙන් කර ඇති බව ඛනිජ තෙල් නීතීගත සංස්ථාව වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=21323", "Category": null, "Parent URL": null}