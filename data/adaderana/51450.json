{"Source": "Adaderana", "Timestamp": "May 20, 2015 10:48 am", "Headline": "ජී.අයි. පයිප්ප නඩුවෙන් කෙහෙළියට ඇප!", "News Content": "ශ්‍රී ලංකා රූපවාහිනි සංස්ථාවේ අරමුදලින් රුපියල් 990,000ක් වැය කර ජී.අයි. පයිප්ප 600ක් ජනාධිපතිවරණයේ ප්‍රචාරක කටයුතු සඳහා මිලදී ගැනීමේ චෝදනාවට අදාළ නඩුවෙන් හිටපු ඇමති කෙහෙළිය රඹුක්වැල්ල ඇතුළු තිදෙනෙකුට ඇප ලබාදීමට උසාවිය අද නියම කර තිබේ.2014 මැතිවරණ කටයුතු සඳහා රූපවාහිනිය සංස්ථාවේ අරමුදලින් එපමණ මුදලක් වැය කිරීමෙන් රජයට පාඩුවක් සිදුව ඇතැයි සඳහන් කරමින් අල්ලස් කොමිසම විසින් අල්ලස් පනතේ 70 වැනි වගන්තිය යටතේ විත්තිකරුවන්ට එරෙහිව කොළඹ ප්‍රධාන මහෙස්ත්‍රාත් අධිකරණය හමුවේ මෙම නඩුව පවරා තිබිණි.අල්ලස් කොමිසම විසින් චෝදනා 4ක් යටතේ පවරා තිබූ මේ නඩුව සඳහා පැමිණිල්ලේ සාක්‍ෂිකරුවන් 24 දෙනකුද, නඩු භාණ්ඩ 15ක්ද ඇතුළත් කර තිබූ බව වාර්තා විය.ඒ අනූව අදාළ චෝදනාව සම්බන්ධයෙන් හිටපු ඇමති කෙහෙළිය රඹුක්වැල්ල මහතාට ශ්‍රී ලංකා රූපවාහිනි සංස්ථාවේ හිටපු සභාපති විමල් රූබසිංහට හා හිටපු අධ්‍යක්ෂ ජනරාල් චන්ද්‍රපාල ලියනගේට අද උසාවිය හමුවේ පෙනී සිටින ලෙස දැනුම්දී තිබිණ.එහිදී කොළඹ ප්‍රධාන මහේස්ත්‍රාත් ගිහාන් පිලපිටිය මහතා විත්තිකරුවන් රුපියල් 50,000 බැගින් මුදල් ඇප මත හා ලක්ෂ 25 බැගින් වූ ශරීර ඇප 2ක් මත මුදාහැරීමට නියෝග කළ බව අප වාර්තාකරු පැවසීය.එසේම කෙහෙළිය රඹුක්වැල්ල මහතා අසනීප අවස්ථාවල ප්‍රතිකාර ගැනීමට ඔස්ට්‍රේලියාවට යන බැවින් ඔහුගේ හැර සෙසු දෙදෙනාගේ විදෙස් ගමන් තහනම් කිරීමට ද මහේස්ත්‍රාත්වරයා නියෝග කර ඇත.2014 දෙසැම්බර් 2 වැනිදා සිට දෙසැම්බර් 10 වැනිදා අතර කාලයේදී ශ්‍රී ලංකා රූපවාහිනි සංස්ථාවේ ප්‍රවර්ධන වැඩසටහනක් සඳහා බව පවසමින් ශ්‍රී ලංකා රූපවාහිනි සංස්ථාවට අවශ්‍ය නොවන අවස්ථාවක සංස්ථාවේ මුදලින් ජී.අයි. පයිප්ප 600ක් මිලදීගෙන ආණ්ඩුවට රුපියල් 9,90,000ක මුදලක් පාඩු කළ බවට චෝදනා නඟමින් අල්ලස් කොමිසම මෙම නඩුව පවරා තිබුණි. නඩු විභාගය යළි සැප්තැම්බර් 2දා කැඳවීමට නියමිතය.", "URL": "https://sinhala.adaderana.lk/news.php?nid=51450", "Category": null, "Parent URL": null}