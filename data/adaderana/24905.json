{"Source": "Adaderana", "Timestamp": "June 10, 2012 12:34 pm", "Headline": "වෘත්තීය ක්‍රියාමාර්ගය නතර කිරීම ගැන අද තීරණයක් ගන්නවා", "News Content": "ආරම්භ කර ඇති සිය වෘත්තීය සමිති ක්‍රියාමාර්ගය නතර කිරීම සම්බන්ධයෙන් අද දිනයේ අවසන් තීරණයක් ගන්නා බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. එම සංගමයේ සභාපති උපුල් රෝහණ මහතා කියා සිටියේ සිය ගැටලු විසඳීමට‍ සෞඛ්‍ය අමාත්‍යවරයා මේ වන විට ලිඛිත පොරොන්දුවක් ලබාදී ඇති බවයි. ඒ අනුව ඉදිරියේ දී ගනු ලබන ක්‍රියාමාර්ග සම්බන්ධයෙන් අද දිනයේ සිය සංගමයේ නිලධාරී මණ්ඩලය අවසන් තීරණයක් ගන්නා බව උපුල් රෝහණ මහතා පවසයි. මේ අතර දිවයින පුරා රෝහල්වල විකිරණ විද්‍යා තාක්ෂණවේදීන් එක් දින සංකේත වැඩ වර්ජනයක නිරතවීමට තීරණය කර තිබේ. රජයේ විකිරණ විද්‍යා තාක්ෂණවේදීන්ගේ සංගමයේ උප සභාපති චානක ධර්මවික්‍රම මහතා කියා සිටියේ ලබන අඟහරුවාදා දිනයේ මෙම සංකේත වැඩ වර්ජනය ක්‍රියාත්මක කරන බවයි.", "URL": "https://sinhala.adaderana.lk/news.php?nid=24905", "Category": null, "Parent URL": null}