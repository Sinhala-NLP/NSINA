{"Source": "Adaderana", "Timestamp": "December 17, 2017 02:35 pm", "Headline": " කවුඩුල්ල ගැන නිලධාරීන් දැනුවත් කරයි", "News Content": "වව්නියාවේ රාජ්‍ය නිලධාරීන්ට වෙනස් වූ අත්දැකීමක් එක් කරමින් කවුඩුල්ල ජාතික වන්‍යෝද්‍යානයේ ජාතික වැදගත්කම පිළිබඳව රජයේ නිලධාරීන් දැනුවත් කිරීමේ ක්ෂේත්‍ර සංචාරයක් පසුගියදා සංවිධානය කොට තිබුණි. ‘වනජීවි මිතුරුකම’ නැමති මෙම වැඩ සටහන යටතේ කවුඩුල්ල ප්‍රදේශයට මෙම සංචාරය සංවිධානය කොට තිබුණේ වවුනියාව වනජීවී කාර්යාලය මඟිනි. වනජීවී දෙපාර්තමේන්තුව සමඟ සම්බන්ධව කටයුතු කරන වව්නියාව දිස්ත්‍රික්කයේ වව්නියාව දකුණ ප්‍රාදේශීය ලේකම් එම්.එස්.ජානක මහතා ඇතුළු රාජ්‍ය ක්ෂේස්ත්‍ර උසස් නිලධාරීන් මෙම වැඩසටහනට සම්බන්ධ කරගෙන තිබූ අතර ඒ සඳහා සිංහල දෙමළ හා මුස්ලිම් රාජ්‍ය නිලධාරීන් 30 කට ආසන්න පිරිසක් සහභාගී විය. වනජීවී අධ්‍යක්ෂක එම්.ජී.සී.සූර්යබංඩාර මහතාගේ සංකල්පයකට අනුව වනජීවී කලාප සහකාර අධ්‍යක්ෂක සරත් වික්‍රමසිංහ මහතාගේ උපදෙස් පරිදි වව්නියාව වනජීවී අඩවි ආරක්ෂක නිලධාරී ජේ.බී.කේ. තෙන්නකෝන් මහතාගේ නායකත්වයෙන් එම කාර්යාලයේ නිලධාරීන්ගේ සංවිධානයෙන් මෙසේ වව්නියාවේ රාජ්‍ය නිලධාරීන් දැනුවත් කිරීමේ කවුඩුල්ල ජාතික වන්‍යෝද්‍යාන සංචාරය සිදු විය. මෙම සංචාරයේදී කවුඩුල්ල ජාතික වන්‍යෝද්‍යාන භාරකරු ඩබ්ලිව්.ජෙ.කේ. හේරත් මහතා විසින් එම වන්‍යෝද්‍යානයේ වැදගත්කම පිළිබඳව පළමුව වව්නියාව රාජ්‍ය නිලධාරීන් දැනුවත් කිරීමට පියවර ගත් අතර පසුව කවුඩුල්ල ජතාක වනෝද්‍යානය වටා සංචාරයක නිරත වූ අතර එහිදී වනඅලින් 400 කට අධික ප්‍රමාණයක් දැක ගැනීමට හැකි විය. වව්නියාව වනජීවි කාර්යාලය මඟින් මෙම ‘වනජීවි මිතුරුකම’ වැඩසටහන යටතේ ජාතික වන්‍යෝද්‍යාන වෙතට රාජ්‍ය නිලධාරීන් රැගෙන ගොස් දැනුවත් කිරීමේ වැඩසටහන් වාර්ෂිකව සිදු කිරීමටද සැලසුම් කොට ඇති අතර එහිදී රාජ්‍ය නිලධාරීන්ට වනජීවින් සම්බන්ධයෙන් බොහෝ දැනුමක් ලබාදීම මෙහි ප්‍රධාන අරමුණ විය.", "URL": "https://sinhala.adaderana.lk/news.php?nid=81660", "Category": null, "Parent URL": null}