{"Source": "Adaderana", "Timestamp": "June 3, 2012 02:53 pm", "Headline": "ජනතාව තොරතුරු දැනගන්නවාට ආණ්ඩුව මේ තරම් බය ඇයි?", "News Content": "එක්සත් ජාතික පක්ෂය මැතිවරණ වලට බය නැති වුවත් ආණ්ඩුව විසින් කඩින් කඩ මැතිවරණ පැවැත්වීම ප්‍රජාතාන්ත්‍රික හෝ සදාචාරාත්මක නොවන බව එ.ජා.ප පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. ත්‍රස්තවාදය තුරන් කොට වසර තුනක් ගතවී ඇතත් තාමත් උතුරේ ජනතාවට ප්‍රජාතන්ත්‍රවාදී අයිතිවාසිකම් ලබාදී නොමැති බවත්,හැකිනම් උතුරේ පළාත් සභා ඡන්දය පවත්වා පෙන්වන ලෙස ඔහු අභියෝග කළේය. තාමත් උතුරේ ක්‍රියාත්මක වන්නේ හිටපු යුද නිලධාරියෙකු වූ ආණ්ඩුකාරවරයෙකු යටතේ බවත්,ඔහු සමග පුද්ගලික අමනාපයක් නැතත් උතුරේ ජනතාවට සිවිල් පාලනයක් ලබාදිය යුතු බව මන්ත්‍රීවරයා කියා සිටියේ අද කොළඹ පැවති මාධ්‍ය හමුවකට එක්වෙමිනි. රජය ප්‍රජාතන්ත්‍රවාදීනම් ප්‍රතිපත්තිගරුකනම් 17 වන ආණ්ඩුක්‍රම ව්‍යවස්ථාවෙන් ස්ථාපිත කළ ස්වාධීන පොලිස්සේවා කොමිසම,ස්වාධීන මැතිවරණ කොමිසම මෙන්ම ස්වාධීන රාජ්‍ය සේවා කොමිසම ආදිය ස්ථාපිත කොට මැතිවරණ පැවැත්විය යුතු බව ජයවර්ධන මහතා අවධාරණය කළේය. මේ රටේ ජනතාවට තොරතුරු දැනගැනීමේ අයිතිය ලබාදීම සඳහා විපක්ෂය විසින් කිහිප විටෙක\"තොරතුරු දැනගැනීමේ පනත\"පාර්ලිමේන්තුව තුළ සම්මත කරවාගැනීමට උත්සාහ දැරූ බව සිහිපත් කළ මන්ත්‍රීවරයා ආණ්ඩුව විසින් ජනතාවගේ එකී අයිතියට පයින්ගැසූ බව පෙන්වා දුන්නේය. ආණ්ඩුව ධර්මිෂ්ඨ නම්,දූෂණ හෝ භීෂණ නොකරනවානම්,මහජන මුදල් නාස්තිනොකරනවානම් තොරතුරු දැනගැනීමේ පනතට මේතරම් බියක් දක්වන්නේ මන්දැයි ප්‍රශ්න කරන ඔහු හැකිනම් එකී පනත නීතිගත කරන ලෙසද ආණ්ඩුවට අභියෝග කරයි.", "URL": "https://sinhala.adaderana.lk/news.php?nid=24729", "Category": null, "Parent URL": null}