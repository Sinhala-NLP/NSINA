{"Source": "Adaderana", "Timestamp": "October 5, 2016 12:21 pm", "Headline": "අලුත්වැඩියා නිසා කටුනායක ගුවන් ගමන් රැසක් අවලංගුයි", "News Content": "ලබන වසරේ ජනවාරී සිට අප්‍රේල් දක්වා කටුනායක ජාත්‍යන්තර ගුවන් තොටුපළේ ධාවන පථයේ සිදුකෙරෙන අලුත්වැඩියා කටයුතු හේතුවෙන් ගුවන් ගමන් 200ක් පමණ අවලංගු කිරීමට සිදුව තිබේ.එසේම අදාළ කාලසීමාවේදී අමෙරිකානු ඩොලර් මිලියන 47ක පාඩුවක් සිදුවනු ඇතැයිද ගණන් බලා ඇත.මේ සම්බන්ධයෙන් අද පැවැති මාධ්‍ය දැනුවත් කිරීමේ හමුවකදී මේ බව අනාවරණය විය.ඒ අනූව ඒ 320 වර්ගයේ නව ගුවන් යානා 5ක් බදු පදනම මත ලබාගෙන 2017 වසරේ සිට ගුවන් ගමන් කටයුතු සඳහා යෙදවීමට ද නියමිතය.එසේම ලංඩනය දක්වා සතියකට සිදුක‍රන ගුවන් ගමන් වාර සංඛ්‍යාව 9 දක්වා ලබන නොවැම්බරයේ සිට වැඩිකිරීමට ද සැලසුම් කර ඇතැයි ශ්‍රීලංකන් ගුවන් සමාගමේ ප්‍රධාන විධායක නිලධාරි කපිතාන් සුරේන් රත්වත්ත මහතා එහිදී ප්‍රකාශ කර සිටියේය. මේ අතර අතර ශ්‍රීලංකන් ගුවන් සමාගමේ කටයුතු ප්‍රතිව්‍යුගත කිරීම සම්බන්ධ ක්‍රියාවලිය පිළිබඳ එම සමාගම විසින් නිකුත් කළ මාධ්‍ය නිවේදනයක් වැඩිදුරටත් පහත පරිදිය.ශ්‍රීලංකන් තිරසාර අනාගතයක් වෙනුවෙන් නව ක්‍රියාදාමයක් දියත් කරයිජාතික ගුවන් සේවය වන ශ්‍රීලංකන් ගුවන් සමාගම එහි මෙහෙයුම් ප්‍රතිව්‍යුහගත කිරීමේ සැලසුම් ලෙස පාඩු සැලකිය යුතු මට්ටමින් අවම කිරීම උදෙසා එහි ගුවන් යානා සහ ගුවන් ගමන් මාර්ග තර්කානුකූල ලෙස වෙනස් වීම් සඳහා භාජනය කිරීමට කටයුතු යොදා ඇත. මෙම නව උපායමාර්ගික සැලසුම් සඳහා දැඩි ලෙස පිරිවැය පාලනය කිරීම ප්‍රධාන ක්‍රියාමාර්ගයක් වී ඇත්තේ ගුවන් සමාගමේ වගවීම සහ විනිවිදභාවය වැඩිදියුණු කිරීමේ පදනමයි. වත්මන් රජයේ සහාය ඇතිව නව ශ්‍රීලංකන් කළමනාකාරිත්වය මගින් පාඩු ලබන ආයතනයක් වශයෙන් පැවැති යුගය නිමා කිරීම සඳහා උපාය මාර්ගික ක්‍රියා මාර්ග සහ සරල ප්‍රවේශ ඔස්සේ ගුවන් සමාගම කලාපීය ප්‍රමුඛ ගුවන් සේවයක් බවට පත්කිරීමේ වැඩපිළිවෙල ක්‍රියාත්මක කරනු ලැබේ. ගුවන් සමාගම 2016 මාර්තු මස 31 වන දිනෙන් අවසන් වන මූල්‍ය වර්ෂය තුළ දී පසුගිය වසර හා සැසඳීමේ දී , සැලකිය යුතු වැඩි දියුණු වූ කාර්යසාධනයක් වාර්තා කර ඇත. කෙතරම් අභියෝග වලට මුහුණ දීමට සිදුවූවත් මෙම මූල්‍ය වසරේ මුල් මාස පහ තුළදී පසුගිය මූල්‍ය වර්ෂයේ මෙන් කාර්ය සාධනයේ ප්‍රවණතාවයක් පෙන්වා ඇත. පසුගිය මූල්‍ය වසර අවසානයේදී A350 ගුවන් යානයක ගුවන් යානා බදු අවලංගු කිරීමට අදාළ 'එක වරක්' (‘one-off’) ගෙවීමකින් තොරව, ගුවන් සමාගම් සමූහයේ පාඩුව රුපියල් බිලියන 9,03 ක් වූ අතර , එය 2014/15 මූල්‍ය වසර හා සැසඳීමේ දී 2015/16 මූල්‍ය වසරේ 45% ක වර්ධනයක් පෙන්නුම් කරයි. මේ අනුව ‘'එක වරක්' ගෙවීමෙන් පසු ගුවන් සමාගමේ ශුද්ධ අලාභය පසුගිය මූල්‍ය වසරේ ශුද්ධ අලාභය වන රුපියල් බිලියන 16,33 හා සැසඳීමේ දී මේ වසරේ ශුද්ධ අලාභය රුපියල් බිලියන 11.59 ක් ලෙස වාර්තා වේ. මෙම මුල්‍ය වසරේ පළමු මාස පහ තුළ කාර්ය සාධනය 37% වර්ධනයක් පෙන්නුම් කරයි. පසුගිය මූල්‍ය වසරේ සමුහ අලාභය වන රුපියල් බිලියන 3,71 හා සැසඳීමේ දී මේ වසරේ සමූහ අලාභය රුපියල් බිලියන 2.53 න් අඩුවීම කාර්ය සාධනයේ වර්ධනයක් වාර්තා කරයි. මෙම කාල සීමාව සඳහා වන පොලී පිරිවැය පමණක් රුපියල් බිලියන 2.53 විය.ඉන්ධන මිල පහත වැටීම පසුගිය මූල්‍ය වසරේ කාර්ය සාධනය වැඩි දියුණු කීරීම කෙරෙහි බලපෑ අතර වත්මන් මූල්‍ය වසරේ පළමු මාස පහ තුළ මෙම ප්‍රතිලාභය අප වෙතින් වියැකී යන්නේ ගුවන් සමාගමේ ආදායම් අඩුවීම නිසාය. අනෙකුත් ගුවන් සමාගම් මගින් කොළඹ වෙත ගුවන් ගමන් ධාරිතාව වැඩිකිරීම සහ ගුවන් ගමන් ගාස්තු ඇතැම් වෙළෙඳපොලවල් හි විශේෂයෙන් පහත වැටීම මීට බලපෑ ඇත.. ශ්‍රී ලංකා රුපියලේ අගය අවප්‍රමාණය වීම මගින් ගුවන් සමාගමේ කාර්ය සාධනය කෙරෙහි සෘණාත්මකව බලපෑ ඇත. මෙම මූල්‍ය වසරේ පළමු මාස 5 තුළ රුපියල් බිලියන 1.03 ක අලාභයක් සිදුවීම ද මීට හේතුවී ඇත. ගුවන් සමාගම් සමූහයේ අලාභය වැඩිවීම කෙරෙහි බලපෑ ඇති තවත් සැලකිය යුතු සාධකයක් වන්නේ එහි විශාල මූල්‍ය පිරිවැයක් පැවතීමයි. 2016 වසරේ අගෝස්තු මස 31 වන විට බැංකු සහ මූල්‍ය ආයතන සඳහා ගෙවිය යුතු වගකීම් ඇතුළුව සමස්ත පොලී මුදල ඇමරිකානු ඩොලර් මිලියන 478.5 ක් (ශ්‍රි ලංකා රුපියල් බිලියන 69.7) වේ. වත්මන් මුල්‍ය වර්ෂය සඳහා වන පොලී පිරිවැය රුපියල් බිලියන 6.2 ක් ලෙස තක්සේරු කර තිබේ. ගුවන් සමාගමේ ප්‍රතිව්‍යුහගත කිරීමේ වැඩපිළිවෙල යටතේ ශ්‍රී ලංකා රජය විසින් මෙම ණය ප්‍රමාණය කපා දමා ශේෂ පත්‍රය ප්‍රතිව්‍යුහගත කිරීමට අපේක්ෂා කරන අතර එමගින් ආයතනයේ මුල්‍ය තත්ත්වය තිරසාර ලෙස වර්ධනය කිරීමට බලාපොරොත්තු වේ. ගුවන් සමාගම ප්‍රතිව්‍යුහගත කිරීමේ වැඩපිළිවෙල පහසු කාර්යයක් නොවේ. මෙසේ වෙනස්කම් කිරීමෙන් පසු එය තිරසාර ආයතනයක් බවට පත්කිරිම ඊටත් වඩා අභියෝගාත්මක කාර්යයකි. එහෙයින් මෙම ව්‍යාපාරයේ ඇති සංකීර්ණත්වය මත මෙම ප්‍රතිව්‍යුහගත කිරීමේ වැඩපිළිවෙල වගකීමෙන් යුතුව කොටස්හිමියන්ගේ උපදෙස් ඇතිව සිදුකරනු ලබයි. මෙම පියවර සාර්ථකව ගැනීම සදහා ගුවන් සමාගම අදාළ රජයේ බලධාරීන් සමග සහයෝගීව 2013 වසරේ අත්සන් තබන ලද A350 ගුවන් යානා මිළදී ගැනීමේ ගිවිසුම අවලංගු කිරීමට කටයුතු කර ඇත. විවිධ සාධක කෙරෙහි අවධානය යොමුකිරීමෙන් පසු එනම් පවතින සහ අනාගත වෙළෙඳපොල තත්ත්ව මෙන්ම තරඟකාරීත්වය ,ගුවන් සමාගමේ පවතින උග්‍ර මූල්‍ය තත්ත්වය සහ A350 ගුවන් යානා සඳහා ගෙවිය යුතු අධික කල්බදු කුලී මුදල් කෙරෙහි අවධානය යොමු කරමින් මෙම ගුවන් යානා පිරිමැසුම්දායී ලෙස භාවිත කිරීමට නොහැකි බව පැහැදැළි වී ඇත. මෙම ගිවිසුම් අත්හිටුවීම වෙනුවෙන් එක්වරක් ගෙවීම් සිදුකළ යුතු බවට එකඟ වී ඇති අතර මෙම ගුවන් යානා යොදා ගැනීම සහ මෙහෙයුම් කිරීම ඉදිරි තිරසාර ලාභදායිත්වයට හොඳ නිමිත්තක් නොවන බව ද හඳුනාගන්නා ලදී. අනාගත ගුවන් යානා උපාය මාර්ග සැලසුම් යටතේ දිගු ගුවන් ගමන් සහ මධ්‍යම ගුවන් ගමන් සඳහා පුළුල් බඳ සහිත ගුවන් යානා සහ පටු බඳ සහිත ගුවන් යානා අවම හිමිකම් පිරිවැය යටතේ යොදාගැනීමට නියමිතයි. ගුවන් ගමන් ජාලය ප්‍රතිව්‍යුහගත කිරීමේ වැඩපිළිවෙල යටතේ ගුවන් මාර්ග සඳහා සුවිශේෂී වූ තාර්කික තීරණ ගැනීමට සිදුවේ. නොවැම්බර් මාසයේ මුල් සතිය වන විට, යුරෝපා මහද්වීපය වෙත සිදුකරන ගුවන් ගමන් අත්හිටුවනු ලැබේ. යුරෝපයේ පිවිසුම් මාර්ගය ලෙස ලන්ඩන් වෙත ගුවන් ගමන් නොකඩවා සිදුකරමින් අනෙකුත් යුරෝපීය ගමනාන්ත සඳහා සංකේත හුවමාරු ගුවන් ගමන් තුළින් ගුවන් මගීන්ට සුවපහසු සේවාවක් ලබාදෙනු ඇත. මෙම තීරණය ගුවන් ගමන් ජාලය පිළිබඳ සිදුකළ පුළුල් අධ්‍යයනයක ප්‍රථිඵලය වේ. බොහෝ ගුවන් සමාගම් සඳහා ප්‍රතිව්‍යුහගත කිරීමේ මුලෝපාය පොදු සාමාන්‍ය කරුණක් වන අතර ශ්‍රීලංකන් ගුවන් සමාගම මෙමගින් අවබෝධ කරගත්තේ තිරසාර වීමට මෙම ප්‍රතිව්‍යුහගත කිරිම පමණක් ප්‍රමාණවත් නොවන බවයි. ලාභ ඉපයිය හැකි වෙළෙඳපොල වෙත ගුවන් මෙහෙයුම් සිදුකිරීම තුළින් ද පවත්නා ගමනාන්ත වෙත ගුවන් ගමන් ධාරිතාව වැඩිදියුණු කිරිම තුළින් ද මෙම ප්‍රතිලාභ අත්පත් කර ගැනීමට හැකි බව ගුවන් සමාගම හඳුනාගෙන ඇත.ගැන් ගුවන්තොටුපොළ, මාලදිවයිනේ ශ්‍රීලංකන් වෙතින් සිදුකරන පළමු වැනි නව ගමනාන්තය වනු ඇත. ශ්‍රීලංකන් ගුවන් සමාගම මෙම ගුවන්තොටුපොළ වෙත මෙහෙයුම් සිදුකරන එකම ජාත්‍යන්තර ගුවන් සේවය වේ. ගුවන් සමාගම විසින් ඉන්දියාව සහ දකුණු අග්නිදිග ආසියාවේ ගමනාන්ත ඇගැයීමට ලක් කර ඇති අතර පටු බඳසහිත ගුවන් යානා ලබාගැනීම් ලබන මූල්‍ය වසරේ හඳුන්වා දෙනු ලැබේ.ශ්‍රීලංකන් ගුවන් සේවය සමග මිහින් ලංකා ගුවන් මාර්ග ඒකාබද්ධ වීම තුළින් ආදායම් වැඩි දියුණු කිරීම සඳහා වඩාත් ඵලදායී සහ කාර්යක්ෂම කළමනාකරණයක් හදුන්වාදෙනු ඇත.මෙම ඒකාබද්ධ වීම සමග පුළුල් බඳ සහිත ගුවන් යානා මගින් සීෂෙල්ස් සහ ඩකා දක්වා ශ්‍රීලංකන් ගුවන් ගමන් ව්‍යාප්ත කරනු ලැබේ. පිරිවැය පිළිබඳ පැහැදිළි ලෙස අවධානය යොමු කිරීමකින් තොරව ආරක්ෂාව සහ නිරුපද්‍රතාව පිළිබඳ අවධානයෙන් තොරව කිසිදු ගුවන් සමාගමකට ප්‍රතිව්‍යුහගත කිරිම තුළීන් තිරසාර පැවැත්මක් ලබාගැනීමට නොහැක. නොයෙකුත් අභියෝග තිබුණ ද, ගුවන් සමාගම විසින් පාලනය කළ හැකි අයිතම වෙත අවධානය යොමු කර එහි පිරිවැය පාලනය කිරීමට කටයුතු යොදා ඇත. මෙය සිදුකර ඇත්තේ වියදම් අධික අංශ අධීක්ෂණය කිරීමෙන් පසුවයි. ගුවන් සමාගමේ කාර්ය මණ්ඩලය විසින් පිරිවැය අවම කරගැනීමේ සාධනීය යෝජනා ඉදිරිපත් කර ඇති අතර මෙම ක්‍රියාමාර්ග තුළින් එක්ව වැඩකිරීමෙන් පිරිවැය අවම කරගැනීම සඳහා සාකච්ඡා මාර්ගයෙන් වෙළෙඳ පාර්ශව සමග කටයුතු කිරිමට හැකිවනු ඇත. ගුවන් යානා කල් බදු වියදම් යනු ඉන්ධන සඳහා ගුවන් සේවයට දැරීමට සිදුවන පිරිවැයට දෙවෙනි විශාලතම පිරිවැයයි. A330-300 ගුවන් යානා කල්බදු පදනම මත පාකිස්තානු ජාත්‍යන්තර ගුවන් සමාගම (PIA) වෙත ලබාදීම මේ සඳහා ගනු ලැබූ ක්‍රියාමාර්ගයකි. ඒ අනුව ගුවන් සමාගම පාකිස්තානු ජාත්‍යන්තර ගුවන් සමාගම සමග දිගු කාලීන කල්බදු ගිවිසුමක් සඳහා A330-300 ගුවන් යානා 3ක් සඳහා එළඹෙනු ඇති බවයි. මෙම ගුවන් යානා සඳහා ගෙවිය යුතු අධික කුළී මුදල මෙමගින් ලැබෙන ආදායම් මගින් පියවනු ලබයි.ප්‍රතිව්‍යුහගත කිරීමේ වැඩපිළිවෙල මෙන්ම ගුවන් සමාගමේ කාර්ය සාධනය පිළිබඳව අදහස් දක්වමින් ශ්‍රීලංකන් ගුවන් සමාගමේ ප්‍රධාන විධායක නිලධාරි කපිතාන් සුරේන් රත්වත්ත මහතා ප්‍රකාශ කර සිටියේ “ නව කළමනාකාරීත්වය ආදායම් උත්පාදනය කිරීම සඳහා කැපවීමෙන් කටයුතු කරන අතර එමගින් මෙහෙයුම් සහ ආයතනයේ ලාභ ඉපයීම් ශක්තිමත් කිරීමට කටයුතු කරනු ඇත. ආයතනයක් වශයෙන් අපගේ සම්පත් උපරිම ලෙස උපයෝගි කරගනිමින් අප වත්කම් වැඩිදියුණු කිරීමට කටයුතු කරනු ලබයි. ගුවන් සමාගම කලාපයේ ප්‍රමුඛ ගුවන් සේවාවක් බවට පත්කිරීමේ උපාය මාර්ගික තීරණය යටතේ අප ගුවන් යානාවන් කාර්යක්ෂම ලෙස යොදා ගනිමින් A350 ගුවන් යානා වෙනුවට පටුබද සහිත ගුවන් යානා දිගු දුර ගමනාන්ත සඳහා යොදාගැනීමට අපේක්ෂා කරමු. වසර ගණනාවක් පුරාවට පාඩු ලබන මෙහෙයුම් වෙනුවට කාර්යක්ෂම ගුවන් මෙහෙයවීම් මත ස්ථාවර ඉදිරි ගමනක් යාමට නිවැරදි දැක්මක් ගුවන් සමාගම සතුව ඇති බව ද ඒ මහතා වැඩිදුරටත් ප්‍රකාශ කර සිටියේය. මේ සියල්ලටම වඩා විනිවිදභාවයෙන් යුත් අප සංස්කෘතිය සහ වගවීම ගුවන් සමාගම තුළ පැවැතීම පිළිබඳ ගුවන් සමාගම ආඩම්බර වන බවත් එමගින් ගුවන් සමාගම ආරම්භ කර මුල් දශක තුළ භුක්ති විදි පිළිගැනීම නැවත ලබාගැනීමට අපට හැකිවනු ඇති බව ද ඒ මහතා කියා සිටියේය. ශ්‍රීලංකන් ගුවන් සමාගමේ ශ්‍රීලංකන් ගුවන් සේවා පාසල කලාපයේ සිසුන් සඳහා සාර්ථක වෘත්තීය දැනුම ලබාගැනීම සඳහා කේන්ද්‍රස්ථානයක් බවට පත්ව තිබේ. අභ්‍යන්තර මැදිරි කාර්ය මණ්ඩල පුහුණුව, ඉංජිනේරු අංශය ,ගුවන් සේවා කාර්ය මණ්ඩල සහ ගුවන් තොටුපළ සේවාවල ඇති විශිෂ්ටත්වය ඇගයුම් ලක්කරමින් ශ්‍රීලංකන් ගුවන් සේවා පාසල සඳහා යුරෝපීය ගුවන් සේවා නිරුපද්‍රතා ඒජන්සියේ ( EASA) සහතිකය ලැබී තිබීම විශේෂත්වයකි. ශ්‍රීලංකන් ගුවන් සේවය සතු යුරෝපීය ගුවන් සේවා නිරුපද්‍රතා ඒජන්සියේ (EASA) සහතික ලත් MRO පහසුකම ගුවන් සේවා රැසක් සඳහා තුන්වන පාර්ශවීය සේවා සැපයීමට ගිවිසුම් සඳහා එළැඹ ඇත. මෙමගින් අනාගතයේ ගුවන් සමාගමට ආදායම් උත්පාදනය කිරීමේ මාර්ග රැසක් විවෘත වනු ඇත. ගුවන් සමාගමේ ප්‍රතිව්‍යුහගත කිරීමේ වැඩපිළිවෙල සඳහා වැඩි අවධානයක් යොමු කරන විට කළමනාකාරීත්වය විසින් ක්ෂේත්‍රය තුළ පවත්වා ගත යුතු සේවා සහ ප්‍රමිතීන් පිළිබඳව දැඩිලෙස සොයාබලා කටයුතු කරනු ලබයි. ගුවන් සමාගම මානව සම්පත් සහ සේවා ප්‍රමිතීන් පවත්වා ගැනීම සඳහා පුහුණුව තුළින් අඛණ්ඩව ආයෝජනය කිරීමට කටයුතු කර ඇත්තේ එහි නිෂ්පාදන ප්‍රමුඛ මට්ටමින් පවත්වා ගැනීමට අපේක්ෂා කරන නිසාය. ශ්‍රීලංකන් ගුවන් සමාගම, රාජ්‍ය සහ පෞද්ගලික සහයෝගිතා (PPP) ලබා ගැනීම සම්බන්ධයෙන් අදහස් දක්වමින් ශ්‍රීලංකන් ගුවන් සමාගමේ සභාපති අජිත් ඩයස් මහතා සඳහන් කළේ කළ අනාගත හවුල්කරුවන් සමග සාකච්ඡා කිරීම සහ ඔවුන්ගේ යෝජනා පිළිබඳව අවධානය යොමු කිරීම මේ වන විටත් රජය කටයුතු කර ඇති බවයි. එසේම ජාතික ඉතිරි කිරීමේ බැංකුව මෙම ගනුදෙනුව කළමනාකරනය කරන බවද හෙතෙම පැවසීය. එසේම අපගේ ප්‍රධාන අරමුණ වන්නේ තිරසාර රාමුවක් යටතේ ගුවන් සේවය නැවත ප්‍රතිව්‍යුහගත කරමින් කොටස් හිමියන් ඒ සඳහා සම්බන්ධ කර ගැනීම බවද ඒ මහතා වැඩිදුරටත් පැවසීය. ආයතනික සන්නිවේදන අංශයශ්‍රීලංකන් ගුවන් සමාගම", "URL": "https://sinhala.adaderana.lk/news.php?nid=64736", "Category": null, "Parent URL": null}