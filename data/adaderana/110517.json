{"Source": "Adaderana", "Timestamp": "May 23, 2019 12:06 pm", "Headline": "රාමදාන් උපවාසයට එක්වු විදේශිකයින් ", "News Content": "එමීර් රාජ්‍යයේ සංස්කෘතිය සහ රාමදාන් උපවාස සමය පිළිබඳව සම්පූර්ණ අත්දැකීමක් ලබාගැනීමට විදෙස් ජාතිකයන් පිරිසකට අවස්ථාව හිමිවී තිබේ. ඒ එක්සත් අරාබි එමීර් රාජ්‍යයේ ඩුබායි හිදීයි. ඉස්ලාම් දේවස්ථාන සහ ඉස්ලාම් ආගම පිළිබඳව බොහෝ දෙනෙකුට පවතින කුතුහලයට පිළිතුරු ලබාදෙමින් එම ආගම සහ සංස්කෘතිය පිළිබඳව ඩුබායි හි වෙසෙන විදේශිකයන් දැනුවත් කිරීමේ අපූරු අංගයක් පසුගියදා ආරම්භ කළේය. ඒ සංස්කෘතික අවබෝධය සඳහා වන ෂෙයික් මොහොමඩ් මධ්‍යස්ථානයේදීයි. ඉස්ලාම් බැතිමතුන් දේවස්ථානවලදී සිදුකරන ආකාරයටම ආගමික වතාවත්වල නියැලීමට මෙහිදී විදේශිකයන්ට අවස්ථාව උදාකර දී තිබේ. එමෙන්ම එමීර් සංස්කෘතිය සහ ආගම සම්බන්ධයෙන් පවතින ගැටළු විමසා පිළිතුරු ලබාගැනීමටත් එහිදී ඉඩකඩ සලසා තිබීම විශේෂත්වයක්. විදේශිකයන්ගේ ගැටළුවලට පිළිතුරු ලබාදීම සඳහා එමිරේටයේ ස්වෙච්ඡා සේවකයන් පිරිසක් එක්ව සිටියේය. මෙම අවස්ථාව සදහා එක්ව සිටි විදේශිකයන් පිරිසක් පිළිබඳව විදෙස් මාධ්‍ය තොරතුරු වාර්තා කර තිබේ. ඔවුන් ඉස්ලාම් දහම හා සංස්කෘතිය පිළිබඳව දැනුම වර්ධනය කර ගැනීම සඳහා එක්ව සිටියේ මෙලෙසයි. ඉස්ලාම්වරුන්ගේ ශුද්ධ වූ මාසය ලෙස සැලෙකන රාමදාන් මාසයේ සිදු කරන රාමදාන් උපවාසය පිළිබඳවත් එහිදී විදේශිකයන් දැනුවත් කර ඇති බව සඳහන් වෙයි. ඉස්ලාම් බැතිමතුන් මෙන් රාමදාන් උපවාසයේ නිරතවූ මෙම පිරිස අනතුරුව බිරියානි,මෂ්බූස් බත් සහිත ඉෆ්තාර් භෝජන සංග්‍රහයකටත් එක්විය.", "URL": "https://sinhala.adaderana.lk/news.php?nid=110517", "Category": null, "Parent URL": null}