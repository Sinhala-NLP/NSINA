{"Source": "Adaderana", "Timestamp": "November 30, 2012 11:32 am", "Headline": "සමාජ විෂමතාවයන් ත්‍රස්තවාදය ව්‍යාප්තවීමට හේතුවක් ", "News Content": "සමාජ විෂමතාවයන් ත්‍රස්තවාදය ව්‍යාප්තවීමට හේතුවක් යැයි හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මිය පවසයි. දුප්පත්කම, සමාජ ප්‍රජාතන්ත්‍රවාදය තුළදී සිදුවන අසාධාරණය වැනි හේතූන් නිසා සුළු ජන කොටස් අතර ත්‍රස්තවාදය වර්ධනය වීමට ඉඩ සැලසෙන බව ඇය පෙන්වාදෙයි. නයිජීරියාවේ ජාත්‍යන්තර කටයුතු පිළිබඳ ආයතනය විසින් සංවිධානය කර තිබු සමුළුවකට සහභාගිවෙමින් ඇය මේ බව ඊයේ (29) පවසා තිබේ. එම සමුළුව සඳහා චන්ද්‍රිකා බණ්ඩාරනායක කුමාරතුංග මහත්මිය ඇතුළු ලොව රටවල් රැසකම දේශපාලන නායකයින් සහභාගී වි ඇතැයි ද විදෙස් මාධ්‍ය වාර්තා කරයි. \"බොකො හරාම්\" නැමැති ත්‍රස්තවාදී සංවිධානය අප්‍රිකාව තුළ ක්‍රියාත්මක වෙමින් පුද්ගල ඝාතන රැසක් සිදුකිරීමට හේතුව ද මෙවැනි සාධක බව ඇය සඳහන් කරයි. කෙසේ හෝ මුස්ලිම්, ක්‍රිස්තියානි ඇතුළු සුළු ‍ජාතික කොටස් 250ක් පමණ වෙසෙන නයිජීරියාවේ ජනතාව ඔවුන් මෙපමණ කලක් එසේ දිවිගෙවීම ගැන සතුටුවිය යුතු බවද ඇය පෙන්වාදෙයි.", "URL": "https://sinhala.adaderana.lk/news.php?nid=29603", "Category": null, "Parent URL": null}