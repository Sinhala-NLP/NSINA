{"Source": "Adaderana", "Timestamp": "August 19, 2012 07:08 pm", "Headline": "මළ සිරුරු තුන ගැන 16 දෙනෙකුගෙන් අසයි", "News Content": "වැල්ලවත්ත රාමක්‍රිෂ්ණා ප්‍රදේශයේ නිවසක තිබී සොයාගත් මළ සිරුරු තුන සම්බන්ධයෙන් පුද්ගලයින් 16 දෙනෙකුගෙන් පමණ ප්‍රකාශ සටහන් කරගෙන තිබේ. කොළඹ අපරාධ කොට්ඨාසය සහ වැල්ලවත්ත පොලිසිය එක්ව මේ සම්බන්ධයෙන් පරීක්ෂණ පවත්වන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. එකම පවුලේ මව, පියා සහ දියණියගේ සිරුරු ඊයේ (18) පස්වරුවේ මෙලෙස සොයාගත් අතර ඔවුන් නුවරඑළිය, කොටගල ප්‍රදේශයේ පදිංචිකරුවන් බව හඳුනා ගන්නා ලදී. අදාළ පුද්ගලයින්ගේ පශ්චා‍ත් මරණ පරීක්ෂණ අද සිදුකිරීමට නියමිතව තිබුණ ද එය හෙට දිනයේ සිදු කිරීම‍ට තීරණය කර ඇති බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=26717", "Category": null, "Parent URL": null}