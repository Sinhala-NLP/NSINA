{"Source": "Adaderana", "Timestamp": "September 9, 2014 02:20 pm", "Headline": "හෙට සිට මදුරු මර්දන සතියක්", "News Content": "හෙට සිට ජාතික මදුරු මර්දන සතියක් ප්‍රකාශයට පත් කර තිබේ. මදුරු ව්‍යාප්තිය සහ ඊශාන දිග මෝසම් වැසි හේතුවෙන් ඇති විය හැකි තත්ත්වයන් සැලකිල්ලට ගනිමින් සෞඛ්‍ය අමාත්‍යංශය විසින් ජාතික මදුරු මර්දන සතියක් ප්‍රකාශයට පත් කිරීමට පියවර ගෙන ඇති බව සඳහන්ය. පසුගිය මස 29 සහ 30 යන දෙදින තුළ ත්‍රිවිධ හමුදාව සහ පොලිසිය, සෞඛ්‍ය අමාත්‍යංශයේ ඩෙංගු මර්දන ඒකකය ඒකාබද්ධව දිවයින පුරා ඩෙංගු මර්දන ව්‍යාපාරයක් දියත් ක‍ෙළ්ය. එහිදී විශේෂයෙන් පාසල් සහ රාජ්‍ය ආයතන පරික්ෂාවට ලක් කෙරුණු අතර මදුරුවන් බෝවන, මදුරු කීටයින් සහිත ස්ථාන රැසක් හමුවී ඇති බව සඳහන්ය. මෙම තත්ත්වය සැලකිල්ලට ගනිමින් හෙට සිට 16 වන දින දක්වා ඩෙංගු මර්දන සතියක් ප්‍රකාශයට පත්කිරීමට පියවර ගෙන ඇති බව ජනමාධ්‍ය හා ප්‍රවෘත්ති අමාත්‍යංශය සදහන් කළේය. ඒ අනුව හෙට දිනය අධ්‍යාපනික ආයතන පරීක්ෂාවටත්,11 වැනිදා රාජ්‍ය හා පෞද්ගලික ආයතන පරික්ෂාවටත්, 12 වැනිදා පොදු ස්ථාන හා නාගරික කාණු පද්ධති පරීක්ෂාවටත් වෙන් කර ඇත. 13 වැනිදා සියලූම නිවාස, කාර්මික ස්ථාන හා කර්මාන්ත ශාලා පරීක්ෂා කිරීමට නියමිත අතර 14 වැනිදා ආගමික ස්ථාන පරීක්ෂා කිරීමට නියමිත බව ජනමාධ්‍ය හා ප්‍රවෘත්ති අමාත්‍යංශය සඳහන් කළේය. 15 වැනිදා ඉදිකිරිම් අත්හැර දැමු ඉඩම් පරික්ෂා කිරීමට නියමිත අතර පොදු ස්ථාන පරීක්ෂාව 16 වන දින සිදු කිරීමට නියමිතය.", "URL": "https://sinhala.adaderana.lk/news.php?nid=45942", "Category": null, "Parent URL": null}