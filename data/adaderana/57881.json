{"Source": "Adaderana", "Timestamp": "March 4, 2016 09:05 pm", "Headline": "ධර්මානූකූලව අහිංසකව මේ ක‍්‍රියාදාමයට අපිත් එක්ක එකතු වෙන්න", "News Content": "බලහත්කාරයෙන් රජයේ ඉඩම් අල්ලාගෙන පාතාල ලෝකයේ බලය හා දේශපාලන ලෝකයේ බලය පාවිච්චි කර ඉඩම් අල්ලාගන්නා අයට නිවාස දීමේදී අපි කිසිදු ප‍්‍රමුඛත්වයක් නොදෙන බව මහනගර හා බස්නාහිර සංවර්ධන අමාත්‍ය පාඨලි චම්පික රණවක මහතා පවසයි.රජයේ සේවකයින් වෙනුවෙන්ම ඉදිවන බොරැල්ල නව නිවාස සංකීර්ණයේ ඉදිකිරීම් අමාත්‍ය පාඨලි චම්පික රණවක මහතාගේ ප‍්‍රධානත්වයෙන් අද (04) දින ආරම්භ කෙරුණු අතර එහිදී පැවැති උත්සවය අමතා අමාත්‍යවරයා මේ බව කියා සිටියේය.නිවාස 608කින් සමන්විත සුවිසල් නිවාස සංකීර්ණයේ ඉදිකිරීම් කටයුතු ආරම්භ කිරීමේ මෙම අවස්ථාවට මහානගර සහ බස්නාහිර සංවර්ධන නියෝජ්‍ය අමාත්‍ය ලසන්ත අලගියවන්න, බස්නාහිර පළාත් සභා මන්ත‍්‍රී, බොරැල්ල එ.ජා.ප ප‍්‍රධාන සංවිධායක ජයන්ත සිල්වා, මහානගර සහ බස්නාහිර සංවර්ධන අමාත්‍යාංශයේ ලේකම් ඉංජිනේරු නිහාල් රූපසිංහ යන මහත්වරුන් ද, රාජ්‍ය සේවකයින් ඇතුළු වෘත්තීයවේදීන් රැසක් සහභාගී වූහ.එහිදී පාඨලී චම්පික රණවක අමාත්‍යවරයා වැඩිදුරටත් මෙසේද පැවසීය.“අපේ බස්නාහිර මහා නගර අධිකාරිය තවම නීත්‍යානූකූලව පිහිටුවලා නැහැ. අපි බලාපොරොත්තුවෙනවා මේ වසර මැද භාගයේදී පිහිටුවන්න. හැබැයි ඒක නීත්‍යානූකූලව පිහිටුවලා නැහැ කියලා අදාළ වැඩ නතර කරලා නැහැ. අපි මේ මාර්තු මාසයේ ආරම්භ කළා බස්නාහිර පළාතේ උපනගර 23 ක සංවර්ධන කටයුතු ඒවා අපි ක‍්‍රම ක‍්‍රමයෙන් මේ වසර තුළ අවසන් කරන්න බලාපොරොත්තු වෙනවා. ඒ වගේම විශේෂයෙන්ම මේ බොරැල්ල ගැන කියනවා නම් බොරැල්ලේ සුවිශේෂී වෙනසක් ඉදිරි වසර 04 ඇතුළත දී ඇති කරන්න අපි බලාපොරොත්තු වෙනවා. බොරැල්ලේ අද තියන මංසන්දිය අසල තිබෙන ප‍්‍රදේශය සම්පූර්ණයෙන්ම වෙනස් තත්ත්වයකට පරිවර්තනය කරන්න ඉදිරි කාලයේදී අපි කටයුතු කරනවා. ඒ වගේම මේ ප‍්‍රදේශය හරහා ගුවනින් ගමන් කරන මහා මාරගයක් ඉදිවෙන්න නියමිතයි. ඒකට පසුගියදා කැබිනට් අනුමැතිය ලැබුණා. ඒ අනුව දැනට පෑලියගොඩ නව කැලණි පාලම දෙමටගොඩ හරහා මේ ප‍්‍රදේශ මැදින් රාජගිරිය දක්වා ඒ පාර ගමන් කරනවා ඇති. රාජගිරියෙන් ඔබ්බටත් ඒ මාවත අපි ඉදිකරන්න අපි බලාපොරොත්තුවෙනවා. කඩුවෙල අධිවේගී මාර්ගයටත් කඩුවෙලින් කොලොන්නාව හරහා කැලණි විහාරයටත් සම්බන්ධ කරන්න අපි බලාපොරොත්තු වෙනවා. ඒ මාර්ගය පැමිණියාට පස්සේ ඒ ප‍්‍රදේශයේ විශාල දියුණුවක් ඇතිවෙනවා. ඒ වගේම දුම්රිය මාර්ග අපි බලාපොරොත්තු වෙනවා ඉදිරි අවුරුදු 04 ඇතුළේ ද්විත්ව විදුලි දුම්රිය මාර්ගයක් බවට කොට්ටාව දක්වා පරිවර්ථනය කරන්න. මේ ප‍්‍රදේශයට ලොකු දියුණුවක් ලැබෙනවා. ඒ වගේම අපි මේ කොළඹ නගරයේ පැල්පත්වාසී දුගී ජනතාව සඳහා වැඩපිලිවෙලක් ආරම්භ කරලා තිබුණා. අපි දැන් ඒක විධිමත්ව ඒක ඉදිරියට ගෙන යනවා. ඒ සියළු දෙනාටම ලැබෙනවා. හැබැයි මම එකක් කියන්න ඕනේ පාරවල්වලට බැහැලා, පාරවල් අවහිර කරලා, ඒවගේම බලහත්කාරයෙන් රජයේ ඉඩම් අල්ලාගෙන පැරණි ආකාරයට පාතාල ලෝකයේ බලය පාවිච්චි කරලා දේශපාලන ලෝකයේ බලය පාවිච්චි කරලා ඉඩම් අල්ල ගන්න අයට අපි නිවාස දීමේදී කිසිම ප‍්‍රමුඛත්වයක් දක්වන්නේ නැහැ. ධර්මානූකූලව අහිංසකව මේ ක‍්‍රියාදාමයට අපිත් එක්ක එකතුවෙන අයටත්, තමන්ගේ ජීවිතත් දරු පවුල්වල ජීවිතත් වෙනස් කර ගන්න කැමති අයට විතරයි අතහිත දෙන්නේ. එනිසා ඒක බොහොම පැහැදිලිව කියන්න ඕනේ. සමහරු මාධ්‍ය ඉදිරියේ බොහොම වීර චරිත රඟපෑවා. ඒකට කමක් නැහැ. ඒක ඒගොල්ලන්ගේ අයිතිය. නමුත් අපටත් තියෙනවා වගකීමක් මේ වසරේ ජනවාරි 1 වෙනිදා ඉඳන් රජයේ ඉඩම් අල්ලගත්ත කිසිම කෙනෙකුට ඒ නිවාස සැපයීමේදී ප‍්‍රමුඛත්වයක් දෙන්නේ නැහැ. ඒ දුගී ජනතාවගේ ප‍්‍රශ්නය අපි විසඳනවා. සෑම නිවසකටම අපි නිවසක් දෙනවා. නගරයෙන් පිටතට යන්න කැමති අයට පිටතට යෑමේ අවස්ථාවක් දෙනවා. අපි නගරය මේ තියෙන පැල්පත්වාසීන්ගේ දුක්ඛිත ඉරණම දෛවය වෙනස් කරන්න කටයුතු කරනවා. අපේ මහානායක හාමුදුරුවෝ මේ ප‍්‍රදේශයට වැඩම කරලා දශක 06 ක් වෙනවා. උන් වහන්සේ ඇතිවීම වර්ධනය හොඳින් දන්නවා. එදා ඔලිවර් ගුණතිලක මැතිතුමාගේ කාලයේ 1949 ඇතිවෙච්චි ඒ ඇබකොම්බි සැලැස්ම යටතේ මේ වනාතමුල්ල ඇතිවෙනවා දැකපු කෙනෙක් අපේ මහානායක හාමුදුරුවෝ. එතකොට උන් වහන්සේලා ඒකාලයෙත් ආධ්‍යාත්මික බලය මෙතන ලබාදීලා, මේ පාසල හදලා, මේ ගම ගොඩනගන්න අවුරුදු 60 ක් උන් වහන්සේගේ ජීවිතය කැපකළා. එනිසා අපි උන් වහන්සේ මෙම අවස්ථාවට සහභාගීවීම, අද මේ අලූත් තත්ත්වයක් මෙම ප‍්‍රදේශයට ලැබෙන අවස්ථාවේ අපි ඉතාම බලගතු ආශීර්වාදයක් හැටියට සලකනවා. මොකද මේ වනාතමුල්ලේ නම සීවලීපුර කලාට, ඇඩ‍්‍රස් එක අහපුවාම තවමත් පාසලකට වැද්ද ගන්නේ නැහැ. කාර්යාලයකට වැද්ද ගන්නේ නැහැ. වෙනත් තැනකට වැද්ද ගන්නේ නැහැ. එනිසා ලිපිනය ශක්තිමත් වෙනවා මෙතනට හොඳ උගත් වෘත්තීයවේදී රජයේ සේවකයෝ ඇතුළු පවුල් 608 ක ආවාම මෙතන ලිපිනය තව හොඳට ශක්තිමත් වෙනවා. ඒ වගේම අපි ඉදිරි කාලයේදී දැනට මේ බන්ධනාගාරය තිබෙන ස්ථානය අපි එතනින් ඉවත් කරනවා. එතකොට ඒ ඉඩම ඇතුළු දුම්රිය දෙපාර්තමේන්තුවේ ඉඩම් ඇතුළු ඒ ප‍්‍රදේශය ඉතාම හොඳ මධ්‍යම පාන්තික නිවාස පුරයක් බවට පත්වෙනවා. කොළඹ 07 නියම තත්ත්වය අපි බොරැල්ලට ඉදිරි කාලයේ ගෙන එන බව ප‍්‍රකාශ කරනවා. එනිසා මෙහි සිටින සියළු දෙනාගෙන්ම අපි ඉල්ලා සිටින්නේ ඉදිරිකාලයේදී අපිත් එක්ක අත්වැල් බැඳගෙන මේ වසර 04 ඉලක්කය සපුරා ගන්න අපි ඔක්කොම එකට කටයුතු කරමු කියලායි. අපි බලන්න ඕනේ මේ ව්‍යාපෘති තුළින් මොකක්ද රටට අත්වෙච්ච ප‍්‍රතිලාභය කියලා. අන්තිම අවුරුදු 10 ගත්තොත් මේ රටේ සෑම පුද්ගලයෙක්ම රුපියල් දෙලක්‍ෂ හතලිස් හතර දාහක් ණය වෙලා තියෙනවා. ඒ රුපියල් දෙලක්‍ෂ හතලිස් හතරදාහ ගෙවන්න අපිට පුළුවන්ද මේ ඇති කරපු සංවර්ධනයෙන්, හදපු පාරවල් වලින්, හදපු ගොඩනැගිලි වලින්, විනෝදාස්වාදය උපදවන ආයතනවලින් පුළුවන්ද අපිට දෙලක්‍ෂ හතලිස් හතර දාහ ගෙවන්න. ඒ දෙලක්‍ෂ හතලිස් හතර දාහ ගෙවන්න බැරි තත්ත්වයක් ඇතිවෙලා තියෙනවා. ඒ වගේම රජයේ නොයෙක් ආයතනවල ණය බර නිසා රජයට අද විශාල බරක් ඇතිවෙලා තියෙනවා. මම එදත් කිව්වා. විශේෂයෙන්ම ශ‍්‍රී ලංකන් ගුවන් සේවය ඇතුළු රාජ්‍ය ආයතනවල සඟවපු ණය බර විතරක් එක පුද්ගලයෙකුට රුපියල් හැත්තෑ දහසක් පමණ වෙනවා. සඟවපු ණය බර. ඉතින් මේ නිසා අද රට විශාල ණය බර පිළිබඳ ප‍්‍රශ්නයක්, ණය ගෙවීම පිළිබඳ ප‍්‍රශ්නයකට මුල්වෙලා තිබෙන බව පැහැදිලියි. විශේෂයෙන්ම හම්බන්තොට දිස්ත‍්‍රික්කයට පමණක් කළ වියදම නිසා, අපේ නායක හාමුදුරුවොත් හම්බන්තොට, මේ හුඟක් දෙනෙක් හම්බන්තොට, මේ හම්බන්තොට ජනතාවට කරන දෙයක් නෙමෙයි ඒ කරපු වියදම නිසා අසීමාන්තික වියදම නිසා රුපියල් තිස්පන්දහසක් සෑම පුද්ගලයෙක්ම ණය වෙලා තියෙනවා. මේ බොරැල්ල අයටත්. ලැබිච්ච ආර්ථික ප‍්‍රතිලාභයක් නැහැ. තඹ සතේක ආදායමක් නැහැ. මෙන්න මේ නිසා අද විශාල ආර්ථික ප‍්‍රශ්නවල මුහුණ දෙන්න සිදුවෙලා තියෙනවා. හැබැයි මේවායේ වැය බර ගෙවද්දි සාමාන්‍ය ජනතාවට පටවන එක තමයි අපේ රටේ සාමාන්‍ය පුරුද්ද. සාමාන්‍ය ජනතාවට, සාමාන්‍ය ජනතාවගේ ආහාර වලින් අයකරගෙන දෙන එක තමයි පුරුද්ද. අපි ඒ වෙනුවට ඇති හැකි අයගෙන් ගන්න බලන්න ඕනේ. කලාපයේ අඩුම ආදායම් බදු තියෙන්නේ, අඩුම වාණිජ ලාභ බදු තියෙන්නේ අපේ ලංකාවේ. එනිසා අපේ රටේ ප‍්‍රයෝජනයක් ඇතිවෙලා නැහැ ඒ බදු අඩු කරා කියලා. එනිසා ඇති හැකි අයගෙන් බදු අය කර ගන්න ඕනේ. දැන් අපි හදලා තියෙනවා ලස්සන ජොගින් ට‍්‍රැක්. නගරික සංවර්ධන අධිකාරියට මාසෙකට ලක්‍ෂ එකසිය හැත්තෑවක් යනවා මේවා නඩත්තු කරන්න. කවුද ගෙවන්නේ. ඒවායේ ඇවිදන අයද නැහැ. දුප්පත් ජනතාව 82% ක් ගෙවන්නේ. බොරැල්ලේ සාමාන්‍ය මිනිස්සු කවුරුත් ඒවායේ ඇවිදින්න යන්නේ නැහැ. ඔබ තමයි ගෙවන්නේ. ඉතින් මේක කොච්චර සාධාරණද? කියන ප‍්‍රශ්නය ඇවිල්ල තියෙනවා. එනිසා බදු ගෙවන්න ඕනේ මේ සංවර්ධනයේ ප‍්‍රතිලාභ ලැබිච්ච අය. සංවර්ධනයෙන් යම්කිසිදෙයක් ලැබුණු අය ඕනේ බදු ගෙවන්න. හම්බවෙච්ච අයයි නැති අයයි ඔක්කොටම බදු ගෙවන්න බැහැ. එනිසා මේ ඉදිරි ණය බර පිළිබඳ මහා ප‍්‍රශ්නය ජය ගැනීමේදී, ඒක දැන් කරන්න දෙයක් නැහැ. ඒක ඇතිවෙච්ච දෙයක්. ඇති හැකි අය ඒ බර දරාගන්න වැඩපිළිවෙලක් රටට අද අවශ්‍ය බව අවධාරණය කරන්න ඕනේ. එහෙමනම් මේ බොරැල්ල වැදගත් ලිපිනයක් ටික කාලයකට ඉස්සෙල්ලා, ඒක ටික ටික බොඳවෙලා ගියා. එනිසා නැවත වතාවක් ඒ නගරවලට ශක්තිමත් තත්ත්වයක්, මහජනයා එන තැනක් බවට, ආදරය කරන තැනක් බවට, ව්‍යාපාර කරන තැනක් බවට, උදේ ඇවිල්ල හවස යන තැනක් නෙමෙයි ජීවත්වෙන තැනක් බවට අපේ අගනගරය නැවත පත් කර ගත යුතුයි. අන්න ඒ සඳහා මෙවැනි මධ්‍යම පාන්තික රජයේ නිවාස, ඒ වගේම වෘත්තීයවේදීන් සඳහා නිවාස යෝජනා ක‍්‍රම ගණනාවක් නාගරික සංවර්ධන අධිකාරියෙන් ඉදිරියේදී කි‍්‍රයාත්මක කරනවා. විශේෂයෙන්ම කොළඹ නගරය තුළත්, කොළඹ නගරයෙන් පිටත රත්මලාන, ඒවගේම මහරගම, බණ්ඩාරගම, හෝමාගම, රාගම, කැලණිය මේ හැම ප‍්‍රදේශයකම අපි මධ්‍යම පාන්තික නිවාස මේ වසර තුළ ආරම්භ කරනවා. එමගින් මේ මධ්‍යම පන්තියේ ශක්තියත් වැඩිදියුණු කරන්න අපි බලාපොරොත්තු වෙනවා. මේ රටේ හැම කෙනාම දුප්පතුන් ගැන කතා කළා. දුගී කම ගැන කතා කළා. දුගී කම නැති උනේ නැහැ. හැබැයි අද දුගීකම සෑහෙන්න සීමාවෙලා තියෙනවා. මේ රජය දුගී ජනතාව බලා ගන්නා අතරේ මධ්‍යම පාන්තික ජනතාව ඉදිරියට ගෙන ඒමේ ශක්තිමත් වැඩපිළිවෙලකුත් මේ නාගරික සංවර්ධනය ඔස්සේ සිදු කරන්න බලාපොරොත්තු වෙනවා. විශේෂයෙන්ම අපේ නාගරික සංවර්ධන අධිකාරියත්, නිවාස සංවර්ධන අමාත්‍යාංශයේ නිවාස සංවර්ධන අධිකාරියත් ඇතුළු සියළු ආයතන එකට එකතු වෙලා හැමට සෙවණ ලබාදෙන්න මේ වැඩසටහන දියත් කරල තිබෙන බව ප‍්‍රකාශ කරමින් අපි මොන බාධක පැමිණියත් මොන ආකාරයේ ප‍්‍රති විරෝධතා පැමිණියත් මේ සද්කාර්යය ඉදිරියට ගෙන යනවා. විශේෂයෙන්ම ජනතාවත් එක්ක සම්බන්ධයෙන් ජනතාවත් එක්ක කතා බහ කරමින් අපි මේක ඉදිරියට ගෙන යනවා.” මහල් 21ක, නිවාස ඒකක 608කින් සමන්විත මෙම මහල් නිවාස සංකීර්ණයේ වර්ග දෙකකින් නිවාස ඉදිකෙරේ. එනම් වර්ග අඩි 675කින් යුත් නිවාසයන්හි නිදන කාමර දෙකක්, විසිත්ත කාමරයක්, මුළුතැන් ගෙයක්, ටයිල් ඇතිරූ ගෙබිම හා නාන කාමර පද්ධතියක් ඇතුළත් වේ. එසේම වර්ග අඩි 850කින් යුත් නිවාසයන් හි නිදන කාමර තුනක්, විසිත්ත කාමරයක්, මුළුතැන් ගෙයක්, ටයිල් ඇතිරූ ගෙබිම හා නාන කාමර පද්ධතියකින් සමන්විත වන අතර, ජාත්‍යන්තර ප‍්‍රමිතියට අනුව, ලොව නවීන නගර අලංකරණය ද සමගින් විධිමත් ලෙස යටිතල පහසුකම් සංවර්ධනය වේ. නිවාස සංකීර්ණය ඉදිකිරීමට සමගාමීව හරිත උද්‍යාන සහිත ළමා උද්‍යාන, ක‍්‍රීඩාංගණ, පිහිනුම් තටාක, ඇතුළු සුඛෝපභෝගී පරිසරයකට අවශ්‍ය සියළු පහසුකම් ද මෙම ව්‍යාපෘතියට ඇතුළත් වේ. අක්කර 2 රූඞ් 3ක නාගරික සංවර්ධන අධිකාරිය සතු භූමි භාගයක ඉදිවන මෙම නිවාස සංකීර්ණය ස`දහා රුපියල් කෝටි 500ක මුදලක් ඇස්තමේන්තු ගත කර ඇත. වසර 3ක් ඇතුළත මෙම නිවාස ව්‍යාපෘතියේ වැඩකටයුතු අවසන් කිරීමට නියමිතය.", "URL": "https://sinhala.adaderana.lk/news.php?nid=57881", "Category": null, "Parent URL": null}