{"Source": "Adaderana", "Timestamp": "May 10, 2013 02:56 pm", "Headline": "අසාද් සාලි නිදහස් - ජාතික රෝහලෙන් පෞද්ගලික රෝහලකට ගෙන යයි", "News Content": "සතියකට වැඩි කාලයක් රහස් පොලිස් අත්අඩංගුවේ සිටි කොළඹ නගර සභාවේ හිටපු නාගරික මන්ත්‍රී අසාද් සාලි මහතා නිදහස් කර ඇති බව ඔහුගේ පවුලේ ඥාතීන් පවසයි. අසනීප තත්ත්වයේ පසු වූ ඒ මහතා කොළඹ ජාතික රෝහලේ සිට මේවන විට පෞද්ගලික රෝහලකට ඇතුළත් කෙරුණු බවද ඥාතීන් කියයි. ප්‍රශ්න කිරීම සඳහා අසාද් සාලි මහතා ඉකුත් 02 වැනිදා රහස් පොලීසිය විසින් අත්අඩංගුවට ගන්නා ලදී. කෙසේ වුවද ඔහු රහස් පොලිස් අත්අඩංගුවේ සිටියදී ආහාර ගැනීම ප්‍රතික්ෂේප කිරීම නිසා අවස්ථා කිහිපයකදී කොළඹ ජාතික රෝහලට ඇතුළත් කෙරිණ. ඉන්දියාවේදී ඔහු විසින් සිදුකළැයි කියන ආණ්ඩු විරෝධී ප්‍රකාශයක් නිසා ප්‍රශ්න කිරීම සඳහා අසාද් සාලි අත්අඩංගුවට ගත් බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා මාධ්‍ය හමුවක් පවත්වමින් ඉකුත්දා පැවසීය. කෙසේ වුවද අසනීප තත්ත්වයේ පසුවන සිය පියාගේ ජීවිතය බේරාදෙන ලෙසට සාලිගේ දුව වන අමීනා සාලි ජනාධිපතිවරයා වෙත ලිපියක් ද යවමින් ඉල්ලා සිටියාය.", "URL": "https://sinhala.adaderana.lk/news.php?nid=33973", "Category": null, "Parent URL": null}