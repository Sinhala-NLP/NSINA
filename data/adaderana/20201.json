{"Source": "Adaderana", "Timestamp": "November 23, 2011 01:11 pm", "Headline": "රුපියල බාල්දු කළේ නෑ-ගැලපුවා පමණයි..!", "News Content": "මෙවර අයවැයෙන් රුපියල බාල්දු කිරීමක් නොකළ බවත්,විදේශ මුදලට සාපේක්ෂව දේශීය මුදල් ඒකකය ගැලපීමක් පමණක් කළ බවත් අධ්‍යාපන අමාත්‍ය බන්දුල ගුණවර්ධන මහතා පවසයි. කවුරුන් මොනවා කියා සිටියද මෙවර අයවැය පිළිබඳ අපක්ෂපාතී අදහසක් දැනගැනීමට වරලත් ගණකාධිකාරීවරුන් ලඟට යා යුතු බවත්,ඔවුන් ඉතා නිවරදි ලෙස මෙවර අය වැය ඉතා ප්‍රශස්ත මට්ටමක පවතින බව පැහැදිලි කරන බවත් අමාත්‍යවරයා සඳහන් කරයි. අද රජයේ ප්‍රවෘත්ති දෙපාර්තමේන්තුවේ පැවති සන්ධාන රජයේ මාධ්‍ය හමුවට එක්වෙමින් ගුණවර්ධන අමාත්‍යවරයා මේ බව කියා සිටියේය. මෙම මාධ්‍ය හමුවට ජාත්‍යන්තර මූල්‍ය සහයෝගිතා අමාත්‍ය,ආචාර්ය සරත් අමුණුගම,ශ්‍රී.ලං.නිප මහ ලේකම් සෞඛඨ අමාත්‍ය මෛත්‍රීපාල සිරිසේන යන මහත්වරුන්ද එක්ව සිටියහ. එහිදී සරත් අමුණුගම අමාත්‍යවරයා කියා සිටියේ මෙම අය වැය ජාත්‍යන්තර මූල්‍ය අරමුදලේ බලපෑම මත සකස් කළ අය වැයක් බවට එල්ලවන චෝදනා ප්‍රතික්ෂේප කරන බවයි. මෙවර අයවැය අපගේ රටේ අවශ්‍යතාවන්ට ගැලපෙන පරිදි අප විසින්ම නිර්මාණය කරන ලද්දක් බවත්,ජාත්‍යන්තර මූල්‍ය අරමුදල ඒ සඳහා කිසිදු බලපෑමක් එල්ල ‍නොකළ බවත් ඔහු පෙන්වා දුන්නේය.", "URL": "https://sinhala.adaderana.lk/news.php?nid=20201", "Category": null, "Parent URL": null}