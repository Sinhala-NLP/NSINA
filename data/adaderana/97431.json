{"Source": "Adaderana", "Timestamp": "October 9, 2018 05:49 pm", "Headline": "අහසට නැග්ග අයගේ තැන් මාරු වෙයි", "News Content": "මාරවිල මුලික රෝහලේ කණිෂ්ඨ කාර්ය මණ්ඩලයේ විසිදෙනෙකුට එකවර ස්ථාන මාරු ලබා දී ඇති බව ජනරජ සෞඛ්‍ය සේවක සංගමයේ පුත්තලම දිස්ත්‍රික් සංවිධායක උපාලි සඳසිරි මහතා පැවසිය. මේ ස්ථාන මාරු ලබා දී ඇත්තේ සේවකයන්ගෙන් පළිගැනීම සඳහා යැයි ප්‍රකාශ කල ජනරජ සෞඛ්‍ය සේවක සංගමය වහා මේ ස්ථාන මාරු ක්‍රියාත්මක වීම අවලංගු කරන ලෙස බලධාරීනට දැනුම් දී තිබේ. මාරවිල මුලික රෝහලේ පරිපාලනයට විරෝධය පළකරමින් මාරවිල මුලික රෝහලේ කණිෂ්ඨ කාර්ය මණ්ඩලය පසුගිය 04 වැනි දින වැඩ වර්ජනයක නිරතව රෝහල් භුමියේ ජල ටැංකිය මතට නැග උපවාසයක්ද සිදු කළේය. මාරවිල රෝහලට අලුතින් එක්වූ සුළු සේවකයන් දෙදෙනෙකු මෟත ශරීරාගාරයේ සේවයට යෙදවීම සමඟ ඇතිවූ ආරවුලක් මේ වර්ජනයට හා උපවාසයට මුල් විය. මේ සමඟ සියලු සුළු සේවකයන් මෟත ශරීරාගාරයේ සේවය සඳහා යොදවා මෟත ශරීර කැපීම සඳහා යෙදවීම , වාර්ෂික ස්ථාන මාරු ක්‍රියාත්මක නොකිරීම, සේවකයනට තර්ජන ගර්ජන කිරීම, සේවකයනට විරුද්ධව පොලිසි යාම ,ඇතුළු ගැටළු කීපයක් මේ වර්ජනයට හා උපවාසයට හේතු වූ බවද පසුව වාර්තා විය. ස්ථාන මාරු ඉල්ලා සිටි පුද්ගලයනට කාලයක් ස්ථාන මාරු ලබා නොදුන්නේ සේවකයන් හිඟ වීම නිසා බව යැයි පාලනාධිකාරිය මුලින් ප්‍රකාශ කල නමුත් අද (09) දින එකවර විසි දෙනෙකු ස්ථාන මාරු කලේ කෙසේ දැයි වෟත්තීය සමිති පාලනාධිකාරියෙන් ප්‍රශ්න කරයි. මාරවිල මුලික රෝහලේ පරිපාලනය සම්බන්ධයෙන් විධිමත් පරීක්ෂණයක් පවත්වන ලෙස ද එසේ නොමැති වුවහොත් නැවතත් දැඩි වෟත්තීය ක්‍රියාමාර්ගයකට අවතීර්ණ වීමට සිදුවන බවද ජනරජ සෞඛ්‍ය සේවක සංගමයේ පුත්තලම දිස්ත්‍රික් සංවිධායක උපාලි සඳසිරි මහතා පැවසිය. මේ පිළිබඳව කල විමසීමේදී මාරවිල මුලික රෝහලේ වෛද්‍ය අධිකාරී දිනුෂා ප්‍රනාන්දු මහත්මිය ප්‍රකාශ කලේ, සේවකයන් වර්ජනයක්ද කර වාර්ෂික ස්ථාන මාරු ක්‍රියාත්මක කරන ලෙස ඉල්ලීම නිසා ස්ථාන මාරුවීම් ලබා දීමට පියවර ගත් බවයි. සේවකයන් විසිදෙනෙකු එකවර ස්ථාන මාරු ලැබ ගියත් රෝහල් කටයුතු සිදුකිරීමට බාධාවක් නොමැති බවද පැවසුවාය.", "URL": "https://sinhala.adaderana.lk/news.php?nid=97431", "Category": null, "Parent URL": null}