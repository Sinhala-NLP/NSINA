{"Source": "Adaderana", "Timestamp": "November 16, 2017 01:46 pm", "Headline": "ඡන්ද පෙත්සමට ෆොන්සේකා විරුද්ධ වෙද්දි ඉසුර කැමැත්ත දෙයි", "News Content": "ඉදිරියේ දී පැමිණෙන පළාත් පාලන මැතිවරණයට බිය පිරිස් අද වන විට පෙත්සම් ඉදිරිපත් කරමින් සිටින බව ෆීල්ඩ් මාර්ෂල් අමාත්‍ය සරත් ෆොන්සේකා මහතා පවසයි. අද(16) කැලණිය පිලපිටිය ප්‍රදේශයේ පැවති උත්සවයකට සහභාගී වීමෙන් අනතුරුව අමාත්‍යවරයා මෙම අදහස් පළ කළේය. පොහොට්ටුවෙන් තරග කරන පුද්ගලයින් අද වන විට මෙලෙස හැසිරෙන බවත්, එසේ නමුත් ජනාධිපතිවරයා ඇතුළු මුළු රජයම මැතිවරණයක් පැවැත් වීමේ එකම අරමුණක සිටින බව ද අමාත්‍යවරයා මෙහිදී වැඩිදුරටත් පැවසීය. එක්සත් ජාතික පක්ෂය වශයෙන් තමන්ට ඡන්දය කල් යෑම තුළින් අවාසියක් සිදුවන බවත් ආණ්ඩුවට පවතින ජයග්‍රහණය ජනතාවට වැඩි කාලයක් දරා ගෙන සිටිය නොහැකි බවත් පැවසූ අමාත්‍යවරයා අතීතය බොහෝ විට ඉතා ඉක්මනින් ජනතාවට අමතක වී යා හැකි බව ද කියා සිටියේය. මේ අතර මෙම අවස්ථාවට එක් වු බස්නාහිර පළාත් සභා ප්‍රධාන අමාත්‍ය ඉසුර දේවප්‍රිය මහතා කියා සිටියේ, මෙරට ජනතාවට පෙත්සමක් ඉදිරිපත් කිරීමට ඇති අයිතිය උඳුරා ගත නොහැකි බවයි. නමුත් රජයක් ලෙස මැතිවරණය පැවැත්වීමේ සුදානමින් සිටින බවත් ඒකාබද්ධ විපක්ෂය නියෝජනය කරන ඇතැම් අය අගමැතිවරයාට පොරොන්දු වී ශ්‍රි ලංකා නිදහස් පක්ෂය දෙකඩලා කිරීමේ ක්‍රියාවලියක් සිදුකරනු ලබන බවත්, සුදුසු වේලාව පැමිණි විට එය පවසන බවත් ඉසුර දේවප්‍රිය මහතා කියා සිටියේය. දේශපාලනික වශයෙන් රට අස්ථාවර වු බොහෝ අවස්ථාවලදී ප්‍රධාන පක්ෂ දෙක එකතු වැඩ කළ බවත්, නමුත් විධායක ජනාධිපතිවරයා ශ්‍රි ලංකා නිදහස් පක්ෂයේ සභාපතිවරයා යන සියලු තනතුරු මෛත්‍රීපාල සිරිසේන මහතා දරණ බැවින් පළාත් පාලන ඡන්දයේ ද ජයග්‍රහණය ශ්‍රීලනිපය සතු බව අමාත්‍යවරයා මෙහිදී වැඩිදුරටත් පැවසීය. එමෙන්ම කවුරු කෙසේ පැවසුවත් මේ රටේ වෙනස ඇති කළේ මෛත්‍රීපාල සිරිසේන මහතා මිසක රනිල් වික්‍රමසිංහ මහතා නොවන බව ද එනිසා ශ්‍රී ලංකා නිදහස් පක්ෂය ශක්තිමත් කරන්න සුදානමින් සිටින බවත් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=80009", "Category": null, "Parent URL": null}