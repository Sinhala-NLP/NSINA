{"Source": "Adaderana", "Timestamp": "March 31, 2018 09:21 am", "Headline": "පොළොන්නරුවේ වැව් 123 ක ප්‍රතිසංස්කරණ කටයුතු අරඹයි", "News Content": "‍වියළි කලාපයේ වැව් 2400ක් ප්‍රතිසංස්කරණය කිරීමේ වැඩසටහන යටතේ පොළොන්නරුව දිස්ත්‍රික්කයේ වැව් 123ක ප්‍රතිසංස්කරණ කටයුතු ආරම්භ කිරීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකර තිබේ. හිඟුරක්ගොඩ, චන්දනපොකුණ වැවේ ප්‍රතිසංස්කරණ කටයුතු එලෙස ආරම්භ කළ බව ජනාධිපති මාධ්‍ය අංශය සඳහන් කළේය. දීර්ඝ කාලයක් පුරා ප්‍රතිසංස්කරණයට ලක් නොවූ පොළොන්නරුව දිස්ත්‍රික්කයේ පැරණි වැව් ද මෙම වැඩසටහන යටතේ ප්‍රසංස්කරණය කෙරෙන බව සඳහන්ය. ඉන් අනතුරුව ජනාධිපති මෛත්‍රීපාල සිරිසේන මහතා පොළොන්නරුව දිස්ත්‍රික් ලේකම් කාර්යාලයේදී සාකච්ඡාවකට ද එක්ව තිබේ. වැව් ප්‍රතිසංස්කරණය මඟින් ඉදිරියේදී දිස්ත්‍රික්කයේ ගොවි ජනතාවට බාධාවකින් තොරව සිය වගා කටයුතු සිදුකිරීමට අවශ්‍ය ජලය සපයා ගැනීමට හැකි බව එහිදී ජනාධිපතිවරයා පවසා ඇත. එමෙන්ම විධිමත් සැළසුම් ඔස්සේ මෙම සංවර්ධන කටයුතු ක්‍රියාවට නැංවීමේ අශ්‍යතාව පිළිබඳව ද ජනාධිපතිවරයා අදාළ නිලධාරීන් දැනුවත් කර ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=86643", "Category": null, "Parent URL": null}