{"Source": "Adaderana", "Timestamp": "December 19, 2013 05:10 pm", "Headline": "රජයේ ඉඩම්වලට හොර ඔප්පුවෙන් තට්ටු කළ අයෙකුට ඇප ලැබෙයි", "News Content": "රජයේ ඉඩම්වලට ව්‍යාජ ඔප්පු සකස් කර අලෙවි කිරීමේ ජාවාරමක නිරත වු බව කියන ජාවාරම්කරුවෙකු රු.ලක්ෂ 50 බැගින් වන පුද්ගල ඇප දෙකක් මත මුදා හරින ලෙස පුත්තලම අතිරේක දිසා විනිසුරු භාරතී විජේරත්න මහත්මිය නියෝග කර තිබේ. අද (19) සවස මෙසේ ඇප මත මුදා හරින ලද්දේ මාදම්පේ,පනිරෙන්දාව,මැදගම වත්ත පදිංචිකරුවෙකු වන රජපක්ෂ මුදියන්සේලාගේ සමන් රොහාන් රත්නායක නම් අයෙකි. වනාතවිල්ලුව ප්‍රදේශයේ පිහිටි රුපියල් ලක්ෂ 100 ක් වටිනා රජයේ ඉඩම් අක්කර අක්කර 160 ක් කූට ලේඛන සකස් කර අලෙවි කර ඇතැයි ජනාධිපති විමර්ශන අංශය වෙනුවෙන් පෙනී සිටි සහකාර පොලිස් අධිකාරී නීතිඥ රුවන් ගුණසේකර මහතා අධිකරණ හමුවේ කියා සිටියේය. සැකකරු ඇප මත මුදා හරින ලෙස නියෝග කළ අතිරේක දිසා විනිසුරුවරිය එම ඇපකරුවන්ගෙන් එක් අයෙකු රජයේ සේවකයෙකු විය යුතු බවත්,අනෙක් ඇපකරුවා සැකකරුගේ ඥාතියෙකු විය යුතු බවටද නියෝග කළාය. මේ සම්බන්ධයෙන් වු නඩුව නැවත කැඳවීම ලබන වසරේ මාර්තු මස 18 වැනි දිනට කල් තබන ලදී.", "URL": "https://sinhala.adaderana.lk/news.php?nid=39715", "Category": null, "Parent URL": null}