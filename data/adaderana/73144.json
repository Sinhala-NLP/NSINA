{"Source": "Adaderana", "Timestamp": "May 14, 2017 12:37 pm", "Headline": " මේ වසරේ ගත වූ කාලය තුළ ඩෙංගු රෝගීන් 43,000ක්", "News Content": "මේ වසරේ මේ දක්වා කාලය තුළ ඩෙංගු රෝගීන් 43,000ක් පමණ වාර්තා වී ඇති බව සෞඛ්‍ය අමාත්‍යංශය පවසයි.කොළඹ, ගම්පහ, කළුතර, මඩකළපුව, රත්නපුර, ත්‍රීකුණාමලය, කුරුණෑගල, මාතර වැනි ප්‍රදේශවලින් ඩෙංගු රෝගීන් බහුලව වාර්තා වන බව එම අමාත්‍යංශය සඳහන් කළේය.මේ වසරේ ජනවාරි මාසයේ සිට මේ දක්වා පරිශ්‍ර හය ලක්ෂ 32,542ක් පරීක්ෂා කර ඇති අතර ඉන් සියයට 21ක් මදුරුවන් බෝවිය හැකි අයුරින් පවත්වාගෙන ඇති බව සඳහන්ය.මේ වසරේ ගත වු කාලය තුළ පමණක් පරීක්ෂාවට ලක්කර ඇති පාසල් සංඛ්‍යාව 2973ක් වෙයි.ඉන් පාසල් පරිශ්‍ර සියයට 47යි දශම 2ක් මදුරුවන් බෝවිය හැකි පරිදි පවත්වාගෙන ගොස් ඇති අතර සියයට 10ක මදුරු කීටයින් සොයාගෙන ඇති බව සෞඛ්‍ය අමාත්‍යංශය සඳහන් කළේය.පවතින තත්ත්වය හමුවේ වැඩි අවදානම් තත්ත්වයේ පවතින දිස්ත්‍රික්ක 12ක මේ මස 18 සහ 19 යන දෙදින කණ්ඩායම් 1800ක් යොදවා ඩෙංගු මදුරු මර්දන වැඩසටහනක් ක්‍රියාත්මක කිරීමට සෞඛ්‍ය අමාත්‍යංශය තීරණය කර ඇති බව සඳහන්ය.", "URL": "https://sinhala.adaderana.lk/news.php?nid=73144", "Category": null, "Parent URL": null}