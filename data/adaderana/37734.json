{"Source": "Adaderana", "Timestamp": "September 27, 2013 01:03 pm", "Headline": "ඉඩම් බලතල ලබාදීම ගැන ආණ්ඩුව එජාපයට නැගූ අවලාද අද බොරුවක් වෙලා!", "News Content": "13 වෙනි ව්‍යවස්ථා සංශෝධනයෙන් එක්සත් ජාතික පක්ෂය රටේ ඒකීය භාවයට හානි වන පරිදි පළාත් සභාවලට බලතල බෙදාදීමට කටයුතු කර ඇති බවට නැගුණු චෝදනා සියල්ලම පදනම් විරහිත වී ඇතැයි එම පක්ෂයේ පාර්ලිමේන්තු මන්ත්‍රී කබීර් හෂීම් මහතා පවසයි. පළාත් සභා ඉඩම් බලතල පිළිබඳව ශ්‍රේෂ්ඨාධිකරණ තීන්දුව මගින් එය තහවුරු වී ඇතැයි මන්ත්‍රීවරයා නිවේදනයක් නිකුත් කරමින් පෙන්වාදෙයි. මෙරට ඉඩම් පිළිබඳ අයිතිය ඇත්තේ පළාත් සභාවලට නොව මධ්‍යම රජයට බව ශ්‍රේෂ්ඨාධිකරණය විසින් ඊයේ (26) ලබාදුන් තීන්දුවකින් තහවුරු කෙරිණ. මේ සම්බන්ධයෙන් නිකුත් කළ නිවේදනය මගින් කබීර් හෂීම් මහතා පෙන්වාදෙන්නේ ආණ්ඩුවේ ප්‍රචාරක යන්ත්‍රණය ඔස්සේ 13 වැනි සංශෝධනය පිළිබඳව එක්සත් ජාතික පක්ෂයට නැගූ අවලාද සියල්ලම හුදු ජනතාව රුවටීම සඳහා සිදුකළ ව්‍යායාමයක් බව ඉන් සනාථ වී ඇති බවයි. මේ අතර පළාත් සභා ක්‍රමය ස්ථාපිත කරන ලද්දේ ගම් මට්ටම දක්වා බලය විමධ්‍යගත කිරීමේ අරමුණින් බව වාරිමාර්ග හා ජල සම්පත් කළමනාකරණ නියෝජ්‍ය අමාත්‍ය ඩබ්ලිව්.බී.ඒකනායක මහතා පැවසීය. පළාත් සභා බලය නිසි පරිදි ක්‍රියාත්මක කළහොත් ග්‍රාමීය ප්‍රදේශ සංවර්ධනය කිරීමට පහසු වන බව හෙතෙම කීවේය. අනුරාධපුර ප්‍රදේශයේ පැවති උත්සවයකට සහභාගී වෙමින් ඩබ්ලිව්.බි.ඒකනායක නියෝජ්‍ය අමාත්‍යවරයා මේ බව පැවසීය.", "URL": "https://sinhala.adaderana.lk/news.php?nid=37734", "Category": null, "Parent URL": null}