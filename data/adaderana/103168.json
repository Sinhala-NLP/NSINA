{"Source": "Adaderana", "Timestamp": "January 27, 2019 04:34 pm", "Headline": "අමෙරිකා-ඇෆ්ගනිස්ථාන සාකච්ඡාවල ඓතිහාසික ප‍්‍රගතියක්", "News Content": "අමෙරිකා සහ ඇෆ්ගනිස්ථාන තලෙයිබාන් කණ්ඩායම අතර සාකච්ඡාවල ඓතිහාසික ප‍්‍රගතියක් පෙන්නුම් කරන බව එක්සත් ජාතීන්ගේ විශේෂ නියෝජිතයා පවසයි. දින 6 ක් පුරා කටාර් හිදී අදාළ සාකච්ඡා පැවැත්විය. වසර 17 ක් පවතින ඇෆ්ගනිස්ථාන ගැටුම් අවසන් කිරීම අරමුණු කරගෙන තලෙයිබාන් සංවිධානය සමඟ පැවැත්වූ සාකච්ඡාවලින් සැළකිය යුතු මට්ටමේ ප්‍රගතියක් අත්කර ගත් බව අමෙරිකානු නියෝජිතයෙක් පවසයි. දින හයක් තිස්සේ කටාර් රාජ්‍යයේ පැවති එම සාකච්ඡා පිළිබඳව සඳහන් කරමින් අමෙරිකානු විශේෂ සාම නියෝජිත සල්මේ කලීසාද් ට්විටර් පණිවිඩ රැසක් නිකුත් කර ඇති නමුත් ඒවායේ ප්‍රගතිය පිළිබඳව වැඩිදුර තොරතුරු අනාවරණය කර නොමැත. මේ අතර අමෙරිකාව සමඟ පැවති සාකච්ඡා සාර්ථක වූ බව ඒ පිළිබඳව අදහස් දක්වමින් තලෙයිබාන් සංවිධානය ප්‍රකාශ කර තිබුණි. කෙසේ වෙතත් විසඳුම් ලබාගැනීමට අපොහොසත් වූ ගැටළු පිළිබඳව සාකච්ඡා තවදුරටත් පැවැත්වෙනු ඇති බව එහි ප්‍රකාශකයෙකු සඳහන් කළේය. සාකච්ඡාවලදී ඇෆ්ගනිස්ථානයෙන් විදෙස් හමුදා ඉවත් කර ගැනීමට අමෙරිකාව එකඟ වූ බව ඔවුන් ගේ ප්‍රකාශ වල වැඩිදුරටත් සඳහන්ය. මේ අතර අමෙරිකාව සම්බන්ධ වූ දීර්ඝතම සිවිල් යුද්ධය අවසන් කිරීම සඳහා සාම ගිවිසුමකට අත්සන් තැබීමට දෙපාර්ශවයේ එකඟත්වය පළ වී ඇති බව වාර්තා වෙයි. විදෙස් හමුදා ඇෆ්ගනිස්ථානයෙන් ඉවත් කරගනු ලබන්නේ එම ගිවිසුම අත්සන් තබා මාස 18ක කාලයක් ඇතුළතයි.", "URL": "https://sinhala.adaderana.lk/news.php?nid=103168", "Category": null, "Parent URL": null}