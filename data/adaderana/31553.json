{"Source": "Adaderana", "Timestamp": "February 12, 2013 08:16 am", "Headline": "ජනපති යාපනයේ සංචාරයක", "News Content": "ජනාධිපති මහින්ද රාජපක්ෂ මහතා අද (12) සහ හෙට යාපනයේ සංචාරයක නිරත වේ. උතුරු වසන්තය වැඩපිළිවෙල යටතේ උතුරු පළාතේ ජන ජීවිතය නඟා සිටුවීම සඳහා රජය ක්‍රියාත්මක කළ දැවැන්ත ව්‍යාපෘති රැසක් ජනතා අයිතියට පැවරීම මෙම සංචාරයේ අරමුණය. අද පෙරවරුවේ ජනාධිපති මහින්ද රාජපක්ෂ මහතා විසින් යාපනය, චුන්නාකම් විදුලි සම්පාදන ව්‍යාපෘතිය විවෘත කිරීමට නියමිත බව ජනාධිපති මාධ්‍ය අංශය සඳහන් කළේය. ඊට අමතරව අද පෙරවරුවේ යාපනය දිස්ත්‍රික්කය තුළ මෙතෙක් රජය ක්‍රියාත්මක කර ඇති සංවර්ධන ව්‍යාපෘතිවල ප්‍රගතිය සහ එහි ඉදිරි සැලසුම් පිළිබඳ සාකච්ඡා කෙරෙන යාපනය දිස්ත්‍රික් කමිටු රැස්වීම යාපනය වීරසිංහම් ශාලාවේ දී පැවැත්වීමට නියමිතව තිබේ. යාපනය නාගදීප විහාරස්ථානයේ වාහල්කඩ සහ ජැටිය විවෘත කිරීම ද අද ජනාධිපති මහින්ද රාජපක්ෂ මහතා විසින් සිදුකිරීම ද සැලසුම් කර ඇති බව ජනාධිපති මාධ්‍ය අංශය සඳහන් කළේය. ඊට අමතරව හෙට දිනයේ දී යාපනය ශික්ෂණ රෝහලේ ඉදිකෙරුණු නව ගොඩනැගිලි සංකීර්ණය විවෘත කිරීම ජනාධිපති මහින්ද රාජපක්ෂ මහතාගේ ප්‍රධානත්වයෙන් සිදුකිරීමට නියමිතය. මේ අතර දිවයිනට පැමිණ සිටින පොදුරාජ්‍ය මණ්ඩලයීය මහලේකම් කමලේෂ් ෂර්මා මහතා ඊයේ දහවල් අරලියගහ මන්දිරයේ දී ජනාධිපති මහින්ද රාජපක්ෂ මහතා හමුවිණි. නොවැම්බර් මස ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව සඳහා ශ්‍රී ලංකාව සැලසුම් කර ඇති විධිවිදාන පිළිබඳ මෙහිදී දීර්ඝ වශයෙන් සාකච්ඡා වු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=31553", "Category": null, "Parent URL": null}