{"Source": "Adaderana", "Timestamp": "January 4, 2017 06:58 pm", "Headline": "ඔව් ආණ්ඩුව හෙල්ලෙනවා-ඒත් වැටෙන්නේ නෑ", "News Content": "වත්මන් ආණ්ඩුව අස්ථාවර බවටත්, එය පෙරළා දමන බවටත් විපක්ෂය විසින් සිදුකරන ප‍්‍රකාශයන්ට සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා අද (04) පැවති කැබිනට් තීරණ දැනුම්දීමේ මාධ්‍ය හමුවේදී ප‍්‍රතිචාර දැක්වීය.එහිදී හෙතෙම පැවසුවේ “ඔව් ආණ්ඩුව හෙල්ලෙනවා..ආණ්ඩුව හෙල්ලෙනවා.. ඒත් වැටෙන්නෙ නැහැනේ. වැටෙනවයි හෙල්ලෙනවයි කියන්නෙ දෙකක්. අදහස් හා අදහස් ගැටෙනවා.. නිදහස් අදහස් ඉදිරියටම යනවා.” යනුවෙනි.මේ අවස්ථාවට එක් වූ පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා ප්‍රකාශ කර සිටියේ වර්තමානයේ මතුව ඇති සහල් අර්බුදය පිළිබඳ සෙවීම සඳහා විශේෂ අනුකමිටුවක් පත් කර ඇති බවයි. එසේම එම කමිටුවේ ප්‍රධානත්වය සරත් අමුණුගම මහතාට ලබා දී ඇති බවත්, පී. හැරිසන් මහතා එම කමිටුවේ සාමාජිකයෙක් වන බවත් එතුමා පැවසීය.රාජ්‍ය ආයතන 35ක් පෞද්ගලීකරණය කිරීම සම්බන්ධයෙන් මාධ්‍යවේදීන් විමසූ පැනයකට පිළිතුරු ලබා දෙමින් එතුමා පවසා සිටියේ ඒවා හවුල් ව්‍යාපාර බවට පත්කර ලාභ ලබන ව්‍යාපාර බවට පත් කිරීම එහි අරමුණ වන බවයි. එහිදී මාධ්‍යවේදීන් නැගූ ප්‍රශ්නවලට පිළිතුරු දුන් සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා,“මත්තල ගුවන් තොටුපොළ හා හම්බන්තොට වරාය අපට ඉතා වැදගත් ව්‍යාපෘති. මේවා සම්බන්ධයේ ශක්‍යතා වාර්තා ද ඉදිරිපත් කරලා තියෙනවා. වරායෙන් අපට නැව්වලට තෙල් විකුණන්න පුළුවන්. ඒත් මේවාවල ගණුදෙණු කරන්නෙ කොහොමද කියන ප්‍රශ්නෙ තමා අද වන විට ඇවිල්ලා තියෙන්නෙ. කොහොම වුණත් කොමිස් මුදල් නිසා ඒ දේවල් හරියට සිද්ධ වෙන්නෙ නැහැ. අද වන විට කෝටි 60 ක් වියදම් කළත් ආදායම ලැබෙන්නෙ කෝටියක් විතරයි. මේවට වියදම් කරන්න වෙන්නෙ ජනතාවට.අපි හම්බන්තොට නිදහස් වෙළෙඳ කලාපය හැදුවෙ නැත්තම් වරායෙනුයි ගුවන් තොටුපො‍ළෙනුයි වැඩක් නෑ. මේක හදන්නෙ චීන අය. හැම පහසුකමක්ම සපයා ගන්න ඕනෙ චීනෙ අය. ඒ නිසා පාඩුවක් වුණොත් පාඩු වෙන්නෙ ඒ අයට. උද්ඝෝෂණය කරන්න ඕනෙ හරිනම් ඒ අය. පෙළපාලි යන අයට අක්කර 15000ක් තියා පර්චස් 15000ක්වත් හදාගන්න පුළුවන්කමක් නැහැ. නොරොච්චේලේ හදනකොට එ.ජා පෙ විරුද්ධ වුණා. මහින්ද නොරොච්චෝලේ ආරම්භ කරපු නිසා තමා පහුගිය කාලෙ ආපු අමාරුකම්වලින් අපි බේරුණේ. මේ රටට හොඳම ක්‍රමය තමා මහින්ද කරපු විදිහට මර්දනය කරලා කරන එක. 19 වන සංශෝධනය වුණත් ගෙනාවෙ එහෙම. හැමදාම මේ රට හැදුවෙ රතු පලසකින් නෙමේ. විරෝධතා වැඩි නම් ඒ වැඩේ හොඳයි කියලා තමා කියන්න ඔප්පු වෙන්නෙ.ආණ්ඩුව වට්ටනවා කියලා මහින්ද එක එක ප්‍රකාශ කරන්නෙ තව අවුරුද්දක්වත් මේ ආණ්ඩුව තිබ්බොත් තමන්ගෙ පවුලෙ අය හිරේ යන එක එල්ලුම් ගස් යන එක වළක්ව ගන්න. අක්කර 15000ක් විතරක් නෙමෙයි 25000ක් ඉල්ලුවත් අපි දිය යුතුයි. අනුර කුමාර කිව්වා චීනෙට මේවා දෙන්න එපා කියලා. නෑ, බෑ, එපා කියන එක තමා මෙයාලගේ ත්‍රිවිධ රත්නය වෙලා තියෙන්නෙ. මහින්දගෙ කාලෙ වගේ සින්නක්කර නෙමෙයි අපි මේවා දෙන්නෙ. අවුරුදු 99කට පස්සෙ තමා ඊට පස්සෙ මොකද කරන්නෙ කියලා තීරණය වෙන්නෙ. එතකොට අපි කවුරුත් නෑනෙ.“එසේම ඒ.එස්.පී. ලියනගේ මහතාට කටාර් තානාපතිකම ලබා දීම සම්බන්ධව විමසීමේදී රාජිත සේනාරත්න මහතා ප්‍රකාශ කර සිටියේ එතුමාට සුදුසුකම් ඇති බව සහ එතුමා හිටපු රාජ්‍ය තාන්ත්‍රිකයෙකුද වන බවයි. ජාතික හෙළ උරුමය මේ සම්බන්ධයෙන් අනුගමනය කරන ක්‍රියාමාර්ග සහ එහි මාධ්‍ය ප්‍රකාශක නිශාන්ත වර්ණසිංහ මහතා සිදු කරන ප්‍රකාශ සම්බන්ධයෙන් මාධ්‍යවේදීන් ප්‍රශ්න නැගීමේදී ජාතික හෙළ උරුමයේ උප සභාපති, පාර්ලිමේන්තු ප්‍රතිසංස්කරණ හා ජනමාධ්‍ය නියෝජ්‍ය අමාත්‍ය කරුණාරත්න පරණවිතාන මහතා පවසා සිටියේ ඒ සම්බන්ධයෙන් පක්ෂයක් වශයෙන් තීරණයක් ගෙන නොමැති බවත්, මාධ්‍ය ප්‍රකාශකවරයාට ලැබෙන තොරතුරු අනුව එම මත ප්‍රකාශ කිරීම එතුමා විසින් සිදු කරන බවයි.", "URL": "https://sinhala.adaderana.lk/news.php?nid=67713", "Category": null, "Parent URL": null}