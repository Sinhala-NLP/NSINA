{"Source": "Adaderana", "Timestamp": "September 30, 2012 01:52 pm", "Headline": "ඉසුරු සොයා රට පනින්න ගිය තවත් 36 ක් මාට්ටු", "News Content": "නීති විරෝධි අයුරින් ඔස්ට්‍රේලියාවට පලායමින් සිටි තවත් ශ්‍රී ලාංකිකයින් 36 දෙනෙකු නාවික හමුදාව විසින් අද (30) අත්අඩංගුවට ගෙන තිබේ. කොඩුවකත්තු ප්‍රදේශයේ සිට නාවික සැතපුම් 20ක් ඈත මුහුදේ යාත්‍රා කරමින් තිබු “ABI” නැමැති බහුදින ධීවර යාත්‍රාවේ සිටි පිරිසක් මෙලෙස නාවික හමුදා අත්අඩංගුවට පත්ව ඇත. ඔවුන් අතර කාන්තාවන් තිදෙනෙකු හා ළමුන් 8 දෙනෙකු ද වේ. ඔවුන්ගෙන් ‍28 දෙනෙකු ද්‍රවිඩ ජාතිකයින් වන අතර 7 දෙනෙකු සිංහල ජාතිකයින්ද අනෙක් පුද්ගලයා මුස්ලිම් ජාතිකයෙකු ද වන බව නාවික හමුදාව පවසයි. අත්අඩංගුවට ගනු ලැබු එම පිරිස යාපනය, වව්නියාව, මන්නාරම, මුලතිව්, ත්‍රීකුණාමලය, වාලච්චේනෙයි සහ කල්පිටිය ප්‍රදේශවල පදිංචිකරුවන් බව හඳුනාගෙන ඇත. ඔවුන් ත්‍රීකුණාමල වරාය පොලීසිය මගින් වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුවට භාරදීමට කටයුතු යොදා තිබේ.", "URL": "https://sinhala.adaderana.lk/news.php?nid=27878", "Category": null, "Parent URL": null}