{"Source": "Adaderana", "Timestamp": "March 25, 2013 04:14 pm", "Headline": "සුජීවගේ බිලියන 3.5 නඩුව ඇසීමෙන් අගවිනිසුරු ඉවත්වෙයි", "News Content": "එක්සත් ජාතික පක්ෂ පාර්ලිමේන්තු මන්ත්‍රී සුජීව සේනසිංහ මහතා ඉදිරිපත් කළ මූලික අයිතිවාසිකම් පෙත්සමක් විභාග කිරීමේ විනිශ්චය මණ්ඩලයෙන් ඉවත්වීමට අගවිනිසුරු මොහාන් පීරිස් මහතා තීරණය කර තිබේ. ශ්‍රී ලංකා රජය වෙනුවෙන් මහ බැංකුව විසින් ග්‍රීසියේ බැඳුම්කර මිලට ගැනීම හේතුවෙන් රජයට රුපියල් බිලියන 3.5 ක පාඩුවක් සිදුකළ බව පවසමින් සුජීව සේනසිංහ මහතා පෙත්සමක් ගොනුකර තිබිණි. අගවිනිසුරු මොහාන් පීරිස්, නිමල් ගාමිණී අමරතුංග සහ සත්‍යා හෙට්ටිගේ යන විනිශ්චය මණ්ඩලය හමුවේ අද (25) පෙත්සම සලකා බැලිණි. මොහාන් පීරිස් මහතා මහ බැංකුවේ නීති උපදේශකවරයා ලෙස කටයුතු කර ඇති බැවින් මෙම පෙත්සම් විභාගය සඳහා ඉදිරිපත් වීම සුදුසු නොවන බව එහිදී පෙත්සම්කාර පාර්ශවය වෙනුවෙන් පෙනී සිටි නීතීඥවරයා පෙන්වා දුන්නේය. එම විරෝධය පිළිගත් අගවිනිසුරුවරයා තමන් නොමැති විනිසුරු මඩුල්ලක් හමුවේ ජූනි මස 25 වන දින යළි පෙත්සම විභාගයට ගැනීමට තීරණය කළේය.", "URL": "https://sinhala.adaderana.lk/news.php?nid=32731", "Category": null, "Parent URL": null}