{"Source": "Adaderana", "Timestamp": "November 28, 2010 09:42 am", "Headline": "ජලගැලීම් වලින් 53,407 ක් අනාථයි-යළි වැස්සොත් නාය යෑම් අවදානමක්", "News Content": "දිවයිනේ දිස්ත්‍රීක්ක කිහිපයකට බලපා ඇති ජල ගැලීම් හේතුවෙන් පවුල් දහතුන් දහස් පන්සිය විස්සකට අයත් පුද්ගලයින් පනස් තුන් දහස් හාරසිය හත් දෙනෙකු පීඩාවට පත් ව තිබේ. ආපදා කළමනාකරණ මධ්‍යස්ථානය පවසන පරිදි මොණරාගල , මන්නාරම , ගම්පහ , පුත්තලම , වව්නියාව සහ යාපනය යන දිස්ත්‍රීක්ක වලට මෙම ජල ගැලීම් තත්ත්වය බලපා ඇත. පසුගිය දින කිහිපය තුළ පැවති අයහපත් කාලගුණ තත්ත්වය හේතුවෙන් පුද්ගලයින් දෙදෙනකු ජීවිතක්ෂයට පත් ව ඇති අතර තවත් පුද්ගලයින් පස් දෙනෙකු තුවාල ලබා ඇති බව වාර්තා වේ. නිවාස 61ක් පූර්ණ වශයෙන් හානි වී ඇති අතර නිවාස 25ක් අර්ධ වශයෙන් හානි වී ඇති බවද ආපදා කළමනාකරණ මධ්‍යස්ථානය පවසයි. මේ අතර ඉදිරි දින කිහිපයේ දී යළි වැසි ඇති වුවහොත් දිවයිනේ ප්‍රදේශ කිහිපයක නායයෑමේ අවදානමක් ඇති විය හැකි බව ජාතික ගොඩනැගිලි පර්යේෂණ ආයතනය පවසයි. එම ආයතනයේ නාය යාම් සේවා අධ්‍යක්ෂ ආර්.එම්.එස් බණ්ඩාර මහතා කියා සිටියේ නාය යාම් අවදානමක් පවතින ප්‍රදේශ වල ජනතාව මේ දින වල දැඩි විමසිල්ලෙන් සිටිය යුතු බවයි.", "URL": "https://sinhala.adaderana.lk/news.php?nid=12444", "Category": null, "Parent URL": null}