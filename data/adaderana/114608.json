{"Source": "Adaderana", "Timestamp": "July 20, 2019 08:59 pm", "Headline": "අධිකරණ නියෝගයෙන් නැවතුණු අවසන් තරගය", "News Content": "අගමැති කුසලාන අන්තර් පාසල් පිළිමළුන් පිටු දැකීමේ රග්බි තරගාවලියේ අවසන් මහා තරගය ඊයේ(19) අත්හැර දැමීමට සිදුවිය. ඒ කොළඹ ආනන්ද විද්‍යාලය ලබාගත් අධිකරණ තීන්දුවක් හේතුවෙන්. අගමැති කුසලාන අන්තර් පාසල් පිළිමළුන් පිටු දැකීමේ රග්බි තරගාවලියේ අවසන් මහා තරගයට කොළඹ ආනන්ද විද්‍යාලය සුදුසුකම් ලැබුවේ, කොළඹ ලුම්බිණි විද්‍යාලය ලකුණු 26 ට 22 ක් ලෙස පරාජය කරමින්. නමුත් ආනන්ද කණ්ඩායමේ ක්‍රීඩකයෙක් සාමාන්‍ය පෙල විභාගය අසමත් බව පවසමින් ලුම්බිණි විද්‍යාලය පාසල් රග්බි සංගමයට පැමිණිල්ලක් කර තිබුණි. ශ්‍රී ලංකා පාසල් රග්බි සංගමයේ සභාපති රංජිත් චන්ද්‍රෙස්කර මහතා මෙහිදී පවසා සිටියේ,\" අපි ආනන්ද ක්‍රීඩකයන්ට සහතික පෙන්වනන් කියලා කිව්වා. එයාලා ඒක කළේ නැහැ. \" යනුවෙනි. ඒ අනුව අවසන් මහා තරගයේ දී කොළඹ තර්ස්ටන් විද්‍යාලය සමග තරග කිරීමට අවස්ථාව උදාවන්නේ, ලුම්බිණි විද්‍යාලයටයි. ඒ අනුව අවසන් මහා තරගය නැරඹීම සඳහා කොළඹ රාජකීය විද්‍යාලීය ක්‍රීඩාංගනයට විශාල ක්‍රීඩාලෝලීන් පිරිසක් එක්ව සිටියේය. සියලු ක්‍රීඩකයන් ක්‍රීඩාංගණයට ප්‍රවිශ්ඨවීමත් සමඟ කොළඹ ආනන්ද විද්‍යාලයේ ආදි සිසුන් අධිකරණ නියෝගයක් රැගෙන ක්‍රීඩාංගනයට පැමිණෙයි. ඒ අනුව තරගය කල් දැමීමත් සමඟ ක්‍රීඩකයන් සහ ක්‍රීඩා ලෝලීන් දැඩි අපහසුතාවයකට පත් විය.", "URL": "https://sinhala.adaderana.lk/news.php?nid=114608", "Category": null, "Parent URL": null}