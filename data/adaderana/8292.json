{"Source": "Adaderana", "Timestamp": "May 10, 2010 08:35 am", "Headline": "බැතිමත්හු සෝමාවතියෙන් පිටව යති", "News Content": "ඓතිහාසික සෝමාවතී චෛත්‍ය වැඳපුදා ගැනීමට ගිය බැතිමතුන් එම පුදබිමෙන් පිටත් වී ඇති බව වාර්තා වේ. එම ප්‍රදේශයට බලපෑ වැසි සහිත තත්ත්වය පහව යාමත් සමඟ මාර්ගයේ පැවති තදබදය අඩුවී සියලු රථ වාහන වලට පුද බිමෙන් පිටත් වීමට හැකිවු බව අද දෙරණ වාර්තාකරු සඳහන් කළේය. ඓතිහාසික සෝමාවතී චෛත්‍ය වැඳපුදා ගැනීම සඳහා වන්දනාවේ ගිය පුද්ගලයන්ගෙන් දෙදෙනෙකු ඊයේ මිය‍ගොස් ති‍බුණි. ගලේවෙල සහ වැලිමඩ ප්‍රදේශවල පදිංචිකරුවන් වන ඔවුන්ගෙන් එක් අයෙකු අයහපත් සෞඛ්‍ය තත්ත්වය හේතුවෙන්ද තවත් අයෙකු රථවාහන අනතුරකින්ද මියගොස් ඇති බව වාර්තා විය. අධික වර්ෂාව නිසා ඇති වු තදබදය හේතුවෙන් පුද්ගලයින් 22නෙකු තුවාල ලබා රෝහල් ගත කළ බව ජාතික ආපදා කලමණාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. ඔවුන්ගෙන් වැඩි පිරිසක් මේ වන විට ප්‍රතිකාර ලබා ‍පොළොන්නරුව මහ රෝහලෙන් පිටව ගොස් තිබේ. පසුගියදා සෝමාවතී පුදබිමේ පැවති උත්සවයකට ලක්ෂ සංඛ්‍යාත පිරිසක් සහභාගි වු අතර ඒ සඳහා රථ වාහන 30,000ක් පමණ පිටත්ව ගොස් තිබුණි. මෙමගින් අධික රථ වාහන තදබදයක් හට ගැනීම හේතුවෙන් ජනතාවට සෝමාවතිය මාර්ගයේ ගමන් ගැනීම දුෂ්කර විය. පුදබිමේ රැඳී සිටි පිරිසට ගුවන් හමුදා සහය ඇතිව ඊයේ ආහාර සහ ජලය ලබාදීමට පියවර ගෙන තිබුණි.", "URL": "https://sinhala.adaderana.lk/news.php?nid=8292", "Category": null, "Parent URL": null}