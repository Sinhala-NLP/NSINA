{"Source": "Adaderana", "Timestamp": "August 11, 2016 11:20 am", "Headline": "ශ්‍රීලාල් ගෝමස් දිවියට සමුදෙයි!", "News Content": "ප්‍රවීණ මාධ්‍යවේදියෙකු,ඡායාරූප කර්තෘවරයෙකු හා ඡායාරූප ශිල්පය පිළිබඳ කෘතහස්ත ගුරුවරයෙකුවූ ශ්‍රීලාල් ගෝමස් මහතා අභාවප්‍රාප්ත වී තිබේ.දිගු කලක් පිළිකා රෝගයෙන් පීඩා විඳි ඔහු අද අලුයම කොළඹ ජාතික රෝහලේදී මිය යන විට 61වන වියේ පසුවිය.ශ්‍රී ලාල් වෘත්තීය මාධ්‍යවේදියෙකු ලෙස ක්‌ෂේත්‍රයට එකතුවන්නේ 1979 මහවැලි අමාත්‍යාංශය මගින් ඇරැඹූ \"ඉසුර\" මාසික ශාස්‌ත්‍රීය සංග්‍රහයේ ආධුනික ඡායාරූප ශිල්පියෙකු ලෙසිනි.දිවංගත ගාමිණී දිසානායක මහතාගේ නිල ඡායාරූප ශිල්පියා වශයෙන් 1989 වර්ෂය දක්‌වාම කටයුතු කළ හෙතෙම ඉන් අනතුරුව ඡායාරූප ශිල්පියකු ලෙස 2000 වර්ෂය දක්‌වා උපාලි පුවත්පත් සමාගමේ දිවයින, අයිලන්ඩ්, නවලිය පුවත්පත්වල සේවය කළේය.ලක්බිම දිනපතා පුවත්පත ආරම්භයේදී ආරම්භක ඡායාරූප කර්තෘවරයා වූ ශ්‍රී ලාල් ගෝමස් පුවත්පත් ඡායාරූප ශිල්පින් බොහොමයකට මග කියාදුන් ගුරුවරයෙකුද වේ.ශ්‍රී ලාල් ගෝමස් මහතාගේ දේහය පිළිබඳ අවසන් කටයුතු 13 වන සෙනසුරාදා සපුගස්කන්ද,රෝමානු කතෝලික සුසාන භූමියේ සිදුකෙරෙයි.", "URL": "https://sinhala.adaderana.lk/news.php?nid=62966", "Category": null, "Parent URL": null}