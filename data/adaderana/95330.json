{"Source": "Adaderana", "Timestamp": "August 31, 2018 08:01 pm", "Headline": "ගැබිණි මව ඝාතනයට සැකපිට පුද්ගලයෙකු අත්අඩංගුවට", "News Content": "කිලිනොච්චිය,පණ්ණකඩ්ඩි ප්‍රදේශයේදී කාන්තාවක් ඝාතනය කිරීමේ සිදුවීම සම්බන්ධයෙන් සැකපිට පුද්ගලයෙකු අද (31) අත්අඩංගුවට ගත් බව කිලිනොච්චිය පොලිසිය පවසයි. කිලිනොච්චිය පොලිසිය පැවසූවේ මාන්කුලම,මුරුකණ්ඩි,වසන්තනගර් ප්‍රදේශයේ පදිංචි 32 හැවිරිදි එක්දරු මවක් වන කරුපයියා නිත්‍යකලා නමැති කාන්තාවක් ඝාතනය කොට,කිලිනොච්චිය පණ්ණකඩ්ඩි ප්‍රදේශයේ කුඹුරු යායක මළ සිරුර දමා තිබියදී පසුගිය 29 වැනිදා සොයාගත් අතර, අදාළ ඝාතනය සම්බන්ධයෙන් කිලිනොච්චිය,විනායගපුරම් ප්‍රදේශයේ පදිංචි 41 හැවිරිදි පුද්ගලයෙකු අත්අඩංගුවට ගත් බවයි. කුඹුරු යායක තිබී සොයාගත් මළ සිරුර සම්බන්ධයෙන් යාපනය රෝහලේදී සිදුකළ පශ්චාත් මරණ පරීක්ෂණයේදී අදාළ මරණය ගෙල කිසියම් වයරයකින් හෝ ලණුවකින් සිරකර සිදුකළ ඝාතනයක් බවට අනාවරණය වු බවද කිලිනොච්චිය පොලිසිය පැවසීය. මරණ පරීක්ෂණ වාර්තාව අනුව මියගිය කාන්තාව මාස පහක ගර්භනි කාන්තාවක් වන බවටද අනාවරණය වී ඇති බවද පොලීසිය සදහන් කළේය. මියගිය කාන්තාව මීට පෙර ආරක්ෂක අංශ සාමාජිකයෙකු සමඟ සබධතාවයක් පවත්වා ඇති අතර, අදාළ සම්බන්ධතාවය බිදි ගොස් පසුගිය සමයේ කාන්තාව තනිව ජිවත්ව ඇති බවද ප්‍රදේශවාසීන් පැවසූහ. පොලිසිය වැඩිදුරටත් පැවසූවේ මියගිය කාන්තාව කිලිනොච්චිය ප්‍රදේශයේ ඇඟළුම් කම්හලක ආරක්ෂක රාජකාරි කටයුතු සිදුකොට ඇති බවයි. පොලිසිය පැවසූවේ ප්‍රදේශයේ මසුන් ඇල්ලීමට ගිය පිරිසක් අදාළ කාන්තාවගේ මළ සිරුර දැක ඇති අතර, අනතුරුව පොලිසිය දැනුවත් කොට පොලිසිය විසින් මළ සිරුර පරීක්ෂණ කටයුතු වෙනුවෙන් යොමු කළ බවයි. අත්අඩංගුවට පත් පුද්ගලයාද ආරක්ෂක අංශයක රැකියාවක් සිදුකොට ඇති බවට අනාවරණය වී ඇති බවද පොලිසිය පැවසීය. මියගිය කාන්තාවගේ මළ සිරුර අද(31) ප්‍රදේශවාසීන්ගේ සහභාගීත්වයෙන් කිලිනොච්චිය මුරුකන්ඩි ප්‍රදේශයේදී මිහිදන් කෙරිණ. සිද්ධිය සම්බන්ධයෙන් කිලිනොච්චිය පොලිසිය වැඩිදුර පරීක්ෂණ මෙහෙයවයි. (ජායාරූප - මාධව කුලසූරිය)", "URL": "https://sinhala.adaderana.lk/news.php?nid=95330", "Category": null, "Parent URL": null}