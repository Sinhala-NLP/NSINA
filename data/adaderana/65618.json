{"Source": "Adaderana", "Timestamp": "November 1, 2016 02:56 pm", "Headline": "සී.එස්.එන් පෙත්සම විභාගයට තීන්දුයි", "News Content": "සී.එස්.එන්.රූපවාහිනි නාලිකාවේ විකාශන බලපත්‍රය අහෝසි කිරීමට එරෙහිව ගොනුකර ඇති පෙත්සමක් විභාගයට ගැනීමට අභියාචනාධිකරණය අවසර ලබා දී තිබේ.අභියාචනාධිකරණයේ සභාපති විනිසුරු විජිත් මළල්ගොඩ මහතා ඇතුළු විනිසුරුමඩුල්ලක් හමුවේ අදාළ පෙත්සම සැළකිල්ලට ගත් අවස්ථාවේ එම අවසරය ලබාදුන් බව අද දෙරණ අධිකරණ වාර්තාකරු සඳහන් කළේය. සී.එස්.එන්.රූපවාහිනි නාලිකාව අයත් සමාගම විසින් එම පෙත්සම ඉදිරිපත් කර ඇත. පෙත්සම්කාර පාර්ශවයේ නීතීඥවරුන් අධිකරණයට දන්වා ඇත්තේ සී.එස්.එන්.රූපවාහිනි නාලිකාවේ බලපත්‍රය අහෝසි කිරීමට පෙර අදාළ සමාගමෙන් සාධාරණ කරුණු විමසීමක් සිදුනොකළ බවයි. ඒ තුළින් ස්වභාවික යුක්ති ධර්මය උල්ලංඝණය වී ඇති බව පෙත්සම්කාර පාර්ශවය පෙන්වා දුන් බව අද දෙරණ අධිකරණ වාර්තාකරු පැවසුවේය.ඉදිරිපත් වු කරුණු සලකා බැලූ අභියාචනාධිකරණය පෙත්සම විභාගයට අවසර ලබා දී ඇති අතර මීට අදාළ කරුණු දක්වන ලෙස දන්වා පෙත්සමේ වගඋත්තරකරුවන් ලෙස නම් කර ඇති ජනමාධ්‍ය අමාත්‍යාංශ ලේකම්වරයා ඇතුළු පිරිසට ලබන 16 වැනිදා අභියාචනාධිකරණයේ පෙනී සිටින ලෙස නොතීසි නිකුත් කර ඇත.එතෙක් අදාළ රූපවාහිනි සමාගම සඳහා නිකුත් කළ සංඛ්‍යාත සම්බන්ධයෙන් කිසිදු තීරණයක් නොගන්නා ලෙස අභියාචනාධිකරණය වගඋත්තරකරුවන්ට දැනුම්දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=65618", "Category": null, "Parent URL": null}