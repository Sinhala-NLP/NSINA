{"Source": "Adaderana", "Timestamp": "July 18, 2010 02:18 pm", "Headline": "පොලිසියෙන් යැයි ගෙට පැන නිවැසියන් බය කරලා ", "News Content": "පොලිස් නිලධාරීන් යැයි පවසා නිවෙස් වලට ඇතුළු වී නිවැසියන් බිය ගන්වා පලා යමින් සිටි පුද්ගලයින් දෙදෙනෙකු ආනමඩුව පොලිසිය විසින් අත්අඩංගුවට ගෙන තිබේ. ආනමඩුව පොලිසියේ රාත්‍රී මුර සංචාරයේ යෙදී සිටි නිලධාරීන් විසින් මොවුන් දෙදෙනා අත්අඩංගුවට ගෙන ඇති බව වාර්තා වේ. අත්අඩංගුවට ගත් සැකකරුවන් සතුව තිබී ගිනි අවියක් සහ ජිව උණ්ඩ 92 ක් ද පොලිසිය විසින් සොයාගෙන තිබේ. මෙම සැකකරුවන් වළස්මුල්ල සහ බෙලිඅත්ත යන ප්‍රදේශවල පදිංචිකරුවන් වන අතර ඔවුන් පලා යමින් සිටි මෝටර් රථයද පොලිස් භාර‍යට ගෙන ඇති බව සඳහන්ය. ආනමඩුව ප්‍රදේශ‍යේ නිවාස දෙකකට පැමිණි මෙම සැකකරුවන් පුත්තලම පොලිසියේ විශේෂ රාජකාරීයේ යෙදෙන නිලධාරීන් බව පවසා එම නිවාස පරික්ෂා කිරීමට උත්සාහ කර තිබේ. එහිදි එම නිවැසියන් ඒ පිළිබඳව පොලිස් හදිසි ඇමතුම් අංශයට දැනුම් දී ඇති අතර ඒ අනුව ක්‍රියාත්මක වු ආනමඩුව පොලිස් නිලධාරීන් මොවුන් දෙදෙ‍නා අත්අඩංගුවට ගෙන ඇති බව සඳහන්ය.", "URL": "https://sinhala.adaderana.lk/news.php?nid=9680", "Category": null, "Parent URL": null}