{"Source": "Adaderana", "Timestamp": "August 4, 2018 12:15 pm", "Headline": "විපක්ෂ නායක ධුරය ගැන සන්ධානයේ මතය ලබන සඳුදා කථානායකවරයාට", "News Content": "විපක්ෂ නායක ධුරය සම්බන්ධයෙන් සන්ධානයේ තීරණය ලබන සඳුදා දිනය වන විට කථානායකවරයා වෙත දැනුම්දීමට බලාපොරොත්තු වන බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර මහතා පවසයි. ඒ සම්බන්ධයෙන් සන්ධානයේ පක්ෂ නියෝජිතයින් සමඟ සාකච්ඡා කර අවසන් තීරණයකට එළඹෙන බව අද දෙරණ කළ විමසීමකදී අමාත්‍යවරයා සඳහන් කළේය. එක්සත් ජනතා නිදහස් සන්ධාන මන්ත්‍රීවරුන් ලෙස පාර්ලිමේන්තුවට තේරී පත්වූ තමන් නියෝජනය කරන කණ්ඩායමට පාර්ලිමේන්තුවේ මන්ත්‍රීවරුන් 70 දෙනෙකු අයත් වන බැවින් පාර්ලිමේන්තුවේ විපක්ෂ නායක ධුරය සන්ධාන මන්ත්රීනවරයෙකු වන දිනේෂ් ගුණවර්ධන මහතාට ලබා දෙන ලෙස ඉල්ලමින් මන්ත්රී‍වරුන් 08 දෙනෙකුගේ අත්සනින් යුතු ලිපියක් පසුගියදා කථානායකවරයා වෙත භාරදී තිබිණි. කිසියම් පක්ෂයකින් තේරී පත්වූ මන්ත්‍රීවරුන් පිරිසක්, කණ්ඩායම් කිහිපයක් හෝ තනි කණ්ඩායමක් ලෙස ඒකරාශි වී තමන් මනාප මන්ත්‍රීවරයෙකුට විපක්ෂනායක ධුරය ලබා දෙන ලෙස ඉල්ලා සිටින විට එම මන්ත්‍රීවරු අයත් පක්ෂයේ නිල මතය විමසීම සිය වගකීම බැවින් ඒ පිළිබඳ සන්ධානයේ මතය විමසීමට කථානායකවරයා පියවර ගෙන තිබේ. ඒ අනුව ඒ පිළිබඳ පක්ෂයේ නිල මතය දැනුම් දෙන ලෙස ඉල්ලා කතානායක කරූ ජයසූරිය මහතා විසින් සන්ධාන මහලේකම් අමාත්‍ය මහින්ද අමරවීර මහතා වෙත පසුගිය දෙවැනිදා ලිපියක් යොමු කර තිබිණි.", "URL": "https://sinhala.adaderana.lk/news.php?nid=93799", "Category": null, "Parent URL": null}