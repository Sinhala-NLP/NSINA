{"Source": "Adaderana", "Timestamp": "April 30, 2010 11:33 am", "Headline": "බම්බලපිටියේ ත්‍රී රෝද රථයක මළ සිරුරක්", "News Content": "බම්බලපිටිය, ලොරිස් පාරේ ත්‍රී රෝද රථයක් තුළ පුද්ගලයෙකු මිය ගොස් සිටියදී පොලීසිය විසින් සොයා ගෙන තිබේ. පොලිසියට ලැබුණු තොරතුරක් මත අද උදෑසන 6.15 ට පමණ අදාළ මළ සිරුර සොයා ගත් බව පොලිස් මාධ්‍ය ප්‍රකාශකවරයා සඳහන් කළේය. මිය ගිය පුද්ගලයා ඉඳිගහලන්ද, උඩවත්ත මාවත, දොඩංගොඩ ප්‍රදේශයේ පදිංචි නාගුරන් ආරුමුගම් නැමැත්තෙකු බවට හඳුනාගෙන ඇත. මේ වන විට මෘත දේහය කළුබෝවිල ශික්ෂණ රෝහලේ මෘත ශරීරාගාරයේ තැන්පත් කර ඇති අතර බම්බලපිටිය ‍පොලිසිය වැඩිදුර පරීක්ෂණ සිදු කරයි. මේ අතර අද අලුයම 4.40 ට පමණ සූරියවැව පොලිස් වසමේ කඳවුර පෙදෙස මාර්ගයේ මියගොස් සිටි පුද්ගලයෙකුගේ මළ සිරුරක් පොලිසිය විසින් සොයා ගෙන තිබේ. මරණයට හේතුව මෙතෙක් අනාවරණ වී නොමැති අතර මිය ගිය පුද්ගලයා එම ප්‍රදේශයේ ම පදිංචිකරුවෙකු බව පොලිසිය පැවසුවේය.", "URL": "https://sinhala.adaderana.lk/news.php?nid=8100", "Category": null, "Parent URL": null}