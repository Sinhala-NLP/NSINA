{"Source": "Adaderana", "Timestamp": "July 18, 2018 01:35 pm", "Headline": "මාළු අල්ලන්න ගිහින් අතුරුදන් වු පුද්ගලයාගේ සිරුර වැවේ පාවෙයි", "News Content": "කිලිනොච්චිය,කල්මඩු වැවේ ගිලුණ පුද්ගලයෙකුගේ මළ සිරුරක් අද(18) උදැසන සොයාගත් බව කිලිනොච්චිය,ධර්මපුරම් පොලීසිය පවසයි. ධර්මපුරම් පොලිසිය පැවසූවේ මසුන් ඇල්ලීමට ගොස් ඊයේ(17) සවස අතුරුදහන්වු පුද්ගලයෙකුගේ මළ සිරුරක් එලෙස සොයාගත් බවයි. යාපනය,කරවෙට්ටි ප්‍රදේශයේ පදිංචි 63 හැවිරිදි සුන්දරම් පුලෙන්ද්‍රන් නමැති තිදරු පියෙකුගේ සිරුරක් එලෙස සොයා ගෙන තිබේ. අදාළ පුද්ගලයා ඊයේ මසුන් ඇල්ලීමට ගිය අවස්ථාවේ අතුරුදහන්ව ඇති අතර, ඊයේ සවස අතුරුදහන් වු පුද්ගලයා සොයා පරීක්ෂා කිරීම් කළද පුද්ගලයා සොයා ගැනීමට නොහැකි විය. සිරුර අද වැවේ පාවෙමින් තිබියදී සොයාගත් බවද පොලිසිය පැවසීය. පොලිසිය පැවසූවේ සොයාගත් මළ සිරුර පශ්චාත් මරණ පරීක්ෂණ වෙනුවෙන් කිලිනොච්චිය රෝහල වෙත යොමුකළ බවයි. සිද්ධිය සම්බන්ධයෙන් ධර්මපුරම් පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=92772", "Category": null, "Parent URL": null}