{"Source": "Adaderana", "Timestamp": "June 14, 2012 09:33 am", "Headline": "එමීර් රාජ්‍යයේ ගෘහ සේවකයින්ට වැඩි අයිතීන් ලබාදෙන පනතක්", "News Content": "එක්සත් අරාබි එමීර් රාජ්‍යයේ සේවය කරන ගෘහ සේවකයින්ට තවත් අයිතීන් ලබාදීම වෙනුවෙන් යෝජිත පනත පිළිබඳව ජ්‍යොෂ්ඨ විදෙස් නියෝජිතයෙකු විසින් ප්‍රසාදය පළකර තිබේ. ගෘහ සේවිකාවන්, රියදුරන්, මෙහෙකරුවන් සහ දරුවන් රැකබලාගන්නා කාන්තාවන් ඇතුළු ගෘහස්ථ සේවකයින් වෙනුවෙන් යෝජිත මෙම නීතිය ෆෙඩරල් ජාතික කවුන්සිලය මගින් එක්සත් අරාබි එමීර් රාජ්‍යයේ කැබිනට් මණ්ඩල අනුමැතිය සඳහා ඉදිරිපත් කර ඇති බව එරට මාධ්‍ය වාර්තා කරයි. මෙය සතුටුදායක පුවතක් බවත්,ශ්‍රී ලාංකිකයින් 100, 000 දෙනෙකු එක්සත් අරාබි එමීර් රාජ්‍යයේ ගෘහ සේවකයින් ලෙස කටයුතු කරන බවත් අබුඩාබිහි ශ්‍රී ලංකා තානාපති කාර්යාලයේ දෙවන ලේකම් එම්. සමරවීර මහතා සඳහන් කර ඇත. මෙම බොහෝ සේවකයින්ට අධික ලෙස වැඩ පැවැරෙන බවත්, නිවෙස් හිමිකරුවන්ගේ පීඩාවන්ට ලක්වන බවත් ඒ මහතා පෙන්වා දී ඇති බව ද එක්සත් අරාබි එමීර් රාජ්‍ය මාධ්‍ය වාර්තා පවසයි. කැබිනට් මණ්ඩලයේ එකඟතාවය අවශ්‍ය වන මෙම යෝජිත පනත සඳහා එයින් අනතුරුව එක්සත් අරාබි එමීර් රාජ්‍යයේ ජනාධිපති එච්. එච්. ෂෙයික් කලිෆා බින් සයෙඩ් අල් නායන්ගේ අනුමැතිය අවශ්‍ය බව සඳහන්ය. ඒ අනුව අදාළ පනත සඳහා අනුමැතිය හිමිවුවහොත් ගෘහ සේවකයින්ට තවත් කරුණු සමග සතියකට වැටුප් සහිත එක් නිවාඩු දිනයක්, අසනීප නිවාඩු හා සේවය අවසානයේ සේවය අගයමින් ලබාදෙන දීමනාවක් හිමිවේ. මෙම යෝජිත පනත සඳහා අරාබි එමීර් රාජ්‍යයේ ඇතැම් සේවා යෝජකයින්ගේ ප්‍රසාදය හිමිව ඇති බව බව ද එරට මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=25012", "Category": null, "Parent URL": null}