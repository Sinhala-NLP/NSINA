{"Source": "Adaderana", "Timestamp": "August 3, 2019 07:29 pm", "Headline": "මරණය නියම වු රණවිරුවන්ට නිදහස ඉල්ලා විරෝධයක්", "News Content": "මරණ දඬුවම නියම වූ මේජර් ඩික්සන් රාජමන්ත්‍රී සහ කෝප්‍රල් ප්‍රියන්ත රාජකරුණා වහාම නිදහස් කරන මෙන් ඉල්ලා ඔවුන්ගේ පවුල්වල ඥාතීන් සහ මව්බිම වෙනුවෙන් රණවිරුවෝ සංවිධානය අද අනුරාධපුරයේදී විරෝධතාවයක නිරත වුණි. මේජර්වරයා සහ ලාන්ස් කෝප්‍රල්වරයා නිදහස් කරන මෙන් ජනාධිපති කාර්යාලයෙන් කළ ඉල්ලීමට නිසි පිළිතුරක් නොලැබුණු බවට ඔවුන් මෙහිදී චෝදනා කරයි. විරෝධතාවයට එක් වූ පිරිස අනුරාධපුර නගරයේ පාගමනක නිරත වීමෙන් පසු අනුරාධපුර නව බස් නැවතුම්පොළ ඉදිරිපිටදී අද දහවල් 12ට පමණ විරෝධතාවය ආරම්භ කළේය. 1998දී යාපනය ගුරු නගර්හිදී එල්.ටී.ටී.ඊ. සාමාජිකයෙකු ඝාතනය කළ බවට එල්ල වූ චෝදනාවට වරදකරු වී මරණ දඩුවම නියම වූ මේජර් ඩික්සන් රාජමන්ත්‍රී සහ කෝප්‍රල් ප්‍රියන්ත රාජකරුණා නිදහස් කරන මෙන් විරෝධතාවයට එක් වූ පිරිස මෙහිදී ඉල්ලා සිටියේය.", "URL": "https://sinhala.adaderana.lk/news.php?nid=115664", "Category": null, "Parent URL": null}