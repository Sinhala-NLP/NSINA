{"Source": "Adaderana", "Timestamp": "December 5, 2017 07:37 am", "Headline": "දත් සායනවලට පැමිණි බොහෝ දෙනාට විදුරුමස් රෝග ඇති බව දත් දොස්තරලා කියයි", "News Content": "මේ වසරේ ගත වූ කාලය තුළ දන්ත සායන වෙත පැමිණි රෝගීන් විශාල සංඛ්‍යාවක් විදුරු මස් රෝගය සඳහා ප‍්‍රතිකාර ලබා ගෙන ඇති බව ශ‍්‍රී ලංකා දන්ත වෛද්‍යවරුන්ගේ සංගමය පවසයි. පාසල් යන වයසේ සිට වයස අවුරුදු 65 දක්වා වූ වයස්වල පසුවන්නන් එම රෝගයට ප‍්‍රතිකාර ලබා ගැනීම සඳහා වෛද්‍ය සායන වෙත පැමිණ ඇති බව එම සංගමයේ සභාපති වෛද්‍ය මිරාස් මුක්තාර් මහතා සඳහන් කළේය. දුම්පානය, දියවැඩියාව,ඒඩ්ස් හා පිළිකා රෝග තත්ත්වයන්, හෝර්මෝන වෙනස්වීම්, විවිධ ඖෂධ භාවිතය, මානසික ආතතිය, ස්ථුලතාවය, යනාදී හේතු මත විදුරුමස් රෝග ඇතිවීමේ අවධානමක් පවතින බව ඔහු පැවසුවේය. මුඛයෙන් දුර්ගන්ධය හැමීම, විදුරුමස් රතු වී තිබීම, විදුරුමස්වලින් ලේ ගැලීම, ආහාර ගන්නා විට දත්වල වේදනාවක් ඇති වීම, දත් සෙලවීම, දත් හිරි වැටීම යනාදිය විදුරුමස් රෝගය සඳහා වූ රෝග ලක්ෂණයි. විදුරුමස් රෝගය වළක්වා ගැනීම සඳහා දුම්පානයෙන් වැලකීම, දියවැඩියා තත්ත්වය පාලනය කරගැනීම සහ මාස 06 කට වරක්වත් දන්ත වෛද්‍යවරයෙකු හමු වී වෛද්‍ය උපදෙස් ලබා ගත යුතු බව මිරාස් මුක්තාර් මහතා සඳහන් කළේය. පාසල් යන වයසේ දරුවන් විදුරු මස් රෝගයෙන් ආරක්ෂා කර ගැනීම සඳහා පාසල් මට්ටමෙන් දැනුම්වත් කිරීම් වැඩසටහන්ද දිවයින පුරා ක‍්‍රියාත්මක කර ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=81035", "Category": null, "Parent URL": null}