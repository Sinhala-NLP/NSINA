{"Source": "Adaderana", "Timestamp": "August 7, 2016 03:26 pm", "Headline": " කෝටි 2ක ජංගම දුරකථන සමග 4ක් දැලේ", "News Content": "තීරු බදු රහිතව මෙරටට ගෙන්වන ලද රුපියල් කෝටි දෙකකට වැඩි වටිනාකමින් යුතු ජංගම දුරකථන ඇතුළු ද්‍රව්‍ය තොගයක් සමග පුද්ගලයින් සිව්දෙනෙකු කටුනායක ගුවන්තොටුපොළේදී අත්අඩංගුවට ගෙන තිබේ.පොලිස් විශේෂ කාර්යය බලකා ගෝනහේන කඳවුරේ නිලධාරීන් කණ්ඩායමක් විසින් සිදුකළ වැටලීමක දී ගුවන්තොටුපොළ ප්‍රධාන පිටවීමේ දොරටුවේ දී මොවුන් අත්අඩංගුවට ගෙන ඇති බව සඳහන්ය.තීරු බදු රහිතව මෙරටට ගෙන්වන ලද ජංගම දුරකථන සහ ටැබ් 2309ක්, දත්ත රඳවන සහ ජංගම දුරකථන උපාංග තොගයක්, රූපලාවන්‍ය ද්‍රව්‍ය සහ දුම්වැටි තොගයක් එහිදී පොලිස් විශේෂ කාර්යය බලකාය භාරයට ගෙන තිබේ.මෙම ද්‍රව්‍ය තොගයේ වටිනාකම රුපියල් දෙකෝටි තිස් හතර ලක්ෂ 33,978ක් වන බව පොලිස් විශේෂ කාර්යය බලකාය පැවසුවේය.අත්අඩංගුවට ගත් සැකකරුවන් සිව් දෙනා වැඩිදුර විමර්ශන සඳහා රේගු නිලධාරීන් වෙත භාරදී ඇති අතර රේගු අධිකාරිය විසින් ඔවුන්ට රුපියල් ලක්ෂ 21ක දඩ මුදලක් නියම කර තිබේ.", "URL": "https://sinhala.adaderana.lk/news.php?nid=62847", "Category": null, "Parent URL": null}