{"Source": "Adaderana", "Timestamp": "September 28, 2011 08:52 am", "Headline": "වැටුප් ඉහළ දමන්නැයි ඉල්ලන සම්මන්ත්‍රණ මාලාව අද ඇරඹෙයි", "News Content": "රජයේ හා පෞද්ගලික අංශයේ සේවක වැටුප් ඉහළ දමන ලෙස ඉල්ලා දීප ව්‍යාප්ත දැනුවත් කිරීමේ මහජන සම්මන්ත්‍රණ මාලාවක් අද(28) ආරම්භ වන බව අන්තර් සමාගම් සේවක සංගමය පවසයි. ලබන අයවැයෙන් ඉල්ලීම් ලබාදෙන බල කිරීම ද මෙහි එක් අරමුණක් බව එහි සභාපති වසන්ත සමරසිංහ මහතා ප්‍රකාශ කළේය. 40% න් පෞද්ගලික අංශ සේවකයින්ගේ වැටුප් වැඩිකිරීමත්, රුපියල් 10, 000 න් රාජ්‍ය අංශ සේවකයින්ගේ වැටුප් වැඩිකිරීමත් යන ඒකාබද්ධ සටනේ මහජන සම්මන්ත්‍රණ මෙසේ ආරම්භ කෙරෙන බව ඒ මහතා පෙන්වාදුන්නේය. මෙම වැටුප් අරගලය ජයග්‍රහණය කරන තුරුම ඉදිරියට ගෙන යන බව ද අද දෙරණ වෙත අදහස් දක්වමින් හෙතෙම සඳහන් කළේය. මෙම සම්මන්ත්‍රණවලින් පසුව දිස්ත්‍රික් මට්ටමින් උද්ඝෝෂණ ක්‍රියාමාර්ග ආරම්භ කරන බව ද සමරසිංහ මහතා අවධාරණය කර සිටියේය.", "URL": "https://sinhala.adaderana.lk/news.php?nid=19007", "Category": null, "Parent URL": null}