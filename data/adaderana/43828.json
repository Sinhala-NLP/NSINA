{"Source": "Adaderana", "Timestamp": "June 9, 2014 06:13 am", "Headline": "මංගල උළෙලට ගිය ගමන අවමංගල උළෙලකින් නිමාවෙයි", "News Content": "ලොරියක් සිරුර මතින් ධාවනය වීම හේතුවෙන් තුවාල ලබා දංකොටුව දිසා රෝහලට ඇතුළත් කළ අයෙකු වැඩිදුර ප්‍රතිකාර සඳහා මීගමුව මහා රෝහලට ගෙන යන අතර තුර මිය ගොස් තිබේ. අද (09) අළුයම 3.00 ට පමණ දංකොටුව නගරයේදී මෙම අනතුර සිදුවී ඇති බව පොලීසිය පවසයි. මිය ගොස් ඇත්තේ ආණමඩුව - මුදලක්කුලිය,විජය විදුහල පාර පදිංචිව සිටි චම්පි ප්‍රියංකර සේනානායක නම් අයෙකි. දංකොටුව නගරයේ පදිංචිව සිටින අයෙකුගේ විවාහ මංගල උත්සවයක් 08 වැනිදා රාත්‍රීයේ පවත්වා ඇති අතර මිය ගොස් ඇති අයද එම මංගල උත්සවයට සහභාගි වීම සඳහා පැමිණ ඇත. අධික ලෙස බීමතින් සිට ඇති මිය ගිය පුද්ගලයා ප්‍රධාන මාර්ගයේ බිම වැටී සිට ඇති බවත්, එම අවස්ථාවේදී මාර්ගයේ ධාවනය වූ ලොරියක් බිම වැටී සිටි අයගේ සිරුර මතින් ගමන් කර ඇති බවත් සඳහන්ය. සිද්ධියෙන් තුවාල ලැබූ බිම වැටී සිටි අයව මංගල උත්සවයට පැමිණ සිටි කීප දෙනෙකු විසින්ම දංකොටුව දිසා රෝහලට ඇතුළත් කර ඇත. ඔහුගේ තත්ත්වය බරපතළ බැවින් මීගමුව මහා රෝහලට මාරු කර යැවීමට දංකොටුව දිසා රොහලේ වෛද්‍යවරුන් කටයුතු කර තිබේ. එහෙත් මීගමුව මහා රෝහලේ බාහිර ප්‍රතිකාර අංශයට ඇතුළත් කරන විටද ඔහු මිය ගොස් සිටි බවත්, අනතුරට සම්බන්ධ ලොරිය සහ එය පැදවූ රියදුරුව පොලීසිය විසින් අත්අඩංගුවට ගෙන ඇති බවත් අද දෙරණ වාර්තාකරු පවසයි. දංකොටුව පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43828", "Category": null, "Parent URL": null}