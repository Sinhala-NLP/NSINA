{"Source": "Adaderana", "Timestamp": "August 14, 2010 02:13 pm", "Headline": "ෆොන්සේකාගේ නිලතල අහිමිකිරීමේ තීන්දුවට ජනපති අනුමැතිය", "News Content": "සරත් ෆොන්සේකා මහතාගේ සියලු හමුදා නිලතල අහෝසි කරන ලෙස පළමු යුද අධිකරණය ලබාදුන් තීන්දුව සඳහා ජනාධිපති මහින්ද රාජපක්ෂ මහතාගේ අනුමැතිය හිමිවී තිබේ. ඊ‍යේ දිනයේ යුද හමුදාපතිවරයා විසින් ජනාධිපතිවරයා වෙත යොමු කරන ලද පළමු යුද අධිකරණ තීන්දුව සඳහා මෙසේ අනුමැතිය ලැබී ඇති බව යුද හමුදා ජනමාධ්‍ය අධ්‍යක්ෂ මණ්ඩලයේ කර්නල් දුමින්ද ගමගේ මහතා පැවසුවේය. ඒ අනුව පළමු යුද අධිකරණය විසින් නිර්දේශ කර ඇති කරුණු ක්‍රියාවට නැංවෙනු ඇත. එකී තීරණය ඉදිරියේ දී ෆොන්සේකා මහතාට ද දැන්වීමට නියමිතව තිබේ. ෆොන්සේකා මහතා සක්‍රිය හමුදා සේවයේ යෙදී සිටියදී දේශපාලන කටයුතුවල නිරත වීම පිළිබඳ විභාග කළ පළමු යුද අධිකරණය ඔහුට එරෙහිව නැගී ඇති චෝදනා තුනටම වැරදිකරු බව ඊයේ තීරණය කළේය. යුද අධිකරණය මගින් දඬුවම් තිරණය කිරිමෙන් අනතුරුව එම තීන්දුව අදාළ අධිකරණය කැඳවීමේ බලධරයා සහ දඬුවම තහවුරු කිරීමේ බලධරයා ද වන සේනාධිනායක ජනාධිපති මහින්ද රාජපක්ෂ මහතා වෙත යොමු කර තිබුණි. ජනාධිපතිවරයා මෙම අනුමැතිය ලබාදී ඇත්තේ ඒ අනුවය.", "URL": "https://sinhala.adaderana.lk/news.php?nid=10232", "Category": null, "Parent URL": null}