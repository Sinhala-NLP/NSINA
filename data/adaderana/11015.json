{"Source": "Adaderana", "Timestamp": "September 22, 2010 11:09 am", "Headline": "මගී ප්‍රවාහන අධිකාරිය ශ්‍රේෂ්ඨාධිකරණයට යයි", "News Content": "පුද්ගලික බස් රථ සඳහා මාර්ග බලපත්‍ර නිකුත් කිරීම වළක්වාලමින් පනවා ඇති වාරණ නියෝගය ඉවත් කරන ලෙස බස්නාහිර පළාත් මාර්ගස්ථ මගී ප්‍රවාහන අධිකාරිය ශ්‍රේෂ්ඨාධිකරණයෙන් ඉල්ලීමක් කර තිබේ. පාරිසරික පදනම සහ පුද්ගලික බස් හිමියන්ගේ සංගමය කර තිබූ පැමිණිල්ලකට අනුව පුද්ගලික බස් රථ සඳහා නව බලපත්‍ර නිකුත් කිරීම වළක්වාලමින් ශ්‍රේෂ්ඨාධිකරණය මගින් වාරණ නියෝගයක් නිකුත් කරනු ලැබිණි. මාර්ගස්ථ මගී ප්‍රවාහන අධිකාරිය අධිකරණයට දැනුම් දී ඇත්තේ අදාළ වාරණ නියෝගය හේතුවෙන් නව බස් රථ සඳහා බලපත්‍ර ලබා දීමට නොහැකි තත්ත්වයක් උද්ගත වී ඇති බවයි. මේ හේතුවෙන් පළාතේ ප්‍රවාහන පහසුකම් පුළුල් කළ යුතු මාර්ග වලට නව බස් රථ යෙදවීමට නොහැකි වී ඇති බව ද අධිකාරිය මෙමගින් පෙන්වා දී ඇත. එසේම මෙමගින් මගී ජනතාවට අසාධාරණයක් සිදු වන බව ද බස්නාහිර පළාත් මාර්ගස්ථ ප්‍රවාහන අධිකාරිය අධිකරණයට දැනුම් දී තිබේ. මෙම ඉල්ලීම ඉදිරියේ දී සලකා බලන බව ශ්‍රේෂ්ඨාධිකරණය දැනුම් දී තිබේ.. -", "URL": "https://sinhala.adaderana.lk/news.php?nid=11015", "Category": null, "Parent URL": null}