{"Source": "Adaderana", "Timestamp": "August 24, 2011 01:14 pm", "Headline": "රහස් පොලීසියෙන් අධිකරණයට කබර කතා-රතනසාර හිමියන් 9 තෙක් රිමාන්ඩ්", "News Content": "බාලවයස්කාර දැරියක් අපහරණයට ලක් කළ බවට චෝදනා මත අත්අඩංගුවට ගෙන සිටි මිහින්තලේ රජමහා විහාරාධිපති නාමල්වැවේ රතනසාර හිමියන් ලබන 9 වැනි දින දක්වා රක්ෂිත බන්ධනාගාර ගත කර තිබේ. අනුරාධපුර ප්‍රධාන මහේස්ත්‍රාත් දර්ශිකා විමලසිරි මෙනවිය ‍‍විසින් අද‍(24) මෙම නියෝගය සිදුකර ඇත. පසුගියදා නාමල්වැවේ රතනසාර හිමියන් ට ඇප ලබාදීමට විරුද්ධ නොවන බවටත්,අදාළ චෝදනා සම්බන්ධයෙන් මූලික විමර්ශන කටයුතු නිමා කරන ලද බවටත් රහස් පොලීසිය විසින් අධිකරණයට කරුණු දක්වන ලදී. එහි ප්‍රතිඵලයක් ලෙස රතනසාර හිමියන්ට ඇප ලබා දුන්නද ඒ පිළිබඳ නඩුව අද කැඳවූ අවස්ථාවේ දී අදාළ හිමිනමට ඇප ලබාදීමට ‍විරුද්ධ බවත්,පරීක්ෂණ කටයුතු තවදුරටත් කරගෙන යන බවත් රහස් පොලිසිය ප්‍රකාශ කර ඇත. එහිදී අධිකරණය හමුවේ පරස්පර විරෝධී අදහස් දැක්වීම නොකළ යුතු බවත්,ලිඛිත හා වාචික කරුණු දැක්වීම්වල පරස්පර විරෝධීභාවය පිළිබඳ මහේස්ත්‍රාත්වරිය රහස් පොලීසියෙන් කරුණු විමසන ලද බව සඳහන් වේ. මහේස්ත්‍රාත්වරිය විසින් එසේ තරයේ අවාවාද කිරීමෙන් පසු රහස් පොලිසිය අධිකරණයෙන් සමාව ඉල්ලා සිටි බව අද දෙරණ වාර්තාකරු සඳහන් කරයි. ලිඛිතව සහ වාචිකව පරස්පර කරුණු ඉදිරිපත් කිරීම තුළින් රහස් පොලිසිය පිළිබඳ විශ්වාසය බිදී යන බව මහේස්ත්‍රාත්වරිය එහිදී වැඩිදුරටත් ප්‍රකාශ කළාය.", "URL": "https://sinhala.adaderana.lk/news.php?nid=18277", "Category": null, "Parent URL": null}