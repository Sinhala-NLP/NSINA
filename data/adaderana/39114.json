{"Source": "Adaderana", "Timestamp": "November 26, 2013 06:48 am", "Headline": "යතුරුපැදි අනතුරෙන් පොලිස් නිලධාරියා මරුට", "News Content": "යතුරු පැදියක් අනතුරට පත්වීමෙන් පොලිස් නිලධාරියෙකු මිය ගොස් ඇති බව පුත්තලම පොලීසිය කියයි. මිය ගොස් ඇත්තේ වනාතවිල්ලුව පොලීසියට අනියුක්තව සේවය කරමින් සිටි පොලිස් කොස්තාපල් 59817 අජිත් ප්‍රේමලාල් වික්‍රමරත්න නම්වු අයෙකි. ඉකුත් 25 වැනි දින රාත්‍රී 11.00 ට පමණ පුත්තලම - මන්නාරම මාර්ගයේ 04 කණුව ප්‍රදේශයේදී මෙම අනතුර සිදුවී ඇත. මිය ගොස් ඇති නිලධාරියා වනාතවිල්ලුව පොලීසිය විසින් පවත්වා ගෙන යන පුත්තලම - මන්නාරම මාර්ගයේ කරඩිපුවල් 06 කණුව මාර්ග බාධකයේ සේවය කරමින් සිටි බව පොලීසිය පවසයි. කිසියම් අවශ්‍යතාවයක් සඳහා මෙම නිලධාරියා තවත් නිලධාරියෙකු සමග යතුරු පැදියකින් රාජකාරි ස්ථානයේ සිට පුත්තලම දෙසට ගමන් කර ඇති බව පොලීසිය කියයි. එසේ ගමන් කරමින් සිටින විට මෙම අනතුර සිදුවී ඇත. මිය ගොස් ඇති අය සමග ගමන් කළ අනෙක් පොලිස් නිලධාරියා සුළු තුවාල ලබා ඇති බවත්,අනතුරින් තුවාල ලැබු පොලිස් නිලධාරීන් දෙදෙනා එම අවස්ථාවේදීම පුත්තලම මුලික රෝහල වෙත ඇතුළත් කළත් එක් නිළධාරියෙකු මිය ගොස් ඇති බවත් පොලීසිය පෙන්වාදෙයි. පොලිස් නිලධාරීන් ගමන් කරමින් තිබු යතුරු පැදිය අනතුරට පත්වු ආකාරය මෙතෙක් අනාවරණය වී නැති බව පොලීසිය කියයි. පශ්චාත් මරණ පරීක්ෂණය පැවැත්වීමට නියමිතව ඇත. පුත්තලම පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39114", "Category": null, "Parent URL": null}