{"Source": "Adaderana", "Timestamp": "December 11, 2013 04:58 pm", "Headline": "ධීවරයින්ට අවුරුදු 55න් පසු 10,000ක විශ්‍රාම වැටුපක් ", "News Content": "මේ වන විට ධීවර ජනතාව සඳහා විශ්‍රාම වැටුපක් හඳුන්වා දී ඇති බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. ඒ අනුව අවුරුදු 55 ක් ඉක්මවූ ධීවරයින් සඳහා මසකට රුපියල් 10,000ක මුදලක් ලබා දීමට තීරණය කර ඇති බව අද(11) කොළඹ පැවති මාධ්‍ය හමුවකදී ඔහු සඳහන් කළේය. ‍ එසේම ‍මේ වන විට මෙට්‍රික් ටොන් 16,140 ක මත්ස්‍ය නිෂ්පාදන අපනායනය කරන බවත්, මෙට්‍රික් ටොන් පන් ලක්ෂයක මත්ස්‍ය අස්වැන්නක් මේ වන විට ලබන බවත්, ඒ මහතා එහිදී පෙන්වා දුන්නේය. තවද මේ වන විට ධීවර යාත්‍රා 19,000 ක් දක්වාත්, ධීවර කාර්මිකයින් 50,000 දක්වාත් වැඩි වී ඇති බවද හෙතෙම එම අවස්ථාවේදී සඳහන් කර සිටියේය. 2014 අයවැය මගින් වෙන් කරන ලද බිලියන 2ට අමතරව තවත් බිලියනයක මුදලක් ධීවර කටයුතු සඳහා වෙන් කර ඇති බවත්, නීති විරෝදී ලෙස මසුන් අල්ලන ලද ධීවරයින්ට පවා සමාව ලබා දී ඔවුන් දිරිමත් කර නැවති ධිවර කටයුත් සඳහා යොදවන බවත් හෙතෙම පෙන්වා දුන්නේය. එසේම මේ වන විට ප්‍රධාන වශයෙන් ධීවර කටයුතු සඳහා උතුර ප්‍රදේශය බවට පත්ව ඇති බවත්, එම ප්‍රදේශ සඳහා මේ වන විට ධීවර යාත්‍රා 879ක් ලබා දී ඇති බවත්, ඔහු එහිදී අවධාරණය කළේය. තවද ඉන්දීය අත්අඩංගුවේ සිටින ශ්‍රී ලාංකික ධීවරයින්ගේ සුබ සාධන කටයුතු සඳහා මසකට ලක්ෂ හතරක් පමණ ඉන්දියාවට යවන බවත් ඒ මහතා කීවේය. 48% බ්‍රිතාන්‍ය සහ ප්‍රංශය වැනි රටවලින් ආසියා මුහුදු කලාපය තුළ මත්ස්‍ය අස්වනු නෙලා ගෙන යන බවත්,ශ්‍රී ලංකා ධීවරයින් 5 දෙනෙකු පමණ ඉන්දීය මුහුදු සීමාවන් උල්ලංඝණය වූ විට ඉන්දීය ධීවරයි 50,000ක් පමණ ලංකාවේ මුහුදු සීමාව උල්ලංඝණය කරන බවද ඔහු පෙන්වා දුන්නේය. තවද එළඹෙන නව අවුරැද්දේ සිට ධීවරයින් අනිවාර්යෙන් ධීවර ආරක්ෂක කබා, රක්ෂණය මෙන්ම ධීවර යාත්‍රා ලියාපදිංචි කළ යුතු බවද හෙතෙම සඳහන් කළේය. ධීවර කර්මාන්තයේ යෙදී සිටින ධීවරයින්ගේ නවිණ තාක්ෂණික දැනුමෙන් සවිමත් කිරීමත්, නාරා ආයතනය සමඟ එක්ව තාක්ෂණය භාවිතා කරමින් මත්ස්‍යයින් විශාල වශයෙන් සිටින ස්ථාන හඳුනාගෙන ධීවරයින් එම ප්‍රදේශවලට යොමු කිරීමටත් පිටවර ගෙන ඇති බවත් ඒ මහතා පවසා සිටියේය.", "URL": "https://sinhala.adaderana.lk/news.php?nid=39508", "Category": null, "Parent URL": null}