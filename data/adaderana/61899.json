{"Source": "Adaderana", "Timestamp": "July 8, 2016 01:55 pm", "Headline": "  ඡායා කැබිනට්ටුව මානසික ප්‍රශ්නයක්", "News Content": "පසුගිය ආණ්ඩුවේ ඇමති තනතුරු දරමින් හොඳට කා බී සිටි නිසා එහි අමාරුකම් දැන් දැනෙන බැවින් හිත සනසා ගැනීමට ඒකාබද්ධ විපක්ෂය විසින් ඡායා කැබිනට්ටුවක් පත්කර ගෙන ඇතැයි එජාප මන්ත්‍රී අජිත් මාන්නප්පෙරුම මහතා කියයි.සිරිකොතදී අද පැවැති මාධ්‍ය හමුවකදී ඔහු මේ බව කියා සිටියේ මාධ්‍යවේදියෙකුගේ ප්‍රශ්නයකට පිළිතුරු වශයෙනි.ඡායා කැබිනට්ටුවට ඔවුන්ගේ මානසික ප්‍රශ්නයක් යැයිද ඒ මහතා පෙන්වාදුන්නේය.වැට්බදු ගැන අදහස් දක්වමින් ඒ මහතා පැවසුවේ වැට් රකුසාට වඩා ණය රකුසා බලවත් බවයි.ණය රකුසා නිසා වැට් රකුසා ඇති වූ බවත්, ඊට හේතුව මහින්ද රාජපක්ෂ ආණ්ඩුව සම‍යේ මුදල් නාස්තිය බවත්, හෙතෙම සඳහන් කළේය.වැට් රකුසා කෙටි කලකට වුව තබාගත හැකි වුවත් ණය රකුසා එසේ කළ නොහැකි බවත්, එය දිනෙන් දින වර්ධනය වන බවත් ඔහු කියා සිටියේය.ඒ අනූව ශ්‍රීලංකන් සමාගමේ පාඩුව, හිටපු ජනපතිගේ වියදම්, එයාර් බස් මිලදී ගැනීමට යාම, නාමල්, ශිරන්ති, විමල්ගේ ගුවන් ගමන්, විවිධ දූෂණ අක්‍රමිකතා මේ සියල්ල නිසා ජනතාවට එහි බර දැරීමට සිදුව ඇතැයි මන්ත්‍රීවරයා පැවසීය.මෙවැනි දූෂණ අක්‍රමිකතා වත්මන් ආණ්ඩුව යටතේ සම්පූර්ණයෙන් පාලනය කර ඇතැයිද හෙතෙම කියා සිටියේය.සැබෑ විපක්ෂයක් නම් කළ යුත්තේ වැට් බදු වැඩි කිරීම ගැන ජනතාවට ඇත්ත පැහැදිලි කිරීම බවත්, එසේ නොකර ආදායම් බදු නොගෙවන පිරිස් රැස් කරමින් විරෝධතා සංවිධානය කිරීම නොවන බවත්, ඒ මහතා පෙන්වාදුන්නේය.මේ වසරේදී රාජ්‍ය ආදායමෙන් සියයට 56ක් පමණ ණය ගෙවීම සඳහා යොදවන බවද ඔහු පැවසීය.මේ අතර දුරකථන ගාස්තු වැඩිවීමට විසඳුමක් වශයෙන් වයිෆයි තාක්ෂණය ඔස්සේ නොමිලේ ඇමතුම් ලබාගැනීමට හැකි ක්‍රමවේදයක් කඩිනමින් ස්ථාපිත කරන බවද හෙතෙම කීවේය.මාධ්‍ය හමුවට එක්වූ එජාප මන්ත්‍රී නාලක කොලොන්නේ මහතා කියා සිටියේ රාජපක්ෂලා සිදුකළ ව්‍යාපෘතිවලින් අදායමක් නොලැබෙන බැවින් ඒවායේ බර දැරීමට සිදුව ඇත්තේ ජනතාවට බවයි.", "URL": "https://sinhala.adaderana.lk/news.php?nid=61899", "Category": null, "Parent URL": null}