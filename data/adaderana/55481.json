{"Source": "Adaderana", "Timestamp": "December 3, 2015 09:01 am", "Headline": "මරණයට නියම වූ ලාංකික කත බේරාගන්න තවත් උත්සාහයක්", "News Content": "සෞදි අරාබියාවේදී ගල් ගසා මරා දැමීමට නියමිත වී සිටින ශ්‍රී ලංකා ගෘහ සේවිකාවගේ දඬුවම ලිහිල් කරගැනීම සම්බන්ධයෙන් කොළඹ පිහිටි සෞදි අරාබියානු තානාපති කාර්යාලයේ නිලධාරීන් සමඟ විදේශ කටයුතු අමාත්‍ය මංගල සමරවීර මහතා විශේෂ සාකච්ඡාවක් පවත්වා තිබේ.ඊයේ පස්වරුවේ පාර්ලිමේන්තු සංකීර්ණයේදී මෙම සාකච්ඡාව පැවති බව විදේශ කටයුතු අමාත්‍යංශය සඳහන් කළේය.අනාචාරයේ හැසිරීමේ චෝදනාව මත මෙරට ගෘහ සේවිකාවකට සෞදි අරාබියානු අධිකරණය විසින් ගල් ගසා මරා දැමීමට නියෝග කර ඇත.සෞදි තානාපති කාර්යාල නිළධාරීන් සමඟ ඊයේ පැවති සාකච්ඡාවට තලතා අතුකෝරාල සහ ඒ.එච්.එම්. ෆවුසි යන අමාත්‍යවරුන්ද සහභාගී වී සිටි බව විදේශ කටයුතු අමාත්‍යංශය සඳහන් කළේය.අදාළ කාන්තාවට ලබා දී ඇති දඬුවම සම්බන්ධයෙන් සෞදි අරාබියානු රජයේ අනුග්‍රහයෙන් සහනයක් ලබාදෙන ලෙස මෙහිදී ශ්‍රී ලංකා රජය තානාපති කාර්යාල නිලධාරීන්ගෙන් ඉල්ලීමක් කර ඇත.සෞදි අරාබියේ විදේශ කටයුතු අමාත්‍යවරයා හමුවීමට අවස්ථාවක් ලබාදෙන ලෙස ද විදේශ කටයුතු අමාත්‍ය මංගල සමරවීර මහතා එම සාකච්ඡාවේදී ඉල්ලීමක් කර ඇති බව විදේශ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=55481", "Category": null, "Parent URL": null}