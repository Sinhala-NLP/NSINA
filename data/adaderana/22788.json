{"Source": "Adaderana", "Timestamp": "March 14, 2012 09:54 am", "Headline": "වගවීමක් හෝ ප්‍රතිසන්ධානයක් නොවුණොත් යළි ගැටුම් වර්ධනය විය හැකියි", "News Content": "ශ්‍රී ලංකාව තුළ යළි ජනවාර්ගික ප්‍රචණ්ඩ ක්‍රියාවන් මතුවීමේ අවදානමක් පවතින බව අමෙරිකා එක්සත් ජනපදය පෙන්වාදෙයි. එසේම යුද්ධය නිමාවී වසර තුනක් ගතවී ඇතත් ආරක්ෂක හමුදාවන් විසින් ශ්‍රී ලංකාවේ ජන වාර්ගික ප්‍රශ්නය අලුත්කරමින් හා යුද අපරාධ චෝදනා වලට අනුබල දෙන සිදුවීම් අඛණ්ඩව පවත්වාගෙන යන බවට මානව හිමිකම් සංවිධාන චෝදනා කරයි. යුද්ධයේ අවසාන අදියර තුළ දහස් ගණනක් සිවිල් වැසියන් ඝාතනය වූ බවට ජාත්‍යන්තරයෙන් එල්ලවන පීඩනය වර්ධනය වෙමින් පැවතීම හමුවේ ශ්‍රී ලංකාව අප්‍රසාදයෙන් පසුවන බව අමෙරිකානු රාජ්‍ය දෙපාර්තමේන්තුවේ දකුණු හා මධ්‍යම ආසියාව භාර සහකාර ලේකම් රොබර්ට් ඕ බ්ලේක් මහතා වෝෂින්ටන් නුවරදී පවසා ඇතැයි විදෙස් මාධ්‍ය උපුටා දක්වයි. ශ්‍රී ලංකාවේ වගවීම හා ප්‍රතිසන්ධානය සඳහා වූ ක්‍රියා මාර්ග පිළිබඳ අමෙරිකාව වැඩි උනන්දුවක් දක්වන බවත්,රටේ සාමය හා ආරක්ෂාව තහවුරු වනු ඇත්තේත්,ශ්‍රී ලංකාවේ ජාතීන් අතර ප්‍රචණ්ඩත්වය වර්ධනයවීමට ඇති ඉඩ ප්‍රස්ථාව අහුරාදැමිය හැක්කේත් එවැනි වගවීමේ හා ප්‍රතිසන්ධාන වැඩපිළිවෙළක් මගින් පමණක් බවත් හෙතෙම අවධාරණය කර තිබේ. එසේ නොවුණහොත් යළිත් ජනවාර්ගික ගැටුම් වර්ධනයවීමක් සිදුවිය හැකි බව ඔහු පෙන්වාදෙයි. ලෝකයේ බොහෝ රටවල සිවිල් ගැටුම්වල අත්දැකීම් සලකාබලද්දී එකී රටවල් වගවීම හා ප්‍රතිසන්ධානය සඳහා ප්‍රමාණවත් ක්‍රියාමාර්ග ගෙන නොමැති බවත්,ඒ නිසාම එකී අවාසනාවන්ත අත්දැකීම් ඉදිරි පරම්පරාවල් තුළින්ද පුනරාවර්තනය වන බවත් රොබර්ට් ඕ බ්ලේක් මහතා AP පුවත් සේවයට පවසා ඇත. ශ්‍රී ලංකාවේ තත්ත්වයද ඊට බොහෝදුරට සමාන බව ඔහු සඳහන් කර ඇත.", "URL": "https://sinhala.adaderana.lk/news.php?nid=22788", "Category": null, "Parent URL": null}