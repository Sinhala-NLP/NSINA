{"Source": "Adaderana", "Timestamp": "November 14, 2010 08:53 am", "Headline": "දවසට නඩු ලක්ෂ 2 යි", "News Content": "මෙරට අධිකරණ පද්ධතිය තුළ දිනකට නඩු ලක්ෂ 2 ට වැඩි සංඛ්‍යාවක් විභාග කරන බව අධිකරණ අමාත්‍ය ආතාවුද සෙනෙවිරත්න මහතා පවසයි. නඩු අට ලක්ෂයක් පමණ විභාගයට ගැනීම ප්‍රමාද වී අධිකරණ තුළ ගොඩ ගැසී ඇති බව අමාත්‍යවරයා පෙන්වා දෙයි. එම නඩු කඩිනමින් විභාග කිරීම සඳහා පියවර රැසක් ගෙන ඇති බව ආතාවුද සෙනෙවිරත්න අමාත්‍යවරයා සඳහන් කරයි. දැනට 360ක්ව පවතින අධිකරණ සංඛ්‍යාව තවත් 65 න් ඉහළ නංවන බවත්,එමගින් නඩු ප්‍රමාදවීම් වළක්වා ගැනීමට හැකිවෙතැයි අපේක්ෂා කරන බවත් අමාත්‍යවරයා පවසයි. නාඋල නව මහේස්ත්‍රාත් අධිකරණය විවෘත කිරීමේ අවස්ථාවට එක් වෙමින් අමාත්‍ය ආතාවුද සෙනෙවිරත්න මහතා මේ අදහස් පළ කළේය.", "URL": "https://sinhala.adaderana.lk/news.php?nid=12137", "Category": null, "Parent URL": null}