{"Source": "Adaderana", "Timestamp": "July 15, 2012 12:00 pm", "Headline": "නීති විරෝධීව ඕස්ට්‍රේලියාවට යාමට තැත් කළ තවත් 109 ක් අල්ලයි", "News Content": "මුහුදු මාර්ගයෙන් ඕස්ට්‍රේලියාව බලා යමින් සිටි තවත් පුද්ගලයින් 109 දෙනෙකු නාවික හමුදාව විසින් අත්අඩංගුවට ගෙන තිබේ. කල්කුඩා මුහුදු තීරයේ සිට සැතපුම් 25 ක් නැගෙනහිර මුහුදේ දී මෙම පිරිස අත්අඩංගුවට ගෙන ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. \"සෙව්වන්දි දුව\" නමින් හඳුන්වන ධීවර යාත්‍රාවකින් මොවුන් ඕස්ට්‍රේලියාව බලා ගමන් කරමින් සිට ඇති බව වාර්තා වේ. අත්අඩංගුවට ගත් පුද්ගලයින් අතර සිංහල ජාතිකයින් අට දෙනෙකු සහ ද්‍රවිඩ ජාතිකයින් 101 දෙනෙකු සිටින බව පොලිසිය සඳහන් කරයි. මොවුන් හලාවත, වාලච්චේන, කල්මුණ, තලවකැලේ, කල්පිටිය යන ප්‍රදේශවල පදිංචිකරුවන් බව වාර්තා වේ. අත්අඩංගුවට ගත් සැකකරුවන් 109 දෙනා ත්‍රීකුණාමලය වරායට ගෙනවිත් ඇති අතර ඔවුන් සම්බන්ධයෙන් වැඩිදුර පරීක්ෂණ පවත්වන බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. අද අලුයම ද නීති විරෝධී ලෙස ඕස්ට්‍රේලියාව බලා යාමට තැත් කළ පුද්ගලයින් 22 දෙනෙකු හලාවත පොලිසිය විසින් අත්අඩංගුවට ගෙන තිබිණි.", "URL": "https://sinhala.adaderana.lk/news.php?nid=25795", "Category": null, "Parent URL": null}