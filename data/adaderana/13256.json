{"Source": "Adaderana", "Timestamp": "January 4, 2011 09:51 am", "Headline": "2010 දී ගුවන් තොටුපළ රේගුව ලැබූ වැඩිම ආදායම ලබයි", "News Content": "මෙරට ඉතිහාසයේ ගුවන් තොටුපළ රේගුව විසින් ලබා ඇති වැඩිම ආදායම පසුගිය වසරේ ලබා ගැනීමට සමත් වී තිබේ. එම ආදායම රුපියල් බිලියන එකහමාරකට අධික බව ගුවන් තොටුපළ රේගු අධිකාරි පරාක්‍රම බස්නායක මහතා පවසයි. පසුගිය වසර තුළ ගුවන් තොටුපළ පැමිණීමේ සහ පිටවීමේ පර්යන්ත දෙක තුළ වැටලීම් 62ක් සිදු කර ඇති අතර එහි දී සැකකරුවන් 152 දෙනෙකු අත්අඩංගුවට ගෙන ඇත. එහි දී මත්ද්‍රව්‍ය වැටලීම් 6ක් සිදු කර ඇති අතර ඉන් රේගුව විසින් ලබා ඇති ආදායම රුපියල් බිලියන 1 .05ක් බව ගුවන් තොටුපළ රේගුව පවසයි. විදේශ මුදල් වැටලීම් 20ක්, රත්‍රං වැටලීම් 15ක් මැණික් වැටලීම් 8ක් ද පසුගිය වසර තුළ සිදු කර තිබේ. ඊට අමතරව නීතී විරෝධී දේශීය ‍ඖෂධ අපනයන කිරීම්, ජානමය වශයෙන් සිදු කරන අපනයන කටයුතු, පුරා විද්‍යා භාණ්ඩ අපනයනය කිරීම් ඇතුළු තවත් අපනයන සහ ආනයනය කිරීම් වැටලීම් රැසක් සිදු කර ඇති බව ගුවන් තොටුපළ රේගු අධිකාරි පරාක්‍රම බස්නායක මහතා ප්‍රකාශ කළේය.", "URL": "https://sinhala.adaderana.lk/news.php?nid=13256", "Category": null, "Parent URL": null}