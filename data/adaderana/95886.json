{"Source": "Adaderana", "Timestamp": "September 10, 2018 09:36 pm", "Headline": "දේශපාලන වාසි ගන්න ජාතික ආරක්ෂාව පිළිබඳව බොරු කියනවා", "News Content": "ජාතික ආරක්ෂාව පිළිබඳ විශේෂ අවධානයක් ඇතිව ත්‍රිවිද හමුදාවන් ගනු ලබන තීරණ සම්බන්ධව දේශපාලන වාසි අපේක්ෂාවෙන් යම් පිරිසක් විසින් සිදුකරන ප්‍රකාශ තමන් හෙලා දකින බව ආරක්ෂක රාජ්‍ය අමාත්‍ය රුවන් විජයවර්ධන මහතා පැවසීය. බියගම ප්‍රදේශයේ අද (10) පෙරවරුවේ පැවති උත්සවයකදී අමාත්‍යවරයා සඳහන් කළේ පසුගිය කාලය පුරා සිටම මෙම පිරිස ජාතික ආරක්ෂාව සම්බන්ධව සාවද්‍ය කරුණු සමාජගත කිරීමේ බොළඳ උත්සාහයක නිරත වන බවයි. රජය සැමවිටම ජාතික ආරක්ෂාව ප්‍රමුඛතම හා සුවිශේෂී කරුණ ලෙස සලකා ආරක්ෂාව පිළිබඳව කරුණු සමාලෝචනය කරමින් පමණක් තීරණ ගනු ලබන බව සඳහන් කල අමාත්‍යවරයා, 2015 ජනවාරි දේශපාලන පරිවර්ථන සිදුවූ දිනයේ සිට මේ දක්වා බල ලෝභී සහ වෙනත් පටු අරමුණු ඇති පිරිස් විසින් උතුරු සහ නැගෙනහිර ප්‍රදේශ ඇතුළු රටේ ආරක්ෂාව ගිලිහෙමින් ඇතැයි සාවද්‍ය කරුණු දිගින් දිගටම සමාජගත කිරීමට උත්සාහ කරමින් සිටින බව සඳහන් කළේය. ජාතික ආරක්ෂාව පිළිබඳ සාවද්‍ය කරුණු සමාජගත කිරීමට ඔවුන් කොතෙක් උත්සාහ කලද රටේ ජනතාව රජය සහ ත්‍රිවිද හමුදාවන් සම්බන්ධව දැඩි විශ්වාසයකින් හා බැඳීමකින් කටයුතු කරමින් ඇති බව පෙන්වාදුන් අමාත්‍යවරයා, රජයේ අරමුණ ජාතික ආරක්ෂාව ශක්තිමත් කරමින් සහජීවනය හා සංවර්ධනය ගොඩනැඟීම බව සඳහන් කළේය. උතුරු හා නැගෙනහිර ප්‍රදේශයන්හි මූලෝපායි වශයෙන් වැදගත් කඳවුරු සියල්ල ශක්තිමත් කිරීමට ත්‍රිවිද හමුදාවන් කටයුතු කර ඇති බව පෙන්වාදුන් අමාත්‍යවරයා, සාමාන්‍ය ජනතාව වෙත ඉඩම් නිදහස් කිරීම සිදුකර ඇත්තේ ආරක්ෂක සමාලෝචනයකින් පසුව බව සඳහන් කළේය. ත්‍රිවිද හමුදාවන් හි යුද ශක්තිය අඛණ්ඩව පවත්වා ගෙන යාමට අවශ්‍ය යුද අභ්‍යාස හා පුහුණු වැඩසටහන් සඳහා රජය පූර්ණ අනුග්‍රාහය හා ප්‍රතිපාදන වැඩි වශයෙන් ලබාදෙමින් ඇතැයි පැවසූ අමාත්‍යවරයා, යුද, නාවික, ගුවන් හමුදාවන් හි සංග්‍රාමික ශක්තිය තවදුරටත් වර්ධනය කිරීම සඳහා මෙන්ම නවක නිළධාරීන් ඇතුළු සෙසුනිලයින් එම තත්වයට අනුගත කිරීම සඳහා ‘දියකාවා’ වැනි යුද අභ්‍යාස ඇතුළු වෙනත් යුද අභ්‍යාස මෙන්ම දෙස් විදෙස් පුහුණු වැඩසටහන් ත්‍රිවිද හමුදාවන් අඛණ්ඩව සිදුකරන බව සඳහන් කළේය.", "URL": "https://sinhala.adaderana.lk/news.php?nid=95886", "Category": null, "Parent URL": null}