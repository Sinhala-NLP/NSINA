{"Source": "Adaderana", "Timestamp": "December 22, 2018 04:07 pm", "Headline": "ඉන්ධන මිල අඩු වු වාසිය මහජනතාවට හිමි වෙයිද?", "News Content": "යළි ඉන්ධන මිල පහළ දැමීමට රජය ඊයේ (22) ගත් තීරණයත් සමඟ මාස එක හමාරක් වැනි කෙටි කාලයක් තුළ පෙට්‍රල් ලීටරයක මිල රුපියල් 30 කින් හා ඩීසල් ලීටරයක මිල රුපියල් 22 කින් අඩු වී තිබේ. සැබවින්ම එහි වාසිය මහජනතාවට හිමිව තිබේද ? ඒ පිළිබඳව අද දෙරණ කළ සොයා බැලීමක් සිදු කළේය. ලෝක වෙළෙඳ පොළේ බොරතෙල් මිල ගණන් සැලකිල්ලට ගෙන පසුගිය මැයි මස 11 වැනිදා සිට බල පැවැත්වෙන පරිදි ඉන්ධන මිල සූත්‍රය හදුන්වා දුන් අතර, ඒ අනූව අවස්ථා කිහිපයකදී පෙට්‍රල් හා ඩීසල් මිල ගණන් අඛණ්ඩව ඉහළ යනු දක්නට ලැබණි. ඊට සමගාමීව සැප්තැම්බර් මස 20 වැනිදා සිට බස් ගාස්තු 4%කින් ඉහළ නැංවීමටද කටයුතු කළේය. කෙසේ වෙතත් එහිදී රුපියල් 12ක්ව පැවති අවම ගාස්තුව සහ රුපියල් 15ක්ව පවතින ගාස්තුවේ වෙනසක් සිදු වූයේ නැත. එමෙන්ම ඉහළ ගිය ඉන්ධන මිලට සාපේක්ෂව ත්‍රිරෝද රථ සංගම්ද පළමු කිලෝ මීටරයට අය කළ ගාස්තුව රුපියල් 60 දක්වා ඉහළ නංවනු ලැබුවේය. එමෙන්ම දෙවැනි කිලෝ මීටරය සඳහා අයකළ රුපියල් 40 ගාස්තුව රුපියල් 50 දක්වා ඉහළ නැංවීමටද කටයුතු කළේය. කෙසේ වෙතත් පසුගිය නොවැම්බර් පළමු වැනිදා සිට අවස්ථා 3 කදී පසුගිය රජය පෙට්‍රල් රුපියල් 20 කින් හා ඩීසල් රුපියල් 17 කින් පහත දමනු ලැබුවේ මිල සූත්‍රය අහෝසි කරමින්. එහිදී අඩු වූ මිල සැලකිල්ලට ගනිමින් පෞද්ගලික බස් ගාස්තුව 2%කින් පහළ දැමුණු අතර, අවම බස් ගාස්තුවේ වෙනසක් සිදුවූයේ නැත. මේ අතර පසුගියදා යළිත් බලයට පැමිණි වත්මන් රජය ඉන්ධන මිල සූත්‍රය බලාත්මක කළ අතර ඒ අනූව ඊයේ මධ්‍යම රාත්‍රියේ සිට පෙට්‍රල් රුපියල් 10 කින් හා ඩීසල් රුපියල් 5කින් පහළ දැමුවේය. ඒ අනූව පසුගිය මාස 1 හමාරක තුළ රුපියල් 22 කින් ඩීසල් මිල පහළ යෑමේ වාසිය ජනතාවට ලබා දීමේ අරමුණින් බස් ගාස්තු අඩු කිරීම පිළිබඳව එළැඹෙන සඳුදා අවසන් තීන්දුවක් ගන්නා බව ලංකා පෞද්ගිලක බස් හිමියන්ගේ සංගමය පවසයි. ගාස්තු අඩු කිරීම සම්බන්ධයෙන් බස් සංගම් සාකච්ඡාකළද කුලී තිරෝද රථවල ගාස්තු සංශෝධනය පිළිබඳව මෙතෙක් සැලකියයුතු අවධානයක් යොමුව නැත. අද(22) දින කොළඹ නගරයේ ධාවනය වන ත්‍රිරෝද රථය තවමත් පළමු කිලෝමීටරය සඳහා රුපියල් 60ක මුදලක් අයකරමින් සිටියි. ඒ ගතවූ මාස එකහමාරක කාලය තුළ සිව් වරක් පෙට්‍රල් මිල පහළ ගොස් තිබියදීයි.", "URL": "https://sinhala.adaderana.lk/news.php?nid=101153", "Category": null, "Parent URL": null}