{"Source": "Adaderana", "Timestamp": "September 4, 2012 11:32 am", "Headline": "පොලීසිය කටයුතු කරන ආකාරය සාධාරණ නෑ", "News Content": "නීති විරෝධි මැතිවරණ ප්‍රචාරක පුවරු ඉවත් කිරීමේදි පොලීසිය විපක්ෂයේ අපේක්ෂකයින්ගේ ප්‍රචාරක පුවරු පමණක් ඉවත් කරන බව නිරීක්ෂණය වී ඇතැයි මානව හිමිකම් පිළිබඳ විද්වත් සංසදය පවසයි. මැතිවරණ නීති උල්ලංඝණය කිරීම පිළිබඳ පැමිණිලි 333ක් වාර්තා වී ඇතැයි ද එහි ප්‍රධාන විධායක නිලධාරී ආචාර්ය උදිත ගුණසේකර මහතා පවසයි. මේ ඒ සම්බන්ධයෙන් මානව හිමිකම් පිළිබඳ විද්වත් සංසදය විසින් නිකුත් කළ සවිස්තරාත්මක වාර්තාවකි. 2012 පළාත් සභා මැතිවරණයට අදාළව උතුරුමැද, සබරගමුව සහ නැගෙනහිර පළාත් පාදක කරගනිමින් 2012. 09. 03 මධ්‍යම රාත‍්‍රිය වන විට මැතිවරණ ප‍්‍රචණ්ඩ ක‍්‍රියා සහ මැතිවරණ නීති උල්ලංඝණය කිරීම් 333ක් මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලය වෙත වාර්තා වී ඇත. පළාත් සහ දිස්ත‍්‍රික් අනුව සිදුවීම් වාර්තාවන ආකාරය පහත පරිදිය. 01. උතුරුමැද පළාත 126 අනුරාධපුර දිස්ති‍්‍රක්කය 93 පොළොන්නරුව දිස්ති‍්‍රක්කය 33 02. සබරගමු පළාත 85 රත්නපුර දිස්ති‍්‍රක්කය 40 කෑගල්ල දිස්ති‍්‍රක්කය 45 03. නැගෙනහිර පළාත 122 අම්පාර දිස්ති‍්‍රක්කය 70 ත‍්‍රිකුණාමලය දිස්ති‍්‍රක්කය 32 මඩකළපුව දිස්ති‍්‍රක්කය 20 එකතුව 333 මෙ අනුව වැඩිම ප‍්‍රචණ්ඩ කි‍්‍රයා සංඛ්‍යාවක් වාර්තා වන්නේ නැගෙනහිර පළාතෙනි. එම පළාතෙන් මැතිවරණ ප‍්‍රචණ්ඩ කි‍්‍රයා 19ක් වාර්තා වන අතර ඉන් 12ක් වාර්තා වන්නේ අම්පාර දිස්ත‍්‍රික්කයෙනි. නීති විරෝධී ප‍්‍රචාරක කටයුතු පිළිබඳ සිදුවීම් වැඩිම සංඛ්‍යාවක් වාර්තා වන්නේ උතුරුමැද පළාතේ අනුරාධපුර දිස්ති‍්‍රක්කයෙනි. එම සංඛ්‍යාව 50කි. ලැබුණු පැමිණිලි අතරින් කිහිපයක් මෙසේය. පොළොන්නරුව දිස්ති‍්‍රක්කය කදුරුවෙල 28 කණුව ප‍්‍රදේශයේ පිහිටි එක්සත් ජාතික පක්ෂයේ මැතිවරණ කාර්යාලයකට පහරදී ගිනි අවි පෙන්වා ගෙහිමියාට තර්ජනය කර ඇත. ප‍්‍රහාරකයින් අංක තහඩු ආවරණය කළ සෞඛ්‍ය අමාත්‍යාංශයට අයත් මයික්‍රෝ වර්ගයේ කැබි රථයකින් පැමිණ ඇත. නැගෙනහිර පළාතේ දෙහිඅත්තකණ්ඩිය ප‍්‍රාදේශීය සභා සභාපතිවරයා ඩබ්.පී.එල්.එස් 1665 දරණ රථයේ ඔහුගේ මනාප අංකය වන අංක 11 ඡායාරූපයත් ප‍්‍රදර්ශනය කරමින් නීති විරෝධී ප‍්‍රචාරක කටයුතු සිදුකරන බවට පැමිණිලි ලැබී ඇත. මඩකළපුව කිරාන් ප‍්‍රදේශයේ ද්‍රවිඩ සන්ධානයේ ආධාරකරුවෙකුගේ කඩයට ගිනි තබා ඔහුගේ ති‍්‍රරෝද රථයට අලාභහානී සිදුකර තිබේ. කෑගල්ල දිස්ති‍්‍රක්කයේ එජාප පා.ම. කබීර් හසීම් මහතාගේ ආරක්ෂක නිලධාරියාට පහරදී ඔහුගේ ගිනි අවිය පැහැරගැනීමට උත්සාහ කර තිබේ. මාවනැල්ල, වලගොඩ ප‍්‍රදේශයේ එජාප මැතිවරණ රැස්වීමක් සංවිධානය කරමින් සිටි තිලකරත්න නැමැති එජාප ආධාරකරුවෙකුට පහරදීමේ සිද්ධියක් වාර්තා වේ. දිඹුලාගල අධ්‍යාපන කලාපයේ වැලිකන්ද කොට්ඨාසයේ රොටවැව, මුතුවැල්ල සහ දිඹුලාන යන පාසල්වල දෙමව්පියන් එජනිස මැතිවරණ ප‍්‍රචාරක කටයුතු සඳහා සංවිධානය කෙරෙන රැස්වීමක් සඳහා කැඳවා තිබූ අතර අද (04) දින පාසල් දරුවන් සඳහා පාසල් පොත් බෙදාදීමේ වැඩසටහනක්ද සංවිධානය කර තිබුණි. ත‍්‍රිකුණාමල දිස්ති‍්‍රක්කයේ කින්නියා ප‍්‍රදේශයේ නැගෙනහිර පළාත් සභා සභාපති හිල්මි මහතා විසින් ගමනා ගමන මණ්ඩලයට අයත් පාපැදි තොගයක් පාසල් සිසුන් අතර බෙදාදීමට සූදානම් කර තිබෙන බවට පැමිණිලි ලැබී ඇත. රාජ්‍ය බලය අයුතු ලෙස යොදා ගැනීම හා මහජන මතයට නිසි බලපෑම් කිරීමේ සිදුවීම් ඉහළ යමින් තිබෙන බව මෙම තොරතුරු අනුව පෙනී යයි. නීති විරෝධී ප‍්‍රචාරක කටයුතු සහ පොලීසිය විසින් එයට එරෙහිව නීතිය කි‍්‍රයාවට නොනගන තත්ත්වයක් නැගෙනහිර පළාතේ දෙහිඅත්තකණ්ඩිය ප‍්‍රාදේශයෙන් වාර්තා වේ. එජනිස අපේක්ෂක ටී.එම්. ජයසේන මහතාගේ ඡන්ද ලකුණ මනාප අංකය නම සඳහන් ප‍්‍රචාරක පුවරු 40ක් පමණ දෙහිඅත්තකණ්ඩිය මැදගම ප‍්‍රදේශයේ නිරීක්ෂණය වේ. පොලීසිය ඒවා ඉවත් කිරීමට පියවර නොගන්නා බවත්, විපක්ෂයේ දේශපාලන පක්ෂවල පමණක් ප‍්‍රචාරක පුවරු ඉවත් කිරීමට කටයුතු කරන බවත් අප නිරීක්ෂකයන් වාර්තා කරයි.", "URL": "https://sinhala.adaderana.lk/news.php?nid=27121", "Category": null, "Parent URL": null}