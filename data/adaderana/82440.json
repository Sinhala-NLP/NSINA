{"Source": "Adaderana", "Timestamp": "January 3, 2018 12:25 pm", "Headline": " මැතිවරණ කොමිසමේ විශේෂ රැස්වීමක් ", "News Content": "මැතිවරණ කොමිසමේ විශේෂ රැස්වීමක් මේ වන විට පැවැත්වෙයි. කොමිසමේ සභාපති මහින්ද දේශප්‍රිය මහතාගේ මූලිකත්වයෙන් සෙසු සාමාජිකයින් වන මහාචාර්ය සැමුවෙල් රත්නජීවන් හූල් සහ ජනාධිපති නීතිඥ නලීන් අබේසේකර යන මහත්වරුන් අතර මෙම සාකච්ඡාව පැවැත්වෙන බව සඳහන්ය. මෙහිදී පළාත් පාලන මැතිවරණය සම්බන්ධ ඉදිරි කටයුතු පිළිබඳව සාකච්ඡා කිරීමට නියමිත බව මැතිවරණ කොමිසමේ ප්‍රකාශකයෙකු සඳහන් කළේය. මීට අතරව ව්‍යවස්ථාපිත කරුණු සම්බන්ධයෙන් ද මෙහිදී විශේෂ අවාධානයක් යොමු කෙරෙනු ඇත. මේ අතර පළාත් පාලන ආයතන මැතිවරණයට අදාළව මැතිවරණ නීති උල්ලංඝණය කරමින් පෝස්ටර් අලවමින් සිටි පුද්ගලයින් සිව් දෙනෙකු අද අළුයම සපුගස්කන්ද ප්‍රදේශයේදී අත්අඩංගුවට ගෙන තිබේ. එහිදී ත්‍රීරෝද රථයක් සහ යතුරුපැදියක් මෙන්ම පෝස්ටර් තොගයක්ද පොලිස් බාරයට ගෙන ඇති බව පොලිස් මූලස්ථානය සඳහන් කළේය. සැකකරුවන් මහර මහේස්ත්‍රාත් අධිකරණයට ඉදිරිපත් කිරීමට නියමිතය. පසුගිය 09 වනදා සිට අද පෙරවරු 06.00 දක්වා වූ කාලය තුළ මැතිවරණ නීති උල්ලංඝණය කිරීමේ සිද්ධීන් 24 කට අදාළව පුද්ගලයින් 59 දෙනෙකු සහ මැතිවරණ පැමිණිලි 51 කට අදාළව පුද්ගලයින් 39 දෙනෙකු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=82440", "Category": null, "Parent URL": null}