{"Source": "Adaderana", "Timestamp": "March 11, 2016 09:32 am", "Headline": "20/20 පුහුණු තරගයකදී ශ්‍රී ලංකාවට පරාජයක්", "News Content": "අයි.සි.සි.පන්දුවාර 20/20 ලෝක කුසලාන ක්‍රිකට් තරගාවලියට සමගාමීව පැවති පුහුණු තරගයකදී ශ්‍රී ලංකා කණ්ඩායම නවසීලන්තය හමුවේ ලකුණු 74කින් පරාජයට පත්වී ඇත.ඉන්දියාවේ වන්කඩේ ක්‍රීඩාංගණයේ පැවති එම තරගයේ ප්‍රථමයෙන් පන්දුවට පහරදුන් නවසීලන්ත කණ්ඩායම නියමිත පන්දුවාර 20 දී කඩුලු 4ක් දැවී ලකුණු 226ක් රැස්කර ගෙන තිබේ.එහිදී කොලින්මුන්රෝ ලකුණු 67ක්, කොරේ ඇන්ඩර්සන් නොදැවී ලකුණු 60ක් සහ මාර්ටින් ගප්ටිල් ලකුණු 41ක් ලබාගැනීමට සමත් වුණි.පිළිතුරු වශයෙන් ශ්‍රී ලංකා කණ්ඩායමට පන්දුවාර 20 දී කඩුලු 7ක් දැවී රැස්කර ගත හැකි වුයේ ලකුණු 152ක් පමණි.ලහිරු තිරිමාන්න ලකුණු 41ක් ද, චාමර කපුගෙදර ලකුණු 38ක් ද, නායක ඇන්ජලෝ මැතිව්ස් නොදැවී ලකුණු 25ක් ද ලබා ගෙන ඇත.මේ අතර ලෝක කුසලානයට අදාළව ඊයේ පැවති මූලික තරගවල දී ස්කොට්ලන්තය පරදවා සිම්බාබ්වේ කණ්ඩායම ලකුණු 11කින් ජයගත් අතර හොංකොං කණ්ඩායම පරදවා ඇෆ්ගනිස්ථාන කණ්ඩායම කඩුලු 6ක ජයක් ලබාගැනීමට සමත් වී තිබේ.", "URL": "https://sinhala.adaderana.lk/news.php?nid=58081", "Category": null, "Parent URL": null}