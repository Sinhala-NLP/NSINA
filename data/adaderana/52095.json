{"Source": "Adaderana", "Timestamp": "June 19, 2015 09:14 am", "Headline": "අපි තවම ජනපති හමුවුණේ නෑ", "News Content": "ජනාධිපති මෛත්‍රීපාල සිරිසේන මහතා සහ හිටපු ජනාධිපති මහින්ද රාජපක්ෂ මහතා අතර සම්බන්ධිකරණයක් ඇති කිරීම සඳහා පත් කළ කමිටුව මෙතෙක් ජනාධිපතිවරයා සමග සාකච්ඡාවක් පවත්වා නොමැති බව ශ්‍රී ලංකා නිදහස් පක්ෂ මහලේකම් අනුර ප්‍රියදර්ශන යාපා මහතා පවසයි.ඩබ්ලිව්. ඩී.ජේ සෙනෙවිරත්න, ඩිලාන් පෙරේරා, කුමාර වෙල්ගම, ටී.බී. ඒකනායක, සුසිල් ප්‍රේමජයන්ත්, සහ අනුර ප්‍රියදර්ශන යාපා යන මහත්වරුන් කමිටුවට ඇතුළත්ය.අද දෙරණ කළ විමසීමකදී අනුර ප්‍රියදර්ශන යාපා මහතා ප්‍රකාශ කළේ කඩිනමින් ජනාධිපති මෛත්‍රීපාල සිරිසේන මහතා හමුවී ඉදිරි කටයුතු සම්බන්ධයෙන් සාකච්ඡා කරන බවයි.එහෙත් ඊයේ පැවැති කැබිනට් තීරණ දැනුම්දීමේ මාධ්‍ය හමුවේදී අමාත්‍ය රාජිත සේනාරත්න මහතා ප්‍රකාශ කළේ අදාළ කමිටුව ජනාධිපතිවරයා හමුවූ බවයි. මේ අතර ඊයේ කොළඹ පැවැති විවාහ මංගල්‍ය උත්සවයකට ජනාධිපති මෛත්‍රීපාල සිරිසේන මහතා සහ හිටපු ජනාධිපති මහින්ද රාජපක්ෂ මහතා සහභාගී වී තිබුණි.විවාහය සඳහා සාක්ෂිකරුවන් ලෙස අත්සන් කර ඇත්තේ ද වත්මන් ජනාධිපතිවරයා සහ හිටපු ජනාධිපතිවරයායි.මේ අතර ජනාධිපතිවරුන් දෙදෙනා අතර සංහිඳියාවක් ඇතිවීමේ ඉඩකඩක් නොපවතින බව නියෝජ්‍ය අමාත්‍ය රංජන් රාමනායක මහතා ඊයේ පැවැති මාධ්‍ය හමුවකදී ප්‍රකාශ කළේය.", "URL": "https://sinhala.adaderana.lk/news.php?nid=52095", "Category": null, "Parent URL": null}