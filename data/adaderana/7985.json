{"Source": "Adaderana", "Timestamp": "April 24, 2010 05:08 pm", "Headline": "අගමැති ලේකම් ධුරයේ වෙනසක්", "News Content": "නව අග්‍රාමාත්‍ය ලේකම්වරයා ලෙස සිරිසේන අමරසේකර මහතා පත් කර තිබේ. ජනාධිපති මහින්ද රාජපක්ෂ මහතා විසින් අද මෙම පත් කිරීම සිදු කර ඇති බව අග්‍රාමාත්‍ය ලේකම් කාර්යාලය සඳහන් කළේය. මෙම ධුරය බාරගැනීමට පෙර ඔහු කෘෂි කර්ම අමාත්‍යාංශයේ ලේකම්වරයා ලෙස කටයුතු කර ඇත. සිරිසේන අමරසේකර මහතා පරිපාලන සේවයේ ජ්‍යෙෂ්ඨ නිලධාරියෙකු වේ. ඔහු ක්‍රම සම්පාදන අමාත්‍යාංශයේ ද, මහාමාර්ග වරාය, නාවික හා ධීවර ඇතුළු අමාත්‍යාංශ රැසක ලේකම්වරයෙකු ලෙස කටයුතු කර ඇත. මිද්දෙණිය මහා විද්‍යාලයේ ආදී ශිෂ්‍යයෙකු වූ අමරසේකර මහතා පේරාදෙණිය විශ්ව විද්‍යාලයෙන් වාණිජවේදී උපාධියක් ලබා ගත් අයෙකි. ලබන සඳුදා අම‍රසේකර මහතා අග්‍රාමාත්‍ය ලේකම්වරයා වශයෙන් වැඩ භාර ගැනීමට නියමිතය. මීට පෙර හිටපු අග්‍රාමාත්‍ය රත්නසිරි වික්‍රමනායක මහතාගේ ලේකම්වරයා ලෙස කටයුතු කරනු ලැබුවේ මහින්ද බන්දුසේන මහතාය.", "URL": "https://sinhala.adaderana.lk/news.php?nid=7985", "Category": null, "Parent URL": null}