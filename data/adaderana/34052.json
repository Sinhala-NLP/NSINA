{"Source": "Adaderana", "Timestamp": "May 13, 2013 12:14 pm", "Headline": "ඇයි තවමත් ප්‍රමාද?", "News Content": "ශී‍්‍ර ලංකා විදුහල්පති සේවයේ පළමු පන්තියට උසස් කිරීම ප‍්‍රමාද කිරීමෙන් ඇතැම් විදුහල්පතිවරුන්ට අසාධාරණයක් සිදුව ඇති බව ලංකා ගුරු සංගමයේ ලේකම් ජෝසප් ස්ටාලින් මහතා පවසයි. ඔහු විසින් නිකුත් කළ මාධ්‍ය නිවේදනයක මේ බව සඳහන් වන අතර එම මාධ්‍ය නිවේදනය වැඩිදුරටත් පහත පරිදිය. 1996 සිට ශී‍්‍ර ලංකා විදුහල්පති සේවයේ 2-1 නිලධාරීන්ව කටයුතු කළ අති බහුතරයක් වූ විදුහල්පතිවරු වසර 15 ට වැඩි කාලයක් තිස්සේ ශී‍්‍ර ලංකා විදුහල්පති සේවයේ පළමු පන්තියට උසස් කිරීම සඳහා කිසිදු කටයුත්තක් නොකරන ලදී. අනතුරුව 2012.12.14 වෙනි දින පළ කරන ලද ගැසට් නිවේදනයට අනුව මෙම විදුහල්පතිවරුන්ට ශී‍්‍ර ලංකා විදුහල්පති සේවයේ පළමු පන්තියට උසස්වීමට අයඳුම්පත් කැඳවන ලදුව පසුගිය දිනවල අදාළ සම්මුඛ පරීක්ෂණ සිදු කරන ලදී. නමුත් මේ දක්වා අදාළ උසස්වීම් ලබාදීමට කටයුතු කර නැත. එවැනි පසුබිමක 2013.04.26 වෙනි දිනැතිව අංක 1808 ගැසට් පත‍්‍රයට අනුව ශී‍්‍ර ලංකා අධ්‍යාපන පරිපාලන සේවයේ 3 වන පන්තියට බඳවා ගැනීම සඳහා පැවැත්වෙන විභාගයට අයඳුම්පත් කැඳවා ඇත. මෙම විභාගය තුළින් ශී‍්‍ර ලංකා අධ්‍යාපන පරිපාලන සේවයේ 3 පන්තියට ජ්‍යේෂ්ඨතාවය හා කුසලතාවය මත ශී‍්‍ර ලංකා විදුහල්පති සේවයේ පළමු පන්තියේ වසර 3 ක් කටයුතු කළ විදුහල්පතිවරුන්ට අයඳුම් කළ හැක. ඉහත ගැසට් නිවේදනයට අනුව අයඳුම් කිරීමේ අවසන් දිනය 2013.05.28 වන දින ලෙස සඳහන් කර ඇත. එදිනට පෙර මෙම විදුහල්පතිවරුන්ට පළමු පන්තියට අදාළ උසස්වීම් නොලැබෙන්නේ නම් ඔවුන්ට මේ සඳහා අයඳුම් කිරීමේ අවස්ථාව අහිමිවේ. එම නිසා මේ වන විට ශී‍්‍ර ලංකා විදුහල්පති සේවයේ 2-1 සිට පළමු පන්තියට උසස්වීම් සඳහා සිදු කරන ලද සම්මුඛ පරීක්ෂණ අවසන් වී ඇති බැවින් ඔවුන්ට අදාළ උසස්වීම කඩිනමින් ලබාදීම හෝ ඔවුන්ට පමණක් විශේෂ වන සේ ශී‍්‍ර ලංකා අධ්‍යාපන පරිපාලන සේවා විභාගයට අයඳුම් කිරීමේ අවස්ථාව හිමි නොකරන්නේ නම් ඔවුන්ට ශී‍්‍ර ලංකා අධ්‍යාපන පරිපාලන සේවයට උසස්වීම්ට ලැබෙන අවස්ථාව අහිමිවීම නොවැළැක්විය හැක. 1500 ට වැඩි විදුහල්පතිවරුන් පිරිසක් මේ වන විට විදුහල්පති සේවයේ 2-1 පන්තියේ සිට පළමු පන්තියට උසස්වීමට නියමිත අතර අදාළ උසස්වීම් 2008.07.01 සිට බලපැවැත්වෙන පරිදි ලබාදීමට නියමිතය. ඒ අනුව මෙම උසස්වීම් ලබාදීම අධ්‍යාපන අමාත්‍යාංශය ප‍්‍රමාද කරන්නේ නම් විධිමත්ව ශී‍්‍ර ලංකා අධ්‍යාපන පරිපාලන සේවයේ 3 පන්තියට ජ්‍යෙෂ්ඨතාවය හා කුසලතාවය මත උසස්වීම් ලැබීමට අවස්ථාව නොලැබෙන බැවින් කඩිනමින් මෙම උසස්වීම් ලබාදෙන ලෙස ලංකා ගුරු සංගමය අධ්‍යාපන බලධාරීන්ගෙන් ඉල්ලා සිටී. ජෝසප් ස්ටාලින් ලේකම්", "URL": "https://sinhala.adaderana.lk/news.php?nid=34052", "Category": null, "Parent URL": null}