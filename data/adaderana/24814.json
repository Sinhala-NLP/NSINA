{"Source": "Adaderana", "Timestamp": "June 6, 2012 09:05 pm", "Headline": "උගත් පාඩම් කොමිසමෙන් සිදු කළේ අපේ බෙල්ල දීමයි", "News Content": "ආණ්ඩුවට යුද්ධය අවසන් වූ වහාම සිදු කිරීමට තිබුණේ 13 වන ව්‍යවස්ථා සංශෝධනය අහෝසි කිරීම බව දේශහිතෛෂි ජාතික ව්‍යාපාරයේ සභාපති ගුණදාස අමරසේකර මහතා පවසයි. නමුත් ආණ්ඩුව සිදුකළේ ඊට හාත්පසින්ම වෙනස් දේවල් බවත් එහි ප්‍රතිඵල අද ශ්‍රී ලංකාවට භුක්ති විදීම‍ට සිදුව ඇති බවත් එම මහතා අද (06) පැවති මාධ්‍ය හමුවකට එක් වෙමින් ප්‍රකාශ කළේය. එමෙන්ම උගත් පාඩම් හා ප්‍රතිසංවිධාන කොමිසම පත් කිරීම ආණ්ඩුව කළ ලොකුම මෝඩකමක් බවත්, එයට පත්කර ඇත්තේ රගර් ගහන නීතීඥයන් බවත්, ඔවුන් නීතිය නොදන්නා බවත් එම මහතා සදහන් කරයි. මෙම කොමිසම පිහිටුවීම මගින් ආණ්ඩුව උත්සහ කළේ ජාත්‍යන්තරය රැවටීමට වුවත් මෙම වාර්තාවේ ඇති කරුණු උපයෝගී කර ගනිමින් ජාත්‍යන්තරය අප රටට විවිධ බලපෑම් එල්ල කරන බවත් එය ඌරාගේ මාළු ඌරාගේ ඇඟේ තබා කැපීමක් බවත් ඔහු පෙන්වා දෙයි. කෙසේ වෙතත් මෙම වාර්තාව මගින් කර ගත්තේ අප විසින්ම අපගේ බෙල්ල වැල දමා ගැනීමක් බව එම මහතා මෙහිදි වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=24814", "Category": null, "Parent URL": null}