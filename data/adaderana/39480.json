{"Source": "Adaderana", "Timestamp": "December 10, 2013 03:40 pm", "Headline": "ඊ.පී.එෆ්. මුදල් ගැන දැනගැනීමට ජනතාවට අයිතිය තිබෙනවා ", "News Content": "අර්ථ සාධක අරමුදල් රජය විසින් කෙසේ ආයෝජනය කරනවාද යන්න පිළිබඳව මහජනතාවට දැන ගැනීමේ අයිතිය ඇති බව එ.ජා.ප. පාර්ලිමේන්තු මන්ත්‍රී හර්ෂ ද සිල්වා මහතා පවසයි. මේ වන විට අර්ථ සාධක අරමුදලේ ත්‍රිලියන එකයි කාලක එනම් රුපියල් කෝටි එක් ලක්ෂ විසි තුන් දහසක මුදලක් ඇති බව අද (10) කොළඹ පැවති මාධ්‍ය හමුවකදී ඔහු සඳහන් කළේය. එසේම එම මුදල් බංකොලොත් ආයතන සඳහා ආයෝජනය කිරීමෙන් වළකින ලෙස විපක්ෂයක් ලෙස ප්‍රකාශ කළ බවද ඒ මහතා එහිදී අවධාරණ කළේය. තවද ශ්‍රී ලංකන් ගුවන් සමාගම විසින් රුපියල් කෝටි 17,300 ක මුදල් වියදම් කර ගුවන් යානා මිලදී ගත් බවත්, නමුත් රජයේ සේවකයින්ගේ දීමනාව සඳහා වියදම් වන්නේ රුපියල් බිලියන 17.3 ක් බවත්, එය ගුවන් සමාගම විසිනි මිලදී ගන්නා ලද එක් ගුවන් යානයක මුදල වන බවද හෙතෙම සඳහන් කර සිටියේය. අණ්ඩුවට මුදල් නොමැතිනම් ගුවන් යානා මිලදී ගනු ලබන්නේ කෙසේද යන්න තමන්ට ප්‍රශ්නයක් මතුවන බවද ඒ මහතා අවධාරණය කළේය. එසේම මෙරට අපනයනයට වඩා ආනයනය කිරීම සිදුකරන බවත්, ආණ්ඩුව භාණ්ඩ හා සේවා අපනයනය කිරීමට වඩා රටේ ජනතාව පිට රටට අපනායනය කරන බවත් හෙතෙම පෙන්වා දුන්නේය. තවද මේ වන විට රජයේ අදායම වැඩි කරගනු ලබන්නේ කෑම බදු සහ සිල්ලර භාණ්ඩ සඳහා බදු ගසා බවද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39480", "Category": null, "Parent URL": null}