{"Source": "Adaderana", "Timestamp": "July 13, 2013 08:50 am", "Headline": "බුද්ධගයා බෝම්බ ප්‍රහාරයට ප්‍රදේශ රැසක විරෝධතා", "News Content": "පොළොන්නරුවේ පැවැති සාමකාමි පාගමනේ දසුනකි. - ඡායා රූ ගාමිණි ‍ඔබේසේකර ඉන්දියාවේ බුද්ධගයා මහාබෝධි විහාරයට එල්ල වූ ප්‍රහාරය හෙළාදකිමින් දිවයිනේ ප්‍රදේශ කිහිපයක සාමකාමී පෙළපාලි සහ උද්ඝෝෂණ සංවිධානය කර ති‍බේ. පොළොන්නරුව විහාරස්ථානවල වැඩවසන භික්ෂුන් වහන්සේ පිරිසක් ද එම ප්‍රහාරය හෙළාදකිමින් ඊයේ සාමකාමි පාගමනක නිරත විණ. ගිහි පැවිදි විශාල පිරිසකගේ සහභාගීත්වයෙන් රත්නපුර නගරයේදී ඊයේ විරෝධතා ව්‍යාපාරයක් සංවිධානය කර තිබුණි. මාතර දිසාවේ විහාරස්ථානවල භික්ෂූන් වහන්සේ පිරිසක් ද මාතර ඓතිහාසික බෝධින් වහන්සේ අභියස සත්‍යග්‍රහ ව්‍යාපාරයක නිරත විය. මහනුවර, හතරලියද්ද ශ්‍රී ස්වර්ණගිරි බෞද්ධ මහා සම්මේලනයේ පිරිසක් මහනුවර පිහිටි ශ්‍රී ලංකාවේ ඉන්දීය නියෝජ්‍ය මහ කොමසාරිස් කාර්යාලයට ඊයේ විරෝධතා ලිපියක් භාරදී තිබේ. කෙසේ වුව ද බුද්ධගයා මහාබෝධි විහාරස්ථානය වැඳපුදා ගැනීම සඳහා වන්දනාකරුවන්ට යළි අවස්ථාව සලසා දී ඇති බව ඉන්දියාවේ ශ්‍රී ලංකා මහකොමසාරිස් කාර්යාලය ඊයේ නිවේදනය කර තිබුණි.", "URL": "https://sinhala.adaderana.lk/news.php?nid=35738", "Category": null, "Parent URL": null}