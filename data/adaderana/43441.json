{"Source": "Adaderana", "Timestamp": "May 24, 2014 05:11 pm", "Headline": "මෝඩි ලංකාවේ දෙමළ ජනතාව පාවා දෙන්නේ නෑ", "News Content": "භාරතීය ජනතා පක්ෂයේ ආණ්ඩුව ශ්‍රී ලංකාවේ උතුරේ දෙමළ ජනතාවගේ සුබ සාධනය මෙන්ම තමිල්නාඩු ධීවරයින්ගේ ගැටලුව පිළිබඳව සිතා කටයුතු කරනු ඇති බව භාරතීය ජනතා පක්ෂයේ තමිල්නාඩු ප්‍රාන්ත සභාපති පොන් රාධක්‍රිෂ්ණන් පවසයි. ඇතැම් පිරිස් මේ වන විට විවිධ කාරණ මතුකරමින් ගැටලු ඇති කිරීමේ සූදානමක් පවතින බව රාධක්‍රිෂ්ණන් මහතා පෙන්වා දෙයි. ඉන්දියාවේ පෙර පැවති කොංග්‍රස් ආණ්ඩුව දෙමළ ජනතාව පාවාදී ඇති බව ද ඔහු ප්‍රකාශ කර ඇති බව ඉන්දීය මාධ්‍ය වාර්තා කළේය. නරේන්ද්‍ර මෝඩිගේ දිවුරුම්දීමේ අවස්ථාවට ශ්‍රී ලංකා ජනාධිපතිවරයාට ආරාධනා කිරීම සම්බන්ධයෙන් දැනට පැන නැගී ඇති තත්ත්වයන් පිළිබඳව ඉන්දීය මාධ්‍ය වෙත අදහස් දක්වමින් භාරතීය ජනතා පක්ෂයේ තමිල්නාඩු සභාපති පොන් රාධක්‍රිෂ්ණන් මේ බව පවසා තිබේ. ඇතැම් පුද්ගලයින් මුල සිටම නරේන්ද්‍ර මෝඩිගේ ප්‍රතිරූපය හෑල්ලුවට ලක් කරමින් කටයුතු කළ බව ඔහු පවසා ඇත. කෙසේ වෙතත් නරේන්ද්‍ර මෝඩිගේ දිවුරුම්දීමේ අවස්ථාවට තමිල්නාඩු ප්‍රධාන අමාත්‍ය ජයලලිතා ජයරාම් මහත්මියට රාධක්‍රිෂ්ණන් මහතා ආරාධනා කර ඇති බව ද ඉන්දීය මාධ්‍ය වැඩිදුරටත් පවසා තිබේ.", "URL": "https://sinhala.adaderana.lk/news.php?nid=43441", "Category": null, "Parent URL": null}