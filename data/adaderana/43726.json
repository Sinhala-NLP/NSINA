{"Source": "Adaderana", "Timestamp": "June 4, 2014 11:29 am", "Headline": " ද්‍රවිඩ ඊලමකට මැදිහත්වන්නැයි ජයලලිතා මෝඩිගෙන් ඉල්ලයි", "News Content": "ශ්‍රී ලංකාවේ ද්‍රවිඩ ඊලමක් පිහිටුවීමට අදාළව ජනමත විචාරණයක් පැවැත්විය යුතු බවත්, ඊට ඉන්දීය අග්‍රාමාත්‍ය නරේන්ද්‍ර මෝඩි මැදිහත්විය යුතුව ඇති බවත් තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය පවසයි. යෝජනා 25 න් සමන්විත පිටු 65 න් යුතු යෝජනාවලියක් ඉන්දීය අග්‍රාමාත්‍යවරයා වෙත යොමුකරමින් ශ්‍රී ලංකාවට අදාළව කරුණු රාශියක් කෙරෙහි අග්‍රාමාත්‍යවරයාගේ අවධානය යොමුකරවීමට ප්‍රධාන අමාත්‍යවරිය කටයුතු කර ඇති බව ඉන්දීය පුවත් සේවා උපුටා දක්වයි. යුද්ධය පැවති වකවානුවේ සිදුවූ බව කියන මානව හිමිකම් උල්ලංඝණයවීම් හා යුද අපරාධ චෝදනාවලට අදාළව ස්වාධීන පරීක්ෂණයක් කළ යුතු බවට එක්සත් ජාතීන් විසින් ගෙන ආ යෝජනාවට මැදිහත්විය යුතු බවද ජයලලිතා ජයරාම් මහත්මිය සඳහන් කරයි. එසේම නැවත පදිංචි කිරීම්, තමිල්නාඩු ධීවරයින්ට ශ්‍රී ලංකා නාවික හමුදාවන්ගෙන් එල්ලවන පීඩාවන් කෙරෙහි අවධානය යොමු කොට එම ධීවරයින්ගේ අයිතිවාසිකම් ආරක්ෂා කිරීමට පියවර ගත යුතු බවද ඇය පෙන්වාදෙයි. අන්තර් ප්‍රාන්ත හරහා දිවෙන ජලපරිවහන ප්‍රශ්නයටද මැදිහත්වී මධ්‍යම ජල කොමිසම හරහා ඊට පිළියම් යොදන ලෙසද ඇය අග්‍රාමාත්‍යවරයාගෙන් ඉල්ලා තිබේ. ද්‍රවිඩ භාෂාව රාජ්‍ය භාෂාවක් ලෙස පිළිගන්නා ලෙසත්, කොංග්‍රස් පාලන සමයේ නොතකා හැර තිබුණු ගැටළුවලට නව අග්‍රාමාත්‍යවරයා යටතේ විසඳුම් ලබාගැනීමට හැකිවෙනු ඇති බවට තමන්ට විශ්වාසයක් පවතින බවත් තමිල්නාඩු ප්‍රධාන අමාත්‍යවරිය වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=43726", "Category": null, "Parent URL": null}