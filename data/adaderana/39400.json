{"Source": "Adaderana", "Timestamp": "December 7, 2013 03:06 pm", "Headline": "ඉන්දියාවේදී ලාංකික ධීවරයින් 59ක් යළිත් රිමාන්ඩ්", "News Content": "මුහුදු සීමාව උල්ලංඝණය කිරීම හේතුවෙන් අත්අඩංගුවට ගත් ශ්‍රී ලාංකික ධීවරයින් 59 දෙනෙකු යළි රක්ෂිත බන්ධනාගාර ගත කිරීමට ඉන්දීය රාමනාදපුරම් මහේස්ත්‍රාත් අධිකරණය නියෝග කර තිබේ. ඒ අනුව මොවුන් මෙම මස 20 වන දින දක්වා රක්ෂිත බන්ධනාගාර ගත කර ඇත. මෙම ධීවරයින් මෙලෙස රක්ෂිත බන්ධනාගාර ගත කෙරුණේ දෙවන වතාවටය. සැප්තැම්බර් සහ නොවැම්බර් යන මාස අතරතුරදී මෙම ධීවරයින් ඉන්දීය මුහුදු සීමා උල්ලංඝණය කිරීම හේතුවෙන් අත්අඩංගුවට ගෙන තිබුණි. සැප්තැම්බර් මස 18 වන දින මීගමුවෙන් මුහුදු ගිය ධීවරයින් 05 දෙනෙකු ඔක්තෝබර් මස 09 දින සහ 30 දින පුත්තලමෙන් මුහුදු ගිය ධීවරයින් 50 දෙනෙකු සහ නොවැම්බර් මස 06 දින කළුතරින් මුහුදු ගිය ධීවරයින් 04 දෙනෙකු මෙම පිරිස අතර වන බව ඉන්දීය මාධ්‍ය වාර්තා කළේය. රක්ෂිත බන්ධනාගාර ගත කළ ධීවරයින් චෙන්නායි නුවර ආසන්නයේ පිහිටි බන්ධනාගාරයක රඳවා තැබෙනු ඇත.", "URL": "https://sinhala.adaderana.lk/news.php?nid=39400", "Category": null, "Parent URL": null}