{"Source": "Adaderana", "Timestamp": "September 25, 2010 02:37 pm", "Headline": "දුම්රිය මාර්ගයේ ගමන් සාමාන්‍ය වැසියන්ට බෑ", "News Content": "දුම්රිය ආඥා පනතට අනුව දුම්රිය මාර්ගවල ගමන් කිරීම කළ හැක්කේ මාර්ග අලුත්වැඩියා කරන සේවකයින්ට සහ නිලධාරීන්ට පමණක් බව ශ්‍රී ලංකා දුම්රිය දෙපාර්තමේන්තුව නිවේදනය කරයි. දුම්රිය මාර්ගවල සාමාන්‍ය වැසියන් ගමන් කිරීම දුම්රිය ආඥා පනතට පටහැනි ක්‍රියාවක් බව දුම්රිය වාණිජ අධිකාරී විජය සමරසිංහ මහතා පවසයි. මෙම නීති රීති ලිහිල් වීම හේතුවෙන් පසුගිය කාල සීමාව තුළ බොහෝ පිරිසක් දුම්රිය මාර්ගවල දී අනතුරුවලට භාජනය වී ඇති බව ඔහු පවසයි. මීට අමතරව දුම්රිය හරස් මාර්ගවල දී රථවාහන රියදුරන්ගේ නොසැලකිලිමත්භාවය හේතුවෙන් ද අනතුරු රැසක් සිදුව ඇති අතර එයින් පුද්ගල ජීවිත මෙන්ම දේපළ ද විනාශ වී ඇති බව විජය සමරසිංහ මහතා සඳහන් කළේය. මේ හේතුවෙන් දුම්රිය මාර්ගයේ සහ දුම්රිය හරස් මාර්ගවල යම් අයෙකු ගමන් කිරීමේ දී හා රථවාහන ධාවනය කිරීමේ දී අනතුරු ඇඟවී‍මේ පුවරු පිළිබඳ අවධානය යොමු කළ යුතු බව ඔහු පෙන්වා දෙයි.", "URL": "https://sinhala.adaderana.lk/news.php?nid=11083", "Category": null, "Parent URL": null}