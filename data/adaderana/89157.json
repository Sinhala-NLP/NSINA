{"Source": "Adaderana", "Timestamp": "May 15, 2018 04:28 pm", "Headline": "දක්ෂිණ අධිවේගී මාර්ගයේ වැඩ බිමේ සිටි චීන ජාතිකයෙකු අතුරුදහන්", "News Content": "දක්ෂිණ අධිවේගී මාර්ගයේ මාතර සිට මත්තල දක්වා ඉදි කිරීම් සිදු කරනු ලබන කොටසේ ඉදිකිරීම් කලාප අංක 4 හි සේවය කිරීමට පැමිණි චීන ජාතිකයෙකු අතුරුදහන් වි තිබේ. පසුගිය 12 වැනිදා මෙලෙස අතුරුදහන් වී ඇත්තේ 33 හැවිරිදි ජියාන්තාවෝ නැමති වැඩබිම් සේවකයකු වන අතර ඔහු ශී‍්‍ර ලංකාවට පැමිණ ඇත්තේ මේ මස 11 වන දින රාතී‍්‍රයේ දී වන අතර අධිවේගි මාර්ගයේ කාලාප අංක 4 හි පසුගිය දා උදෑසන සිට සේවය කර ඇති අතර රාතී‍්‍ර කාලයේ මොහු නවාතැන් ගෙන සිටි නැවතැන් පොළෙහි දක්නට නොමැති වීමෙන් ඒ පිළිබඳව තිහගොඩ පොලීසිය වෙත පැමිණිලි කොට ඇත. ඒ අනුව සිදු කළ පරික්ෂණවලදි 12 වන දින රාතී‍්‍ර 9ට පමණ ඔහු නවැතැන් ගෙන සිටින ස්ථානයට මදක් දුරින් පිහිටි නිවෙසක් වෙත ගොස් වතුර විදුරුවක් ඉල්ලා ඇති බවත් ඉන් අනතුරුව දන්දෙණිය රක්ෂිතයේ තඹගල්ල කොටස දෙසට ඇවිද ගොස් ඇති බවත් පොලීසිය අනාවරණය කර ගෙන ඇති බව වාර්තා වෙයි. ඒ අනුව දන්දෙණිය රක්ෂිතයේ තඹගල්ල කොටසේ ඊයේ(14) දිනයේ සිදු කළ සෝදිසි කිරීම්වලදී ස්ථාන කිහිපයක තිබි ඔහුට අයත් යැයි සැකකෙරන ජංගම දුරකථනය, පාවහන් යුගල හා ඔහු ඇඳ සිටි ඇඳුම හමු වී තිබේ. අද(15) දිනයේ ද මාතර පිහිටි තුන් වන ගැමුණු හේවා බලකා කදවුරේ භට පිරිස් කණ්ඩායම් 6ක් ද, තිහගොඩ පොලිසියේ පොලිස් නිලධාරින් හා ගම්වාසින්ගේ ද එක්ව රක්ෂිතය තුළ සෝදිසි මෙහෙයුම් දියත් කළ ද අද දහවල් වන තුරු අතුරුදහන් වි සිටින චීන ජාතිකයා පිළිබඳව කිසිදු තොරතුරක් ලැබී නොතිබිණි. අතුරුහන් වු චීන ජාතිකයා සොයා මේ වන විටත් අඛණ්ඩව මෙහෙයුම් සිදු කරමින් පවතින බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=89157", "Category": null, "Parent URL": null}