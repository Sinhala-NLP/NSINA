{"Source": "Adaderana", "Timestamp": "March 2, 2011 01:37 pm", "Headline": "කැලණියට රතු හෝ කොළ කොඩි නෑ-විෂ්ණු දෙවියන්ට ගැලපෙන්නේ නෑ", "News Content": "කැලණිය ප්‍රදේශයේ තිබුණු ජනතා විමුක්ති පෙරමුණේ හා එක්සත් ජාතික පක්ෂයේ කොඩි සියල්ල තමන් විසින් කපාදැමූ බව මහජන සබඳතා හා මහජන කටයුතු අමාත්‍ය ආචාර්ය මර්වින් සිල්වා මහතා පවසයි. කැලණිය විෂ්ණු දෙවියන්ගේ අඩවිය බැවින් හා විෂ්ණු දෙවියන් දෙවුන්දරින් ගෙනා වර්ණය නිල් පාට බැවින් නිල් පාට කොඩි මිසක් රතු පාට හෝ කොළ පාට කොඩි කිසිවක් කැලණියට යෝග්‍ය නොවන බව අමාත්‍යවරයා අවධාරණය කළේය. අද(02)කිරිබත්ගොඩ දිසා රෝහලේ නිරීක්ෂණ චාරිකාවකට එක් වූ සෞඛ්‍ය අමාත්‍ය මෛත්‍රීපාල සිරිසේන මහතා පිළිගැනීම වෙනුවෙන් පැවති උත්සවයකදී මර්වින් සිල්වා අමාත්‍යවරයා මේ බව සඳහන් කළේය. රතු පාට කතරගම දෙවියන්ගේ වර්ණය බැවින් කපා දැමූ රතු කොඩි වැල් සියල්ල කතරගමට පිටත් කර හැරිය බවත්,කොළ පාට මුස්ලිම් බැතිමතුන්ගේ වර්ණය බැවින් කපා දැමූ කොළ කොඩි සියල්ල මුස්ලිම් පල්ලියකට පිටත් කර හැරිය බවත් හෙතෙම කියා සිටියේය. තමා එකී කටයුත්ත සිදුකරනු ලැබුවේ ඉතාම ශ්‍රද්ධාවෙන් බවද,තමන් කතරගම දෙවියන්ට පවා ඉතාමත් ගරු කරන බවද අමාත්‍යවරයා පෙන්වාදුන්නේය.", "URL": "https://sinhala.adaderana.lk/news.php?nid=14566", "Category": null, "Parent URL": null}