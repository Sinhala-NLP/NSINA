{"Source": "Adaderana", "Timestamp": "October 28, 2015 08:31 am", "Headline": " ඩග්ලස් චෙන්නායි අධිකරණයට සාක්ෂි දෙන්න සූදානම්", "News Content": "ඊ.පී.ඩී.පී සංවිධානයේ නායක හිටපු අමාත්‍ය ඩග්ලස් දේවානන්ද මහතා ඉන්දියාවේ චෙන්නායි අධිකරණය හමුවේ සාක්ෂි දීමට නියමිතව තිබේ.මීට වසර 28කට පෙර සිදුවූ ඝාතනයක් සම්බන්ධයෙන් විභාග වන නඩුවක විත්තිකරුවෙකු ලෙස ඩග්ලස් දේවානන්ද මහතා නම් කර ඇති බව සඳහන්ය. ශ්‍රී ලංකාවේ ඉන්දීය මහ කොමසාරිස් කාර්යාලයේ සිට වීඩියෝ කොන්ෆරන්සිං තාක්ෂණය ඔස්සේ ඔහු අදාළ නඩුවේ සාක්ෂී ලබාදීමට නියමිතව තිබේ.1987 වසරේ ඉන්දියාවේ චෙන්නායි හි චූලෙයිමෙදු හි සිදුවූ වෙඩි තැබීමකින් පුද්ගලයෙකු ජීවිතක්ෂයට පත්ව ඇති අතර එම සිද්ධිය සම්බන්ධයෙන් ඩග්ලස් දේවානන්ද මහතා ඇතුළු 09 දෙනෙකුට එරෙහිව චෝදනා එල්ල වී තිබේ.අදාළ සිද්ධියත් සමඟ චූදිතයින් අත්අඩංගුවට ගෙන තිබුණු අතර අනතුරුව ඔවුන් ඇප මත මුදා හැර ඇති බව සඳහන්ය.නඩුව අඛණ්ඩව විභාග වූ අතර පසුගිය රජය සමයේ අමාත්‍යවරයෙකු ලෙස කටයුතු කළ ඩග්ලස් දේවානන්ද මහතාට එවකට චෙන්නායි අධිකරණය මගින් ඇප රහිත වරෙන්තුවක් නිකුත් කර තිබුණි.කෙසේවෙතත් එම කාලයේදී ඩග්ලස් දේවානන්ද මහතා ඉන්දියාවේ සංචාරයක නිරත වුවද හිටපු ජනාධිපති මහින්ද රාජපක්ෂ මහතා සමග රාජ්‍ය තාන්ත්‍රික සංචාරයකට සහභාගී වී සිටි බැවින් ඔහු අත්අඩංගුවට ගැනීම සිදුවූයේ නැත.මේ සම්බන්ධයෙන් අද දෙරණ, ඩග්ලස් දේවානන්ද මහතාගෙන් විමසූ විට ඔහු පැවසුවේ නීතීඥ උපදෙස් ලබාගැනීමෙන් අනතුරුව අදාළ සාක්ෂි ලබාදීම සඳහා තමා ඉදිරිපත් වන බවයි.", "URL": "https://sinhala.adaderana.lk/news.php?nid=54716", "Category": null, "Parent URL": null}