{"Source": "Adaderana", "Timestamp": "October 13, 2018 11:57 am", "Headline": "වතු කම්කරුවන්ගේ අදෝනාව", "News Content": "වතු කම්කරු දෛනික මූලික වැටුප රුපියල් 1000/- දක්වා ඉහළ දමන ලෙස ඉල්ලමින් මස්කෙළිය වැවිලි සමාගමට අයත්, මස්කෙළි, ඩී.සයිඩ් තේ වතුයායේ කම්කරුවන් පිරිසක් මස්කෙළිය-සාමිමලේ ප්‍රධාන මාර්ගයේ ඩී.සයිඩ් මංසන්ධියේදී අද (13) පෙරවරු උද්ඝෝෂණයක නිරත විය. වෘත්තීය සමිති භේදයෙන් තොරව මෙම උද්ඝෝෂණයට එක්ව සිටි වතු කම්කරුවන් කියා සිටියේ, වසර 150 කට වැඩි කාලයක් තමන් මේ රටට විදේශ විනිමය රුපියල් බිලියන ගණනක් උපයා දෙමින් සොච්චම් වැටුපකට තම ශ්‍රමය විකුණන බවත්, වැඩිවන ජීවන වියදම හමුවේ වතු කම්කරුවන් අද ජීවත් වීමට නොහැකිව ඉතාමත් දුගී පිරිසක් බවට පත්ව සිටින බවත්ය. වතු කම්කරුවන්ගේ ඡන්දයෙන් පාර්ලිමේන්තු යන පිරිස ඒ අයගේ අවශ්‍යතාවයන් වෙනුවෙන් පමණක් පෙනී සිටිමින් තම අයිතිවාසිකම් වෙනුවෙන් සාධාරණව පෙනී නොසිටින්නේ නම් තමන් දැඩි තීරණයක් ගන්නා බවත්, වතු කම්කරු මූලික වැටුප අවම වශයෙන් රුපියල් 1000/- දක්වා ඉහළ දමන ලෙස වතු සමාගම් වලින් හා අනෙකුත් වගකිව යුත්තන්ගෙන් ඉල්ලා සිටින බවත්ය. පැයක පමණ කාලයක උද්ඝෝෂණයකින් අනතුරුව මෙම කම්කරුවන් තම දෛනික සේවා කටයුතු සඳහා සාමකාමිව පිටව ගොස් තිබේ.", "URL": "https://sinhala.adaderana.lk/news.php?nid=97621", "Category": null, "Parent URL": null}