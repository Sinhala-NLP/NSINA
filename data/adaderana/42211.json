{"Source": "Adaderana", "Timestamp": "April 1, 2014 06:39 am", "Headline": " තංගල්ල සභාපති පහරදෙනු දැක්කා - හෝටල් කළමනාකාරිණිය සාක්ෂිදෙයි", "News Content": "තංගල්ල හෝටලයකදී ඝාතනය වු බ්‍රිතාන්‍ය ජාතික කුරාම් ෂේක්ට තංගල්ල ප්‍රාදේශීය සභාවේ සභාපති සම්පත් චන්ද්‍රපුෂ්ප විදානපතිරණ මහතා පහරදුන් බව අදාළ හෝටලයේ කළමනාකාරිණිය පවසයි. කුරාම් ෂේක් ඝාතනය සම්බන්ධයෙන් තංගල්ල සභාපතිවරයා ඇතුළු විත්තිකරුවන් හය දෙනෙකුට එරෙහිව නීතිපතිවරයා විසින් ගොනුකර ඇති නඩුව ඊයේ කොළඹ මහාධිකරණය හමුවේ විභාග කෙරුණි. එහිදි සාක්ෂි ලබාදුන් හෝටලයේ කළමනාකාරිණිය කියා සිටියේ තංගල්ල ප්‍රාදේශීය සභාවේ සභාපතිවරයා ඇතුළු සිව් දෙනෙකු කුරාම්ට සහ ඔහුගේ පෙම්වතියට පහරදෙනු තමා දුටු බවයි. 2011 වසරේ නත්තල් දින රාත්‍රී සාදයක් අතර තුර මෙම ගැටුම හටගත් බවත් ඒ පිළිබඳ පොලීසියට දැනුම්දීමට යාමේ දී තමාට ද ගිනි අවියක් පෙන්වා තර්ජනය කළ බවත් ඇය ඊයේ අධිකරණය හමුවේ ප්‍රකාශ කළාය. මෙම නඩු විභාගයේ මීළඟ සාක්ෂි විමසීම අප්‍රේල් මස දෙවන දින සිදුකිරීමට නියමිතව ඇති අතර එහිදී මෙම කළමනාකාරවරියගෙන් විත්තියේ නීතීඥයින් විසින් හරස් ප්‍රශ්න ඇසීම සිදුකරනු ඇති බව අද දෙරණ වාර්තාකරු පවසයි. මේ අතර තංගල්ල ප්‍රාදේශිය සභාවේ සභාපති සම්පත් චන්ද්‍ර පුෂ්ප මහතා සිටින බන්ධනාගාර කුටිය තුළ තිබී ජංගම දුරකථන පහක් බන්ධනාගාර නිලධාරීන් විසින් පසුගියදා සොයාගෙන තිබේ. අදාළ කුටිය තුළ චන්ද්‍ර පුෂ්ප මහතා ඇතුළු රැඳවියන් දස දෙනෙකු සිටින අතර එහි තිබී සිම් කාඩ්පත් තුනක් ද සොයාගත් බව බන්ධනාගාර දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=42211", "Category": null, "Parent URL": null}