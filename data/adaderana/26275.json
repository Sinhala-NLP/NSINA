{"Source": "Adaderana", "Timestamp": "August 2, 2012 10:01 pm", "Headline": " සංවර්ධනයට මුවාවී පාසල් වසාදැමීමට ආණ්ඩුව සැරසෙනවා", "News Content": "පාසල් සංවර්ධනය කිරීමේ මුවාවෙන් අධ්‍යාපන වියදම් කප්පාදුකිරීම සඳහා වන ලෝක බැංකු සැලසුම් නතරකළ යුතුව ඇති බව ලංකා ගුරු සංගමය පවසයි. පාසල් 9662 න් තෝරා ගත් පාසල් පමණක් සංවර්ධන කොට ඉතිරි පාසල් වසා දැමීමේ සැලැස්මක් ඇති බව නිවේදනයක් නිකුත්කරමින් එම සංගමයේ ප්‍රධාන ලේකම් ජෝශප් ස්ටාලින් මහතා කියා සිටියි. එකී නිවේදනය පහත පරිදිය. ලංකාවේ පාසල් 9662 ක් තිබියදී ඉන් පාසල් 1000 ක් පමණක් තෝරාගෙන ද්විතීක පාසල් සංවර්ධනය ව්‍යාපෘතිය යටතේ එම පාසල් සංවර්ධනය කරන බව පවසමින් විශාල මාධ්‍ය ව්‍යාපෘතියක අධ්‍යාපන ඇමතිවරයා නියැලී සිටියි. මෙසේ තිබියදී ඊට සමගාමීව ප‍්‍රාථමික පාසල් 5000 ක් ආර්ථික සංවර්ධන අමාත්‍යාංශය හා ඒකාබද්ධව සංවර්ධනය කිරීමට තීරණය කළ බව රජය පවසයි. මෙවැනි විශාල සංවර්ධනයක් විය යුතු බව රජය පැවසීමෙන් ම පැහැදිලි වන්නේ ලංකාවේ පාසල් පද්ධතියට මේ දක්වා අවශ්‍ය ප‍්‍රතිපාදන සපයා නැති බවයි. පාසල් දහසේ ව්‍යාපෘතියට එක් පාසලකට කෝටි හය හමාරක් වෙන් කරන බවටත්, පාසල් 5000 සේ ව්‍යාපෘතියට ද එවැනි විශාල මුදලක් වෙන් කර ඇති බවටත් යථාර්ථවාදී නොවන ආකර්ශනීය ප‍්‍රචාරයක රජය විසින් යෙදෙන්නේ ඉතිරි කුඩා පාසල් ජනතාවගේ අවධානයෙන් ඉවත් කොට වසා දැමීම හරහා අධ්‍යාපනයට කරන වියදම අඩු කර ගැනීමට බව පෙනී යයි. පාසල්වලට ඇති තරගකාරීත්වය ඉවත්කිරීමට යැයි සඳහන් කරමින් පාසල් විචාරවත් කිරීමේ වැඩසටහනක් ලෙස මෙය හැඳින්වුවද දිවයිනේ ප‍්‍රධාන පෙළේ ජනපි‍්‍රය පාසල් කිසිවක් මෙම ව්‍යාපෘතියට ඇතුළත් නොවන අතර, ළමුන් ඇතුළත් කිරීම සඳහා තරඟකාරීත්වක් ඇති එම පාසල් එසේ ම පවතී. එසේ ම 2011.11.24 දින නිකුත් කළ ප‍්‍රාථමික පාසල් ජාල සඳහා ද්විතීක පාසල් සංවර්ධන කිරීමේ ජාතික වැඩ සටහන (2012-2016)ශීර්ෂයෙන් යුතු 2011/32 චක‍්‍රලේඛයෙන් ද පැහැදිලි වන්නේ මෙම ව්‍යාපෘතියේ අසාර්ථකභාවයයි. පසුගිය දා ඉහත ව්‍යාපෘතියට ඇතුළත් කරන ඉබ්බාගමු ආදර්ශ මහා විද්‍යාලයේ ගොඩනැගිල්ලකට මුල්ගල තැබීමේ අවස්ථාවේ දෙමව්පියන් විසින් රජයේ ඇමතිවරයෙකුට විරෝධය පළ කරද්දී ඔහු එම ව්‍යාපෘතිය අනිවාර්යයෙන් කි‍්‍රයාත්මක කරන බව සපථ කර ප‍්‍රකාශ කළේ ය. යථාර්ථවාදී නොවන මෙවැනි කි‍්‍රයාමාර්ග ගැනීම හරහා රජයේ කුමන්ත‍්‍රණකාරී අරමුණ පැහැදිලි වන අතර පාසල් සංවර්ධනය මුවාවෙන් අධ්‍යාපනයේ වියදම අඩු කිරීමේ ලෝක බැංකු සැලැස්මට අනුව සිදුකරන මෙම කි‍්‍රයාවලිය නතර කොට සමස්ත පාසල් පද්ධතිය ම සමාන ලෙස සංවර්ධනය කරන ලෙස ලංකා ගුරු සංගමය ඉල්ලා සිටියි.", "URL": "https://sinhala.adaderana.lk/news.php?nid=26275", "Category": null, "Parent URL": null}