{"Source": "Adaderana", "Timestamp": "May 6, 2010 04:08 pm", "Headline": "ඉරිදටත් පෝයටත් ටියුෂන් තහනම්", "News Content": "ඉරිදා දිනවල සහ පසළොස්වක පොහෝ දිනවල සබරගමු පළාත තුළ උපකාරක පන්ති පැවැත්වීම තහනම් කළ යුතු බවට සබරගමු පළාත් සභාව අද ඒකමතිකව තීරණය කර තිබේ. පළාත් ආණ්ඩුකාරවරයා විසින් මීට අදාළව පළාත් සභාවට ඉදිරිපත් කර තිබූ පළාත් අධ්‍යාපන ප්‍රඥප්ති සංශෝධනය අද ඒකමතිකව සම්මත විය. ඒ අනුව සබරගමුව පළාත තුළ ඉරිදා දිනවල පෙරවරු 8 සිට පස්වරු 2 දක්වාත් පසළොස්වක පොහෝ දිනවලත් කිසිදු පාසලක් හෝ උපකාරක පන්තියක් පැවැත්වීම තහනම් කෙරී ඇත. පළාත් සභා රැස්වීමේ දී එක්සත් ජාතික පක්ෂ පළාත් සභා මන්ත්‍රී ෆ්ලාර් එම්. යෙහෙයියා මහතා පෙන්වාදුන්නේ සංශෝධනයේ රජයේ පාසල් පිළිබඳ සඳහනක් නොවීම ‍නිසා යම් යම් පුද්ගලයින් රජයේ පාසල් තුළ උපකාරක පන්ති ආරම්භ කළ හැකි බවයි. එහිදී සබරගමු පළාත් මහ ඇමති මහීපාල හේරත් මහතා පෙන්වාදුන්නේ මෙම සංශෝධනයට රජයේ පාසල් ද ඇතුළත් බවයි. නව සංශෝධනයට අනුව එම ප්‍රඥප්තිය කඩකරන යම් පුද්ගලයෙකු එක් වතාවකට වඩා වැරදිකරුවෙකු වන අවස්ථාවේ දී රුපියල් 5,000 නොඉක්මවන දඩයක් සහ සය මාසික බරපතල වැඩසහිත සිරදඩුවමකට ලක්කිරීමට නියමිතය.", "URL": "https://sinhala.adaderana.lk/news.php?nid=8225", "Category": null, "Parent URL": null}