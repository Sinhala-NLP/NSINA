{"Source": "Adaderana", "Timestamp": "December 20, 2010 05:04 pm", "Headline": "රට අපකීර්තියට පත් කරන්නේ විපක්ෂය නොව රජයයි", "News Content": "බැන්කී මූන් මහතා පත් කළ උපදේශන කමිටුව මෙරටට පැමිණෙන්නේ කුමන කාරණයකට ද යන්න පිළිබඳ අපැහැදිලි යැයි එක්සත් ජාතික පක්ෂය පවසයි. උගත් පාඩම් කොමිසමට සාක්ෂි ලබා දීමට ඔවුන් පැමිණෙන බවට රජය ප්‍රකාශ කළ ද ඒ සම්බන්ධයෙන් සිය පක්ෂයට ගැටලුවක් පවතින බව එම පක්ෂයේ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා සඳහන් කළේය. කොළඹ දී අද(20) පැවති මාධ්‍ය හමුවක දී කිරිඇල්ල මහතා මෙම අදහස් පළ කළේය. රට අපකීර්තියට පත් කරන්නේ විපක්ෂය නොව රජය විසින්ම බවට ලක්ෂ්මන් කිරිඇල්ල මහතා එහි දී චෝදනා කර සිටියේය. අදාළ කමිටුව ශ්‍රී ලංකාවට පැමිණෙන්නේ යුද්ධය පිළිබඳව සොයා බැලීමට වුවත් යුද්ධය පිළිබඳව හොඳින්ම දන්නා පුද්ගලයා මේ වනවිට සිරගතව සිටින බව හෙතෙම පෙන්වාදුන්නේය. උපදේශන කමිටුවට සිරගතව සිටින සරත් ෆොන්සේකා මහතා සමග සාකච්ඡා කිරීමට ඉඩ ලබාදෙන්නේද යන්න පිළිබඳව පැහැදිලි පිළිතුරක් රජයෙන් බලාපො‍රොත්තු වන බවද මන්ත්‍රීවරයා අවධාරණ කර සිටියේය.", "URL": "https://sinhala.adaderana.lk/news.php?nid=12985", "Category": null, "Parent URL": null}