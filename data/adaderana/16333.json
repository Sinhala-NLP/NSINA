{"Source": "Adaderana", "Timestamp": "May 26, 2011 09:25 am", "Headline": "රණවිරු විජයග්‍රහණ සැමරුමට සියලු කටයුතු සූදානම්", "News Content": "ත්‍රස්තවාදය මව්බිමෙන් මුලිනුපුටා දැමීම සිහිපත් කෙරෙන රණවිරු විජයග්‍රහණ සැමරුම සිදුකිරීම සඳහා මේ වන විට සියලු කටයුතු සූදානම් කර තිබේ. හෙට(27) පෙරවරුවේ රණවිරු සැමරුම් පෙළපාලිය ගාලු මුවදොර පිටියේ දී අභිමානවත් අයුරින් සිදුකිරීමට නියමිතය. යුධ, ගුවන්, නාවික, පොලිස් හා සිවිල් ආරක්ෂක බලකායේ සාමාජිකයින් 8,277 දෙනෙකුට අධික සංඛ්‍යාවක් මෙවර විජයග්‍රහණයේ පෙළපාලියට එක්වීමට නියමිතව තිබේ. විජයග්‍රහණ සැමරුම් පෙළපාලියට මේජර් ජෙනරාල් නන්දන උඩවත්ත මහතා විසින් අණ දෙයි. මෙරට ආරක්ෂක හමුදාවේ අභිමානය සනිටුහන් කරමින් සන්නාහ සන්නද්ධ රථ මෙන්ම ප්‍රහාරක යානා සහ නාවික නෞකා ද මෙවර විජයග්‍රහණ සැමරුමට එක්වෙයි. විජයග්‍රහණ සැමරුවේ ප්‍රධානෝත්සවය හෙට(27) පස්වරුවේ පාර්ලිමේන්තු ක්‍රීඩාංගණය අභියස රණවිරු ස්මාරකය අසලදී සිදුකිරීමට නියමිතව ඇත. මේ අතර අද(26) පෙරවරු හයේ සිට විජයග්‍රහණ සැමරුම අවසන් වන තෙක් ගාලු මුවදොර පිටිය ජනතාවට විවෘත නොවන බව පොලිසිය පවසයි.", "URL": "https://sinhala.adaderana.lk/news.php?nid=16333", "Category": null, "Parent URL": null}