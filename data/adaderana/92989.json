{"Source": "Adaderana", "Timestamp": "July 21, 2018 09:03 pm", "Headline": "ශ්‍රි ලංකා නිදහස් පක්ෂය පසු බැහැලා නෑ", "News Content": "ශ්‍රි ලංකා නිදහස් පක්ෂය පසුබැස නොමැති බව ප්‍රවාහන හා සිවිල් ගුවන් සේවා නිමල් සිරිපාල ද සිල්වා මහතා පවසයි. ඒ මහතා මේ බව ප්‍රකාශ කළේ අද (21 දා) පෙරවරැවේ බදුල්ල තැපැල් ශ්‍රවනාගාරයේ පැවති ආසන බලමණ්ඩල රැස්වීමේ දීය. මෙහිදී තවදුරටත් අදහස් දැක්වු නිමල් සිරිපාලද සිල්වා මහතා මෙසේ ප්‍රකාශ කළේය. \"කිසිවෙකුත් හිතන්න එපා ශ්‍රි ලංකා නිදහස් පක්ෂය ලෙල්ලටම බැහැලා කියලා යම් යම් සුළි කුණාටු, සුනාමි ආවා අපටත් ඒ අභියෝග බාරගන්න සිද්ධ වුණා. හැමවිටම පවතින රජයන්ට අභියෝග එනවා. ඒ වගේම පවතින රජයේ පාර්ශවකරුවන්ගෙන්මත් අපට අභියෝග එල්ල වුණා. අපටත් ඒ තුළින් අනිසි ප්‍රතිපල ලැබුණු බව අප පිළිගන්න ඕන. මේ මැතිවරණ ක්‍රමය නිසා මේ බලතුලනය අනුව තනතුරු බලතල ලැබෙන්නේ බහුතරය මතම නෙවේ. මේක හෝදින් තේරුම් ගන්න ඕන. පළාත් සභාවත් එහෙමයි, ප්‍රාදේශිය සභාවත් එහෙමයි. සමහර විට පළාත් සභාවේ ආසන තුන හතරක් ගන්න පක්ෂය තමයි තීරණය කරන්නේ කවුද මහ ඇමති වෙන්නෙ කියලා. කාටද ඇමතිකම් දෙන්නෙ කියලා . ඒ නිසා මේ අලුත් සංස්කෘතිය ගැන අලුත් දේශපාලන ප්‍රවනතා ගැන ඔබ සියලු දෙනාම හොදින් සිතා බැලිය යුතුයි. ඒ වගේම මේ රටේ දේශපාලන තීරණාත්මක බලවේගය බවට පත් වෙන්නේ ශ්‍රි ලංකා නිදහස් පක්ෂය බව කිසිම විටෙක, කිසිම කෙනෙකු අමතක කරන්න එපා. \"යැයි එතුමා පැවසීය. මෙම අවස්ථාවට විද්‍යා හා තාක්ෂණ කටයුතු අමාත්‍ය සරත් අමුණුගම ඌව පළාත් ප්‍රධාන අමාත්‍ය චාමර සම්පත් දසනායක යන අමාත්‍යවරුන් ඇතුලු ප්‍රාදේශිය දේශපාලන නායකයින් සහ දේශපාලන ක්‍රියාකාරීන් රැසක් ද සහභාගී වූහ.", "URL": "https://sinhala.adaderana.lk/news.php?nid=92989", "Category": null, "Parent URL": null}