{"Source": "Adaderana", "Timestamp": "December 21, 2018 09:00 am", "Headline": "ජර්මනියේ ස්ටුට්ගාර්ට් ගුවන් තොටුපොළේ ත්‍රස්ථ අවධානමක්", "News Content": "ආරක්ෂක අවධානමක් හේතුවෙන් ජර්මනියේ ස්ටුට්ගාර්ට් ගුවන්තොටුපොළේ සෝදිසි මෙහෙයුමක් ක්‍රියාත්මක කර තිබේ. ඉන් ගුවන්තොටුපොළ සාමාන්‍ය කටයුතුවලටද බාධා එල්ල වී ඇති බවට වාර්තා විය. ජර්මනියේ විශාලතම ගුවන්තොටුපොළ වන ස්ටුට්ගාර්ට් ගුවන්තොටුපොළ වෙත හදිසි අනතුරු ඇගවීම් නිකුත් කිරීමට බලධාරීන් කටයුතු කළේය. ත්‍රස්තවාදීන් සිවුදෙනෙක් ඒ වෙත ඇතුලු වී ඇති බවට ලැබුණු තොරතුරක් මත මෙම පියවර ගත් බවට සඳහන් වෙයි. ඒ අනුව උතුරුදිග රයින් වෙස්ට්පිලියා ප්‍රෙද්ශයේ සිට පැමිණි සැකකටයුතු පියකු සහ පුතකු ඇතුලු සිවුදෙනෙක් සෙවීමේ කටයුතු මේ වනවිට ක්‍රියාත්මකයි. සිදුවීමට අදාළ රහසිගත තොරතුරු මොරොක්කෝවෙන් ලැබුණු බවට ජර්මානු පොලිසිය පවසා තිබේ. පසුගිය සතියේදී ප්‍රංශයේ ස්ට්‍රාස්බර්ග් නත්තල් වෙළෙදපොළ වෙත එල්ල වුණූ ත්‍රස්ත ප්‍රහාරයෙන් පසු ජර්මානු ගුවන්තොටුපොළ ආරක්ෂාව තරකිරීමට බලධාරීන් පියවර ගත්තේය. ස්ට්‍රාස්බර්ග් ප්‍රහාරයෙන් අනතුරුව ප්‍රංශයේ චාල්ස් ඩි ගෝල් ගුවන්තොටුපලේ සිටියදීත්, මෙම සැකකටයුතු තැනැත්තන් නිරීක්ෂණය කර තිබේ. ඔවුන් ස්ටුට්ගාර්ට් ගුවන්තොටුපොළේ ද සිටිනු දැකීම හේතුවෙන් මෙලෙස සෙවීමේ මෙහෙයුම් ක්‍රියාත්මක කළ බව බලධාරීන් පවසයි. 2016 නත්තල් සමයේදීද ජර්මනියේ බර්ලින් නගරයේ නත්තල් වෙළෙදපොළක් ඉලක්ක කර ත්‍රස්ත ප්‍රහාරයක් එල්ල විය. ඉන් පුද්ගලයින් 12දෙනෙක් මියගිය අතර ආරක්ෂාව තරකරමින් යළිත් මෙවන් සිදුවීම් වැළැක්වීම ජර්මනියේ අපේක්ෂාව වෙයි.", "URL": "https://sinhala.adaderana.lk/news.php?nid=101078", "Category": null, "Parent URL": null}