{"Source": "Adaderana", "Timestamp": "January 17, 2013 12:20 pm", "Headline": "රෝහල් 13 ට උපකරණ තොගයක් ලැබෙයි", "News Content": "දිවයිනේ රෝහල් 13 ක් සඳහා ජපාන අන්තර්ජාතික සහයෝගීතා ඒජන්සිය මගින් වෛද්‍ය උපකරණ තොගයක් ලබාදී තිබේ. රුපියල් දසලක්ෂ 345 ක වියදමින් යුතු එන්ඩොස්කොපි යන්ත්‍ර දෙකක් සහ පරිගණක විකිරණ යන්ත්‍ර 14 ක් එම ඒජන්සිය මගින් ලබාදීමට පියවර ගෙන ඇති බව සෞඛ්‍ය අමාත්‍යාංශය සඳහන් කළේය. සෞඛ්‍ය අමාත්‍ය මෛත්‍රීපාල සිරිසේන මහතා විසින් කරන ලද ඉල්ලීමකට අනුව මෙම වෛද්‍ය උපකරණ ලබාදී ඇති බව සඳහන්ය. ඒ අනුව ඊයේ (16) පස්වරුවේ කළුබෝවිල ශික්ෂණ රෝහලේ දී ශ්‍රී ලංකාවේ ජපාන තානාපතිවරයා විසින් අමාත්‍යවරයා වෙත මෙම උපකරණ භාරදුන් බව සෞඛ්‍ය අමාත්‍යාංශය සඳහන් කළේය. මෙම නවීන තාක්ෂණයෙන් යුතු යන්ත්‍ර මගින් ඉතාමත් කාර්යක්ෂමව රෝග නීර්ණ කටයුතු සිදුකිරීමේ හැකියාව පවතින අතර ජපාන අන්තර්ජාතික සහයෝගීතා ඒජන්සිය යටතේ මෙරට රෝහල් සඳහා ඉදිරියේ දී තවදුරටත් පහසුකම් ලබාදීමට කටයුතු කරන බව ද ජපාන තානාපතිවරයා එහිදී සඳහන් කර තිබේ.", "URL": "https://sinhala.adaderana.lk/news.php?nid=30830", "Category": null, "Parent URL": null}