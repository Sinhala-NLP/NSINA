{"Source": "Adaderana", "Timestamp": "January 1, 2012 12:56 pm", "Headline": "නව වසර ආරම්භයේ අනතුරු වැඩියි..", "News Content": "නව වසර ආරම්භයේ දී වාර්තා වන අනතුරු සංඛ්‍යාව ඉහළ ගොස් ඇති බව කොළඹ ජාතික රෝහල පවසයි. කොළඹ ජාතික රෝහලේ හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා කියා සිටියේ පසුගිය වසරට සාපේක්ෂව මෙවර අනතුරුවල වැඩිවීමක් දක්නට ලැබෙන බවයි. ඒ අනුව ගෙවීගිය පැය 24 ක කාලය තුළ කොළඹ ජාතික රෝහලට බාහිර රෝගී අංශයෙන් ප්‍රතිකාර ලබාගැනීම සඳහා 403 දෙනකු ඇතුළත් වූ බවත්,පසුගිය වසර හා සසදා බලන විට 28% ක වැඩිවීමක් බවත්,නේවාසිකව ප්‍රතිකාර ලැබීම සඳහා 164 දෙනකු ඇතුළත් වූ බවත් එය පසුගිය වසර හා සසඳා බලන විට 36%ක වැඩිවීමක් බවත්වෛද්‍ය ප්‍රසාද් ආරියවංශ මහතා පෙන්වා දුන්නේය. මෙම අනතුරු සංඛ්‍යාවෙන් 143 දෙනකු අනතුරට ලක්ව ඇත්තේ මාර්ග අනතුරු වලින් බවත් එය පසුගිය වසරට සාපේක්ෂව 40%ක වර්ධනයක් බවත්, ප්‍රචණ්ඩ ක්‍රියා නිසා 43 දෙනකු ප්‍රතිකාර සඳහා කොළඹ ජාතික රෝහලට ඇතුළත්වී ඇති බවත් ඔහු සඳහන් කළේය. මේ අතර පසුගිය පැය 24ක කාලය තුළ දක්ෂිණ අධිවේගී මාර්ගයේ අනතුරු 04ක් සිදුව තිබේ. පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ එම කාලය තුළ අධික වේගයෙන් රිය පැදවු රියදුරන් 47 දෙනෙකුට එරෙහිව නඩු පවරා ඇති බවයි. ඒත් සමගම දක්ෂිණ අධිවේගී මාර්ගය ආරම්භ කර මේ දක්වා කාලය තුළ මාර්ග නීති උල්ලංඝණය කළ රියදුරන් 471 දෙනෙකුට එරෙහිව නඩු පවරා ඇති බව අජිත් රෝහණ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21087", "Category": null, "Parent URL": null}