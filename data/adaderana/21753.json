{"Source": "Adaderana", "Timestamp": "January 30, 2012 09:46 pm", "Headline": " විදේශයන්ට ණයවෙමින් ආණ්ඩුව ජනතාව ගොනාට අන්දවනවා", "News Content": "විදේශයන්ට ණයවෙමින් සිටින ආණ්ඩුව මහ ජනතාව ගොනාට ඇන්දවීම සඳහා පරස්පර විරෝධී ප්‍රකාශයක් සිදුකරමින් සිටින බව විපක්ෂ නායක රනිල් වික්‍රමසිංහ මහතා පවසයි. ජාත්‍යන්තර මූල්‍ය අරමුදලෙන් ණය ලබා නොගන්නා බවත්,එසේ ණය ලබාගැනීමට කිසිදු අවශ්‍යතාවක් නැති බවත්,එහි ණය පොලී අනුපාතය 1% සිට 3% දක්වා ඉහළ අගයක් ගන්නා බවත් මහ බැංකු අධිපතිවරයා පවසා ඇතැයි වික්‍රමසිංහ මහතා පුවත්පත් මාධ්‍ය උපුටා දක්වමින් කියා සිටියි. එසේ වුවද එකී පුවත්පත් මාධ්‍ය තුළම ශ්‍රී ලංකා මහ බැංකුව,ලංකා බැංකුව මගින් විදේශීය වානිජ බැංකුවලින් ඩොලර් මිලියන 500 ක ණයක් ලබාගැනීමට කටයුතු කරමින් සිටින බවට තොරතුරු අනාවරණය වන බවද ඔහු පෙන්වාදෙයි. එහි පොලී අනුපාතය ජාත්‍යන්තර මූල්‍ය අරමුදලේ පොලී අනුපාතයට වඩා ඉහළ අගයක් ගන්නා බවත්,එය 6 1/2%-7% ක් පමණ වන බවත් හෙතෙම සඳහන් කරයි. එහෙත් ආණ්ඩුව අද පවත්නා මෙම අර්බුදය පිළිබඳ ජනතාවට සත්‍ය දැනගැනීම සඳහා සෘජු ප්‍රකාශයක් කිරීමට මැලිවන බවත්,එසේ වුවද ජනතාව නිසි තතු දැනගත යුතු බවත් විපක්ෂ නායකවරයා අවධාරණය කරයි. අද පස්වරුවේ හෝමාගම,ගොඩගම ප්‍රදේශයේ පැවති ජනහමුවක් අමතමින් විපක්ෂ නායක රනිල් වික්‍රමසිංහ මහතා මෙම අදහස් පළ කළේය.", "URL": "https://sinhala.adaderana.lk/news.php?nid=21753", "Category": null, "Parent URL": null}