{"Source": "Adaderana", "Timestamp": "May 27, 2018 05:06 pm", "Headline": "ඉදිරියේදී පැවැත්වෙන සෑම මැතිවරණයකටම පොහොට්ටුව යටතේ තරඟ කරනවා", "News Content": "ඉදිරියේදී පැවැත්වීමට නියමිත සියලුම මැතිවරණ සඳහා ශ්‍රී ලංකා පොදුජන පෙරමුණ නෙලුම් පොහොට්ටුව යටතේ තරඟ කරන බව එහි සභාපති මහාචාර්ය ජී. එල්. පීරිස් මහතා ප්‍රකාශ කළේය. ජනාධිපති මැතිවරණය පාර්ලිමේන්තු මහ මැතිවරණය පළාත් සභා මැතිවරණය ආදී සියලුම මැතිවරණ සඳහා ශ්‍රී ලංකා පොදුජන පෙරමුණ නෙලුම් පොහොට්ටු යටතේ තරඟ කරන බවත් ඒ සඳහා එක්වන ඕනෑම අයකුට ඒ සඳහා එකඟතාවයට එළඹිය යුතු බව ද කිසිඳු ආකාරයෙන් එම පක්ෂය දියාරු කිරීමට ඉඩ ලබා නොදෙන බවද හෙතෙම සඳහන් කළේය. එකම නායකත්වය යටතේ තම පක්ෂයේ ප්‍රතිපත්ති පිළිගත යුතු බවත් ඒ ඕනෑම කෙනෙකුට එහි දොරටු විවෘත බව ද මහාචාර්යවරයා සඳහන් කළේය. මහාචාර්ය ජී .එල්. පීරිස් මහතා සියම් මහා නිකායේ අස්ගිරි පාර්ශවයේ මාතලේ දිසාවේ උප ප්‍රධාන සංඝනායක රංගිරි දඹුලු රජමහා විහාර භාරකාර අඹගස්වැවේ රාහුල නාහිමියන් බැහැදැකීම සඳහා 27 පෙරවරුවේ පැමිණි අවස්ථාවේදී මාධ්‍යවේදීන් හමුවේ මේ බව සඳහන් කළේය. රටේ වර්තමාන තත්වය පිළිබඳවත් ගොවීන්ට සිදුව ඇති හානිය පිළිබඳව මහා සංඝරත්නය දැනුවත් කිරීමේ වැඩසටහන යටතේ රංගිරි දඹුලු රජමහා විහාරයේ භාරකාර නාහිමියන් බැහැදැක පිරිස් මහතා උන්වහන්සේ සමඟ කියා සිටියේ රටේ සියලු සංවර්ධන කටයුතු අතරමග නවතා රාජ්‍ය නිලධාරීන් දඩයම් කිරීම සහ හොරකම් කිරීම පමණක් රජය සිදු කරගෙන යන බවය. මෙහිදී සියම් මහා නිකායේ අස්ගිරි පාර්ශවයේ මාතලේ දිසාවේ උප ප්‍රධාන සංඝනායක රංගිරි දඹුලු රජමහා විහාර භාරකාර අබගස්වැව රාහුල නා හිමියන් කියා සිටියේ රට ගමන් කරන ආකාරය පිළිබඳව බරපතළ ප්‍රශ්න ගැටලු රැසක් තමන් වහන්සේ ද දකින බවත් බුද්ධ ශාසනයට එය විශාල වශයෙන් බලපා ඇති බව ද උන්වහන්සේ සඳහන් කළහ. පසුව මාධ්‍යවේදීන් හමුවේ අදහස් ප්‍රකාශ කළ හිටපු අමාත්‍ය ජී එල් පීරිස් මහතා වැඩිදුරටත් කියා සිටියේ මේ වන විට භූමිතෙල් මිල ඉහළ දැමීම නිසා ගොවීහු දැඩි අසීරුතාවයකට පත්ව සිටින බවය. වර්තමාන රජයේ දර්ශනය වී ඇත්තේ දේශීය ආර්ථිකය කඩා වැටීමට ඉඩ දී විදේශීය රටවලින් භාණ්ඩ ගෙන්වීම බවද ජනතාවට ඉහිලිය නොහැකි ආකාරයෙන් බදුබර යෙදීම පමණක් බවද සඳහන් කළේය. රජයේ අතිවිශාල දූෂණය සිදුවන බවත් පන්සල්වල සම්පත් කොල්ලකෑම සිදුවන බවත් දේශපාලනඥයන්ට සුඛෝපභෝගී ජීවිත ගත කිරීම සඳහා මහජන මුදල් වියදම් කරන බවද චෝදනා කළේය . ආසියාතිකරයේ විශාලතම බැංකු මාගඩිය ජනතාවගෙන් කොල්ලකා ගත් මුදල් මේ වන විට අල්ලස් හැටියට මන්ත්‍රීවරුන්ට බෙදාහරිමින් තිබෙන බවත් ඒ අය පිළිබඳව පාර්ලිමේන්තුවේ විමර්ශනයක් පැවැත්වෙන බවද සඳහන් කළේය. මුදල් ලබාගත් මන්ත්‍රීවරුන් කියා සිටින්නේ තමන් මුදල් ලබාගත් බවත් එහෙත් තවත් සිය ගානක් මුදල් ලබාගත් අය සිටින බවය එය නිදහසට කරුණක් නොවන බව ද මෙය ඉතා විකෘති වූ සමාජ ක්‍රමයක් බව ද සඳහන් කළේය. රජය පවසන්නේ මෙම අයහපත් කාලගුණ තත්වය හොඳ බවය. මිනිස් ජිවිත ප්‍රමාණයක් අහිමි වෙලා ජනතාව උන් හිටි තැන් අහිමි ව තිබියදී එය ආර්ථික ප්‍රගතිය හොඳ බව රජය සිදු කරන ප්‍රකාශය පිළිබඳව විවේචනයට ලක් කළේය. ඉදිරියේදී පැවැත්වෙන ජනාධිපතිවරණය සඳහා තම පක්ෂයේ සුදුසු කෙනෙකු හිටපු ජනාධිපති මහින්ද රාජපක්ෂ මහතා විසින් පත් කරනු ඇති බවත් දැනට ජනාධිපති අපේක්ෂකයෙකු තෝරා ගැනීමට වඩා රට බරපතළ ප්‍රශ්නය බවට පත්ව ඇත්තේ ව්‍යසනය හොරකම දූෂණය නාස්තිය බවය. උතුර නැගෙනහිර ප්‍රදේශයේ පවතින තත්ත්වය පිළිබඳව මාධ්‍යවේදීන් නැගූ ප්‍රශ්නයකට පිළිතුරු දෙමින් පිරිස් මහතා කියා සිටියේ ශ්‍රී ලංකා ත්‍රිවිධ හමුදාව සමූල ඝාතනය කළ බවට මහ ඇමතිවරයා චෝදනා කරන බවත් එයට විරුද්ධව කටයුතු කළ යුතු බවත් ආණ්ඩුක්‍රම ව්‍යවස්ථාව යටතේ ආණ්ඩුකාරවරයෙකුට පුළුල් බලතල පවතින බවත් එම බලතල ආභරණයක් ලෙස නොව ජනතාවට සේවය කිරීම සඳහා ක්‍රියාත්මක කළ යුතු බව ද උතුරේ ප්‍රශ්නෙදි ආණ්ඩුකාරවරයා සිදු කළේ කුමක් දැයි තමන් ප්‍රශ්න කරන බව ද කියා සිටියේ ය. නැගෙනහිර හිටපු මහ ඇමති වරයෙකු කියා සිටින්නේ රජය මැතිවරණය පවත්වන්නේ නැත්නම් බලය තම අතට ගෙන මැතිවරණ පැවැත්වීමට කටයුතු කරන බවද එසේ සිදු කළ නොහැකි බව ද එවැනි සිදු කරන ප්‍රකාශවලින් තේරෙන්නේ රජයේ අවධානයක් ඒ පිළිබඳව නොමැතිවීම බවද පිරිස් මහතා වැඩිදුරටත් සඳහන් කෙළේය. මැතිවරණ පැවැත්වීම සඳහා රජය අකමැත්තක් දක්වන බවත් මැතිවරණ කල් දැමීම සිදුකරන බව ද සඳහන් කළේය. මේ අවස්ථාවට පළාත් සභා මන්ත්‍රී ප්‍රමිත බණ්ඩාර තෙන්නකෝන් දඹුල්ල නගරාධිපති ජාලිය ඕපාත දඹුල්ල ප්‍රාදේශීය සභාවේ සභාපති කේ ජි . සෝමතිලක යන මහත්වරු එක්ව සිටියහ.", "URL": "https://sinhala.adaderana.lk/news.php?nid=89912", "Category": null, "Parent URL": null}