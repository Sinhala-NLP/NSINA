{"Source": "Adaderana", "Timestamp": "August 8, 2013 07:16 am", "Headline": "ඡන්ද නීති කැඩුවොත් අත්අඩංගුවට ගන්නවාලු?", "News Content": "මැතිවරණ නීතී උල්ලංඝණය වන ආකාරයෙන් කටයුතු කරන පුද්ගලයින් අත්අඩංගුවට ගන්නා බව මැතිවරණ කටයුතු භාර ජ්‍යේෂ්ඨ නියෝජ්යආ පොලිස්පති ගාමිණී නවරත්න මහතා පවසයි. ඔහු පෙන්වා දෙන්නේ උතුරු , මධ්‍යම සහ වයඹ පළාත් සභා මැතිවරණය සඳහා විශේෂ ආරක්ෂක වැඩපිළිවෙලක් දැනටමත් ක්‍රියාත්මක කර ඇති බවයි. එම වැඩපිළිවෙල යටතේ මැතිවරණ නීතී උල්ලංඝණය වන ආකාරයෙන් කටයුතු කළ පුද්ගලයින් 5 දෙනෙකු පමණ මේ වන විට අත්අඩංගුවට ගෙන ඇති බව ගාමිණී නවරත්න මහතා පවසයි. ඊට අමතරව ඉදිරි පළාත් සභා මැතිවරණයට අදාළව පැමිණිලි 6 ක් මේ වන විට ලැබී ඇති බව පොලිස් මැතිවරණ මහලේකම් කාර්යාලය කියා සිටියි. තර්ජනය කිරීම් , පහරදීම් ඇතුළු සුළු පැමිණිලි කිහිපයක් ඒ අතර වන බව ජ්‍යේෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කළේය. මේ අතර උතුරු, මධ්‍යම සහ වයඹ පළාත් සභා මැතිවරණයට අදාළව අපේක්ෂකයින් දැනුවත් කිරීමේ වැඩසටහනක් ක්‍රියාත්මක කිරීමට මැතිවරණ මහලේකම් කාර්යාලය තීරණය කර තිෙබ්. නියෝජ්‍ය මැතිවරණ කොමසාරිස් එම්.එම් මොහොමඩ් මහතා කියා සිටියේ දිස්ත්‍රීක් මට්ටමින් සියළුම අපේක්ෂකයින් දැනුවත් කිරීමට නියමිත බවයි. ඒ අනුව කුරුණෑගල සහ මහනුවර දිස්ත්‍රීක්කවල අපෙක්ෂකයින් දැනුවත් කිරීමේ කටයුතු අද දිනයේ සිදු කිරීමට නියමිතව තිබේ. අතිරේක මැතිවරණ කොමසාරිස්වරුන්ගේ ප්‍රධානත්වයෙන් මෙම වැඩසටහන් ක්‍රියාත්මක කෙරෙන අතර ඉදිරි සතියේ උතුරු පළාතේ සියළු දිස්ත්‍රීක්කවල අපේක්ෂකයින් දැනුවත් කිරීමේ කටයුතු සිදුකිරීමට නියමිතය. මේ අතර උතුරු වයඹ සහ මධ්‍යම පළාත් සභාවලට අදාළ මනාප අංක නිකුත් කිරීමේ කටයුතු ඊයේ දිනය තුළ සිදුකළ බව මැතිවරණ මහලේකම් කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=36464", "Category": null, "Parent URL": null}