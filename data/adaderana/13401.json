{"Source": "Adaderana", "Timestamp": "January 10, 2011 05:11 pm", "Headline": "සාකච්ඡා අසාර්ථකයි-වර්ජනය ක්‍රියාත්මකයි", "News Content": "රජය සමග පැවැත්වූ සාකච්ඡා අසාර්ථක බවත්,අද මධ්‍යම රාත්‍රීයේ සිට ක්‍රියාත්මක කිරීමට නියමිත සංකේත බස් වර්ජනය ඒ ආකාරයෙන්ම ක්‍රියාත්මක කරන බවත් පෞද්ගලික බස් හිමියන්ගේ සංගමය අවධාරණය කරයි. ප්‍රවාහන අමාත්‍ය කුමාර වෙල්ගම මහතාගේ ප්‍රධානත්වයෙන් අද දහවල් ප්‍රවාහන අමාත්‍යංශයේ පැවති සාකච්ඡාවකින් අනතුරුව මාධ්‍ය වෙත අදහස් දක්වමින් පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා මේ බව කියා සිටියේය. එසේම ප්‍රවාහන අමාත්‍ය කුමාර වෙල්ගම සහ පළාත් ප්‍රවාහන අමාත්‍ය උපාලි කොඩිකාර යන මහත්වරුන් අමාත්‍යංශයේ පැවති මාධ්‍ය හමුවකදී කියා සිටියේ හෙට ශ්‍රීලංගමයේ ශක්තිය පෙන්වන දිනයක් බවයි. වර්ජනයට එකතු වන්නේ බස් සංගම් කිහිපයක් පමණක් බවත් ,සියලුම පෞද්ගලික බස් වර්ජනයට දායක නොවන නිසා ගැටලුවක් ඇති නොවනු ඇති බවත් ප්‍රවාහන අමාත්‍යවරයා වැඩිදුරටත් කියා සිටියේය. 2010 ජූලි මස සිට සංශෝධනය විය යුතු බව කියන බස් ගාස්තු සංශෝධනය කරවා ගැනීම,සේවකයින්ට සිදුකරන දඩ නියම කිරීම් හා අනවශ්‍ය ලෙස පුහුණුවට යැවීම තහනම් කිරීම,දුරගමන් බස් වලදී සේවකයින්ට සිදුවන හිරිහැර ආදියට විසදුමක් ලබා ගැනීම ආදී ඉල්ලීම් මුල්කර ගනිමින් මෙම සංකේත වර්ජනය ක්‍රියාත්මක කරන බව සඳහන් වේ.", "URL": "https://sinhala.adaderana.lk/news.php?nid=13401", "Category": null, "Parent URL": null}