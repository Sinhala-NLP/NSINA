{"Source": "Adaderana", "Timestamp": "July 14, 2012 04:24 pm", "Headline": "ඉන්දියාව එල්.ටී.ටී.ඊයට පනවා ඇති තහනම දීර්ඝ කරයි", "News Content": "ඉන්දීය රජය විසින් එල්.ටී.ටී.ඊ සංවිධානය වෙත පනවා තිබූ තහනම තවදුරටත් දීර්ඝ කර ඇති බව ඉන්දීය මාධ්‍ය වාර්තා කරයි. එල්.ටී.ටී.ඊ සංවිධානය තවමත් තදබල ඉන්දීය විරෝධී ප්‍රතිපත්තියක් අනුගමනය කිරීම හා එම සංවිධානය ඉන්දීය පුරවැසියන්ගේ ආරක්ෂාවට දැඩි තර්ජනයක්ව පැවතීම ඊට හේතුව වී තිබේ. ඉන්දීය ස්වදේශ කටයුතු අමාත්‍යාංශය මගින් නිවේදනයක් නිකුත්කරමින් මේ බව සඳහන් කර ඇති බව ඉන්දීය මාධ්‍ය වාර්තා පවසයි. එල්.ටී.ටී.ඊ සංවිධානයේ ක්‍රියාකාරකම් ඉන්දියාවේ ස්වාධිපත්‍යයට හා භෞමික අඛණ්ඩතාවයට අහිතකර බලපෑම් එල්ල කරන බවද, මෙවැනි සියලුම බෙදුම්වාදී ක්‍රියාකාරකම් හැකි සෑම අයුරකින්ම මැඩ පැවැත්වීමේ තදබල අවශ්‍යතාවයක් පවතින බව ද ස්වදේශ කටයුතු අමාත්‍යාංශය පෙන්වාදෙයි. එමෙන්ම වහා ක්‍රියාත්මක වන පරිදි එල්.ටී.ටී.ඊ සංවිධානය නීති විරෝධී සංවිධානයක් ලෙස ප්‍රකාශයට පත්කළ යුතු බව ද එම අමාත්‍යාංශය නිකුත් කළ නිවේදනයේ සඳහන් වන බව මාධ්‍ය වාර්තා කරයි. ද්‍රවිඩ ඩයස්පෝරාව විසින් දිගින් දිගටම අන්තර්ජාලය ඔස්සේ ඉන්දීය විරෝධී ආකල්පයන් පතුරුවාහරිමින් සිටින බව ද ඉන්දීය ස්වදේශ කටයුතු අමාත්‍යාංශයේ සම ලේකම් ධර්මේන්ද්‍ර ශර්මා නිකුත් කළ අදාළ නිවේදනයේ සඳහන්ව ඇත. ඒ හරහා ද්‍රවිඩ ඩයස්පෝරාව එල්.ටී.ටී.ඊ සංවිධානය පරාජයට පත්වීමේ වගකීම ඉන්දීය ඉහළ පෙළේ රාජ්‍ය නිලධාරීන් වෙත පවරමින් සිටින බවද ලේකම්වරයා පෙන්වා දී තිබේ. මෙසේ අන්තර්ජාලය හරහා සිදුකෙරෙන ප්‍රචාරයන් මගින් ප්‍රභු පිරිස්හි ආරක්ෂාවට අයහපත් බලපෑම් ඇතිකරන බව ද ඔහු ප්‍රකාශ කර ඇති බව ඉන්දීය මාධ්‍ය වාර්තා කරයි. එල්.ටී.ටී.ඊ සංවිධානය 2009 වසරේ දී පරාජයට පත්වුවද ද්‍රවිඩ ඊළාම් සංකල්පය අතහැර දමා නොමැති බවත්, එය ඉන්දියාවේ ස්වාධිපත්‍යට හා භෞමික අඛණ්ඩතාවයට දැඩි තර්ජනයක් එල්ල කරන බවත් ඉන්දීය ස්වදේශ කටයුතු අමාත්‍යාංශය සඳහන් කරයි. එල්.ටී.ටී.ඊ සංවිධානය යුරෝපීය රටවල ගෙනයන අරමුදල් රැස්කිරීම හා ප්‍රචාරණ කටයුතු හරහා ද්‍රවිඩ ඊළාම් සංකල්පය වෙනුවෙන් රහසිගත වැඩපිළිවෙළක් ගෙනයන බවත් එම අමාත්‍යාංශය පෙන්වා දී ඇත. එමෙන්ම එම සංවිධානයේ ‍සෙසු නායකයින් විසින් හා සාමාජිකයින් විසින් දේශීයව හා ජාත්‍යන්තර වශයෙන් විසිරී ගිය එල්.ටී.ටී.ඊ සංවිධානය නැවත කණ්ඩායම්ගත කිරීමට හා පණපෙවීමට කටයුතු කරමින් සිටින බව ඉන්දීය ස්වදේශ කටයුතු අමාත්‍යාංශය පෙන්වා දී ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=25781", "Category": null, "Parent URL": null}