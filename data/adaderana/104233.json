{"Source": "Adaderana", "Timestamp": "February 13, 2019 02:48 pm", "Headline": "මාර්ග අනතුරු විශාල වශයෙන් සිදුවන බරපතළ වැරදි කීපයක දඩ මුදල් සංශෝධනය වෙයි", "News Content": "මෝටර් වාහන පනත යටතේ බරපතළ වැරදි කිහිපයක් සඳහා අය කරනු ලබන දඩ මුදල් සංශෝධනය කිරීම සඳහා කැබිනට් මණ්ඩලයේ අනුමැතිය හිමිව තිබේ. මාර්ග අනතුරු සඳහා විශාල වශයෙන් හේතුවන බරපතළ වැරදි කිහිපයක් සඳහා දඩ මුදල් ඉහළ දැමීම සඳහා මීට පෙර යෝජනා වු නමුත් ඒවා ක්‍රියාත්මක කිරීමට පෙර විවිධ පාර්ශව විසින් නොයෙක් කරුණු ඉදිරිපත් කළේය. ඒ අනුව ජනාධිපතිවරයා විසින් මේ සම්බන්ධයෙන් අධ්‍යනය කර නිර්දේශ ඉදිරිපත් කිරීම සඳහා නිලධාරි කමිටුවක් පත් කර ඇත. එම කමිටුව විසින් රථවාහන අනතුරු සඳහා විශාල වශයෙන් හේතුවන වැරදි 10ක් හඳුනා ගනු ලැබ ඇති අතර, එම වැරදි සඳහා වන දඩ මුදල් සංශෝධනය කිරීමට ද නිර්දේශ කර තිබේ. ඒ අනුව, ඒ සඳහා කෙටුම්පත් කරනු ලැබ ඇති පනත් කෙටුම්පත ගැසට් පත්‍රයේ පළ කිරීමටත්, ඉන් අනතුරුව අනුමැතිය පිණිස පාර්ලිමේන්තුවට ඉදිරිපත් කිරීමටත් ප්‍රවාහන හා සිවිල් ගුවන් සේවා අමාත්‍ය අර්ජුන රණතුංග මහතා ඉදිරිපත් කළ යෝජනාවට අමාත්‍ය මණ්ඩලයේ අනුමැතිය හිමිව තිබේ.", "URL": "https://sinhala.adaderana.lk/news.php?nid=104233", "Category": null, "Parent URL": null}