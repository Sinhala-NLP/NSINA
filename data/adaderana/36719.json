{"Source": "Adaderana", "Timestamp": "August 18, 2013 12:05 pm", "Headline": "කොළඹ මහ නගර සභාවේ වටිනා ලියකියවිලිවලට ගිනි - පරීක්ෂණ අභ්‍යන්තර විගණකවරයාට", "News Content": "කොළඹ මහ නගර සභාව සතු වටිනා ලියකියවිලි තොගයකට ගිනි තැබීම ගැන වහාම පරීක්ෂණයක් පවත්වන ලෙස නගරාධිපති ඒ.ජේ.එම්. මුසම්මිල් මහතා අභ්‍යන්තර විගණන පරීක්ෂක එල්.යූ. හෙට්ටිආරච්චි මහතාට නියෝග කර තිබේ. 2008 -2013 අතර කාලයට සම්බන්ධ නගර සභාව සතු ලියකියවිලි 6000ක් පමණ බොරැල්ල කනත්තට ගෙන ගොස් ඊයේ සවස පුළුස්සා ඇත. මේ පිළිබඳව ලැබුණු තොරතුරකට අනූව මහ නගර සභාවේ පක්ෂ විපක්ෂ නාගරික මන්ත්‍රීවරුන් කිහිප දෙනෙකු එම ස්ථානයට ගොස් එසේ පිළි‍ස්සෙන ලියකියවිලි තොගයෙන් කොටසක් බේරා ගැනීමට සමත්ව තිබේ. එසේ බේරාගත් ලියකියවිලි තොගය අද පෙරවරුවේ නගරාධිපතිවරයාට භාරදී ඇත. මෙම ලියකියවිලි අතර 2010 -2011 බඳවා ගැනීම්, නගර සභාව සතු වත්කම් පිළිබඳ ලේඛන ද වන බව නගරාධිපතිවරයා පැවසීය. මෙම ලේඛන විනාශ කිරීමේ ක්‍රියාපිළිවෙතක් ඇති නමුත් ඉන් බැහැරව මෙය සිදුකර ඇතිද යන්න පරීක්ෂණ පවත්වන බව හෙතෙම කීවේය. මීට සම්බන්ධව ඇත්තේ කොළඹ මහ නගර සභාවේ නාගරික දෙපාර්තමේන්තුවේ බඳවා ගැනීමේ නිලධාරී ෂෙල්ටන් පෙ‍රේරා හා මහ නගර සභාවේ ලේකම් එච්.බී.සී. ජානකී යන දෙපළ බවද ඔහු කීය. ෂෙල්ටන් පෙරේරා නැමැත්තා නාගරික දෙපාර්තමේන්තුවේ බඳවා ගැනීමේ නිලධාරි තනතුරට අමතරව දැනට විසුරුවා හැර ඇති හදිසි වැටලීම් අංශයේ වැඩබලන ප්‍රධානී තනතුරද දරන බවද වාර්තා වේ. නගර සභාවට ආරක්ෂක නිලධාරීන් බඳවා ගැනීමේ දී වංචාවන් රැසක් සිදුව ඇතැයිද කියැවෙයි. කෙසේ හෝ එම ලේඛන විනාශ කිරීමේ ක්‍රමවේදයට යටත්ව ඔවුන්ට එය කිරීමට අවසර දී ඇත්තේ නාගරික කොමසාරිස් භද්‍රානි ජයවර්ධන බවද නගරාධිපතිවරයා පැවසීය. ඒ අනුව ‍එම ලේඛන විනාශ කිරීමට අවසර දුන් අවසර පත්‍රය තමා ගෙන්වා ගත් බවද විනාශ කළ යුතු මෙන්ම විනාශ‍ නොකළ යුතු ලේඛනද එහි තිබී ඇති බව මුසම්මිල් මහතා කීය. කෙසේ හෝ පිළිස්සෙමින් තිබියදී බේරා ගැනීමට හැකි වූ ලේඛන මේවන විට පරික්ෂා කරන බවත් ඒ අතර වැදගත් ලියකියවිලි ඇති බවත් ඔහු පැවසීය.", "URL": "https://sinhala.adaderana.lk/news.php?nid=36719", "Category": null, "Parent URL": null}