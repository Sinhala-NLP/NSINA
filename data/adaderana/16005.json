{"Source": "Adaderana", "Timestamp": "May 10, 2011 11:07 am", "Headline": "අඩපණ වූ මඩකළපු ධීවර කර්මාන්තය නගා සිටුවීමට වැඩපිළිවෙළක්", "News Content": "ත්‍රස්තවාදී ක්‍රියා හේතුවෙන් අඩපණ වූ මඩකළපුව දිස්ත්‍රික්කයේ ධීවර කර්මාන්තය නගා සිටුවීමට ධීවර අමාත්‍යාංශය වි‍ශේෂ වැඩපිළිවෙළක් ක්‍රියාත්මක කර තිබේ. කරදිය සහ මිරිදිය මත්ස්‍ය කර්මාන්තය නව තාක්ෂණික ක්‍රමවලින් වැඩිදියුණු කිරීම මේ යටතේ සිදුකිරීමට නියමිත බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා ප්‍රකාශ කළේය. එම වැඩපිළිවෙළ සාර්ථකව ක්‍රියාත්මක කිරීම සඳහා මඩකළපුව නගරයේ නව කාර්යාලයක් ස්ථාපිත කිරීමට ද පියවර ගෙන ඇත. ක්‍රියාවිරහිතව තිබූ මඩකළපුව නගරයේ අයිස් නිෂ්පාදන කර්මාන්තශාලාව ජපන් ආධාර යටතේ අලුත්වැඩියා කිරීමට ද පියවර ගෙන ඇති බව ධීවර අමාත්‍යාංශය පවසයි. ඊට අමතරව රුපියල් මිලියන 13 ක වියදමින් පාලමඩු ධීවර තොටුපළ ඉදිකිරීමට ද පියවර ගන්නා බව ධීවර අමාත්‍යාංශය ප්‍රකාශ කරනු ලැබීය.", "URL": "https://sinhala.adaderana.lk/news.php?nid=16005", "Category": null, "Parent URL": null}