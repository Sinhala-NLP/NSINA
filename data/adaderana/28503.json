{"Source": "Adaderana", "Timestamp": "October 22, 2012 08:56 am", "Headline": "පිරිසකට පුරවැසිභාවය ලැබෙති", "News Content": "තමිල්නාඩුවේ සිටින ශ‍්‍රී ලාංකිකයන් පිරිසකට මෙරට පුරවැසිභාවය ලබා දී තිබේ. මානුෂීය මෙහෙයුම පැවති සමයේ මෙරටින් පළා ගොස් තමිල්නාඩුවේ රැඳී සිටින ශ‍්‍රී ලාංකිකයින් පිරිසකට මෙම පුරවැසිභාවය ලබාදීමට පියවර ගෙන ඇති බව සඳහන්ය. මෙම පිරිස් විසින් නැවත ශ‍්‍රී ලංකාවට යාමට අවශ්‍ය බව පවසා ඒ සම්බන්ධයෙන් අවස්ථා කිහිපයක දී අවසර ඉල්ලා තිබේ. එහෙත් මොවුන් ශ‍්‍රී ලාංකිකයින් බවට ඔප්පු කළ හැකි සාක්ෂි නොමැතිවීම එයට ගැටලුවක් ව පැවතිණි. අදාළ කාරණය සම්බන්ධයෙන් මෙම ශ‍්‍රී ලාංකිකයින් චෙන්නායි පිහිටි ඉන්දියාවේ ශ‍්‍රී ලංකා නියෝජ්‍ය තානාපති කාර්යාලයට දැනුම් දී ඇත. ඒ අනුව තමිල්නාඩුවේ සරණාගත තත්ත්වයේ සිටින ශ‍්‍රී ලාංකිකයින් 240 දෙනෙකුට උප්පැන්න සහතික පුරවැසිභාවය සහ විදේශ ගමන් බලපත‍්‍ර ලබා දී ඇති බව ඉන්දියාවේ ශ‍්‍රී ලංකා නියෝජ්‍ය තානාපති කාර්යාලය සඳහන් කළේය.", "URL": "https://sinhala.adaderana.lk/news.php?nid=28503", "Category": null, "Parent URL": null}