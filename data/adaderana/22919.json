{"Source": "Adaderana", "Timestamp": "March 20, 2012 11:20 am", "Headline": " මහාධිකරණය අසළදී පැහැරගත් පුද්ගලයා ගැන අභියාචනාධිකරණය  වාර්තාවක් ඉල්ලයි", "News Content": "පසුගිය දිනෙක කොළඹ මහාධිකරණය අසළදී පැහැරගනු ලැබූ පුද්ගලයකු ආරක්ෂක අංශ අත්අඩංගුවේ පසුවන්නේද නැද්ද යන්න පිළිබඳ අධිකරණයට වාර්තාවක් ඉදිරිපත් කරන ලෙස අභියාචනාධිකරණය විසින් වගඋත්තරකරුවන්ට නියෝග කර තිබේ. කොළඹ මහාධිකරණය අසළදී පැහැරගැනීමට ලක්වූ ඩ්බ්ලිව්.එම් චන්ද්‍රපාල නමැති සැකකරුගේ බිරිඳ විසින් ගොනු කළ පෙත්සමක් අද සලකා බැලූ අවස්ථාවේදී අභියාචනාධිකරණය විසින් මෙම නියෝගය කළ බව අද දෙරණ අධිකරණ වාර්තාකරු සඳහන් කරයි. අතුරුදහන් කළ තම සැමියා අධිකරණයට ඉදිරිපත් කරන ලෙස ඉල්ලා ඔහුගේ බිරිඳ විසින් මෙම පෙත්සම ගොනුකර තිබිණි. පොලිස්පතිවරයා,යුද හමුදාපතිවරයා,පොලිස් විශේෂ කාර්යබලකායේ ප්‍රධාන අණදෙන නිලධාරිවරයා සහ බන්ධනාගාර කොමසාරිස් ජනරාල්වරයා මෙම පෙත්සමේ වගඋත්තරකරුවන් ලෙස නම්කර තිබේ. ඒ අනුව අදාළ සැකකරු අත්අඩංගුවේ පසුවන්නේද නැද්ද යන්න පිළිබඳ කරුණු සොයා බලා අධිකරණයට වාර්තාවක් ඉදිරිපත් කරන ලෙසත්,ඒ පිළිබඳ විරෝධතා ඇත්නම් අප්‍රේල් මස 21 වන දින හෝ එදිනට පෙර අධිකරණයට ඉදිරිපත් කරන ලෙසත් අභියාචනාධිකරණය විසින් නියෝග කර ඇත.", "URL": "https://sinhala.adaderana.lk/news.php?nid=22919", "Category": null, "Parent URL": null}