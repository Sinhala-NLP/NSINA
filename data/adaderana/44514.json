{"Source": "Adaderana", "Timestamp": "July 8, 2014 02:44 pm", "Headline": "විශ්‍රාම පාරිතෝෂිකය තවම නෑ - වැටුප 30,000ක් කරන්න", "News Content": "විශ්‍රාමිකයින්ගේ පාරිතෝෂික ගෙවීම රජය ප්‍රමාද කරමින් සිටින බවට එක්සත් ජාතික පක්ෂ පාර්ලිමේන්තු මන්ත්‍රී ජෝසප් මයිකල් පෙරේරා මහතා චෝදනා කරයි. විශ්‍රාමිකයින්ගේ පාරිතෝෂික ගැටලුව ගැන පසුගිය මස 24 වැනිදා වෘත්තීය සමිතිවල සහභාගිත්වයෙන් විරෝධතාවයක් පැවැත්වීමට කටයුතු යොදා තිබියදී පෙර පරිදිම පාරිතෝෂික ගෙවන බවට දුන් පොරොන්දුව අනූව විරෝධතාවය නොපැවැත්වූ බවත්, එහෙත් මේ දක්වා පාරිතෝෂික ගෙවා නැති බවත්, මන්ත්‍රීවරයා කියයි. රාජ්‍ය පරිපාලන ඇමතිවරයා පාරිතෝෂික ගෙවීමට මුදල් නැති බව කියා ඇති බවත්, කෙසේ හෝ පාරිතෝෂික ගෙවීමට පියවර ගන්නැයි රජයට බලකරන බවත් හෙතෙම අද (08) කොළඹ පැවැති මාධ්‍ය හමුවකදී පැවසීය. සේවක අර්ථසාධක අරමුදලේ රුපියල් බිලියන 1400ක් පමණ ඇති බවත් එම මුදල් සාමාජිකයින්ට ප්‍රයෝජනයක් ගැනීමට ආණ්ඩුව ඉඩ නොතබා පාඩු ලබන ආයතනවල ආයෝජනය කර ඇති බවත් ඔහු පෙන්වාදුන්නේය. භූමි තෙල් සහනාධාරය දෙනවා කියා ධීවර ජනතාව ද මුලා කළ බවත් එම ගැටලුව නිසා ධීවරයෙකු මියගිය බවත් මන්ත්‍රීවරයා පැවසුවේය. මේ අතර කොන්ත්‍රාත් පදනම මත සේවය කරන අය දින 180ක් ඇතුළත ස්ථීර කරන බව රජය ප්‍රකාශ කර ඇති නමුත් මේ දක්වා එවැන්නක් සිදුව නැති බැවින් ඔවුන් වහාම ස්ථීර කිරීමට පියවර ගත යුතු බවද ජෝසප් මයිකල් පෙරේරා මහතා කියා සිටියේය. මෙරට විශ්‍රාමිකයින් බොහෝ පිරිසක් මුදල් තැන්පත් කරන්නේ රාජ්‍ය බැංකුවල බැවින් ඔවුන්ගේ තැන්පතුවලට වැඩි පොළියක් ලබාදීම රජයේ වගකීමක් බවද හෙතෙම පැවසුවේය. පෞද්ගලික අංශයේ සේවකයෙකුට රුපියල් 30,000ක අවම වැටුපක් ලබාදීමට පියවර ගන්නැයි රජයට යෝජනා කරන බවත්, සංවර්ධනය යනුවෙන් ආණ්ඩුව කරන්නේ මාර්ග හදමින් පවුල් නඟා සිටුවීම බවත්, හෙතෙම පෙන්වාදුන්නේය. පාලිත තෙවරප්පෙරුම මන්ත්‍රීවරයාගේ ඉල්ලා අස්වීම ගැන මාධ්‍යවේදියෙකු එහිදී නැඟු ප්‍රශ්නයකට පිළිතුරු ලෙස මන්ත්‍රීවරයා කියා සිටියේ ඉල්ලා අස්වීමේ ලිපිය පක්ෂ නායකවරයාට නොව ලබාදිය යුත්තේ පාර්ලිමේන්තුවේ මහලේකම්වරයාට බවයි. මෛත්‍රිපාල සිරිසේන මහතා සිරිකොතේ ක්‍රියාකලාපය ගැන කර ඇති විවේචනයක් ගැන මාධ්‍යවේදියෙකුගේ තවත් ප්‍රශ්නයකට පිළිතුරු ලෙස ජෝසප් මයිකල් පෙරේරා මහතා කියා සිටියේ මෛත්‍රිපාල ඇමතිවරයා සිරිකොතේ ප්‍රශ්න නොබලා සෞඛ්‍ය අමාත්‍යංශයේ ප්‍රශ්නවලට විසඳුම් සෙවිය යුතු බවකි. රජය විවේචනය කිරීම විපක්ෂයේ කාර්යය නමුත් සෞඛ්‍ය ඇමතිවරයා‍ කළ යුත්තේ සෞඛ්‍ය ක්ෂේත්‍රයේ මතුව ඇති ගැටලුවලට විසඳුම් ලබාදීම මිස සිරිකොතේ ප්‍රශ්න ගැන කතා කිරීම නොව යැයි මන්ත්‍රීවරයා වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=44514", "Category": null, "Parent URL": null}