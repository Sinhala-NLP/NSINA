{"Source": "Adaderana", "Timestamp": "February 23, 2017 07:55 pm", "Headline": " බුද්ධි අංශ ගැහුවා කියලා කට උත්තරයේ නෑ-අහවලාගෙන් කටඋත්තර නෑ", "News Content": "එදා ප්‍රේමදාස විසින් උඩුගම්පලට රාජකාරිය පැවරුවා සේ මෙදා රනිල් විසින් ශානි අබේසේකරට රණ විරුවන් දඩයම් කිරීමට පවරා ඇතැයි පාර්ලිමේන්තු මන්ත්‍රී ජයන්ත සමරවීර පවසයි.පෙබරවාරි අවසානයේ ජිනීවා මානව හිමිකම් සමුළුව පැවැත්වෙද්දී ඒ අයගේ ඉල්ලීමක් වන දෙමළ බෙදුම්වාදීන්ගේ අරමුණු ඉටුකරමින් රටේ බුද්ධි අංශ අක්‍රීය කොට රණ විරුවන්ට දඬුවම් දීමක් සිදුකරන බවට පෙන්වාදීම සඳහා මෙලෙස රණවිරුවන් දඩයම් කරන බව සමරවීර මහතා කියා සිටියේය.මාධ්‍යවේදී කීත් නොයාර්ට පහරදීමේ සිදුවීමට අදාළව සැකපිට අත්අඩංගුවට ගෙන රක්ෂිත බන්ධනාගාර ගත කර සිටින බුද්ධි අංශ මේජර් බුලත්වත්ත ඇතුළු පිරිසගේ සුව දුක් බැලීමට ගොස් එන අවස්ථාවේදී මාධ්‍යයට අදහස් දක්වමින් මන්ත්‍රීවරයා මේ බව සඳහන් කළේය.මෙහිදී මාධ්‍යවේදීන් විමසා සිටියේ මෙම පහරදීමට අදාළව අපරාධකරුවන්ට දඬුවම් කළ යුතු නොවේද යන්නයි.වැරදිකරුවන්ට දඬුවම් කළ යුතු වුවත් කීත් නොයාර් විසින් ලබාදුන් කට උත්තරයේ තමාට පහරදුන්නේ බුද්ධි අංශ මේජර්වරයා ඇතුළු පිරිසක් බවට සඳහන් නොවන බවත්, එබැවින් මෙය රණවිරු දඩයමක් බවත් සමරවීර මහතා කියා සිිටියේය.කීත් නොයාර්ට පහරදුන්නේ අහවලා යයි එවක යූ.ඇන්.පිය විසින් කියා සිටි බවත්, එකී අහවලා අද යූ.ඇන්.පියේ සිටින බවත්, ඔහුගෙන් මේ සම්බන්ධයෙන් කටඋත්තරයක් හෝ ගෙන නැති බවත් මන්ත්‍රීවරයා සඳහන් කළේය.මාධ්‍යවේදී ලසන්ත වික්‍රමතුංග මහතා ඝාතනය කරනු ලැබුවේ හිටපු හමුදාපතිවරයා විසින් ගෙන්වූ ඇක්ටිව් බෝල්ට් අවි වලින් බවත්, ඒ සම්බන්ධයෙන් හෝ ඔහුගෙන් කටඋත්තරයක් මෙතෙක් ලබාගෙන නොමැති බව හෙතෙම සිහිපත් කළේය.මෙම අවස්ථාවට එක්වූ පූජ්‍ය බෙංගමුවේ නාලක හිමියන් පවසා සිටියේ රටේ සේනාධිනායකයා ලෙස ජනාධිපතිවරයා විසින් මෙම රණවිරුවන් අත්අඩංගුවට ගැනීම නැවැත්විය යුතු බවයි.කීත් නොයාර්ට පහරදුන්නේ කවුදැයි තමන් නොදන්නා බවත්, ඒ සම්බන්ධයෙන් සොයා බැලීම සී.අයි.ඩී එකේ වගකීම බවත් නාලක හිමියන් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=70025", "Category": null, "Parent URL": null}