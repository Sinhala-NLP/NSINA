{"Source": "Adaderana", "Timestamp": "November 20, 2011 08:12 pm", "Headline": "ලෝක යුද්ධයක් ආවත් අපි බය නෑ", "News Content": "කිනම් අහේතුවකට හෝ ඉරානයට ප‍්‍රහාරයක් එල්ල කළහොත් එය තුන්වන ලෝක යුද්ධයක් වීම වැළැක්විය නොහැකි බව ඉදිකිරීම්, ඉංජිනේරු සේවා,නිවාස හා පොදු පහසුකම් අමාත්‍ය විමල් වීරවංශ මහතා පවසයි. එබඳු අවස්ථාවකදී උද්ගතවන ඕනෑම ආහාර අර්බුදයක් හමුවේ නොසැලී එයට මුහුණ දීමට ශ‍්‍රී ලංකාව සූදානම් බව අමාත්‍යවරයා සඳහන් කරයි. යම් හෙයකින් එබඳු වාතාවරණයක් ඇතිවුවහොත් රුසියාව, චීනය වැනි රටවල් එයට පැටලීම අනිවාර්යය බවත්,එම තත්වය මුළු ලෝකයටම ඉතා භයානක ප‍්‍රතිඵල උද්ගත කරනු ඇති බවත්, එහිදී ඒ බලපෑම් අප වැනි රටවලට ද දැනෙනු ඇති බවත් අමාත්‍යවරයා කියා සිටියේ කඩුවෙල ප‍්‍රාදේශීය ලේකම් කොට්ඨාසයේ සුළු වාරිමාර්ග ව්‍යාපෘති 51 ක් සංවර්ධනය කිරීමේ සමාරම්භක අවස්ථාවට එක්වෙමින් රැස්ව සිටි පිරිස් අමතා අදහස් දක්වමිනි. එහිදී ඔහු මෙසේද කියා සිටියේය. යම් පාරක් කාපට් කළොත් එය යටිතල පහසුකම් සංවර්ධනයක් ලෙසයි ගැනෙන්නේ. එහි ප‍්‍රතිලාභ සංවර්ධනයට එක්වෙනවා. ඒත් එය ලැබෙන්නේ මඳක් සෙමින්. ඒ වගේම වක‍්‍රව. අපි පටන් ගන්න වගේ වාරි මාර්ගයක් ප‍්‍රතිසංස්කරණය කලොත් එහි ප‍්‍රතිලාභ ඊට වඩා සෘජුව හා ඉක්මනින් ජනතාව අතට ලැබෙනවා. ඒ කියන්නේ ඒකෙන් ගොවියන් ඉතා ඉක්මනින්ම ප‍්‍රතිලාභ භුක්ති විඳිනවා. අපි කව්රුත් දන්නවා අද වෙනකොට ලෝක ආහාර අර්බුදයක් පිළිබඳව විශාල කතිකාවක් තියෙනවා. යුරෝපාකරයේ හා බටහිර ලොක්යේ රටවල් ඒ සම්බන්ධයෙන් අපට වඩා චකිතයකින් ඉන්නේ. ඒ පිළිබඳ ප‍්‍රාමාණික විද්‍යාඥයින් කියන්නේ ඉදිරි වසර දහය පහළොව වෙනකොට ඒ තත්ත්වය වඩාත් ප්‍ර‍්‍රබල ලෙස දැනෙයි කියලා. එහෙත් අතිගරු ජනාධිපතිතුමා ප‍්‍රමුඛ වත්මන් ආණ්ඩුවේ මූලික පරමාර්ථය වන්නේ එබඳු තත්ත්වයන් හමුවේ ලංකාව නොවැටී තබා ගැනීමයි. වෙනත් විදිහකින් කියනවා නම් ලෝකේ මොන රට මොන අර්බුදයට මුහුණ දුන්නත් ආහාර අතින් ශ‍්‍රී ලංකාව කිසිම අර්බුදයකට පත් නොවන රටක් කිරීමයි වත්මන් ආණ්ඩුවේ පරමාර්ථය. ඒ සඳහා පියවර මේ රජය මේ වන විටත් අරගෙන තියෙනවා. දිවි නැගුම වැනි ව්‍යාපෘති හරහා මේ වන විටත් අපේ රටේ බොහෝ ප්‍ර‍්‍රදේශවල ගෘහ ආර්ථික ඒකක ශක්තිමත්වෙලා තියෙන්නේ..ඒ වගේම අතීතයේ දී අස්වැන්න නෙලාගෙන ඒ අස්වැන්න විකුණගන්න බැරිව වහබීපු ගොවීන්ගෙන් අද පුවත් වාර්තා පිරෙන්නේ නෑ. ඇතමෙක් හිතනවා අපි නවීනවෙනවා, අලුත් වෙනවා කියන්නේ මේ මඩ ගාගන්නා රස්සාවෙන් ඉවත්වෙන එක කියලා. එහෙත් ඇත්ත තත්ත්වය ඒක නෙවෙයි. අද අපේ ගොවියා ශක්තිමත්, ඔවුන්ගේ අතමිට දැන් සරුයි. අද වෙනකොට කෘෂි කර්මාන්තයේ නියැලෙන පිරිස ආර්ථික අතින් යම් ස්ථාවරයක සිටිනවා. මෙහිදී තවත් විශේෂ කාරණයක් අවධාරණය කළ යුතුයි. ඒ තමයි යම් රටක් ආහාර පරිභෝජනයේදී පිට රටකට අතපානවා නම් ඒ රට ස්වෛරී නෑ. එබඳු රටක් ආහාර අතින් ස්වෛරී භාවයෙන් තොර රාජ්‍යක්. ඒ අතින් බලනකොට අපේ ගොවීන් කියන්නේ අපේ රටේ කෘෂිකාර්මික ස්වෛරීභාවය රැකගැනීමට සෘජුව මැදිහත්වන පිරිසයි. ඒ අතින් අපි අපේ ගෞරවය ඔවුන්ට පිළිගැන්විය යුතුයි. කෘෂි කර්මාන්තයට පමණක් නොවෙයි අපි කඩුවෙල සංවර්ධනයට අපට හැකි සෑම අයුරකින්ම දායකවෙලා තියෙනවා. මේ ළඟදී අපි කඩුවෙල පාසල් 32 ක සනීපාරක්ෂක කටයුතු සංවර්ධනය වෙනුවෙන් රුපියල් ලක්ෂ 206 ක් පමණ වැයකළා. එපමණක් නොවෙයි, අපි ඉතාම ඉක්මනින් කඩුවෙල සියලුම සෞඛ්‍ය සායන සංවර්ධනය කිරීමට කටයුතු යොදලයි කියෙන්නේ. එහිදී විශේෂයෙන්ම ගර්භනී මාතාවන්ගේ මතෘ සායන සංවර්ධනය කිරීමට අපි කටයුතු කරනවා\" යනුවෙන්ද විමල් වීරවංශ අමාත්‍යවරයා මෙහිදී වැඩිදුරටත් අදහස් දැක්වීය.", "URL": "https://sinhala.adaderana.lk/news.php?nid=20131", "Category": null, "Parent URL": null}