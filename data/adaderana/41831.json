{"Source": "Adaderana", "Timestamp": "March 15, 2014 04:25 pm", "Headline": "දක්ෂිණ අධිවේගයේ ගාල්ල - මාතර කොටස විවෘතයි", "News Content": "දක්ෂිණ අධිවේගී මාර්ගයේ ගාල්ල, පින්නදූව - මාතර කොටස ජනාධිපති මහින්ද රාජපක්ෂ මහතා අතින් අද (15) පස්වරුවේ ජනතා අයිතියට පත් කෙරිණ. පින්නදූව පිවිසුමේ පැවැත් වූ සර්ව ආගමික වතාවත් වලින් පසු ජනාධිපතිවරයා විසින් අධිවේගී මාර්ගය විවෘත කරන ලදී. ජනාධිපතිවරයා අධිවේගී මාර්ගය විවෘත කරමින් මෝටර් රථයක නැගී පින්නදූව පිවිසුමේ සිට මාතර, ගොඩගම දෙසට ගමන් කළේය. ගාල්ල, පින්නදූව සිට මාතර, ගොඩගම දක්වා ඉදිකරන ලද මෙම අධිවේගී මාර්ගය දුර කිලෝමීටර් 30ක් වන අතර ඒ සඳහා වැය කර ඇති මුදල රුපියල් බිලියන 18කි. මෙම අධිවේගී මාර්ගය තුළින් මාතර සිට කඩුවෙල දක්වා පැය එක හමාරකින් ළඟාවීමට අවස්ථාව උදාවන අතර මාර්ගවල උපරිම වේග සීමාව පැයට කිලෝමීටර් 100ක් වේ. මෙම අධිවේගී මාර්ගය මංතීරු හතරකින් සහ පිවිසුම් තුනකින් යුක්තය. අධිවේගී මාර්ගයේ, පින්නදූව පිවිසුමේ සිට ගාල්ල වරාය දක්වා කිලෝමීටර 04කින් යුත් විශේෂ මාර්ගයක්ද ඉදිකර ඇත. දක්ෂිණ අධිවේගී මාර්ගයේ මාතර සිට හම්බන්තොට දක්වා දීර්ඝ කිරීමේ වැඩකටයුතු ලබන ජුනි මස ආරම්භවීමට නියමිතය. ඉකුත් 8 වැනිදා කොට්ටාව - කඩුවෙල කොටස විවෘත කෙරිණ. දක්ෂිණ අධිවේගී මාර්ගයේ නවතම බස් ගාස්තු සංශෝධනයට අනූව මහරගම හා කඩුවෙල සිට ගාල්ලට ගාස්තුව රුපියල් 420කි. මහරගම හා කඩුවෙල සිට මාතරට බස් ගාස්තුව රුපියල් 500ක් වේ. මීට පෙර ගාල්ල හා මහරගම අතර පමණක් බස් ගාස්තුව රුපියල් 500ක් විය.", "URL": "https://sinhala.adaderana.lk/news.php?nid=41831", "Category": null, "Parent URL": null}