{"Source": "Adaderana", "Timestamp": "October 27, 2016 09:34 am", "Headline": " මට්ටක්කුලිය ඝාතන සැකකරුවන් රඳවාගෙන ප්‍රශ්න කරන්න අවසරයි", "News Content": "මට්ටක්කුලිය සිව්පුද්ගල ඝාතනයේ සැකකරුවන් 11 දෙනා ලබන 31 තෙක් පොලිස් බාරයේ රඳවා‍ තබාගෙන ප්‍රශ්න කිරීමට කොළඹ අතිරේක මහේස්ත්‍රාත් චන්දන කලංසූරිය මහතා අද අවසර ලබාදී තිබේ.කොළඹ අපරාධ කොට්ඨාසය විසින් මේ ගැන අධිකරණයට අද කරුණු වාර්තා කිරීමෙන් පසු සිද්ධිය සම්බන්ධයෙන් තවදුරටත් කරුණු රැසක් අනාවරණය කර ගැනීමට අවශ්‍ය නිසා සැකකරුවන් පොලිස් බාරයේ රඳවා තබාගෙන ප්‍රශ්න කිරීමට මහේස්ත්‍රාත්වරයා අවසර දුන් බව අප වාර්තාකරු පැවසීය.පසුගිය 23 වෙනිදා රාත්‍රියේ මට්ටක්කුලිය, සමිත්පුර ප්‍රදේශයේ දි සිදුවූ වෙඩි තැබීමකින් පුද්ගලයින් සිව්දෙනෙකු මියගොස් තවත් තිදෙනෙකු බරපතළ තුවාල ලැබීය.සිද්ධීයේ ප්‍රධාන සැකකරු ලෙස හඳුනාගත් කුඩු රොෂාන් නැමැති පාතාල කල්ලි සාමාජිකයා ඇතුළු සැකකරුවන් 11 දෙනෙකු රත්නපුර, වේවැල්වත්ත ප්‍රදේශයේ දී සහ කඩවත, සුබෝධා මාවත ප්‍රදේශයේ දී කොළඹ අපරාධ කොට්ඨාසය විසින් පෙරේදා දිනයේ අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=65432", "Category": null, "Parent URL": null}