{"Source": "Adaderana", "Timestamp": "February 27, 2016 08:11 pm", "Headline": "ඉල්ලුවේ රැකියා ලැබුනේ උසාවි නියෝග - අඛණ්ඩ සත්‍යග‍්‍රහය දිගටම", "News Content": "අයිතීන් ඉල්ලා කරන අරගලවලට පහරදී කරනු ලබන රාජ්‍ය මර්දනය පිළිකුලෙන් යුතුව හෙළා දකින බව රැකියා විරහිත උපාධිධාරී සංගමය පවසයි.ආණ්ඩුවේ පවතින 32000 කට අධික උපාධිධාරී රැකියා පුරප්පාඩු සඳහා බඳවා ගැනීම් කරන ලෙස ඉල්ලා පසුගිය දා කොළඹදී පැවති සාමකාමී විරෝධතාවයට පොලීසිය විසින් ප‍්‍රහාරයක් එල්ල කරන ලදී. එහිදී අත්තනෝමතික අන්දමින් උපාධිධාරීන් තිදෙනෙකුද අත්අඩංගුවට ගනු ලැබීය. ඔවුන් ඇප මත නිදහස් කළද ඊට අදාළ නඩුව මාර්තු 01 කොටුව උසාවියේදී විභාගයට නියමිතව තිබේ.මෙම සිද්ධියට අදාළව අන්තර් විශ්ව විද්‍යාලයීය භික්ෂු බල මණ්බලයේ වත්මන් කැදවුම්කරු ටැම්පිටියේ සුගතනන්ද හිමියන් ඇතුළු තවත් දෙදෙනෙකුටද නඩු වාරයට පැමිණෙන ලෙස නියම කර ඇති බව සඳහන්ය.රැකියා ලබා දෙන ලෙස ඉල්ලා මේ වන විටත් උපාධිධාරීන් කොළඹ පෞද්ගලික බස් නැවතුම් පොළ ඉදිරිපිට අඛණ්ඩ සත්‍යග‍්‍රහයේ නියැලේ.", "URL": "https://sinhala.adaderana.lk/news.php?nid=57663", "Category": null, "Parent URL": null}