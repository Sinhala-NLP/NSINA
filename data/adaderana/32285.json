{"Source": "Adaderana", "Timestamp": "March 10, 2013 04:11 pm", "Headline": "ඇමති කියනවා විතරයි!", "News Content": "විදුහල්පති පුරප්පාඩු 5126ක් ඇති බව අධ්‍යාපන ඇමතිවරයා පැවසුවත් විදුහල්පති පත්වීම් ධාරීන්ට අදාළ තනතුරු ලබාදී නැතැයි ලංකා ගුරු සංගමයේ ලේකම් ජෝසප් ස්ටාලින් මහතා පවසයි. ඔහු විසින් නිකුත් කළ මාධ්‍ය නිවේදනයක ඒ පිළිබඳව වැඩිදුරටත් මෙසේද සඳහන්ය. විදුහල්පති පුරප්පාඩු 5126 ක් ඇති බව අධ්‍යාපන ඇමති ප්‍රකාශ කළත් විදුහල්පති පත්වීම් ධාරීන්ට අදාළ තනතුරු ලබාදී නැත. 2013 මාර්තු 07 වෙනි දින අධ්‍යාපන ඇමතිවරයා විසින් පාර්ලිමේන්තුවේ සභාගත කළ ලේඛනයක පළාත් පාසල්වල විදුහල්පති පුරප්පාඩු 5166 ක් ඇති බව සඳහන් කොට ඇත. අධ්‍යාපන ඇමතිවරයා මේ ආකාරයට පාසල්වල විදුහල්පති පුරප්පාඩු ඇති බව සඳහන් කරන්නේ විදුහල්පති සේවයට අදාළ තරඟ විභාගයකින් විධිමත් විදුහල්පති පත්වීම්ලැබූ පත්වීම්ධාරීන් බහුතරයකට මේ දක්වා අදාළ තනතුරු ලබාදීමට කටයුතු නොකරමිනි. 2005 වසරේදී විදුහල්පති සේවයේ 2-11 සහ 111 පන්තියට බඳවා ගැනීම සඳහා ගැසට් කරන ලද 2006 වසරේදී අදාළ තරඟ විභාගය පැවැත්වීමෙන් අනතුරුව 2009 නොවැම්බර් 13 වෙනි දින විදුහල්පති සේවයේ 2-11 සඳහා 1980 ක් ද, විදුහල්පති සේවයේ 111 සඳහා 2200 කට ආසන්න පිරිසකට ද පත්වීම් ලබාදෙන ලදී. පසුව එම පත්වීම් ලබාදීමේ ක්‍රියාවලියේදී සිදුවූ වැරදි පිළිවෙත හේතු කොටගෙන ශ්‍රේෂ්ඨාධිකරණයේ ගොනුකරන ලද පෙත්සම්වලට අදාළව ඇතිවූ එකඟතා මත නැවතත් විදුහල්පති සේවයේ 2-11 පන්තියට 2000ට ආසන්න පිරිසකටද, විදුහල්පති සේවයේ 111 පන්තියට 1700ට ආසන්න පිරිසකටද පත්වීම් ලබාදෙන ලද්දේ 2012 වසරේ ඔක්තෝම්බර් 02 දිනය. මෙසේ විධිමත්ව විදුහල්පති සේවයට පත්වීම් ලැබූ බහුතරයකට අදාළ පාසල් ලබා නොදී ඔවුන් නියෝජ්‍ය විදුහල්පතිවරුන්, අංශ ප්‍රධානීන්, උපගුරුවරුන් ලෙස සේවයට යොදවා මේ ආකාරයට විදුහල්පති පුරප්පාඩු පවතින බව ඇමතිවරයා ප්‍රකාශ කොට ඇත. විධිමත් පත්වීම්ධාරීන්ට පාසල් ලබා නොදුන් අධ්‍යාපන ඇමතිවරයා මේවන විට විධිමත් පත්වීමක් නොමැති දේශපාලන හිතවත්කම් මත විදුහල්පති තනතුරේ රාජකාරි ආවරණය කරන උපගුරුවරුන් විදුහල්පති තනතුරුවලට පත් කොට ඇත. 2012.08.08 දිනැති අමප/12/1001/530/035 අංකයෙන් යුත් අමාත්‍ය මණ්ඩල තීරණයකට අනුව මෙම විදුහල්පති සේවයේ වැඩ ආවරණය කරන උප ගුරුවරුන් විදුහල්පති සේවයේ 2-11 පන්තියට 2012.08.08 සිට පත්කළ බව 2013.01.03 දිනැති ලිපියෙන් දන්වා ඇත. මෙය විදුහල්පති ව්‍යවස්ථාව උල්ලංඝණය කරමින් සිදුකළ අධ්‍යාපන ඇමතිවරයාගේ අත්තනෝමතික ක්‍රියාවකි. විධිමත් විදුහල්පති පත්වීම්ධාරීන් 4000 කට ආසන්න පිරිසක් සිටියදී පැවති තරඟ විභාගයෙන් අසමත් හෝ විභාගයට පෙනී නොසිටි විදුහල්පති තනතුරුවල රාජකාරි ආවරණය කළා යයි කියන උප ගුරුවරුන්ට මේ ආකාරයට පත්වීම් ලිපි ලබාදෙමින් තම අත්තනෝමතික ක්‍රියාව සාධාරණීකරණය කිරීම සඳහා පාසල්වල විදුහල්පති පුරප්පාඩු පවතින බව ඇමතිවරයා ප්‍රකාශ කොට ඇත. විධිමත් පත්වීම්ධාරීන්ට පාසල් ලබාදීමෙන් අනතුරුව තවදුරටත් පුරප්පාඩු පවතින්නේ නම් සිදු කළ යුත්තේ විදුහල්පති සේවා ව්‍යවස්ථාවට අනුව නැවත තරග විභාගයක් කැඳවීමයි. මෙවැනි විධිමත් කි්‍රයාමාර්ගයක් ගෙන අධ්‍යාපන පද්ධතිය විධිමත් ක්‍රමවේදයකට යොමු කරනවා වෙනුවට අධ්‍යාපන ඇමතිවරයා සිදු කරමින් සිටින්නේ තම දේශපාලන ගැත්තන්ට විදුහල්පති තනතුරු පිරිනමමින් තවදුරටත් පාසල් පද්ධතිය පරිහානියට යැවීමයි. මෙම තත්ත්වයට දැඩි විරෝධය පළ කරන ලංකා ගුරු සංගමය විදුහල්පති පුරප්පාඩු සඳහා විධිමත් පත්වීම්ධාරීන් පත් කරන ලෙසත්, දේශපාලන අවශ්‍යතා මත විදුහල්පති තනතුරුවල රාජකාරි ආවරණය කරන උප ගුරුවරුන්ට මේ දිනවල ස්ථීර පත්වීම් දීමේ ක්‍රියාවලිය වහාම නතර කරන ලෙසත් බල කර සිටිමු. ජෝසප් ස්ටාලින් ලේකම් ලංකා ගුරු සංගමය", "URL": "https://sinhala.adaderana.lk/news.php?nid=32285", "Category": null, "Parent URL": null}