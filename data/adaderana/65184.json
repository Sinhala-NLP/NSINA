{"Source": "Adaderana", "Timestamp": "October 19, 2016 03:39 pm", "Headline": "අවුරුදු 10ට වඩා මාස 10ට හොරකම් කරලා තියෙනවා", "News Content": "ගෙවී ගිය අවුරුදු 10ක කාලය තුළ රාජපක්ෂ ආණ්ඩුවට හොරු හොරු යයි ඇතැමුන් විසින් චෝදනා එල්ල කළද මේ ආණ්ඩුව ගතවුණු මාස 10ට ඊට වඩා හොරකම් කර ඇති බව පූජ්‍ය මුරුත්තෙට්ටුවේ ආනන්ද හිමියන් පවසයි.මහබැංකු බැඳුම්කර සිද්ධියෙන්ම ඒ බව තහවුරු වන බව ආනන්ද හිමියන් කියා සිටියේ අද(19)පැවිදි හඬ සංවිධානය වෙනුවෙන් පැවති මාධ්‍ය හමුවකදීය.අල්ලස් කොමිසම හා පොලිස් මූල්‍ය අපරාධ කොට්ඨාසය දේශපාලන වශයෙන් පක්ෂග්‍රාහී නම් දැඩි තීරණ ගන්නා බවට ජනාධිපතිවරයා විසින් සිදුකළ ප්‍රකාශය අවංකව සිදුකළ ප්‍රකාශයක් නම් ඒ පිළිබඳ තම ප්‍රසාදය පළ කරන බව උන්වහන්සේ සඳහන් කළේය.තම සංවිධානය සමග ජනාධිපතිවරයා පැවැත්වූ සාකච්ඡා දෙකකදීම මේ පිළිබඳ අවධානය යොමුකරවන්නට තමන් උත්සාහ ගත් බව ද ආනන්ද හිමියන් කියා සිටියේය.එම නිසා පමාවී හෝ සිදුකරන ලද මෙම ප්‍රකාශය පිළිබඳ සතුටු වන නමුත් එය ජනතාවගේ අනුකම්පාව දිනාගැනීම සඳහා පමණක් සිදුකරන ලද්දක්ද යන්න ‍පැහැදිලිවම කිව නොහැකි බව උන්වහන්සේ සඳහන් කළේය.මේ අතර මෙම මාධ්‍ය හමුවට එක්වුණු පැපිලියාන සුනේත්‍රාදේවි මහ පිරිවෙනේ පරිවේනාධිපති පූජ්‍ය ගොන්බද්දල දමිත හිමි කියා සිටියේ පසුගියදා පොලීස් විශේෂ විමර්ශන ඒකකය විසින් කුමාර වෙල්ගම මන්ත්‍රීවරයාට අයත් ඉඩමක් සෝදිසියට ලක්කිරීම මගින් එතුමාට අපහාසයක් සිදුව ඇති බවයි.කුමාර වෙල්ගම මන්ත්‍රීවරයා බුද්ධ ශාසනයට ඉමහත් සේවයක් කර ඇති අයෙකු බවත්,වෙල්ගම පවුල මේ රටේ කීර්තිමත් පවුලක් බැවින් ඔවුන්ට අපහාස කිරීම, ඔවුන් අපහසුතාවට ලක්කිරීම ඉතාම කනගාටුදායක බවත් උන්වහන්සේ සඳහන් කළේය.වෙල්ගම මන්ත්‍රීවරයා ශ්‍රීලනිපයේ උප සභාපතිවරයා බැවින්ද,පක්ෂයේ විශ්වාසය ගොඩනඟා ඇති අයෙකු බැවින්ද,ශ්‍රීලනිප ප්‍රමුඛ සන්ධානයේ සභාපතිවරයා ලෙස මෙම සිදුවීම දුටුවේද පුවත්පතින්ද යන්න විමසන බව උන්වහන්සේ විමසා සිටියේය.කෙසේවෙතත් ජනාධිපතිවරයා විසින් පසුගියදා කරන ලද ප්‍රකාශය සම්බන්ධයෙන් පුරවැසි බලය හා සාධාරණ සමාජයක් සඳහවන ජනතා ව්‍යාපාරය එතුමා සමග අමනාපයෙන් පසුවන බවත්,ඔවුන් ජනාධිපතිවරයාට බලය ලබාදීම සඳහා ක්‍රියා කරනු ලැබුවේම තම පටු අරමුණු රාශියක් ඉටුකරවා ගැනීම සඳහා පමණක් බවත් දමිත හිමියන් සඳහන් කළේය.එයින් එකක් වූයේ රාජපක්ෂලා දඬයම් කිරීම බවත්,ගෝඨාභය රාජපක්ෂ මහතාගේ ප්‍රතිරූපය විනාශ කොට ඔහුට දැඩි පීඩනයක් එල්ලකොට අනාගතයේ හෝ ඔහු දේශපාලනයට පිවිසීම වැළැක්වීමට ක්‍රියා කිරීම බවත් උන්වහන්සේ සිහිපත් කළේය.අල්ලස් කොමිසම විසින් හෝ පොලිස් මූල්‍ය අපරාධ කොට්ඨාසය විසින් මහබැංකු බැඳුම්කර සිද්ධිය සම්බන්ධයෙන් අර්ජුන් මහේන්ද්‍රන්ට විරුද්ධව හෝ රාජිත සේනාරත්න අමාත්‍යවරයාට එල්ලවී ඇති චෝදනාවලට හෝ රවී කරුණානායකට එල්ලවී ඇති චෝදනා හෝ ගල් අඟුරු වංචාවක් සම්බන්ධයෙන් පාඨලී චම්පික රණවකට එල්ලවී ඇති චෝදනා සම්බන්ධයෙන් පරීක්ෂණ නොපැවැත්වීම ගැන මෙම පුරවැසි බලය හෝ සාධාරණ සමාජය කිසිවිටෙකත් ප්‍රශ්න නොකරන බව උන්වහන්සේ කියා සිටියේය.ඒ අනුව මොවුන් විසින් ජනාධිපතිවරයා කරන ලද ප්‍රකාශය විවේචනය කරන්නේ ඉහත පිරිස් සම්බන්ධයෙන් නීතිය ක්‍රියාත්මක කිරීම නොකළ යුතු යයි කල්පනා කරන නිසාදැයි ප්‍රශ්න කරන බවත්,ඔවුන්ට නීතිය හෝ සාධාරණය ක්‍රියාත්මක නොවීම ගැන ප්‍රකාශයක් කළ යුතුව ඇති බවත් උන්වහන්සේ වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=65184", "Category": null, "Parent URL": null}