{"Source": "Adaderana", "Timestamp": "June 8, 2011 01:56 pm", "Headline": "ශ්‍රී ලංකාවට එරෙහිව ආර්ථික සම්බාදක පැනවිය යුතුයි..!", "News Content": "ශ්‍රී ලංකාවට එරෙහිව ආර්ථික සම්බාධක පැනවිය යුතු බවට තමිල්නාඩු ප්‍රාන්ත රජය විසින් අද(08)ඒකමතිකව යෝජනාවක් සම්මත කරගෙන තිබේ. ශ්‍රී ලංකාවේ සිදුවූ යුද අපරාධ වලට අදාළ අය\"යුද අපරාධකරුවන්\"ලෙස නම් කිරීමට එක්සත් ජාතීන්ට බලපෑම් කළ යුතු බවද තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය අද ප්‍රාන්ත රාජ්‍ය සභාව අමතමින් ප්‍රකාශ කර තිබේ. ආර්ථික සම්බාධක පැනවීම තුළින් ශ්‍රී ලංකාවට නාස් ලණුවක් දැමිය හැකිවෙනු ඇති බවද ,ද්‍රවිඩ ජනයාගේ ප්‍රශ්න පිළිබඳ ලෝක ජනමතය ප්‍රතිචාර දක්වන මුත් මෙම ප්‍රශ්නය පිළිබඳ ඒ තරම් සැලකිල්ලක් නොදක්වා ඇති බවද ඇය සඳහන් කරයි. ඉන්දියාව සහ වෙනත් රටවල් ශ්‍රී ලංකාවට එරෙහිව සම්බාධක පැනවීම පිළිබඳ සලකා බලනු ලැබුවහොත් ඊට සවන් දෙන්නට ශ්‍රී ලංකාවට සිදුවෙනු ඇති බව අදාළ යෝජනාව පිළිබඳ විවාදයට එක්වෙමින් ප්‍රධාන අමාත්‍යවරිය පෙන්වා දී තිබේ. බ්‍රිතාන්‍ය අධිරාජ්‍යවාදයෙන් නිදහස් වූවද තමන්ගේ රටේම දෙවෙනි පෙළ පුරවැසියන් බවට පත්වීමේ තර්ජනයට එරෙහිව ද්‍රවිඩ ජනයා අරගල කළ බව ද ඇය මෙහිදී සඳහන් කර ඇත. ද්‍රවිඩ ඊලාමයේ නාමයෙන් ආ ත්‍රස්තවාදයට ද්‍රවිඩ මිනිසුන්ම ගොදුරු වූ බව ද ඇය පෙන්වා දී තිබේ. එල්.ටී.ටී.ඊ සංවිධානය 1992 දී ඉන්දියාව තුළ තහනමට ලක් කිරීම සිදුවූයේද තමන්ගේ ප්‍රමුඛත්වයෙන් බව සිහිපත් කළ ඇය 2002 දී රජීව් ගාන්ධි ඝාතනය සිදුකිරීමට එල්.ටී.ටී.ඊ නායකත්වය විසින් කටයුතු කළ බැවින් එල්.ටී.ටී.ඊ සංවිධානය කෙරෙහි පැවති කනගාටුව පවා තුරන් වූ බව ඇය සඳහන් කළ බව ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16624", "Category": null, "Parent URL": null}