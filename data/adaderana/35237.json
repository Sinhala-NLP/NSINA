{"Source": "Adaderana", "Timestamp": "June 25, 2013 01:21 pm", "Headline": "ව්‍යවස්ථාවට පිටින් කැබිනට් පත්‍රිකාවක් දැම්මාට බන්දුලට ප්‍රතිඋත්තර බඳින්න වෙලා", "News Content": "ව්‍යවස්ථාවට පිටින් අධ්‍යාපන පරිපාලන සේවයට බඳවා ගැනීමට කැබිනට් පත්‍රිකාවක් ඉදිරිපත් කිරීමට අදාළව අධ්‍යාපන අමාත්‍ය බන්දුල ගුණවර්ධන මහතා ඇතුළු පිරිසකට ප්‍රතිඋත්තර දක්වන ලෙස අද (25) අභියාචනාධිකරණය නියෝග කර තිබේ. ශ්‍රී ලංකා විදුහල්පති සේවයේ 1 වන පංතියේ 52 දෙනකු සහ ලංකා ගුරු සංගමය විසින් අධ්‍යාපන අමාත්‍යවරයා, අමාත්‍යංශ ලේකම්වරයා ඇතුළු කැබිනට් මණ්ඩලය වගඋත්තරකරුවන් කරමින් ගොනු කළ පෙත්සමක් අද කැඳවූ අවස්ථාවේ මෙම නියෝගය සිදුකළ බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා පවසයි. ඒ අනුව අදාළ පෙත්සම අද විභාගයට ගනිමින් අභියාචනාධිකරණ විනිසුරුවරුන් වන එස්. ස්කන්ධ රාජා සහ මාලිනී ගුණරත්න යන අය විසින් වගඋත්තරකරුවන් සැප්තැම්බර් මස 05 වන දිනට ප්‍රථම අධිකරණයට ප්‍රතිඋත්තර බැඳිය යුතු බව පවසා තිබේ. 2010-12-31 දින පවත්වන ලද අධ්‍යාපන පරිපාලන තරඟ විභාගයට අපේක්ෂකයින් 37,000 ක් පෙනී සිට ඇති අතර එයින් බඳවාගෙන ඇත්තේ 410 දෙනකු පමණි. එම පිරිසද විවෘත තරඟ විභාගයෙන් 25% ක්, සීමිත තරඟ විභාගයෙන් 45%ක්, සහ විදුහල්පති සේවයේ 1 වන පංතියේ නිලධාරීන්ගේ ජ්‍යේෂ්ඨත්වය හා කුසලතාවය මත 30% ක් වන සේ බඳවාගෙන ඇති බව ස්ටාලින් මහතා කියා සිටියි. එසේ තිබියදී ව්‍යවස්ථාවට පිටින් කැබිනට් පත්‍රිකාවක් ඉදිරිපත් කොට දේශපාලන හිතවත්කම් මත අධ්‍යාපන පරිපාලන සේවයේ පත්වීම් ලබාදීම තරයේ හෙළාදකින බවත්, සෙසු පුරප්පාඩු ප්‍රමාණයද ව්‍යවස්ථාවට අනුව යමින් පිරවීම සඳහා කටයුතු කළ යුතු බවත් ලංකා ගුරු සංගමය පෙන්වාදෙයි. ඒ අනුව මෙම කැබිනට් පත්‍රිකාව අවලංගු කොට ව්‍යවස්ථානුකූලව පියවර ගන්නා ලෙස වගඋත්තරකරුවන්ට නියෝගයක් නිකුත් කරන ලෙස තමන් මෙම පෙත්සම මගින් අධිකරණයෙන් ඉල්ලා සිටින වග ලංකා ගුරු සංගමයේ ලේකම්වරයා අද දෙරණට කියා සිටියේය.", "URL": "https://sinhala.adaderana.lk/news.php?nid=35237", "Category": null, "Parent URL": null}