{"Source": "Adaderana", "Timestamp": "November 1, 2010 02:41 pm", "Headline": "සරණාගත වැසියන්ගේ ඡන්ද අයිතිය රකින්න විකල්ප වැඩපිළිවෙළක් ඕනෑ", "News Content": "සරණාගත කඳවුරු වාසී ඡන්දහිමියන් ලෙස ලියාපදිංචිය සඳහා විකල්ප වැඩපිළිවෙළක් අවශ්‍යව ඇතැයි කැෆේ සංවිධානය සඳහන් කරයි. මැණික්ෆාම් ඇතුළු උතුරේ අවතැන්වූ කඳවුරුවල වෙසෙන වයස අවුරුදු 18 සම්පූර්ණ කළ පිරිස් 2010 ඡන්ද හිමි නාමලේඛන ප‍්‍රතිශෝධන කි‍්‍රයාවලියට ඇතුළත් කර ගැනීම සඳහා විධිමත් විකල්ප වැඩපිළිවෙළක් ඇති කිරීම පිළිබඳ මැතිවරණ දෙපාර්තමේන්තුවේ අවධානය වහා යොමු විය යුතු යැයි කැෆේ සංවිධානය අවධාරණය කරයි. උතුරේ බොහෝ ප‍්‍රදේශවල ඡන්දහිමියන් ලියාපදිංචි කිරීමේ කටයුතු මේ වන විට අවසන් අදියරට පැමිණ ඇතැයිද එහෙත් මැණික්ෆාම් ඇතුළු සරණාගත කඳවුරුවල ජීවත් වන මේ දක්වා නැවත පදිංචි කිරීමේ සිදු කර නොමැති සරණාගතයින්ගේ නම් 2010 ඡන්දහිමි නාමලේඛනයට ඇතුළත් කිරීම සඳහා මූලික කටයුතු පවා මේ දක්වාම ඉටු වී නැතැයිද නිවේදනයක් නිකුත්කරමින් කැෆේ සංවිධානය පෙන්වාදෙයි. 17,000 කට අධික පිරිසක් මේ වන විටත් සරණාගතයින් ලෙස කඳවුරුවල රැඳී සිටින බවත්,මැණික්ෆාම් කඳවුරේ ජීවත්වන පිරිස් නැවත පදිංචි කිරීම් අවසන් කරන තෙක් ඔවුන් ඡන්දහිමියන් ලෙස ලියාපදිංචි කිරීමේ කටයුතු තවදුරටත් කල් දැමීමට මැතිවරණ දෙපාර්තමේන්තුව කටයුතු කර ඇතැයි සඳහන් වේ. ඒ අනුව අවතැන්වූ කඳවුරුවල වෙසෙන ඡන්දහිමියන් ලියාපදිංචි කිරීමේ කටයුතු 2011 වසරේ මුල් භාගය දක්වාම දිග් ගැසෙනු ඇති බවත්, නැවත පදිංචි කිරීමේ කටයුතු අවසන් කිරීම පිළිබඳ දින වකවානු නිශ්චිත නොවන බැවින් ඡන්දදායකයින් ලියාපදිංචි කිරීම සඳහා විකල්ප වැඩපිළිවෙළක් සරණාගත කඳවුරු තුළ ඇරඹීම වඩාත් ප‍්‍රායෝගික වනු ඇති බවත් කැෆේ සංවිධානය කියා සිටියි. යුද්ධයේ පීඩාවට ලක්වී ගම් බිම් කරා නැවත යා නොහැකි තත්ත්වයක මේ දක්වාම සිටින පිරිස ගේ ඡන්ද අයිතිය ආරක්‍ෂා කිරීමට විකල්ප වැඩපිළිවෙළක අවශ්‍යතාව මතුව ඇති බවත්, එසේ නොමැතිව මේ පිරිස් නැවත ඔවුන්ගේ ගම්බිම් කරා යන තුරු ලියාපදිංචි කිරීම් කල් දැමීම තුළ ඔවුන්ගේ නම් 2010 ඡන්ද හිමි නාමලේඛනයට ඇතුළත් කිරීමට ඇති අවස්ථාව තවදුරටත් සීමා සහිත වනු ඇති බවත්, උතුරේ නැවත පදිංචි කිරීම් කටයුතු අවසන් කොට ඇති ප‍්‍රදේශවල ඡන්දහිමියන් ලියාපදිංචි කිරීමේ කටයුතු 2010 නොවැම්බර් මස 1 දින අවසන්වීමට නියමිතව තිබුණු බවත් කැෆේ සංවිධානයේ අධ්‍යක්ෂ කීර්ති තෙන්නකෝන් ගේ අත්සනින් නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=11873", "Category": null, "Parent URL": null}