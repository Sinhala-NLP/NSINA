{"Source": "Adaderana", "Timestamp": "October 5, 2017 04:31 pm", "Headline": "පොහෝ දින ධර්ම දේශනය ජනපති ප්‍රධානත්වයෙන්", "News Content": "සදහම් යාත්‍රා ධර්ම දේශනා මාලාවේ වප් පුර පසලොස්වක පොහෝ දින ධර්ම දේශනය ජනාධිපති මෛත්‍රීපාල සිරිසේන මහතාගේ සහභාගීත්වයෙන් ගම්පහ, පහලගම විද්‍යා රවීන්ද්‍ර පුරාණ රජමහා විහාරස්ථානය කේන්ද්‍ර කර ගනිමින් පවත්වා තිබේ. කොළඹ විපස්සනා භාවනා මධ්‍යස්ථාන වාසී පූජ්‍ය එල්ලාවල විජිතනන්ද හිමි අද දින ධර්ම දේශනය සිදුකළ බව ජනාධිපති මාධ්‍ය අංශය සඳහන් කළේය. විහාරස්ථානය වෙත පැමිණි ජනාධිපතිවරයා ධර්ම දේශනය ශ්‍රවණය කිරීමෙන් අනතුරුව විහාරාධිපති පූජ්‍ය පහලගම සෝමරතන නාහිමි බැහැ දැක ආශිර්වාද ලබාගෙන තිබේ. විහාරස්ථානයේ නව සූර්ය විදුලිබල පද්ධතිය විවෘත කිරීමේ අවස්ථාවට ද ජනාධිපති මෛත්‍රිපාල සිරිසේන මහතා සහභාගී වූ බව ජනාධිපති මාධ්‍ය අංශය පැවසීය.", "URL": "https://sinhala.adaderana.lk/news.php?nid=78381", "Category": null, "Parent URL": null}