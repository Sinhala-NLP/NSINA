{"Source": "Adaderana", "Timestamp": "August 24, 2012 09:57 am", "Headline": "මඩකළපුව ගුවන්තොටේ සංවර්ධන කටයුතු 3 වනදා සිට", "News Content": "මඩකළපුව අභ්‍යන්තර ගුවන්තොටුපලේ සංවර්ධන කටයුතු සැප්තැම්බර් මස 3 වැනි දින ආරම්භ කරන බව සිවිල් ගුවන්සේවා අමාත්‍යාංශය පවසයි. ගුවන්තොටුපලේ මගී පර්යන්ත ගොඩනැගිල්ලේ සහ ධාවන පථයේ ඉදිකිරීම් එදින ආරම්භ කිරීමට නියමිතය. 2012 අයවැය යෝජනාවෙන් රුපියල් මිලියන 750 ක මුදලක් මෙම ගුවන්තොටුපලේ සංවර්ධන කටයුතු සඳහා වෙන් කර ඇත. මීටර් 1700 ක දිගින් යුතු ධාවන පථය, ප්‍රවේශ මාර්ගය, ගුවන් යානා නැවතුම් ප්‍ර‍දේශ ඇතුළු සංවර්ධන කටයුතු සඳහා මිලියන 800 ක මුදලක් ඇස්තමේන්තු කර ඇති බව සිවිල් ගුවන්සේවා අමාත්‍යාංශය සඳහන් කළේය. මාර්ග සංවර්ධන අධිකාරිය විසින් මෙම ගුවන්තොටුපලේ සංවර්ධන කටයුතු සිදුකිරීමට නියමිතය. ශ්‍රී ලංකා ගුවන් සේවා ඉතිහාසයට වසර 100 ක් පිරීම නිමිති කොටගෙන සිදුකරන වැඩසටහන්වලට සමගාමීව මෙම සංවර්ධන වැඩසටහන ද ක්‍රියාත්මක කරන බව සිවිල් ගුවන්සේවා අමාත්‍යාංශය වැඩිදුරටත් සඳහන් කර සිටියි.", "URL": "https://sinhala.adaderana.lk/news.php?nid=26847", "Category": null, "Parent URL": null}