{"Source": "Adaderana", "Timestamp": "July 7, 2019 02:08 pm", "Headline": "හිස්බුල්ලා මරණ තර්ජන කළ බවට බොරු පැමිණිලි කළ පුද්ගලයාට නඩු", "News Content": "නැගෙනහිර පළාත් හිටපු ආණ්ඩුකාර එම් .එල් .ඒ.එම් හිස්බුල්ලා මහතාට එරෙහිව සංවිධානාත්මක අපරාධ කොට්ඨාසයට අසත්‍ය පැමිණිල්ලක් සිදුකිරීම සම්බන්ධයෙන් පුනරුත්තාපනය වු එල්.ටි.ටි.ඊ. සාමාජිකයෙකුට නඩු පැවරීම සම්බන්ධයෙන් පොලීසියේ අවධානය යොමුව තිබේ. නැගෙනහිර පළාත් හිටපු ආණ්ඩුකාරවරයා විසින් දුරකථනය ඔස්සේ තමන්ට මරණීය තර්ජන සිදුකළ බවට කන්දසාමි ඉන්බරාසා නැමැත්තෙකු විසින් 2018 වසරේ සැප්තැම්බර් මස 05 වනදා සංවිධානාත්මක අපරාධ කොට්ඨාසයට පැමිණිල්ලක් සිදුකර තිබුණි. එම පැමිණිල්ලට අදාළව පසුගිය 03 වනදා නැගෙනහිර පළාත් හිටපු ආණ්ඩුකාර එම්.එල්.ඒ.එම් හිස්බුල්ලා මහතාගෙන් සංවිධානාත්මක අපරාධ කොට්ඨාසයට ප්‍රශ්න කර ප්‍රකාශයක් සටහන් කරගෙන තිබේ. ඉන් අනතුරුව ඒ සම්බන්ධයෙන් සිදුකළ විමර්ශනවලදී අනාවරණය වි ඇත්තේ කන්දසාමි ඉන්බරාසා විසින් සිදුකර ඇත්තේ අසත්‍ය පැමිණිල්ලක් බවයි. එම නිසා අසත්‍ය පැමිණිලි සිදුකිරිමේ චෝදනාව මත පැමිණිලිකරුට එරෙහිව නඩු පැවරිම සදහා නීතිපති උපදෙස් ලබාගැනීමට බලාපොරොත්තු වන බව සංවිධානාත්මක අපරාධ කොට්ඨාශය කටයුතු කරමින් සිටින බව වාර්තා වේ.", "URL": "https://sinhala.adaderana.lk/news.php?nid=113571", "Category": null, "Parent URL": null}