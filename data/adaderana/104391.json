{"Source": "Adaderana", "Timestamp": "February 15, 2019 02:24 pm", "Headline": "කොකේන් බොන ක්‍රීඩකයෝ ඉන්නවා කියලා කරපු චෝදනාව අපිට විශ්වාස නෑ", "News Content": "කොකේන් බොන දේශපාලකයින් හෝ ක‍්‍රීඩකයින් හෝ කැබිනට් ඇමැතිවරුන් සිටින බවට රංජන් රාමනායක මහතා විසින් පසුගිය දා කළ ප‍්‍රකාශය සම්බන්ධයෙන් පාර්ලිමේන්තු මන්ත්‍රී ඩී.වී.චානක මහතා අද සිය පක්ෂයේ අදහස පළ කර සිටියේය. ඒ අද(15) කොළඹ පැවති පොදු ජන පෙරමුණේ මාධ්‍ය හමුවකදීය. මෙහිදී වැඩිදුරටත් අදහස් දක්වමින් මන්ත්‍රීවරයා කියා සිටියේ, ඇමැතිවරුන් සම්බන්ධයෙන් රංජන් රාමනායක මහතා කළ හෙලිදරව්ව අගය කරන නමුත් ක‍්‍රීඩකයින් ගැන කරපු චෝදනාව නම් විශ්වාස කළ නොහැකි බවයි. ඊට හේතුව වන්නේ ඔවුන් කිසියම් තරඟයකට යන්නේ නම් ඊට පෙර පරීක්ෂණවලට බදුන් වීම බව ද මන්ත්‍රීවරයා මෙහිදී වැඩිදුරටත් සඳහන් කළේය. නමුත් ඇමැතිවරු ගැන කළ චෝදනාව නිවැරදි වීමට ඉඩකඩ පැවතිය හැකි බව පැවසූ ඒ මහතා සඳහන් කළේ පසුගිය කාලයේ රට වෙනුවෙන් ගත්තු යම්යම් තීරණ මේ අය ගත්තේ කුඩු ගහලද යනුවෙන් තමන්ටද වෙලාවකට සිතෙන බවයි. රටේ ජාතික සම්පත් විකුණපු විදිය, රටේ ආර්ථික විනාශය දුටු විට එසේ සිතෙන එක සාධාරණ බව ඔහු පැවසීය. මත්ද්‍රව්‍ය සම්බන්ධයෙන් ජනාධිපතිවරයා දැඩි පියවර ගනිමින් සිටින බවත් පවසමින් මන්ත්‍රීවරයා පැවසූවේ ජනාධිපතිවරයාට ආරම්භය ගැනීමට සුභ තැනක් දැන් හෙළි වී ඇති බවයි. ඩී. වී. චානක මන්ත්‍රීවරයා පැවසූවේ කුඩුගහන ඇමැතිවරුන් කවුද යන්න සොයා බලා නෙරපා හරින අතරේ උපරිම දඬුවම් දීමට අවශ්‍ය බවයි. බැදුම්කර සිද්ධිය සම්බන්ධයෙන් මන්ත‍්‍රීවරුන්ට චෝදනා එල්ල වුනත් මෙතෙක් කිසිවක් වූයේ නොමැති බවත් අඩුම ගණනේ දැන් කුඩු ගහන අය සම්බන්ධයෙන් හෝ පියවරක් ගැනීමට අවශය බවත් ඒ මහතා ප්‍රකාශ කළේය. මෙම මාධ්‍ය හමුව සඳහා පාර්ලිමේන්තු මන්ත්‍රී පියල් නිශාන්ත මහතා, හිටපු පළාත් සභා මන්ත්‍රී ඉසුරු දොඩංගොඩ මහතාද සහභාගී විය.", "URL": "https://sinhala.adaderana.lk/news.php?nid=104391", "Category": null, "Parent URL": null}