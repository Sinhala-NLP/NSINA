{"Source": "Adaderana", "Timestamp": "August 3, 2019 11:09 am", "Headline": "ගිනිගත්හේන නගරයෙන් ඉවත් කළ ව්‍යාපාරිකයින් උද්ඝෝෂණයක", "News Content": "මධ්‍යම කඳුකරයේ බටහිර බැවුම් ප්‍රදේශවලට පසුගියදා ඇද හැලුණු අධික වර්ෂාවත් සමඟ නාය යෑමේ අවදානම හේතුවෙන් එම භූමි ප්‍රදේශයෙන් ඉවත් කළ ව්‍යපාරිකයන් ගිනිගත්හේන නගර මධ්‍යයේ අද (03) උද්ඝෝෂනයක් ආරම්භ කර ඇත. ඉකුත් 19 වෙනිදා ගිනිගත්හේන නගරයේ සිදුවු නාය යාම හේතුවෙන් එහි ව්‍යාපාරිකයෙකු ජීවිතක්ෂයට පත් විය. පසුව ජාතික ගොඩනැඟිලි පර්යේෂණ ආයතනය මඟින් ගිනිගත්හේන නගරයේ සිදු කළ පරීක්ෂණයෙකින් පසු තවත් වෙළඳසැල් 42ක් නායයමේ අවදානමක පවතින බවට හඳුනා ගැණුනි. ඒ අනුව අඹගමුව ප්‍රාදේශීය සභාව මඟින් එම වෙළඳසැල් වෙත නිකුත් කර තිබු වෙළඳ බලපත්‍ර තාවකාලිකව ප්‍රාදේශිය සභාව මඟින් අත්හිටුවනු ලැබුවේය. ඉන් අනතුරුව විදුලි බල මණ්ඩලය මඟින් ද එම වෙළඳසැල් වෙත ලබා දී තිබු විදුලි බලය ද විසන්ධි කළේය. උද්ඝෝෂණයේ නියැලි සිටින අවතැන් වු ව්‍යාපාරිකයන් ප්‍රකාශ කර ඇත්තේ ව්‍යාපාරික ස්ථානවලින් ඉවත් කිරිම හේතුවෙන් තම ආර්ථික ගැටළු රාශියකට මැදි වී සිටින බවයි. එම නිසා ව්‍යපාර කටයුතු සිදුකිරීමට ගිනිගත්හේන නගරයේ සුදුසු ස්ථානයක ඉඩමක් හෝ වෙළදසැල් ලබාදෙන ලෙස උද්ඝෝෂකයන් ඉල්ලීම් කරන බව අද දෙරණ වාර්තාකරු පවසයි. මෙම උද්ඝෝෂණයට සමගාමිව ගිනිගත්හේන නගරයේ සෙසු වෙළඳසැල්වල ව්‍යාපාරිකයන් විසින් කළු කොඩි ඔසවා විරෝධය ප්‍රකාශ කර ඇත. මෙම ගැටළුව සම්බන්ධයෙන් අඹගමුව ප්‍රාදේශිය සභාවේ සභාපති ජයසංඛ පෙරේරා මහාගෙන් කළ විමසීමක දී ඔහු ප්‍රකාශ කර ඇත්තේ අදාළ ව්‍යාපාරිකයන් සඳහා ගිනිගත්හේන නගරයේම සුදුසු ස්ථානයක වෙළදසැල් ඉදි කිරීමට කටයුතු කරන බවයි.", "URL": "https://sinhala.adaderana.lk/news.php?nid=115631", "Category": null, "Parent URL": null}