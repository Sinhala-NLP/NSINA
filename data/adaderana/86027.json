{"Source": "Adaderana", "Timestamp": "March 20, 2018 09:10 pm", "Headline": "වල්ලපට්ටා ගෙනියන්න හදපු අයෙක් ගුවන් තොටුපලේදී අත්අඩංගුවට", "News Content": "කුරුදු පොතු අඩංගු පාර්සල් කීපයක් තුළ සගවා ගෙන තිබූ වල්ලපට්ටා තොගයක් නීතිවිරෝධී ලෙස ඉන්දියාවේ මුම්බායි වෙත රැගෙන යෑමට තැත් කළ ශ්‍රී ලාංකික ගුවන් මගියෙකු අද(20) සවස කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගත් බව සහකාර රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මොහු කොළඹ වැල්ලම්පිටිය ප්‍රදේශයේ පදිංචි 33 හැවිරිදි පුද්ගලයෙක්ය. ඔහු අද දින සවස 4.30 ට ඉන්දියාවේ මුම්බායි බලා යෑමට ශ්‍රී ලන්කන් ගුවන් සේවයේ යූ.එල්. - 143 දරන ගුවන් යානයට කටුනායක ගුවන් තොටුපොළ වෙත පැමිණ තිබේ. ඔහු විසින් රැගෙන විත් තිබූ ලොකු කලු පැහැති පොලිතීන් බෑග් කීපයක් තුළ වූ කුරුදු පොතු අතර මෙම වල්ලපට්ටා තොගය, වෙනම ඔතා සගවා ගෙන සිටියදී , රේගු නිලධාරීන් අත්අඩංගුවට ගෙන ඇත. එහි වල්ලපට්ටා 07kgක් තිබූ අතර, ඒවායේ වටිනාකම රුපියල් ලක්ෂ 06 ක් බව රේගුව ගනන් බලා තිබේ. කටුනායක ගුවන් තොටුපොළ රේගු අධ්‍යක්ෂ ඕ.එම්.ජබීර් මහතාගේ උපදෙස් පරිදි මෙම පුද්ගලයා අත්අඩංගුවේ තබා ගෙන මේ පිළිබඳව වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=86027", "Category": null, "Parent URL": null}