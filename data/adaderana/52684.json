{"Source": "Adaderana", "Timestamp": "July 17, 2015 09:01 am", "Headline": "ඡන්දයට රජයේ වාහන ගන්නවා නම් මාසයකට ලක්ෂයක්", "News Content": "අග්‍රාමාත්‍යවරයා ඇතුළු රජයේ මැති ඇමතිවරුන් මැතිවරණ කටයුතු සඳහා භාවිත කරන නිල රථ සඳහා මාසිකව රුපියල් ලක්ෂය බැගින් ගාස්තු අය කිරීමට කැබිනට් අනුමැතිය හිමිව තිබේ.ඒ අනුව අග්‍රාමාත්‍යවරයා, අමාත්‍යවරුන්, රාජ්‍ය අමාත්‍යවරුන්, නියෝජ්‍ය අමාත්‍යවරුන් සහ නිල වාහන වෙන් කර දී ඇති ඒ හා සමාන පුද්ගලයින් අදාළ මුදල් ගෙවිය යුතුය.මැතිවරණ කොමසාරිස්වරයා සහ දේශපාලන පක්ෂ ලේකම්වරුන් අතර පැවැති සාකච්ඡාවකදී එළඹුණු එකඟතාවයකට අනුව මුදල් අමාත්‍ය රවි කරුණානායක මහතා විසින් ගාස්තු ගෙවීමේ යෝජනාව කැබිනට් මණ්ඩලයට යොමු කර තිබුණි.ඒ අනුව අදාළ රථ වාහන පරිහරණය කිරිමේදී ඉන්ධන වියදම් ද පෞද්ගලික මුදලින් ගෙවිය යුතු වන අතර ගුවන් යානා සහ හෙලිකෝප්ටර් භාවිත කරන්නේ නම් ඊට අදාළ මුදල් ද එම ආයතන වලට ගෙවිය යුතුය.", "URL": "https://sinhala.adaderana.lk/news.php?nid=52684", "Category": null, "Parent URL": null}