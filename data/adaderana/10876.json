{"Source": "Adaderana", "Timestamp": "September 16, 2010 08:10 am", "Headline": "අර්ථසාධක අරමුදල ඇපයට තබා ගත් ණය ගෙවීම පැහැර හැරලා", "News Content": "සේවක අර්ථසාධක අරමුදල ඇපයට තබා නිවාස ණය ලබාගත් පුද්ගලයින්ගෙන් 50%ක් පමණ එම ණය ගෙවීම පැහැර හැර ඇති බව කම්කරු අමාත්‍යාංශය පවසයි. 2000 වසරේ සිට 2009 වසර දක්වා වු කාලය තුළ සේවක අර්ථසාධක අරමුදල ඇපයට තබා ගනිමින් පුද්ගලයින් එක් ලක්ෂ හතළිස් හත්දහස් එකසිය නව දෙනෙකුට ණය ලබාදී ඇති බව එම අමාත්‍යාංශය පෙන්වා දෙයි. එසේ ලබාදී ඇති ණය මුදල රුපියල් කෝටි දෙදහස් හයසිය තුන ඉක්මවයි. ණය මුදල් ගෙවීම පැහැර හැරීම හේතුවෙන් අදාළ බැංකු විසින් සිදුකරන ලද ඉල්ලීම් වලට අනුව රුපියල් කෝටි 856 ට ආසන්න මුදලක් අර්ථසාධක අරමුදලෙන් අඩුකරගෙන එම බැංකු වෙත යවා ඇතැයි කම්කරු අමාත්‍යාංශය සඳහන් කරනු ලැබීය. මෙසේ ණය ගෙවීම් පැහැර හැරීම හේතුවෙන් ඒ ඒ පුද්ගලයින්ගේ අර්ථසාධක අරමුදල් වලින් අදාළ ණය අඩු කර ගැනීමට සිදුවන බව එම අමාත්‍යාංශය පවසයි. මේ හේතුවෙන් එම සේවක සේවිකාවන්ට ඔවුන් විශ්‍රාම ලබන විට අර්ථසාධක අරමුදලේ ඉතිරි වන්නේ ඉතා සුළු මුදලක් වනු ඇති බව කම්කරු අමාත්‍යාංශය වැඩිදුරටත් සඳහන් කරනු ලැබීය.", "URL": "https://sinhala.adaderana.lk/news.php?nid=10876", "Category": null, "Parent URL": null}