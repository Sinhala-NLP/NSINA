{"Source": "Adaderana", "Timestamp": "July 17, 2018 10:04 pm", "Headline": " නිශ්චිත වැඩපිළිවෙළක්  නොමැතිකමින්  සංවර්ධන නිලධාරින්  අනතුරේ", "News Content": "මෙරට රාජ්‍ය සේවකයන් ලෙස සේවය කරන ලක්ෂයකට අධික උපාධිධාරී සංවර්ධන නිලධාරීන්ගේ රැකියාව සඳහා නිශ්චිත වැඩපිළිවෙළක් මෙතෙක් ක්‍රියාත්මක නොවීම නිසා එම සේවක සේවිකාවන් දැඩි අපහසුතාවයන් වලට පත්ව ඇතැයි සමස්ත ලංකා සංවර්ධන නිලධාරීන්ගේ සංගමය පවසයි. දඹුල්ල ‍ප්‍රදේශයේදී අද(17) පැවති මාධ්‍ය හමුවකදි එම සංගමය මේ පැවසුවේ. එහිදී සමස්ත ලංකා සංවර්ධන නිලධාරීන්ගේ සංගමයේ ප්‍රධාන ලේකම් අනුරාධ සෙනෙවිරත්න මහතා කියා සිටියේ කාලයක සිට මෙම සේවාව ආරම්භ කර තිබුනද 2012 වසරේ 50000 ක අධික පිරිසක් බඳවා ගැනීමත් සමඟ ආරම්භයක් වූ බවය. මෙම නිලධාරීන්ට පවතින ගැටලු ප්‍රශ්න පිළිබඳව වසර ගණනාවක් තිස්සේ බලධාරීන් සමඟ සාකච්ඡා කළ ද මෙතෙක් විසඳුම් නොමැති බව ද හෙතෙම පැවසීය. මාධ්‍ය හමුවේදී අදහස් දැක්වූ එම සංගමයේ භාණ්ඩාගාරික බි .ඒ .පි . බස්නායක මහතා කියාසිටියේ මෙවර පළාත් පාලන මැතිවරණයෙන් තේරීපත්වූ ප්‍රාදේශීය සභා නගර සභා සහ මහනගර සභා මන්ත්‍රීවරුන්ගෙන් දැඩි පීඩනයක් ආර්ථික සංවර්ධන නිලධාරීන්ට එල්ල වී තිබෙන බවය. මෙම පීඩනය පිළිබඳව වර්තමාන ජනාධිපතිවරයා ගේ සහ හිටපු ජනාධිපතිවරයාගේ අවධානයට යොමු කරවන ලෙස හෙතෙම පැවසීය. එසේ නොවන්නේ නම් ඉදිරියේදී පළාත් පාලන ආයතන වල මන්ත්‍රී වරුන්ට විරුද්ධව නීතිමය පියවර ගැනීමට සිද්ධ වෙන බව ද හෙතෙම සඳහන් කෙළේය. එහි ජාතික සංවිධායක ආනන්ද සෝමසිරි මහතා මාධ්‍ය හමුව අමතමින් කියා සිටියේ දැනට තම සහෝදර සහෝදරියන්ගේ සේවාවට එක් වී වසර හයක් ගත වී ඇතත් මෙතෙක් රාජකාරී ලැයිස්තුව ලබා නොදී තිබීම පිළිබඳව නිසි බල ගැන්වීමක් සිදු කර නැති බව ද සඳහන් කළේය. වසර එකහමාරකට ඉහතදී මෙම සේවකයන් හට රාජකාරි ලැයිස්තුවක් සූදානම් කළ ද ඒවා ද මෙතෙක් ක්‍රියාත්මක නොවන බව සඳහන් කළේය.", "URL": "https://sinhala.adaderana.lk/news.php?nid=92727", "Category": null, "Parent URL": null}