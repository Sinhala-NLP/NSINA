{"Source": "Adaderana", "Timestamp": "May 25, 2016 09:28 am", "Headline": "බස්නාහිර පාසල් ළමුන් 70,000 ක් ආපදාවට ලක්වෙලා", "News Content": "ගංවතුර හේතුවෙන් බස්නාහිර පළාතේ පාසල් ළමුන් 70,000කට ආසන්න පිරිසක් ආපදාවට පත්ව ඇති බව බස්නාහිර පළාත් අධ්‍යාපන අමාත්‍යංශය පවසයි.එම අමාත්‍යංශය කියා සිටියේ බස්නාහිර පළාතේ කලාප 11න් කලාප 08ක සිසුන් ගංවතුර හේතුවෙන් පීඩාවට පත්ව ඇති බවයි. ඒ අනුව කොළඹ කලාපයේ සිසුන් 6882ක් ජයවර්ධනපුර කලාපයේ 10,994 දෙනෙක්, හෝමාගම කලාපයේ 5281 දෙනෙක්, කැලණිය කලාපයේ සිසුන් 31,868 දෙනෙකු මෙම ගංවතුර තත්ත්වය හේතුවෙන් පීඩාවට පත්ව තිබේ.එමෙන්ම මීගමුව කලාපයේ සිසුන් 4611 දෙනෙක්, හොරණ කලාපයේ සිසුන් 252ක් ද මෙම ආපදා තත්ත්වය හේතුවෙන් පීඩාවට පත්ව ඇති බව සඳහන්ය.එලෙස ආපදාවට පත්වූ සිසුන්ට අභ්‍යාස පොත්, පෙළ පොත්, නිළ ඇඳුම්, සපත්තු සහ බෑග් අවශ්‍යව පවතින අතර ඒවා කඩිනමින් ලබාදීමට කටයුතු කරන බව එම අමාත්‍යංශය කියා සිටියි.මීට අමතරව ගම්පහ දිස්ත්‍රික්කයේ සිසුන් 10,000ක් සඳහා අභ්‍යාස පොත් අවශ්‍යව පවතින අතර ඒවාද කඩිනමින් ලබාදීමට කටයුතු කරන බව බස්නාහිර පළාත් අධ්‍යාපන අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=60468", "Category": null, "Parent URL": null}