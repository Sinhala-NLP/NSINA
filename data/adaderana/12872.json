{"Source": "Adaderana", "Timestamp": "December 15, 2010 03:07 pm", "Headline": "2 වන යුද අධිකරණ තීන්දුවට එරෙහි පෙත්සම විභාගයට ඉඩ ලැබෙයි   ", "News Content": "දෙවන යුද අධිකරණ තීන්දුවට එරෙහිව සරත් ෆොන්සේකා මහතා ඉදිරිපත් කළ පෙත්සම විභාග කිරීමට අභියාචනාධිකරණය අද(15) අවසර ලබාදී තිබේ. ඒ අනුව පෙත්සම සම්බන්ධයෙන් කරුණු දක්වන ලෙස එහි වගඋත්තරකරුවන් වන යුද හමුදාපතිවරයාට, යුද අධිකරණය භාරව කටයුතු කළ විනිසුරුවරුන්ට සහ නීතිපතිවරයාට අභියාචනාධිකරණය විසින් නොතිසී නිකුත් කෙරුණි. දෙවන යුද අධිකරණයේ විනිසුරුවරුන්ගේ පත්වීම් සම්බන්ධයෙන් අභියාචනාධිකරණය මෑතකදී තීන්දුවක් ලබාදී ඇති බැවින් ඒ සම්බන්ධයෙන් නැවතත් අධිකරණය හමුවේ ප්‍රශ්න කළ නොහැකි බව පෙත්සම විභාගයට ගත් අවස්ථාවේදී නීතිපතිවරයා ප්‍රකාශ කළේය. එසේම දෙවන යුද අධිකරණ තීන්දුවට ජනාධිපතිවරයා විසින් අනුමැතිය ලබාදී ඇති නිසා එය අධිකරණයක ප්‍රශ්න කළ නොහැකි බව ද නීතිපතිවරයා වෙනුවෙන් පෙනී සිටි රජයේ නීතිඥවරයා කියා සිටියේය. පෙත්සම විභාග කිරීම සඳහා අවසර ලබාදෙන බව එම මූලික විරෝධතා සම්බන්ධයෙන් තීන්දුව ලබාදුන් එරික් බස්නායක සහ උපාලි අබේරත්න යන විනිසුරුවරුන් සඳහන් කරනු ලැබීය. ඒ අනුව පෙත්සම විභාගය ජනවාරි මස 20 වැනිදා සිදු කිරීමට නියමිතය. දෙවන යුද අධිකරණය මගින් වරදකරු කළ සරත් ෆොන්සේකා මහතාට මාස 30 බරපතල වැඩ සහිත සිර දඩුවම් නියම කෙරුණි. එම දඩුවම අහෝසි කොට තමන් එම චෝදනා වලින් නිදහස් කරන්නැයි ඉල්ලා සරත් ෆොන්සේකා මහතා විසින් මෙම පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=12872", "Category": null, "Parent URL": null}