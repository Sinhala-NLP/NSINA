{"Source": "Adaderana", "Timestamp": "March 5, 2014 12:20 pm", "Headline": "තාම අතීරණයේ!", "News Content": "ජිනීවා මානව හිමිකම් කවුන්සිල සැසිවාරයට ශ්‍රී ලංකාව සම්බන්ධයෙන් ඉදිරිපත් කර ඇති යෝජනාව පිළිබඳ ඉන්දීය රජය මෙතෙක් තීරණයක් ගෙන නොමැති බව ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා පවසයි. ඊයේ දිනයේ ඉන්දීය අග්‍රාමාත්‍ය ආචාර්ය මන්මෝහන් සිං මහතා සහ ජනාධිපති මහින්ද රාජපක්ෂ මහතා අතර පැවති සාකච්ජාව සම්බන්ධයෙන් මාධ්‍යවේදීන් හමුවේ එරට විදේශ කටයුතු අමාත්‍යවරයා මේ පිළිබද ප්‍රකාශ කර ඇති බව සඳහන්ය. ඉන්දීය අග්‍රාමාත්‍යවරයා සහ ශ්‍රී ලංකා ජනාධිපතිවරයා අතර පැවති සාකච්ජාවේ දී ශ්‍රී ලංකාව සම්බන්ධයෙන් ඉදිරිපත් කර ඇති යෝජනාව පිළිබද අවධානය යොමුව ඇත. එහිදී ඉන්දීය රජය අදාළ යෝජනාව පිළිබඳ තවමත් නිසි අධ්‍යයනයක් සිදුකර නොමැති බව ඉන්දීය අග්‍රාමාත්‍යවරයා ජනාධිපති මහින්ද රාජපක්ෂ මහතා සමඟ ප්‍රකාශ කළ බව සල්මන් කුර්ෂිඩ් මහතා මාධ්‍යවේදීන් හමුවේ පවසා තිබේ. මේ අතර මාධ්‍යවේදීන් සමඟ පැවති සාකච්ජාවේ දී සල්මන් කුර්ෂිඩ් මහතා පවසා ඇත්තේ ඉන්දීය රජය ශ්‍රී ලංකාව සමඟ කටයුතු කිරීමේ ප්‍රධාන අරමුණ උතුරු පළාතේ දෙමළ ජනතාවගේ සුභසාධන උදෙසා කටයුතු කිරීම බවයි. එමෙන්ම ශ්‍රී ලංකා රජය විසින් උතුරු පළාතේ දෙමළ ජනතාව නොසලකාහැර ඇති බවට තමිල්නාඩු දේශපාලන පක්ෂ නගන චෝදනා පදනම් විරහිත බව ද ඉන්දීය විදේශ කටයුතු අමාත්‍යවරයා ප්‍රකාශ කර ඇත. තමන් ශ්‍රී ලංකාවේ උතුරු පළාතේ සිදුකළ සංචාරයේ දී එය තහවුරු වු බව සල්මන් කුර්ෂිඩ් මහතා මාධ්‍යවේදීන් හමුවේ දී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=41555", "Category": null, "Parent URL": null}