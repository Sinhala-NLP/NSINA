{"Source": "Adaderana", "Timestamp": "January 17, 2018 11:37 am", "Headline": " බැඳුම්කර - බරපතළ වංචා වාර්තා කථානායක කාර්යාලයට බාර දෙයි", "News Content": "-update- මහ බැංකු බැඳුම්කර කොමිසමේ වාර්තාව සහ බරපතළ වංචා විමර්ශන කොමිසමේ වාර්තා පාර්ලිමේන්තුව වෙත ලැබුණු බව කථානායක කාර්යාලය පවසයි. අද පෙරවරුවේ ජනාධිපති කාර්යාලයේ නීති නිලධාරී මුදිත දිසානායක මහතා විසින් පාර්ලිමේන්තු මහ ලේකම් ධම්මික දසනායක මහතා වෙත අදාළ වාර්තා ලබා දී ඇති බව සඳහන්ය. බැඳුම්කර ගනුදෙනුවට අදාළ ජනාධිපති විමර්ශන කොමිසන් සභා වාර්තා පිටපත් 26 ක් සහ එහි සංක්ෂිප්ත වාර්තාවක් මෙන්ම බරපතළ වංචා සහ දූෂණ පිළිබඳ විමර්ශන කොමිසන් වාර්තාවේ පිටපත් 34 ක් මෙලෙස ජනාධිපති කාර්යාලය විසින් ලබාදුන් බව කථානායක කාර්යාලය සඳහන් කළේය. මෙම කොමිසන් සභා වාර්තාව පිළිබඳ විශේෂ මාධ්යා හමුවක් අද පස්වරු 01.00 ට පාර්ලිමේන්තු සංකීර්ණයේදී පැවැත්වීමටද නියමිතය. මේ අතර 2008 වසරේ සිට 2014 වසර දක්වා වූ කාල සීමාව තුළ රජයේ සුරැකුම්පත් නිකුත් කිරීමේ දී කිසියම් අක්රණමිකතාවක් සිදුවී ඇත්ද යන්න පිළිබඳ වහාම ප්‍රකාශයක් සිදු කරන ලෙසට ඉදිරිපත්ව ඇති ඉල්ලීමට ශ්‍රී ලංකා මහ බැංකුව ප්‍රතිචාර දක්වා තිබේ. නිවේදනයක් නිකුත් කරමින් ශ්‍රී ලංකා මහ බැංකුව පෙන්වා දෙන්නේ 2008 වසරේ සිට 2014 වසර දක්වා වූ කාලය තුළ සිදුවූ භාණ්ඩාගාර බැඳුම්කර නිකුත් කිරීම් සහ 2016 වසරේ මාර්තු මාසයේ පැවැත්වූ භාණ්ඩාගාර බැඳුම්කර නිකුතුව සම්බන්ධයෙන් වෝහාරික විගණනයක් සිදු කෙරෙන බවට පසුගිය 11 වනදා මහ බැංකුවේ මුදල් මණ්ඩලය විසින් නිවේදනය කළ බවයි. එකී විගණනයේදී 2008 සහ 2014 කාල සීමාව තුළ සිදුවූ රජයේ සුරැකුම්පත් සහ සේවක අර්ථසාධක අරමුදල සම්බන්ධ කටයුතු පිළිබඳ විමසා බැලෙන අතර එම විගණනය බාහිර පාර්ශවයක් විසින් සිදු කෙරෙන බව ශ්‍රී ලංකා මහ බැංකුව පවසයි. වෝහාරික විගණනය අවසන් වීමට පෙර ඒ සම්බන්ධයෙන් කිසිඳු ප්‍රකාශයක් සිදු කිරීම යෝග්‍ය නොවන බව මහ බැංකුව නිකුත් කළ නිවේදනයේ දැක්වෙයි. මේ අතර ලබන සඳුදා(22) දිනයේ දී පක්ෂ නායක රැස්වීමක් කැඳවා බැඳුම්කර වාර්තාව සම්බන්ධයෙන් ඉදිරි වැඩ කටයුතු සිදු කරන බව කථානායක පවසා තිබේ.", "URL": "https://sinhala.adaderana.lk/news.php?nid=83106", "Category": null, "Parent URL": null}