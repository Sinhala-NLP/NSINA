{"Source": "Adaderana", "Timestamp": "April 7, 2014 12:36 pm", "Headline": "ආණ්ඩුවට ඡන්දය නොදුන් 76% ක් දේශද්‍රෝහීන්ද?", "News Content": "මෙවර පළාත් සභා ඡන්ද විමසීමෙන් ආණ්ඩුවට ඡන්දය ලබාදුන් පිරිස දේශප්‍රේමීන් නම් 76% ක් වන ඡන්දය නොදුන් අතිබහුතරය දේශද්‍රෝහීන් වන්නේදැයි එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. කඩින්කඩ මැතිවරණ පවත්වන ආණ්ඩුවේ මැතිවරණ සූදුවට ජනතාව මෙවර පැහැදිලි විරෝධයක් පෙන්වා ඇති බව මන්ත්‍රීවරයා කියා සිටියේ අද(07) කොළඹ පැවති මාධ්‍ය හමුවකදීය. ආණ්ඩුවේ කේවට්ටයින් මාධ්‍ය හමු තියමින් තමන්ට නියම ජයග්‍රහණයක් ලැබුණු බව කිය කියා ගියද මීට පෙරාතුව මහමැතිවරණයක්, ජනාධිපතිවරණයක් ගැන කියමින් ගිය කතා මේවන විට ඇසෙන්නට නැති බව ඔහු පෙන්වා දුන්නේය. ආණ්ඩුවේ මැති ඇමතිවරුන්ට තරුපෙන්වන ප්‍රතිඵලයක් මෙවර ලැබුණු බවත්, ඉදිරි ඌව පළාත් සභා මැතිවරණයේදී ආණ්ඩුවට ‘ඌයි“ කියන්නට පිළිතුරු ලැබෙනු ඇති බවත් කරුණාතිලක මහතා සඳහන් කළේය. පාරවල් හැදුවාට, කාපට් දැම්මාට ජනතාවගේ හිත් දිනාගැනීමට නොහැකි බව ආණ්ඩුවේම ප්‍රබලයින් මේවන විට පිළිගෙන ඇතැයි ඔහු කියා සිටියේය. තව ටික කාලයක් හෝ බලයේ සිටිය යුතු නම් අවුරුදු සමයේ හෝ ජනතාවට සහන ලබාදිය යුතු බවට මෙවර ඡන්දයෙන් සංඥාවක් ලබාදී ඇති බවත්, ආණ්ඩුව එය තේරුම් ගත යුතුව ඇති බවත් හෙතෙම අවධාරණය කළේය. විශේෂයෙන්ම අත්‍යවශ්‍ය භාණ්ඩවලට පනවා ඇති බදු ලිහිල් කළ යුතුව ඇති බව මන්ත්‍රීවරයා පෙන්වා දුන්නේය. පරණ කඳ බඩ තර වෙච්චි අයම මෙවර මහපුටුවල වාඩිකරවා ඇති බවටත්, පරණ වැඩ බැරි ටාසන්ලාට ඉතිරි පුටු ටික ලබාදුන් බවටත් කරුණාතිලක මහතා චෝදනා කළේය. ඉදිරි මැතිවරණ වලට අදාළ කටයුතු එක්සත් ජාතික පක්ෂය විසින් මේවන විටත් සැලසුම් කර ඇති බවත්, මෙවර මැයි දින පෙළපාලිය පැවැත්වෙනු ඇත්තේ අම්පාරේදී බවත් ඔහු එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42366", "Category": null, "Parent URL": null}