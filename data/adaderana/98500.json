{"Source": "Adaderana", "Timestamp": "October 31, 2018 02:39 pm", "Headline": "උතුරේ ඉඩම් ආරවුල විසඳන්න තවත් කමිටුවක්", "News Content": "උතුරු පළාතේ ආරක්ෂක අංශ සතුව පවතින නිදහස් කළ හැකි සියලු ඉඩම් නිදහස් කිරීම දෙසැම්බර් 31 වැනිදාට පෙර සිදුකරන අතර, ඒ වෙනුවෙන් වන ගැටළු විසදීමට කඩිනමින් කමිටුවක් පත්කළ බව උතුරු පළාත් ආණ්ඩුකාර රෙජිනෝල්ඩ් කුරේ මහතා පවසයි. වවුනියාව දිස්ත්‍රික්කයේ ආරක්ෂක අංශ සතුව පවතින සිවිල් ජනතාවගේ ඉඩම් නිදහස් කිරීම සම්බන්ධයෙන් වවුනියාව දිස්ත්‍රික් ලේකම් කාර්යාලයේදී වවුනියාව ආරක්ෂක අංශ ප්‍රධානීන්,රාජ්‍ය ආයතන ප්‍රධානීන් සමඟ පැවැත්වු සාකච්ජාවේදී ඊයේ(30) හෙතෙම පැවසුවේය. ආණ්ඩුකාරවරයා පැවසූවේ වර්තමානයේදී උතුරු පළාතේ ආරක්ෂක අංශ විසින් ආරක්ෂක අංශ සතුව පැවති ඉඩම් විශාල කොටසක් සිවිල් ජනතාව වෙත පවරා ඇති අතර, අදාළ ඉඩම් ආරක්ෂක අංශ වෙතින් නිදහස් කළද රාජ්‍ය නිළධාරීන් හරහා තවදුරටත් සිවිල් ජනතාව වෙත නැවත පැවරීම සිදුකොට නොමැති බවයි. එබැවින් අදාළ ගැටළු සම්බන්ධයෙන් සොයා බලා වාර්තා කොට ජනාධිපතිවරයාගේ උපදෙස් මත අදාළ ඉඩම් සිවිල් ජනතාව වෙත පැවරීම සිදුකරන බවද හෙතෙම සඳහන් කළේය. ආණ්ඩුකාරවරයා වැඩිදුරටත් පැවසුවේ ආරක්ෂක අංශ සතුව පවතින ඉඩම් නිදහස් කිරීම යුධ හමුදා කදවුරු ඉවත් කිරීම ලෙස වැරදි අර්ථ නිරූපණයක් නොගන්නා ලෙසත්,ජාතික ආරක්ෂාව වෙනුවෙන් මූලිකත්වය ලබාදි ආරක්ෂාව වෙනුවෙන් අවශ්‍ය සියලු කඳවුරු පවත්වාගෙන ජනතාව වෙත නිදහස් කළ හැකි ඉඩම් පමණක් නිදහස් කරන බවයි. දෙමළ ජාතික සන්ධානයේ නියෝජිතයින්,උතුරේ ආරක්ෂක අංශ, උතුරු පළාතේ රාජ්‍ය ආයතන හා ප්‍රදේශවාසීන් ඒ සම්බන්ධයෙන් කිසිදු ගැටළුවක් ඉදිරිපත් කොට නොමැති අතර,නිදහස් කළ හැකි ඉඩම් සියල්ල කඩිනමින් නිදහස් කරන බවද කුරේ මහතා එහිදි පැවසුවේය. වැඩසටහනට වවුනියාව දිස්ත්‍රික් ලේකම් අයි.එම්.හනීෆා මහතා,වන්නි ආරක්ෂක සේනා ආඥාපති මේජර් ජෙනරල් කුමුදු පෙරේරා මහතා,වන්නි පාර්ලිමේන්තු මන්ත්‍රී ශිවශක්ති ආනන්දන් මහතා,වවුනියාව නියෝජ්‍ය පොලිස්පති,වවුනියාව ආරක්ෂක අංශ ප්‍රධානීන්,වවුනියාව රාජ්‍ය ආයතන ප්‍රධානීන් ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=98500", "Category": null, "Parent URL": null}