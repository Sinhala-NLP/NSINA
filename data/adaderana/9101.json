{"Source": "Adaderana", "Timestamp": "June 19, 2010 03:01 pm", "Headline": "පළාත් මැතිවරණයට පෙර ප්‍රතිසංවිධානය විය යුතුයි", "News Content": "ඉදිරි පළාත් පාලන මැතිවරණයට පෙර එක්සත් ජාතික පක්ෂයේ ප්‍රතිසංවිධාන කටයුතු අනිවාර්යෙන්ම සිදුවිය යුතු බව එම පක්ෂයේ හිටපු මන්ත්‍රීවරුන් පිරිසක් පවසයි. වින්සන්ට් ඩයස්, ඩී. ප්‍රේමරත්න, බුද්ධික කුරුකුලරත්න යන එක්සත් ජාතික පක්ෂ ජ්‍යෙෂ්ඨයින්ගේ සහභාගීත්වයෙන් අද පැවති මාධ්‍ය හමුවකදී මේ කරුණු සඳහන් විය. ඉහළ මට්ටමේ සිට බිම් මට්ටම දක්වාම පක්ෂය ප්‍රතිසංවිධානය වීම අත්‍යවශ්‍ය බව එහිදී මෙම ජ්‍යෙෂ්ඨයින් කියා සිටියේය. පක්ෂ නායකත්වයේ වෙනසක් සිදුවේවායි යන්න තම ප්‍රාර්ථනය බව ද එම නියෝජිතයින් මාධ්‍ය හමුවේ දී සඳහන් කළේය. අතීතයේ දී පක්ෂ මූලස්ථානය ගන්නා තීන්දු තීරණ පැය කිහිපයක් ඇතුළත පක්ෂයේ බිම් මට්ටමට ළඟා වුව ද අද එවැනි තත්ත්වයක් දක්නට නොමැති බව ඔවුන් වැඩිදුරටත් පැවසුවේය.", "URL": "https://sinhala.adaderana.lk/news.php?nid=9101", "Category": null, "Parent URL": null}