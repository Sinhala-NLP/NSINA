{"Source": "Adaderana", "Timestamp": "June 10, 2015 05:10 pm", "Headline": "කුරහන් සුවඳ දැනුණා!", "News Content": "මහින්ද රාජපක්ෂ මහතාට අගමැති අපේක්ෂකත්වය ලබා ගැනීම සඳහා ලබන 12 වැනිදා මාතර පැවැත්වෙන රැලියට අමාත්‍යවරුන් 4 ක් හා මන්ත්‍රීන් 75ක් පමණ වේදිකාවට නඟිනු ඇතැයි පාර්ලි‍ෙම්න්තු මන්ත්‍රී කුමාර වෙල්ගම මහතා පවසයි.විපක්ෂයේ මන්ත්‍රීන් පිරිසක් පාර්ලිමේන්තු සංකීර්ණයේදී අද පස්වරුවේ මාධ්‍ය හමුවක් පැවැත්වූ අතර එහිදී මන්ත්‍රීවරයා මේ බව පැවසීය.මාතර රැලියට මහින්ද රාජපක්ෂ මහතා සහභාගි වන බවට ඩලස් අලහප්පෙරුම මහතා කර ඇති ප්‍රකාශයක් ගැන මාධ්‍යවේදියෙකු එහිදී ප්‍රශ්න කළ අතර ඊට මන්ත්‍රීවරයා කියා සිටියේ ඇතැම් විට එසේ සිදුවිය හැකි බවයි.කුරුණෑගල රැලියටද මහින්ද රාජපක්ෂ මහතා සුබපැතුම් පණිවිඩ එවා තිබු බවත්, ජනතාවට කුරහන් සුවඳ දැනුණ බවත්, එතුමා මාතර ඉපදුණ කෙනෙක් බවත්, එදාට ඒ ගැන බලාගත හැකි බවත්, හෙතෙම ඊට පිළිතුරු ලෙස පැවසීය.මාධ්‍ය හමුව ඇමතු විමල් වීරවංශ මහතා කියා සිටියේ මාතර රැලියේදී ශබ්ද විකාශන යන්ත්‍ර අදාළ රැලිය පැවැත්වෙන භූමියට පමණක් සීමා කළ යුතු බවට දැනුම්දී ඇති බවයි.මෙය ජනතාවට අදහස් දැන ගැනීමට ඇති අයිතිය වැළැක්වීමක් බවත්, තම රජය පැවති කාලයේ මෙලෙස කොටු කිරීම් සිදුනොකළ බවත්, හෙතෙම පැවසීය.විදේශ ඇමති මංගල සමරවීර මහතා ගෝලීය දෙමළ සංසඳයේ නායකයා විදේශ රටකදී හමුවී ඇති බවත්, මෙවැනි ක්‍රියා සිදුවන්නේ උතුරේ වෙනම රාජ්‍යයකට ඉඩප්‍රස්ථාව විවර කරදීමටදැයි හෙතෙම ප්‍රශ්න කළේය.දිනේෂ් ගුණවර්ධන මන්ත්‍රීවරයා මාධ්‍ය හමුවේ අදහස් දක්වමින් කියා සිටියේ මහින්ද රාජපක්ෂ මහතාට ඡන්දය දුන් 58ට ලක්ෂයට අමතරව මෛත්‍රිපාල සිරිසේන මහතාට රැවටී ඡන්දය ලබාදුන් ජනතාවද මාතර රැලියට එන බවයි.අගමැතිට එරෙහි විශ්වාසභංගය සම්බන්ධයෙන් ජනාධිපතිවරයා කිසිවක් ප්‍රකාශ කර නැති බවද එම මාධ්‍ය හමුවේදී මන්ත්‍රී ජී.ඇල් පීරිස් මහතා පැවසීය.බන්දුල ගුණවර්ධන මහතා ද මාධ්‍ය හමු‍ෙව්දී අදහස් දක්වමින් කියා සිටියේ පසුගිය රජය සමයේ අධ්‍යාපන අමාත්‍යංශයේ පරිගණක සම්බන්ධයෙන් වංචාවක් වී ඇතැයි කියමින් වත්මන් ඇමතිවරයා මඩ ගැසීමේ ව්‍යාපාරයක් ආරම්භ කර ඇති බවයි.සංවර්ධනය වැඩියෙන්ම කළේ මහින්ද රාජපක්ෂ හිටපු ජනාධිපතිවරයා බවත්, නොදියුණු හම්බන්තොට දියුණු කළේ ඔහු බවත්, රවී කරුණානායක මහතා විවාදයකට එන ලෙස හිටපු ජනාධිපතිවරයාට අභියෝග කරන බවත්, යුද්ධය ගැන විවිධ කතා කියු රවී කරුණානායක මහතා සමග රට බේරාගත් නායකයාට විවාදයක් නැති බවත්, හෙතෙම කීවේය.", "URL": "https://sinhala.adaderana.lk/news.php?nid=51910", "Category": null, "Parent URL": null}