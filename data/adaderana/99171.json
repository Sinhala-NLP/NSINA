{"Source": "Adaderana", "Timestamp": "November 14, 2018 08:48 am", "Headline": "පක්ෂ නායක රැස්වීම ඇරඹෙයි", "News Content": "කථානායක කරූ ජයසූරිය මහතාගේ ප්‍රධානත්වයෙන් පක්ෂ නායක රැස්වීම මේ වන විට ආරම්භ කළ ඇති බව අද දෙරණ වාර්තාකරු පවසයි. මේ අතර, නිවේදනයක් නිකුත් කරමින් කථානායක කාර්යාලය සඳහන් කළේ අද පෙරවරු 10.00ට පාර්ලිමේන්තුව රැස්වන බවට මන්ත්‍රීවරුන් සියලු දෙනාට කථානායක කරූ ජයසූරිය මහතා දැනුම් දුන් බවයි. ජනාධිපති මෛත්‍රීපාල සිරිසේන මහතා විසින් 2018 නොවැම්බර් මස 04 වන දින නිකුත් කරන ලද අංක 2095/50 දරණ ගැසට් නිවේදනය ප්‍රකාරව පාර්ලිමේන්තුව අද රැස්වන බව කථානායක කාර්යාලය නිකුත් කළ නිවේදනයේ සඳහන් වෙයි. ඒ අනුව අද පාර්ලිමේන්තුවට පැමිණෙන ලෙස සියලු මන්ත්‍රීවරුන්ට දැනුම්දුන් බව කථානායක කාර්යාලය සඳහන් කළේය. පාර්ලිමේන්තු ඉතිහාසයේ විශේෂ දිනයක් ලෙස අද දිනය සනිටුහන් වන බවත්, පාර්ලිමේන්තුව විසුරුවා හැරීම අත්හිටවමින් ඊයේ දිනයේ දී අතුරු තහනම් නියෝගයක් අධිකරණය විසින් නිකුත් කළ අතර, ඒ අනුව අද දින නව පාර්ලිමේන්තු සැසිවාරය ආරම්භ කිරීමට නියමිතයි. පාර්ලිමේන්තු සංකීර්ණයේ රැඳී සිටින අද දෙරණ වාර්තාකරු පවසා සිටියේ, මන්ත්‍රීවරුන් අද උදෑසනින්ම පාර්ලිමේන්තුව වෙත රැස්ව සිටින බවත්, පාර්ලිමේන්තුව තුළ ආසන වෙන් කිරීමේ දී යම් මතභේදාත්මක තත්ත්වයක් ඇති විය හැකි බවත්වය. කෙසේ වෙතත් පක්ෂ නායක රැස්වීමේ දී ඒ පිළිබඳ සාකච්ඡා කිරීමට නියමිත බව ද වාර්තා වෙයි. සභානායක ලෙස පසුගිය වාර්තාවන්ට අනුව තවමත් වාර්තා පොත්වල සටහන් වෙන්නේ ලක්ෂ්මන් කිරිඇල්ල මහතා නමුත් නව සභානායකවරයා ලෙස දිනේෂ් ගුණවර්ධන මහතා පත් කර තිබේ.", "URL": "https://sinhala.adaderana.lk/news.php?nid=99171", "Category": null, "Parent URL": null}