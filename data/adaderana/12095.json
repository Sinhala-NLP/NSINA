{"Source": "Adaderana", "Timestamp": "November 12, 2010 10:16 am", "Headline": "වව්නියාව රක්ෂිතයක දැව ජාවාරමක් වටලයි", "News Content": "වව්නියාව, පුලියන්කුලම, කුලුප්පුකුලම රක්ෂිතයේ මහා පරිමාණයෙන් පවත්වාගෙන ගිය දැව ජාවාරමක් වැටලීමට පොලිස් විශේෂ කාර්ය බලකාය සමත්ව තිබේ. එහිදී රුපියල් ලක්ෂ 10 ක් පමණ වටිනා බුරුත සහ පලු දැව තොගයක් සොයාගෙන ඇති බව සඳහන්ය. අදාළ වැටලීම සිදුකරන අවස්ථාවේ එහි සිටි සැකකරුවන් සියලු දෙනා පලාගොස් ඇති අතර ඔවුන් විසින් දැව ඉරීම සඳහා භාවිතා කරන ලද උපකරණ තොගයක් ද පොලිස් භාරයට ගෙන තිබේ. වැටලීමෙන් පොලිස් භාරයට ගන්නා ලද දැව තොගය රාජ්‍ය දැව සංස්ථාව වෙත භාරදී ඇති බව වාර්තා වේ.", "URL": "https://sinhala.adaderana.lk/news.php?nid=12095", "Category": null, "Parent URL": null}