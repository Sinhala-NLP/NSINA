{"Source": "Adaderana", "Timestamp": "August 28, 2011 10:36 am", "Headline": "හග්ගල ඉදිරිපිට රක්ෂිතයේ ගින්නක්", "News Content": "නුවරඑළිය සහ බදුල්ල දිස්ත්‍රික්කයට මායිම්ව පිහිටි වන සංරක්ෂණ දෙපාර්තමේන්තුවට අයත් හග්ගල උද්භිත උද්‍යානයේ ඉදිරිපිට රක්ෂිතයේ ගින්නක් හටගෙන තිබේ. ඊයේ(27) රාත්‍රී නවයේ සිට මෙම ගින්න හටගෙන ඇති බව නුවරඑළිය දිස්ත්‍රික් ලේකම් ඩි.පි.ජි.කුමාරසිරි මහතා ප්‍රකාශ කළේය. ගින්නෙන් මේ වන විට අක්කර 10ක පමණ භූමි ප්‍රදේශයක් විනාශ වී ඇති බව ආපදා කළමනාකරණ මධ්‍යස්ථානය පවසයි. ගින්න මැඩපැවැත්වීම සඳහා ප්‍රදේශවාසීන්ගේ සහභාගීත්වයෙන් ආපදා කළමනාකරණ මධ්‍යස්ථානය සහ පොලිසිය කටයුතු කරමින් සිටියි. පවතින තද සුළං තත්ත්වයත් සමඟ ගින්න පැතිරීම ශිඝ්‍රයෙන් සිදුවන බැවින් ගින්න මැඩපැවැත්වීම සඳහා ගුවන් හමුදාවේ සහය ද ඉල්ලා සිටි බව නුවරඑළිය දිස්ත්‍රික් ලේකම් ඩි.පි.ජි.කුමාරසිරි මහතා ප්‍රකාශ කළේය.", "URL": "https://sinhala.adaderana.lk/news.php?nid=18357", "Category": null, "Parent URL": null}