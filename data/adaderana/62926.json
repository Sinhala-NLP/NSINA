{"Source": "Adaderana", "Timestamp": "August 10, 2016 08:27 am", "Headline": "උතුරේ මහ ඇමතිට විරුද්ධව පරීක්ෂණයක් කළ යුතුයි", "News Content": "උතුරු පළාත් සභාවේ අමාත්‍යවරයෙකු ලෙස කටයුතු කරන ප්‍රධාන අමාත්‍ය සී.වී විග්නේෂ්වරන් මහතාට එරෙහිව ද පරීක්ෂණයක් පැවැත්විය යුතු බව එක්සත් ජනතා නිදහස් සන්ධාන උතුරු පළාත් සභා මන්ත්‍රී වී.ජයතිලක මහතා පවසයි.පළාත් සභාවේ අමාත්‍යවරුන්ට එරෙහිව පවතින දූෂණ චෝදනා සම්බන්ධයෙන් විශේෂ විමර්ශනයක් ආරම්භ කළ යුතු බවට වන යෝජනාවක් උතුරු පළාත් ප්‍රධාන අමාත්‍යවරයා විසින් පසුගිය දා පළාත් සභාවට ඉදිරිපත් කර තිබුණි.විශ්‍රාමික විනිසුරුවරුන් දෙදෙනෙකු සහ පරිපාලන සේවා නිළධාරීයෙකුගෙන් සමන්විත කමිටුවක් පත් කර ඒ පිළිබද විමර්ශන සිදුකළ යුතු බව ප්‍රධාන අමාත්‍යවරයා විසින් ඉදිරිපත් කළ යෝජනාවේ දැක්වෙයි. එම යෝජනාව සම්බන්ධයෙන් උතුරු පළාත් සභාවේ පැවති විවාදයකට එක්වෙමින් එක්සත් ජනතා නිදහස් සන්ධාන උතුරු පළාත් සභා මන්ත්‍රී වී.ජයතිලක මහතා පවසා ඇත්තේ අදාළ විමර්ශනය පළාත් අමාත්‍යවරයෙකු ලෙස කටයුතු කරන ප්‍රධාන අමාත්‍ය විග්නේෂ්වරන් මහතාටද අදාළ බවයි.වී.ජයතිලක මහතාගේ එම ප්‍රකාශයට තමන්ද එකඟ වන බව සෙසු පළාත් සභා මන්ත්‍රීවරුන් ද ප්‍රකාශ කර තිබේ.මේ පිළිබද වැඩිදුර විවාදය ලබන 16 වනදා උතුරු පළාත් සභාවේදී පැවැත්වෙන බව පළාත් සභා සභාපති සී.වී කේ.ෂිවඥානම් මහතා ප්‍රකාශ කර ඇත. උතුරු පළාත් ප්‍රධාන අමාත්‍යවරයා පළාත් සභාවේ වගකිව යුතු අමාත්‍යංශ ගණනාවක් සිය බාරයට පත් කරගනිමින් අමාත්‍යවරයෙකු ලෙස කටයුතු කරන බව ඔහු එහිදී පෙන්වාදී තිබේ.", "URL": "https://sinhala.adaderana.lk/news.php?nid=62926", "Category": null, "Parent URL": null}