{"Source": "Adaderana", "Timestamp": "September 19, 2012 02:56 pm", "Headline": "ගුණාත්මකභාවය හා සුරක්ෂිතතාව ඉහළ නංවන්න පියවරක්", "News Content": "සෞඛ්‍ය සත්කාර ආයතනවල ගුණාත්මකභාවය හා රෝගීන්ගේ සුරක්ෂිතතාව ඉහළ නැංවීමේ අරමුණින් ඉදිකරන ලද ජාතික තත්ත්ව කාර්යාලයක් ස්ථාපිත කර තිබේ. කොළඹ කාසල් කාන්තා රෝහල් පරිශ්‍රයේ ඉදිකරන ලද මෙම තත්ත්ව කාර්යාලය ඊයේ (18) සෞඛ්‍ය අමාත්‍ය මෛත්‍රීපාල සිරිසේන මහතා විසින් විවෘත කෙරිණි. ජපාන අන්තර් ජාතික සහයෝගීතා ඒජන්සිය සහ ජාත්‍යන්තර මූල්‍ය අරමුදලේ සහය ඇතිව ඉදිකරන ලද මෙම ඒකකය සඳහා වැය කර ඇති මුදල රුපියල් දස ලක්ෂ 30 කි. සත්කාරක සේවාවන්වල දී පුළුල් ගුණාත්මක සහ සුරක්ෂිත ප්‍රමිතීන් හඳුන්වා දී එම සේවාවල කාර්යක්ෂමතාව හා දැනට රෝගී සත්කාරක ආයතනවල භාවිත වන මානව හා භෞතික සම්පත්වලින් උපරිම ප්‍රයෝජන ලබාගත හැකි අයුරින් නව ප්‍රවේශයක් ලබාදීමට අවශ්‍ය උපදෙස් හා මාර්ගෝපදේශන මෙම ඒකකය මඟින් ලබාදෙයි. එමෙන්ම ගුණාත්මක හා සුරක්ෂිත සේවාවන් සඳහා රෝහල් කළමනාකරණය දියුණු කිරීමට මඟ සැලසීම, කාර්ය මණ්ඩලවල දැනුම දියුණු කිරීම, ජාත්‍යන්තර සංවිධාන සමග සම්බන්ධීකරණ ජාලයක් පවත්වා ගැනීම මෙම ඒකකය මඟින් සිදුවන බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=27554", "Category": null, "Parent URL": null}