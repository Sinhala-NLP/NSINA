{"Source": "Adaderana", "Timestamp": "July 25, 2016 03:51 pm", "Headline": " ක්ෂුද්‍ර මුල්‍ය පනත-අගමැතිගේ නිවේදනය", "News Content": "ක්ෂුද්‍ර මුල්‍ය රාජ්‍ය නොවන සංවිධාන සහ ක්ෂුද්‍ර ණය පිළිබඳ රාජ්‍ය නොවන සංවිධාන පිළිබඳ විධිවිධාන ක්‍රියාත්මක කිරීමේ ප්‍රගති සමාලෝචන රැස්වීමක් පවත්වා තිබේ.ඒ ආර්ථික කළමනාකරණය පිළිබඳ කැබිනට් අනු කමිටුවේ ජාතික මෙහෙයුම් මැදිරියේදීයි.රාජ්‍ය නොවන සංවිධාන පිළිබඳ ජාතික ලේකම් කාර්යාලය විසින් මෙම රාජ්‍ය නොවන සංවිධානවල තොරතුරු ජුලි 29 දින වන විට කැඳවමින් චක්‍රලේඛණයක් මේ වන විට නිකුත් කර ඇති බව අග්‍රමාත්‍ය කාර්යාලය නිවේදනයක් නිකුත් කරමින් පෙන්වා දෙයි. ශ්‍රී ලංකා මහ බැංකුව රාජ්‍ය නොවන සංවිධාන ලේකම් කාර්යාලය සමඟ මෙම විධිවිධාන වලට අදාළ රෙගුලාසි අගෝස්තු 30 වනදා වන විට කෙටුම්පත් කිරීමට නියමිත බවද එම නිවේදනයේ දැක්වෙයි. එමෙන්ම මීට සමගාමීව මානව සම්පත ශක්තිමත් කිරීම සඳහා රාජ්‍ය නොවන සංවිධාන ලේකම් කාර්යාලය විසින් පුහුණු වැඩසටහන් ආරම්භ කර ඇති බවද එහි සඳහන්ය. රාජ්‍ය නොවන සංවිධාන සඳහා බලපත්‍ර ලබා ගැනීමට ක්ෂුද්‍ර මුල්‍ය පනත මගින් සහන කාල සීමාවක් නියම කර ඇතත් බලපත්‍ර නිකුත් කිරීමේ ක්‍රියාවලිය කඩිනමින් නිම කිරීමට පියවර ගනු ඇති බවද එම නිවේදනය මගින් පෙන්වා දී තිබේ.රාජ්‍ය නොවන සංවිධාන පිළිබද ජාතික ලේකම් කාර්යාලය විසින් ක්ෂුද්‍ර මුල්‍ය කටයුතුවල නියැලෙන රාජ්‍ය නොවන සංවිධාන අගෝස්තු මාසය ඇතුළත කැඳවා මේ විෂය සම්බන්ධව අදහස් හුවමාරු කර ගැනීමට වැඩමුළු පැවැත්වීමට බලාපොරොත්තු වන බවද අග්‍රමාත්‍ය කාර්යාලය පෙන්වා දෙයි.", "URL": "https://sinhala.adaderana.lk/news.php?nid=62425", "Category": null, "Parent URL": null}