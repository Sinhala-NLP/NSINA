{"Source": "Adaderana", "Timestamp": "January 4, 2019 04:26 pm", "Headline": "සේනා බඩ ඉරිගු කරල් වලටත් රිංගයි", "News Content": "මාර්ගය දෙපස පවත්වා ගෙන යන කුඩා පරිමාන ව්‍යාපාරික ස්ථාන වල අලවි කරන බඩ ඉරිගු කරල් වල සිටි \"සේනා\" නම් වූ ආක්‍රමණශීලී දළඹු විශේෂය සොයා ගැනීමට කෘෂිකර්ම සහ ගොවි ජන සේවා නිලධාරීන් සමත්වී තිබේ. ප්‍රධාන මාර්ග දෙපස තාවකාලිකව පවත්වා ගෙන යන කුඩා පරිමාන ව්‍යාපාරික ස්ථාන වල තැඹිලි සහ බඩ ඉරිගු ඇතුළු විවිධ ක්ෂණික ආහාර පාන අලවි කිරීම සාමාන්‍යයෙන් සිදු කරනු ලබයි. හලාවත - කොළඹ මාර්ගයේ මහවැව ප්‍රදේශයේ පවත්වා ගෙන යන එවැනි කුඩා පරිමාන ව්‍යාපාරික ස්ථාන වල ගබඩා කර ඇති බඩ ඉරිගු කරල් තුළ \"සේනා\" නම් වූ ආක්‍රමණශීලී දළඹුවන් සිටීදැයි කුඩාවැව ගොවිජන සේවා කාර්යාලයේ කෘෂිකර්ම සහ ගොවිජන සේවා නිලධාරීන් විසින් සොයා බැලීමක් සිදු කරන ලදි. කෘෂිකර්ම සහ ගොවිජන සේවා නිලධාරීන් විසින් පරීක්ෂා කරන ලද බඩ ඉරිගු කරල් බොහෝමයක සේනා දළඹු විශේෂය සොයා ගැනීමට හැකි විය. ඇතැම් බඩ ඉරිගු කරල් තුළ \"හොදින් වැඩුණු\" දළඹුවන් හමුවූ අතර, ඇතැම් කරල් වල සේනා දළඹු \"කීටයින්\" සොයා ගැනීමට හැකි විය. අක්කර 999 ක් විශාල යැයි මෙරට දෙවැනි විශාලතම වෙල් යාය පිහිටා ඇත්තේද මහවැව - මාදම්පේ ප්‍රදේශය තුළය. යම් ආකාරයකට මෙම ප්‍රදේශයේ අලවි කිරීම සඳහා ගෙනවිත් ඇති බඩ ඉරිගු කරල් වල සිටින සේවා දළඹුවන් මෙම වෙල් යායට ඇතුළු වුවහොත් විශාල විනාශයක් සිදුවන බව කෘෂිකර්ම නිලධාරීන් පවසයි. බඩ ඉරිගු තම්බා ආහාරයට ගැනීම සාමාන්‍යයෙන් සිදු කරණු ලබන අතර ඒ අනුව තැම්බීම සඳහා බඩ ඉරිගු කරළේ ඉවත් කරන පිටත ආවරණය එම අවස්ථාවේදීම පුළුස්සා දැමීම කළ යුතු බවට ව්‍යාපාරිකයින්ට උපදෙස් ලබා දීමටද කෘෂිකර්ම නිලධාරීන් කටයුතු කරන තිබේ. බඩ ඉරිගු කරල් වල ඇති පිටත ආවරණය පුළුස්සා දැමීමක් සිදු නොකළහොත් ප්‍රදේශයේ වී සහ වෙනත් වගාවන් අතරද සේනා දළඹු විශේෂය පැතිර යා හැකි බව එම නිලධාරීන් සඳහන් කරයි. මේ වන විට ව්‍යාපාරිකයින් දැනුවත් කිරීම සිදු කරනු ලබන බවත්, අවවාද නොතකන ව්‍යාවපාරිකයින්ට එරෙහිව ඉදිරියේදී නීති මගින් හෝ කටයුතු කර මෙම ව්‍යසනය මැඩලීමට කටයුතු කරන බවද කෘෂිකර්ම සහ ගොවිජන සේවා නිලධාරීන් සඳහන් කළේය.", "URL": "https://sinhala.adaderana.lk/news.php?nid=101801", "Category": null, "Parent URL": null}