{"Source": "Adaderana", "Timestamp": "June 15, 2015 02:57 pm", "Headline": "ෆොන්සේකාට සහනයක් නොලැබෙයි - පෙත්සම ප්‍රතික්ෂේපයි", "News Content": "ප්‍රජාතන්ත්‍රවාදී පක්ෂයේ නායක ෆීල්ඩ් මාෂල් සරත් ෆොන්සේකා මහතාගේ මන්ත්‍රීධූරය යළි ලබාදෙන ලෙසට පාර්ලිමේන්තු මහලේකම්වරයාට නියෝග කරන්නැයි ඉල්ලා ගොනුකර තිබූ පෙත්සමක් ශ්‍රේෂ්ඨාධිකරණය විසින් ප්‍රතික්ෂේප කර තිබේ.සරත් ෆොන්සේකා මහතාගේ ලේකම් සේනක ද සිල්වා මහතා විසින් එම මූලික අයිතිවාසිකම් පෙත්සම ඉදිරිපත් කර ඇති බව අද දරෙණ අධිකරණ වාර්තාකරු සඳහන් කළේය.ජනාධිපති මෛත්‍රීපාල සිරිසේන මහතා විසින් මේ වන විට සරත් ෆොන්සේකා මහතාට ජනාධිපති සමාව ලබා දී ඇති නිසා අහිමි වූ මන්ත්‍රී ධූරය යළි හිමි විය යුතු බව අදාළ පෙත්සම මඟින් සේනකද සිල්වා මහතා පෙන්වා දී ඇත. ඒ හේතුවෙන් සරත් ෆොන්සේකා මහතාගේ මන්ත්‍රී ධූරය යළි ලබාදීම සඳහා පාර්ලිමේන්තු ලේකම්වරයාට නියෝග කරන ලෙස පෙත්සම්කරු ඉල්ලා ඇති බව අද දෙරණ අධිකරණ වාර්තාකරු පැවසුවේය.කෙසේ වෙතත් එම පෙත්සමට මූලික විරෝධතාවක් මතුකරමින් නීතිපතිවරයා පෙන්වා දී ඇත්තේ එවැනි පෙත්සමක් ඉදිරිපත් කිරීමට සේනක ද සිල්වා මහතාට කිසිදු නීතිමය පදනමක් නොමැති බවයි. පෙත්සම තුළ අන්තර්ගත කරුණු වලද කිසිදු නීතිමය පදනමක් නොමැති බව පැවසූ නීතිපතිවරයා එම පෙත්සම විභාගයට නොගෙනම ප්‍රතික්ෂේප කරන මෙන් ශ්‍රේෂ්ඨාධිකරණයෙන් ඉල්ලීමක් කර ඇත.ඒ අනුව එම ඉල්ලීම පිළිගනිමින් අගවිනිසුරු කේ.ශ්‍රී පවන් මහතා ඇතුළු ශ්‍රේෂ්ඨාධිකරණ විනිසුරු මඩුල්ල එය විභාගයට නොගෙනම පෙත්සම ප්‍රතික්ෂේප කර ඇති බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=52009", "Category": null, "Parent URL": null}