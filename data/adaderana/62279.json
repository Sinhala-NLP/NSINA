{"Source": "Adaderana", "Timestamp": "July 21, 2016 12:01 pm", "Headline": "උක් ගොවීන්ගේ දුක කියන්න ජනපතිගෙන් සාකච්ඡාවක් ඉල්ලයි", "News Content": "උක් වගා කරන ගොවීන් මුහුණ දී සිටින ගැටලු පිළිබඳ සාකච්ඡා කිරීමට අවස්ථාවක් ලබාදෙන ලෙස සමස්ථ ලංකා ගොවි ජන සම්මේලනය ජනාධිපතිවරයාගෙන් ඉල්ලීමක් කර තිබේ.එම ගොවීන් මුහුණ දී සිටින ගැටලු සඳහන් ලිපියක් ජනාධිපති මෛත්‍රීපාල සිරිසේන මහතා වෙත යොමු කරමින් අදාළ ඉල්ලීම සිදුකළ බව සමස්ථ ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා සඳහන් කළේය.මේ වන විට හිඟුරාන, පැල්වත්ත, සෙවනගල යන සීනි නිෂ්පාදන ආයතන ආශ්‍රිතව උක් වගා කරන ගොවීන් මෙන්ම කන්තලේ සීනි නිෂ්පාදන ආයතනය අක්‍රිය වීම හේතුවෙන් එම ප්‍රදේශවල ගොවීන්ද දැඩි දුෂ්කරතාවකට පත්ව සිටින බව ඔහු පෙන්වාදෙයි.එම ගොවීන් මුහුණ දී සිටින ගැටලුවලට විසඳුම් ලබාදෙන ලෙස බලධාරීන් සමග සාකච්ඡා කළද මෙතෙක් ඒ සඳහා යහපත් ප්‍රතිචාර ලැබී නොමැති බව නාමල් කරුණාරත්න මහතා පවසයි.මේ හේතුවෙන් දුෂ්කරතාවට පත්ව සිටින ගොවීන්ගේ ගැටලු සඳහා ජනාධිපතිවරයාගේ අවධානය සහ මැදිහත්වීම ලබාදෙන ලෙස සමස්ථ ලංකා ගොවි ජන සම්මේලනය සිය ලිපියෙන් ඉල්ලා ඇත.", "URL": "https://sinhala.adaderana.lk/news.php?nid=62279", "Category": null, "Parent URL": null}