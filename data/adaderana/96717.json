{"Source": "Adaderana", "Timestamp": "September 26, 2018 08:26 am", "Headline": "පිදුරංගලදී අඩ නිරුවත් ඡායාරූප ගත් තරුණයින් දෙදෙනකු හඳුනාගනියි", "News Content": "ඓතිහාසික සීගිරිය පිදුරංගල රජමහා විහාරස්ථානයට අයත් පර්වත මුදුනේ සිට අඩ නිරුවත පෙන්වූ බව කියන තරුණයන් දෙදෙනකු මේ වනවිට හඳුනාගෙන ඇති බව පරීක්ෂණ පවත්වන සීගිරිය පොලීසිය පවසයි. මුහුණු පොත හරහා සමාජල වෙබ් අඩවිවලට එම ඡායාරූප සඳහා පෙනී සිටිමින් මුදාහැර ඇත්තේ ගලේවෙල ප්‍රදේශයේ පදිංචි තරුණයන් දෙදෙනෙකු සහ කුරුණෑගල ප්‍රදේශයේ තරුණයන් කිහිපදෙනෙකු බව පොලීසිය සිදු කරන ලද පරීක්ෂණවලදී අනාවරණය වී තිබේ. සීගිරිය පොලීසියේ උසස් නිලධාරියෙකු කියා සිටියේ ගලේවෙල ප්‍රදේශයේ පදිංචි තරුණයන් දෙදෙනා අත්අඩංගුවට ගැනීම සඳහා විශේෂ පොලිස් කණ්ඩායමක් ගලේවෙලට යවා ඇති බවයි. මෙම තරුණයන් දෙදෙනා අනාවරණය කරගැනීම සඳහා මුහුණු පොතේ කණ්ඩායම් සීගිරිය පොලීසියට සහයෝගය දක්වා ඇති බවත් ප්‍රදේශයේ ස්වේච්ඡා සංවිධාන මෙන්ම පෞද්ගලික පිරිස් ද පැමිණ සහයෝගය ලබාදුන් බව පොලීසිය සඳහන් කළේය. මෙම ඡායාරූප ලබාගෙන මූණු පොත හරහා සමාජයට හෙළිකළ රුණයන්ගේ මිතුරෙකුගෙන් ඔවුන් සිදුකළ ක්‍රියාවලිය පිළිබඳව විමසීමේ දී කියා සිටියේ තමා මූණුපොතේ ප්‍රතිචාර වැඩි කර ගැනීම සඳහා එය සිදු කළ බවය. (ඡායාරූප-කංචන ආරියදාස)", "URL": "https://sinhala.adaderana.lk/news.php?nid=96717", "Category": null, "Parent URL": null}