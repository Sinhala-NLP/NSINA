{"Source": "Adaderana", "Timestamp": "October 13, 2018 12:19 pm", "Headline": "පළාත් සභා සීමානීර්ණ වාර්තාව ප්‍රකාශ කරන දිනය ගැන තවමත් අවිනිශ්චිතයි", "News Content": "පළාත් සභා සීමානීර්ණ සමාලෝචන කමිටු වාර්තාව ප්‍රකාශයට පත් කිරිමේ දිනය පිළිබඳ මේ දක්වාත් නිශ්චිතව සඳහන් කළ නොහැකි බව එම කමිටුව පවසයි. අදාල වාර්තාව සකස් කිරිමේ කටයුතු මේ දිනවල සිදු කෙරෙමින් පවතින බව පළාත් සභා සීමානීර්ණ සමාලෝචන කමිටුව සඳහන් කළේය. වයඹ, මධ්‍යම, සබරගමුව, උතුරුමැද සහ නැගෙනහිර පළාත් සභාවල නිල කාලය පසුගියදා අවසන් විය. ඒ අනුව පළාත් සභා මැතිවරණය පැවැත්විම සම්බන්ධයෙන් අද දෙරණ පළාත් සභා සහ පළාත් පාලන අමාත්‍යාංශයෙන් විමසීමක් කළේය. එහිදී එහි ලේකම් කමල් පද්මසිරි මහතා සඳහන් කළේ සීමානීර්ණ සමාලෝචන කමිටු වාර්තාව පාර්ලිමේන්තුවට ඉදිරිපත් කිරිමෙන් අනතුරුව ජනාධිපතිවරයා විසින් එය ප්‍රකාශයට පත් කිරිමට නියමිත බවයි. ඒ සම්බන්ධයෙන් පළාත් සභා සහ පළාත් පාලන අමාත්‍යාංශයට වගකීමක් නොමැති බව ලේකම් කමල් පද්මසිරි මහතා සඳහන් කළේය. පළාත් සභා සීමානීර්ණ වාර්තාව සමාලෝචනය කිරිම සදහා අග්‍රාමාත්‍යවරයාගේ ප්‍රධානත්වයෙන් පංච පුද්ගල කමිටුවක් පත් කළ අතර එම කමිටුවට අදාල වාර්තාව සමාලෝචනය කිරිමෙන් අනතුරුව මාස දෙකක කාලයක් තුළ එහි අවසන් වාර්තාව ප්‍රකාශයට පත් කිරිමට නියමිතව තිබුණි. කෙසේවෙතත් අදාල කමිටුව පළාත් සභා සීමානීර්ණ සමාලෝචන කමිටු වාර්තාව ප්‍රකාශයට පත් කිරිමට තවත් මාස දෙකක කාලයක් ඉල්ලා සිටියේය.", "URL": "https://sinhala.adaderana.lk/news.php?nid=97623", "Category": null, "Parent URL": null}