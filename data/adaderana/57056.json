{"Source": "Adaderana", "Timestamp": "February 9, 2016 03:23 pm", "Headline": "  පාර්ලිමේන්තුව නොසන්සුන්-කෙටුම්පත සම්මතයි", "News Content": "පළාත් පාලන ඡන්ද විමසීමේ සංශෝධන පනත් කෙටුම්පත අද පාර්ලිමේන්තුවේ සම්මතවී තිබේ.ඉන් අනතුරුව එය කාරක සභා අවස්ථාවට යොමුකර ඇති බවද අද දෙරණ පාර්ලිමේන්තු වාර්තාකරු සඳහන් කළේය.කෙසේ වෙතත් ඒකාබද්ධ විපක්ෂයේ විරෝධතාව හේතුවෙන් පාර්ලිමේන්තුව හෙට දිනය දක්වා කල් දමා තිබේ. අද පස්වරු 1.00ට පාර්ලිමේන්තුව කතානායක කරූ ජයසූරිය මහතාගේ ප්‍රධානත්වයෙන් ආරම්භ වු අතර සභාව ආරම්භයේ සිටම ඒකාබද්ධ විපක්ෂයේ මන්ත්‍රීවරුන් ඔවුන්ට අදහස් ප්‍රකාශ කිරීම සඳහා ලබා දී ඇති කාලය පිළිබඳව දිගින් දිගටම ප්‍රශ්න කර ඇත.එමෙන්ම ඒකාබද්ධ විපක්ෂය පාර්ලිමේන්තුවේ වෙනමම කණ්ඩායමක් ලෙසට පිළිගන්නා ලෙස ද ඔවුන් කතානායකවරයාගෙන් ඉල්ලා තිබේ.කෙසේ වෙතත් මෙහිදි කතානායකවරයා දැනුම් දී ඇත්තේ කාලය ලබාදීම පිළිබඳව ඉදිරියේ දී තමන් සලකා බලන බවයි.එහෙත් ඒකාබද්ධ විපක්ෂය පාර්ලිමේන්තුවේ වෙනමම කණ්ඩායමක් ලෙස පිළිගැනීමට හැකියාවක් නොමැති බවද කතානායකවරයා ප්‍රකාශ කර තිබේ.මෙම ප්‍රකාශ වලින් අනතුරුව ඒකාබද්ධ විපක්ෂයේ මන්ත්‍රී කණ්ඩායම සභා ගර්භයේ මැදට පැමිණ කලහකාරී ලෙස හැසුරුණු බව අද දෙරණ පාර්ලිමේන්තු වාර්තාකරු සඳහන් කළේය.කෙසේවෙතත් ඔවුන්ගේ ඝෝෂාකාරී තත්ත්වය හමුවේ ද පාර්ලිමේන්තුව පවත්වාගෙන යාමට කතානායකවරයා පියවර ගෙන තිබුණි.දිගින් දිගටම පාර්ලිමේන්තුවේ කටයුතුවලට බාධා එල්ල වීම හේතුවෙන් පස්වරු 3.00ට පමණ පාර්ලිමේන්තුව කල් තැබීමට කතානායකවරයා තීරණය කර තිබේ.", "URL": "https://sinhala.adaderana.lk/news.php?nid=57056", "Category": null, "Parent URL": null}