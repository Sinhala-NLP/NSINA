{"Source": "Adaderana", "Timestamp": "April 9, 2019 05:27 pm", "Headline": "සත්ව අයිතිය වෙනුවෙන් පාරට ගිය 38ක් අත්අඩංගුවට", "News Content": "ඔස්ට්‍රේලියාවේ සත්ත්ව හිමිකම් පිළිබඳ ක්‍රියාකාරීන් තිස් අට දෙනෙකු පොලිසිය විසින් අත්අඩංගුවට ගෙන තිබේ. ඒ මහාමාර්ග අවහිර වන පරිඳි විරෝධතාවක නිරත වීමේ චෝදනාවටයි. අත්අඩංගුවට පත් පිරිස කාර්යබහුල වේලාවක මෙල්බර්න් නගරයේ ප්‍රධාන මහාමාර්ගයක් අවහිර වන පරිඳි පැය දෙකක පමණ කාලයක් විරෝධතාවේ නිරත වී තිබුණි. සත්ත්ව ගොවිපළ තේමා කරගනිමින් නිෂ්පාදනය කළ චිත්‍රපටයකට වසරක් සම්පූර්ණ වීම නිමිති කරගෙන එය සංවිධාන කර තිබුණි. අදාළ චිත්‍රපටය තුළින් මාංශ, කිරි, බිත්තර සහ සම් ලබාගැනීමට සතුන් පාලනය කළ යුතු ආකාරය පිළිබඳව දැනුවත් කෙරෙන බවයි විරෝධතාකරුවන් ප්‍රකාශ කළේය. සත්ත්වයින්ට සිදු කරන කෘෘර ක්‍රියා වලට එරෙහිව ක්‍රියාත්මක කර ඇති වැඩපිළිවෙලක එක් කොටසක් ලෙසයි මෙම විරෝධතාව පවත්වා තිබුණේය. විරෝධතාව හේතුවෙන් නගරයේ ට්‍රෑම් රථ සේවා වලටද බාධා මතුව තිබූ අතර ඉන් මගීන් දහස් ගණනක් පීඩාවට පත්වූ බව සඳහන් වෙයි.", "URL": "https://sinhala.adaderana.lk/news.php?nid=107714", "Category": null, "Parent URL": null}