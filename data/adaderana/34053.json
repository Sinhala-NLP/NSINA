{"Source": "Adaderana", "Timestamp": "May 13, 2013 12:55 pm", "Headline": "විමල් ඇයි දැන්ම නොයන්නේ?", "News Content": "උතුරේ මැතිවරණය පැවැත්වුවහොත් ආණ්ඩුවෙන් ඉවත් වන බව කියන ඇමති විමල් වීරවංශට දැන්ම එම තනතුරින් ඉවත්ව යන්නැයි ඌව පළාත් සභාවේ එජාප මන්ත්‍රී කේ. වේලායුදම් මහතා පවසයි. උතුරු පළාත් මැතිවරණය පවත්වන බව ආණ්ඩුව ප්‍රකාශ කර තිබියදී එය පැවැත්වුවහොත් ආණ්ඩුවෙන් ඉවත්ව යන බව විමල් වීරවංශ අමාත්‍යවරයා පවසා ඇති නමුත් ඔහු තවමත් ආණ්ඩුවේ සිටින බව වේලායුදම් මහතා පෙන්වාදෙයි. කොළඹදී අද (13) පෙරවරුවේ පැවැති මාධ්‍ය හමුවකට සහභාගි වෙමින් ඔහු මේ බව පැවසීය. ලබන 21 වැනිදා පැවැත්වෙන වැඩවර්ජනයට ලංකා වතුසේවා සංගමයද සහය දෙන බව ද එදින සියලු නිවෙස්වල කළු කොඩියක් ඔසවා විරෝධය පළ කරන ලෙස ද මන්ත්‍රීවරයා එහිදී ඉල්ලීමක් කළේය. මෙම මාධ්‍ය හමුවට සහභාගි වූ එජාප මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා කීවේ මේවන විට රට පුරා පොහොර හිඟයක් ඇති බවයි. මෙම පොහොර අර්බුදයෙන් වැඩිපුරම පීඩාවට පත්ව ඇත්තේ කුඩා තේවතු හිමියන් බව ඔහු පෙන්වාදෙයි. ඒ අනුව සියයට 74ක් වන කුඩා තේවතු හිමියන්ගේ තේ ආදායම පහත වැටී ඇති බවත් තේ කර්මාන්ත 640ට ඉදිරියේදී මෙම තත්ත්වය වැඩි වශයෙන් බලපෑ හැකි බවත් හෙතෙම කියයි. පොහොර මිලදී ගත් පෞද්ගලික සමාගමකට ආණ්ඩුව රුපියල් කෝටි 800ක් ගෙවිය යුතු බවත් එම මුදල නොගෙවීම නිසා අදාළ සමාගම ආණ්ඩුවට පොහොර නොදීම රට පුරා පොහොර හිඟයට හේතුව බවත් ගයන්ත කරුණාතිලක මහතා පවසයි. එසේම වතු කම්කරුවන්ගේ සේවක අර්ථ සාධක අරමුදල්, සේවක භාරකාර අරමුදල් ගෙවීම ආණ්ඩුව වසර ගණනාවක් තිස්සේ ප්‍රමාද කර ඇති බවද මන්ත්‍රීවරයා කියයි. වතු කම්කරුවන්ට තවමත් ඔවුන්ගේ ඉඩම් අයිතිය නොලැබී ඇති බවත් උඩරට ඇමතිවරුන් වතු කම්කරුවන්ගේ ගැටලු සම්බන්ධයෙන් නිහඬ ප්‍රතිපත්තියක් අනුගමනය කරන බවද එම මාධ්‍ය හමුවේදී වැඩිදුරටත් අනාවරණය කෙරිණ.", "URL": "https://sinhala.adaderana.lk/news.php?nid=34053", "Category": null, "Parent URL": null}