{"Source": "Adaderana", "Timestamp": "February 14, 2019 01:27 pm", "Headline": "යාපනය සංවර්ධනය කරන්න එජාපෙ විශාල කැපවීමක් කළා-අගමැති", "News Content": "යාපනය සංවර්ධනය කිරීම වෙනුවෙන් එක්සත් ජාතික පෙරමුණු ආණ්ඩුව විශාල කැපවීමක් හා අවධානයක් යොමු කරන බව අග්‍රාමාත්‍ය රනිල් වික්‍රමසිංහ මහතා පවසයි. ඒ සියලූ සංවර්ධන කටයුතු සිදු කරනුයේ ප්‍රදේශයේ මන්ත්‍රීවරුන්ගේ අදහස්, එකඟතාවය සහ සම්බන්ධතාවය ඇතිව බවත් අග්‍රාමාත්‍යවරයා අද(14) යාපනයේ, කෝපායි නව ප්‍රාදේශීය ලේකම් කාර්යාලය ජනතා අයිතියට පත් කිරීමේ උත්සව අවස්ථාවට සහභාගී වෙමින් කියා සිටියේය. රුපියල් මිලියන 40 ක වියදමින් මෙම ප්‍රාදේශීය ලේකම් කාර්යාලය ඉදිකොට ඇති අතර යාපනය දිස්ත්‍රික්කයේ අලූතින් ඉදිකළ ප්‍රාදේශීය ලේකම් කාර්යාල 06ක් මේ වන විට විවෘත කර තිබේ. තවත් ප්‍රාදේශීය ලේකම් කාර්යාල 3ක් ඉදිකෙරෙමින් පවතින අතර තවත් ප්‍රාදේශීය ලේකම් කාර්යාල දෙකක් විවෘත කිරීමට ද නියමිතව ඇත. යාපනය, කෝපායි නව ප්‍රාදේශීය ලේකම් කාර්යාලය විවෘත කිරීමේ උත්සවයට සහභාගි වෙමින් අග්‍රාමාත්‍ය රනිල් වික්‍රමසිංහ මහතා වැඩිදුරටත් පෙන්වා දුන්නේ ගොඩනැඟිලි ලබා දීම මඟින් සිදු කරනුයේ ජනතා සේවයට පහසුකම් සැපයීම බැවින් දැන් මෙහි කාර්ය මණ්ඩලය ජනතාවට සේවය කිරීමේ කටයුතු ඉතා උසස් අන්දමින් සිදුකළ යුතු බවයි. මේ අවස්ථාවට අභන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන, රාජ්‍ය අමාත්‍ය ජේ. සි අලවතුවල, පාර්ලිමේන්තු මන්ත්‍රී ධර්මලිංගම් සිද්ධාර්ථන් යන මහත්වරුන් ඇතුළු මැති ඇමතිවරුන් රැසක් ද සහභාගි විය.", "URL": "https://sinhala.adaderana.lk/news.php?nid=104304", "Category": null, "Parent URL": null}