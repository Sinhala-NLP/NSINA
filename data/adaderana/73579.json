{"Source": "Adaderana", "Timestamp": "May 26, 2017 04:34 pm", "Headline": "ජනපතිගෙන් ඔස්ට්‍රේලියාවේ සිට පණිවුඩයක්", "News Content": "අයහපත් කාලගුණික තත්ත්වය හේතුවෙන් පීඩාවට පත් ජනතාවට කඩිනමින් සහන සැලසීමට පියවර ගන්නා ලෙස ජනාධිපති මෛත්‍රීපාල සිරිසේන මහතා අදාළ අංශ වෙත උපදෙස් ලබාදී තිබේ. ඔස්ට්‍රේලියාවේ රාජ්‍ය සංචාරයක නිරතව සිටින ජනාධිපතිවරයා ස්වදේශ කටයුතු අමාත්‍ය වජිර අබේවර්ධන මහතා සහ ජනාධිපති ලේකම් පී.බී. අබේකෝන් මහතා දුරකථනය ඔස්සේ සම්බන්ධ කරගනිහමින් මෙම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. පීඩාවට පත් ජනතාවට අවශ්‍ය සුබසාධන කටයුතු සඳහා කඩිනම් වැඩපිළිවෙළක් ක්‍රියාවට නංවන ලෙස දැනුම් දී ඇති ජනාධිපතිවරයා ඒ සඳහා අවශ්‍ය සියලු මූල්‍ය ප්‍රතිපාදන, මුදල් අමාත්‍යංශය මඟින් ලබාගන්නා ලෙසද දැනුම් දී තිබේ. විපතට පත් ජනතාව මුදාගැනීම සඳහා ත්‍රිවිධ හමුදාවේ සහය ලබාගන්නා ලෙසටද ජනාධිපති මෛත්‍රීපාල සිරිසේන මහතා දැනුම් දී ඇති අතර අවතැන් වූ ජනතාව වෙනුවෙන් සුබසාධන කටයුතු අඛණ්ඩව ක්‍රියාත්මක කිරීමට පියවර ගන්නා ලෙසටද උපදෙස් ලබාදී ඇති බව සඳහන්ය. ගංවතුර හා නායයෑම් හේතුවෙන් ජීවිතක්ෂයට පත්වූ සියලු දෙනා වෙනුවෙන් සිය බලවත් ශෝකය පළ කළ ජනාධිපති මෛත්‍රීපාල සිරිසේන මහතා, පීඩාවට පත් ජනතාව වෙත සිය කණගාටුව පළ කළ බවද ජනාධිපති මාධ්‍ය අංශය සඳහන් කළේය. තෙදින ඔස්ට්‍රේලියානු රාජ්‍ය සංචාරය නිම කරමින් ජනාධිපතිවරයා අද රාත්‍රියේ දිවයිනට පැමිණීමට නියමිතය.", "URL": "https://sinhala.adaderana.lk/news.php?nid=73579", "Category": null, "Parent URL": null}