{"Source": "Adaderana", "Timestamp": "January 20, 2013 09:35 am", "Headline": "තහනම් බෙහෙත් විකිණු වෙදාගේ අපූරු වැඩ", "News Content": "මත් කුඩු භාවිතා කරන අයට ප්‍රතිකාර කරන මුවාවෙන් මත් කුඩු වෙනුවට තහනම් ඖෂධ අලෙවි කළ හා ගබ්සා මධ්‍යස්ථානයක් පවත්වාගෙන ගිය බව කියන වෛද්‍යවරයෙකු මීගමුව කොට්ඨාස දුෂණ මර්ධන ඒකකයේ නිලධාරීන් විසින් අත්අඩංගුවට ගෙන තිබේ. මීගමුව සහ ඒ අවට ප්‍රදේශවල පදිංචි පාසල් දරුවන් සහ තරුණ පරපුර ඉලක්ක කර ගනිමින් විවිධ මත් ද්‍රව්‍ය අලෙවි වන නමුත් එම ස්ථාන වැටලීමට පොලීසිය ක්‍රියාත්මක නොවන බව පවසමින් පසුගිය දිනවල මීගමුව ප්‍රදේශයේ විරෝධතා ව්‍යාපාර ද පැවැති බව අප වාර්තාකරු පවසයි. ඇතැම් තරුණයින් මත් ද්‍රව්‍යක් ලෙස පාවිච්චි කරණ \"සුඩෝල්\" නම් ඖෂධ වර්ගය මෙම වෛද්‍යවරයා විසින් කිසිදු රෝග නිශ්චයකින් තොරව ලබා දෙන බවට පොලීසිට තොරතුරු ලැබී ඇත. ඒ අනුව උපාය දුතයෙකු ලෙස සැරසුණු මීගමුව කොට්ඨාස දුෂණ මර්ධන ඒකකයේ උප පොලිස් පරීක්ෂක අරවින්ද මහතා මීගමුව කිඹුලාපිටිය පාර පදිංචි මෙම වෛද්‍යවරයාව හමුවී තිබේ. තම අවශ්‍යතාවය හෙළි කිරීමෙන් පසුව රුපියල් 17,500 ක මුදලක් ලබා ගෙන \"සුඩෝල්\" නම් වු කැප්සුල් තොගය වෛද්‍යවරයා විසින් පොලිස් නිලධාරියාට ලබා දී ඇත. මෙම ඖෂධ වර්ගය වෙළඳපොළේ අලෙවිය තහනම් බව වැටලීමට සහභාගිවු ගම්පහ දිස්ත්‍රික් ආහාර හා ඖෂධ පරීක්ෂක එච්.පී.පියරත්න මහතා සඳහන් කරයි. ඒ අනුව අදාළ වෛද්‍යවරයාගේ නිවස පරීක්ෂා කිරීමේදී එහි තිබී අලෙවිය සඳහා තහනම් ඖෂධ තොගයක්ද කාන්තා සහ පිරිමි ජාතික හැඳුණුම්පත් 15 ක්ද පොලිස් බාරයට ගෙන ඇත. ගබ්සාවන් කර ගැනීමට තමන් වෙත පැමිණෙන කාන්තාවන්ගේ සහ ඔවුන්ගේ භාරකරුවන්ගේ හැදුණුම්පත් අවශ්‍යතාවය මත තමන් විසින් ලබාගත් බව වෛද්‍යවරයා පවසා තිබේ. ඒ අනුව මොහු ගබ්සා මධ්‍යස්ථානයක්ද පවත්වා ගෙන ගොස් ඇති බව පොලීසිය විසින් අනාවරණය කර ගෙන ඇත. සැකකරු මීගමුව දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=30910", "Category": null, "Parent URL": null}