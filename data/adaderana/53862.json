{"Source": "Adaderana", "Timestamp": "September 15, 2015 01:42 pm", "Headline": "කොටකෙතන නඩුවක් ජූරියක් නොමැතිව විභාගයට අවසරයි", "News Content": "2012 වසරේ කහවත්ත, කොටකෙතන ප්‍රදේශයේ මවක සහ දියණියක ඝාතනය කිරීම සම්බන්ධයෙන් චෝදනා ලැබ සිටින අඹුසැමි යුවළකට අදාළ නඩුව ජුරී සභාවක් නොමැතිව විභාගයට ගැනීමට කොළඹ මහාධිකරණය තීන්දු කර තිබේ.අදාළ නඩුව අද කැඳවු අවස්ථාවේ මහාධිකරණ විනිසුරු සරෝජිනි කුසලා වීරවර්ධන මහත්මිය මේ බව දැනුම්දුන් බව අද දෙරණ අධිකරණ වාර්තාකරු සඳහන් කළේය.ජූරි සභාව සඳහා සභිකයන් පැමිණ සිටියද විත්තිකරුවන්ගේ ඉල්ලීම මත ජූරියක් නොමැතිව නඩුව විභාග කිරීමට මහාධිකරණය නියෝග කර ඇත.මේ අතර ව්‍යාජ මූල්‍ය ආයතනයක් පවත්වාගෙන යාම සම්බන්ධයෙන් චෝදනා එල්ල වී ඇති සක්විති රණසිංහ, ඔහුගේ බිරිඳ ඇතුළු විත්තිකරුවන් අටදෙනෙකුට එරෙහිව චෝදනා පත්‍ර භාරදීමද අද කොළඹ මහේස්ත්‍රාත් අධිකරණයේ දී සිදුවූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=53862", "Category": null, "Parent URL": null}