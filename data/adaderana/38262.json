{"Source": "Adaderana", "Timestamp": "October 20, 2013 09:53 pm", "Headline": "ආණ්ඩුව බාහිර උපාධිය 80%කින් කප්පාදු කිරීමට සුදානම් වනවා", "News Content": "අධ්‍යාපනය ගැන පුරසාරම් දොඩවන ආණ්ඩුව බාහිර උපාධිය 80% කින් කප්පාදු කිරීමට සුදානම් වන බවට උපාධිධාරී අභ්‍යාසලාභී මධ්‍යස්ථානයේ සංවිධායක ධම්මික මුණසිංහ මහතා චෝදනා කරයි. අධ්‍යාපනය වෙළඳ භාණ්ඩයක් බවට පත් කිරීම ආණ්ඩුවේ අරමුණ යැයි ඔහු විසින් නිකුත් කළ මාධ්‍ය නිවේදනයක දැක්වෙයි. එකී නිවේදනය වැඩිදුරටත් පහත පරිදිය. වර්තමාන ආණ්ඩුව ඉතා කලබලකාරී ලෙස අධ්‍යාපන ක්ෂේත‍්‍රය කෙරෙහි අවධානය යොමු කරමින් කටයුතු කිරීම පසුගිය දිනවල සිට අපේ අවධානයට යොමු විය. විශේෂත්වය වන්නේ එකී අවධානය යොමු කිරීම යහපත් චේතනාවෙන් නොවී අධ්‍යාපනය වෙළෙඳ භාණ්ඩයක් බවට පත්කිරීම සඳහා වන තකහනියෙන් කටයුතු කිරීමයි. ඊට උදාහරණ ඕනෑ තරම් ඇත. එකක් වන්නේ පසුගියදා (2013 අගෝස්තු 23) ඉදිරිපත් කරන ලද ගැසට් නිවේදනයයි. ඒ හරහා අධ්‍යාපනය විකිණීමට අදාළ දැක්ම ඉදිරිපත් කර ඇති අතර ඉදිරි අයවැයට අදාළ අධ්‍යාපන වෙළෙඳ කලාප යෝජනාවක්ද සැකසෙමින් ඇත. ඒ අතර මෙතෙක් ලබාදුන් බාහිර උපාධි 80% කින් පමණ කප්පාදුවකට සූදානම් වෙමින් පවතී. අප මේ තත්ත්වය වටහා ගන්නේ වියුක්ත කරුණක් ලෙස නොවේ. පසුගිය වසරේ ආණ්ඩුව විසින් ලබාදුන් උපාධිධාරී පත්වීම් වල පටන් අද දවසේ සිදුවන අධ්‍යාපනය වැනසීමේ සැලැස්ම පුළුල් එකකි. ආණ්ඩුව කිසිදු දැක්මක් නොමැතිව අධ්‍යාපනය, උපාධි රැකියා දීම මතුපිටින් පෙනුනද ඒ සියල්ල මනා සැලැස්මක් අනුව (නවලිබරල් ධනවාදයට) සිදුකරන බව ගැඹුරින් බලන්නෙකුට පෙනේ. එහි තවත් ගොදුරකි බාහිර උපාධි කප්පාදුව. 2010 වසර යනු මෙරට අධ්‍යාපනය පෞද්ගලීකරණය සඳහා අමුඩ ගැසූ වසරකි. 2011 වසරේ ආණ්ඩුව අධ්‍යාපන පෞද්ගලීකරණ පනත (පැරද වූ) ගෙන ආවේද ඒ අනුවය. 2010 වසරේ එක් විටම සියලූ විශ්වවිද්‍යාල වලට චක‍්‍රලේඛයක් මගින් දැනුම් දුන්නේ බාහිර උපාධි සඳහා බඳවා ගන්නා සිසුන් වහාම සීමාකරන ලෙසයි. එහි තවදුරටත් සඳහන් කළේ අභ්‍යන්තර සිසුන් මෙන් දෙගුණයක් පමණක් බඳවා ගන්නා ලෙසයි. උදාහරණයක් වශයෙන් රුහුණ විශ්වවිද්‍යාලයේ බාහිර උපාධි පාඨමාලාව සඳහා සිසුන් 5000 ක් පමණ වසරකට ලියාපදිංචි වන අතර එකී තීන්දුව අනුව එය සිසුන් 800 ක් පමණ දක්වා පහත වැටේ. අනෙකුත් විශ්වවිද්‍යාලවල තත්ත්වයද එසේමය. මෙහි හාස්‍ය ජනක කරුණ වන්නේ සිසුන්ට උපාධිය ලබාගැනීම වෙනුවෙන් දිවා රෑ තප්පුලන මහින්ද රාජපක්ෂ ආණ්ඩුව විසින්ම මෙම කප්පාදුව සිදුකිරීමයි. මන්දයත් ආණ්ඩුවම පවසන පරිදි දෙලක්ෂකයක් පමණ වන සිසුන්ගෙන් 21,000 ක් පමණ විශ්වවිද්‍යාලවලට බඳවා ගන්නා අතර ඉතිරි සියල්ල විශ්වවිද්‍යාල අධ්‍යාපනය අහිමි වේ. ඊට වරදකරු සිසුවා හෝ සිසුවිය නොව වත්මන් පාලනයයි. එකී සිසුන්ද විශ්වවිද්‍යාල සඳහා බඳවා ගන්නේ නම් එකී සිසුන්ට බාහිර උපාධි කිරීමට අවශ්‍යතාවයක් නැත. නමුත් තමන්ගේ නොහැකියාව වසා ගන්නා ආණ්ඩුව දැන් එය තමන්ගේ උපාය මාර්ග වෙනුවෙන්ද නිර්ලජ්ජිතව යොදා ගනී. මෙසේ 2010 වසරේ ගත් තීන්දුව මතුවූ විරෝධතා හේතුවෙන් නැවැත් වු අතර මේ වසරේ එය කි‍්‍රයාත්මක වීමට පටන්ගෙන ඇත. විශේෂත්වය වන්නේ 2010 වසරේ සීමාකිරීමට ක‍්‍රමවේදයක් නොවූ බවයි. අලූත් තත්ත්වය වන්නේ එකී ප‍්‍රමාණය අඩුකිරීම සඳහා විශ්වවිද්‍යාල මට්ටමෙන් කි‍්‍රයාමාර්ග ගන්නා ලෙස දැන්වීමයි. ඒ අනුව විශ්වවිද්‍යාල මගින් කඩයිම් පරීක්ෂණය නමින් උගුලක් අටවා ඇත. මෙහි ඇති භයානක කම හමුවන්නේ අප ඉහත දැක්වූ ආණ්ඩුවේ උවමනාව හා සැසදීමේදීය. අධ්‍යාපන වෙළෙඳ කලාප ඇති කර, පෞද්ගලික විශ්වවිද්‍යාල ආරම්භ කළ පසු ඒවාට යෑමට සිසුන් අවශ්‍යය. භාණ්ඩ නිෂ්පාදනය කර කරබා ගෙන සිටිය නොහැකිය ඒවා මිලදී ගන්නා පාරිභෝගිකයින්ද සිටිය යුතුය. නවලිබරල් ධනවාදයේ දෙවන ඉනිමේ යතාර්ථය එයයි. එනිසා අධ්‍යාපනය විකුණා විතරක් වැඩක් නැත එය මිලදී ගන්නා පිරිසක්ද සිටිය යුතුය. මෙකී ඛේදවාචකය වහාම පැරදවිය යුතුය. මේ සියලූ ප‍්‍රශ්න වියුක්තව නොව සංයුක්තව ගත යුතුය. උපාධිධාරියාට නොගැලපෙන රැකියා ලබාදීමේ පටන් අධ්‍යාපන ගැසට් පත‍්‍ර, අධ්‍යාපන කලාප හරහා බාහිර උපාධියට ගෙන එන යෝජනා එකම අඩංගුවකි. ඒ නිසා වෙන් වෙන්ව නොව එක්ව සටන් කොට මෙය එකහෙළා පැරදවිය යුතුය. ඒ සඳහා විශේෂයෙන් ආචාර්යවරුන් මෙන්ම මව්පියන්ද එක් කරගත යුතුය. ඒ සඳහා පෙරට එමු. ආණ්ඩුවේ අධ්‍යාපන සංහාරය පරදවමු. සංවිධායක ලේකම් ධම්මික මුණසිංහ", "URL": "https://sinhala.adaderana.lk/news.php?nid=38262", "Category": null, "Parent URL": null}