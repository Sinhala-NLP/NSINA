{"Source": "Adaderana", "Timestamp": "January 20, 2012 01:12 pm", "Headline": "විදුලි සේවක අකුරට වැඩ ක්‍රියාමාර්ගයට සහය දෙන්නේ නෑ", "News Content": "ලංකා විදුලිබල මණ්ඩල සේවකයින්ගේ අකුරට වැඩකිරී‍මේ වෘත්තීය ක්‍රියාමාර්ගය සහය නොදීමට ලංකා විදුලිබල තාක්ෂණික ඉංජිනේරු සංගමය තීරණය කර තිබේ. අකුරට වැඩ කිරීමේ වෘත්තීය ක්‍රියාමාර්ගයට තම සංගමය සහභාගී නොවන බව එහි සභාපති ගුණසිරි නූපහේවා මහතා පැවසුවේය. 45% ක වැටුප් වැඩිවීමක් ඉල්ලා විදුලිබල මණ්ඩල සේවකයින් අකුරට වැඩ කිරීමේ වෘත්තීය ක්‍රියාමාර්ගයක නිරත වේ. ‍මේ අතර රජය ලබාදී තිබෙන වැටුප් සංශෝධනය පිළිබඳ ලංකා ඛනිජ තෙල් නීතිගත සංස්ථා සේවකයින් මේ වන විට තීරණාත්මක සාකච්ඡාවක නිරත වී සිටියි. ඛනිජ තෙල් කර්මාන්ත අමාත්‍යවරයා සමඟ මෙම සාකච්ඡාව පැවැත්වෙන බව එම සංස්ථාවේ ජාතික සේවක සංගමයේ ලේකම් ආනන්ද පාලිත මහතා සඳහන් කළේය. එම සාකච්ඡාවේ දී කිසියම් තීරණයකට පැමිණීමට හැකිවනු ඇති බවට ඔහු විශ්වාසය පළ කළේය. රජ‍ය පළමුව ඉදිරිපත් කර තිබු 18% ක වැටුප් වැඩිවීමේ යෝජනාවෙන් පසුව එය 25% ක් දක්වා ඉහළ දැමීමට පසුව රජය තීරණය කරනු ලැබීය. එහිදි ඇතුළත් විය යුතු දීමනා සම්බන්ධයෙන් සහ වැටුප් විෂමතා ඉවත් කිරීම සම්බන්ධයෙන් අද පැවැත්වෙන සාකච්ඡාවේ දී අවධානය යොමු කෙරෙනු ඇති බව සඳහන්ය.", "URL": "https://sinhala.adaderana.lk/news.php?nid=21522", "Category": null, "Parent URL": null}