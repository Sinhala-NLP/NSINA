{"Source": "Adaderana", "Timestamp": "October 18, 2017 11:06 am", "Headline": "නල්ලතන්නිය ශ්‍රී පාද මාර්ගයේ නායයෑමක්", "News Content": "ශ්‍රී පාද හැටන් මාර්ගයේ නල්ලතන්නියේ සිට උඩමලුව දක්වා වු මාර්ගයේ මහගිරිදඹ ප්‍රදේශයේ කුණු කන්දක් නාය ගොස් ඇති බව නල්ලතන්නිය පොලීසිය පවසයි. පසුගිය දිනවල ශ්‍රී පාද උඩමලුව ප්‍රදේශයට අඛණ්ඩව ඇඳ හැලුණු ධාරානිපාත වර්ෂාවත් සමඟම සිව්දිනකට ප්‍රථම එම කුණු කන්ද නාය ගොස් ඇති බව වාර්තා වෙයි. ශ්‍රී පාද වන්දනාවේ පැමිණෙන වන්දනාකරුවන් විසින් උඩමළුවේ ප්‍රදේශයේ මුදා හැර තිබු අපද්‍රව්‍ය පහළට රැගෙන ඒම සඳහා එක් රැස් කර තිබු කුණු කන්දක් මෙලෙස නාය ගොස් ඇත. මෙම නායයෑමෙන් ශ්‍රී පාද නල්ලතන්නිය මාර්ගයේ මහගිරිදඹ ප්‍රදේශයේ මාර්ගයේ මීටර් 15 ක් පමණ කොටසක් අවහිර වී ඇති බව පොලීසිය සඳහන් කරයි. ශ්‍රී පාද උඩමළුවේ එක් රැස් වී තිබු කුණු කසළ ශ්‍රමදානයක් මඟින් පහළට ගෙන ඒමට සැළසුම් කර තිබුණ ද පසුගිය මාස කිහිපය තුළ අඛණ්ඩව ශ්‍රි පාද ප්‍රදේශයට ඇඳ හැලුණු වර්ෂාව හේතුවෙන් එය සිදු කිරීමට නොහැකි වු බව ශ්‍රී පාදස්ථානාධිපති සබරගමු පළාතේ ප්‍රධාන සංඝනායක පැල්මඩුල්ල රජමහා විහාරයේ විහාරාධිපති ඌව වෙල්ලස්ස විශ්ව විද්‍යාලයේ කුලපති බෙංගමුවේ ධම්මදින්න හිමි අද දෙරණ වාර්තාකරුට පවසා ඇත. මෙම නායයෑමෙන් ශ්‍රි පාද මාර්ගයට ද සුළු අලාභ හානි සිදුවී තිබේ.", "URL": "https://sinhala.adaderana.lk/news.php?nid=78857", "Category": null, "Parent URL": null}