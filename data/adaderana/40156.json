{"Source": "Adaderana", "Timestamp": "January 7, 2014 10:32 am", "Headline": "ඩෙංගු රෝගීන්ගෙන් 51%ක් බස්නාහිරින්", "News Content": "ඩෙංගු මර්දන වැඩසටහන යටතේ පසුගිය වසර තුළ දිවයින පුරා ස්ථාන 10,43,000 ක් පරීක්ෂාවට ලක් කර ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. මෙසේ පරීක්ෂා කරන ලද ස්ථාන අතර නිවාස, ව්‍යාපාරික ආයතන, පුද්ගලික ආයතන මෙන්ම රජයේ ආයතනද වේ. පසුගිය වසර තුළ ඩෙංගු රෝගය වැළදී ඇති බවට සැකකරන රෝගීන් 31,413 ක් වාර්තා වී ඇති බවත්,ඉන් 51.23%ක් වාර්තා වී ඇත්තේ බස්නාහිර පළාතෙන් බවත් වසංගත රෝග විද්‍යා අංශය විසින් නිකුත් කර ඇති වාර්තාවක සඳහන්ය. ඊට අමතරව මධ්‍යම සහ වයඹ පළාත් වලින්ද සැලකිය යුතු ඩෙංගු රෝගය වැළදුණු බවට සැකකරන රෝගීන් සංඛ්‍යාවක් හමුවී ඇත. රජය විසින් අවස්ථා කීපයකදීම ඩෙංගු මර්දන වැඩසටහන් ක්‍රියාත්මක කරන ලද අතර ඊට අමතරව තම සාමාජිකයින්ගේ දෛනික රාජකාරියක් ලෙස සලකා ඩෙංගු රෝගය මර්දනය කිරීමේ වැඩ සටහන ක්‍රියාත්මක කළ බව ශ්‍රීලංකා මහජන සෞඛ්‍ය පරීක්ෂකවරුන්ගේ සංගමයේ ලේකම් ඒ.එම්.සෙනරත් බණ්ඩාර මහතා සඳහන් කරයි. මෙම පරීක්ෂා කිරීමේදී මදුරුවන් බෝ වීමට ඉඩ සලසා තිබු බව කියන ස්ථාන 96,236 ක් හඳුනා ගන්නට මහජන සෞඛ්‍ය පරීක්ෂකවරුන්ට හැකිවී ඇත. එසේ හඳුනා ගත් ස්ථාන හිමි පුද්ගලයිට අවවාද කිරීම් අවස්ථා කීපයකදී සිදු කිරීමෙන් පසුව අවවාද නොසැලකු පුද්ගලයින් 18,451 දෙනෙකුට එරෙහිව නීතිමය ක්‍රියාමාර්ග ගැනීමට සිදුවු බවද මහජන සෞඛ්‍ය පරීක්ෂකවරුන්ගේ සංගමය කියයි. විවිධ ස්වෙච්ඡා සංවිධාන, පාසල් සිසුන් මෙන්ම රජයේ නිලධාරීන්ද හවුල් කරගෙන ඩෙංගු මර්දන වැඩ සටහන මෙම වසර තුළ තවත් පුළුල් ලෙස ක්‍රියාත්මක කරන බවත්,ජාතික අවශ්‍යතාවයක් කොට සලකා එම වැඩසටහන් ක්‍රියාත්මක කිරීමට තම සාමාජිකයින් සෑම විටකම සුදානමින් සිටින බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ලේකම් සෙනරත් බණ්ඩාර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=40156", "Category": null, "Parent URL": null}