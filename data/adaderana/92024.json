{"Source": "Adaderana", "Timestamp": "July 5, 2018 11:08 am", "Headline": "විෂ ශරීරගත වූ කාන්තාවක් හා පිරිමි පුද්ගලයෙකු හමුවෙයි", "News Content": "විෂ ශරීරගත වූ කාන්තාවක් හා පිරිමි පුද්ගලයෙකු එංගලන්තයේ විල්ට්ෂයර් ප්‍රදේශයෙන් හමුවී තිබේ. ඔවුන්ගේ ස්නායුවලට අදාළ විෂ ශරීර ගතවී ඇති බව විදෙස් මාධ්‍ය වාර්තා කළේය. චාලි රොව්ලි සහ ඩෝන් ස්ටර්ජස් නැමැති දෙදෙනෙකු හට මෙලෙස විෂ ශරීර ගතවී ඇති අතර විල්ට්ෂයර් ප්‍රදේශයේ නිවසක් තුළ සිහිසුන්ව වැටී සිටියදී සොයාගෙන තිබේ. ඔවුන් මේ වන විට රෝහල්ගතව ප්‍රතිකාර ලබන අතර දෙදෙනාගේ තත්වය බරපතළ බව වාර්තා වේ. මීට පෙර සර්ජි ස්ක්රියපල් නැමැති හිටපු රුසියානු හමුදා බුද්ධි අංශ නිලධාරියෙකු ඔහුගේ දියණිය වූ යුලියා ස්ක්‍රැපල් එංගලන්තයේදී මෙලෙස විෂ ශරීරගත වී සිහිසුන්ව වැටී සිටියදී සොයාගෙන තිබු අතර ප්‍රතිකාර ලැබීමෙන් පසු ඔවුන් සුවය ලැබුවා. සර්ජි ස්ක්‍රැපල් එංගලන්තය සඳහා ද ද්විත්ව ඒජනත්වරයෙකු ලෙස ද කටයුතු කර තිබූ අතර අදාළ සිද්ධිය සම්බන්ධයෙන් බ්‍ර්තාන්‍ය අග්‍රාමාත්‍ය තෙරේසා මේ රුසියාවට චෝදනා එල්ල කර තිබිණි. කෙසේවෙතත් චාලි රොව්ලි සහ ඩෝන් ස්ටර්ජස් දෙදෙනාගේ ශරීරයට බලහත්කාරයෙන් ස්නායු විෂ ඇතුළත් කර ඝාතනය කිරීමට කළ උත්සාහයක්ද යන්න පිළිබඳව විමර්ශන සිදුකරන බව බ්‍රිතාන්‍ය ආරක්ෂක අංශ පවසා ඇත.", "URL": "https://sinhala.adaderana.lk/news.php?nid=92024", "Category": null, "Parent URL": null}