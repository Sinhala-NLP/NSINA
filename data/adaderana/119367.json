{"Source": "Adaderana", "Timestamp": "September 18, 2019 09:15 am", "Headline": "ලෝක කුසලාන රග්බි තරගාවලියට තව දින 2යි", "News Content": "ලෝක කුසලාන රග්බි තරගාවලිය සඳහා තවත් ඇත්තේ දින 2ක් පමණයි. 1987 වසරේ සිට මේ දක්වා පැවැති ලෝක කුසලාන රග්බි තරග ඉතිහාසයේ ක්‍රීඩකයන් දැක්වු දක්ෂතා පිළිබඳව මෙලෙස කථා කල හැකියි. 9 වන ලෝක කුසලාන රග්බි තරගාවලිය ජපානයේදී සැප්තැම්බර් මස 20 වැනිදා සිට නොවැම්බර් 2 වැනිදා දක්වා පැවැත්වීමට නියමිතයි සෑම වසරක 4කට වරක් පැවැත්වෙන ලෝක කුසලාන රග්බි තරගාවලියේ වැඩිම උත්සහක දිනුම් ප්‍රමානයක් ලබා ගත් ක්‍රීඩකයන් අතර පෙරමුණ ගැනීමට සමත් වී තිබෙන්නේ ප්‍රබල නවසීලන්ත ක්‍රීඩක ජෝනාහ් ලෝමු. ඔහු ලෝක කුසලාන තරගාවලි දෙකකට ක්‍රීඩා කර ඇති අතර එහිදී ලබා ගෙන ඇති උත්සහක දිනුම් සංඛ්‍යාව 15ක්. ලෝක කුසලාන තරගාවලි ඉතිහාසයේ දෙවන වැඩිම උත්සහක දිනුම් ප්‍රමාණයක් රැස් කල ක්‍රීඩකයන් අතර දෙවන ස්ථානය දකුණු අප්‍රිකානු ක්‍රීඩක බ්‍රයන් හබානා විසින් හිමි කර ගෙන තිබේ. ඔහු 2007, 2011 සහ 2015 ලෝක කුසලාන වලදී දකුණු අප්‍රිකානු කණ්ඩායම නියෝජනය කරමින් උත්සහක දිනුම් 15ක් ලබා ගැනීමට සමත් විය. ඔස්ට්‍රේලියානු ක්‍රීඩක ඩ්‍රෑව් මිචෙල් වැඩි උත්සහක දිනුම් ප්‍රමාණයක් ලබා ගත් ක්‍රීඩකයන් අතර තුන්වන ස්ථානයේ පසුවෙයි. ලෝක කුසලාන තුනක් නියෝජනය කළ ඔහු එහිදී ලබා ගෙන ඇති උත්සාහක දිනුම් සඛ්‍යාව 14ක් නවසීලන්ත ක්‍රීඩක ඩග් හොව්ලට් ලෝක කුසලාන තරගාවලි ඉතිහාසයේ උත්සහක දිනුම් 13ක් ලබා ගනිමින් එම සටහනේ සිව්වන ස්ථානයේ පසුවෙයි. 2003 සහ 2007 ලෝක කුසලාන තරගාවලිය නියෝජනය කරමින් ඔහු මෙම දක්ෂතාවය දක්වා තිබේ. ඕස්ට්‍රේලියානු ක්‍රීඩක ඇඩම් ඈෂ්ලි කූපර් වැඩිම උත්සාහක දිනුම් ලාභීන්ගේ ලකුණු සටහනේ පස්වැනි ස්ථානයේ රැඳී සිටින්නේ උත්සාහක දිනුම් 11ක් තම නම ඉදිරියේ සටහන් කර ගනිමින්. ඔහුද 2007 සහ 2015 ලෝක කුසලාන වලදී මෙම දක්ෂතාවය දක්වා තිබෙනව අතර මෙවර ජපානයේදී පැවැත්වීමට නියමිත ලෝක කුසලාන රග්බි තරගාවලිය සඳහා නම් කළ ඔස්ට්‍රේලියානු මූලික සංචිතයටත් ඔහු ඇතුළත් වීම විශේෂත්වයක්.", "URL": "https://sinhala.adaderana.lk/news.php?nid=119367", "Category": null, "Parent URL": null}