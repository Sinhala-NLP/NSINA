{"Source": "Adaderana", "Timestamp": "January 13, 2012 03:23 pm", "Headline": "18% වැටුප් වර්ධනයට ඛනිජ තෙල් සේවකයින් එකඟ වෙයි", "News Content": "සංස්ථා හා මණ්ඩලවල වැටුප් සංශෝධනය සම්බන්ධයෙන් කැබිනට් මණ්ඩලය විසින් දැනට ඉදිරිපත් කර ඇති වැටුප් සංශෝධනය සදහා ලංකා ඛනිජ තෙල් නීතිගත සංස්ථාවේ හා ලංකා ඛනිජ තෙල් තොග ගබඩා පර්යන්ත සමාගමේ වෘත්තීය සමිති අද(13) එකගතාව පළ කර තිබේ. වෙනත් සංස්ථා හා මණ්ඩල සමග සැසදීමේදී ලංකා ඛනිජ තෙල් නීතිගත සංස්ථාවේ හා ලංකා ඛනිජ තෙල් තොග ගබඩා පර්යන්ත සමාගමේ පෙර පැවති වැටුප් විෂමතා හා එම ආයතන දෙකෙහි සේවක ශ්‍රේණීන් අතර තිබෙන්නා වූ විෂමතාවන් නිශ්චිත කාල රාමුවකදී ඉවත් කිරීම සදහා එකගතාව පළ කරමින් වෘත්තීය සමිති මෙම එකගතාව පළ කළ බව ඛනිජ තෙල් කර්මාන්ත අමාත්‍යාංශය පවසයි. ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත, අමාත්‍යංශ ලේකම් ආචාර්ය ආර්.එච්.එස් සමරතුංග, අතිරේක ලේකම් ඒ.එච්.එස් විජේසිංහ යන මහත්වරුන්, ලංකා ඛනිජ තෙල් නීතිගත සංස්ථාවේ හා ලංකා ඛනිජ තෙල් තොග ගබඩා පර්යන්ත සමාගමේ සභාපතිවරුන් ඇතුළු පාලනාධිකාරිය සහ මෙම ආයතන දෙකෙහි සියලු වෘත්තීය සමිති සමග අද (13) පෙරවරුවේ ඛනිජ තෙල් කර්මාන්ත අමාත්‍යංශයේදී පැවති විශේෂ සාකච්ඡාවකදී වෘත්තීය සමිති මෙම එකගතාව පළ කළ බව එම අමාත්‍යාංශය නිවේදනයක් නිකුත් කරමින් සඳහන් කරයි. වැටුප් සංශෝධනය සම්බන්ධයෙන් වෘත්තීය සමිති සමග පැවති මෙම සාකච්ඡාවේ දී එක් එක් ශ්‍රේණි සදහා වැටුප් වැඩිවන ආකාරය පිළිබදව අමාත්‍යවරයා මෙහිදී වෘත්තීය සමිති වෙත පැහැදිලි කර ඇත. ඒ අනුව 18% ක මූලික වැටුප් වැඩිවීම, කාර්ය සාධනය සදහා 5% ක වැටුප් වැඩිවීම හා රුපියල් 2500 ක දීමනාව ඇතුළුව සමස්ත වැටුප් වැඩිවීම තුළින් 25.56% සිට 35.31% දක්වා වැටුප් වැඩිවීමක් වන බව අමාත්‍යවරයා එහිදී පෙන්වාදුන් බව ඛනිජ තෙල් කර්මාන්ත අමාත්‍යාංශය පවසයි. ඛනිජ තෙල් ආයතන දෙකෙහි අවම වැටුප් සීමාව රුපියල් 20, 315 ක් වන අතර බහුතරයක් එම වැටුප් සීමාවෙහි සිටින බව සඳහන්ය. ඔවුන් සදහා 35.31% ක වැටුප් වැඩිවීමක් වන අතර ඉහළම වැටුපක් ලබන සේවකයන් සදහා 25.56%ක වැටුප් වැඩිවීමක් වන බවද අමාත්‍ය සුසිල් පේ‍්‍රමජයන්ත මහතා පැහැදිලි කර තිබේ. ලංකා ඛනිජ තෙල් නීතිගත සංස්ථාවේ හා ලංකා ඛනිජ තෙල් තොග ගබඩා පර්යන්ත සමාගමේ අභිවෘද්ධිය උදෙසා සියලූ සේවකයන්ගේ සහාය ලබාදෙන ලෙස අමාත්‍යවරයා විසින් සියලු වෘත්තීය සමිතිවලින් කරන ලද ඉල්ලීමටද වෘත්තීය සමිති මෙහිදී එකඟතාව පළ කළ බව ඛනිජ තෙල් කර්මාන්ත අමාත්‍යාංශය සිය නිවේදනයෙන් වැඩිදුරටත් පවසයි. එමෙන්ම ඛනිජ තෙල් ආයතන දෙකෙහි වැටුප් විෂමතාවන් නිශ්චිත කාල රාමුවක් තුළදී, ඉවත් කිරීම සදහා ඛනිජ තෙල් කර්මාන්ත අමාත්‍යංශ අතිරේක ලේකම්වරයා සහ ලංකා ඛනිජ තෙල් නීතිගත සංස්ථාවේ හා ඛනිජ තෙල් තොග ගබඩා පර්යන්ත සමාගමේ නිලධාරීන්ගෙන් සමන්විත කමිටුවක් පත්කර ඇති බව එම නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=21358", "Category": null, "Parent URL": null}