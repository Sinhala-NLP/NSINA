{"Source": "Adaderana", "Timestamp": "November 19, 2012 01:29 pm", "Headline": "   නවසීලන්තයෙන් ලංකාවට 93ක ඉලක්කයක්", "News Content": "නවසීලන්තය සමග පැවැත්වෙන ටෙස්ට් තරගාවලියේ පළමු තරගය ජය ගැනීම සඳහා ශ්‍රී ලංකා කණ්ඩායමට ලකුණු 93ක ඉලක්කයක් හිමිව තිබේ. ඒ මෙම තරගයේ දෙවන ඉනිම ක්‍රීඩා කළ නවසීලන්ත කණ්ඩායමේ සියලුදෙනා ලකුණු 118ට සීමා කිරීමත් සමගය. මෙම තරගයේ පළමු ඉනිම සඳහා නවසීලන්ත කණ්ඩායම ලකුණු 221ක් ලබාගත් අතර ඊට පිළිතුරු වශයෙන් ශ්‍රී ලංකා කණ්ඩායම පළමු ඉනිම සඳහා සියලු දෙනා දැවී ලකුණු 247ක් ලබා ගන්නා ලදී. ඒ අනුව ශ්‍රී ලංකාව නවසීලන්තයට වඩා ලකුණු 26ක් ඉදිරියෙන් සිටියේය. ඊයේ (18) දිනය නිමාවන විට නවසීලන්ත කණ්ඩායම දෙවන ඉනිම සඳහා එක් කඩුල්ලක් දැවි ලකුණු 35ක් ලබාගෙන සිටි අතර අද ඉතිරි කඩුලු 9ද ශ්‍රී ලංකා පන්දු යවන්නන් දවා ගන්නා ලදී. මෙම තරගය ගාල්ල ජාත්‍යන්තර ක්‍රීඩාංගණයේදී පැවැත්වෙන අතර දෙරට දෙවැනි ටෙස්ට් තරගය ලබන 25 වැනිදා කොළඹ පී. සරවනමුත්තු ක්‍රීඩාංගණයේදී පැවැත්වීමට නියමිතය.", "URL": "https://sinhala.adaderana.lk/news.php?nid=29319", "Category": null, "Parent URL": null}