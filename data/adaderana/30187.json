{"Source": "Adaderana", "Timestamp": "December 23, 2012 02:50 pm", "Headline": "තේරීම්කාරක සභාවේ වැඩ අවසන් - දැන් එහෙම එකක් නෑ", "News Content": "දෝෂාභියෝගය විමර්ශනය කළ තේරීම්කාරක සභාවට අභියාචනාධිකරණය හමුවේ පෙනී සිටින්නැයි නොතීසි නිකුත් කළ ද තේරීම්කාරක සභාවේ වැඩ අවසන් බවත් දැන් එය නැති බවත් අමාත්‍ය රාජිත සේනාරත්න මහතා පවසයි. කොළඹදී අද (23) පැවැති මාධ්‍ය හමුවකදී මාධ්‍යවේදියෙකු ඇසු ප්‍රශ්නයකට පිළිතුරු වශයෙන් අමාත්‍යවරයා මේ බව පවසන ලදී. අභියාචනාධිකරණය හමුවට ගිය ලොව පළමු අගවිනිසුරු බවට ශිරාණි බණ්ඩාරනායක මහත්මිය පත්වන බවද රාජිත සේනාරත්න මහතා පවසයි. අගවිනිසුරුවරියට එරෙහි දෝෂාභියෝගයට අදාළ ක්‍රියාවලියේදී පාර්ලිමේන්තුවට අපහාස කළ පුද්ගලයින් ද පාර්ලිමේන්තුව හමුවට ගෙන්වා ප්‍රශ්න කළ යුතු බව ඔහු පෙන්වාදෙයි. දෝෂාභියෝග විමර්ශන කමිටුවේදී උස් හඬින් කතා බහ කළ ඇත්තක් බවත් ඒ එහිදී මතුවු තර්ක සම්බන්ධයෙන් බවද ඔහු කියයි. තේරීම්කාරක සභාව නියෝජනය කළ ලක්ෂ්මන් කිරිඇල්ල මන්ත්‍රීවරයා පවා උස් හඬින් කතා කළේ යැයි අමාත්‍යවරයා සඳහන් කරයි. එසේම අගවිනිසුරුවරියට තිබුණේ දෝෂාභියෝග විමර්ශන කමිටුවට පැමිණ ප්‍රතිඥාදීමට පමණක් තිබූ බවත් ඇයගේ නීතිඥයින් විමර්ශන ක්‍රියාවලියේදී පිළිතුරු දුන් බවත් රාජිත සේනාරත්න මහතා පවසයි. කෙසේ හෝ දෝෂාභියෝග විමර්ශන වාර්තාව මේවන විට වෙළුම් 2කින් නිකුත්කර ඇති බවත් එහි ඇති කරුණු අධ්‍යයනය කිරීමට ඕනෑම අයෙකුට හැකි බවත් අමාත්‍යවරයා පවසයි. අගවිනිසුරුවරිය සිය බැංකු ගිණුම්වල ඇති මුදල් ආදායම් බදුවලට හසුනොවන පරිදි නියමිත දිනට ගිණුමෙන් ගිණුමට මාරු කර ඇතැයි පැවසු රාජිත සේනාරත්න මහතා ඇයට නඩු ඇසීමට වේලාවක් තිබුණාදැයි යන්න ප්‍රශ්නයක් බවත් පෙන්වාදෙයි. එසේම තමන්ට ලැබෙන්නේ මාසික වැටුප පමණක් බවත් මේ නිසා ආදායම් බදු අයකර නොගන්නා ලෙස අගවිනිසුරුවරිය විසින් දේශීය ආදායම් දෙපාර්තමේන්තුවෙන් ඉල්ලීමක් කළ බවට එම දෙපාර්තමේන්තුව පැවසු බවත් ඔහු කියයි. අගවිනිසුරුවරියගේ ස්වාමියාට එරෙහිව අල්ලස් හෝ දූෂණ විමර්ශන කොමිසමට ගියේ ජනතා විමුක්ති පෙරමුණ බවත් මේ පිළිබඳව හඬක් නැඟූ ඇතැම් මාධ්‍යය අද සත්‍ය එළි වී ඇති විට ඒ ගැන තොරතුරු කිසිත් වාර්තා නොකරන බවත් අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30187", "Category": null, "Parent URL": null}