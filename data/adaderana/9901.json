{"Source": "Adaderana", "Timestamp": "July 29, 2010 09:31 am", "Headline": "ෆොන්සේකා අද විශේෂ මහාධිකරණ විනිසුරු මඬුල්ල හමුවට", "News Content": "සුදු ‍කොඩි සිද්ධිය සම්බන්ධයෙන් චෝදනා ලබා සිටින හිටපු ආරක්ෂක මාණ්ඩලික ප්‍රධානී ජෙනරාල් සරත් ෆොන්සේකා මහතා අද කොළඹ ත්‍රිපුද්ගල විශේෂ මහාධිකරණ විනිසුරු මඬුල්ල හමුවට ඉදිරිපත් කිරීමට නියිමිතව තිබේ. චෝදනා පත්‍ර භාරදීම සඳහා දැනට කොළඹ නාවික හමුදා මූලස්ථානයේ රඳවා සිටින ජෙනරාල් සරත් ෆොන්සේකා මහතා අද දින මහාධිකරණය හමුවට ඉදිරිපත් කරන ලෙස කොළඹ ත්‍රිපුද්ගල විශේෂ මහාධිකරණ විනිසුරු මඬුල්ල ඉකුත්දා යුද හමුදාපතිවරයාට නියම කරනු ලැබීය. අදාළ නඩුව දීපාලි වි‍ජේසුන්දර, ඩබ්ලිව්. එම්. පී. බී. වරාවැව සහ සුල්ෆිකාර් රසීන් යන ත්‍රිපුද්ගල මහාධිකරණ විනිසුරු මඩුල්ල හමුවේ විභාග කිරීමට නියමිතය. වන්නි යුද ගැටුම් අවසානයේදී රජයට භාරවු කොටි නායකයින් ආරක්ෂක ලේකම්වරයාගේ නියමයෙන් මරා දැමු බවට පුවත් පතකට අසත්‍ය ප්‍රකාශයක් කිරීම මත ජෙනරාල් සරත් ෆොන්සේකා රාජ්‍ය ආරක්ෂාව අනතුරේ දැමීමට කටයුතු කර ඇතැයි චෝදනා කරමින් නීතිපතිවරයා මෙම නඩුව ගොනුකර තිබේ. මෙය ජාතික වැදගත් කමකින් යුතු විශේෂ නඩු කටයුත්තක් සේ සළකා එය ජූරි සභාවක් නොමැති ත්‍රිපුද්ගල විශේෂ මහාධිකරණ විනිසුරු මඩුල්ලක් හමුවේ විභාග කිරීමට අග්‍රවිනිශ්චයකාරවරයා තීරණය කළේය.", "URL": "https://sinhala.adaderana.lk/news.php?nid=9901", "Category": null, "Parent URL": null}