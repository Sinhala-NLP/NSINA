{"Source": "Adaderana", "Timestamp": "January 3, 2018 01:57 pm", "Headline": "දිවුලපිටිය හිටපු වැඩබලන පොලිස් ස්ථානාධිපති අත්අඩංගුවට", "News Content": "බන්ධනාගර ගත කර සිටියදී සැකකරුවෙකු මියයාමේ සිද්ධිය සම්බන්ධයෙන් දිවුලපිටිය පොලිසියේ හිටපු ස්ථානාධිපති පොලිස් පරීක්ෂක කේ.එච්.බී. සුමිත් ප්‍රේමකුමාර මහතා අත්අඩංගුවට ගෙන තිබේ. අපරාධ පරීක්ෂණ දෙපාර්තමේන්තුව මඟින් දිවුලපිටිය හිටපු පොලිස් ස්ථානාධිපතිවරයා අත්අඩංගුවට ගෙන ඇති බවයි පොලිස් මූලස්ථානය සඳහන් කළේය. දිවුලපිටිය පොලිසිය මඟින් පසුගිය වසරේ ඔක්තෝබර් මස 02 දා කොටලියද්දවත්ත, උණුමුල්ල ප්‍රදේශයේ පුද්ගලයෙකු අත්අඩංගුවට ගෙන තිබිණි. අනතුරුව ඔහු බන්ධනාගාර ගත කර සිටියදී මියගිය අතර මේ සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශන ආරම්භ කළේය. ඒ අනුව අත්අඩංගුවට ගත් දිවුලපිටිය හිටපු ස්ථානාධිපතිවරයා අද මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිත අතර අපරාධ පරීක්ෂණ දෙපාර්තමේන්තුව සිද්ධිය සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=82450", "Category": null, "Parent URL": null}