{"Source": "Adaderana", "Timestamp": "December 23, 2016 05:22 pm", "Headline": " විමර්ශන නිලධාරීන් 6දා තෙක් රිමාන්ඩ්", "News Content": "රුපියල් ලක්ෂයක අල්ලස් ලබා ගැනීමේ චෝදනා මත අත්අඩංගුවට ගත් ඉඩම් හිමිකම් නිරවුල් කිරීමේ දෙපාර්තමේන්තුවට අනුයුත්ත සහකාර හිමිකම් විමර්ශන නිලධාරීන් දෙදෙනා රක්ෂිත බන්ධනාගාර ගත කර තිබේ.ඔවුන් ලබන ජනවාරි මස 06 වනදා දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් චන්දන කලංසූරිය මහතා නියෝග කළ බව අද දෙරණ අධිකරණ වාර්තාකරු සඳහන් කළේය.බිම්සවිය වැඩසටහන යටතේ පැමිණිලිකරුගේ ඉඩම මැන පරීක්ෂා කිරීමෙන් අනතුරුව ඔප්පුවේ සඳහන් ප්‍රමාණයට වඩා වැඩි ඉඩම් ප්‍රමාණයක් භුක්ති විදින බව දන්වා ඊට අදාළ කටයුතු සලසාදීම වෙනුවෙන් මොවුන් විසින් පුද්ගලයෙකුගෙන් රුපියල් ලක්ෂයක මුදලක් අල්ලස් වශයෙන් ඉල්ලා ඇති බව සඳහන්ය.පානදුර ප්‍රදේශයේ පදිංචිකරුවෙකු වන එම පුද්ගලයා මේ පිළිබඳ අල්ලස් කොමිසමට සිදු කරන ලද පැමිණිල්ලකට අනුව අදාළ අල්ලස් මුදල ලබා ගන්නා අවස්ථාවේ සැකකාර නිලධාරීන් දෙදෙනා අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=67293", "Category": null, "Parent URL": null}