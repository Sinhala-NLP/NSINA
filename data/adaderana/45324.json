{"Source": "Adaderana", "Timestamp": "August 13, 2014 01:11 pm", "Headline": "අවුරුදු 10ක් රෝහල් කම්කරු පඩිය ගත් කත ගැන වාර්තාවක් ඕනෑ", "News Content": "නීති විරෝධිව වසර 10ට අධික කාලයක් රජයේ වැටුප් ලබාගත් කාන්තාවක් සම්බන්ධයෙන් විමර්ශන සිදුකර අධිකරණයට කරුණු වාර්තා කරන ලෙස අනුරාධපුර මහේස්ත්‍රාත් අධිකරණය පොලීසියට නියෝග කර තිබේ. අනුරාධපුර අතිරේක මහේස්ත්‍රාත් නදිකා ඩී.පියරත්න මහත්මිය විසින් අනුරාධපුර විශේෂ අපරාධ විමර්ශන අංශයට මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. රජයේ රැකියාවක් ලබාගැනීමට නියමිත වයස් සිමාව ඉක්මවා ගොස් තිබීම හේතුවෙන් අදාළ කාන්තාව, විදෙස් ගතව සිටින ඇයගේ සහෝදරියගේ නමින් අනුරාධපුර ශික්ෂණ රෝහලේ සනීපාරක්ෂක කම්කරුවෙකු ලෙස සේවය කර ඇති බව සඳහන්ය. අදාළ කාන්තාවට මීට පෙරද මුල්‍ය වංචාවක් සම්බන්ධයෙන් අධිකරණයෙන් වරෙන්තු නිකුත් කර තිබු බව වාර්තා වේ. ඒ අනුව සැකකාර කාන්තාව අනුරාධපුර ශික්ෂණ රෝහලේ දී අත්අඩංගුවට ගෙන ඇති අතර මහේස්ත්‍රාත් නදිකා ඩී.පියරත්න මහත්මිය විසින් ඇය ලබන 18 වන දින දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=45324", "Category": null, "Parent URL": null}