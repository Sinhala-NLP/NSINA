{"Source": "Adaderana", "Timestamp": "January 8, 2018 07:20 pm", "Headline": "වෛද්‍යවරු නැතුව සායන නැවැත්තුවාට  මන්නාරමේ මව්වරුන්ගේ විරෝධය ", "News Content": "මන්නාරම රෝහලේ ප්‍රමාණවත් අන්දමට වෛද්‍යවරු නොමැතිකම නිසා ගර්භණී මව්වරුන්ගේ සායන කටයුතු ඇණහිට තිබීමට එරෙහිව මන්නාරමේ ගර්භණී මවුවරු සිය ගණනක් රෝහල ඉදිරිපිට මහා මාර්ගය අහුරාලමින් 8 දා දහවල් විරෝධතාවයක නිරත වූහ. මෙම විරෝධතාවයට එම ගර්භණී මවුවරුන්ගේ ස්වාමිපුරුෂයෝද සහය දක්වා තිබුණි. පොලීසිය පැමිණ මෙම ගර්භණී මවුවරුන් විරෝධතාවය දැක්වූ ස්ථානයෙන් ඉවත් කිරීමට උත්සහ කල අවස්ථාවේදී ඔවුන්ගේ ස්වාමිපුරුෂයින් ඊට විරුද්ධ වූ අතර පොලීසිය රෝහල් බලධාරීන් සමග සාකච්ඡා කොට ගර්භණී මවුවරුන්ගෙන් දස දෙනෙකුට රෝහල් බලධාරීන් සමග සාකච්ඡා කිරීමට අවස්ථාව සලසා දෙන ලදී. එම සාකච්ඡාවෙදී ප්‍රකාශ වූයේ මන්නාරම රෝහලට අවශ්‍ය නාරි රෝග විශේෂඥවරයෙකු හා තවත් වෛද්‍යවරු කීපදෙනෙකුද රසායනාගාර නිලධාරීන්ද වසර දෙකක සිට ඉල්ලා සිටින නමුත් ඒ පිරිස ලබා නොදීම නිසා රෝහලේ සායන කටයුතු පවත්වා ගෙන යාමට නොහැකි බවයි. මීට විකල්පයක් වශයෙන් මන්නාරම රෝහලේ ගර්භණී මවුවරුන්ට සායන පැවැත්වෙන දිනවලදී වවුනියාව මහරෝහලෙන් වෛද්‍යවරු හා රසායනාගාර නිලධාරීන් පිරිසක් කැදවා ලබන සතියේ සිට විධිමත් අන්දමට ගර්භණී සායන පැවැත්වීමට මන්නාරම රෝහලේ බලධාරීන් තීරණය කොට එම තීරණය විරෝධතාවයේ නිරතව සිටි ගර්භණී මවුවරුන්ට දැණුම් දීමෙන් පසුව එම විරෝධතාවය අවසන් විණි.", "URL": "https://sinhala.adaderana.lk/news.php?nid=82688", "Category": null, "Parent URL": null}