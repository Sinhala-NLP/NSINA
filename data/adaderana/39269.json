{"Source": "Adaderana", "Timestamp": "December 2, 2013 12:59 pm", "Headline": "කිලෝ 260 මහපරිමාණ කුඩු ජාවාරමට අගමැති සම්බන්ධ වූයේ කෙසේද? ", "News Content": "ශ්‍රී ලංකා රේගුව විසින් මෑතකදී සිදුකළ ආසියානු කලාපයේ විශාලතම හෙරොයින් වැටලීමේ සිද්ධියට රටේ දෙවැනි පුරවැසියා ලෙස සලකන අග‍්‍රාමාත්‍යවරයා ඈඳී තිබීම ගැන ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා ප්‍රශ්න කරයි. මාධ්‍ය වාර්තා කර තිබූ පරිදි කිලෝ ග්‍රෑම් 260 එකී කුඩු තොගය සම්බන්ධයෙන් ජාතික හා ජාත්‍යන්තර වශයෙන් සිදුකෙරෙන පරීක්ෂණවලදී එය රටට අහිතකර තත්ත්වයක් යැයි අද (02) පාර්ලිමේන්තුවේදී ස්ථාවර නියෝග 23/2 යටතේ මන්ත්‍රීවරයා ප්‍රශ්න කරනු ලැබීය. අනුර කුමාර දිසානායක මන්ත්‍රීවරයා ඒ හා සම්බන්ධව පාර්ලිමේන්තුවේදී කළ ප්‍රකාශය වැඩිදුරටත් පහත පරිදි වේ. ආසියානු කලාපයේ විශාලතම හෙරොයින් තොගය අත්අඩංගුවට ගැනීමේ සිදුවීම සහ ඒ ආශ‍්‍රිතව මහජනතාව තුළ පැනනැගී ඇති ආන්දෝලනාත්මක කරුණු පිළිබඳව මෙම සභාවේ අවධානය යොමු කරනු කැමැත්තෙමි. පසුගිය අගෝස්තු මාසයේ 30වැනි දින ශ‍්‍රී ලංකා රේගුවට අයත් ඔරුගොඩවත්ත බහාලූම් නිෂ්කාශන අංගනයේ තිබූ පිඟන් භාණ්ඩ හා ග‍්‍රීස් අඩංගු යැයි නම් කරන ලද බහාලූමක් පරීක්ෂා කළ ශ‍්‍රී ලංකා රේගුව සහ පොලිස් මත්ද්‍රව්‍ය නාශක අංශය දකුණු ආසියානු කලාපයේ විශාලතම හෙරොයින් මත්ද්‍රව්‍ය තොගය අත්අඩංගුවට ගනු ලැබුවා. එය ප‍්‍රමාණයෙන් කිලෝ ග‍්‍රෑම් 260ක් පමණ වූ බවත් එය රුපියල් කෝටි 260ක පමණ වටිනාකමකින් යුක්ත වන බවත් ජනමාධ්‍ය විසින් වාර්තා කළා. මෙම බහාලූම පාකිස්ථානයේ කරච්චි නගරයේ සිට මෙරටට ආනයනය කරන ලද්දක් වූ අතර එය මාළිගාවත්ත, අංක ටී. 30, දුම්රිය නිල නිවාසයේ ලිපිනය සඳහන් රොහාන් ඉම්පෙක්ස් නම් සමාගමක් විසින් ආනයනය කර ඇතැයි සඳහන් වූවා. එහෙත් පසුව කරන ලද පරීක්ෂණවලට අනුව අනාවරණය වී තිබුණේ මෙම සමාගම, සමාගම් ලියාපදිංචි දෙපාර්තමේතුවේ ලියාපදිංචි කර ඇත්තේ අදාළ බහාලූම ලංකාවට ළඟා වූ ජුනි 22වැනි දිනට පසුව බවයි. මෙම හෙරොයින් බහාලූම බාධාවකින් තොරව ලංකාවට ළඟාවන තෙක් ජාවාරම්කරුවන් පසුබිමේ සැඟවී සිටි බවත් නිදහස් කර ගැනීමේ විශ්වාසය තහවුරු වීමෙන් පසුව අයිතිය සඳහා ඉදිරිපත්වී ඇති බවත් එයින් පෙනී යනවා. මෙම හෙරොයින් තොගය සමග ශ‍්‍රී ලාංකිකයෙක් හා පාකිස්ථාන ජාතිකයෙක් අත්අඩංගුවට පත්වූ නමුදු මෙම ජාවාරමේ මහමොළකරුවා මෙතෙක් අත්අඩංගුවට ගත් බවක් වාර්තා වන්නේ නැහැ. කෙසේ වුවද මේ පිළිබඳව ජාතික හා ජාත්‍යන්තර මට්ටමන් පරීක්ෂණ සිදුවෙමින් ඇති බවද මාධ්‍ය වාර්තා කර තිබුණා. මෙවැනි වටිනාකමක් සහිත දැවැන්ත හෙරොයින් තොගයක් ආනයනය කර ඇත්තේ, කුඩා ජාවාරම්කරුවන් නොවෙයි. බොහෝ කූට ජාවාරම්වලට මෙන්ම ඔවුන්ටද නිසැක ලෙසම බලවත් දේශපාලන රැකවරණ තිබිය හැකිය බවට මහජනතාව තුළ බලවත් සැකයක් පවතිනවා. විශේෂයෙන් මෙම සිදුවීමේදී පසුව හෙළිදරව් වූ සුවිශේෂී කරුණක් මෙම සැකය තීව‍්‍ර කරනු ලබනවා. මෙම හෙරොයින් තොගය සහිත බහාලූමට අදාළ ප‍්‍රමාද ගාස්තු හා වරාය ගාස්තු සඳහා සහන ලබාදෙන ලෙස ඉල්ලමින් අග‍්‍රාමාත්‍ය කාර්යාලයේ ලිපි ශීර්ෂය යටතේ එහි සේවයේ නියුතු පුද්ගලයෙකු අගෝස්තු 23වැනි දින ලිපියක් එවා තිබූ බව පසුගිය නොවැම්බර් 10වැනි දින සන්ඩේ ටයිම්ස් පුවත්පත වාර්තා කළා. අගමැතිවරයා වෙනුවෙන් මෙම ලිපිය ඉදිරිපත් කරන බව සඳහන් කරමින් අගමැතිවරයාගේ සම්බන්ධීකරණ ලේකම්වරයා විසින් එවනු ලැබ ඇති මෙම ලිපියේ සඳහන් වන්නේ, මෙම සමාගමේ පළමු ව්‍යාපාරික කටයුත්ත වන බැවින් ඔවුන්ට වැඩි ගාස්තු ගෙවිය නොහැකි බවත් ප‍්‍රමාද ගාස්තුවලට සහ වරාය ගාස්තුවලට සහන ලබාදෙන්නේනම් ස්තූතිවන්ත වන බවයි. රටේ දෙවැනි පුරවැසියා ලෙස සලකනු ලබන අග‍්‍රාමාත්‍යවරයා මෙවැනි සිදුවීමක් හා සම්බන්ධ කරුණකට ඈඳී තිබීම මෙම කරුණ හා සම්බන්ධ ජාතික හා ජාත්‍යන්තර පරීක්ෂණවලදී රටට අහිතකර වාතාවරණයක් ඇති වීමේ අවදානමක්ද පවතිනවා. මේ තත්ත්වය තුළ පැන නගින පහත ගැටලූවලට පිළිතුරු අදාළ අමාත්‍යවරයා විසින් මෙම සභාව හමුවේ තබනු ඇතැයි බලාපොරොත්තු වෙනවා. 01. අදාළ බහාලූම තුළ තිබී අත්අඩංගුවට ගනු ලැබ ඇති ද්‍රව්‍ය හා ඒවායේ ප‍්‍රමාණයන් කවරේද? 02. එම බහාලූමට අදාළව සහනයන් ලබාගැනීම සඳහා අදාළ ආයතන වෙත කිසිවෙක් විසින් ලිපියක් ඉදිරිපත් කරනු ලැබ තිබේද? 03. එබඳු ලිපියක් නිකුත් කිරීම සඳහා ඔහුට උපදෙස් ලබාදී ඇත්තේ කවුද? 04. අදාළ මත්ද්‍රව්‍ය තොගය පිළිබඳ පරීක්ෂණවලදී එම ලිපිය හා එය යවනු ලැබූ තැනැත්තා පිළිබඳව ගනු ලැබ ඇති පියවර කවරේද? 05. මේ පිළිබඳ ජාත්‍යන්තර පරීක්ෂණ සඳහා ජාත්‍යන්තර පොලීසියේ සහය ලබාගෙන ඇද්ද? 06. සමස්ත සිදුවීම පිළිබඳ පරීක්ෂණ කටයුතුවල වත්මන් ප‍්‍රගතිය කවරේද? මේ අතර අනුර දිසානායක මහතාගේ එම ප්‍රකාශයට පිළිතුරු වශයෙන් අගමැතිවරයා කීවේ ඒ පිළිබඳව දැනට පරීක්ෂණ සිදුකෙරෙමින් පවතින බවය.", "URL": "https://sinhala.adaderana.lk/news.php?nid=39269", "Category": null, "Parent URL": null}