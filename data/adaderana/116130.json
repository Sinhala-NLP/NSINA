{"Source": "Adaderana", "Timestamp": "August 9, 2019 08:08 am", "Headline": "පාර්ලිමේන්තු මන්ත්‍රී ධුරය ගන්න මට හදිස්සි නෑ-ශාන්ත බණ්ඩාර", "News Content": "තමන් ජාතික ලැයිස්තු මන්ත්‍රී ධුරයෙන් ඉල්ලා අස්වූයේ තමන්ට හිමි මන්ත්‍රී ධුරය ලබා ගැනීමට මිස කිසිවෙකුගේ දේශපාලන ගමන අවහිර කිරීමේ අරමුණින් නොවන බව හිටපු පාර්ලිමේන්තු මන්ත්‍රී ශාන්ත බණ්ඩාර මහතා පවසයි. කුරුණෑගලදී අද දෙරණට අදහස් දක්වමින් ඒ මහතා මේ බව සඳහන් කළේය. එහිදී වැඩිදුරටත් සිය අදහස් දක්වමින් ඒ මහතා කියා සිටියේ පාර්ලිමේන්තු මන්ත්‍රී ධුරය ලබා ගැනීමට තමාට කිසිදු හදිස්සියක් නොමැති අතර පක්ෂ තීන්දුවක් මත තමන් ජාතික ලැයිස්තු මන්ත්‍රී ධුරයෙන් ඉල්ලා අස්වු බවත් කුරුණෑගල දිස්ත්‍රික්කයේ ඊළඟට සිටින වැඩිම ඡන්ද ලාභියා තමන් බවත් ඔහු ප්‍රකාශ කළේය. මේ හේතුවෙන් ඊළඟ පාර්ලිමේන්තු මන්ත්‍රී ධුරය තමාට හිමි වීමට ඇති බවත් තමන්ට මනාපය පල කළ ජනතාව වෙනුවෙන් තමන්ට හිමිව පවතින මන්ත්‍රී ධුරය ලබා ගැනීමේ කිසිදු අසාධාරණයක් නැති බවත් ඒ මහතා පැවසීය.", "URL": "https://sinhala.adaderana.lk/news.php?nid=116130", "Category": null, "Parent URL": null}