{"Source": "Adaderana", "Timestamp": "August 10, 2017 11:44 am", "Headline": "පාර්ලිමේන්තුව උණුසුම් - හදිසි පක්ෂ නායක රැස්වීමක් ", "News Content": "සමෘද්ධි සහනාධාරය කප්පාදු කිරීම සම්බන්ධයෙන් පාර්ලිමේන්තුවේ ඇතිවූ උණුසුම්කාරී තත්ත්වය හේතුවෙන් හදිසි පක්ෂ නායක රැස්වීමක් කැඳවීමට කථානායක කරූ ජයසූරිය මහතා විසින් තීරණය කරන ලදී.ඒ අනුව පක්ෂ නායක රැස්වීම කැඳවා තීරණයක් ගන්නාතුරු පාර්ලිමේන්තුව කල් තැබූ බව අද දෙරණ වාර්තාකරු පවසයි.සමෘද්ධි සහනාධාරය කප්පාදුවී ඇති අන්දම පාර්ලිමේන්තු මන්ත්‍රී දිනේශ් ගුණවර්ධන මහතා විසින් නිදසුන් සහිතව පෙන්වාදීමෙන් පසුව ආණ්ඩු පක්ෂ සංවිධායක අමාත්‍ය ගයන්ත කරුණාතිලක මහතා කියා සිටියේ මේ සම්බන්ධයෙන් අමාත්‍ය එස්.බී දිසානායක මහතා විසින් ඉදිරි පාර්ලිමේන්තු සැසියේදී කරුණු දක්වනු ඇති බවයි.එහිදී නියෝජ්‍ය අමාත්‍ය අජිත් පී පෙරේරා මහතා නැඟී සිටිමින් කියා සිටියේ මෙම සමෘද්ධි කප්පාදුවට එජාපයද විරුද්ධ බවයි.කෙසේ වෙතත් මෙහිදී පාර්ලිමේන්තුවේ ඉදිරි කටයුතු කරගෙන යාමට බාධා පැමිණීම හේතුවෙන් පක්ෂ නායක රැස්වීමක් කැඳවා මේ පිළිබඳ තීරණයක් ගන්නා බව කථානායකවරයා විසින් දැනුම් දෙන ලදී.", "URL": "https://sinhala.adaderana.lk/news.php?nid=76157", "Category": null, "Parent URL": null}