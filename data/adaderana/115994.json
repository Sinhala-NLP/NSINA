{"Source": "Adaderana", "Timestamp": "August 7, 2019 04:31 pm", "Headline": "පිලිපීනයේ ජාතික ඩෙංගු වසංගත තත්ත්වයක්", "News Content": "රට තුළ ජාතික ඩෙංගු වසංගත තත්ත්වයක් ප්‍රකාශයට පත්කිරීමට පිලිපීන බලධාරීන් පියවර ගෙන තිබේ. ඩෙංගු උණ වැළඳීම නිසා සිදුවූ ජීවිත හානි ප්‍රමාණය සැලකිල්ලට ගනිමින් මෙම පියවර ගෙන ඇති බව විදෙස් වාර්තාවල දැක්වෙයි. ඉකුත් ජූලි මාසයේදී පිලිපීනයෙන් ඩෙංගු උණ රෝගීන් එක්ලක්ෂ හතළිස් හයදහසක් පමණ වාර්තා වී තිබේ. එම අගය ගිය වර්ෂයේ ජුලි මාසයේදී එරටින් වාර්තාවූ ඩෙංගු ආසාදිතයන් ගණන මෙන් සියයට අනූ අටක වැඩිවීමක් බව සෞඛ්‍ය බලධාරීන් පවසයි. මඳුරුවන්ගෙන් බෝවන රෝග හේතුවෙන් මේ වසර තුළදී පුද්ගලයන් හයසීයකට අධික පිරිසක් මියගොස් ඇති බවයි එරට වාර්තාවල දැක්වෙයි. එම තත්ත්වය සැලකිල්ලට ගනිමින් ජාතික ඩෙංගු වසංගත තත්ත්වයක් ප්‍රකාශයට පත්කිරීමට බලධාරීන් පියවර ගෙන තිබුණි. එමඟින් හදිසි හා වැඩි අවධානයක් යොමුවිය යුතු ප්‍රදේශ හඳුනාගැනීමට හැකිවනු ඇතැයිද ඔවුන් විශ්වාස කරයි. මේ අතර ගතවූ ජූලි මාසයේදීද පිලිපීනය ජාතික ඩෙංගු අනතුරු ඇඟවීමේ නිවේදනයක් නිකුත් කර තිබුණි. පසුගිය දශකය තුළදී ගෝලීය වශයෙන් ඩෙංගු ව්‍යාප්තියද අධික ලෙස ඉහළ ගොස් ඇති බව ලෝක සෞඛ්‍ය සංවිධානය පවසයි.", "URL": "https://sinhala.adaderana.lk/news.php?nid=115994", "Category": null, "Parent URL": null}