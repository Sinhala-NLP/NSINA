{"Source": "Adaderana", "Timestamp": "August 27, 2019 09:36 am", "Headline": "බෙයිරූට් අගනුවරට ඩ්‍රෝන යානා දෙකක් කඩාවැටෙයි", "News Content": "ඊශ්‍රායලය විසින් ඉකුත් සති අන්තයේදී ලෙබනනයේ බෙයිරූට් අගනුවර දෙසට ඩ්‍රෝන යානා ප්‍රහාර එල්ල කර තිබේ. මෙය යුද ප්‍රකාශ කිරීමක් බවයි ලෙබනන් ජනාධිපති මිචෙල් අවුන් පවසයි. මේ සමග දෙරට අතර උණුසුම් වාතාවරණයක් උද්ගතවී ඇති බවයි විදෙස් වාර්තා පෙන්වා දෙයි. ඊශ්‍රායලයට අයත් ඩ්‍රෝන යානා දෙකක් පසුගිය ඉරිදා බෙයිරූට් අගනුවර ආශ්‍රිත ප්‍රදේශයට කඩාවැටී බේ. ඉන් එක් යානයක් කඩාවැටී තිබුණේ හිස්බුල්ලා සංවිධානයේ ගොඩනැගිල්ලක් මතටයි. ඉන් හිස්බුල්ලා සටන්කාමීන් දෙදෙනෙක් ජීවිතක්ෂයට පත්ව ඇති අතර ගොඩනැගිල්ලටත් හානි සිදුව තිබුණි. ඊශ්‍රායල් ප්‍රහාරයට ඉක්මණින් ප්‍රතිචාර දක්වන බවටත් ඒ සඳහා දේශ සීමාවේ අනුයුක්ත කර සිටින ඊශ්‍රායල් භටයන් සූදානම් කර තබන ලෙසත් හිස්බුල්ලා නායක හසන් නසරල්ලා අනතුරු අඟවා තිබේ. එමෙන්ම ඊශ්‍රායලය විසින් තම රටට ප්‍රහාර එල්ල කිරීම, යුද ප්‍රකාශ කිරීමක් බව ලෙබනන් ජනාධිපති මිචෙල් අවුන් පවසයි. මේ අතර ඉකුත් දිනවලදී මැදපෙරදිග කලාපයේ සිදුවූ ප්‍රහාර සම්බන්ධයෙන් ඊශ්‍රායල් අගමැති බෙන්ජමින් නෙදන්යාහු අදහස් දක්වා තිබේ. අවශ්‍ය විටක තම ආරක්ෂාව සපයා ගැනීමට ඊශ්‍රායලයට හැකි බව ඔහු එහිදී පවසා තිබුණි. කෙසේ නමුත් ඇතැම් ප්‍රහාරවල වගකීම භාරගැනීම ඊශ්‍රායලය ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=117566", "Category": null, "Parent URL": null}