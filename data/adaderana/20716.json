{"Source": "Adaderana", "Timestamp": "December 15, 2011 09:51 pm", "Headline": "විපක්ෂ අසුන දරමින් පක්ෂ නායකත්වය කරූට දෙන්න", "News Content": "එක්සත් ජාතික පක්ෂ නායකත්වය සඳහා තරග කිරීමේ වාතාවරණයක් ඇතිකරනොගෙන විපක්ෂ නායක ධුරයෙහි රැඳී සිටිමින් නියොජ්‍ය නායක කරූ ජයසූරිය මහතා පක්ෂ නායකත්වයට පත්කරගැනීමට පියවර ගන්නා ලෙස මහානායක හිමිවරුන් රනිල් වික්‍රමසිංහ මහතාගෙන් ඉල්ලීමක් කරයි. පක්ෂ විපක්ෂ කාගේත් ඉල්ලීම් සැලකිල්ලට ගෙන පක්ෂයේ විනය හා යහපැවැත්මට ඉවහල් වන පරිදි, විපක්ෂයකින් රටේ ජනතාව අපේක්ෂා කරන කාර්යයභාරයන් ඉටුකරදීමට හැකිවන සේ, සමගිය හා සාමූහිකත්වය ආරක්ෂා කරගනිමින් මෙම ක්‍රියා මාර්ගයට එළඹෙන ලෙස උන්වහන්සේලා වික්‍රමසිංහ මහතාගෙන් ඉල්ලා තිබේ. අස්ගිරි පාර්ශවයේ මහානායක උඩුගම ශ‍්‍රී බුද්ධරක්ඛිත, මල්වතු පාර්ශවයේ මහානායක තිබ්බොටුවාවේ ශ‍්‍රී සිද්ධාර්ථ, රාමඤ්ඤ නිකායේ මහානායක වේවැල්දෙනියේ මේධාලංකාර, අමරපුර නිකායේ මහානායක දවුල්දෙන ඤනිස්සර යන නා හිමිවරුන්ගේ අත්සනින් යුතුව නිකුත් කළ අදාළ ලිපියෙන් මෙම කරුණු දක්වා ඇත. උදාර දේශපාලන අරමුණු ඇතිව ජනතාවට සෙත සැලසීම සදහා ක‍්‍රියාකළ එක්සත් ජාතික පක්ෂය, නායකත්වය අරඹයා දෙපිල බෙදී තරග වැදීම කිසිසේත්ම ආදර්ශවත් ක්‍රියාවක් නොවන බවත් එය ප්‍රබල විපක්ෂයක අවශ්‍යතාවට බාධාවක් බවද මහ නායක හිමිවරුන් විසින් නිකුත් කළ නිවේදනයේ සදහන් වේ.", "URL": "https://sinhala.adaderana.lk/news.php?nid=20716", "Category": null, "Parent URL": null}