{"Source": "Adaderana", "Timestamp": "July 28, 2016 11:01 am", "Headline": " පාද යාත්‍රාව ඇරඹෙයි", "News Content": "ඒකාබද්ධ විපක්ෂයේ පාද යාත්‍රාව පේරාදෙණිය පාලම අසලින් මීට ටික වේලාවකට පෙර ආරම්භ කර තිබේ.හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වෙන පාද යාත්‍රාව සඳහා ඒකාබද්ධ විපක්ෂය නියෝජනය කරන පක්ෂ නායකයින්, පාර්ලිමේන්තු මන්ත්‍රීවරුන්, හිටපු පළාත් පාලන ආයතන නියෝජිතයින් ඇතුළු පිරිසක් එක්ව සිටිති.පාද යාත්‍රාව ආරම්භ කිරීමට මත්තෙන් හිටපු ජනපති ඇතුළු පිරිස ගැ‍ටඹේ විහාරස්ථානයට ගොස් ආගමික වතාවත්වලද නිරත වූහ.මේ අතර පා ගමන ආරම්භ කිරීමෙන් අනතුරුව ගැටඹේ විහාරස්ථානය අසළදී පුද්ගලික රෝහලකට අයත් ගිලන් රථයක් එම ස්ථානය පසුකර යා‍මට උත්සාහ කිරීමේදී ගැටුම්කාරි තත්ත්වයක් ද ඇති විය.ගිලන් රථයේ දොර විවර කළ ඒකාබද්ධ විපක්ෂයේ ආධාරකරුවන් එහි අයෙකු සිටිනු දැක ඊට පසුව යාමට ඉඩ ප්‍රස්ථාව ලබාදෙන අයුරුද ඒ අනූව දක්නට ලැබිණ.මහනුවර නගර සීමාවෙන් බැහැරව පාද යාත්‍රාව ආරම්භ කරන ලෙසට ලබාදුන් අධිකරණ නියෝගයට ගරු කරමින් එය ආරම්භ කරන බව ඒකාබද්ධ විපක්ෂයේ නියෝජිතයින් ඊයේ පවසා තිබුණි.කෙසේ වුවද මෙම පා ගමනට ශ්‍රී ලංකා නිදහස් පක්ෂයේ කිසිදු සම්බන්ධයක් නොමැති බව ධීවර ඇමති මහින්ද අමරවීර මහතා ඊයේ පැවසීය.ඔහු කියා සිටියේ නව රජය බලයට පත්වූ දා සිට ඒකාබද්ධ විපක්ෂයේ කණ්ඩායම රජයේ කටයුතුවලට බාධා කරමින් සිටින බවයි.මේ අතර මෙම පා ගමනට එක්වන ශ්‍රීලනිප සාමාජිකයින් දේශ ද්‍රෝහීන් ලෙස සැලකිය හැකි බව දකුණු පළාත් සභා ප්‍රධාන අමාත්‍ය ශාන් විජයලාල් ද සිල්වා මහතා පැවසීය.ඊයේ පැවැති පළාත් ප්‍රධාන අමාත්‍යවරුන්ගේ මාධ්‍ය හමුවකදී ඔහු මේ බව පැවසූ අතර එම මාධ්‍ය හමුවට එක්ව සිටි බස්නාහිර මහඇමති ඉසුරු දේවප්‍රිය මහතා කියා සිටියේ මෙම පාද යාත්‍රාවේ අරමුණ රාජපක්ෂ පවුල බේරා ගැනීම බවයි.රාජපක්ෂ පවුල අපි අවුරුදු 11ක්ම රැකි බවද කියා සිටි ඒ මහතා ජනවාරී 8 හා අගෝස්තු 17 පරාජයෙන් පසුවත් පාඩමක් ඉගෙන ජනපති මෛත්‍රිපාල සිරිසේන මහතාගේ නායකත්වයෙන් පක්ෂය ඉදිරියට ගෙනයා යුතු බව හෙතෙම පැවසීය.කෙසේ වෙතත් මෙම පා ගමන සංවිධානය කිරීම ගැන ඒකාබද්ධ විපක්ෂය පසුගිය දින කිහිපයේදීම අවධාරණය කර තිබුණේ මෙම \"ජනසටන පාද යාත්‍රාව\" අරමුණ ජනතා හඬට සවන් ‍නොදෙන ජනතා විරෝධී ආණ්ඩුවට එරෙහිව සිදුකරන්නක් බවයි.එසේම මෙම පාද යාත්‍රාවෙන් ශ්‍රීලනිපය දෙකඩ කිරීමේ අපේක්ෂාවක් නැති බවද මෙය හුදෙක් එජාප විරෝධී පාද යාත්‍රාවක් යැයිද පවසා තිබුණි.ඒ අනූව මහනුවර නගර සීමාවෙන් බැහැරව පාද යාත්‍රාව ආරම්භ කිරීමට කිසිදු බාධාවක් නැති බවට අධිකරණය විසින් ලබාදුන් තීන්දුවට ගරු කරන බවද ඒකාබද්ධ විපක්ෂයේ නියෝජිතයින් ඊයේ අවසන් වරට අවධාරණය කරන ලදී.", "URL": "https://sinhala.adaderana.lk/news.php?nid=62508", "Category": null, "Parent URL": null}