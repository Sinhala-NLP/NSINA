{"Source": "Adaderana", "Timestamp": "June 29, 2018 08:24 am", "Headline": "මාතර වෙඩි තැබීමේ තවත් සැකකරුවෙකු හඳුනා ගනියි-හබරකඩ වසන්තගේ බිරිඳ අත්අඩංගුවට ", "News Content": "පසුගියදා මාතර ප්‍රදේශයේ සිදුවූ ස්වර්ණාභරණ වෙළෙදසැල් මංකොල්ලයේ සැකකරුවෙකු වන හබරකඩ වසන්ත නැමැත්තාගේ බිරිඳ පොලිසිය විසින් අත්අඩංගුවට ගෙන තිබේ. පොලීසිය පැවසුවේ සැකකරුගේ නිවස පරීක්ෂා කිරීමේදී රිවෝල්වරයක් සහ ජීව උණ්ඩ ද සොයා ගත් බවයි. පසුගියදා මාතර නගරයේ සිදුවූ ස්වර්ණාභරණ අලෙවිසැල් මංකොල්ලයේ සැකකරුවන් අතුරින් තිදෙනෙකු මේ වන විට හඳුනාගෙන ඇති බව පොලීසිය පවසයි. පොලිස් මාධ්‍ය ප්‍රකාශක කාර්යයාලය සඳහන් කළේ, සැකකරුවන් අතර පාතාල සාමාජිකයෙකු වන හබරකඩ වසන්ත නමැත්තා ද සිටින බවයි. ඒ අනුව අදාල සැකකරුගේ නිවස පොලීසිය විසින් පරීක්ෂා කර ඇති අතර එහි තිබී රිවෝල්වරයක් සහ ජීව උණ්ඩ තොගයක් හමුවී තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා කියා සිටියේ, සිද්ධිය සම්බන්ධයෙන් ඔහුගේ බිරිඳ මේවන විට අත්අඩංගුවට ගෙන ඇති බවයි.", "URL": "https://sinhala.adaderana.lk/news.php?nid=91669", "Category": null, "Parent URL": null}