{"Source": "Adaderana", "Timestamp": "January 21, 2018 07:41 am", "Headline": "තැපැල් ඡන්ද සලකුණු කිරීම කොටසක් හෙට - තවත් කොටසක් 25 සහ 26 ", "News Content": "ඉදිරි පළාත් පාලන ආයතන ඡන්ද විමසීමට අදාළව මැතිවරණ කාර්යාල, දිස්ත්‍රික් ලේකම් කාර්යාල සහ පොලිස් ස්ථානවල තැපැල් ඡන්ද සලකුණු කිරීම හෙට (22) දිනයේ සිදුකිරීමට නියමිතව තිබේ. මැතිවරණ කොමිෂන් සභාව සඳහන් කළේ තැපැල් ඡන්ද ප්‍රකාශ කිරීම සඳහා අවශ්‍ය සියලු කටයුතු මේ වන විට සම්පාදනය කර ඇති බවයි. සෙසු රජයේ කාර්යාල, අධ්‍යාපන කාර්යාල, පාසල්, ලංකා ගමනාගමන මණ්ඩල කාර්යාල, ආරක්ෂක හමුදා කදවුරු සහ වෙනත් සියලුම ආයතනවල තැපැල් ඡන්ද සලකුණු කිරීම ලබන 25 සහ 26 යන දෙදින තුළ සිදුකිරීමට නියමිතය. තැපැල් ඡන්ද ප්‍රකාශ කිරීමට අදාළ තැපැල් ඡන්ද පත්‍රිකා මේ වන විටත් අදාළ ආයතන වෙත ලබාදීමට පියවර ගෙන ඇති බව තැපැල් දෙපාර්තමේන්තුව සඳහන් කළේය. මේ අතර පලාත් පාලන ආයතන ඡන්ද විමසීමට අදාළව නිල ඡන්ද දැන්වීම් පත්‍රිකා බෙදාහැරීමේ කටයුතු සියයට 60ක් පමණ මේ වන විට අවසන් කර ඇති බව තැපැල්පති රෝහණ අබේරත්න මහතා සඳහන් කළේය. පසුගිය 18 වන දින නිල ඡන්ද දැන්වීම් පත්‍රිකා බෙදාහැරීමේ කටයුතු ආරම්භ කළ අතර එය ලබන 4 වැනිදා දක්වා සිදුකිරීමට නියමිත බව තැපැල්පතිවරයා සඳහන් කළේය. ජනවාරි මස 28 වන ඉරුදින විශේෂ බෙදීමේ දිනයක් ලෙස ප්‍රකාශයට පත් කර ඇති බව තැපැල්පතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=83287", "Category": null, "Parent URL": null}