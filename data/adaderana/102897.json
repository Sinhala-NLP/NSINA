{"Source": "Adaderana", "Timestamp": "January 23, 2019 01:03 pm", "Headline": "නිව්යෝර්ක්හි මුස්ලිම් ජාතිකයන්ට එරෙහි ප්‍රහාරයක් ව්‍යර්ථ කරයි", "News Content": "නිව්යෝර්ක් නුවර වාසය කරන මුස්ලිම් ජාතිකයන්ට එරෙහිව සැලසුම් කළ ත්‍රස්ත ප්‍රහාරයක් ව්‍යර්ථ කිරීමට පොලීසිය සමත්ව ඇත. නිව්යෝර්ක් නුවර වෙසෙන මුස්ලිම් ජාතිකයන් වෙත බෝම්බ ප්‍රහාරයක් එල්ල කිරීමට සැලසුම් කිරීමේ චෝදනාව යටතේ අමෙරිකානුවන් පිරිසක් අත්අඩංගුවට පත්ව තිබේ. මෙසේ අත්අඩංගුවට පත් පිරිසට පිරිමින් තිදෙනෙක් සහ තරුණයෙක්ද අයත් බව වාර්තා වෙයි. පිරිස අත්අඩංගුවට ගන්නා අවස්ථාවේදී ඔවුන් අත තිබී නිවෙසේ සාදනු ලැබූ බෝම්බ කිහිපයක් සහ ගිනි අවි 20කට වැඩි ප්‍රමාණයක් අත්අඩංගුවට ගෙන ඇත. පාසල් සිසුවෙක් කළ ප්‍රකාශයක් සලකා එම පාසලේ ආරක්ෂක අංශ කළ පැමිණිල්ලක් යටතේ පොලීසිය විසින් මෙම විමර්ශනය පවත්වා ඇත. එහිදී අදාළ සැකකරුවන් වෙත වරෙන්තු නිකුත් කර ඔවුන් අත්අඩංගුවට ගැනීමට හැකිවූ බවට සඳහන්ය. නිව්යෝර්ක්හි උතුරු ප්‍රදේශයේ පිහිටි ඉස්ලාම්බර්ග්හි වාසය කරන කලු ජාතික මුස්ලිම් ප්‍රජාවක් මොවුන්ගේ ඉලක්කය වූ බව පොලිසීය පවසයි. මෙම ඉස්ලාම්බර්ග් නගරය මීට පෙරත් ත්‍රස්ත ඉලක්කයක් වූ අතර, මෙවන් ප්‍රහාරයක් සැලසුම් කළ තැනැත්තෙක්ට වසර 20ක සිර දඩුවම් නියම කිරීමට අධිකරණය කටයුතු කළේය.", "URL": "https://sinhala.adaderana.lk/news.php?nid=102897", "Category": null, "Parent URL": null}