{"Source": "Adaderana", "Timestamp": "April 1, 2014 12:41 pm", "Headline": "ගෝපි අල්ලන මෙහෙයුම තවදුරටත්", "News Content": "රාජ්‍ය විරෝධී පත්‍රිකා තොගයක් ළඟ තබාගැනීම සම්බන්ධයෙන් එල්.ටී.ටී.ඊ. සංවිධානයේ හිටපු සාමාජිකයෙකු වන ගෝපි ඇතුළු සාමාජිකයින් අත්අඩංගුවට ගැනීම සඳහා අතිරේක පොලිස් කණ්ඩායම් ද යොදවා තවදුරටත් මෙහෙයුම් සිදුකරන බව පොලීසිය පවසයි. විශේෂයෙන් මෙම කණ්ඩායම් පිළිබඳව තොරතුරු දන්නේ නම් හැකි ඉක්මනින් පොලීසිය වෙත දැනුම්දෙන ලෙස පොලීසිය ජනතාවගෙන් ඉල්ලීමක් කරයි. මෙරට තුළ යළිත් වරක් ත්‍රස්තවාදය හෝ බෙදුම්වාදය ඇති වීම වළක්වා ගැනීමට සියලුදෙනා කටයුතු කළ යුතු බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. ගෝපි ඇතුළු කණ්ඩායම අත්අඩංගුවට ගැනීම සඳහා මේ වන විට ක්‍රියාත්මක කෙරෙන මෙහෙයුම් කටයුතු සම්බන්ධයෙන් අද දෙරණ කළ විමසීමකට පිළිතුරු දෙමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා මේ බව පැවසීය.", "URL": "https://sinhala.adaderana.lk/news.php?nid=42221", "Category": null, "Parent URL": null}