{"Source": "Adaderana", "Timestamp": "September 25, 2016 04:02 pm", "Headline": " පාසල් සිසුන්ට මත්කුඩු බෙදූ 1ක් දැලේ", "News Content": "පාසල් ළමුන්ට හෙරොයින් මත්කුඩු බෙදාහැරීමේ නිරත වූ බව කියන පුද්ගලයෙකු මහනුවර ප්‍රදේශයේ දී අත්අඩංගුවට ගෙන තිබේ.මහනුවර මධ්‍යම දිසා දූෂණ මර්දන අංශය මගින් සිදුකළ වැටලීමකදී සැකකරු අත්අඩංගුවට ගෙන ඇති බව සඳහන්ය.කටුගස්තොට පිරිමි විද්‍යාලයක් ඉදිරිපිට දී ඔහු අත්අඩංගුවට ගෙන ඇති අතර මේ දිනවල එම විද්‍යාලයේ බාලදක්ෂ වැඩසටහනක් ද පැවැත්වෙන බව පොලීසිය පැවසුවේය. සැකකරු සතුව තිබී හෙරොයින් මිලිග්‍රෑම් 190ක් පොලීසිය භාරයට ගෙන තිබේ.මොහු කුරුණෑගල පදිංචි 45 හැවිරිදි අයෙක් වන අතර කොළඹ සිට අදාළ හෙරොයින් රැගෙනවිත් මහනුවර, කටුගස්තොට සහ අකුරණ ආදී ප්‍රදේශවල අලෙවි කිරීමේ නිරතව ඇති බව පොලීසිය සිදුකළ මූලික විමර්ශනවල දී අනාවරණය වී ඇත. සිද්ධිය සම්බන්ධයෙන් අත්අඩංගුවටගත් සැකකරු මහනුවර මහේස්ත්‍රාත් අධිකරණය හමුවට ඉදිරිපත් කිරීමට නියමිත අතර කටුගස්තොට පොලීසිය මගින් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=64433", "Category": null, "Parent URL": null}