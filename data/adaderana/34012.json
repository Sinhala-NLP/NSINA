{"Source": "Adaderana", "Timestamp": "May 12, 2013 09:03 am", "Headline": "මව්වරුන්ගේ හා හෙදියන්ගේ දිනය අදයි", "News Content": "ජාත්‍යන්තර මව්වරුන්ගේ දිනය අද ශ්‍රී ලංකාවේ දී සැමරෙයි. සෑම වසරකම මැයි මස දෙවන සතියේ ඉරුදින ශ්‍රී ලංකාව ඇතුළු රටවල් රැසක් මෙම දිනය මව්වරුන්ගේ දිනය ලෙස ප්‍රකාශයට පත් කර තිබේ. විසිවන ශත වර්ෂයේ මුල් දශකයේ දී මව්වරුන්ගේ දිනය සැමරීම අමෙරිකාව මූලික කරගනිමින් ක්‍රියාත්මක විය. බටහිරකරණයට ලක්වෙමින් පවතින මෙරට සාම්ප්‍රදායික සංස්කෘතික රටාව තුළ මව්වරුන් සහ දරුවන් අතර සම්බන්ධය බිඳ වැටෙමින් පවතින තත්ත්වයන් පිළිබද වාර්තා වේ. තම දරුවන්ගේ නොසැලකිල්ල හේතුවෙන් අසරණ වන මව්වරුන් දරුවන්ට දොස් පැවරීමට ඉදිරිපත් වන්නේ නැත. මව්වරුන් වැඩි පිරිසකට දරුවන්ගේ රැකවරණය නොලැබෙන තත්ත්වයක් උදාවී ඇති බව විද්වතුන් පෙන්වාදෙයි. මේ අතර ජාත්‍යන්තර හෙද දිනය ද අද (12) යෙදී තිබේ. නූතන හෙද සේවාවේ නිර්මාතෘවරිය ලෙස සැලකෙන ෆ්ලෝරන්ස් නයිටින්ගේල්ගේ උපත සිදුවු අද දිනය ජාත්‍යන්තර හෙද දිනය ලෙස 1965 වසරේ සිට ප්‍රකාශයට පත් කෙරුණි. 1850 දශකයේ රුසියානුවන් සහ බටහිර රටවල් අතර පැවති ක්‍රිමියන් යුද්ධයේ දී තුවාල ලැබු හමුදා සෙබළුන්ට ප්‍රතිකාර කිරීම සඳහා නයිටින්ගේල් සංවිධානාත්මක මෙහෙවරක් ඉටු කළාය. ඒ අනුව යමින් ලොව පුරා හෙද සේවාව ආරම්භ වු අතර දැනට ශ්‍රී ලංකාවේ ද 29,000ක පමණ හෙද හෙදියන් පිරිසක් සුව සේවාවේ නිරතව සිටිති. ඔවුන් විශේෂ ශ්‍රේණියේ හෙද නිලධාරීන්, හෙද සොහොයුරියන් සහ හෙද නිලධාරීන් වශයෙන් රෝහල් සේවාව, හෙද අධ්‍යාපන සේවාව සහ මහජන සෞඛ්‍ය සේවාවේ නිරත වේ. එහෙත් වර්තමානයේ දී මෙරට හෙද අවශ්‍යතාව 40,000ක් වන බවට ගණන් බලා ඇත. මෙරට හෙද පුහුණු ආයතන 17ක් පමණ පවතියි. එම ආයතනවල පුහුණු ආචාර්යයවරුන් හිඟයක් පවතින බවද අනාවරණය වේ. හෙද හිඟයක් පැවතිය ද එමගින් සේවාවේ ගුණාත්මක භාවයට හානියක් නොමැති බව සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා පවසයි.", "URL": "https://sinhala.adaderana.lk/news.php?nid=34012", "Category": null, "Parent URL": null}