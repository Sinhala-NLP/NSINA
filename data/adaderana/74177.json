{"Source": "Adaderana", "Timestamp": "June 13, 2017 12:47 pm", "Headline": "උතුරු පළාත් ඇමතිවරුන්ගේ දූෂණ වංචා විමර්ශන වාර්තාව හෙට", "News Content": "උතුරු පළාත් අමාත්‍යවරුන්ගේ දූෂණ වංචා විමර්ශන සෙවීම සඳහා පත් කළ කමිටුවේ වාර්තාව හෙට(14) පළාත් සභාවට ඉදිරිපත් කිරීමට නියමිතව තිබේ. උතුරු පළාත් සභාව විසින් අදාළ විමර්ශන කමිටුව පත් කළ අතර ඒ සඳහා සාමාජිකයින් තිදෙනෙකු ද පත් කරනු ලැබීය. කමිටු වාර්තාව පසුගිය සතියේ දී පළාත් සභාවට ඉදිරිපත් කිරිමට නියමිතව තිබුණ ද එය හෙට දිනය දක්වා කල් දැමීමට කටයුතු කළේය. කෙසේ වෙතත් අදාළ වාර්තාව මඟින් අමාත්‍යවරුන් දෙදෙනෙකුට වංචා දූෂණ සම්බන්ධයෙන් චෝදනා එල්ල වී ඇති බව සඳහන් වෙයි. උතුරු පළාත් අධ්‍යාපන අමාත්‍යවරයාට ද චෝදනා එල්ල වී ඇති අතර ඔහු සිය ඉල්ලා අස්වීමේ ලිපිය භාරදී ඇති බව වාර්තා වෙයි. පළාත් අධ්‍යාපන අමාත්‍යවරයා ඉලංකෙයි තමිල් අරසු කච්චි පක්ෂයේ නායකත්වය දරන මාවෙයි සේනාධිරාජාට අදාළ ලිපිය භාර දී ඇතත් එය පළාත් සභාව වෙත භාරදිය යුතු බැවින් ඔහු එම ලිපිය භාරගෙන නොමැති බව සඳහන් වෙයි. මෙම වාර්තාව පළාත් සභාවට ඉදිරිපත් කිරීමෙන් අනතුරුව හෙට දිනයේ දී පළාත් සභාවේ විෂය පථයන්වල වෙනසක් සිදුවනු ඇති බව ද වාර්තා වෙයි.", "URL": "https://sinhala.adaderana.lk/news.php?nid=74177", "Category": null, "Parent URL": null}