{"Source": "Adaderana", "Timestamp": "October 1, 2018 11:40 am", "Headline": "යාපනේ ළමා දිනේ", "News Content": "ලෝක ළමා දිනය වෙනුවෙන් යාපනය ආරක්ෂක සේනා මූලස්ථානය විසින් සංවිධානය කළ ළමා දින සැමරුම් වැඩසටහනක් යාපනය පැරණි ළමා උද්‍යානයේදී පැවැත්විණ. යාපනය ආරක්ෂක සේනා ආඥාපති මේජර් ජෙනරාල් දර්ශන හෙට්ටිආරච්චි මහතාගේ සංකල්පයක් මත යාපනය ආරක්ෂක සේනා 51 සේනාංකාධිපති මේජර් ජෙනරාල් රොෂාන් සෙනවිරත්න මහතා‍ගේ ප්‍රධානත්වයෙන් සැමරුම් වැඩසටහන් සංවිධානය කොට තිබිණ. යාපනය දිස්ත්‍රික්කයේ දරුවන් 150 දෙනෙකු සහභාගි කරවා ගනිමින් දරුවන් වෙත විනෝද ක්‍රීඩා රැසක් පවත්වා ළමුන් වෙනුවෙන් ත්‍යාග පිරිනැමීමද එහිදි සිදුකරනු ලැබීය. සංහිඳියාව පදනම් කර ගනිමින් උතුරේ දරුවන්ගේ විනෝදය උදෙසා යාපනය ආරක්ෂක සේනා 7 වන කාන්තා බළකායේ නිලධාරිනියන්ගේ මෙහෙයවීම යටතේ වැඩසටහන පැවැත්වූහ. වැඩසටහන් අවස්ථාවට ප්‍රදේශවාසීන්,යාපනය ආරක්ෂක අංශ නිලධාරීන් ඇතුළු විශාල පිරිසක් සහභාගි වී සිටියහ.", "URL": "https://sinhala.adaderana.lk/news.php?nid=96985", "Category": null, "Parent URL": null}