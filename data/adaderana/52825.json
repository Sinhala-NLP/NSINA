{"Source": "Adaderana", "Timestamp": "July 24, 2015 02:11 pm", "Headline": "මං පක්ෂය බදාගෙන ඉන්න කෙනෙක් නෙවෙයි", "News Content": "පිරිසිදු නායකයින් සමග පමණක් දේශපාලනය කිරීමේ සම්ප්‍රදායක් බිහි කළ යුතුව ඇතැයි වරාය සහ නාවික කටයුතු අමාත්‍ය අර්ජුන රණතුංග මහතා පවසයි. හෙතෙම මේ බව කියා සිටියේ ජාතික සේවක සංගමයේ වරාය ශාඛාවේ නියෝජිතයින් හමු වූ අවස්ථාවේදීය. එම ශාඛාවේ මූලස්ථාන ශ්‍රවණාගාරයේ පැවැති එම හමුවේදී අමාත්‍යතුමා වැඩිදුරටත් මෙසේද කියා සිටියේය. මං පක්ෂය දේශපාලනයට වඩා රට ගැන සිතන දේශපාලනයට ගරු කරනවා.දේශපාලන තීන්දු ගැනීමේදීද පක්ෂයට වඩා සිතිය යුත්තේ රට ගැනයි. ජාතිවාදය හෝ ආගම්වාදය පදනම්ව ඡන්දය ප්‍රකාශ නොකළ යුතුයි.අපි ජනවාරි 08 වැනිදා විශාල ජයග්‍රහණයක් ලබා ගත්තා. ඒ ජයග්‍රහණය සමග රට ඉදිරියට ගෙන යාමේ කාලයක් 17 වැනිදායින් පසුව උදාවනවා. මේ දිනවල මගෙන් බොහෝ අය අහන දෙයක් තියෙනවා. කොහොමද අලියත් එක්ක යන්නේ, කොහොමද අලියට ඡන්දය දෙන්නේ කියලා. මං ශ්‍රී ලංකා නිදහස් පක්ෂයේ පවුලකින් පැමිණි කෙනෙක්. නමුත් මම සාම්ප්‍රදායික දේශපාලනය කරන කෙනෙක් නෙවෙයි. මම පක්ෂය බදාගෙන ඉන්න කෙනෙක් නෙවෙයි. මම වැදගත් නායකයො එක්ක දේශපාලනය කරන කෙනෙක්. මෛත්‍රීපාල සිරිසේන ජනාධිපතිතුමා තව අවුරුදු 05කට මේ රටේ නායකයා. එතුමාත් සමග රට ඉදිරියට ගෙන යාමට සුදුසුතම පුද්ගලයා රනිල් වික්‍රමසිංහ මැතිතුමා. මම ඒක තීරණය කළේ මීට අවුරුදු ගාණකට ඉස්සෙල්ලා. මම ඒ අත්දැකීම වින්දා. පාර්ලිමේන්තුවේ විතරක් නෙවෙයි, කැබිනට් මණ්ඩලයේත් ප්‍රජාතන්ත්‍රවාදය ඇති කළ හොඳම නායකයෝ දෙන්නා තමයි මෛත්‍රීපාල සිරිසේන ජනාධිපතිතුමාත් රනිල් වික්‍රංසිංහ මැතිතුමා. අලියා ලකුණ ඉදිරියේ තබන කතිරය රට වෙනුවෙන් ලබා දෙන ඡන්දයක්.", "URL": "https://sinhala.adaderana.lk/news.php?nid=52825", "Category": null, "Parent URL": null}