{"Source": "Adaderana", "Timestamp": "October 21, 2015 08:25 pm", "Headline": "කිවුවා වගේ බන්දුලට යන්න කියයි", "News Content": "සන්ධාන පාර්ලි‍මේන්තු මන්ත්‍රී බන්දුල ගුණවර්ධන මහතා ඊයේ (20) පාර්ලිමේන්තුවේදී මුදල් අමාත්‍ය රවී කරුණානායක මහතාගේ නම වැරදී ලෙස ප්‍රකාශ කිරීම සම්බන්ධයෙන් අදත් පාර්ලිමේන්තුවේදී උණුසුම් වාද විවාද සිදුවිය.බන්දුල ගුණවර්ධන මන්ත්‍රීවරයා මුදල් ඇමති රවී කරුණානායක මහතාගේ නම වැරදි ලෙස ප්‍රකාශ කළ අවස්ථාවේදී සභානායක ලක්ෂ්මන් කිරිඇල්ල මහතාද යළි ජාතිවාදය ඇවිස්සීමට උත්සාහ කරන බවත්, සිල්ලර වැඩ නොකරන ලෙසත් ඉල්ලීමක් කළේය.එම අවස්ථාවේදී බන්දුල ගුණවර්ධන මන්ත්‍රීවරයා තමන් එම නම කියන්නේ වැරදියට නොවන බවත්, එය හැන්සාඩ් වාර්තාවක පවා සඳහන් බවත්, තමා කියන නම හැන්සාඩ් වර්තාවේ නොතිබුණොත් පාර්ලිමේන්තුවෙන් ඉවත් වන බවද අවධාරණයෙන් ප්‍රකාශ කරන ලදී.ඉන් අනතුරුව හැන්සාඩ් වාර්තාව පරික්ෂා කිරීමෙන් පසු බන්දුල ගුණවර්ධන මහතා කියා සිටියේ තමන්ට වැරදීමක් සිදුව ඇති බැවින් ඒ ගැන කනගාටු වන බවයි.කෙසේ වුවද දුන් පොරොන්දුව ඉටුකර සභා ගැබෙන් ඉවත්ව යන ලෙසට ආණ්ඩු පක්ෂ මන්ත්‍රීන් බන්දුල ගුණවර්ධන මන්ත්‍රීවරයාගෙන් අද ඉල්ලා සිටීමත් සමග දෙපාර්ශවය අතර උණුසුම්කාරි තත්ත්වයක් ඇති වූ නිසා කථානායකවරයා විනාඩි 15ට සභාව කල්තැබීමට ද පියවර ගත්තේය.රවී කරුණානායක ඇමතිවරයා එහිදී කියා සිටියේ තමාගේ ද ඉවසීමේ සීමාවක් ඇති නමුත් එම ප්‍රකාශයෙන් තමාට බලවත් හානියක් වූ බවයි.", "URL": "https://sinhala.adaderana.lk/news.php?nid=54593", "Category": null, "Parent URL": null}