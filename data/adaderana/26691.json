{"Source": "Adaderana", "Timestamp": "August 18, 2012 04:54 pm", "Headline": "ජනපති උතුරුමැද මැතිවරණ කටයුතු පිරික්සයි", "News Content": "උතුරුමැද පළාතේ එක්සත් ජනතා නිදහස් සන්ධානයේ මැතිවරණ කටයුතු සංවිධානය කෙරෙන ආකාරය පිළිබඳ සොයා බැලීමට ජනාධිපති මහින්ද රාජපක්‍ෂ මහතා අද (18) පෙරවරුවේ එහි සංචාරයක නිරත විය. මේ අනුව තිසාවැව, ගුවන් තොටුපල පාර, මාතලේ හංදිය, ඇතුළු ප‍්‍රදේශවල සංචාරය කළ ජනාධිපතිවරයා ආසන සංවිධායකවරුන්ගේ කාර්යාල වෙතට ගොස් මැතිවරණ කටයුතු සංවිධානය කරන ආකාරය පිළිබඳ සොයා බැලූ බව ජනාධිපති මාධ්‍ය අංශය සඳහන් කළේය. මෙහිදී මැතිවරණ කටයුතු සදහා දායකවීමට පැමිණ සිටි ජනතාව සමග ජනාධිපති මහින්ද රාජපක්‍ෂ මහතා සුහද කතාබහක ද නිරතවිය. එක්සත් ජනතා නිදහස් සන්ධානයේ ගෞරවය ආරක්‍ෂා වන පරිදි විනය ගරුකව කටයුතු කළ යුතු බව මෙහිදී ජනාධිපතිවරයා සදහන් කළේය. මැතිවරණ පවත්වනුයේ රජයේ ප‍්‍රජාතන්ත‍්‍රවාදී බව ආරක්‍ෂා කිරීමට බවත් ඒ හේතුවෙන් මැතිවරණවලදී ජනතාවගේ ප‍්‍රජාතන්ත‍්‍රවාදී අයිතිය ආරක්‍ෂා කිරීම සියලු දෙනාගේ වගකීම බවත් මහින්ද රාජපක්‍ෂ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26691", "Category": null, "Parent URL": null}