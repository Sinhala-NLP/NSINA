{"Source": "Adaderana", "Timestamp": "November 19, 2018 02:22 pm", "Headline": "හොඳට හිටියට ජනපතිගෙන් ස්තූතිය", "News Content": "අද(19) නව සැසිවාරයේ සිව්වන දිනටත් පාර්ලිමේන්තුව රැස් වු අතර, එහිදී සාමකාමීව හා සහයෝගයෙන් සිටීම ගැන පක්ෂ නායකයින්ට හා සියලු මන්ත්‍රීවරුන්ට ජනාධිපති මෛත්‍රීපාල සිරිසේන මහතා සිය ස්තූතිය පළ කර තිබේ. ඊයේ (18) දිනයේ දී පැවති හමුවීමෙන් අනතුරුව අද දිනයේ දී පාර්ලිමේන්තුවේ වැඩකටයුතු කර ගෙන යෑම සඳහා මන්ත්‍රීවරු ඇතුළු සියලු දෙනාගේ හැසිරීම ඇගයීමට ලක් කරමින් ජනාධිපතිවරයා සිය ට්වීටර් ගිණුමේ සටහනක් තබමින් මේ බව පවසා ඇත. මේ අතර, පාර්ලිමේන්තුව තුළ ඇතිවෙමින් පැවති අර්බුදකාරී තත්ත්වය නිමා කිරීම සඳහා ඊයේ(18) දින සර්ව පාක්ෂික හමුවේ දී තමන් විසින් ලබා දෙන ලද මාර්ගෝපදේශනයන් නිවරැදි ලෙස අනුගමනය කිරීමට පාර්ලිමේන්තුව නියෝජනය කරන සියලූ පක්ෂ එකඟත්වය පළ කිරීම පිළිබඳව ජනාධිපති මෛත්‍රීපාල සිරිසේන මැතිතුමා සිය බලවත් ප්‍රසාදය පළ කරන බව ද මෙහිදී සඳහන් ජනාධිපතිවරයා ආණ්ඩුක්‍රම ව්‍යවස්ථානුකූලව තමන් වෙත පැවරී ඇති බලතල ප්‍රකාරව නව අග්‍රාමාත්‍යවරයකු සහ නව කැබිනට් මණ්ඩලයක් පත් කිරීමෙන් පසු ඇතැම් පාර්ශ්වයන් විසින් පාර්ලිමේන්තුව තුළ මතු කරන ලද අර්බුදකාරී තත්ත්වය පිළිබඳව ප්‍රථමයෙන්ම ජනාධිපතිතුමා විසින් තම අවධානය යොමු කර ඇති බව ජනාධිපති මාධ්‍ය අංශය නිවේදනයක් නිකුත් කරමින් පවසයි. ඒ අනුව 2018-11-15 වන දින සහ 2018-11-18 වන දින පාර්ලිමේන්තුව නියෝජනය කරන පක්ෂ නායකයන්ගේ රැස්වීම් දෙකක් කැඳවමින් ජනාධිපතිවරයා උපදෙස් දෙනු ලැබූයේ ගැටුම්කාරී තත්ත්වයන් ඇති කර නොගෙන ස්ථාවර නියෝග සහ පාර්ලිමේන්තු සම්ප්‍රදායන් අනුව අවශ්‍ය කටයුතු කරන ලෙස බව ද එම නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=99447", "Category": null, "Parent URL": null}