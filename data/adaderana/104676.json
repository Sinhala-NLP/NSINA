{"Source": "Adaderana", "Timestamp": "February 20, 2019 01:07 pm", "Headline": "සල්මාන් කුමරු ඉන්දියාවේ සංචාරයක", "News Content": "සවුදියේ කිරුළ හිමි මුහමද් බින් සල්මාන් කුමරු නිල සංචාරයක් සඳහා ඉන්දියාව වෙත පැමිණ තිබේ. ඉන්දීය අගමැති නරේන්ද්‍ර මෝදි නවදිල්ලි ගුවන්තොටුපොළ වෙත පැමිණ සල්මාන් කුමරු මහත් හරසරෙන් පිළිගත්තේය. ඉන්දියාව සහ සෞදි අරාබිය අතර ද්විපාර්ශ්වීය සබඳතා තරකර ගැනීම මෙම සංචාරයේ අරමුණයි. ආසියානු සංචාරයේ නිරත සෞදියේ සල්මාන් කුමරු මීට පෙර පාකිස්තානයේද සංචාරයකට එක්විය. දෙරට අතර බලශක්ති සහ යටිතළ පහසුකම් යන අංශවල ආයෝජන දිරිමත් කිරීම මෙහිදී ප්‍රමුඛව අපේක්ෂා කෙරෙයි. සෞදි මාධ්‍යවේදී ජමාල් කෂෝගි ඝාතනයෙන් අනතුරව සෞදියේ සල්මාන් කුමරු ජාත්‍යන්තර වශයෙන් අපකීර්තියට පත් ව සිටින අවධියක මෙම සංචාරය සිදුකිරීම විශේෂයි. පුල්වාමා ප්‍රහාරය හේතුකරගෙන ඉන්දියාව සහ පාකිස්තානය අතර මේ වනවිට දැඩි මතභේදාත්මක තත්ත්වයක් මතුව තිබේ. ප්‍රහාරය සම්බන්ධයෙන් ඉන්දියාව සෘජුවම පාකිස්තානයට චෝදනා කළත්, ප්‍රහාරයට වගකිව යුත්තන් සෙවීම වෙනුවෙන් පාකිස්තානය සාධනීය වෙහෙසක් දරන බව සෞදි කුමරුගේ මතයයි. ඒ අනුව පාකිස්තානය වෙත අමෙරිකානු ඩොලර් බිලියන 20ක ආයෝජනය ලබාදීමට සූදානම් බව කුමරු එහිදී පවසා තිබුණි.", "URL": "https://sinhala.adaderana.lk/news.php?nid=104676", "Category": null, "Parent URL": null}