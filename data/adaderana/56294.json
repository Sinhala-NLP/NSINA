{"Source": "Adaderana", "Timestamp": "January 11, 2016 09:37 pm", "Headline": " ඒකීය භාවයට - බුද්ධාගමට හිමිතැන සංශෝධනයක් නෑ", "News Content": "යෝජිත ව්‍යවස්ථා සං‍ශෝධනය මගින් රටේ එකීය භාවය හා බුද්ධාගමට හිමි තැන කිසිදු අයුරකින් සංශෝධනයට ශ්‍රීලනිපය ඉඩ නොතබන බව පළාත් සභා හා පළාත් පාලන අමාත්‍ය ෆයිසර් මුස්තාෆා මහතා පවසයි.එය ශ්‍රීලනිපයේ ද ස්ථාවරය බවත්, එකී ව්‍යවස්ථා සංශෝධනය ස්ථාවර නියෝගවලට පටහැණි නොවන බවත්, අමාත්‍යවරයා කියයි.ශ්‍රීලනිප මූලස්ථානයේදී අද පස්වරුවේ පැවති මාධ්‍ය හමුවකදී හෙතෙම මේ බව කියා සිටියේය.යෝජිත ව්‍යවස්ථා සංශෝධනය සඳහා ශ්‍රීලනිපයේ යෝජනා 9ක් හෙට පාර්ලිමේන්තුවට බාරදෙන බව මෙම මාධ්‍ය හමුවට එක්වූ අමාත්‍ය සුසිල් ප්‍රේමජයන්ත මහතා පැවසීය.ඊට නව ආණ්ඩුක්‍රම ව්‍යවස්ථාවක් යන කියමනේ “නව“ යන කොටස ඉවත් කළ යුතු බවද සඳහන් බව ඇමතිවරයා ප්‍රකාශ කළේය.මෙම සංශෝධනයට අදාළව හෙට දිනයේ පාර්ලිමේන්තු රැස්වීම පැවැත්වීමට නියමිත බවත්, එහිදී මෙය තුනෙන් දෙකක බහුතරයකින් සම්මත කර ගත යුතු බවත් අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=56294", "Category": null, "Parent URL": null}