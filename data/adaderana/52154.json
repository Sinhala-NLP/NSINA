{"Source": "Adaderana", "Timestamp": "June 21, 2015 10:47 pm", "Headline": "මහින්ද රාජපක්ෂ නිසා අපිට මුහුණ දෙන්න වෙලා තියෙන්නේ ලොකු ප්‍රශ්නයකට", "News Content": "ශ්‍රී ලංකා නිදහස් පක්ෂයෙන් අගමැතිවරයකු බිහි කිරීමට නම් මහ මැතිවරණය තවදුරටත් ප්‍රමාද කළ යුතු බව ශ්‍රී ලංකා නිදහස් පක්ෂයේ අත්තනගල්ල ආසන සංවිධායක වරාය සහ නාවික අමාත්‍ය අර්ජුන රණතුංග මහතා පවසයි.ශ්‍රී ලංකා නිදහස් පක්ෂය දෙකඩ කර එක්සත් ජාතික පක්ෂයට බලය ලබා දීමේ වැඩපිළිවෙළක් හිටපු ජනාධිපති ප්‍රමුඛ පිරිස ක්‍රියාත්මක කරන බව හෙතෙම කියයි. ශ්‍රී ලංකා නිදහස් පක්ෂයේ අනාගතය සුරක්ෂිත කිරීම උදෙසා එම වැඩපිළිවෙළ පරාජය කිරීමේ අවශ්‍යතාවද අමාත්‍යවරයා අද අත්තනගල්ල, කටුවස්ගොඩ පැවැති මහජන හමුවකදී පැවසීය.එහිදී ඔහු වැඩිදුරටත් මෙසේද කියා සිටියේය.“මම පෞද්ගලිකව සිතනවා මැතිවරණයක් පරක්කු වෙන තරමට ශ්‍රී ලංකා නිදහස් පක්ෂයට හොඳයි කියලා. මොකද අද මැතිවරණයකට ගියොත් අපිට ලොකු ප්‍රශ්නයකට මුහුණ දෙන්න සිද්ධ වෙනවා. සමහර විට අත්තනගල්ල වගේ ආසන අපිට දිනන්න පුළුවන් වෙයි. සමහර ප්‍රධාන ආසන දිනාගන්නත් පුළුවන් වෙයි. නමුත් ශ්‍රී ලංකා නිදහස් පක්ෂයේ කැඩීමත් එක්ක අපිට ආණ්ඩුවක් හදන්න පුළුවන් වෙයිද කියන එක ලොකු ප්‍රශ්නයක්.එදා ජේ. ආර් ජයවර්ධන මහත්තයා එතුමාගේ කාල සීමාව ඉවර වුණාම පක්ෂයට ප්‍රශ්න ඇති කරන්නේ නැතිව පැත්තකට වෙලා හිටියා.චන්ද්‍රිකා බණ්ඩාරනායක මැතිනියත් තමන්ගේ කාලය ඉවර වුණාම දේශපාලනයට සම්බන්ධ වුණේ නැහැ. නමුත් අද මහින්ද රාජපක්ෂ මහත්තයා නිසා අපිට මුහුණ දෙන්න වෙලා තියෙන්නේ ලොකු ප්‍රශ්නයකට. එතුමා මෛත්‍රීපාල සිරිසේන ජනාධිපතිතුමාට පක්ෂය ඉදිරියට අරගෙන යන්න දෙන්නේ නැහැ. අපි අතර කෙටීමක් ඇතිකරලා මේ පක්ෂය දෙකඩ කිරී‍මේ වැඩපිළිවෙළක් කර ගෙන යන්නේ. මේකෙන් වාසිය එන්නේ එක්සත් ජාතික පක්ෂයට. අන්න ඒකයි මම කිව්වේ අද අපි මැතිවරණයකට ගියොත් හුගක් වෙලාවට එක්සත් ජාතික පක්ෂයට ජයග්‍රහණය කරන්න පුළුවන් වෙනවා..” යැයිද අමාත්‍ය අර්ජුන රණතුංග මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=52154", "Category": null, "Parent URL": null}