{"Source": "Adaderana", "Timestamp": "January 10, 2018 06:35 am", "Headline": "මිනිසුන් දණ ගස්වන යුගයකට පාර කපමුද?මහින්දගේ ප‍්‍රතිඥාවලට නැවතත් රැවටෙමුද?", "News Content": "ආණමඩුවට පිරිසිදු සංවිධායකවරයෙක් පත් කිරීමට ශ්‍රී ලංකා නිදහස් පක්‍ෂය අපොහොසත් වී ඇති බවත්, එය දේශපාලනයේ අනාගතයට ලබා දුන් යහපත් පූර්වාදර්ශයක් නොවන බවත් වාරිමාර්ග රාජ්‍ය අමාත්‍ය පාලිත රංගේ බණ්ඩාර මහතා පවසයි. එමෙන්ම පිරිසිදු දේශපාලන ව්‍යූහයක් ගොඩනැගීම වෙනුවෙන් ජනාධිපතිතුවරයා ලබා දුන් පොරොන්දුද ඇතැම් අවස්ථාවල කඩ වී ඇති බවයි ඔහු පෙන්වා දෙන්නේ. ස්ත්‍රීර දූෂකයින්ටත් පලාත් පාලන මැතිවරණයට ශ්‍රී ලංකා නිදහස් පක්‍ෂයෙන් නාමයෝජනා ලබා දී ඇති බවට තොරතුරු වාර්තාවන බවද ඔහු පෙන්වා දෙයි. නවගත්තේගම එක්සත් ජාතික පක්‍ෂ බලමණ්ඩල රැුස්වීම අමතමින් ඔහු මේ බව පැවැසීය. නවගත්තේගම නගර ශාලාවේදී එම රැස්වීම (09) පැවැත්විණ. එහිදී වැඩිදුරටත් අදහස් දැක්වූ අමාත්‍ය පාලිත රංගේ බණ්ඩාර මහතා මෙසේද පැවැසීය. මුළු මහත් සමාජයක් යහපත් ලෙස ගොඩ නැගීමේ වගකීම භාරගෙන සිටින සමස්ථ ගුරු පරපුර පූජනීයයි. ඔවුන්ට සැමදා සමාජයේ ගෞරවය හිමිවනවා. එහෙත් එම ගෞරවය කෙලෙසා දැමූ පුද්ගලයින්ද මේ සමාජයේ නැතිවා නොවෙයි. පසුගිය කාලයේ දේශපාලඥයින්ද ගුරුවරුන් දණගැස්සූවා. එහෙම තිබුණු යුගය වෙනස් කරන්නයි ජනතාව එක් පාලන ව්‍යුහයක් වෙනස් කළේ. එහෙත් කණගාටුවට කරුණ වන්නේ ගුරුවරු දණ ගැස්සූ අදූරදර්ශී පුද්ගලයින්ට දැන් ආසන සංවිධායක තනතුරු ලබා දෙන තත්ත්වයක් උද්ගතව තිබීමයි. දුෂණයට අසාධාරණයට විරුද්ධව හඩ නැගූ ජනාධිපතිවරයා විසින්ම එවැනි පුද්ගලයෙකු ආණමඩුව සංවිධායකවරයා ලෙස පත් කර තිබෙනවා. පක්‍ෂ පාට බේදයෙන් තොරව බැලූවත් ආණමඩුවේ හෝ රටේම ජනතාව එවැනි දේ බලාපොරොත්තු වෙන්නේ නෑ. එහෙමනම් මිනිසුන් දණ ගස්වන යුගයක පාර කපන්න ඉඩ කඩ සලසනවා ද යන්න අප තීරණය කළ යුතුයි. ඒ වගේම අද මහින්ද රාජපක්‍ෂ හිටපු ජනාධිපතිවරයා සිය අපේක්‍ෂක රැල සමග විවිධ තැන්වල ප‍්‍රතිඥා ලබා දෙමින් සිටිනවා. හොරකම් කරන්නේ නෑ. දූෂණ හා වංචා සිදු කරන්නේ නෑ, ජනතා සේවය වෙනුවෙන්ම කැපවෙමි. මේ ආකාරයට ඒ අය අද විවිධ තැන්වල ප‍්‍රතිඥා ලබා දෙමින් සිටිනවා. ඇයි මේ හදිසියේ දිවුරන්නේ. ප‍්‍රතිඥා ලබා දෙන්නේ. ඒ අය වැරදි කරපු බව මේ තුළින් පැහැදිලි වෙනවා. වැරදි නොකරන්නේනමි දිවුරන්න, ප‍්‍රතිඥා ලබා දෙන්න අවශ්‍ය වන්නේ නැහැ. මේකයි අද දේශපාලනයේ තත්ත්වය. එබැවින් සත්‍ය කුමක්දැයි තේරුම් ගෙන අනාගතය දෙස බලා නිවැරදි තීන්දු තීරණ ගැනීම ජනතාවට පැවැරෙන වගකීමයි.", "URL": "https://sinhala.adaderana.lk/news.php?nid=82739", "Category": null, "Parent URL": null}