{"Source": "Adaderana", "Timestamp": "September 20, 2011 09:38 am", "Headline": "ජෙයරාජ් ඝාතකයාට නවාතැන් දුන් සැකකරු 19 දා අධිකරණයට", "News Content": "හිටපු අමාත්‍ය ජෙයරාජ් ප්‍රනාන්දු පුල්ලේ මහතා ඝාතනය කළ මරාගෙන මැරෙන එල්.ටී.ටී.ඊ. සාමාජිකයාට නවාතැන් පහසුකම් ලබාදුන්නේ යැයි චෝදනා ලබා සිටින පුද්ගලයා ලබන මස 19 වැනිදා අධිකරණයට ඉදිරිපත් කරන ලෙස කොළඹ මහාධිකරණය බන්ධනාගාර අධිකාරීවරයාට නියෝග කර තිබේ. ශන්මුගම් සූරියකුමාර් නැමැති මෙම විත්තිකරු කොළඹ අපරාධ කොට්ඨාසය මගින් අත්අඩංගුවට ගත් අතර නීතිපතිවරයා විසින් ඔහුට එරෙහිව අධි චෝදනා ගොනුකරනු ලැබීය. 2008 වසරේ මාර්තු සහ අප්‍රේල් කාලසීමා තුළ ජෙයරාජ් ප්‍රනාන්දු පුල්ලේ ඝාතනය සිදුකළ මුත්තයියා ශෂේන්ද්‍රන් නැමැති මරාගෙන මැරෙන එල්.ටී.ටී.ඊ. සාමාජිකයාට දෙහිවල ප්‍රදේශයේ දී මොහු නවාතැන් ලබාදී ඇති බව එම අධි චෝදනා වලින් දන්වා ඇත. එමගින් මෙම විත්තිකරු ත්‍රස්තවාදය වැළැක්වීමේ පනත යටතේ වරදක් සිදුකර ඇති බව නීතිපතිවරයා අධිකරණයට දැනුම් දී ඇත. මෙම විත්තිකරුට අදාළ අධි චෝදනා පත්‍ර බාරදීම සඳහා ඔහු ලබන 19 වැනිදා අධිකරණය වෙත ඉදිරිපත් කර‍න මෙන් කොළඹ බන්ධනාගාර අධිකාරීවරයාට නියෝග කර තිබේ.", "URL": "https://sinhala.adaderana.lk/news.php?nid=18842", "Category": null, "Parent URL": null}