{"Source": "Adaderana", "Timestamp": "June 29, 2018 07:59 am", "Headline": "ටිපර් රථයේ ගැටී යතුරුපැදිකරු මරුට-ටිපර් රථයේ රියදුරු අත්අඩංගුවට", "News Content": "යතුරු පැදියක් ටිපර් රථයක ගැටීමෙන් සිදුවී ඇති අනතුරකින් යතුරුපැදිකරු මිය ගොස් ඇති බව පුත්තලම පොලීසිය පවසයි. ඊයේ(28) සවස පුත්තලම-කුරුණෑගල මාර්ගයේ කල්අඩිය ප්‍රදේශයේදී මෙම අනතුර සිදුවී ඇත. අනතුරින් මිය ගොස් ඇත්තේ මදුරන්කුලිය-උනාවේලිය පදිංචිව සිටි අංගම්පොඩි සරත් නන්දසිරි ද සොයිසා නම් පුද්ගලයෙකි. මිය ගොස් ඇති අය යතුරුපැදියකින් ගමන් කරමින් සිට ඇත. ඔහු බස් රථයක් පසුකර යාමට උත්සාහ කරන විට ඉදිරියෙන් පැමිණ ඇති ටිපර් රථයේ ගැටී ඇති බව පොලීසිය පවසයි. අනතුරට සම්බන්ධ ටිපර් රථය තම බාරයට ගෙන එය පැදවූ බිංගිරිය-තල්ගහපිටිය ප්‍රදේශයේ පදිංචි 36 හැවිරිදි අයෙකු අත්අඩංගුවට ගැනීමට පුත්තලම පොලීසිය කටයුතු කර ඇත. පුත්තලම පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=91667", "Category": null, "Parent URL": null}