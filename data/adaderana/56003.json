{"Source": "Adaderana", "Timestamp": "December 29, 2015 09:22 am", "Headline": "සතොසේ ගැහිල්ලක් ගැන බරපතළ හෙවිල්ලක්", "News Content": "සතොස ආයතනයේ සිදූවු බව කියන මූල්‍ය වංචා සම්බන්ධයෙන් විගණන වාර්තාවක් කැඳවීමට තීරණය කර ඇති බව බරපතළ වංචා දූෂණ විමර්ශන ජනාධිපති කොමිසම පවසයි.එම කොමිසමේ ලේකම් ලැසිල් ද සිල්වා මහතා කියා සිටියේ 2014 වසරේ අවසන් මාස කිහිපය තුළ සිදුවු බව කියන ගනුදෙනු පිළිබඳව විගණනයක් සිදුකරන ලෙස විගණකාධිපති දෙපාර්තමේන්තුවට දැනුම් දී ඇති බවයි.සහල් ආනනයනය කිරීමේ දී රුපියල් කෝටි ගණනක මූල්‍ය වංචාවක් සිදුව ඇති බවට ජනාධිපති කොමිසම සිදුකළ මූලික විමර්ශනවලින් අනාවරණය වී තිබේ.සහල් මෙට්‍රික් ටොන් 15,000ක් ආනයනය කිරීමට කැබිනට් අනුමැතිය ලබාගෙන තිබියදී සහල් මෙට්‍රික් ටොන් දෙලක්ෂ 50,000ක් ආනයනය කර ඇති බව අනාවරණය වී ඇත.එමගින් සතොස ආයතනයට රුපියල් කෝටි ගණනක අලාභයක් සිදුව ඇති බව බරපතළ වංචා දූෂණ විමර්ශන ජනාධිපති කොමිසම පවසයි.මේ වන විටත් අදාළ චෝදනාව සම්බන්ධයෙන් සතොස ආයතනයේ ප්‍රධානීන් කිහිපදෙනෙකුම ඉවත් කිරීමට පියවර ගෙන ඇති බව ලැසිල් ද සිල්වා මහතා සඳහන් කළේය.විගණන වාර්තාවක් ද ලබාගැනීමෙන් අනතුරුව සිදුව ඇති මෙම වංචාව සම්බන්ධයෙන් පුළුල් ලෙස පරික්ෂණ ක්‍රියාත්මක කිරීමට සැලසුම් කර ඇති බව බරපතළ වංචා දූෂණ විමර්ශන ජනාධිපති කොමිසම වැඩිදුරටත් කියා සිටියි.", "URL": "https://sinhala.adaderana.lk/news.php?nid=56003", "Category": null, "Parent URL": null}