{"Source": "Adaderana", "Timestamp": "April 19, 2017 02:50 pm", "Headline": "රජය ගැන ලැජ්ජයි - ඒකාබද්ධය කියයි", "News Content": "මීතොටමුල්ල ඛේදවාචකයෙන් මිය ගිය පුද්ගලයින් සඳහා රජය විසින් රුපියල් ලක්ෂයක මුදලක් ලබා දෙන බව පැවසීම ලැජ්ජාවට කරුණක් බවත් එය ඉල්ලා අස්කර ගත යුතු යෝජනාවක් බවත් පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. බොරැල්ලේ අද (19) පැවති ඒකාබද්ධ විපක්ෂයේ මාධ්‍ය හමුවකට එක් වෙමින් මන්ත්‍රීවරයා මේ බව පැවසීය. අදට එම සිදුවීමට දින 5ක් ගත වී ඇති බවත් මෙය ස්වාභාවික ආපදාවක් ලෙස සළකමින් රජයට හැසිරිය නොහැකි බවත් ලක්ෂයක මුදල තාවකාලික වන්දියක් ලෙස සැළකිය හැකි බවත් දිනේෂ් ගුණවර්ධන මහතා තව දුරටත් කියා සිටියේ ය. වන්දි වශයෙන් රජය ලබා දෙන්නේ මන්ත්‍රීවරුන්ගේ හෝ ඇමතිවරුන්ගේ මුදල් නොව මහජනයාගේම මුදල් වන බැවින් මිය ගිය පිරිස වෙනුවෙන් සාධාරණ වන්දියක් ලබා දීම රජයේ වගකීම බවද මන්ත්‍රීවරයා පැවසීය. කෙසේ වුවත් කුණු එකතු කිරීමේ සම්ම්ත ක්‍රියවලියට පටහැනිව කොළඹ මහ නගර සභාව කටයුතු සිදු කර ඇති බවත් සිදුවු ඛේදනවාචකයේ වගකීම ඔවුන් බාර ගත යුතු බවට ද ගුණවර්ධන මහතා චෝදනා කර සිටියේ ය. මේ අතර සිදුවු තත්ත්වය පිළිබඳ කරුණු 7 ක් මුල්කර ගනිමින් ලිපියක් කතානායකවරයා වෙත ඊයේ දිනයේ දී ලබා දීමට කටයුතු කළ බවත් මේ සම්බන්ධයෙන් හදිසි පාර්ලිමේන්තු විවාදයක් පැවැත්වීමට කතානායකවරයා කැමැත්තෙන් සිටින බවත් මන්ත්‍රීවරයා පැවසීය.", "URL": "https://sinhala.adaderana.lk/news.php?nid=72239", "Category": null, "Parent URL": null}