{"Source": "Adaderana", "Timestamp": "September 22, 2013 09:53 pm", "Headline": "ගංවතුර පාලනයට කවුඩුල්ලේ ගස් 1600 ක් බිම දමයි", "News Content": "කවුඩුල්ල පිනාමංකඩ අමුණේ සිට මහවැලි ගඟට ජලය ගෙන යනු ලබන ඇළ දෙපස ඇති කුඹුක් ගස් 1,600 කපා ඉවත් කිරීම මේ වන විට සිදු වෙමින් පවතින බව පරිසර හා සොබාදහම් අධ්‍යයන මධ්‍යස්ථානයේ ජාතික සම්බන්ධීකාරක රවීන්ද්‍ර කාරියවසම් මහතා පවසයි. එමෙන්ම පොළොන්නරුව දිස්ත‍්‍රික් ලේකම්වරයා ඇතුළු නිලධාරීන්ගේ අනුදැනුම ඇතිව මෙය සිදු වන බව ඒ මහතා ප්‍රකාශ කරයි. දියසෙන් පුර ඇතුළු ප‍්‍රදේශ වලට අධික වර්ෂා කාල වලදී මුහුණ දීමට සිදුවන ගංවතුර තත්ත්වය පාලනය කිරීම මෙම ගස් කැපීමට හේතුව ලෙස අදාළ බලධාරීන් පෙන්වාදෙන අතර ගංවතුර පාලනය කිරීම වෙනුවෙන් ගස් කපා ඉවත් කිරීමට යොජනා කරන ලොව ඇති එකම රටද ලංකාව වන බවද ඔහු කියා සිටි‍යි. කාරියවසම් මහතා සඳහන් කරන්නේ දැනට අංක දමා සලකුණු කර ඇති කුඔක් ගස් ඇතුළු ගස් 1600 න් කිහිපයක්ම මේ වනවිට කපා ඉවත් කර ඇති අතර එලෙස කපා ඉවත් කරන ලද ගස් කඳන් වලට සිදු වු දෙයක් නොමැති බවය. කපා ඉවත් කිරීමට නියමිත ඇතැම් ගස් වසර සියයකටත් වඩා ඉපැරණි ඒවා වන අතර ගංවතුර පාලනය කිරීමේ මුවාවෙන් කිසිදු නිත්‍යානුකූලභාවයකින් තොරව මෙම ගස් කපා බිම හෙළීම සිදුවන බව හෙතෙම පැවසීය. දිස්ත්‍රික් ලේකම්වරයා ඇතුළු කිනම් හෝ නිලධාරියෙකුට සැබෑ ලෙසම ගංවතුර පාලනය සඳහා අවශ්‍යතාවයක් ති‍බේ නම් කළ යුත්තේ ගස් කැපීම නොව විපතට පත්වෙමින් තිබෙන පුරාණ වාරි පද්ධතිය සක‍්‍රීය කිරීම හා ඒ වෙනුවෙන් ජනතාවගේ ද සහයෝගය ලබා ගැනීම බව කාරියවසම් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=37616", "Category": null, "Parent URL": null}