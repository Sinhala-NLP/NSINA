{"Source": "Adaderana", "Timestamp": "May 23, 2016 04:53 pm", "Headline": " අමෙරිකාවට ලංකාවෙන් නිහඬ පාඩමක්", "News Content": "විපතට පත් වූ ජනතාවට උදව් උපකාර කිරීමට ජාති, භේද, ආගම් හෝ පක්ෂය අනවශ්‍ය බව පිවිතුරු හෙළ උරුමයේ නායක උදය ගම්මන්පිල මහතා පවසයි.ඒ මහතා මේ බව ප්‍රකාශ කර සිටියේ අද(23) කොළඹදී පැවති මාධ්‍ය හමුවකදීය.රටක් වශයෙන් ඉදිරියට යාමේදී අවශ්‍ය වන්නේ සෑමදෙනා එක්ව එක් ජාතියක් වශයෙන් විපතට පත් වූ ජනතාව සමග එක් ගමනක් යාම බවද ඒ මහතා පෙන්වා දෙයි.එමෙන්ම මේ ආපදා තත්ත්වය හමුවේ අමෙරිකාවට අප රටේ මිනිසුන් විසින් මානව හිමිකම් ගැන නිහඬ පාඩමක් උගන්වා ඇති බවත්, එය අමෙරිකාවට ආදර්ශයක් බවත් ඒ මහතා පෙන්වා දී ඇත.මෙම ආපදා අවස්ථාවේදී රාජ්‍ය ‍හා පෞද්ගලික මාධ්‍ය, රාජ්‍ය නිලධාරීන්, ස්වේච්ඡා සංවිධාන, ආගමික නායකයින් එක්ව එකා මෙන් කටයුතු කළ බවත්, ඒ අතරතුර සමහර දේශපාලන කණ්ඩායම් හා දේශපාලඥයින් පෞද්ගලික වාසි තකා කටයුතු කළ බවත් ඒ මහතා පවසයි.නමුත් මෙවැනි අවස්ථාවකදී සිදු විය යුත්තේ පෞද්ගලික අරමුණු වලට එහා ගිය ජනතා සහනදායි ක්‍රියා පිළිවෙතක් අනුගමනය කිරීම බව උදය ගම්මන්පිල මහතා පවසයි. එමෙන්ම අග්‍රමාත්‍ය රනිල් වික්‍රමසිංහ මහතා ප්‍රකාශකර ඇත්තේ ඒකාබද්ධ විපක්ෂය පොල් ගැසූ නිසා ‍රටේ මෙවැනි ජල ගැලීමක් සිදුවූ බවත්, එවැනි කථා විහිළු බවත්, පොල් ගැසූ මන්ත්‍රීවරු කිසිවිටක රටේ හෝ ජනතාවගේ විනාශය නොපැතූ බවද ඔහු සඳහන් කරයි. එපමණක් නොව සමහර නවක මන්ත්‍රීවරුන් පවසා ඇත්තේ ගෝඨාභය රාජපක්ෂ මහතා නිසා කොළඹට ගංවතුර ගැලූ බවත් එවැනි මන්ත්‍රීවරුන් ගැන කණගාටුවට පත්වන බවයි.නමුත් ඒ මහතා පෙන්වා දෙන්නේ පසුගිය කාලයේ යෝජනා වූ පරිදි උමන් මාර්ග 2ක් ඉදිකර ඒ ඔස්සේ කැළණි ගගේ ජලය මුහුදට ගෙන ගියානම් මෙවැනි විපතක් සිදු නොවන බවයි.නමුත් මෙවැනි අවස්ථාවකදී අවශ්‍ය වන්නේ චෝදනා කරනවාට වඩා එකට වැඩ කිරීම බවත්, ඒ නිසාවෙන් සියල්ලන් එකට එකතු වී කටයුතු කළ යුතු බවත් ඔහු පෙන්වා දෙයි.එමෙන්ම අවතැන් පිරිස් සිටින ස්ථානවල පිසූ ආහාර වැඩිවීම නිසා අපතේ දැමීමට සිදුවී ඇති බවත්, තව දුරටත් පිසූ ආහාර සහ වියළි ආහාර රැගෙන නොඑන ලෙස ඉල්ලා සිටින බවත් පිවිතුරු හෙළ උරුමයේ නායක උදය ගම්මන්පිල මහතා පවසයි.ඇඳුම්, ඖෂධ වර්ග, කාන්තාවන්ට හා දරුවන්ට අවශ්‍ය සනීපාරක්ෂක තුවා, පාසල් නිල ඇඳුම්, පාසල් පොත්පත්, සපත්තු සෙරෙප්පු වැනි දේ අවතැන් ජනතාවට අවශ්‍යව ඇතැයිද පිරිසිදු කිරීමට අවැසි ද්‍රව්‍ය හා උපකරණ වැනි දේ ගැන විශේෂ සැලකිල්ලක් දක්වන්නැයිද ගම්මන්පිල මහතා පැවසීය.", "URL": "https://sinhala.adaderana.lk/news.php?nid=60426", "Category": null, "Parent URL": null}