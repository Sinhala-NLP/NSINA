{"Source": "Adaderana", "Timestamp": "April 23, 2013 08:56 am", "Headline": "හදිසි මැරුවීම් ගැන හොයන්න අනුකමිටුවක් ", "News Content": "දිසාවිනිසුරුවරුන්ගේ සහ මහේස්ත්‍රාත්වරුන්ගේ ස්ථාන මාරුවීම් පිළිබඳ කරුණු සොයා බැලීම සඳහා ශ්‍රී ලංකා නීතීඥ සංගමය අනුකමිටුවක් පත් කර තිබේ. පසුගියදා රැස් වු ශ්‍රී ලංකා නීතීඥ සංගමයේ විධායක කමිටුව විසින් අදාළ කමිටුව පත් කර ඇති බව වාර්තා වේ. ශ්‍රී ලංකා නීතීඥ සංගමයේ සභාපතිවරයා සහ ලේකම්වරයා ඇතුළු නීතීඥවරුන් පස් දෙනෙකුගෙන් සමන්විත අනු කමිටුවක් මේ සඳහා පත් කර තිබේ. දිසාවිනිසුරුවරුන්ගේ සහ මහේස්ත්‍රාත්වරුන්ගේ ස්ථාන මාරුවීම් සිදුකිරීම සාමාන්‍යයෙන් වසර තුනකට වරක් සිදුවුවද පසුගිය කාලය තුළ හදිසි මාරුවීම් රැසක් පිළිබඳව තොරතුරු ලැබී ඇති බව ශ්‍රී ලංකා නීතීඥ සංගමය සඳහන් කළේය. අදාළ මාරුවීම් පිළිබඳව පොදුරාජ්‍ය මණ්ඩලයීය ලේකම් කාර්යාලයේ නීති සංගමයෙන් ද මේ වන විට කරුණු විමසීමක් කර තිබේ. සිදුව ඇති බව කියන එවැනි ස්ථාන මාරුවීම් පිළිබඳව කරුණු සොයා බැලීම සඳහා මෙම අනුකමිටුව පත් කර ඇති අතර ඊට අදාළ කරුණු එක්රැස් කිරීම මේ දිනවල සිදුවන බව ශ්‍රී ලංකා නීතීඥ සංගමය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33491", "Category": null, "Parent URL": null}