{"Source": "Adaderana", "Timestamp": "June 22, 2016 08:33 am", "Headline": "ප්‍රධාන පෙළේ මත්ද්‍රව්‍ය ජාවාරම්කරුවන් 3ක් අත්අඩංගුවට", "News Content": "ප්‍රධාන පෙළේ මත්ද්‍රව්‍ය ජාවාරම්කරුවන් තිදෙනෙකු කොළඹ නගරයේදී අත්අඩංගුවට ගෙන තිබේ.පොලිස් මත්ද්‍රව්‍ය කාර්යංශයේ නිලධාරීන් විසින් අද(22) අළුයම කොළඹ නගරයේ සිදුකරන ලද මත්ද්‍රව්‍ය වැටලීමකදී මොවුන් අත්අඩංගුවට ගෙන ඇති බව සඳහන්ය.ඔවුන් සතුව තිබී හෙරොයින් මත්ද්‍රව්‍ය කිලෝ ග්‍රෑම් 1ක් සොයාගෙන ඇති අතර එහි වටිනාකම රුපියල් කෝටියක් පමණ වන බව පොලිස් මූලස්ථානය සඳහන් කරයි.මෙම සිද්ධිය මත්ද්‍රව්‍ය චෝදනා මත දැනට බන්ධනාගාර ගත කර සිටින වෙලේ සුදා නොහොත් සමන්ත කුමාර සහ තර්මරාජා සුසේන්ද්‍රන් නොහොත් සුසේ යන අය විසින් මෙහෙයවනු ලබන ජාවාරමක් ලෙසට තොරතුරු අනාවරණය වී ඇති අතර ජාත්‍යන්තර මත්ද්‍රව්‍ය ජාවාරමක කොටසක් ලෙස ද මෙය සැළකෙයි. පොලිස්පති පූජිත් ජයසුන්දර මහතා විසින් ආරම්භ කර ඇති මත්ද්‍රව්‍ය ජාවාරම් මැඩලීමේ විශේෂ වැඩපිලිවෙළ යටතේ මෙවැනි මත්ද්‍රව්‍ය වැටලීම් රැසක් සිදුකිරීමට පොලීසිය සමත් වුණි.මත්ද්‍රව්‍ය ජාවාරම මෙරටින් තුරන් කරන තුරු මෙම වැටලීම් වඩාත් සාර්ථකව ඉදිරියට ගෙන යන බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=61330", "Category": null, "Parent URL": null}