{"Source": "Adaderana", "Timestamp": "October 1, 2018 09:23 am", "Headline": "සිසුවිය රෝහලේ තරුණයා පොලීසියේ", "News Content": "වයස අවුරුදු 15ක සිසුවියක් සහ වයස අවුරුදු 18ක සිසුවෙකු දෙමව්පියන්ට හොර රහසේ වෙනත් ප්‍රදේශයකට ගොස් තනිව නිවසක සැඟවී සිටියදී දඹුල්ල පොලිසිය අත්අඩංගුවට ගෙන තිබේ. පොලීසියට ලද පැමිනිල්ලක් මත සිදු කළ සොදෙසි මෙහෙයුමකදි මෙම සිසුවිය සහ තරුණයා සොයා ගෙන ඇත. දඹුල්ල නගරයට ආසන්න ගම්මානයක මෙම පාසැල් සිසුවිය සහ තරුණයා මාස ගණනාවක සිට ‍ප්‍රේම සම්බන්ධතාවයක් පවත්වාගෙන ගොස් ඇතැයි පොලීසිය පවසයි. පසුව නිවෙස්වලින් මෙම ප්‍රේම සම්බන්ධතාවයට දෙදෙනාටම අවවාද කිරීම හේතුවෙන් මොවුන් දෙදෙනා දිනගණනාවක් තරුණියගේ නිවස ආසන්නයේ පිහිටි ඥාති නිවසක තරුණයා සැගවී සිට දෙදෙනා අතර සබඳ කම් රාත්‍රි කාලයේ පවත්වාගෙන ගොස් ඇති බව පොලීසිය පැවසීය. පසුව මෙම සිසුවිය සහ සිසුවා අතර පැවති එම සිද්ධිය දෙමාපියන්ට ආරංචි වීමත් සමඟ දෙදෙනාටම අවවාද කොට ඇතැයි පොලිස් පරීක්ෂණවලදී හෙළිවී තිබේ. දෙමාපියන්ට නොදන්වා තවත් කිහිප දෙනෙකු ගේ උදව් ඇතිව පහළොස් හැවිරිදි සිසුවිය සහ 18 හැවිරිදි තරුණයා ලෝක ළමා දිනයට පැය කිහිපයක් තිබියදී දඹුල්ලට නුදුරු වෙනත් ප්‍රදේශයක හිතවත් නිවසක කාමරයක නැවතී සිටියදී සැක පිට අත්අඩංගුවට ගෙන තිබේ. මෙම බාලවයස්කාර දැරිය අපහරණය කිරීම සඳහා උදව් උපකාර කළ තවත් කිහිප දෙනෙකු අත්අඩංගුවට ගැනීමට පරීක්ෂණ පවත්වන බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා සඳහන් කළේය. බාලවයස්කාර දැරිය දඹුල්ල රෝහලට ඇතුලත් කොට ඇති අතර තරුණයා පොලිස් භාරයේ ඇත.", "URL": "https://sinhala.adaderana.lk/news.php?nid=96978", "Category": null, "Parent URL": null}