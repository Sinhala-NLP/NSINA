{"Source": "Adaderana", "Timestamp": "September 5, 2018 03:01 pm", "Headline": "ජනබලය ඇරඹෙයි", "News Content": "-5.30pm- “ජනබලය කොළඹට“ ජන රැළිය මේ වන විට ලේක්හවුස් වටරවුමට රැස්ව ඇති බව වාර්තා වෙයි ජන රැළියට පැමිණි සියලු දෙනා බිම වාඩි වී රැළියට සහයෝගය දක්වන බව ද අප වාර්තාකරු පවසයි. -4.30-pm- කොළඹ,ටෙලිකොම් මූලස්ථානය ඉදිරිපිටින් හිටපු ජනාධිපති මහින්ද රාජපක්ෂ මහතා ජන රැළියට එක් වු බව අද දෙරණ වාර්තාකරු පැවසීය. මේ වන විට අති විශාල ජනතාවක් එම ප්‍රදේශයේ රැස්ව සිටින අතර, රථවාහන ධාවනයට දැඩි බාධා එල්ල වී තිබේ. -4.00pm- ජනබලය කොළඹට විරෝධතා රැළිය සඳහා මීට සුළු වේලාවකට පෙර හිටපු ආරක්ෂක ලේකම් ගෝඨාභය රාජපක්ෂ මහතා කොටුව, බෝගහ ආසන්නයේ දී එක් වු බව අද දෙරණ වාර්තාකරු පවසයි. -3.00pm- “ජනබලය කොළඹට“ මැයෙන් ඒකාබද්ධ විපක්ෂය විසින් සංවිධාන කරන විරෝධතා රැළියේ පාගමන මේ වනවිට ආරම්භ වී තිබේ. අප වාර්තාකරුවන් පැවසුවේ පිටකොටුව දෙසින් පාගමන ආරම්භ වීමත් සමඟ මේවන විට මරදාන ටෙක්නිකල් මංසන්ධියේ සිට පිටකොටුව දෙසට දැඩි රථවාහන තදබදයක් දක්නට ලැබෙන බවයි. ප්‍රධාන විරෝධතාව අද(05) පස්වරුවේ කොළඹ ලේක් හවුස් වටරවුමේදී පැවැත් වීමට නියමිතයි. හිටපු ජනාධිපති මහින්ද රාජපක්ෂ මහතා හිටපු ආරක්ෂක ලේකම් ගෝඨාභය රාජපක්ෂ මහතා මෙම විරෝධතාවය සඳහා පිටකොටුව බෝගහ ආසන්නයේ දී එක්වීමට නියමිත බවද සඳහන් වෙයි. කෙසේ නමුත්, පිට පළාත්වලින් පිටත් වු ජනතාව රැගත් බස් රථ මේ වන විට කොළඹ නගර වෙත පැමිණෙමින් තිබෙන බව ඒකාබද්ධ විපක්ෂයේ නියෝජිතයින් අද දෙරණට සඳහන් කළේය. මේ අතර අරලියගහ මන්දිරය අවට හා කොළඹ විශේෂ මහාධිකරණ අසල ආරක්ෂාව තර කර ඇති ආකාරයද දක්නට තිබුණි.", "URL": "https://sinhala.adaderana.lk/news.php?nid=95593", "Category": null, "Parent URL": null}