{"Source": "Adaderana", "Timestamp": "June 19, 2018 06:41 pm", "Headline": "සහලින් ස්වයංපෝෂිත වීමේ වැදගත්කම ජනපති පහදයි", "News Content": "දේශගුණික විපර්යාසයන්ට මුහුණ දෙමින් ශ්‍රී ලංකාව සහලින් ස්වයංපෝෂිත දේශයක් බවට පත්කිරීම තම අරමුණ බව ජනාධිපති මෛත්‍රීපාල සිරිසේන මහතා පවසයි. අන්තර්ජාතික සහල් පර්යේෂණ ආයතනයේ අධ්‍යක්ෂ ජනරාල්වරයා හමුවූ අවස්ථාවේ ජනාධිපතිවරයා මේ බව ප්‍රකාශ කර තිබේ. අන්තර්ජාතික සහල් පර්යේෂණ ආයතනයේ අධ්‍යක්ෂ ජනරාල් ආචාර්ය මැතිව් මොරෙල් මහතා ඇතුළු නියෝජිත පිරිස අද(19) පෙරවරුවේ ජනාධිපති නිල නිවසේදී ජනාධිපති මෛත්‍රීපාල සිරිසේන මහතා හමු විය. කලාපයේ රටවල් මුහුණ දී ඇති දේශගුණික විපර්යාසයන් සමඟ, ජාතික පරිභෝජනය සඳහා සහලින් ස්වයංපෝෂිත වීමේ වැදගත්කම මෙහිදී අවධාරණය කෙරුණු බව ජනාධිපති මාධ්‍ය අංශය නිකුත් කළ නිවේදනයේ දැක්වෙයි. ශ්‍රී ලංකාවේ සහල් නිෂ්පාදනයේ ගුණාත්මකභාවය ඉහළ නැංවීමට මෙන්ම පසු අස්වනු හානි අවම කරගැනීම සඳහා නවීන තාක්ෂණික සහය ලබාදීමට කෘෂිකර්ම දෙපාර්තමේන්තුව සමග එක්ව කටයුතු කිරීමට සූදානම් බවද අන්තර්ජාතික සහල් පර්යේෂණ ආයතනයේ අධ්‍යක්ෂ ජනරාල්වරයා පවසා තිබේ. එමෙන්ම මෙම මස 23 වැනිදාට යෙදෙන ජාතික නිවාස දිනය වෙනුවෙන් ප්‍රකාශයට පත්කර ඇති කොඩි සතිය ආරම්භ කරමින් එහි පළමු කොඩිය ජනාධිපතිවරයා වෙත පැළදවීමද අද පෙරවරුවේ සිදුකෙරුණේ ජනාධිපති කාර්යාලයේ දී සිදුවිය.", "URL": "https://sinhala.adaderana.lk/news.php?nid=91141", "Category": null, "Parent URL": null}