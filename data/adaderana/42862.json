{"Source": "Adaderana", "Timestamp": "April 29, 2014 01:31 pm", "Headline": " ශ්‍රී ලංකාව ගැන සාකච්ඡාවකට අමෙරිකානු සහකාර රාජ්‍ය ලේකම්වරිය ඩයස්පෝරාව හමුවෙයි", "News Content": "අමෙරිකානු රාජ්‍ය දෙපාර්තමේන්තුවේ දකුණු හා මධ්‍යම ආසියානු සබඳතා පිළිබඳ සහකාර ලේකම් නිෂා බිස්වාල් අද (29) දෙමළ ඩයස්පෝරාව හමුවීමට සැලසුම් කර තිබේ. එසේ වුවද එම හමුව මාධ්‍ය ආවරණයකට ඉඩතබා නොමැති බව විදෙස් පුවත් සේවා උපුටා දක්වයි. මෙම හමුවීමේදී ශ්‍රී ලංකාවේ මානව හිමිකම් උල්ලංඝණයවීම් ප්‍රධාන ප්‍රශ්නයක් ගෙන සාකච්ඡා කෙරෙනු ඇති බව ආරංචි මාර්ග සඳහන් කරයි. නිෂා බිස්වාල් ඉකුත් ජනවාරියේ ශ්‍රී ලංකාවේ සංචාරයක නිරතවූ අතර එහිදී රජයේ නියෝජිතයින්,විපක්ෂයේ නියෝජිතයින් හා රාජ්‍ය නොවන සංවිධානවල ක්‍රියාකාරීන් හමුවිය. එසේම එහිදී ඇය උතුරේ සංචාරය කොට උතුරු පළාත් සභාවේ නියෝජිතයින් , ආණ්ඩුකාරවරයා මෙන්ම එහි සිවිල් සේවකයින්ද හමුවී සාකච්ඡා කරන ලදී. කෙසේ වෙතත් අද දිනයේ අමෙරිකානු රාජ්‍ය දෙපාර්තමේන්තුවේ සහකාර ලේකම්වරිය ඩයස්පෝරාවේ පිරිස් හමුවීමෙන් අනතුරුව වොෂිංටනයේදී එක්සත් ජනපදයේ ශ්‍රී ලංකා තානාපති ජාලිය වික්‍රමසූරිය මහතා හමුවීමටද නියමිත බව නිල ආරංචි මාර්ග තහවුරු කරයි.", "URL": "https://sinhala.adaderana.lk/news.php?nid=42862", "Category": null, "Parent URL": null}