{"Source": "Adaderana", "Timestamp": "November 30, 2015 12:56 pm", "Headline": "මස් කටු දීලා මන්ත්‍රීවරුන් නිහඬකරනවා", "News Content": "අධ්‍යාපන ක්ෂේත්‍රයට මෙවර අයවැයෙන් වැඩිම මුදලක් වෙන් කළ බව කීවද එය මෑත කාලයේ වෙන් කළ අඩුම මුදල බව පාර්ලිමේන්තු මන්ත්‍රී උදය ගම්මන්පිල මහතා පවසයි.එය ගිය වසරේ අධ්‍යාපනය සඳහා වෙන් කළ මුදලට පවා අඩු බව හෙතෙම කියා සිටියේ අද (30) කොළඹ පැවති මාධ්‍ය හමුවකදීය.ඒ සම්බන්ධයෙන් ව්‍යාජ සංඛ්‍යා ලේඛන ඉදිරිපත් කර පාර්ලිමේන්තුවත් ජනතාවත් නොමග යැවීම පිළිබඳ මුදල් අමාත්‍යවරයාට එරෙහිව ගෙන එනු ලැබූ විශ්වාසභංගයට ජනතාවගේ ඡන්දයෙන් පත්වූ මන්ත්‍රීවරුන් 44 දෙනෙකු අත්සන් කර ඇති බවත්, විවිධ හේතු මත විමල් වීරවංශ මහතා ඇතුළු කිහිපදෙනෙකුට ඊට අත්සන් තැබීමට නොහැකිවූ බවත් ඔහු සඳහන් කළේය.‍හිටපු ජනාධිපති මහින්ද රාජපක්ෂ මහතාගේ අත්සන ඊට ලබා ‍නොගත්තේ උපක්‍රමික හේතු නිසා බවද ගම්මන්පිල මහතා අවධාරණය කළේය.අධ්‍යාපන ක්ෂේත්‍රය සම්බන්ධයෙන් මේ තරම් රැවටීමක් කර ඇති නමුත් එදා මහින්ද යුගයේ මෙන් විශ්වවිදාල සිසුන් හෝ ආචාර්යවරුන් පාරට බසින්නේ නැති තත්ත්වයක් දක්නට ඇති බවත්, ඇතැම්විට 'මහින්ද ගෙදර ගියානේ. ඒ ඇති\" යයි ඔවුන් විශ්වාස කරනවා විය හැකි යයි ගම්මන්පිල මහතා පෙන්වා දුන්නේය.මේ ආණ්ඩුව විසින් මස් කටු ලබාදී මන්ත්‍රීවරුන් නිහඬ කිරීමේ ප්‍රතිපත්තියක් අනුගමනය කරන බවත්, අයවැයට අත උස්සන අයට වාහන ලබාදෙන බවට ජනාධිපතිවරයා විසින් පවසා තිබුණු බවත් ඔහු සිහිපත් කළේය.ජනාධිපතිවරයාගේ එම ක්‍රියාකලාපය ඉතාම නින්දිත බවත්, එය ප්‍රසිද්ධියේ අල්ලස් ලබාදීමක් බවත් ඔහු සඳහන් කළේය.මේ ආකාරයට ලබාදෙන තෑගි හේතුවෙන් මුදල් අමාත්‍යවරයාට එරෙහි විශ්වාසභංගයත් ඔහු විසින් ජයගනු ඇති නමුත් මේවන විටත් ඔහු ආත්ම ගෞරවයෙන් පරාජය වී ඇති බව ගම්මන්පිල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=55413", "Category": null, "Parent URL": null}