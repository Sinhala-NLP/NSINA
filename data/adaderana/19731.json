{"Source": "Adaderana", "Timestamp": "November 1, 2011 09:02 pm", "Headline": " රනිල්ට එරෙහිව විනය පරීක්ෂණයක් ඕනෑ-පක්ෂයේ භික්ෂූන් ඉල්ලා සිටියි", "News Content": "විපක්ෂ නායක රනිල් වික්‍රමසිංහ මහතාට එරෙහිව විනය පරීක්ෂණයක් පැවැත්විය යුතු බව එක්සත් භික්ෂු පෙරමුණ කියා සිටියි. රනිල් වික්‍රමසිංහ මහතාට විවෘත ලිපියක් ලියමින් එක්සත් භික්ෂු පෙරමුණේ භික්ෂූන් වහන්සේලා මේ බව දන්වා ඇත. එකී ලිපිය පහත පරිදිය. ගරු එක්සත් ජාතික පක්‍ෂ හා විපක්‍ෂ නායක රනිල් වික‍්‍රමසිංහ මැතිතුමා සිරිකොත මන්දිරය කෝට්ටේ-පිටකෝට්ටේ. ගරු නායකතුමනි, 2011.10.27 වන දින කෘත්‍යාධිකාරී මණ්ඩල රැස්වීම --------------------------------------- එක්සත් ජාතික පක්‍ෂයේ නිල භික්‍ෂු සංවිධානය වන එක්සත් භික්‍ෂු පෙරමුණේ සභාපති පූජ්‍ය මීටියාගොඩ ගුණරතන හිමියන් ඉන් ඉවත් කර ඇති බව පුවත්පත් මගින් අප දැන ගතිමු. ඊට අමතරව 2011.10.28 වන දින ලංකාදීප පුවත්පතේ පක්‍ෂයේ යැයි අටවා ගත් කවුදෝ භික්‍ෂූන් දෙනමකගේ අත්සනින් පක්‍ෂය විනාශ කිරීමේ පාප කර්මයට හවුල් වී ඇති, ඇති දේ නැති කරන නැති දේ ඇති කරන නායකත්වයේ අභිමතය අනුව වාර්තාකරුවෙකුගේ වාර්තාවක් අනුව පූජ්‍ය බෝපිටියේ ධම්මිස්සර නාහිමියන්ගේ ලේකම් පදවියත්, පූජ්‍ය වත්තේගම ජිනරතන නාහිමියන්ගේ සම සභාපතිත්වයත්, පූජ්‍ය උලපනේ සුමංගල හිමියන්ගේ ජාතික සංවිධායකධූරයත් ඉවත් කර ඇති බව සඳහන් කර ඇත. මේ සියළු කරුණු කාරණා අපි ඉතාමත් පිළිකුලෙන් යුතුව ප‍්‍රතික්ෂේප කරන්නෙමු. මේ තීරණය කෘත්‍යාධිකාරී මණ්ඩලයේ ඒකමතික තීරණයක් නොව එය ඔබතුමාගේ ඒකපාර්ශවීය තීරණයක්ය. මහාමාන්‍ය ඞී.එස්. සේනානායක මැතිතුමාගේ කාලයේ සිට වර්තමාන නායකත්වය ඔබ භාරගන්නා තුරු එක්සත් ජාතික පක්‍ෂය\"වැවයි, දාගැබයි\" යන මූලික සංකල්පය මත පිහිටා කි‍්‍රයා කල ප‍්‍රබල දේශපාලන සංවිධානයකි. සිංහලකමත්, බෞද්ධකමත් ප‍්‍රමුඛත්වයේලා තබා කටයුතු කරමින් සියලු ජාතීන්ට, සියලු ආගම් වලට ගරු කරමින් කි‍්‍රයා කළ පක්‍ෂයකි. නමුත් වර්තමාන නායකත්වය යටතේ සිදුවූයේ කුමක් ද? මේ සියල්ල විනාශයෙන් විනාශයට පත් වීම නොවේද? එතැන් සිට පටන් ගත් පක්‍ෂයේ පරිහානිය අද උච්චතම අවස්ථාවට පත්ව ඇති බව සිවුදෙසින් අපට ලැබෙන ආරංචි අනුව පෙනී යයි. තවද අප විහාරස්ථාන වටා ගොනු වී සිටින දහස් ගණන් දායකයින්ගෙන් ද මෙම තත්ත්වය පැහැදිලිව පෙනී යයි. තවත් උදාහරණයක් වශයෙන් දැක්විය හැක්කේ පසුගිය පළාත් පාලන මැතිවරණ වලින් වූ අන්ත පරාජයයි. පක්‍ෂයේ ජාතිකත්වය දවසින් දවස විනාශ වන හැටි දුටු නියෝජ්‍ය නායක දේශබන්ධු කරු ජයසූරිය හා ගරු සභාපති ජයවික‍්‍රම පෙරේරා යන මහත්වරුන් අපව කැඳවා එක්සත් භික්‍ෂු පෙරමුණ ආරම්භ කරන ලදී. එය පක්‍ෂයේ අනුමැතියට යටත්ව පිහිටවූ මුත් කෘත්‍යාධිකාරී මණ්ඩලයට භික්‍ෂු නියෝජනයක් තවමත් ඇතුළත් කර නොගන්නා ලදි. කෘත්‍යාධිකාරී මණ්ඩලයට අනෙකුත් නියෝජිතත්වය යටතේ මණ්ඩල සභිකයින් පත්කර ඇතත් එක්සත් භික්‍ෂු පෙරමුණ නියෝජනයක් එයට පත්කර ගැනීමට ඔබ යුහුසුළු වී නොමැත. ඒ අර්ථයෙන්ම ඔබතුමා භික්‍ෂු නියෝජනයට දක්වන ආකල්පය පෙනේ. 2011. 10. 27 වන දින කෘත්‍යාධිකාරී මණ්ඩලයේ යැයි කියා ගන්නා රැස්වීමේ දී කර ඇත්තේ ඒක පාර්ශවිකව රේණුකා හේරත් මැතිණියට භික්‍ෂු පෙරමුණ මෙහෙය වීමට භාරදීමයි. භික්‍ෂු පෙරමුණේ නියෝජිතයන් අස් කිරීමට නායකත්වය තිබු පළියට ඔබතුමාට කළ නොහැක. කෘත්‍යාධිකාරී මණ්ඩලයට ද කළ නොහැක. එය සිදුවිය යුත්තේ භික්‍ෂු පෙරමුණේ සාමාජිකත්වය කැඳවා එයට සුදුස්සෙකු පත් කිරීමයි. මෙම තීරණය නායකත්වයේ අඥාන ක‍්‍රමය ප‍්‍රදර්ශනය කරන එක් හේතුවකි. අපේ සිංහල රාජාවලිය බැලූවත්, පක්‍ෂයේ අතීත නායකයින් දෙස බැලූවත්, සියලුම පාලකයින් මහා සංඝයා වහන්සේගේ අවවාද අනුශාසනා වලට ඇහුම්කන් දී තිබේ. අප භික්‍ෂු පෙරමුණේ ද ඒකායන පරමාර්ථයද එයයි. මෑත කාලයේ දී පක්‍ෂයේ දැවැන්ත පරිහානිය දුටු අපට අවශ්‍ය වූයේ ඇති වී තිබෙන අසමගිකම් සාකච්ඡා මාර්ගයෙන් විසඳා පක්‍ෂය ජයග‍්‍රාහී මාවතකට ගෙන ඒමය. එසේ නොමැතිව අප මන්තී‍්‍ර තනතුරු හෝ වෙනත් තනතුරු ලබා ගැනීමට නොවේ. අතීතයේ ජයග‍්‍රාණයන්ට මුල් වූයේ මහා සංඝ බලවේගයයි. එදා මාලේවන ඥානේශ්වර, හෙට්ටිමුල්ලේ වජිරබුද්ධි, තලල්ලේ ධම්මාලෝක, මැදගොඩ ධම්මජෝති, දැවමොට්ටාවේ අමරවංශ, තල්පාවිල ශිලවංශ වැනි මහා යතිවරයන් වහන්සේලා සමඟ දහස් ගණන් මහා සංඝයා වහන්සේ පෙරමුණ ගෙන එක්සත් ජාතික පක්‍ෂයට අවවාද අනුශාසනා දී ජයග‍්‍රහණය කරා ගෙන ආවේය. මේ පිරිස අතර අද ජාතියේ වාසනාවට ජීවත්ව සිටින්නේ අපේ සභාපති මීටියාගොඩ ගුණරතන නාහිමියන් පමණි. වර්තමානයේ එක්සත් ජාතික පක්‍ෂයේ ඔබතුමා ඇතුලු කිසිම නිලධාරියෙකුට මේ පිළිබඳව අබමල් රේණුවකවත් මතකයක් ඇති බව නොපෙනේ. පක්‍ෂය පටු කල්ලිවාදී කිහිප දෙනෙකුගේ බලපෑම් වලට යටත්ව කටයුතු කරන තත්ත්වයට පත් වී ඇති අතර ඒකාධිපතිත්වය පක්‍ෂය තුළ රජ කරවා ඇත. ඔබතුමා ප‍්‍රජාතන්ත‍්‍රවාදය නිතරම පැවැසුවත් ඔබගේ ශරීරය තුළ එය නැත. ගරු නායකතුමනි, ඔබතුමා පත්වූ දා පටන් පක්‍ෂයේ ජ්‍යෙෂ්ඨ මන්තී‍්‍රවරුන් හැට දෙනෙකු පමණ පක්‍ෂය අත්හැර ගොස්ය. පළාත් සභා, පළාත් පාලන මන්තී‍්‍රවරු දහස් ගණනක් හා ලක්‍ෂ සංඛ්‍යාත ජනතාවක් පක්‍ෂය හැර ගොස්ය. ඉතින් අපි දිනන්නේ කොහොමද? හැමවිටම පක්‍ෂයේ විනය ගැන කතා කරති. බුද්ධ දේශනාවේ විනය ප‍්‍රධාන අන්තර්ගතය. එය මහත්සේ අපි ගරු කරමු. විනයක් නැති තැනක සමාජයක් නැත, රටක් නැත. එය සනාථ වන ධර්මතාවයයි. ඔබතුමා පක්‍ෂය හැරගිය අයටත්, හයියෙන් කතා කළ අයටත්, වේගයෙන් ලියපු අයටත් විනය පරීක්‍ෂණ පැවැත්වීමට කටයුතු යොදා ඇති බව දැනගන්ට තිබේ. ඒ කිසිවෙකුට විනය පරීක්‍ෂණ පවත්වා වැඩක් නැත. විනය පරීක්‍ෂණ කළ යුත්තේ ඔබතුමාටමය. ඔබතුමා පක්‍ෂ ව්‍යවස්ථාව උල්ලංඝණය කරමින් කරන මෙම වැඩපිළිවෙලට එරෙහිව විනය පරීක්‍ෂණක් පැවැත්විය යුතුය. මෙම කාර්යය ඉටු කිරීමට ජාතියේ නාමයෙන් කෘත්‍යාධිකාරී මණ්ඩලයට බුද්ධිය පහළ වේවා. ඔබතුමා විනය ගරුකව නායකත්වය සැපයුවේ නම් මෙම ප‍්‍රශ්න කිසිවක් අද නැත. එසේනම් අද එක්සත් ජාතික පක්‍ෂ ආණ්ඩුවක්ය. ලක්‍ෂ පනහකට අධික ජනතාවක් අද එක්සත් ජාතික පක්‍ෂ ආණ්ඩුවක් ගැන සිතමින් පුල පුලා බලා සිටිති. ඔවුන්ට මෙම තත්ත්වය කඩිනමින් උදා කළ යුතුය. ශාසනයේ පුනර්ජීවය සඳහා එක්සත් ජාතික පක්‍ෂ ආණ්ඩුවක් අවශ්‍යය. පිරිවෙන් පවත්වාගෙන යාම, විහාරස්ථාන වැසී යාම මේ ආණ්ඩු කාලයේ ඉතාමත් වේගයෙන් සිදුවේ. ආර්ථික, සමාජ, සංස්කෘතික, නීතිය අතින් විශාල පරිහානියට පත්ව තිබේ. මේ සියල්ල ගැන අපට අවබෝධයක් ඇති නිසා රටට හැම පැත්තකින්ම මහා සේවාවන් රැසක් කළ එක්සත් ජාතික පක්‍ෂය බලයට පත් කිරීමට සහාය දීම එක්සත් භික්‍ෂු පෙරමුණේ මූලික අභිප‍්‍රාය බව සැලකුව මැනව. ගරු නායකතුමනි, පසුගිය පළාත් පාලන මැතිවරණ වල ප‍්‍රතිඵලයෙන් ප‍්‍රකාශ කර ඇත්තේ\"වහාම සමගි වනු\" යන්නයි. එය දැන් සිදු නොවේ. අපට අවශ්‍ය වූයේ සාකච්ඡා මාර්ගයෙන් මෙය ඉටු කිරීමටය. දැන් ඒ වටිනා අවස්ථා ගිළිහී ගොස් ඇත. දිනෙන් දින පක්‍ෂය තුළ සිදුවන තමන්ගේ පැවැත්ම වෙනුවෙන් කරන සංශෝධනය විනා වෙන කිසිවක් නැත. අස් කිරීම්, ඉවත් කිරීම්, පලිගැනීම්, විනය පරීක්‍ෂණ, කෙට වීම් හැර දැන් කිසිවක් පක්‍ෂය තුළ නැත. මෙම තත්ත්වය වෙනස් කිරීම සඳහා ගරුතර මහා සංඝයා වහන්සේ දැන් සූදානමින් සිටිති. ගමක් ගමක් පාසා, පන්සලක් පන්සලක් පාසා , නගරයක් නගරයක් පාසා වැඩම කිරීමට අපි සූදානමින් සිටිමු. අවසන් වශයෙන් සියලු ජාතීන්ට, සියලු ආගම් වලට ගරු කරන, උතුරටත්, දකුණටත් එකසේ කතා කළ හැකි නායකත්වයක් ඇති කර ගැනීමට ඉඩ සැලසීම මේ යුගයේ කළ යුතු කාර්යයක් බව සැලකුනු මැනව. එසේ නොමැතිව අනාගතයක් නැත. ඔබතුමා ඇතුළු අපේ කෘත්‍යාධිකාරී මණ්ඩල පිංවතුන්ට ප‍්‍රඥාව පහළ වේවා. \"චරිත භික්ඛවේ චාරිකං - බහුජන හිතාය බහුජන සුඛාය\" තෙරුවන් සරණයි. මෙයට - හිතවත් පූජ්‍ය මීටියාගොඩ ගුණරතන නායක ස්ථිවර, සම සභාපති 17/10, රෝස්මීඞ් පෙදෙස, කොළඹ 07. දුරකතන : 011 2698811. පූජ්‍ය බෝපිටියේ ධම්මිස්සර නායක ස්ථිවර ලේකම්, සමුද්‍රාරාමය - වාද්දුව දුරකතන : 038 2232564. පූජ්‍ය වත්තේගම ජිනරතන නායක ස්ථිවර, සම සභාපති, ශී‍්‍ර රම්‍ය විහාරය-ශී‍්‍ර ධර්මායතන විහාරය දුම්රියපොළ පාර - ගල්කිස්ස. දුරකතන : 011 2730527. පූජ්‍ය උලපනේ සුමංගල ස්ථිවර ජාතික සංවිධායක, නාවල පාර, නාරාහේන්පිට. දුරකතන : 071 4441366 පිටපත් :- 01. ගරු නියෝජ්‍ය නායක කරූ ජයසූරිය මැතිතුමා 02. ගරු නියෝජ්‍ය නායක සජිත් පේ‍්‍රමදාස මැතිතුමා 04. ගරු සභාපති ගාමිණි ජයවික‍්‍රම පෙරේරා මැතිතුමා 05. ගරු මහ ලේකම් තිස්ස අත්තනායක මැතිතුමා 06. එ.ජා.ප. කෘත්‍යාධිකාරී මණ්ඩල සභිකයින්, 07. එ.ජා.ප පාර්ලිමේන්තු හා පළාත් සභා, ප‍්‍රාදේශීය සභා මන්තී‍්‍රවරුන්, ආසන සංවිධායකවරුන්.", "URL": "https://sinhala.adaderana.lk/news.php?nid=19731", "Category": null, "Parent URL": null}