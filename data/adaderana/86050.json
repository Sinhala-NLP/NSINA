{"Source": "Adaderana", "Timestamp": "March 21, 2018 11:12 am", "Headline": "ශ්‍රී ලංකා-පකිස්ථාන තරගයෙන් පකිස්ථානයට ලකුණු 69 ක ජයක්", "News Content": "සංචාරක පාකිස්තාන කාන්තා කණ්ඩායම සහ ශ්‍රී ලංකා කණ්ඩායම අතර පැවැත්වෙන එක්දින ක්‍රිකට් තරගාවලියේ පළමු තරගය ලකුණු 69කින් ජය ගැනීමට පාකිස්තාන කණ්ඩායම ඊයේ(20) සමත් විය. තරගය පැවැත්වුණේ රංගිරි දඹුලු ජාත්‍යන්තර ක්‍රීඩාංගණයේදීයි. තරගයේ කාසියේ වාසිය දිනූ ශ්‍රී ලංකා කාන්තා කණ්ඩායම ප්‍රථමයෙන් පන්දුවට පහරදීම සඳහා පාකිස්තාන කාන්තා කණ්ඩායමට ආරාධනා කළේය. ඒ අනුව පිටියට පිවිසි පාකිස්තාන කණ්ඩායම නියමිත පන්දුවාර 50 අවසානයේදී කඩුලු 6ක් දැවී රැස් කර ගත් ලකුණු සංඛ්‍යාව 260ක්. එහිදී ජවේරියා ඛාන් නොදැවී ලකුණු 113ක් රැස් කළ අතර ඇය අද රැස් කළේ සිය එක්දින ක්‍රිකට් දිවියේ 2 වන ශතකයයි. පන්දු යැවීමේදී ශෂිකලා සිරිවර්ධන ලකුණු 40කට කඩුලු 2ක් දවා ගැනීමට සමත් විය. ලකුණු 261ක ඉලක්කයක් හඹා යාමට පිටියට පිවිසි ශ්‍රී ලංකා කාන්තා කණ්ඩායමට පන්දුවාර 45යි පන්දු 2කදී සියල්ලන් දැවී රැස් කර ගැනීමට හැකි වුයේ ලකුණු 181ක් පමණයි. ශ්‍රී ලංකා කණ්ඩායම වෙනුවෙන් නායිකා චමරි අතපත්තු ලකුණු 46ක් සහ ශෂිකළා සිරිවර්ධන ලකුණු 44ක් රැස් කිරීමට සමත් විය. පන්දු යැවීමේදී බිශ්මා මහරූෆ් ලකුණු 17කදී කඩුලු 3ක් සහ සනා මීර් ලකුණු 29කට කඩුලු 2ක් දවා ගත්තේය. ඒ අනුව තරග 3කින් සමන්විත එක්දින ක්‍රිකට් තරගාවලිය 1ට 0ක් ලෙස පෙරමුණ ගැනීමට පාකිස්තාන කාන්තා කණ්ඩායම සමත් විය.", "URL": "https://sinhala.adaderana.lk/news.php?nid=86050", "Category": null, "Parent URL": null}