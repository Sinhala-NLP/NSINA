{"Source": "Adaderana", "Timestamp": "January 31, 2011 07:04 pm", "Headline": "තාවකාලිකව ඊජිප්තුවට වැටබැඳෙයි", "News Content": "ඊජිප්තුවේ පවත්නා තත්ත්වය සැලකිල්ලට ගනිමින් ශ්‍රී ලාංකික ශ්‍රමිකයින් යැවීම තාවකාලිකව සම්පූර්ණයෙන් නවතා දැමීමට තීරණය කර ඇතැයි විදේශ සේවා නියුක්ති කාර්යාංශය සඳහන් කරයි. විදෙස් රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා ඒ පිළිබඳ උපදෙස් ලබා දී ඇති බවත්,ඒ අනුව වහාම මෙම තීරණය ගත් බවත් විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී එල්.කේ රුහුණගේ මහතා පවසයි. වත්මන්හි ඊජිප්තුවේ පවත්නා නොසන්සුන්කාරී වාතාවරණය හේතුවෙන් ශ්‍රී ලාංකිකයින්ගේ ආරක්ෂාව සම්බන්ධයෙන් සිතා බලා මෙම තීරණය ගත් බවද හෙ‍තෙම සඳහන් කරයි. දැනට ඊජිප්තුවේ සේවය කරන ශ්‍රී ලාංකිකයින් පිළිබඳ තානාපති මාර්ගයෙන් කරුණු සොයා බැලු බවද,මේ වන තුරුත් කිසිදු ශ්‍රී ලාංකිකයෙකුට දැනට ගැටලුවක් මතුව නැති බවද,යම් ගැටලුවක් මතු වුවහොත් ඊට අදාළ නිසි පියවර ගන්නා බවත් විදේශ සේවා නියුක්ති කාර්යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=13892", "Category": null, "Parent URL": null}