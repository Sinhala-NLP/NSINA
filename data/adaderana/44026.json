{"Source": "Adaderana", "Timestamp": "June 17, 2014 03:21 pm", "Headline": " නැගෙනහිර පළාත් සභාව නොසන්සුන් - ජූලි 16 ට කල්තබයි", "News Content": "නැගෙනහිර පළාත් සභාවේ රැස්වීම් වාරය පිට පිටම අවස්ථා 3ක් කල් තැබීමට සිදුව ඇති අතර ඒ අනුව එළඹෙන ජූලි මස 16 වන දිනට අවසාන වශයෙන් කල්තබා තිබේ. අද (17) පෙරවරුවේ පළාත් සභාපතිනි ආරියවතී ගලප්පත්ති මහත්මියගේ ප්‍රධානත්වයෙන් රැස්වීම ආරම්භ වූ අතර න්‍යායපත්‍රානුකූලව පළමුව පැවත ඇත්තේ පත් කළ මන්ත්‍රී ඩී.නවරත්න රාජාගෙන් පුරප්පාඩුවූ තනතුර වෙනුවට කේ.පුෂ්පකුමාරන් මහතාගේ පත්වීම වෙනුවෙන් ඔහුගේ කතාවට අවස්ථාව ලබාදීමයි. එහෙත් ආණ්ඩු පක්ෂය නියෝජනය කරන මුස්ලිම් කොංග්‍රසයේ ඒ.එල් ජෙමිල් මන්ත්‍රීවරයා නැඟී සිටිමින් පවසා ඇත්තේ අලුත්ගම-බේරුවල ඇතිවූ සිද්ධිය සම්බන්ධයෙන් විශේෂ ප්‍රකාශයක් සිදුකිරීමට අවස්ථාව ලබාදිය යුතු බවයි. එහෙත් න්‍යායපත්‍රානුකූලව පැවතියේ පත් කළ මන්ත්‍රීවරයාගේ කතාව බැවින් ඊට ඉඩ ප්‍රස්ථාව ලබාදිය නොහැකි බව පළාත් සභාපතිනිය දැන්වීමෙන් පසු සභාව නොසන්සුන් වී තිබේ. ඒ අනුව පළමුව විනාඩි 15 ක කාලයක්ද, දෙවනුව ප.ව 12.30 දක්වාද සභාව කල්තබා යළි ආරම්භ කිරීමට උත්සාහ දැරුවද, සභාවේ නොසන්සුන්තාව නිසා එය අඛණ්ඩව පවත්වාගෙන යාමට නොහැකිවූ බව අද දෙරණ වාර්තාකරු පවසයි. එහිදී ආණ්ඩු පක්ෂයේ පළාත් කෘෂි කර්ම අමාත්‍ය හෂීර් අහමද් මහතාද දිගින් දිගටම අලුත්ගම-බේරුවල ඇතිවූ සිද්ධිය සම්බන්ධයෙන් විශේෂ ප්‍රකාශයක් සිදුකිරීමට අවස්ථාව ලබාදිය යුතුය යන ස්ථාවරය දරමින් සභාව න්‍යායපත්‍රානුකූලව ඉදිරියට ගෙනයාමට බාධා පමුණුවා තිබේ.", "URL": "https://sinhala.adaderana.lk/news.php?nid=44026", "Category": null, "Parent URL": null}