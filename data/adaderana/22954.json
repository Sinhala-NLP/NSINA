{"Source": "Adaderana", "Timestamp": "March 21, 2012 03:47 pm", "Headline": "2016 දී කොටුව - කටුනායක නගරාන්තර අධිවේගී දුම්රිය සේවාවක් ", "News Content": "ශ්‍රී ලංකාවේ ප්‍රථමවරට නගරාන්තර අධිවේගී දුම්රිය ධාවන පද්ධතියක් ස්ථාපිත කිරීමට කටයුතු යොදා ඇති බව ජනාධිපති ලේකම් කාර්යාලයේ ප්‍රතිපත්ති, පර්යේෂණ හා තොරතුරු ඒකක වාර්තා පෙන්වාදෙයි. කටුනායක ජාත්‍යන්තර ගුවන් තොටුපළේ සිට කොළඹ කොටුව දක්වා මෙම දුම්රිය සේවාව ක්‍රියාත්මක කිරීමට නියමිතව ඇති බව ද එම ඒකකය සඳහන් කරයි. මැලේසියානු වෙළඳ සමාගමක් වන එයාර්පෝට් එක්ස්ප්‍රස් ඇන්ඩ් රේල් කම්පැනි ලිමිටඩ්(AEARC) නම් සමාගම මගින් මෙම ව්‍යාපෘතිය සඳහා අමෙරිකානු ඩොලර් මිලියන 600 ක ආයෝජනයක් සිදුකිරීම සඳහා අවධානය යොමුකර ඇති බව වාර්තා වේ. මැලේසියාව, අමෙරිකා එක්සත් ජනපදය හා ඩෙන්මාර්ක ආයෝජකයින් හරහා අදාළ ප්‍රාග්ධනය රැස්කරගැනීමට බලාපොරොත්තු වන බව එයාර්පෝට් එක්ස්ප්‍රස් ඇන්ඩ් රේල් කම්පැනි ලිමිටඩ්හි සභාපති ආචාර්ය පරිමලන් රාජෝ ඊසා මයිකල් මහතා ප්‍රකාශ කර ඇත. මෙම ව්‍යාපෘතිය සම්පූර්ණ කිරීමෙන් අනතුරුව කොළඹ කොටුව හා කටුනායක ගුවන් තොටුපළ අතර දිනපතා දුම්රිය 18 ක් ධාවනය කරවීමට බලාපොරොත්තු වන බව ද ඔහු සඳහන් කරයි. ප්‍රධාන වශයෙන් සංචාරකයින් ඉලක්ක කරගත් මෙම දුම්රිය ව්‍යාපෘතිය මගින් සෘජු රැකියා අවස්ථා 1,000 ක් පමණ උත්පාදනය වන බව සභාපතිවරයා පෙන්වා දී ඇති බව ද ජනාධිපති ලේකම් කාර්යාලයේ ප්‍රතිපත්ති, පර්යේෂණ හා තොරතුරු ඒකකය පවසයි. කොළඹ කොටුව හා කටුනායක යන ප්‍රධාන ගමනාන්ත නැවතුම්පොළවල් දෙකකින් සමන්විත මෙම දුම්රිය යෝජිත ව්‍යාපෘතිය සමාන්තර දුම්රිය ගමන් මාර්ග 02 න් සමන්විත වේ. මෙම ව්‍යාපෘතිය 2016 වසර වනවිට නිමකිරීමට නියමිතව ඇති බව ජනාධිපති ලේකම් කාර්යාලයේ ප්‍රතිපත්ති, පර්යේෂණ හා තොරතුරු ඒකක වාර්තා පෙන්වාදෙයි.", "URL": "https://sinhala.adaderana.lk/news.php?nid=22954", "Category": null, "Parent URL": null}