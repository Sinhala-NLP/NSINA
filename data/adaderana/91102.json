{"Source": "Adaderana", "Timestamp": "June 19, 2018 08:02 am", "Headline": "අනතුරින් පොලිස් සැරයන්වරයෙකුගේ ජීවිතය නවතී", "News Content": "මාතලේ, පලාපත්වල නිල්දිය උයන ප්‍රදේශයේදී අධික වේගයෙන් ධාවනය වූ මෝටර් රථයක් මාර්ගයෙන් ඉවතට පැන සිදුවූ අනතුරකින් රාත්‍රි මුර සංචාරයේ යෙදී සිටි පොලිස් සැරයන්වරයෙකු මියගොස් පොලිස් කොස්තාපල්වරයෙකු බරපතළ තුවාල ලබා ඇතැයි මාතලේ පොලිසිය පවසයි. අනතුරෙන් බරපතළ තුවාල ලැබු පොලිස් නිලධාරීන් දෙදෙනා සහ මෝටර් රථයේ ගමන් කළ පුද්ගලයින් සිව් දෙනෙකු මාතලේ මහ රෝහලට ඇතුළත් කිරීමෙන් පසු එක් පොලිස් නිලධාරියෙකු මියගොස් තිබේ. මෙලෙස මිගොස් ඇත්තේ දඹුල්ල තිත්තවැල් ගොල්ල ප්‍රදේශයේ පදිංචි 49 හැවිරිදි මලවිආරච්චි නැමැති පොලිස් සැරයන්වරයෙකු බව පොලීසිය සඳහන් කළේය. ඊයේ(18) රාත්‍රියේ 11.45 පමණ මෙම අනතුර සිදුව ඇති අතර තුවාල ලැබූ පොලිස් කොස්තාපල්වරයා මේ වන විට මාතලේ මහ රෝහලේ ප්‍රතිකාර ලබයි. රියදුරුට නින්ද යාම හේතුවෙන් මෙම අනතුර සිදුව ඇති බව පොලිසිය සිදුකරන ලද මූලික පරීක්ෂණවලදී හෙළිව තිබේ අනතුර සම්බන්ධයෙන් මෝටර් රථයේ රියදුරු අත්අඩංගුවට ගෙන ඇති අතර මාතලේ පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91102", "Category": null, "Parent URL": null}