{"Source": "Adaderana", "Timestamp": "August 28, 2018 06:49 pm", "Headline": "වැඩි බරට ගිය සිප්පිකටු", "News Content": "කන්තලේ අධිකරණ නියෝගයකින් වෙන්දේසි වූ සිප්පිකටු තොගයක් කුලියාපිටියට ප්‍රවාහනය කිරීමේදී දඹුල්ල පොලිස් බල ප්‍රදේශය පසු කරද්දී එහි අධිකරණ නියෝගයට වඩා කිලෝ 6680 ක් වැඩිපුර ප්‍රවාහනය කිරීමේ චෝදනාව යටතේ පුද්ගලයන් දෙදෙනෙකු ලොරි රථයක් සමඟ සැකපිට දඹුල්ල පොලීසිය අත්අඩංගුවට ගෙන තිබේ. මීට මාස කිහිපයකට ඉහත දී බලපත්‍ර කිසිවක් නොමැතිව මුහුදු වැලි සමඟ ලබා ගන්නා කුකුල් ආහාරවලට යොදා ගන්නා සිප්පිකටු තොගයක් කන්තලේ පොලිසිය මඟින් සැකපිට අත්අඩංගුවට ගෙන කන්තලේ මහෙස්ත්‍රාත් අධිකරණයට ඉදිරිපත් කොට තිබිණි. ඒවා මහේස්ත්‍රාත් අධිකරණ නියෝගයක් පරිදි රාජසන්තක කිරීමෙන් පසු පසුගියදා වෙන්දේසි කොට තිබේ. එම වෙන්දේසියේදී සිප්පිකටු තොගය ව්‍යාපාරිකයෙකු විසින් ලබාගෙන කුලියාපිටිය ප්‍රදේශයේ කුකුල් ගොවිපලක් වෙත ප්‍රවාහනය කර තිබේ. ඒ අනුව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට ලැබුණු තොරතුර කියැවී ඇත්තේ අධිකරණ නියෝගය සහ පතල් හා ඛනිජ ද්‍රව්‍ය පනතත් ධීවර හා ජලජ සම්පත් පනත උල්ලංඝණය කරමින් මෙම ලොරි රථයේ සිප්පිකටු බලපත්‍රයේ ඇති ප්‍රමාණයට වඩා කිලෝ අට දහස් හයසිය අසූවක් වැඩිපුර ප්‍රවාහනය කරන බවයි. ඒ අනුව ඊයේ(27) මෙම ලොරි රථය අත්අඩංගුවට ගෙන පරික්ෂා කිරීමේදී මෙම ලොරි රථයේ සිප්පිකටු මලු 450ක ඇසුරුම් කොට කිලෝ 31180 ක් තිබුණු බවත් ඒ සඳහා පතල් හා ඛනිජ ද්‍රව්‍ය ප්‍රවාහන බලපත්‍රය හිමිව ඇත්තේ කිලෝ 22500කට බවත් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා පැවසීය. ඒ අනුව බලපත්‍ර නීති උල්ලංඝණය කරමින් සිප්පිකටු ප්‍රවාහනය කිරීමේ චෝදනාව යටතේ මෙම පුද්ගලයන් දෙදෙනා සහ ලොරි රථය සිප්පිකටු තොග අත්අඩංගුවට ගත් බව දඹුල්ල පොලීසිය වැඩිදුරටත් සඳහන් කර සිටියේය. දඹුල්ල පොලිසිය පරීක්ෂණ පවත්වනු ලබයි. ඡායාරූප - කාංචන ආරියදාස", "URL": "https://sinhala.adaderana.lk/news.php?nid=95156", "Category": null, "Parent URL": null}