{"Source": "Adaderana", "Timestamp": "May 20, 2016 04:56 pm", "Headline": "ජනපති කාර්යාල - ලංගම සේවක දිනක වැටුප් සුබසාධනයට", "News Content": "ජනාධිපති කාර්යාලයේ සහ ඒ යටතේ පවතින ආයතන වල කාර්ය මණ්ඩලය සිය දිනක වැටුප විපතට පත්වූවන්ගේ සුබසාධනය සඳහා පරිත්‍යාග කිරීමට තීරණය කර තිබේ.එම ආයතන සංවිධානය කර තිබූ වෙසක් බැති ගී ප්‍රසංග, දන්සැල් ඇතුළු සියළු වැඩසටහන් ද අවලංගු කර ඒ වෙනුවෙන් වෙන් කර තිබූ මුදල් ද සහන සැලසීමේ කටයුතු සඳහා යෙදීමට තීරණය කර ඇති බව ජනාධිපති මාධ්‍ය අංශය සඳහන් කළේය.ඒ අනුව එලෙස රැස් වන මුල්‍ය පරිත්‍යාග උපයෝගී කරගනිමින් අරමුදලක් පිහිටුවන ලෙස ජනාධිපති මෛත්‍රීපාල සිරිසේන මහතා ජනාධිපති ලේකම්වරයාට උපදෙස් ලබාදී තිබේ.ගංවතුර පහව ගොස් අවතැන්වූවන් නැවත සිය නිවාස වල පදිංචි වීමේදී අවශ්‍ය කරන මූලික සනීපාරක්ෂක පහසුකම්, පානීය ජල අවශ්‍යතා සහ වෙනත් පෝෂණ හා සෞඛ්‍ය අවශ්‍යතා ලබාදීමට එම අරමුදල යොදාගැනීමට නියමිත බව ජනාධිපති මාධ්‍ය අංශ්‍ය පැවසුවේය.මේ අතර පවතින ආපදා තත්වයෙන් විපතට පත්වූ ලංකා ගමනාගමන මණ්ඩලයේ සේවකයන් වෙනුවෙන් දිනක වැටුප පරිත්‍යාග කිරීමට සෙසු සේවකයන් කැමැත්ත පළ කර ඇති බව එම මණ්ඩලයේ සභාපති රමාල් සිරිවර්ධන මහතා පවසයි.ප්‍රවාහන හා විසින් ගුවන් සේවා අමාත්‍ය නිමල් සිරිපාලද සිල්වා මහතාගේ උපදෙස් මත මෙම සත්කාරය ක්‍රියාත්මක වන බව සභාපතිවරයා පෙන්වාදෙයි.ඒ අනුව ලංගම සේවකයින්ගේ දිනක වැටුප පරිත්‍යාග වශයෙන් ලබාගන්නා ලෙස චක්‍රලේඛයක් නිකුත් කර ඇති බවද රමාල් සිරිවර්ධන මහතා පවසයි.මීට අමතරව ආපදා තත්ත්වයෙන් විපතට පත්වූවන්ට සහන සැලසීම සඳහා රාජ්‍ය ආයතන සහ රාජ්‍ය නොවන සංවිධාන වලින් එක්රැස් කරනු ලබන භාණ්ඩ අදාළ ප්‍රදේශ වලට ප්‍රවාහනය කිරීම සඳහා දුම්රිය දෙපාර්තමේන්තුව විශේෂ වැඩපිළිවෙලක් යොදා ඇත.ප්‍රවාහනය කල යුතු භාණ්ඩ සහ ද්‍රව්‍ය ප්‍රධාන දුම්රිය ස්ථානවලට භාරගැනීමෙන් අනතුරුව ඒවා නොමිලේ ප්‍රවාහනය කිරීමට අවශ්‍ය කටයුතු දුම්රිය දෙපාර්තමේන්තුව විසින් සූදානම් කර ඇති බවයි ප්‍රවාහන හා සිවිල් ගුවන් සේවා අමාත්‍යංශය පවසයි.", "URL": "https://sinhala.adaderana.lk/news.php?nid=60323", "Category": null, "Parent URL": null}