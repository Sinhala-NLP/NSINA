{"Source": "Adaderana", "Timestamp": "July 18, 2011 10:22 am", "Headline": "ජාත්‍යන්තර යුද අධිකරණයට ලංකාව සම්බන්ධව පියවර ගන්න බෑ", "News Content": "ශ්‍රී ලංකාව සම්බන්ධව ක්‍රියා මාර්ග ගැනීමට ජාත්‍යන්තර යුද අධිකරණයට හැකියාවක් නොමැති බව එම අධිකරණයේ සභාපති සන්ග් හයුන්ග් සෝන්ග් මහතා නැවතත් අවධාරණය කර තිබේ. එක්සත් ජනපදය හා ඊශ්‍රායලය මෙන් ශ්‍රී ලංකාව ද අධිකරණයෙහි අත්සන් නොතබන ලද රටක් වීම ඊට හේතුව බව සභාපතිවරයා පෙන්වා දී ඇති බව විදෙස් මාධ්‍ය වාර්තා සඳහන් කරයි. ලෝකයේ සිදුවන විවිධ විනාශකාරී තත්ත්වයන් පිළිබඳව කටයුතු කරනු ලබන අවසන් ස්ථානය ලෙස ජාත්‍යන්තර යුද අධිකරණය සලකනු බව ද සෝන්ග් මහතා පවසයි. අධිකරණය වෙත ගොඩනැගෙමින් පවතින මෙම පිළිගැනීම සම්බන්ධව සතුටට පත්වන නමුත් රෝම ප්‍රඥප්තිය මත කටයුතු කිරීමට සිදුවන බව ද ඔහු වැඩිදුරටත් පෙන්වා දී ඇති බව සඳහන්ය. එමනිසා ඊශ්‍රායලය, එක්සත් ජනපදය හා ශ්‍රී ලංකාව වැනි අදාළ ප්‍රඥප්තිය වෙනුවෙන් එකඟත්වය පළනොකරන ලද රටවල්වල කරුණු සම්බන්ධව පියවර ගැනීමේ හැකියාව ජාත්‍යන්තර යුද අධිකරණයට නොමැති බව සන්ග් හයුන්ග් සෝන්ග් මහතා ප්‍රකාශ කර ඇති බව විදෙස් මාධ්‍ය වාර්තා පවසයි.", "URL": "https://sinhala.adaderana.lk/news.php?nid=17465", "Category": null, "Parent URL": null}