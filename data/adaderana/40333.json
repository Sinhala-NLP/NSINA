{"Source": "Adaderana", "Timestamp": "January 14, 2014 12:13 am", "Headline": " මගේ මේසය උඩ රුපියල්  50,000ක් තියලා ගිහින් ", "News Content": "ඉකුත් බ්‍රහස්පතින්දා දින තම කාර්යාලයේ මේසය මත රුපියල් 50,000ක මුදල් පාර්සලයක් කිසියම් පුද්ගලයෙකු විසින් තබාගොස් ඇති බව ජාතික ඖෂධ අධිකාරියේ අධ්‍යක්ෂ වෛද්‍ය හේමන්ත බෙනරගම මහතා පවසයි. ඔහු පෙන්වා දෙන්නේ මෙම ක්‍රියාව කිසියම් පුද්ගලයෙකුගේ කුමන්ත්‍රණකාරී ක්‍රියාවක් බවයි. තමන් මේ සම්බන්ධයෙන් අල්ලස් කොමිසම වෙත පැමිණිල්ලක්ද ඉදිරිපත් කළ ඇති බව අද දෙරණ සමඟ වෛද්‍ය හේමන්ත බෙනරගම මහතා සඳහන් කළේය. ඉකුත් සතියේ බ්‍රහස්පතින්දා(09) දිනයේ සිය ගැටලු සාකච්ඡා කිරීම සඳහා ඇතැම් පිරිස් තම කාර්යාලයට පැමිණි බවත්, එම අවස්ථාවක කවුරුන් හෝ පුද්ගලයෙකු රුපියල් 50,000ක මුදල් පාර්සලයක් තම මේසය මත තබා ගොස් ඇති බවත් ඔහු පෙන්වා දුන්නේය. එම පාර්සලය තමන් දුටු විට තම කාර්යාලයේ සිටින පරිගණකය ක්‍රියාකරවන පුද්ගලයාට සහ පෞද්ගලික සහකාරවරයාට අදාළ මුදල් පාර්සලය සම්බන්ධයෙන් දැනුවත් කළ බව වෛද්‍ය බෙනරගම මහතා කීවේය. ඉන් අනතුරුව මෙම සිද්ධිය පිළිබඳව තමන් විසින් අල්ලස් හා දූෂණ විමර්ශන කොමිෂන් සභාව වෙත පැමිණිල්ලක්ද ඉදිරිපත් කළ බවත්, මේ වන විට අල්ලස් හා දුෂණ විමර්ශන ඒකකය මේ සම්බන්ධයෙන් පරීක්ෂණ ආරම්භ කර ඇති බවත් ඒ මහතා ප්‍රකාශ කර සිටියේය. පසුගිය කාලය පුරාවටම ලංකාව තුළ ඇති ගුණාත්මකභාවයෙන් තොර ඖෂධ වර්ග වලට එරෙහිව තමන් විසින් ක්‍රියාමාර්ග ගනිමින් සිටි බවත්, එයට හේතුවක් වශයෙන් එම ව්‍යාපාර සිදුකරන පුද්ගලයින් තමන්ට එරෙහිව මෙවැනි කුමන්ත්‍රණකාරී ක්‍රියාමාර්ග සිදුකරමින් සිටින බවට තමන්ට සැකයක් මතුවන බවත් වෛද්‍ය බෙනරගම මහතා සඳහන් කළේය. මේ වන විට මෙරටේ ගුණාත්මකභාවයෙන් තොර ඖෂධ ආනයනය කිරීමේ මාෆියාවක් සිදුවෙමින් පවතින බවත්, ඒ සම්බන්ධයෙන් තමන් දිගින් දිගටය එයට එරෙහිව ක්‍රියාමාර්ග ගනිමින් සිටින බවත් ඔහු පෙන්වා දුන්නේය. ඒ හේතුවෙන් තමන්ට ජීවිත තර්ජන පවා එල්ල වෙමින් පවතින බවද ඒ මහතා වැඩිදුරටත් අද දෙරණ සමඟ ප්‍රකාශ කර සිටියේය.", "URL": "https://sinhala.adaderana.lk/news.php?nid=40333", "Category": null, "Parent URL": null}