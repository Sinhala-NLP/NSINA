{"Source": "Adaderana", "Timestamp": "February 28, 2013 08:04 am", "Headline": "බන්ධනාගාර ගතව සිටි ඉන්දීය ජාතිකයන් 2 ක් නිදහස්", "News Content": "මෙරට බන්ධනාගාර ගතව සිටි ඉන්දීය ජාතිකයන් දෙදෙනෙකු ඉන්දියාවට පිටත් කර හැර තිබේ. අදාළ රැඳවියන් දෙදෙනා ඊයේ (27) දිනයේ පිටත් කර හැර ඇති බව ශ්‍රී ලංකාවේ ඉන්දීය මහකොමසාරිස් කාර්යාලය නිවේදයක් නිකුත් කරමින් සඳහන් කළේය. ශ්‍රී ලංකාව සහ ඉන්දියාව අතර අත්සන් කර ඇති ද්විපාර්ශික ගිවිසුමට අනුව මෙම සිරකරුවන් හුවමාරු කිරීම සිදුකර තිබේ. ඉන්දීය සිරකරුවන් විසි දෙනෙකු මෙලෙස ඉන්දියාවට මාරු කර යැවීමට නියමිත අතර ඔවුන්ගෙන් හය දෙනෙකු කේරල ප්‍රාන්තයේ පුද්ගලයන් වන අතර 14 දෙනෙකු තමිල්නාඩු ප්‍රාන්තයේ පුද්ගලයින් බව වාර්තා වේ. කේරල ප්‍රාන්තයේ දෙදෙනෙකු මෙලෙස ඊයේ දිනයේ පිටත් කර හැර ඇති බව සඳහන්ය. අනෙක් සිරකරුවන් පිරිස ද ඉදිරි සතිය තුළ ඉන්දියාවට පිටත් කර හැරීමට නියමිත බව ඉන්දීය මහ කොමසාරිස් කාර්යාලය සඳහන් කළේය.", "URL": "https://sinhala.adaderana.lk/news.php?nid=31982", "Category": null, "Parent URL": null}