{"Source": "Adaderana", "Timestamp": "September 5, 2017 03:44 pm", "Headline": " මියන්මාරයේ මුස්ලිම් ජනතාව වෙනුවෙන් මන්නාරමේ විරෝධතාවක්", "News Content": "මියන්මාරයේ මුස්ලිම් ජනතාවට එරට ආරක්ෂක අංශ හා රජය විසින් සිදුකරන වධ හිංසා හෙළාදකිමින් හා මියන්මාරයේ ජීවත්වන මුස්ලිම් ජනතාවගේ ආරක්ෂාව තහවුරු කරන ලෙසට ඉල්ලීම් කරමින් මන්නාරම දිස්ත‍්‍රික් සිවිල් සංවිධාන එකමුතුව සංවිධානය අද(05) මන්නාරම නගරයේදී විරෝධතා වැඩසටහනක් පැවැත්වූහ. මන්නාරම සිවිල් සංවිධාන එකමුතුව සංවිධානයේ නියෝජිතයින් පැවසූවේ මියන්මාරයේ ජීවත්වන රෝහින්ග්‍ය මුස්ලිම් ජනතාව වෙත මියන්මාර ආරක්ෂක අංශ හා රජය සිදුකරන වධ හිංසා නවතා දැමීම වෙනුවෙන් එක්සත් ජාතීන්ගේ සංවිධානය ඇතුළු ජාත්‍යන්තර සංවිධාන වහාම මැදිහත්වී කටයුතු කළ යුතු බවයි. නිල නොවන ආකාරයෙන් මියන්මාර රජය එරට ජීවත්වන මුස්ලිම් ජනතාව පිටුවහල් කිරීම ආරම්භ කොට ඇති අතර, පිටුවහල් කරන මුස්ලිම් ජනතාවගේ ආරක්ෂාව තහවුරු කිරීමට ජාත්‍යන්තර සංවිධාන එක්විය යුතු බවද විරෝධතාකරුවන් පැවසූහ.විරෝධතාකරුවන් වැඩිදුරටත් පැවසුවේ එක්සත් ජාතීන්ගේ සංවිධානයේ වාර්තා අනුව මියන්මාරයේ ජීවත්වන රෝහින්ග්‍ය මුස්ලිම් ජනතාව 87,000 ක පමණ පිරිසක් බංග්ලාදේශය වෙත සරණාගතයින් ලෙස පළාගොස් ඇති අතර,අදාළ පිරිස් අන්ත අසරණ තත්වයට පත්ව සිටින බවයි.විරෝධතාවයට මන්නාරම මුස්ලීම් ජනතාව, මන්නාරම සිවිල් සංවිධාන, ප‍්‍රදේශවාසීන් ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=77157", "Category": null, "Parent URL": null}