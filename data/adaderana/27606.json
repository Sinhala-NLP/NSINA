{"Source": "Adaderana", "Timestamp": "September 21, 2012 10:16 am", "Headline": "ලක්ෂ 60 ක මත්ද්‍රව්‍ය සමඟ අයෙකු රේගු දැලේ", "News Content": "රුපියල් ලක්ෂ 60 ක් පමණ වටිනා හෙරොයින් මත්ද්‍රව්‍ය තොගයක් මෙරටට රැගෙන එමින් සිටි ඉන්දීය ජාතිකයෙකු කටුනායක ගුවන්තොටුපල පරිශ්‍රයේ දී අත්අඩංගුවට ගෙන තිබෙනවා. අද (21) අලුයම 5.00 ට පමණ මෙරටට පැමිණි සැකකරු සතුව හෙරොයින් මත්කුඩු ග්‍රෑම් 720 ක් පමණ තිබු බව ගුවන්තොටුපල රේගු අධිකාරී නිහාල් අලහප්පෙරුම මහතා සඳහන් කළේය. ගමන්මලු රහිතව පැමිණෙන පර්යන්තයෙන් පිටවීමට උත්සාහ කිරීමේ දී ඇති වු සැකයක් හේතුවෙන් රේගු මත්ද්‍රව්‍ය නාශක කාර්යාංශයේ නිලධාරීන් සැකකරු පරීක්ෂාවට ලක් කර ඇත. එහිදී ඔහුගේ ගමන් මල්ලේ තිබු මත්ද්‍රව්‍ය තොගය සොයාගත් බව නිහාල් අලහප්පෙරුම මහතා පැවසීය. සැකකරු මීට පෙර අවස්ථා කිහිපයක දී ද දිවයිනට පැමිණ ඇති බවට තොරතුරු ලැබී ඇත.", "URL": "https://sinhala.adaderana.lk/news.php?nid=27606", "Category": null, "Parent URL": null}