{"Source": "Adaderana", "Timestamp": "May 25, 2014 03:30 pm", "Headline": "පී.බී. වෙනුවට නිහාල් ජයතිලක පත්කරයි ?", "News Content": "සෞඛ්‍ය අමාත්‍යංශයේ ලේකම් වෛද්‍ය නිහාල් ජයතිලක මහතා ආර්ථික සංවර්ධන අමාත්‍යාංශයේ ලේකම් ධූරයට පත් කිරීමට තීරණය වී ඇති බව වාර්තා වෙයි‍. ආර්ථික සංවර්ධන අමාත්‍යාංශයේ ලේකම් පී.බී. ජයසුන්දර මහතා එම ධූරයෙන් ඉවත් කිරීමේ සුදානම් පවතින බව අද දෙරණ වෙබ් අඩවිය විසින් පසුගිය දින අනාවරණය කරන ලදී. ඒ අනුව ආර්ථික සංවර්ධණ අමාත්‍යාංශයේ පුරප්පාඩු වන ලේකම් ධූරය සඳහා වෛද්‍ය නිහාල් ජයතිලක මහතා පත් කිරීමට තීරණය කර ඇති බව ආරංචි මාර්ග සඳහන් කරයි. අමාත්‍ය විමල් වීරවංශ මහතා විසින් පසුගිය කාලයේදී ආචාර්ය පී.බී. ජයසුන්දර මහතාගේ ක්‍රියාකලාපයන් සම්බන්ධයෙන් දිගින් දිගටම ප්‍රසිද්ධියේ විවේචනය කරන ලදී. මේ අතර හෙළි වුණේ සෞඛ්‍ය ක්ෂේත්‍රයේ පසුගිය කාලයේ ඇතිවූ අර්බුද වලදී කටයුතු කළ ආකාරය සම්බන්ධයෙන් සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා පිළිබඳව සෞඛ්‍ය අමාත්‍යවරයාගේ එතරම් පැහැදීමක් නොමැති බවයි. පසුගිය කාලය තුළ සෞඛ්‍ය ක්ෂේත්‍රයේ අර්බුධ රැසක් සිදුවු අතර සූතිකාගාර පුහුණුව මුල් කරගනිමින් සෞඛ්‍ය ක්ෂේත්‍රයේ වෘත්තීය සමිති කිහිපයක් වර්ජන වල නිරත විය. ඒ අනුව මෙම තත්ත්වයන් තුළ සෞඛ්‍ය අමාත්‍යාංශ ලේකම්වරයාට ඉන් ඉවත් වන ලෙස සෞඛ්‍ය අමාත්‍ය මෛත්‍රීපාල සිරිසේන මහතා විසින් දැනුම් දී ඇති බව ද ඉතා විශ්වාස කටයුතු ආරංචි මාර්ග අද දෙරණට අනාවරණය කළේය. ඒ හේතුවෙන් සෞඛ්‍ය අමාත්‍යාංශ ලේකම් ධූරය සඳහා වැවිලි කර්මාන්ත අමාත්‍යාංශයේ ලේකම් සුධර්මා කරුණාරත්න මහත්මිය පත් කෙරෙනු ඇති බවටද වර්තා වුණි. ඒ අනුව ඉදිරි දින කිහිපය තුළ සෞඛ්‍ය ලේකම්වරයා ආර්ථික සංවර්ධන අමාත්‍යාංශයේ ලේකම් ධුරය සඳහා වැඩ බාරගැනීමට නියමිත බවද ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=43458", "Category": null, "Parent URL": null}