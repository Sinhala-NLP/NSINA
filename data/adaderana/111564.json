{"Source": "Adaderana", "Timestamp": "June 8, 2019 12:14 pm", "Headline": "ලබන වසරේ සිට සංචාරකයන්ටත් අභ්‍යවකාශ මධ්‍යස්ථානයේ දොර ඇරෙයි", "News Content": "2020 වසරේ පටන් ජාත්‍යන්තර අභ්‍යවකාශ මධ්‍යස්ථානය වෙත යාමේ අවස්ථාව සංචාරකයන්ට ලබාදෙන බව අමෙරිකාවේ නාසා ආයතනය හෙලිකර ඇත. ඒ සදහා සංචාරකයන්ගෙන් අයකරගන්නා ගාස්තු මුදල තවමත් තීරණය කර නැත. ලබන වසරේ සිට ජාත්‍යන්තර අභ්‍යවකාශ මධ්‍යස්ථානය වෙත පිවිසීමේ අවස්ථාව සංචාරකයන් වෙත හිමිවන බව නාසා ආයතනය අනාවරණය කර ඇත. ඔවුන් මේ බව සඳහන් කළේ අමෙරිකාවේ නිව්යෝර්ක් නුවර පැවැති මාධ්‍ය හමුවක් අතරතුරයි. ව්‍යාපෘතිය ආරම්භ කරමින් පළමු පර්යේෂණ චාරිකාව මේ වසර අගභාගයේදී ක්‍රියාත්මක කරන බවත්, ඉන් අනතුරුව පළමු වාණිජ සංචාරය ලබන වසරේ මුලදී සිදුවන බවත් නාසා ආයතනයේ මානව සොයාගැනීම් සහ මෙහෙයුම් අංශයේ පරිපාලන නිලධාරියා පවසයි. නාසා ආයතනයට අනුව රොකට් යානාවක් මඟින් ජාත්‍යන්තර අභ්‍යවකාශ මධ්‍යස්ථානය වෙත එක් ගගනගාමියෙක් යැවීම සඳහා අමෙරිකානු ඩොලර් මිලියන 80ක මුදලක් වැය වෙයි. කෙසේ නමුත් වර්තමානය වනවිට මෙම මුදල අමෙරිකානු ඩොලර් මිලියන 58 දක්වා පහළ ගොස් ඇති අතර වාණිජ මෙහෙයුම්වලදී සංචාරකයෙක්ගෙන් අයකරන මුදල තවමත් තීරණය කර නැත. නාසා ආයතනයේ කොන්ත්‍රාත්කරුවන්, බෝයිං සහ ස්පේස් X යන ආයතන සමඟ සාකච්ඡා කිරීමෙන් අනතුරුව එය තීරණය කරන බව නාසා ආයතනය වැඩිදුරටත් පවසයි. රුසියානු අභ්‍යවකාශ ආයතනයේ රොස්කොස්මෝස් වැඩසටහන යටතේ දැනටමත් වාණිජ සංචාරකයන් පිරිසක් ජාත්‍යන්තර අභ්‍යවකාශ මධ්‍යස්ථානය වෙත යවා ඇත. බෝයිං සහ ස්පේස් X සමාගම්වල සූදානම මත වාණිජ සංචාරකයන් යැවීම කඩිනම් වනු ඇති බව නාසා ආයතනයේ අපේක්ෂාවයි.", "URL": "https://sinhala.adaderana.lk/news.php?nid=111564", "Category": null, "Parent URL": null}