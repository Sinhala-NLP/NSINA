{"Source": "Adaderana", "Timestamp": "October 2, 2018 12:30 pm", "Headline": "ළමාහේවා තවදුරටත් රිමාන්ඩ්", "News Content": "2012 වසරේ වැලිකඩ බන්ධනාගාරය තුළදී සිරකරුවන් 27 දෙනෙකු මරා දැමීමේ සිද්ධිය සම්බන්ධයෙන් සැකපිට අත්අඩංගුවට ගෙන සිටින බන්ධනාගාර කොමසාරිස් වරයෙකු වන එමිල් රන්ජන් ළමාහේවා තවදුරටත් ලබන 16 වනදා දක්වා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියම කළේය. එම නඩුව අද(02) කොළඹ අතිරේක මහේස්ත්‍රාත් ප්‍රියන්ත ලියනගේ මහතා ඉදිරියේ කැඳවනු ලැබීය. මෙම සිද්ධිය සම්බන්ධයෙන් ඇප මත මුදා හැර සිටින සැකකරුවකු වන පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව මහතා අද දින අධිකරණය හමුවේ පෙනී සිටියේය. රහස් පොලිසිය අධිකරණයට දන්වා සිටියේ මෙම සිද්ධියට අදාළව තවදුරටත් පරීක්ෂණ සිදුකරන බවයි. මෙම පරීක්ෂණයට අදාල රස පරීක්ෂක වාර්තා මෙතෙක් ලැබී නොමැති හෙයින් සැකකරුවන් තවදුරටත් රිමාන්ඩ් බවට පත් කරන මෙන්ද රහස් පොලිසිය ඉල්ලීම් කළේය. ඉදිරිපත් වූ කරුණු සලකා බැලූ මහේස්ත්‍රාත්වරයා සැකකරුවන් දෙදෙනා ලබන 16 වනදා දක්වා තවදුරටත් රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් රහස් පොලීසියට නියම කළේය.", "URL": "https://sinhala.adaderana.lk/news.php?nid=97042", "Category": null, "Parent URL": null}