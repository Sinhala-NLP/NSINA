{"Source": "Adaderana", "Timestamp": "January 13, 2013 10:13 am", "Headline": "කෝටි 400ක ඇත් දළ දළදා මාළිගයට භාරදීමට විරුද්ධලු", "News Content": "මෙරට රේගු භාරයට ගෙන තිබෙන ඇත් දළ තොගය ආගමික ස්ථානයකට භාරදීමේ තීරණය ක්‍රියාත්මක නොකරන ලෙස පරිසර සංවිධාන බලධාරීන්ගෙන් ඉල්ලීමක් කරයි. තර්ජනයට ලක්ව ඇති සතුන් සහ ශාක ආරක්ෂා කරගැනීම සඳහා වු ජාත්‍යන්තර සම්මුතියට ශ්‍රී ලංකාව 1979දී අත්සන් තබා ඇති බැවින් මෙවැනි තීරණයක් ගැනීම උචිත නොවන බව සීමාසහිත පරිසර පදනමේ මෙහෙයුම් අධ්‍යක්ෂ විමුක්ති වීරතුංග මහතා පෙන්වාදෙයි. පන්සල්වලට මෙවැනි දෑ ලබාදීමෙන් එය වාණිජකරණයට ලක්විය හැකි බැවින් එවැනි ක්‍රියා නොකරන ලෙසත් මෙය බුදුදහමට කරන අපහාසයක් විය හැකි බවත් ඔහු පවසයි. රුපියල් කෝටි 400ක් පමණ වටිනා බවට ගණන් බලා ඇති ඇත් දළ 359ක් පසුගිය වසරේ මැයි මාසයේ දී රේගු සන්තකයට ගෙන තිබුණි. එම ඇත් දළ තොගය ආගමික ස්ථානයකට භාරදීමට පෙර දෙවරක් සිතා බැලිය යුතු බව ශ්‍රී ජයවර්ධනපුර ප්‍රධාන සංඝනායක එක්සත් භික්ෂු පෙරමුණේ සභාපති පූජ්‍ය මීටියාගොඩ ගුණරතන හිමියෝ පැවසූහ. මේ සම්බන්ධයෙන් කළ විමසීමකදී ශ්‍රී ලංකා රේගුවේ මාධ්‍ය ප්‍රකාශක රේගු අධ්‍යක්ෂ ලෙස්ලි ගාමිණි මහතා ප්‍රකාශ කළේ ජනාධිපති කාර්යාලයෙන් ලැබී ඇති නියෝගයකට අනුව රේගු ආඥා පනත යටතේ ඇති බලතල අනුව එම ඇත් දළ තොගය දළදා මාළිගයට භාරදීමට කටයුතු කරන බවයි. කෙසේ වුව ද එම ඇත් දළ තොගය මෙතෙක් කිසිදු ආයතනයකට ලබාදී නොමැති බව ද ඔහු පැවසීය.", "URL": "https://sinhala.adaderana.lk/news.php?nid=30722", "Category": null, "Parent URL": null}