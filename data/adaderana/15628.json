{"Source": "Adaderana", "Timestamp": "April 22, 2011 10:11 am", "Headline": "මූන්ගේ වාර්තාව සම්බන්ධ මුරණ්ඩු ප්‍රතිපත්තිය ආණ්ඩුවට හිතකර නෑ", "News Content": "එක්සත් ජාතීන්ගේ මහ ලේකම් බැන්කි මූන් මහතා විසින් පත්කළ කමිටුව ඉදිරිපත් කළ වාර්තාව සම්බන්ධයෙන් ආණ්ඩුව මුරණ්ඩු ප්‍රතිපත්තියක් අනුගමනය කරන බව ශ්‍රී ජයවර්ධනපුර විශ්ව විද්‍යාලයේ දේශපාලන විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ටෙරන්ස් පුරසිංහ මහතා පවසයි. අමෙරිකාව ප්‍රමුඛ බලවතුන්ගේ ප්‍රයත්නයට එරෙහිව මෙසේ මුරණ්ඩු ප්‍රතිපත්තියක් අනුගමනය කිරීම ආණ්ඩුවට හිතකර නොවන බව ඔහු පෙන්වාදෙයි. මෙම වාර්තාව තුළින් ශ්‍රී ලංකාවේ හොඳ නාමයට විශාල කැළලක් වන බව ද ආචාර්ය ටෙරන්ස් පුරසිංහ මහතා සඳහන් කරයි. ශ්‍රී ලංකාව මානව හිමිකම් උල්ලංඝණය වන, ප්‍රජාතන්ත්‍ර විරෝධී, අධිකාරීවාදී පාලනයක් තිබෙන රාජ්‍යයක් ලෙස මෙම තත්ත්වය තුළ ප්‍රකාශයට පත්වන බව හෙතෙම කියා සිටියි. එමනිසා ආණ්ඩුව මෙයට වඩා කල්පනාකාරීව අන්තර්ජාතික දේශපාලනය පිළිබඳව දැනුවත්ව ප්‍රතිපත්ති හසුරුවන්නේ නම් එය ඥානවන්තවන බව ද ඔහු වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=15628", "Category": null, "Parent URL": null}