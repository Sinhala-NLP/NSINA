{"Source": "Adaderana", "Timestamp": "March 4, 2010 11:23 am", "Headline": "ලාංකික රැඳවියන් 15ක් ඇප මත මුදාහැරේ", "News Content": "ඉන්දියාවේ චෙන්ගල්පත්තුහි පිහිටි විශේෂ රැඳවුම් කඳවුරක සිටි ශ්‍රී ලාංකික රැඳවියන් 15 දෙනෙකු කොන්දේසි සහිතව ඇප මත මුදාහැරීමට මදුරාසි මහාධිකරණය නියෝග කර තිබේ. ඒ අනුව එක් අයෙකුට ඉන්දියානු රුපියල් 10,000 බැගින් වූ මුදල් ඇප දෙකක් මත ඔවුන් මුදාහැරීමට තීරණය කර ඇති බව සඳහන්ය. පුද්ගල ඝාතනයක් සිදුකිරීමට තැත්කිරීමේ චෝදනාව මත මෙම පිරිස පසුගියදා අත්අඩංගුවට ගැනුණි. මෙම රැඳවියන් පිරිස ඉකුත් පෙබරවාරි මාසයේ දී තමන් නිදහස් කරන ලෙස ඉල්ලා උපවසායක ද නිතර විය. එහිදී පොලිසිය උපවාසය නතර කිරීමට උත්සාහ ගත් අතර රැඳවියන් පොලිස් නිලධාරීන් සිරකර ඔවුන්ට පහරදී ඇත. අදාළ රැඳවියන් පිරිස පූනමලී හි පිහිටි රැඳවුම් කඳවුරේ රඳවා තැබීමට අධිකරණය නියෝග කළ අතර අධිකරණය දැනුම් දෙන තුරු ඔවුන් සෑම දිනකම වෙන්ගල්පත්තු රැඳවුම් කඳවුර වෙත වාර්තා කළ යුතුය.", "URL": "https://sinhala.adaderana.lk/news.php?nid=7064", "Category": null, "Parent URL": null}