{"Source": "Adaderana", "Timestamp": "April 3, 2018 04:41 pm", "Headline": "කටුනායක වෘත්තීය ක්‍රියාමාර්ගය අහවරයි", "News Content": "ගුවන් තොටුපල සේවකයින් ආරම්භ කර තිබු වෘත්තිය සමිති ක්‍රියාමාර්ගය අවසන් කිරීමට තීරණය කර තිබේ. බලධාරීන් සමඟ පැවති සාකච්ඡාවකින් අනතුරුව එම වෘත්තිය සමිති ක්‍රියාමාර්ගය අවසන් කිරීමට ඔවුන් තීරණය කර ඇත. රුපියල් 10,000 වැටුප් වැඩි වීමක් ලබාදෙන ලෙස ඉල්ලමින් වෘත්තිය සමිති සිදුකළ ඉල්ලීම බලධාරීන් ප්‍රතික්ෂේප කිරීමත් සමඟ කටුනායක ගුවන් තොටුපල සේවකයින් විරෝධතා ක්‍රියාමාර්ගයක් ආරම්භ කළේය. ඒ අනුව අද(03) දහවල් 11.30 වන විට අදාල වැටුප් වැඩි වීම සිදු නොවුණහොත් රුපියල් 15,000 කින් වැටුප වැඩි කරන ලෙස බල කරමින් වෘත්තිය සමිති ක්රිවයාමාර්ගයක ආරම්භ කරන බව ගුවන් තොටුපල සේවකයින් ප්‍රකාශ කළේය. කෙසේ වෙතත් අද පෙවරුවේ පැවති සාකච්ඡා අසාර්ථක වීමෙන් අනතුරුව ගුවන් තොටුපල සියලු සේවකයින් වෘත්තිය සමිති ක්‍රියාමාර්ගයක් ආරම්භ කළේය. මෙම වෘත්තිය සමිති ක්‍රියාමාර්ගයට සහය පල කරමින් මත්තල සහ රත්මලාන ගුවන් තොටුපල සේවකයින්ද සේවයෙන් ඉවත වීමට පියවර ගත්තේය. වෘත්තිය සමිති ක්‍රියාමාර්ගය ආරම්භ වීමත් සමඟ ගුවන් තොටුපල තුල උණුසුම්කාරී වාතාවරණයක් හට ගත් අතර ගුවන් තොටුපලේ ආරක්ෂාවද තර කිරිමට බලධාරීන් පියවර ගත්තේය. ඉන් අනතුරුව ගුවන් තොටුපල සේවකයින් විශේෂ අමුත්තන් පැමිණෙන පර්යන්තය ද වසා දමමින් එම පර්යන්තයේ පාලනයද ඔවුන් යටතට පත් කර ගත් අතර ගුවන් තොටුපලට ඇතුළු වීමේ ප්‍රවේශ පත්‍ර කවුළුවද වසා දැමීම හේතුවෙන් ගුවන් තොටුපලට පැමිණෙන මගීන් දැඩි දුෂ්කරතාවකට පත් විය. කෙසේවෙතත් පස්වරු 03.30 ට පමණ ප්‍රවාහන නියෝජ්‍ය අමාත්‍ය අශෝක් අබේසිංහ සහ මුදල් හා ජනමාධ්‍ය නියෝජ්‍ය අමාත්‍ය ලසන්ත අලගියවන්න යන මහත්වරුන් මේ සම්බන්දයෙන් වෘත්තිය සමිති සමඟ විශේෂ සාකච්ඡාවක් පවත්වා තිබේ. එහිදී වැටුප් ඉහල නැංවීමට බලධාරීන් ලබාදුන් පොරොන්දුව අනුව වෘත්තිය සමිති ක්‍රියාමාර්ගය අවසන් කිරීමට ගුවන් තොටුපල සේවකයින් පියවර ගත්තේය.", "URL": "https://sinhala.adaderana.lk/news.php?nid=86840", "Category": null, "Parent URL": null}