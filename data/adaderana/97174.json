{"Source": "Adaderana", "Timestamp": "October 4, 2018 03:29 pm", "Headline": "බේරුවල දී වෙඩි තැබූ සැකකරුවන් කොටුවෙයි", "News Content": "බේරුවල පන්නලිය ප්‍රදේශයේදී ඊයේ(03) රාත්‍රීයේ තරුණයින් දෙදෙනෙකුට වෙඩි ප්‍රහාරයක් එල්ල කර ඔවුන්ගමන් ගත් යතුරු පැදිය පැහැරගත් පුද්ගයින් දෙදෙනා පොලීසිය විසින් අත්අඩංගුවට ගෙන තිබේ. ඔවුන්ගෙන් සිදු කළ ප්‍රශ්න කිරීම්වලදී විවිධ අපරාධවලට සම්බන්ධ තවත් පුද්ගලයින් 08 දෙනෙකු පොලීසිය විසින් අත්අඩංගුවට ගෙන තිබුණි. බේරුවල,පන්නලිය අක්කර 80 ප්‍රෙද්ශයේ යතුරුපැදියකින් ගමන්ගත් දෙදෙනෙකුට මෝටර් රථයකින් පැමිණි නාඳුනන පුද්ගලයින් දෙදෙනෙකු ඊයේ රාත්‍රී 08.20ට පමණ මෙම වෙඩි තැබීම සිදුකර තිබේ. වෙඩි තැබීමෙන් යතුරුපැදියේ ගමන්ගත් පුද්ගලයෙකු බරපතළ තුවාල ලබා කලුතර නාගොඩ රෝහලේ ප්‍රතිකාර ලබන බව පොලිස් මාධ්‍ය ප්‍රකාශක කාර්යාලය සඳහන් කළේය. මෙලෙස වෙඩි ප්‍රහාරයට ලක්ව ඇත්තේ 26 හැවිරිදි වලතර ප්‍රදේශයේ පදිංචිකරුවෙක්. ඒ අනුව පරීක්ෂණ ඇරඹු පොලිසිය ඊයේ රාත්‍රියේදීම මග්ගොන මුංහේන ප්‍රදේශයේ වෙඩි තැබීම සිදුකළ පුද්ගලයින් සැඟව සිටින බවට ලද තොරතුරකට අනුව එම ප්‍රදේශයේ නිවසක් සෝදිසි කර තිබේ. එහිදී වෙඩි ප්‍රහාරය සඳහා පැමිණි පුද්ගයින් දෙදෙනා සහ තවත් කාන්තාවක් සහ තවත් පුද්ගලයෙකු පොලීසිය විසින් අත්අඩංගුවට ගෙන ඇති බව අද දෙරණ වාර්තාකරු පැවසුවේය. එමෙන්ම වෙඩි තැබීම සිදුකළ ටී56 ගිනි අවිය සහ වෙඩි තැබීම සඳහා පැමිණි මෝටර් රථයට පොලීසිය සිය භාරයට ගෙන තිබෙනවා. වැඩිදුර පරීක්ෂණවලදී අනාවරණ වී ඇත්තේ වෙඩි ප්‍රහාරයට ලක් වූ පුද්ගලයාගේ යතුරු පැදිය පැහැර ගැනීම සඳහා මෙම ප්‍රහාරය එල්ල කර ඇති බවයි. අනතුරුව ඔවුන් විසින් පැහරගත් යතුරු පැදියද පොලීසිය විසින් සොයාගෙන තිබේ. මොවුන්ගෙන් සිදු කළ ප්‍රශ්න කිරීම්වලදී විවිධ අපරාධවලට සම්බන්ධ තවත් පුද්ගලයින් 06 දෙනෙකුද පොලීසියඅත් අඩංගුවට පත්වි‍ය.", "URL": "https://sinhala.adaderana.lk/news.php?nid=97174", "Category": null, "Parent URL": null}