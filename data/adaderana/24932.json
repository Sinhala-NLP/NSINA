{"Source": "Adaderana", "Timestamp": "June 11, 2012 12:44 pm", "Headline": "රන් දිනූ ශිවන්තිට මහ ඇමති‍ගෙන් ලක්ෂ 5 ක් ", "News Content": "15 වන ආසියානු කනිෂ්ඨ මලල ක්‍රීඩා තරගාවලියේ ශ්‍රී ලංකාවට රන්පදක්කමක් දිනාදීමට සමත් වූ ශිවන්ති රත්නායක ක්‍රීඩිකාවට රුපියල් ලක්ෂ 5ක් ත්‍යාගයක් ලෙස ලබාදීමට සබරගමුව පළාත් ප්‍රධාන අමාත්‍ය මහීපාල හේරත් මහතා තීරණය කර තිබේ. මෙම තරඟාවලියේ මීටර 400 කාන්තා අංශයේ රන් පදක්කම දිනාගත් ශිවන්ති කුමාරි රත්නායක කෑගල්ල රඹුක්කන උපත ලබා හිරිවඩුන්න විද්‍යාලයෙන්ද පසුව කෑගල්ල ශාන්ත ජෝසප් බාලිකා විද්‍යාලයෙන්ද අධ්‍යාපනය ලබා ජාතික හා ජාත්‍යන්තර ක්‍රීඩාපිටියට පිවිසුණු ක්‍රීඩිකාවකි. තම උපන් ගමෙන්ම බිහි වූ ශිවන්ති කුමාරි රත්නායකගේ මෙම ජයග්‍රහණය සැළ වූ වහා ඇයටත් ඇගේ දෙමව්පියන්ටත් සුභ පැතීමට අමතක නොකළ මහ ඇමතිවරයා අනතුරුව මාධ්‍ය අමතමින්කියා සිටියේ සබරගමුවට පමණක් නොව මුළු මහත් දිවයිනටම ඉමහත් කීර්තියක් ගෙන දුන් මෙම සබරගමු දිරිය දියණිය පිළිගැනීම සඳහා කෑගල්ල නගර ශාලාවේ විශේෂ උත්සවයක්ද ඉදිරි දින කීපය තුළ සංවිධානය කරන බවය. එහිදී රුපියල් පන් ලක්ෂයක අදාළ චෙක්පත ඇයට ප්‍රදානය කිරීමට තීරණය කර ඇතැයි කී මහ ඇමතිවරයා ක්‍රීඩා, අධ්‍යාපන, කලා ,සාහිත්‍යය මේ කුමන ක්ෂේත්‍රයකින් වුව සබරගමුවේ දරු දැරියන් තම ජාත භූමිය වූ සබරගමුවට ඉමහත් කීර්තියක් ගෙන දීමට මෙසේ කටයුතු කරනු දැක්ම මහත් සතුටකැයිද කියා සිටියේය.", "URL": "https://sinhala.adaderana.lk/news.php?nid=24932", "Category": null, "Parent URL": null}