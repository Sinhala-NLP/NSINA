{"Source": "Adaderana", "Timestamp": "March 9, 2014 10:45 pm", "Headline": "මලයාසියානු ගුවන් යානයේ සුන්බුන් වියට්නාම මුහුදේ!", "News Content": "මලයාසියාවේ, ක්වාලාලම්පූර් නුවර සිට චීනයේ, බීජිං නුවර බලා පියාසර කරමින් තිබියදී මගීන් 239 දෙනෙකු සමග ඊයේ (08) අතුරුදන් වූ මගී ගුවන් යානයේ බවට සැක කළ හැකි සුන්බුන් කිහිපයක් මලයාසියා හා වියට්නාමය අතර මුහුදු ප්‍රදේශයකින් සොයාගෙන ඇතැයි විදෙස් වාර්තා පවසයි. කෙසේ වුවද එය අතුරුදන් වූ ගුවන් යානයදැයි නිශ්චිතව තහවුරු වී නැති බව ද එම වාර්තාවල දැක්වෙයි. මලයාසියාවට අයත් එම ගුවන් යානය වියට්නාම මුහුදු ප‍්‍රදේශයකට කඩා වැටී ඇතැයි ද ඊයේ තොරතුරු අනාවරණය කෙරිණ. වියට්නාම නාවික හමුදාව විසින් එම තොරතුරු ලබා දී තිබුණි. මලයාසියානු ගුවන් සේවයට අයත් බෝයිං 777 වර්ගයේ එම යානය ක්වාලාලාම්පූර් නුවරින් ගමන් ආරම්භ කර පැය 2 කට පසුව එහි සම්බන්ධතා බිඳ වැටී තිබුණි. එහි චීන ජාතිකයින් 152ක්, මලයාසියානු ජාතිකයින් 38ක්, ඉන්දුනීසියා ජාතිකයින් 12ක්, ඔස්ටේ‍්‍රලියා ජාතිකයින් 6ක්, අමරිකානුවන් 3ක්, ප‍්‍රංශ ජාතිකයින් 3ක්, නවසීලන්ත, යුක්‍රේන, කැනඩා ජාතිකයින් දෙදෙනා බැගින් සහ රුසියානු ඔස්ට්‍රියා නෙදර්ලන්ත, තායිවාන් හා ඉතාලි ජාතිකයකු බැගින්ද එහි ගමන් කර තිබූ බව මලයාසියා ගුවන් සමාගම නිවේදනය කළේය. ගුවන් යානය අතුරුදන් වීමෙන් පසුව වියට්නාම, චීන සහ මැලේසියා බලධාරීන් එය සෙවීමට විශේෂ මෙහෙයුමක් ක්‍රියාත්මක කර තිබේ. සුප‍්‍රකට බෝයිං සමාගම මෙම යානා නිපදවා ඇත්තේ 1995 වසරේදීය. එකවර මගීන් 380ට පමණ ගමන් කළ හැකි බෝයිං 777 වර්ගයේ මෙම යානා පැය 16ට වැඩි කාලයක් අඛණ්ඩව දිගුදුර චාරිකා සඳහා යොදාගන්නා ලොව ප‍්‍රධාන පෙළේ මගී ගුවන් යානා ලෙස සැලකෙයි. මෙම අනතුර සම්බන්ධයෙන් තමන්ද විශේෂ අවධානයක් යොමුකර ඇති බව බෝයිං සමාගම පවසා ඇත.", "URL": "https://sinhala.adaderana.lk/news.php?nid=41666", "Category": null, "Parent URL": null}