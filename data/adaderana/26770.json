{"Source": "Adaderana", "Timestamp": "August 21, 2012 04:05 pm", "Headline": "න්‍යෂ්ටික අනතුරු දැනුම්දීමේ පද්ධති 5ක් ස්ථාපිතයි", "News Content": "න්‍යෂ්ටික අනතුරු පූර්ව දැනුම්දීමේ පද්ධති 5ක් මේ වන විට ස්ථාපිත කර ඇතැයි විදුලිබල හා බලශක්ති අමාත්‍යංශය පවසයි. එවැනි අනතුරු ඇඟවීමේ පද්ධති 3ක් තවදුරටත් ස්ථාපිත කිරීමට නියමිතව ඇතැයිද එම අමාත්‍යංශය සඳහන් කරයි. දිවයින පුරා පිහිටි නාවික කඳවුරු 6ක බස්නාහිර පළාතේ සහ රට මධ්‍යයේ මෙම න්‍යෂ්ටික පූර්ව සංඥා පද්ධති ස්ථාපිත කිරීමට පියවර ගෙන තිබේ. එහි ප්‍රධාන පාලක මධ්‍යස්ථානය ඔරුගොඩවත්තේ පිහිටි ශ්‍රී ලංකා පරමාණුක ශක්ති අධිකාරියේ ක්‍රියාම්ත්මක වන බව එම අධිකාරිය සඳහන් කළේය. මෙම සංඥා පද්ධතිය පැය 24 පුරාම ක්‍රියාත්මක වන අතර යම් ආපදාවක් සිදු වුවහොත් ආපදා කළමනාකරණ මධ්‍යස්ථානය සක්‍රීය කර විකිරණ අනතුරක දී ගත යුතු කඩිනම් ක්‍රියාමාර්ග ගන්නා බව ද පරමාණුක ශක්ති අධිකාරියේ සභාපති ආචාර්ය රංජිත් විජේවර්ධන මහතා පැවසුවේය. ඉන්දියාවේ කුඩන්කුලම් න්‍යෂ්ටික බලාගාරය ලබන සැප්තැම්බරයේ සිට සිය ක්‍රියාකාරකම් ආරම්භ කරන විට ඊට හොඳ සූදානමක් මෙරට තුළ පවතින බව පරමාණුක ශක්ති අධිකාරිය සඳහන් කරයි. න්‍යෂ්ටික ආපදාවක දී ශ්‍රී ලංකාවට යම් කිසි බලපෑමක් හෝ පාරිසරික විකිරණශීලීතාව ඉහළ යාමක් සිදු වේ නම් ඒ සඳහා ප්‍රතිචාර දැක්වීම මෙම පද්ධති ස්ථාපිත කිරීමේ අරමුණය.", "URL": "https://sinhala.adaderana.lk/news.php?nid=26770", "Category": null, "Parent URL": null}