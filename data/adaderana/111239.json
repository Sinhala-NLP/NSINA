{"Source": "Adaderana", "Timestamp": "June 3, 2019 12:41 pm", "Headline": "රතන හිමිගේ ඉල්ලීම්වලට වහා විසඳුම් දෙන්න-ජනපතිට අගමැතිට මහනාහිමිවරුන්ගෙන් ඒකාබද්ධ ලිපියක්", "News Content": "පූජ්‍ය අතුරලියේ රතන හිමියන්ගේ ඉල්ලීම්වලට වහා විසඳුම් ලබා දෙන්නැයි අස්ගිරි-මල්වතු මහා නාහිමිවරුන්ගෙන් ජනාධිපතිවරයා වෙත ලිපියක් යොමු කර තිබේ. මැයි මස 31 වන දින සිට පූජ්‍ය රතන හිමියන් විසින් දළඳා මාලිගය අභියස මහමළුවේ සිට ඉස්ලාම් අන්තවාදීන්ට එරෙහිව නිසි පරිදි ක්‍රියා කරන ලෙසට ඉල්ලා සිදු කරනු ලබන උපවාසයට මේ වන විට දින 3ක් ඉක්ම ගොස් ඇති බවත් මේ සම්බන්ධයෙන් වාචිකව කරන ලද ඉල්ලීම් මෙතෙක් ඉටු වී නොමැති බව පෙනී යන හෙයින් මෙම ලිපිය යොමු කිරීමට මහ නාහිමිවරුන් තීරණය කර තිබේ. සිංහල, දෙමළ හා මධ්‍යස්ථ මුස්ලිම් ජනතාවගේ සාමය ආරක්ෂා කිරීම සඳහා ඉස්ලාම් අන්තවාදීන්ට විවිධාකාරයෙන් සහය දැක්වුවා යැයි සැලකෙන අයවලන් ගැන තමන් විසින් කරනු ලබන ඉල්ලීම් ඉටුවන තෙක් ජීවිත පුජාවෙන් උපවාසයක නියැලෙන රතන හිමියන්ගේ සෞඛ්‍ය තත්ත්වය තවදුරටත් පහත වැටීමට පෙර කඩිනමින් උන්වහන්සේගේ අදාළ ඉල්ලීම්වලට විසඳුම් ලබා දෙන ලෙස එම ලිපියේ වැඩිදුරටත් දැක්වෙයි. අන්තවාදී කටයුතු සම්බන්ධයෙන් කෙරෙන පරීක්ෂණ විනිවිදභාවයෙන් හා කඩිනමින් සිදු කර වරදකරුවන්ට නිසි දඬුවම් ලබා දීමට නොපමාව කටයුතු කරන ලෙස ද උන්වහනේසේලා ඉල්ලා තිබේ. මෙම උපවාසය මුල් කොට ගෙන දැනටමත් රට පුරා මහත් ආන්දෝලනයක් ඇති වෙමින් නොසන්සුන් තත්ත්වයක් උද්ගත වෙමින් පවිතන බව පෙනී යන බව ද අස්ගිරි-මල්වතු මහා නාහිමිවරුන් පෙන්වා දෙයි. කෙසේ වෙතත් පූජනීය පරිසරයේ ගෞරවය හා පූජනීයගත්වය ආරක්ෂා කර දෙන ලෙස දන්වමින් උන්වහන්සේලා නොපමාව අදාළ ඉල්ලීම් සම්බන්ධයෙන් විසඳුම් ලබා දීමට කටයුතු කරන ලෙස ද ඉල්ලා සිටියි. අදාල ලිපිය පහතින් දැක්වෙයි.", "URL": "https://sinhala.adaderana.lk/news.php?nid=111239", "Category": null, "Parent URL": null}