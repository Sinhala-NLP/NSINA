{"Source": "Adaderana", "Timestamp": "December 16, 2011 04:55 pm", "Headline": "කොළඹ වරායේ දකුණු බහාලුම් පර්යන්තයේ ඉදිකිරීම් ඇරඹෙයි", "News Content": "කොළඹ වරාය පුළුල් කිරීමේ ව්‍යාපෘතියේ තවත් පියවරක් වන දකුණු බහාලුම් පර්යන්තයේ ඉදිකිරීම් කටයුතු අද(16) ආරම්භ කෙරුණි. ජනාධිපති මහින්ද රාජපක්ෂ මහතාගේ ප්‍රධානත්වයෙන් සිදුකෙරුණු සමාරම්භක කටයුතුවලට මෙරට චීන තානාපති යැං ෂියුපිං මහත්මිය ද සහභාගී වු බව වාර්තා වේ. දකුණු බහාලුම් පර්යන්තයේ ඉදිකිරීම් සඳහා වන ගිවිසුමට ශ්‍රී ලංකා වරාය අධිකාරිය අදාළ සමාගම් සමඟ ඉකුත් නොවැම්බර් මස 09 වන දින ගිවිසුමකට එළඹුණි. මෙම පර්යන්ත ගිවිසුම රාජ්‍ය හා පෞද්ගලික අංශය එක්ව සිදුකරන පළමු ඉදිකිරීමේ ව්‍යාපෘතිය ලෙස හැඳින්විය හැකි බව ජනාධිපති මාධ්‍ය අංශය පවසයි. අද ඉදිකිරීම් ඇරඹුණු දකුණු බහලුම් පර්යන්තයේ පළමු මීටර් 600 ඉදිකිරීම 2014 වසර වන විට අවසන් කර මෙහෙයුම් කටයුතු ආරම්භ කිරීමට ද සැලසුම් කර තිබේ. 2016 වසරේදී පර්යන්තයේ ඉදිකිරීම් සම්පුර්ණයෙන් අවසන් කිරීමට නියමිතව ඇත.", "URL": "https://sinhala.adaderana.lk/news.php?nid=20741", "Category": null, "Parent URL": null}