{"Source": "Adaderana", "Timestamp": "January 12, 2010 12:09 pm", "Headline": "එට්හාඩ් එයාවේස් යළි කොළඹට.", "News Content": "එක්සත් අරාබි එමීර් රාජ්‍යයේ, ජාතික ගුවන් සේවය වන එට්හාඩ් එයාවේස් ජනවාරි 01වනදා සිට නැවත ශ්‍රී ලංකාවට ගුවන් ගමන් අරඹා තිබේ. A320 ගුවන් යානා යොදාගනිමින් අබුඩාබි සහ කොළඹ අතර සතියකට සිව් වරක් ගුවන් ගමන් පැවැත්වේ. මෙම ගමන් වේලාවන් සකස් කර ඇත්තේ මොස්කව් සහ උතුරැැ ඇමෙරිකාව ඇතුළු වෙනත් ප්‍රධාන නගරවලින් එට්හාඩ් ගුවන් යානාවල ගමන් කරන මගීන්ට සිය ගමනාන්තය තෙක් පහසුවෙන් ගමන් කළ හැකි ලෙසය. එට්හාඩ් එයාවේස් වාණිජ නිලධාරි පීටර් බව්ම්ගාට්නර් මහතා පැවසූයේ දැනට මැදපෙරදිග සිටින ශ්‍රී ලාංකිකයින්ට අබුඩාබි හරහා ඉක්මනින් නැවත ශ්‍රී ලංකාවට යාමේ හැකියාව මින් ලැබෙන බවය. එමෙන්ම ලංකාවේ පැවති අරගල අවසන් වීමත් සමග ඉදිරි මාස කිහිපයේදී මෙහි එන වැඩිවනු ඇතැයි එට්හාඩ් එයාවේස් විශ්වාස කරන බවත්, වෙළද කටයුතු හා සංචාරක කටයුතු වර්ධනය කිරීම සදහා ශ්‍රී ලංකාවට අනගි අවස්ථාවක් එළඹ ඇති බවත්, ඔහු වැඩිදුරටත් පැවසීය. එට්හාඩ් එයාවේස් කොළඹ කාර්යාලය භාරව කුමාර් ද සිල්වා මහතා කටයුතු කරන අතර ඔහු මාලදිවයිනේ එට්හාඩ් සේවා භාරව ද කටයුතු කරයි. අබුඩාබි සහ කොළඹ අතර යළි ඇරඹෙන එට්හාඩ් සේවයත් සමග එහි ගෝලීය ගුවන් ගමනාන්ත සංඛ්‍යාව 58 දක්වා වැඩිවේ.", "URL": "https://sinhala.adaderana.lk/news.php?nid=6027", "Category": null, "Parent URL": null}