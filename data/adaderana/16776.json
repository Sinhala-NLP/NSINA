{"Source": "Adaderana", "Timestamp": "June 15, 2011 02:50 pm", "Headline": "ද්‍රවිඩ ජාතික සරණාගතයින් 40 ක් පමණ  ශ්‍රී ලංකාවට හරවා එවයි", "News Content": "එල්.ටී.ටී.ඊ සංවිධානයත් සමග සබඳතා පැවති පුද්ගලයින්ද ඇතුළත් ද්‍රවිඩ ජාතික සරණාගතයින් 40 දෙනෙකු පමණ බ්‍රිතාන්‍යය විසින් පිටමං කරනු ඇතැයි විදෙස් මාධ්‍ය සඳහන් කරයි. එසේ වුවද මෙම පිරිස් යළි ශ්‍රී ලංකාවට පිටමං කරනු ලැබුවහොත් ‍ඔවුනට අවාසනාවන්ත අත්දැකීම්වලට මුහුණ දෙන්නට සිදුවනු ඇතැයි මානව හිමිකම් සංවිධාන විසින් සැක පළ කර තිබේ. මෙසේ පිටමං කරනු ලබන පිරිසෙන් පස් දෙනෙකු බ්‍රිතාන්‍ය රජය විසින් තමන්ගේ ක්‍රියාකාරකම් වලට අදාළ ලියවිලි ශ්‍රී ලංකා බලධාරීන්ට යොමු කර ඇතැයිද එසේ හෙයින් සිය ජීවිත අනතුරේ බවද පවසා ඇති බව බ්‍රිතාන්‍ය මාධ්‍යය උපුටා දක්වා තිබේ. මීට පෙරාතුව බ්‍රිතාන්‍යයේ සරණාගත භාවය අපේක්ෂා කළද එය නොලැබී යළි ශ්‍රී ලංකාවට පැමිණි පිරිස් වලට වධ හිංසාවට ලක්වන්නට සිදුවූ බවට සාක්ෂි පවතින බව ජාත්‍යන්තර ක්ෂමා ආයතනයේ ආසියානු වැඩසටහන් භාර අධ්‍යක්ෂ සෑම් ශරීෆි මහතා පෙන්වා දෙන බව The Telegraph වැඩිදුරටත් කියා සිටියි.", "URL": "https://sinhala.adaderana.lk/news.php?nid=16776", "Category": null, "Parent URL": null}