{"Source": "Adaderana", "Timestamp": "December 18, 2017 01:24 pm", "Headline": " වවුනියාවේ ඡන්දේ දෙන්න 114,599 ක් සුදුසුකම් ලබයි", "News Content": "2018 වර්ෂයේ පළාත් පාලන මැතිවරණය සඳහා ඡන්දය ප්‍රකාශ කිරීමට වවුනියාව දිස්ත්‍රික්කයේ ඡන්දදායකයින් 114,599 දෙනෙකු සුදුසුකම් ලබා සිටිති. ඒ වවුනියාව නගර සභාවට සභිකයින් 12 දෙනෙකු හා සෙසු පළාත් පාලන ආයතන හතරකට සභිකයින් 51 දෙනෙකු තෝරා ගැනීම සඳහාය. වවුනියාව නගර සභාව සඳහා සභිකයින් 12 දෙනෙකු තොරා ගැනීම සඳහා ඡන්දදායකයින් 20300 ක් සුදුසුකම් ලබා සිටින අතර වවුනියාවේ ඉතිරි පළාත් පාලන ආයතන හතර සඳහා සෙසු ඡන්දදායකයින් සුදුසුකම් ලබා සිටිති. ඒ අනුව වවුනියාව උතුර ප්‍රාදේශීය සභාව සදහා සභිකයින් 14 දෙනෙකු තෝරා ගැනීමට ඡන්දදායකයින් 12166 දෙනෙකු සුදුසුකම් ලබා සිටියි. සෙට්ටිකුලම ප්‍රාදේශීය සභාව සඳහා සභිකයින් 11 දෙනෙකු තෝරා ගැනෙන අතර ඒ සඳහා ඡන්දය ප්‍රකාශ කිරීමට ඡන්දදායකයින් 16680 ක් සුදුසුකම් ලබා සිටියි. වවුනියාව දකුණු දෙමළ ප්‍රාදේශීය සභාව සඳහා සභිකයින් 16 දෙනෙකු තේරී පත්වන අතර ඒ සඳහා සුදුසුකම් ලබා සිටින ඡන්දදායකයින් සංඛ්‍යාව 55005 කි. වවුනියාව දකුණු සිංහල කොටසේ ප්‍රාදේශීය සභාව සඳහා ඡන්දදායකයින් 10448 ක් සුදුසුකම් ලබා සිටින්නේ සභිකයින් 10 දෙනෙකු තෝරා පත් කරගැනීම සඳහාය. වවුනියාව දකුණු සිංහල කොටසේ ස්ථිර පදිංචි ඡන්ද දායකයින් 2000 ක් පමණ මුලතිව් හා වෙනත් වෙනත් දෙමළ ප්‍රාදේශීය සභා බල ප්‍රදේශවල ඡන්දදායකයින් වී සිටීම වවුනියාව දිස්ත්‍රිකයේ දක්නට ඇති එකම විශේෂත්වයයි.", "URL": "https://sinhala.adaderana.lk/news.php?nid=81712", "Category": null, "Parent URL": null}