{"Source": "Adaderana", "Timestamp": "December 16, 2010 06:01 pm", "Headline": "ජාතික ගීයේ දෙමළ ලකුණ අහිමි කිරීම ජාතික වීරයින්ට නිගාවක් ", "News Content": "ජාතික ගීය සිංහල භාෂාවෙන් පමණක් ගායනා කිරීමට රජය මගින් ගෙන ඇතැයි කියනු ලබන තීරණය ජාතික වීරයන් පාවාදීමක් බව ප්‍රජාතන්ත්‍රවාදී ජාතික පෙරමුණ පවසයි. දීර්ඝ කාලීන යුද්ධයකින් පසු ජාතීන් අතර සමගියක් හා ප්‍රතිසන්ධානයක් වැඩි වර්ධනය කිරීමට කටයුතු කළ යුතු මොහොතක් එළඹ ඇති අවස්ථාවක මෙවැනි තීරණයක් ගැනීම ඉතා කනගාටුදායක බව ප්‍රජාතන්ත්‍රවාදී ජාතික පෙරමුණේ ලේකම් නල්ලයියා කුමරගුරුබරන් මහතාගේ අත්සනින් නිකුත් කළ නිවේදනයක දැක්වේ. ජාතික ගීයේ ද්‍රවිඩ අනුවාදයක් ගායනා කිරීමට ආණ්ඩුක්‍රම ව්‍යවස්ථාවට විධිවිධාන ඇතුළත් කරනු ලැබුවේ සිංහල හා ද්‍රවිඩ භේදයකින් තොරව ජාතික වීරයින් සේ සලකන සර් පොන්නම්බලම් රාමනාදන් සහ සර් පොන්නම්බලම් අරුණාචලම් යන මහත්වරුන්ගේද මැදිහත් වීමෙන් බව කුමරගුරුබරන් මහතා පෙන්වාදෙයි. සර් පොන්නම්බලම් රාමනාදන් සහ සර් පොන්නම්බලම් අරුණාචලම් යන මහත්වරුන් වෙසක් පෝය දිනය රජයේ නිවාඩුවක් බවට පත්කිරීමටත් ගෙන ගිය අරගලයේ ප්‍රධාන භූමිකාවක් ඉටුකළ බවද හෙතෙම සිහිපත් කරවයි. මෙම වීරයින් ජාතික ගීයේ ද්‍රවිඩ අනුවාදයකටද ඉඩ ප්‍රස්ථාව සලසාදීම තුළින් ශ්‍රී ලංකාව තුළ එක්සත් භාවය ඇති කිරීමට ඉමහත් කාර්යභාර්යක් ඉටුකළ බවත්,එම මෙහෙය නොතකා හැරීමට කටයුතු කිරීම ඉතා අවාසනාවන්ත තත්ත්වයක් බව කුමරගුරුබරන් මහතා අවධාරණය කරයි. කැනඩාව,ස්විස්ටර්ලන්තය සහ දකුණු අප්‍රිකාව වැනි රටවල විවිධ භාෂාවලින් එකම ජාතික ගීය ගායනා කරන බවද එමගින් ජාතීන් අතර සමගිය වර්ධනය වනවා මිසක භේදයක් වර්ධනය නොවන බවද කුමරගුරුබරන් මහතාගේ අත්සනින් නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=12902", "Category": null, "Parent URL": null}