{"Source": "Adaderana", "Timestamp": "February 27, 2018 10:42 am", "Headline": " දින දෙකක් පුරා ජල කාන්දුවක් නිසා පාරක් නාය යන්න අත ළඟ", "News Content": "හෙම්මාතගම නගරයට මිටර් 200 ක් දුරින් පිහිටි අතුරු මාර්ගයක ජලසම්පාදනයේ ජල නළයක ජල කාන්දුවක් හේතුවෙන් දින දෙකක් පුරාවට ජලය අපතේ යෑම සිදු වෙමින් පවතින අතර මාර්ගය නාය යෑමේ අවදානමක්ද පවතින බව ප‍්‍රදේශවාසීන් පෙන්වා දෙයි. මෙම ජල කාන්දුව සිදු වී ඇත්තේ දින දෙකක් පුරා දොඹගස්තැන්න පල්ලිපොරුව මාර්ගයේය. දැනට මෙම ස්ථානයේ පොළව යටින් ජල කාන්දුව සිදු වෙන අතර මාර්ගයේ කොටසක් පහත් බැවුම දෙසට කඩා ගෙන ගොස් ඉතිරි කොටසද මෙ වන විට ඉරි තැලී ගොස් ඇත. මේ සම්බන්ධයෙන් මාවනැල්ල ජල සම්පාදන මණ්ඩලයේ පාරිභෝගික අංකයට මෙන්ම ආයතන ප‍්‍රධානියාටද දුරකථන ඇමැතුම් ලබා ගෙන අදාළ සිදුවීම ප‍්‍රදේශවාසීන් එක්ව කිහිප විටක්ම දුරකථන මාර්ගයෙන් පවසා තිබුණත් එය පිළිසකර කිරීමට අප එදින පස්වරුවේ යන විටත් කිසිම සේවකයෙකු පැමිණ සිටියේ ද නැත. අදාළ මාර්ගය නාය යෑමකට ලක් වුවහොත් දහස් සංඛාත පිරිසකට සිය අවශ්‍යතා වෙනුවෙන් ගමනාන්තයේ යෙදීමටද බාධාවක් ඇති වෙයි. තවද හෙම්මාතගම නගරයට වෙනත් අතුරු මාර්ගයන් වලින් ළගා විය යුතු අතර පල්ලිපොරුව වැනි ප‍්‍රදේශවල ජනතාව වැඩි දුරක් ගෙවා දමමින් නගරයට පැමිණිය යුතුයි. එම නිසා හැකි ඉක්මනින් මෙවැනි වියළි දේශගුණයක් පවතින කාලයක ජලය නොමැතිව සමහර ජන කොටස් පීඩා විදින යුගයක මෙලෙස ජලය අපතේ යෑමට ලක් නොකොට කඩිනමින් ජල නළයේ කාන්දුව පිළිසකර කිරිමට හැකි නම් කාලෝචිත ක‍්‍රීයාවක් වන බවද ජනතාව පෙන්වා දෙයි.", "URL": "https://sinhala.adaderana.lk/news.php?nid=84903", "Category": null, "Parent URL": null}