{"Source": "Adaderana", "Timestamp": "April 11, 2012 08:47 am", "Headline": "ශ්‍රී ලංකාව වෙනුවෙන් ඉන්දීය ඡන්දය නොලැබීම හිතකර නෑ", "News Content": "ජිනිවා මානව හිමිකම් සැසිවාරයේ දී ලංකාවට එරෙහිව අමෙරිකාව ඉදිරිපත් කළ යෝජනාවට පක්ෂව ඉන්දියාව ඡන්දය ලබා දීම ලංකාවට හිතකර දෙයක් නොවන බව හිටපු ජනාධිපති චන්ද්‍රිකා කුමාරතුංග මහත්මිය පවසයි. මේ පිළිබඳ තමා සැබවින්ම කනගාටුවට පත්වන බව ඇය සඳහන් කරයි. දෙරට අතර රාජ්‍ය තාන්ත්‍රික සබඳතා මෙවැනි තත්ත්වයකට පත්වීම පිළිබඳව තමා කනස්සල්ට පත්ව සිටින බව ඇය කියා සිටියේ CNN-IBN පුවත් සේවය සමඟ පැවති සම්මුඛ සාකච්ඡාවක දීය. 2009 වසරේ ලංකාවට පක්ෂව ඡන්දය දුන් ඉන්දියාව මෙවර ලංකාවට එරෙහිවීම පිටුපස යම් සිදුවීමක් සිදු වී ඇති බවට සනාථ වන බව හිටපු ජනාධිපතිනිය මෙහිදී අවධාරණය කළාය. මේ මොහොතේ දී ඉන්දියාවේ කාර්යය භාරය විය යුත්තේ කුමක්ද යන්න පිළිබඳ විමසූ විට චන්ද්‍රිකා කුමාරතුංග මහත්මිය ප්‍රකාශ කර ඇත්තේ ඉන්දියාව ශ්‍රී ලංකාවට සහය දැක්වීම කළ යුතු බවයි. කෙසේ වෙතත් යුද්ධයෙන් පසුව ප්‍රතිසන්ධාන හා භෞතික ප්‍රතිසංස්කරණ වල දී රජයට මීට වඩා කාර්යය භාරයක් ඉටු කළ හැකිව තිබූ බවද ඇය එහි දී ප්‍රකාශ කළාය.", "URL": "https://sinhala.adaderana.lk/news.php?nid=23428", "Category": null, "Parent URL": null}