{"Source": "Adaderana", "Timestamp": "June 16, 2012 08:42 pm", "Headline": "මෑතකාලීන වැඩිම වටිනාකමින් යුත් කංසා තොගය හමුවෙයි", "News Content": "මෑතකාලීනව හමුවූ වැඩිම වටිනාකමින් යුත් වියළි කංසා තොගය පානදුර, වලාන පොලිස් මධ්‍යම දූෂණ මර්දන ඒකකය විසින් සිදුකළ වැටලීමක දී එම ඒකකය භාරයට ගෙන තිබේ. ‍ හම්බේගමුව පොලිස් වසමේ උඩවළවේ ජාතික වනෝද්‍යානය මධ්‍යයේ පවත්වාගෙන ගිය අක්කරයක පමණ භූමි ප්‍රමාණයකින් යුත් කංසා හේනක් වැටලීමේ දී වෙළඳපොළට යැවීම සඳහා සූදානම් කරමින් තිබූ රුපියල් කෝටියක පමණ වටිනාකමින් යුත් වියළි කංසා කිලෝ ග්‍රෑම් 250 ක් මෙසේ පානදුර, වලාන පොලිස් මධ්‍යම දූෂණ මර්දන ඒකකය භාරයට ගෙන ඇත. මධ්‍යම දූෂණ මර්දන ඒකකයට ලැබුණු තොරතුරක් මත අද(16) අලුයම මෙම වැටලීම සිදුකළ බව එම ඒකකයේ පොලිස් ස්ථානාධිපති, පොලිස් පරීක්ෂක දුමින්ද බාලසූරිය මහතා සඳහන් කළේය. වැටලීමේ දී කංසා සකස්කරමින් සැකකරුවන් 06 දෙනෙකු සහ හෙනේ ආරක්ෂාව සඳහා සිටි සැකකරුවන් දෙදෙනෙකු ද අත්අඩංගුවට ගෙන ඇති බව ඒ මහතා ප්‍රකාශ කළේය. ඔවුන් සතුව තිබූ ගිනි අවියක් ද දූෂණ මර්දන ඒකකයේ නිලධාරීන් භාරයට ගෙන ඇත. මෙම කංසා හේන පවත්වාගෙන ගිය ප්‍රධාන සැකකරු වැටලීම සිදුකරන අවස්ථාවේ පලාගොස් ඇති බව ද පොලිස් පරීක්ෂක දුමින්ද බාලසූරිය මහතා පැවසීය. මෙහිදී හමුවූ ජංගම දුරකථනයකින් ලබාගත් තොරතුරු හා අත්අඩංගුවට ගත් සැකකරුවන්ගෙන් ප්‍රශ්න කිරීමේ දී සඳහන් වූ තොරතුරු අනුව මෙම කංසා හේන ප්‍රදේශයේ කෝටිපති ව්‍යාපාරිකයෙකු විසින් මෙහෙයවා ඇතැයි හෙළි වූ බව ද ඔහු සඳහන් කළේය. අත්අඩංගුවට ගත් සැකකරුවන් හම්බේගමුව පොලිසිය වෙත භාරදී ඇති බවත්, එම පොලිසිය සිද්ධිය සම්බන්ධව වැඩිදුර විමර්ශන කටයුතු සිදුකරන බවත් බාලසූරිය මහතා කියා සිටියේය. සැකකරුවන් වැල්ලවාය මහේස්ත්‍රාත් අධිකරණය වෙත ඉදිරිපත් කිරීමට නියමිත බව ද සඳහන්ය.", "URL": "https://sinhala.adaderana.lk/news.php?nid=25090", "Category": null, "Parent URL": null}