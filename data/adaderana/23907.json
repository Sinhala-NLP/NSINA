{"Source": "Adaderana", "Timestamp": "April 30, 2012 10:19 am", "Headline": "ඉස්ලාම් දේවස්ථානය ඉවත්කිරීම කරුණානිධි හෙළාදකියි", "News Content": "ද්‍රාවිඩ මුන්නේත්‍ර කලහම් පක්ෂයේ සභාපති හා හිටපු තමිල්නාඩු ප්‍රධාන අමාත්‍ය එම්. කරුණානිධි මහතා විසින් දඹුල්ලේ පිහිටි ඉස්ලාම් දේවස්ථානයක් අදාළ ස්ථානයෙන් ඉවත්කිරීමේ සිද්ධිය හෙළා දැක ඇති බව ඉන්දීය මාධ්‍ය පවසයි. අදාළ සිද්ධියෙහි විවිධ අවස්ථා කිහිපයක් හඳුනාගත හැකි බව මාධ්‍යවේදී නැගූ පැනයකට පිළිතුරු දෙමින් හිටපු තමිල්නාඩු ප්‍රධාන අමාත්‍යවරයා පෙන්වා දී තිබේ. සිංහල ජාතිය හා බුද්ධාගම කෙරෙහි පමණක් ප්‍රමුඛත්වය ලබාදෙමින් ශ්‍රී ලංකා රජය සිංහල ආධිපත්‍යයක් ගොඩනැගීමට උත්සාහ කරන බවට එහිදී ඔහු චෝදනා කර ඇති බව ද ද හින්දු වාර්තා කරයි. මෙම කරුණ මත ද්‍රවිඩ ජනතාව ඔවුන්ගේ මුල් වාසස්ථානවලින් ඉවත්කර එම ප්‍රදේශවල සිංහල ජනතාව පදිංචි කරවීමට කටයුතු කරන බව ද එම්. කරුණානිධි මහතා ප්‍රකාශ කර ඇත. එමෙන්ම ද්‍රවිඩ ජනතාව වෙසෙන ප්‍රදේශ හමුදාකරණයට ලක්ව ඇතැයි ඔහු පෙන්වා දී ඇති බව ද ද හින්දු පවසයි. ආගමික හා වාර්ගික සුළුතරයට එරෙහිව ප්‍රචණ්ඩත්වය මෙන්ම හින්දු කෝවිල් සහ දේවස්ථානයන්හි පූජනීයත්වය කෙලෙසීම සිදුවෙමින් පවතින බව හිටපු ප්‍රධාන අමාත්‍යවරයා චෝදනා කර තිබේ. වෙනත් ආගමික ජනතාව වෙත එල්ල වන මෙවැනි ප්‍රහාරයන් ශිෂ්ට සම්පන්න ලෝකය පිළිනොගන්නා බවත්, එවැනි ක්‍රියාමාර්ග හෙළාදැකිය යුතු බවත් කරුණානිධි මහතා අවධාරණය කර ඇති බව ද හින්දු වාර්තා කරයි.", "URL": "https://sinhala.adaderana.lk/news.php?nid=23907", "Category": null, "Parent URL": null}