{"Source": "Adaderana", "Timestamp": "May 17, 2016 08:49 am", "Headline": "ආපදා අනතුරු - හදිසි මරණයට ලක්ෂයක් -  ධීවර මරණයකට ලක්ෂ 10ක්", "News Content": "පවතින අයහපත් කාලගුණික තත්ත්වය හමුවේ ඇති විය හැකි ඕනෑම හදිසි ආපදා තත්ත්වයකට මුහුණදීමට හැකි වන පරිදි සියලු අංශ සූදානමින් තබන ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබා දී තිබේ.අයහපත් කාලගුණ තත්ත්වය හේතුවෙන් පීඩාවට පත් ජනතාවට කඩිනමින් සහන සැලසීම පිළිබඳ ඊයේ පස්වරුවේ ජනාධිපති කාර්යාලයේ පැවති විශේෂ සාකච්ඡාවකදී ජනාධිපතිවරයා මෙම උපදෙස් ලබා දි ඇති බව ජනාධිපති මාධ්‍ය අංශය සඳහන් කළේය.ගංවතුරෙන් හා නායයෑම් හේතුවෙන් අවතැන් වන පුද්ගලයෙකු සඳහා දිනකට වෙන් කෙරෙන මුදල වැඩි කිරීමට ද මෙහිදි එකඟතාව පළ වී තිබේ.රුපියල් 150ක් වන අදාළ මුදල රුපියල් 225 දක්වා වැඩි කිරීමට තීරණය වූ බව ජනාධිපති මාධ්‍ය අංශය සඳහන් කළේය.එම දීමනාව වැඩි කිරීමට අදාළ කැබිනට් පත්‍රිකාව හදිසි කැබිනට් පත්‍රිකාවක් ලෙස අද දිනයේ ඉදිරිපත් කරන බව ද ජනාධිපති මෛත්‍රීපාල සිරිසේන මහතා ප්‍රකාශ කර ඇත.නායයෑම් අවදානම් පවතින ප්‍රදේශ හඳුනාගෙන ඒ පිළිබඳ මහජනතාව දැනුම්වත් කිරීමට කඩිනම් වැඩසටහනක් ක්‍රියාත්මක කරන ලෙස මෙහිදී ජනාධිපතිවරයා ගොඩනැගිලි පර්යේෂණ සංවිධානය වෙත උපදෙස් ලබාදුන් බව ජනාධිපති මාධ්‍ය අංශය සඳහන් කළේය.අයහපත් කාලගුණික තත්ත්වය හේතුවෙන් මතුවිය හැකි ආපදා තත්ත්වයන් පිළිබඳ නිරන්තරයෙන් ජනතාව දැනුම්වත් කිරීමට පියවර ගන්නා ලෙස කාලගුණ විද්‍යා දෙපාර්තමේන්තුවට ද උපදෙස් ලබා දී ඇත.මේ අතර පවතින කාලගුණ තත්ත්වය හමුවේ පීඩාවට පත්ව සිටින ජනතාවට කඩිනමින් සහන සැලසීම සඳහා අවශ්‍ය මූල්‍ය ප්‍රතිපාදන නිකුත් කිරීමට පියවර ගත් බව මුදල් අමාත්‍ය රවී කරුණානායක මහතා පවසයි.ආපදාවට පත්වූවන් සඳහා ජාතික රක්ෂණ භාර අරමුදල මගින් වන්දි ගෙවීමට කටයුතු කෙරෙන අතර ආපදාවට ලක්ව දේපළ හානී වෙනුවෙන් රුපියල් ලක්ෂ 25ක උපරිමයකට යටත්ව මූල්‍යාධාර පිරිනැමීමට නියමිතය.හදිසි මරණයක් වෙනුවෙන් රුපියල් ලක්ෂයක මූල්‍යාධාරයක් ද ආපදා තත්ත්වයක් හේතුවෙන් ධීවරයෙකුගේ මරණයක් හේතුවෙන් රුපියල් ලක්ෂ 10ක මුදලක් ද පිරිනැමීමට සැලසුම් කර ඇති බව මුදල් අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=60211", "Category": null, "Parent URL": null}