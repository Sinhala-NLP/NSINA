{"Source": "Adaderana", "Timestamp": "January 30, 2019 04:40 pm", "Headline": "ප්‍රංශයේ මකුලු මිනිසා", "News Content": "පිලිපීනයේ මහල් 47ක උසින් යුතු කුළුණක් එහි පිටත බිත්ති මතින් ගොස් තරණය කළ මිනිසෙක් පිළිබද පුවතක් විදෙස් මාධ්‍ය වාර්තා කළේය. ප්‍රංශයේ මකුලු මිනිසා හෙවත් ස්පයිඩර්මෑන් ලෙසින් ප්‍රකට කඳු නැගීමේ ශූර ඇලෙයින් රෝබර්ට් සිය දස්කම් දැක්වීමේ අරමුණින් පිලිපීනය වෙත පැමිණ සිටියි. එහි පැමිණි ඇලෙයින්, මැනිලා අගනුවර පිහිටි මහල් 47කින් යුතු GT ටවර් ගොඩනැගිල්ලේ මුදුන වෙත කිසිදු ආධාරකයකින් තොරව පිටත බිත්තිවල ගොස් නැගීමට සමත් විය. මේ විස්මිත දස්කම දැකගැනීම සඳහා සිය ගණන් පිලිපීන වැසියන් ඒ අවට රැස්ව සිටි අයුරුද විදෙස් මාධ්‍ය වාර්තා කළේය. පළමුවරට මෙවැනි ත්‍රාසජනක කටයුතු සිදුකිරීමට ඇලෙයින් රෝබර්ට්ගේ අවධානය යොමුව තිබෙන්නේ ඔහු 11 වැනි වියේ පසුවන විටයි. ඔහු මේ වන විට ලොව පුරා ඇති උසින් වැඩි කුලුණු 150කට වඩා තරණය කිරීමට සමත්ව තිබේ. ඔහු එසේ කර ඇත්තේ කිසිදු ආධාරකයකින් තොරව ගොඩනැගිල්ලේ පිට පැත්තෙන් එය වෙත නැගීම මගින්. ලොව උසම ගොඩනැගිල්ල වන ඩුබායි හි බර්ජ් කලීෆා ගොඩනැගිල්ල, ප්‍රංශයේ අයිෆල් කුලුණ, සිඩ්නි හි ඔපෙරා හවුස් ගොඩනැගිල්ල යන ගොඩනැගිලි වෙතත් ගොඩවීමට ඇලෙයින් සමත්ව තිබේ.", "URL": "https://sinhala.adaderana.lk/news.php?nid=103382", "Category": null, "Parent URL": null}