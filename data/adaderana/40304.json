{"Source": "Adaderana", "Timestamp": "January 12, 2014 09:18 pm", "Headline": "පොලීසිය තලයි - තිදරු පියා රෝහලේ", "News Content": "පොලිස් පහර දීමක් හේතුවෙන් රෝගී තත්ත්වයට පත්වු පුද්ගලයෙකු හලාවත මහා රෝහලට ඇතුළත් කර තිබේ. පහර කෑම හේතුවෙන් රෝහල් ගත කර ඇත්තේ ආරච්චිකට්ටුව - උතුර අඹකැලේ පදිංචිව සිටි එම්.එම්.ගාමිණී (50) නම්වු තිදරු පියෙකු බව අප වාර්තාකරු පවසයි. ඉකුත් 11 වැනිදා දහවල් කාලයේ ආරච්චිකට්ටුව - පොල්කටුව වැව අසලදී මෙම පහර දීම සිදුකර ඇති බව රෝහල් ගත කර සිටින අයගේ ඥාතීන් හලාවත සහකාර පොලිස් අධිකාරීවරයා වෙත කර ඇති පැමිණිල්ලේ සඳහන් වේ. සිද්ධිය වු දින පහර කෑමට ලක්වු අය තවත් කීප දෙනෙකු සමග පොල්කටුව වැවට මසුන් මැරීම සඳහා ගොස් ඇත. සෙසු පිරිස වැවේ මසුන් මරමින් සිටින විට පහර කෑමට ලක්වී සිටින අය වැව අසල සිට තිබේ. එම අවස්ථාවේදී යතුරු පැදි දෙකකින් උප පොලිස් පරීක්ෂකවරයෙකු සහ පොලිස් කොස්තාපල්වරුන් දෙදෙනෙකු පැමිණ ඇත. පැමිණ ඇත්තේ හලාවත පොලීසියේ සුළු පැමිණිළි අංශයේ නිලධාරීන් බව දැන ගන්නට තිබේ. එසේ පැමිණි එක් පොලිස් කොස්තාපල්වරයෙක් කිසියම් පුද්ගලයෙකු සම්බන්ධයෙන් ගාමිණී යන අයගෙන් විමසා ඇත. පසුව තමන් එවන් අයෙකු සම්බන්ධයෙන් නොදන්නා බව ගාමිණී යන අය පවසා තිබේ. ඉන් අනතුරුව එම පොලිස් නිලධාරියා විසින් මෙම පහර දීම සිදු කර පිටත්ව ගොස් ඇතැයි අප වාර්තාකරු කියයි. එම සිද්ධියෙන් පසුව සිහිසුන් වී සිටි ගාමිණීව සෙසු පිරිස විසින් හලාවත මහා රෝහලට ඇතුළත් කර තිබේ. ඔහු හෘදයාබාධයකින් මෙන්ම තවත් රෝග කීපයකින් පෙළෙන අයෙකු බව ඥාතීන් විසින් හලාවත සහකාර පොලිස් අධිකාරීවරයා වෙත කර ඇති පැමිණිල්ලේ සඳහන් වේ. මේ සම්බන්ධයෙන් සොයා බලා කටයුතු කරන ලෙස තමන් විසින් හලාවත මුලස්ථාන පොලිස් පරීක්ෂකවරයා වෙත දන්වා ඇති බව හලාවත සහකාර පොලිස් අධිකාරී එස්.එස්.වික්‍රමසුරිය මහතා සඳහන් කරයි.", "URL": "https://sinhala.adaderana.lk/news.php?nid=40304", "Category": null, "Parent URL": null}