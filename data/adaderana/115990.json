{"Source": "Adaderana", "Timestamp": "August 7, 2019 04:14 pm", "Headline": "නැගෙනහිර ඉන්දියාවට තවමත් ගංවතුර", "News Content": "නැගෙනහිර ඉන්දියාවට බලපෑ උග්‍ර ගංවතුර තත්ත්වය තවමත් සම්පූර්ණයෙන්ම පහව ගොස් නැහැ. මේ හේතුවෙන් ජනතාව දැඩිව පීඩාවට පත්වී සිටින බව විදෙස් වාර්තා සඳහන් කළේය. බිහාර් සහ මහරාෂ්ත්‍ර ප්‍රාන්තවල ජනාකීර්ණ ප්‍රදේශ රැසකම තවමත් ඉහළ ජල මට්ටමක් පවතින අතර මේ හේතුවෙන් ප්‍රදේශවාසීන් දෛනික කටයුතුවලදී දැඩි දුෂ්කරතාවලට මුහුණ පාන බව සඳහන් වෙයි. නිවාස අර්ධ වශයෙන් ජලයට යට වී හෝ විනාශ වී ඇති බැවින් බොහෝ පිරිසක් තවමත් දිවිගෙවන්නේ තාවකාලික කඳවුරු තුළයි. මේ අතර සිය දෛනික ප්‍රවාහන අවශ්‍යතා ඉටුකරගැනීම සඳහා ජනතාව බෝට්ටු භාවිත කිරීමට යොමු වී ඇතත් ඊට සීමා පැනවී තිබේ. ඇතැම් අවස්ථාවල බෝට්ටු සඳහා ගෙවීමට සිදුවන මුදල දිළිඳු ජනතාවට කිසිසේත් දැරිය නොහැකි බව විදෙස් වාර්තාවල දැක්වෙයි. මෙම ප්‍රදේශයට බලපා ඇති ආපදා තත්ත්වයට මේ වන විට දින 20කට අධික කාලයක් ගතවී ඇති බවත් සඳහන් වෙයි. මේ වසරේදී ඉන්දියාවේ නැගෙනහිර සහ ඊසානදිග ප්‍රදේශවලට බලපෑ ගංවතුර තත්ත්වය හේතුවෙන් 200කට අධික පිරිසක් මියගියේය. ග්‍රාමීය ප්‍රදේශවල ජිවත් වන ජනතාවගේ ගොවිතැන මූලික කරගත් ජිවනෝපාය රඳා පවතින්නේ වාර්ෂිකව ඇදහැලෙන මෝසම් වර්ෂාව මතයි. කෙසේ වෙතත් අධික වර්ෂාපතනය ගංවතුර,නායයෑම් මෙන්ම ජලයෙන් බෝවන රෝගවලට හේතු වී ඇති බවයි ඉන්දීය වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=115990", "Category": null, "Parent URL": null}