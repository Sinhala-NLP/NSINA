{"Source": "Adaderana", "Timestamp": "August 16, 2017 12:45 pm", "Headline": " අනුරපුරයේ පුද්ගලයින් 60,000ක් පීඩාවට", "News Content": "අනුරාධපුර දිස්ත්‍රික්කයට බලපා ඇති නියං තත්ත්වය හේතුවෙන් මේ වන විට දිස්ත්‍රික්කයේ පවුල් 25,000ට අයත් පුද්ගලයින් 60,000ට වැඩි පිරිසක් පීඩාවට පත්ව ඇති බව අනුරාධපුර දිස්ත්‍රික් ලේකම් ආර්.එම්.වන්නිනායක මහතා පවසයි.අනුරාධපුර දිස්ත්‍රික්කයේ ප්‍රාදේශීය ලේකම් කොට්ඨාස 22න් 14කට මෙම නියං තත්ත්වයෙන් දැඩි බලපෑම් එල්ල වී ඇති බව ඔහු සඳහන් කළේය.වසර එකහමාරකින් පමණ අනුරාධපුර දිස්ත්‍රික්කයට නියමිත කාලයට වැසි නොලැබුණු බව ද දිස්ත්‍රික් ලේකම්වරයා පවසා සිටියේය.පවතින වියළි කාලගුණික තත්ත්වය හේතුවෙන් අනුරාධපුර දිස්ත්‍රික්කය තුළ පවතින වැව් සහ ජලාශවල ප්‍රයෝජනයට ගත හැකි ජල මට්ටම සියයට 15ක් බව අනුරාධපුර වාරිමාර්ග අධ්‍යක්ෂ ප්‍රසන්න ද සිල්වා මහතා පවසයි.අනුරාධපුර දිස්ත්‍රික්කයේ ප්‍රධාන වැව් 14ක් ඇතුළුව වාර්මාර්ග ව්‍යාපෘති 103ක් පවතින බව ඔහු සඳහන් කළේය.මේ අතර පවතින වියළි කාලගුණය හේතුවෙන් අනුරාධපුර දිස්ත්‍රික්කයේ පානීය ජල ගැටළුවක් ද මතුව තිබේ.ඒ අනුව අනුරාධපුර දිස්ත්‍රික්කයේ ජනතාව සඳහා ජලය පානීය ජලය ප්‍රමාණවත් වන්නේ මාස එකහමාරක පමණ කාලයකට පමණක් බව ජාතික ජල සම්පාදන හා ජලාපවහන මණ්ඩලයේ අනුරාධපුර ප්‍රාදේශීය කළමනාකරු චමින්ද ලොකුබරණ මහතා සඳහන් කළේය.", "URL": "https://sinhala.adaderana.lk/news.php?nid=76356", "Category": null, "Parent URL": null}