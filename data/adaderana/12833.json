{"Source": "Adaderana", "Timestamp": "December 14, 2010 09:01 am", "Headline": "ජාතික ගීය සිංහලෙන් පමණක් ගායනය ගැන තවම තීරණයක් නෑ ", "News Content": "ඉදිරියේ දී ජාතික ගීය සිංහල භාෂාවෙන් පමණක් ගායනා කිරීම සම්බන්ධව තවමත් තීරණය කර නොමැති බව රාජ්‍ය පරිපාලන හා ස්වදේශ කටයුතු අමාත්‍ය ජෝන් සෙනෙවිරත්න මහතා පවසයි. අදාළ යෝජනාව සම්බන්ධව තවමත් නිශ්චිත තීරණයකට එළඹ නොමැති බවත්, ඒ සම්බන්ධව මේ වනවිට අවශ්‍ය කටයුතු සිදුකරමින් පවතින බවත් විදෙස් මාධ්‍යයක් වෙත අදහස් දක්වමින් සෙනෙවිරත්න මහතා පෙන්වා දී තිබේ. ජාතික ගීය ඉදිරියේ දී සිංහල භාෂාවෙන් පමණක් ගැයීමට අමාත්‍ය මණ්ඩලයට යෝජනාවක් ඉදිරිපත් වී ඇති අතර එම යෝජනාවට දෙමළ දේශපාලන පක්ෂ සිය විරෝධය පළ කර සිටියි. මෙම තීරණය ආණ්ඩුක්‍රම ව්‍යවස්ථාව ද උල්ලංඝණය කිරීමක් බව දෙමළ ජාතික සන්ධානයේ පාර්ලිමේන්තු මන්ත්‍රී එම් ඒ සුමන්දිරන් මහතා පවසයි. එහෙත් මෙම තීරණය අතීතයේ සිදු වූ වැරැද්දක් නිවැරදි කිරීමක් බව ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශ මහතා අද දෙරණ වෙත අදහස් දක්වමින් සඳහන් කළේය.", "URL": "https://sinhala.adaderana.lk/news.php?nid=12833", "Category": null, "Parent URL": null}