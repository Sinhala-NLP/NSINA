{"Source": "Adaderana", "Timestamp": "December 30, 2013 04:30 pm", "Headline": "වැසි වැස්සොත් ගඟ ගලයි ", "News Content": "ලෝක වෙළඳපොළේ ඉන්ධන මිල වැඩි වුණොත් මෙරට වෙළඳපොළේ මිල වැඩි වන බවට ඛනිජ තෙල් කර්මාන්ත ඇමති අනුර ප්‍රියදර්ශන යාපා මහතා “වැසි වැස්සොත් ගඟ ගලයි” යනුවෙන් ඉඟි පළකරයි. ලෝක වෙළඳපොළේ ඉන්ධන මිල අඩුව‍ුණොත් මෙරට වෙළඳපොළේ තෙල් මිල අඩුකරන බවද ඇමතිවරයා මාධ්‍යවේදියෙකු ඇසූ ප්‍රශ්නයකට ප්‍රතිචාර වශයෙන් එසේ කියා සිටියේය. ජනවාරී පළමුවැනිදා (01) සිට ඔක්ටේන් 90 පෙට්‍රල් වෙනුවට ඔක්ටේන් 92 පෙට්‍රල් හඳුන්වාදීම සම්බන්ධයෙන් මාධ්‍ය දැනුවත් කිරීම සඳහා අද පස්වරුවේ පැවැත් වූ ප්‍රවෘත්ති සාකච්ඡාවකදී ඉහත අදහස් පළ විණ. ඔක්ටේන් 90 පෙට්‍රල් වෙනුවට වෙළඳපොළට ඔක්ටේන් 92 පෙට්‍රල් හඳුන්වාදීම සඳහා විශාල මුදලක් වැය කිරීමට සිදුව ඇති නමුත් එහි බර ජනතාව මත පැටවීමෙන් වළකින බවද හෙතෙම එහිදී පැවසූවේය. දැනට පවතින මිල යටතේම ඔක්ටේන් 92 අලෙවි කිරීමට නියමිතය. එසේම ඉදිරි කාලයේදී ඉන්ධන මිලෙහි වැඩි වීමක් නොවනු ඇතැයි යන උපකල්පනය මත මෙම තීරණය ක්‍රියාවට නංවන බවද ඔහු කීවේය. ඉන්ධන සැපයුම් ස්ථානවල සිදුවන දූෂණ අක්‍රමිකතා නැති කිරීම සඳහා සෑම ඉන්ධන ලීටරයකටම බිලක් ඉදිරියේදී පාරිභෝගිකයාට ලබාදීමේ අරමුණින් පර්යේෂණ ආරම්භ කර ඇති බවද හෙතෙම පැවසීය. ඉරානයට සම්බාධක පනවා ඇති බව පෙන්වාදුන් ඇමතිවරයා මේ නිසා ඕමානයෙන් හා අබුඩාබි වලින් තෙල් ගෙන එන බවද කියා සිටියේය.", "URL": "https://sinhala.adaderana.lk/news.php?nid=39968", "Category": null, "Parent URL": null}