{"Source": "Adaderana", "Timestamp": "December 2, 2017 10:26 am", "Headline": "කාලගුණයෙන් ජීවිත අහිමි වූ ධීවරයින්ට ලක්ෂයක ආධාරයක්", "News Content": "අයහපත් කාලගුණය හේතුවෙන් අනතුරට ලක්වී මියගිය ධීවරයන් තිදෙනකු වෙනුවෙන් ඔවුන්ගේ පවුල්වලට රුපියල් ලක්ෂය බැගින් ස්වදේශ කටයුතු අමාත්‍ය වජිර අබේවර්ධන මහතා සිකුරාදා (01) දා ප්‍රදානය කළේය. මියගිය ධීවරයකු වෙනුවෙන් රුපියල් ලක්ෂ 10 බැගින් වන්දි ලබාදීමට රජය පියවර ගෙන තිබේ. අවමංගල්‍ය කටයුතු කරගෙන යාම සඳහා එම මුදලින් රුපියල් ලක්ෂයක් අත්තිකාරම් ලෙස ලබාදුන් බව අබේවර්ධන අමාත්‍යවරයා පැවසීය. රත්ගම, දොඩංදූව හා අම්බලන්ගොඩ ප්‍රදේශවල පදිංචිව සිට මියගිය ධීවරයන් තිදෙනාගේ නිවෙස්වලට ගොස් එම දේහයන්ට අවසන් ගෞරව දැක්වීමෙන් අනතුරුව අමාත්‍යවරයා මෙම මුදල් පරිත්‍යාග කළේය. ජනාධිපති මෛත්‍රීපාල සිරිසේන මහතාගේ හා අගමැති රනිල් වික්‍රමසිංහ මහතාගේ ශෝකය ද එම ධීවරයන්ගේ ඥාතීන්ට ප්‍රකාශ කළ බව ද ස්වදේශ කටයුතු අමාත්‍යවරයා පවසයි.", "URL": "https://sinhala.adaderana.lk/news.php?nid=80890", "Category": null, "Parent URL": null}