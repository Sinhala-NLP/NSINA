{"Source": "Adaderana", "Timestamp": "February 12, 2012 11:26 am", "Headline": "උපාධිධාරීන්ට රැකියා ලබාදෙන්නේ හොර පාරෙන්", "News Content": "නිවැරදි ක්‍රියාපටිපාටියෙන් බැහැරව උපාධිධාරීන් සඳහා රැකියා ලබාදීමට රජය කටයුතු කරමින් සිටින බව ඒකාබද්ධ රැකියා විරහිත උපාධිධාරින්ගේ සංගමය පවසයි. ගැසට් නිවේදන පළ කොට උපාධිය ලබාගත් වර්ෂයට අනුව රැකියා ලබාදීම සිදුකළ යුතු බව එම සංගමයේ කැඳවුම්කරු ධම්මික මුණසිංහ ප්‍රකාශ කළේය. එහෙත් මේ වන විට දිස්ත්‍රික්ක කිහිපයක රැකියා සඳහා අදාළ නාමලේඛන ප්‍රාදේශීය ලේකම් කාර්යාලවලට ලැබී ඇති බව ඒකාබද්ධ රැකියා විරහිත උපාධිධාරීන්ගේ සංගමය පෙන්වා දෙයි. අත්තනෝමතික අන්දමින් සකස් කර ඇති මෙම නාමලේඛන වහාම අහෝසි කර නිවැරදි ක්‍රියාපටිපාටියකට අනුව උපාධිධාරීන් සඳහා රැකියා ලබාදීමට රජය පියවර ගත යුතු බව ඔහු වැඩිදුරටත් කියා සිටියි.", "URL": "https://sinhala.adaderana.lk/news.php?nid=22046", "Category": null, "Parent URL": null}