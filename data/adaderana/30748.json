{"Source": "Adaderana", "Timestamp": "January 14, 2013 10:00 am", "Headline": "කොළඹ රෑ කෑම කඩ වටලයි", "News Content": "කොළඹ නගරය තුළ රාත‍්‍රී කාලයට පමණක් තාවකාලිකව ක‍්‍රියාත්මක වන ආහාර විකුණන ස්ථාන කෙරෙහි කොළඹ මහනගර සභාවේ අවධානය යොමුව තිබේ. මේ වන විට කොළඹ නගරය තුළ මෙම තාවකාලික ආහාර විකුණන ස්ථාන දැඩි ලෙස ජනප‍්‍රිය වී ඇති බව කොළඹ මහනගර සභාවේ සෞඛ්‍ය අංශ සඳහන් කළේය. එහෙත් මෙම ආහාර විකුණන ස්ථානවලට විරුද්ධව පැමිණිළි රැසක් ලැබී ඇති බව ද ඔවුන් පැවසුවේය. විශේෂයෙන්ම මෙම ස්ථානවල ඇති ආහාර ප‍්‍රමිතියෙන් තොර බවට මෙම පැමිණිලි ලැබී තිබේ. මේ තත්ත්වය තුළ ඉදිරි සතිය තුළ මෙම ස්ථාන වැටලීමට ක‍්‍රියාකරන බව කොළඹ මහනගර සභාවේ සෞඛ්‍ය බලධාරීන් සඳහන් කළේය. ඒ අනුව එම ආහාරවල සාම්පල ලබාගෙන ඉතා අපිරිසිදු තත්ත්වයේ පවතින ආහාර විකුණන ස්ථානවලට එරෙහිව දැඩිව නිතිය ක‍්‍රියාත්මක කිරීමට කටයුතු කරන බව ද ඔවුන් පැවසුවේය.", "URL": "https://sinhala.adaderana.lk/news.php?nid=30748", "Category": null, "Parent URL": null}