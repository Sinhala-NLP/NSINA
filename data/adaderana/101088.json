{"Source": "Adaderana", "Timestamp": "December 21, 2018 10:57 am", "Headline": "නීති විරෝධි මත්පැන් ස්කාගාරයක් වටලා 4ක් අල්ලයි", "News Content": "යටියන්තොට පොලිස් වසමට අයත් වැලිහෙලතැන්න ප්‍රදේශයේ භුගතව ඉතා සුක්ෂම ලෙස පවත්වාගෙන ගිය නීති විරෝධි මත්පැන් ස්කාගාරයක් වටලා සැකකරුවන් සිව්දෙනෙක් අත්අඩංගුවට ගැනීමට මස්කෙලිය පොලිස් විශේෂ කාර්යය බලකා කඳවුරේ නිලධාරින් සමත්විය. පොලිස් විශේෂ කාර්යය බලකායේ නිලධාරින්ට ලද තොරතුරක් මත ඊයේ (20) රාත්‍රියේ මෙම වැටලීම සිදු කර තිබේ. මෙම නීති විරෝධි මත්පැන් ස්කාගාරය පවත්වාගෙන ගිය ප්‍රධාන සැකකරු වෙළඳසැලක් පවත්වාගෙන යන මුවාවෙන් වෙළඳසැලට යාබදව භුගතව විශාල වලක් හාරා එම වල තුල කිසිවෙකුටත් නොපෙනෙන සේ විශාල බැරල් වලලා ජල නල ආධාරයෙන් නිෂ්පාදනය කරන නීති විරෝධි මත්පැන් ලබා ගැනීමට කටයුතු කර තිබේ. මෙම නීති විරෝධි මත්පැන් ස්කාගාරය වසර 4 තිස්සේ අත්අඩංගුවට ගත් ප්‍රධාන සැකකරු විසින් පවත්වාගෙන ගොස් ඇති අතර ඔහු විසින් නිෂ්පාදනය කරනු ලැබු මත්පැන් යටියන්තොට ප්‍රදේශයට බෙදා හැර ඇති බවයි විශේෂ කාර්යය බලකායේ නිලධාරින් කියා සිටියේ. මෙම වැටලීමේදි මත්පැන් පෙරීමට ගත් බැරල් දෙකක් සහ උපකරණ රැසක්, ගොඩා ලීටර 500 ක් පෙරා තිබු නීති විරෝධි මත්පැන් ස්ප්‍රිතු ලීටර් 75 ක් ද අත්අඩංගුවට ගෙන තිබේ. සැකපිට අත්අඩංගුවට ගත් සිව්දෙනා එම ප්‍රදේශයේම පදිංචි අවුරුදු 41 ත් 56 අතර වයස් කාණ්ඩවල පසුවන බවත් එම සැකකරුවන් අධිකරණය වෙත ඉදිරිපත් කිරීම සඳහා යටියන්තොට පොලීසියටද භාර දී තිබේ.", "URL": "https://sinhala.adaderana.lk/news.php?nid=101088", "Category": null, "Parent URL": null}