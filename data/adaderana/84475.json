{"Source": "Adaderana", "Timestamp": "February 18, 2018 08:41 am", "Headline": " ඉදිරි දින කිහිපයේදීත් වියළි කාලගුණික තත්ත්වයක් ", "News Content": "ඉදිරි දින කිහිපයේදී, දිවයිනේ බොහෝ පළාත්වල වියළි කාලගුණ තත්ත්වයන් සමඟ තරමක් ශීත උදෑසන සහ රාත්‍රී කාලයන් අපේක්ෂා කළ හැකි බව කාලගුණවිද්‍යා දෙපාර්තමේන්තුව සඳහන් කරයි. කෙසේවෙතත්, සවස 2.00 න් පසු ගාල්ල සහ මාතර දිස්ත්‍රික්කවල ස්ථාන ස්වල්පයක වැසි හෝ ගිගුරුම් සහිත වැසි ඇති විය හැකිය. බස්නාහිර, සබරගමුව, දකුණු සහ මධ්‍යම පළාත්වල සමහර ප්‍රදේශවල උදය කාලයේදී මීදුම් සහිත තත්ත්වයක් බලාපොරොත්තු විය හැකි බව ද එම දෙපාර්තමේන්තුව වැඩිදුරටත් සඳහන් කරයි. එම දෙපාර්තමේන්තුවේ අධ්‍යක්ෂ අතුල කරුණානායක මහතා සඳහන් කළේ මාර්තු අගභාගය දක්වා මෙම වියළි කාලගුණ තත්ත්වය පවතිනු ඇති බවයි. මේ අතර වාර්ෂාව අඩුවුව ද ජල විදුලි නිෂ්පාදනයට එමගින් විශාල බලපෑමක් සිදුව නොමැති බව විදුලිබල හා බලශක්ති අමාත්‍යංශය පවසයි. එහි මාධ්‍ය ප්‍රකාශක සුලක්ෂන ජයවර්ධන මහතා සඳහන් කළේ යම් හෙයකින් ජල විදුලි නිෂ්පාදනය අඩුවුවහොත් තාප විදුලිය ලබාගැනීමට සැලසුම් සකස් කර ඇති බවයි.", "URL": "https://sinhala.adaderana.lk/news.php?nid=84475", "Category": null, "Parent URL": null}