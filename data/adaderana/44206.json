{"Source": "Adaderana", "Timestamp": "June 25, 2014 06:52 am", "Headline": "එංගලන්තය දුක්වෙයි - ශ්‍රී ලංකාව ජයපැන් බොයි ", "News Content": "එංගලන්ත ටෙස්ට් ක්‍රිකට් කණ්ඩායම හා ශ්‍රී ලංකා කණ්ඩායම අතර පැවති දෙවන ටෙස්ට් ක්‍රිකට් තරඟයේ ජය හිමි කර ගැනීමට ශ්‍රී ලංකා කණ්ඩායම සමත් විය. එංගලන්ත කණ්ඩායමට සිය දෙවන ඉනිම සඳහා ලකුණු 350ක ඉලක්කයක් හඹා යෑමට තිබුණද එම ඉලක්කය සපුරා ගැනීමට එංගලන්ත කණ්ඩායමට නොහැකි වුවත් තරඟය ජය පරාජයෙන් තොරව අවසන් කර ගැනීමට දැරූ ප්‍රයත්නය අවසන් මොහොතේදී ගිළි ගියේය. මෙම තරඟයේ පළමු ඉනිම ක්‍රීඩා කළ ශ්‍රී ලංකා කණ්ඩායම ලකුණු 257ක් ලබාගත් අතර ඊට පිළිතුරු ලෙස එංගලන්ත කණ්ඩායම ලකුණු 365ක් ලබා ගැනීමට සමත් විය. දෙවන ඉනිම ක්‍රීඩා කළ ශ්‍රී ලංකා කණ්ඩායම ලකුණු 457ක් ලබා ගත් අතර ඒ අනූව එංගලන්ත කණ්ඩායමට ජයග්‍රහණය සඳහා ලැබුණු ඉලක්කය ලකුණු 350කි. එහෙත් එංගලන්ත කණ්ඩායමට සියලුදෙනා දැවී ලබාගත හැකි වුයේ ලකුණු 249කි. එංගලන්තය මෙම තරඟයේදී අවසන් පන්දුවාරය දක්වා සටන අත්නොහැරිය අතර ශමින්ද එරන්දගේ අවසන් පන්දුවාරයේ 5 වැනි පන්දුවට ජේම්ස් ඇන්ඩර්සන් නොදැවී යන්නට මෙම තරඟය එංගලන්තය ජය පරාජයෙන් තොරව අවසන් කර ගැනීමට තිබුණි. කෙ‍සේ වෙතත් ශ්‍රී ලංකා කණ්ඩායමට වාසනාව උදාකරමින් පන්දු 54කදී එකදු ලකුණක් හෝ නොලබා සිටි ඇන්ඩර්සන් දැවී ගියේ ශ්‍රී ලංකා ක්‍රීඩාලෝලීන්ගේ සුන්වෙමින් තිබූ බලාපොරොත්තු යතාර්ථයක් බවට පත්කරමිනි. ඒ අනූව ශ්‍රී ලංකා කණ්ඩායමට මෙම තරඟයෙන් ලකුණු 100ක ජයක් හිමිවිය. ශ්‍රී ලංකා දෙවන ඉනිම වෙනුවෙන් ඇන්ජලෝ මැතිව්ස් ලබාගත් 160 හා පන්දුවෙන් දස්කම් පෑ ධම්මික ප්‍රසාද් ලබාගත් කඩුලු 5 මෙම තරඟයේ තීරණයට ඉතා සුවිශේෂි විණ. තරඟ‍යේ වීරයා සම්මානය ඇන්ජලෝ මැතිව්ස්ට හිමි වූ අතර තරඟාවලියේ සම ශූරතාවය මැතිව්ස්ට මෙන්ම ජේම්ස් ඇන්ඩර්සන්ට හිමිවිය. මෙම ජයග්‍රහණයත් සමග එංගලන්තයේදී එම රටට එරෙහිව ශ්‍රී ලංකාව ලබාගත් පළමු ටෙස්ට් තරඟ‍ාවලි ජයග්‍රහණය ලෙස මෙය වාර්තා පොත් අතරට එක්වන අතර නව තරඟ වාර්තා කිහිපයක්ම මෙහිදී වාර්තා පොත් අතරට එක්වීම ද සුවිශේෂි විය. මීට පෙර පැවැති එක්දින තරඟාවලිය මෙන්ම 20-20 තරඟාවලිය ද එංගලන්තය පරදා ජය ගැනීමට ශ්‍රී ලංකා කණ්ඩායමට හැකි විය. මේ අතර ප්‍රථමවරට එංගලන්තයේ දී ටෙස්ට් ක්‍රිකට් තරගාවලියක් ජයගත් ශ්‍රී ලංකා කණ්ඩායමට ජනාධිපති මහින්ද රාජපක්ෂ මහතාද සුභ පැතුම් එක් කර තිබේ. ජනාධිපතිවරයා ට්විටර් පණිවිඩක් මගින් අදාළ සුභ පැතුම් පණිවිඩය එක්කර ඇති බව සඳහන්ය. එංගලන්තය සමඟ ඊයේ පැවති දෙවන ටෙස්ට් ක්‍රිකට් තරගය ජය ගිනිමින් ශ්‍රී ලංකා කණ්ඩායම එංගලන්තයේ දී ප්‍රථම වරට ටෙස්ට් ක්‍රිකට් තරගාවලියක් ජයග්‍රහණය කළේය. සිය රටට විශිෂ්ට ජයග්‍රහණයක් අත්කර දුන් ශ්‍රී ලංකා ක්‍රිකට් කණ්ඩායමේ නායක ඇංජලෝ මැතිව්ස් ඇතුළු කණ්ඩායමට ජනාධිපතිවරයා මෙලෙස සුභ පැතුම් එක්කර ඇත.", "URL": "https://sinhala.adaderana.lk/news.php?nid=44206", "Category": null, "Parent URL": null}