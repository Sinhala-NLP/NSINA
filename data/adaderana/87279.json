{"Source": "Adaderana", "Timestamp": "April 11, 2018 11:12 am", "Headline": "ශ්‍රීලනිප මධ්‍යම කාරක සභාව අද රැස්වෙයි", "News Content": "‍ශ්‍රී ලංකා නිදහස් පක්ෂ මධ්‍යම කාරක සභා රැස්වීම අද(11) පැවැත්වීමට නියමිත බව වාර්තා වී තිබේ. එහිදී නිදහස් පක්ෂය තවදුරටත් ආණ්ඩුව සමඟ කටයුතු කරන්නේද යන්න පිලිබඳව තීරණය කෙරෙනු ඇත. අග්‍රාමාත්‍යවරයාට එරෙහි විශ්වාසභංගයේදී නිදහස් පක්ෂ මැති ඇමතිවරු පිරිසක් ඊට පක්ෂව ඡන්දය ප්‍රකාශ කිරීමත්, තවත් පිරිසක් ඡන්දය ප්‍රකාශ කිරීමෙන් වැලකී සිටීමත් සමඟ ආණ්ඩුව තුළ මෙම අර්බුධකාරී තත්වය මතු වුණි. එක්සත් ජාතික පක්ෂයේ මන්ත්‍රීවරුන් පිරිසක් විසින් විශ්වාසභංගයට පක්ෂව ඡන්දය ප්‍රකාශ කළ ඇමතිවරු පිරිසකට එරෙහිව විශ්වාසභංගයක් ගෙන ආ අතර පසුව එය ඉවත් කරගැණුනි. අනතුරුව විශ්වාසභංගයට පක්ෂව ඡන්දය ප්‍රකාශ කළ ඇමතිවරු සමඟ තවදුරටත් කටයුතු කිරීමට නොහැකි බව එක්සත් ජාතික පක්ෂය ජනාධිපතිවරයාට දැනුම් දී තිබේ. මේ අතර ඊයේ(10) පැවති කැබිනට් හමුවට නිදහස් පක්ෂය නියෝජනය කරන ඇමතිවරු සහභාගීවීමෙන් වැලකී සිටියේය. ආණ්ඩුව තුළ තවදුරටත් කටයුතු කරන්නේද යන්න පිළිබඳව පැහැදිලි තීරණයක් ගන්නා තෙක් කැබිනට් හමුවට නිදහස් පක්ෂ ඇමතිවරු සහභාගී නොවන බව එම පක්ෂ ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=87279", "Category": null, "Parent URL": null}