{"Source": "Adaderana", "Timestamp": "June 9, 2019 10:07 pm", "Headline": "කිරිඇල්ල ජනාධිපති ධූරයට සුදුසුයි", "News Content": "අමාත්‍ය ලක්ෂ්මන් කිරිඇල්ල අමාත්‍යවරයා සිදුකර ඇති සමාජ ආගමික සේවය ගත්කළ ජනාධිපති ධූරයටද සුදුසුයි හන්තාන සඳගිරි මහසෑ විහාරාධිපති පූජ්‍ය ගඟසිරිපුර ධම්මාලෝක හිමි පවසයි. උන්වහන්සේ මේ බව කියා සිටියේ අමාත්‍ය අධිනීතිඥ ලක්ෂ්මන් කිරිඇල්ල මහතාගේ මූලිකත්වයෙන් පැවති පුස්සැල්ලාව ඉබ්බන්වැව ශ්‍රී සුදර්මාරාම විහාරයේ ධර්මශාලා ගොඩනැගිල්ල සඟසතු කොට පූජා කිරීම හා දෙමහල් සංඝාවාස ගොඩනැගිල්ලට මුල්ගල තැබීමේ උත්සවයේදි අනුශාසනාවක් සිදුකරමිනි. ධර්මශාලා ගොඩනැගිල්ල සඳහා අමාත්‍යවරයාගේ පුද්ගලික ධන පරිත්‍යාගයෙන් හා දායක සභාවේ අරමුදල් ද ඇතුළු රුපියල් මිලියන 6.5ක් වැය වී ඇති අතර අද දින මුල්ගල තැබූ සංඝාවාස ගොඩනැගිල්ල ඉදිකිරිම සදහා කන්දඋඩරට උරුමය අමාත්‍යාංශයේ හා ප්‍රදේශයේ දායකයින්ගේ ප්‍රතිපාදනද ඇතුළුව රුපියල් මිලියන 13ක් වැයකිරිමට නියමිතයි. මෙහිදි අනුශාසනාව සිදුකළ ගඟසිරිපුර ධම්මාලෝක හිමි, \"ලක්ෂ්මන් කිරිඇල්ල මැතිතුමා ශාසනයේ උන්නතිය වෙනුවෙන් අතිවිශාල සේවාවක් සිදුකර තිඛෙනවා. එතුමා මේ වන විට කිසිදු අමාත්‍යවරයෙකුට සිදුකළ නොහැකිවූ මහනුවර දිස්ත්‍රික්කයේ විහාරස්ථාන විශාල ප්‍රමාණයක පිවිසුම් මාර්ග සංවර්ධනය කළා. ශාසනය වෙනුවෙන් උපරිම දායකත්වය ලබාදෙමින් ශාසනය නගාසිටුවීමට විශාල දායකත්වයක් ලබාදෙන පුද්ගලයෙකු වශයෙන් මෙතුමා අපිට අගය කළ හැකියි. අමාත්‍ය ලක්ෂ්මන් කිරිඇල්ල මැතිතුමා සම්බන්ධයෙන් පසුගිය දිනක පුවත්ප ක හා වෙබ් අඩවි කිහිපයක විශේෂ පුවතක් පළ වී තිබුණා. ඒ එළඹෙන 2020 ජනාධිපතිවරණය සදහා එක්සත් ජාතික පක්ෂයේ ජනාධිපති අපේක්ෂකයා වශයෙන් ලක්ෂ්මන් කිරිඇල්ල මැතිතුමාගේනම යෝජනා කිරීම සම්බන්ධයෙන්. මහනුවර දිස්ත්‍රික්කයේ වැඩිම ජනපදනමක් ඇති අමාත්‍යවරයා වශයෙන් ලක්ෂ්මන් කිරිඇල්ල මැතිතුමා පිළිබඳව මහා සංඝරත්නය වශයෙන් අපගේ අදහස වන්නේ මෙම වෙබ් සයිට් හා පුවත්පත් මගින් පළකර තිඛෙන පුවත අනුව ඉදිරියේදී ලක්ෂ්මන් කිරිඇල්ල අමාත්‍යවරයාහට එක්සත් ජාතික පක්ෂය නියෝජනය කරමින් ජනාධිපති වුවහොත් අපගේ වෙහෙර විහාරස්ථාන වෙනුවෙන් හා කන්දඋඩරට ප්‍රදේශ සංවර්ධනය කිරිම උදෙසා එතුමන් විශාල සේවාවක් සිදුවෙනවා නොඅනුමානයි. ගරුතරමහා සංඝරත්නයවශයෙ අපි එතුමාට ඒ සඳහා අවශ්‍ය ශක්තිය ධෛර්යය ලැබේවායැයි ප්‍රාර්ථනා කරනවා. අනතුරුව අදහස් දැක්වූ පාර්ලිමේන්තුවේ සභානායක-රාජ්‍ය ව්‍යවසාය කන්ද උඩරට උරුමය හා මහනුවර සංවර්ධන අමාත්‍ය ලක්ෂ්මන් කිරිඇල්ල මහතා, \"බෞද්ධයන් වශයෙන් අපගේ විහාරස්ථාන ආරක්ෂාකර ගැනීම අප සැමගේ වගකීමක් වෙනවා අපේ රට වසර 400ක් පමණ යුරෝපීය ජාතීන් විසින් පාලනය කරනු ලැබුවා. නමුත් බුද්ධාගම විනාශ වුණේ නැහැ. අද සමහර පුද්ගලයන් මේ රටේ මතයක් ඇති කිරීමට උත්සාහ කරනවා බුද්ධාගම විනාශවෙනවා කියලා. එදා යුරෝපීය ජාතීන් තුනක් මේ රට පාලනය කළ කාලයේ බුද්ධාගම ආරක්ෂාකර ගැනීමට හැකි වූවානම් අද ශාසනය විනාශ වන්නේ කොහොමද? එය කෙසේවත් සිදු වන්නේ නැහැ. බෞද්ධ ආගම විනාශවෙනවා යැයි කතා නිර්මාණය කරන්නේ සමහර අයට තමන්ගේ ඡන්ද පදනම සකසා ගැනීමට. පත්වූ සියලු ආණ්ඩු බෞද්ධාගම ආරක්ෂා කළා. අද මුස්ලිම් විරෝධි උපවාසයන් සිදු කරනවා. අපගේ ධර්මය අනුව උපවාසකොට සියදිවි නසා ගැනීමට උත්සාහ කිරිම පාප කර්මයක්. අපේ බෞද්ධ ආගම කියන්නේ මැද පිළිවෙළ අනුගමනය කරනු ලබන දහමක්. අන්තවාදයට විරුද්ධව බුදුන්වහන්සේ නොයෙක් දේශනා කළා. උපවාසයෙන් අනතුරුව මුස්ලිම් අමාත්‍යවරු ඒ අයගේ ධුරවලින් ඉවත් වුණා. නමුත් අපි ප්‍රණාමය පුදකළ යුතුයි මල්වතු අස්ගිරි ත්‍රෛනිකායික මහානායක හිමිවරු ප්‍රකාශයක් නිකුත්කර ලෝකයට පෙන්වූවා බුදුන්වහන්සේගේ මැද පිළිවෙත කුමක්ද යන්න. මහානායකහිමිවරු කියා සිටියේ අස්වූ මුස්ලිම් ඇමතිවරුන්ට නැවත සිය ඇමතිකම් භාරගන්නා ලෙස. මහානායකහිමිවරු අන්තවාදයට පහරක් එල්ලකළා. අපේරටට අන්තවාදය අවශ්‍ය වන්නේ නැහැ. ඒවගේම මල්වතු අස්ගිරි භික්ෂූන් වහන්සේලාගේ ප්‍රකාශය නිසා අපේ රටේ ආත්මගරුත්වය ආරක්ෂා වුණා. සෑම ජාතියකම අන්තවාදීන් සිටිනවා.නමුත් සියයට අනූවක්ම මධස්ථමතධාරී පිරිස් මේ රටේ ජීවත් වන්නේ. කුමන පැත්තකින් ආවත් අපි අන්තවාදයට විරුද්ධයි''", "URL": "https://sinhala.adaderana.lk/news.php?nid=111646", "Category": null, "Parent URL": null}