{"Source": "Adaderana", "Timestamp": "December 4, 2016 02:50 pm", "Headline": "හැමදේම බෙදුවත් දිනන්න බැරිවුණා", "News Content": "පසුගිය ජනාධිපතිවරණය සමයේ මහින්ද රාජපක්ෂ ජනාධිපතිවරයා ජනාධිපති කරවීම සඳහා බෙදන්න තිබූ සෑම දේම බෙදූ නමුත් එහි ජයග්‍රහණය ලැබීමට නොහැකිවූ බව ධිවර අමාත්‍ය මහින්ද අමරවීර පවසයි.අමාත්‍යවරයා මේ බව පවසා සිටියේ අගුණුකොළපැලැස්ස පුරහලේ ඊයේ(03) පැවති තංගල්ල ආසන බලමණ්ඩල රැස්වීමට එක්වෙමිනි.එහිදී වැඩිදුරටත් අදහස් දැක්වු ඒ මහතා,අපි උත්සාහ කළේ මහින්ද රාජපක්ෂ ජනාධිපතිතුමා මේ රටේ ජනාධිපති ධූරය සඳහා පත් කරන්න. ඒ සඳහා බාධක ගැටළු තිබුණා. නමුත් ඒ සියල්ල මධ්‍යයේ වුණත් මේ හැම කෙනෙක්ම කරන්න පුළුවන් උපරිම කැපකිරීම තංගල්ල ආසනය වෙනුවෙන් කළා. එහි ප්‍රතිඵලයක් විදියට තමයි අපිට ආසනයේ එකට එන්න පුළුවන් වුණේ. නමුත් අපිට ඒ ජයග්‍රහණය ලැබුණට රටේ ජයග්‍රහණය ලැබුණේ නැහැ.අපේ බලාපොරොත්තුව ශ්‍රී ලංකා නිදහස් පක්ෂය ජයග්‍රහණය කරවන්න. ඒ අතර තව කණ්ඩායමක් බලනවා මේක කොහොමද පරද්දන්නේ කියලා. මේක එක්සත් ජාතික පක්ෂයට දිනන්න ඕන නම් මේ පක්ෂය දෙකට කැඩෙන්න ඕන. මේ පක්ෂය කඩන්න තියෙන වුවමනාව මොකක්ද. මේ ප්‍රාදේශීය සභා මන්ත්‍රීවරුන් තමයි මහින්ද රාජපක්ෂ මැතිතුමාට දිවිහිමියෙන් වැඩකළේ. ඒ අය තමයි ගමේ ඉඳන් දේශපාලනය කළේ. මේ අය පරද්දන්න කාටද ඕන. එසේ පරද්දන්න ඕන අය පක්ෂය දෙකට කඩන්න උත්සාහ කරනවා.අපි පසුගිය ජනාධිපතිවරණය සමයේ මහින්ද රාජපක්ෂ ජනාධිපතිවරයා ජනාධිපති කරවීම සඳහා කරන්න පුළුවන් සියළු දේ කළා. අපි සංවර්ධන වැඩ කළා. සංවිධාන වැඩ කළා. බෙදන්න තියෙන හැම දේම බෙදුවා. කොච්චර බෙදුවාද කියතොත් වී ගොවීන්ට බිත්තර වීවලටත් සල්ලි දුන්නා. ගෙදර වී පිරිලා තියෙද්දී බිත්තර වීවලට චෙක් එක අරගත්තා. අපි සිල් රෙදි බෙදුවා. ඊට අමතරව අල බෙදුවා. හැම ගෙදරකටම අල කිලෝ පහ ගානේ බෙදුවා. ඒත් අපි බලාපොරොත්තු වූ ඒ ජයග්‍රහණය ලැබුණේ නැහැ.", "URL": "https://sinhala.adaderana.lk/news.php?nid=66714", "Category": null, "Parent URL": null}