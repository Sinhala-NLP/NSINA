{"Source": "Adaderana", "Timestamp": "July 19, 2013 09:07 pm", "Headline": "විග්නේෂ්වරන් මහ ඇමති අපේක්ෂක වුණේ තානාපති කාර්යාල 2ක බලපෑමෙන්", "News Content": "මාවේ සේනාධිරාජා මහතා වෙනුවට විග්නේෂ්වරන් මහතා මහඇමති අපේක්ෂක ලෙස නම් කිරීමට තානාපති කාර්යාල 2 ක් දැඩි බලපෑමක් කළ බව ඉදිකිරීම් ඉංජිනේරු‍ සේවා නිවාස හා පොදු පහසුකම් අමාත්‍ය විමල් වීරවංශ මහතා පවසයි. රජයේ ගොඩනැගිලි දෙපාර්තමේන්තුවේ නිරතව සිට ජූලි වර්ජනය හේතුවෙන් රැකියාව අහිමිවූ සේවකයින්ට මාසිකව රුපියල් 5000 ක දීමනාවක් ලබාදීම වෙනුවෙන් අද (19) පෙවරුවේ පැවති උත්සවයකට සහභාගි වෙමින් ඔහු මේ බව පැවසීය. එම උත්සවය කොළඹ නව නගර ශාලාවේදී පැවැත්වුණු අතර එහිදී අමාත්‍යවරයා වැඩිදුරටත් මෙසේද කියා සිටියේය. “ මෙතුමා හිටපු අගවිනිසුරු ශිරාණි බණ්ඩාරනායක මහත්මිය ශ්‍රේෂ්ඨාධිකරණ විනිසුරුවරියක් වශයෙන් සිටින විට ශ්‍රේෂ්ඨාධිකරණයේ සිටි විනිසුරුවරයෙක්. ඒ කාලේ පාක්‍යසෝති සරවනමුත්තු මහතා ඉතා පොඩි සුළුදේටත් උසාවි යනවා. සුමන්දිරම් මන්ත්‍රීතුමා එතුමාගේ ඒකාලෙදී නඩුවලට කතාකරනවා. සුමන්දිරම් මහත්මයා පෙනී ඉදලා වාද විවාද කරලා අවසානයේ එතුමාගේ නඩු දිනනවා. ඔබ සියලුදෙනාටම මතක ඇති දෝෂාභියෝගය වෙලාවේ අපි මේ රටට කිවුවා දිවිනැගුම දෙපාර්තමේන්තුව ඇති කිරීමට අදාළ නඩු තීන්දුවේ අගට අමුණලා තියෙනවා කියලා පළාත් සභා විෂයට අයිති ලයිස්තුවක්. හැබැයි ඒක නීතීඥ මහත්මයෙක් හැටියට සුමන්දිරම් මන්ත්‍රීතුමා විසින් ඒ නඩුවේදී ඉදිරිපත් කළ ලැයිස්තුව. ඒක එහෙම් පිටින්ම අධිකරණ තීන්දුවේ කෙළවරට යොදලා තියෙනවා ඒක පළාත් සභා ලැයිස්තුව වශයෙන්. හැබැයි ඒක තමයි සුමන්දිරම් මන්ත්‍රීතුමාගේ ලැයිස්තුව. ඒකෙ තියෙනවා ග්‍රාම සංවර්ධනය, කෘෂිකර්මාන්තය වගේ වචන. ඉතිං ඒ වගේ වචන මොනවා තිබුණත් පළාත් සභා වටේ යන්න ඕන. ඉතිං ඉන් පේනවා ශ්‍රේෂ්ඨාධිකරණ විනිසුරු මඬුල්ලේ හිටපු විනිසුරුතුමා විශ්‍රාම ගිහිල්ලා ඉතාම කෙටිකාලෙකින් දෙමළ ජාතික සන්ධානයේ මහ ඇමතිධූර අපේක්ෂකයා වෙනවා. මාවේ සේනාධිරාජා මහත්මයා ඉල්ලුව මේ මහ ඇමතිධූර අපේක්ෂකත්වය. එතුමා ඉතා විශාල කාලයක සිට මේ දෙමළ ජාතික සන්ධානයේ දේශපාලන කටයුතුවල නියැලී සිටින කෙනෙක්. නමුත් තානාපති කාර්යාල දෙකකින් කතාකරලා කිව්වා ඔය ඉල්ලීම අත්අරින්න කියලා. ඉන් එක් තානාපති කාර්යාලයකින් කතාකරලා කිවුවා, ඔයාගේ දරුපවුල ඉන්නේ අපේ රටේ, ඔයා ඔය විදිහට ඔය තනතුරු පස්සේම යන්න හැදුවොත් ඔයාගේ දරුපවුලත් නැවත ලංකාවට එවනවා. ඒ විතරක් නෙමෙයි ඔයාට ආයිත් මේ රටට එන්න දෙන්නෙත් නැහැ කියලා. අනෙක් තානාපති කාර්යාලයෙන් දෙමළ ජාතික සන්ධානයේ ඉහළ සිටින සියලූම ප්‍රබලයින්ට කිවුවා විග්නේෂ්වරන් මහත්තයව මහ ඇමති අපේක්ෂකයා වශයෙන් පිළිගන්න කියලා. මාවේ සේනාධිරාජාට බැලුවොත් එතුමාට දේශපාලනයේ අතීතයක් තියෙනවා. එහෙත් උසාවියේ නඩු අසමින් සිටි විග්නේෂ්වරන් මහත්තයා මාවේ සේනාධිරාජාට වඩා මේ තානාපති කාර්යාල දෙකේ ඉන්න අයට වැදගත් වුණා. මා අසා ඇති ආකාරයට විනිශ්චයකරුවන්ට ඔවුන් විශ්‍රාම යන විට ලබමින් සිටි වැටුපම විශ්‍රාම වැටුප වශයෙන් ලබාදෙනවා. වැටුප් වැඩිවීමක් සිදුවූවොත් ඒ වැටුප් වැඩිවීමත් විශ්‍රාම වැටුප වශයෙන් ලබාදෙනවා. ඒ තුළින් අපේක්ෂා කරන්නේ මේ විනිසුරු වෘත්තියේ නියළුණු කෙනෙක් විශ්‍රාම ගිය පසු කිසිදු තැනකට ඇලෙන්නේ නැතුව කටයුතු කරයි යන කාරණයයි. එසේම ඔහු යම් තැනක ඇලුනොත් ඔහු විනිශ්චයකාරවරයෙකු වශයෙන් සිටියදී ලබාදුන් තීන්දු පිළිබඳ යම් ප්‍රශ්නාර්ථයක්, සැකයක්, අවිශ්වාසයක් මතුවීමට ඉඩතියෙන නිසා ඒ අනුව එය ස්වාධීන නිදහස් අධිකරණයට පැවැත්මට යම් බලපෑමක් විය හැකියි. ඒ නිසා තමයි විශ්‍රාම යාමේදී අනෙක් රාජ්‍ය සේවකයින්ට ලබානොදෙන වරප්‍රසාද ගණනාවක් විනිශ්චයකරුවෙක් විශ්‍රාම යාමේදී ලබාදෙන්නේ. මම දන්නා තරමින් ලංකාව තුළ සිටි වෙන කිසිම විනිශ්චයකාරවරයෙක් විශ්‍රාම යාමෙන් පසු මෙලෙස ක්‍රියාකාරී දේශපාලනයට සෘජුවම පැමිණි අවස්ථා මා අසා නැහැ. මේ සියල්ල එදා 87 ජූලි මාසයේ අත්සන් කරපු ගිවිසුමේ ප්‍රතිඵල. දැන් මම දැක්කා විග්නේෂ්වරන් මහත්තයා පුවත්පතකට කියලා තියෙනවා 13 මදි, ආණ්ඩුකාරවරයාගේ බලතල කප්පාදු කරන්න ඕනේ කියලා. ආණ්ඩුකාරවරයා කියන්නේ පළාත් සභාව ඇතුළේ ඉන්න ජනාධිපතිතුමාගේ නියෝජිතයා. ආණ්ඩුකාරවරයා විතරයි, ජනාධිපතිතුමාගේ මතය නියෝජනය කරන කෙනෙකුට පළාත් සභාව ඇතුළේ ඉන්නේ. දැන් මොකක්ද මේ ආණ්ඩුකාරවරයාගේ බලය අඩු කරන්න කියලා කරන්න හදන්නේ. ඒ කියන්නේ ජනාධිපතිතුමාට බලපැම් කරන්න පුළුවන් සීමිත හැකියාවන් නැතිකරන්න කියලයි මේ කියන්නේ. ඒ නිසා ඔබ සියලුදෙනාටම පේනවා මේ රට අද වන තුරුත් එදා ජේ. ආර්. ජයවර්ධන ජනාධිපතිතුමා අටවාපු උඟුල්වලින් ගොඩ එන්නයි මේ රට උත්සාහ කරන්නේ. මේ රට දිහා වෛරයෙන් බලන සියලුදෙනාට අද උදව්ව වෙලා තියෙන්නේ ඒ ජයවර්ධන යුගයේ ඇති කළ ඒ මහා පීඩාකාරී අනර්ථකාරී දේවල්. ජූලි මාසය කියූ පමණින් ඔබ අප සියලුදෙනාගේ මතකයට එන විශේෂ සන්සිද්ධීන් 3 ක් තියෙනවා. 1 ක් අසූවේ ජූලි මහා වැඩවර්ජනය. අනික් කාරණය තමයි ජුලි මාසේ 29 වෙනිදා අත්සන් කළ ඉන්දු ලංකා ගිවිසුම. අනික් එක තමයි 83 කළු ජූලිය. මීට අමතරව ජූලි මාසයේ වෙනත් සිද්ධි තියෙන්න පුළුවන්. ඒත් ඒ සිද්ධි අතර ජාතියේ හදවත, මනස කම්පනයට, වේදනාවට ලක්කළ වෙනත් සිද්ධි 3 ක් ජූලි මාසයේ ඉතිහාසයට අයත් වෙන්නේ නැහැ. ජූලි මාසෙට කළු පැල්ලම් එකතු කරපු, ලේ පැල්ලම් ඉතිරි කරපු ජූලි මාසෙට වේදනාව ඉතිරි කරපු, ජූලි මාසෙට අඳෝනාව එකතු කරපු ප්‍රධානතම සිද්ධි තුන තමයි මේ සිද්ධි තුන. මේ සිද්ධි තුන හැම ජූලි මාසෙකම අපේ මතකයට නැගෙන අපේ වේදනාබර අත්දැකීමක් බවට පත්වී තියෙන සිද්ධි තුනක්. මේ සිද්ධි තුනම ජාතියට දායාද කළේ එක්සත් ජාතික පක්ෂ ආණ්ඩුව. කළු ජූලිය ගත්තත් ජේ. ආර්. ජයවර්ධන මහත්මයාගේ ආණ්ඩුව, ජූලි වැඩවර්ජකයින්ගේ සිද්ධිය ගත්තත් එක්සත් ජාතික පක්ෂ ජේ.ආර්. ජයවර්ධන මහතාගේ ආණ්ඩුව, 87 ජූලි 29 අත්සන් කළ ඉන්දු ලංකා ගිවිසුම ගත්තත් එක්සත් ජාතික පක්ෂයේ ජයවර්ධන මහතාගේ ආණ්ඩුව එදා තුනෙන් දෙකේ නීති විරෝධී පාර්ලිමේන්තු බලයක් හා විධායක ජනාධිපති බලය කියන බල දෙකම තමන්ගේ අතට අරගෙන මේ රටේ අනාගත අභිලාෂයන් පොඩිපට්ටම් කිරීම සිදුකළා. කළුජූලියේදී ජයවර්ධන ආණ්ඩුව විසින් ගැහුවේ සාධාරණ දෙමළ මනුෂ්‍යයින්ගේ හදවතට. පොලිසියට නිවාඩුදීලා, හමුදාව බැරැක්කවලට තමන්ගේ මැරවරයෝ මුදාහැරලා අහුවෙන අහුවෙන දෙමළ මිනිහාගේ දේපළ විනාශකරලා, ජයවර්ධන රජය සාධාරණ දෙමළ මනුෂ්‍යයට කිවුවා පලයන් කොටි සංවිධානයට ගිහිල්ලා නුඹේ දරුවා මරාගෙන මැරෙන දරුවෙක් කරලා දීපං කියලා. කළුජූලිය වෙනතුරු ලාංකික දෙමළ ජනසමාජයේ ඉතාම සුළු පිරිසයි එල්.ටී.ටී.ඊ. යේ මතයත් සමඟ පක්ෂව සිටියේ. දෙමළ ජනතාව එතනට තල්ලුකරලා කළ ක්‍රියාව තුළින් සිංහල, දෙමළ දරුවන් දහස් ගණනක් උතුරේ මෙන්ම දකුණේත් මේ පොළොවේ පස් වුණා. වෛද්‍යවරුන්, ඉංජිනේරුවන් වෙන්න පුළුවන්කම තිබුණු දරුවෝ බස් බෝම්බවලින් මියගියා. මේ රටට කීර්තිය ගෙනඑන්න පුළුවන්කම තිබුණු දරුවෝ මහමඟ මරාදැමුණා. මේ රටේ සංවර්ධනය ඒ තුළින් දශක තුනක් ආපස්සට හැරුණා. ඒ තමයි කළු ජූලිය විසින් අපට ලබාදුන් තෑග්ග. මේ ජූලි වැඩවර්ජනයත් එහෙම එකක්. ඔවුන් ඉල්ලුවේ රුපියල් 10 ක බොහොම සොච්චම් වැටුප් වැඩිවීමක්. ඒ ඉල්ලීම සාධාරණ එකක් නොවුනානම් රාජ්‍යය ආයතන, දෙපාර්තමේන්තුවලින් මේ තරම් පිරිසක් වර්ජනයට එකතු කරගන්න එවක සිටි වෘත්තීය සමිති නායකයින්ට හැකිවෙන්නේ නැහැ. ඒක පොදු ජනතාවගේ වැඩකරන ජනතාවගේ හදවතින් ආ ඉල්ලීමක්. පුද්ගලීකරන ක්‍රියාවලිය කරලියට ගෙනැවිත් එක් පැත්තකින් රාජ්‍ය ආයතන එකපිට එකපිට පෞද්ගලීකරණය කළා. තවත් රාජ්‍ය ආයතන පෝලිමක් පෞද්ගලීකරණ දංගෙඩියට දක්කන්න පෙළගස්වලා තිබුණේ. ඒ කාරණය ඉතා විශාල කනගාටුවක් මේ රටේ ජනතාවගේ හදවත්වලට ගෙනාවා. වැඩවර්ජනයට සම්බන්ධ වී ඒ නිසා සේවාව අහිමි වී අද වන විට පැවිදි බිමට පත්වී මේ ස්ථානයට වැඩමකර සිටින මේ භික්ෂූන්වහන්සේ අපට කියන්නේ ජීවිතේ මොනතරම් තීරණාත්මක පරිවර්තනයන්ට ලක්වීමට තරමට මේ සංසිද්ධිය කෙතරම් තම ජීවිතවලට බලපෑම් කළාද කියන කාරණය. අඬලා, වැළපිලා මියගිය ජූලි වර්ජකයෝ පිළිබඳ අපි අහලා තියෙනවා. ඒ වගේම අසරණවෙලා මියගිය ජූලිවර්ජකයින් පිළිබඳව අපි අහලා දැකලා තියෙනවා. ඒ අයගේ පවුල්වල වේදනාවන් මේ ජූලි මාසයේදී විතරක් නෙමෙයි මුළු අවුරුද්ද පුරාම අපට ඇහෙනවා. එහෙත් අතිගරු ජනාධිපතිතුමා 2013 අය වැය යෝජනා මඟින් ඒ 1980 ජූලි වැඩවර්ජකයින්ට අද වන විට යම් අස්වැසිල්ලක් ලබාදී තියෙනවා. මේ ගෙවෙන්නේ අතීතයේ වූ කළු පැල්ලම් මකන කාලයක්. ඒත් කළුජූලියේ වූ කළුපැල්ලම අපට ලේසියෙන් මකන්න බැහැ. හැබැයි නැවත කවුරුහරි මේ රටේ සිංහල, දෙමළ, මුස්ලිම් ජනතාව ආගම් වශයෙන් හෝ මරාගන්න අනාගතයක් හදන්න යනවා නම් එය වළක්වන වගකීම අපට තියෙනවා. ඒ වගකීම එලෙසම මේ රජය භාරගෙන තියෙනවා. අතිගරු ජනාධිපතිතුමා ජනවරමට අවංක නායකයෙක්. එක්සත් ජාතික පක්ෂ ආණ්ඩු කාලේ ආපු සංවර්ධන ප්‍රතිපත්ති ආවා නම් අද මේ දෙපාර්තමේන්තු වැහිලා ගොඩක් කල්. අනෙක් සිද්ධිය තමයි ඉන්දු ලංකා ගිවිසුම. ඉන්දීය අගමැතිතුමා පිළිගන්න සිටි නාවුක හමුදා සෙබලා තම තුවක්කු බඳින් ඉන්දියා අගමැතිවරයාට පහරදීමට තරම් ආවේගයක් ඒ සිද්ධිය තුළින් රට තුළ නිර්මාණය කළා. එය කවුරුත් සැළසුම් කළ ආවේගයක් නෙවෙයි. ඒක ස්වභාවික ආවේගයක්. ලෝකේ කොතැනකවත් රාජ්‍ය නායකයෙකුට මේ වගේ අත්දැකීමකට මුහුණදෙන්න සිදුවුණා කියලා මං නම් අහලා නැහැ. ඒ ගිවිසුම තුළින් ජාතියට ඇති කළ කම්පනය ඒ සිදුවීම තුළින් පැහැදිලියි. කළුජූලියේ කළුපැල්ලම් මකන්න බැහැ. ඒත් අනාගත කළු ජූලි ඇතිවීම අපට වළක්වන් පුළුවන්”.", "URL": "https://sinhala.adaderana.lk/news.php?nid=35928", "Category": null, "Parent URL": null}