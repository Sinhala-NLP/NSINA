{"Source": "Adaderana", "Timestamp": "March 24, 2019 02:36 pm", "Headline": "බ්‍රෙක්සිට් ක්‍රියාවලියට එරෙහිව ලන්ඩන් නුවර දැවැන්ත උද්ඝෝෂණයක්", "News Content": "බ්‍රෙක්සිට් ක්‍රියාවලියට එරෙහිව බ්‍රිතාන්‍යයේ ලන්ඩන් නුවරදී දැවැන්ත උද්ඝෝෂණයක් පවත්වා ඇත. ඒ සඳහා අතිවිශාල ජනකායක් සහභාගිවී ඇති බව විදෙස් මාධ්‍ය වාර්තා කර සිටියි. බ්‍රිතාන්‍යය යුරෝපා සංගමයෙන් ඉවත්වීම හෙවත් බ්‍රෙක්සිට් ක්‍රියාවලිය සම්බන්ධයෙන් යළි ජනමත විචාරණයක් පවත්වන්නැයි ඉල්ලමින් මෙම විරෝධතාව පවත්වා ඇත. \"ජනතාවට එය බාරදෙන්න\" යන තේමාව යටතේ සංවිධාන කර ඇති මෙම රැළියට ජනතාව දහස් ගණනින් සහභාගි වී සිටින බව විදෙස් වාර්තා සඳහන් කළේය. වෙනත් බ්‍රෙක්සිට් ගිවිසුමකට යෑමට පෙර ඒ සම්බන්ධයෙන් ජනතා මතය විමසිය යුතු බව විරෝධතාකරුවන්ගේ අදහසය. බ්‍රෙක්සිට් ක්‍රියාවලිය සඳහා අගමැතිනී තෙරේසා මේ ගෙන එන ලද යෝජනා එරට පාර්ලිමේන්තු මන්ත්‍රීවරුන් විසින් දෙවරක්ම ප්‍රතික්ෂේප කිරීම හේතුවෙන් මේ වන විට මතුව ඇත්තේ දැඩි අර්බුදකාරී වාතාවරණයකි. මේ මස 29වන දා සිට බ්‍රිතාන්‍යය නිල වශයෙන් යුරෝපා සංගමයෙන් ඉවත්ව යාමට නියමිතව තිබුණද මෙම අර්බුදය හේතුවෙන් ඒ සඳහා තවත් කල් ලබාදීමට යුරෝපා සංගමය ඉකුත් බ්‍රහස්පතින්දා එකග වුණි. කෙසේ නමුත් බ්‍රිතාන්‍ය අගමැතිනී තෙරේසා මේ පවසන්නේ බ්‍රෙක්සිට් යෝජනාව සම්බන්ධයෙන් පාර්ලිමේන්තු මන්ත්‍රීවරුන් අතර තෙවන වර ඡන්ද විමසුමක් නොපවත්වන බවය. මෙම තීරණයත් සමඟ අගමැතිනියට ධුරයෙන් ඉවත්වන ලෙස පීඩනයක් එල්ල වෙමින් පවතින බවද විදෙස් වාර්තා වල වැඩිදුරටත් සඳහන්ය.", "URL": "https://sinhala.adaderana.lk/news.php?nid=106669", "Category": null, "Parent URL": null}