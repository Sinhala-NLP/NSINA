{"Source": "Adaderana", "Timestamp": "September 18, 2013 06:06 pm", "Headline": "ග්‍රැහැම් ෆෝර්ඩ්ට තව බැරි බව කියයි", "News Content": "සිය ගිවිසුම් කාලය ලබන වසරේ ජනවාරී මස අවසන් වීමෙන් පසු තවදුරටත් පුහුණුකරු ලෙස කටයුතු කළ නොහැකි බව ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ග්‍රැහැම් ෆෝර්ඩ් පවසා තිබේ. සිය පවුල සමග සාකච්ඡා කර ගත් තීරණයකට අනූව ඔහු මේ බව ශ්‍රී ලංකා ක්‍රිකට් ආයතනයට නිල වශයෙන් දැන්වූ බව එම ආයතනය කියයි. ග්‍රැහැම් ෆෝර්ඩ්ගේ සේවා කාලය එළඹෙන ජනවාරි මාසයෙන් අවසන්වීමට නියමිතව ඇති බව ශ්‍රී ලංකා ක්‍රිකට් ආයතනය නිවේදනය කරයි. ග්‍රැහැම් ෆෝර්ඩ් හා ශ්‍රී ලංකා ක්‍රිකට් ආයතනය එළඹ ඇති ගිවිසුමට අනුව කොන්ත්‍රාත් පදනම මත කරනු ලැබූ සේවයට අදාළ කාලය ජනවාරි මාසය වන විට සම්පූර්ණ වන බව සඳහන්ය. තමාගේ පවුලේ පුද්ගලික කාරණාවන් හේතුවෙන් තමාගේ සේවා කාලය දීර්ඝ නොකරන ලෙස හා තමන්ගේ වගකීම් වලින් නිදහස් කරන ලෙස ග්‍රැහැම් ෆෝර්ඩ් ශ්‍රී ලංකා ක්‍රිකට් ආයතනයෙන් ඉල්ලීම්ද කර තිබිණ. ශ්‍රී ලංකා කණ්ඩායම සම්බන්ධයෙන් වන වගකීමෙන් නිදහස්වීමෙන් පසු හෙතෙම එංගලන්තයේ සරේ ක්ලබ්හි ක්‍රිකට් කණ්ඩායමේ පුහුණුකරු ලෙස කටයුතු කරනු ඇති බවට ද වාර්තා විය. මීට පෙරාතුව 2007 වසරේදී එංගලන්තයේ කෙන්ට් ක්‍රිකට් කණ්ඩායමේ පුහුණුකරු ලෙසද කාලයක් සේවය කර ඇති ග්‍රැහැම් ෆෝර්ඩ් ශ්‍රී ලංකා කණ්ඩායම හා සම්බන්ධ වූයේ 2011 වසරේදීය.", "URL": "https://sinhala.adaderana.lk/news.php?nid=37512", "Category": null, "Parent URL": null}