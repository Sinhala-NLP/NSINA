{"Source": "Adaderana", "Timestamp": "June 25, 2013 07:18 am", "Headline": "ලබන සතියේ සරසවියට අයදුම් කළ හැකියි", "News Content": "2012 වසරේ අධ්‍යයන පොදු සහතික පත්‍ර උසස් පෙළ විභාගය සමත් සිසුන්ට විශ්ව විද්‍යාල සඳහා අයදුම් කිරිමේ අවස්ථාව ලබන සතියේ සිට හිමිවන බව විශ්ව විද්‍යාල ප්‍රතිපාදන කොමිෂන් සභාව පවසයි. එහි සභාපති මහාචාර්ය ක්ෂණිකා හිරිබුරේගම මහත්මිය කියා සිටියේ විශ්ව විද්‍යාලවලට ඇතුළත් වීම සඳහා අවශ්‍ය අයදුම්පත් සහිත පොත් මුද්‍රණය කිරීම මේ වන විට අවසන් කර ඇති බවයි. අදාළ පොත් ලබන සතිය තුළ නිකුත් කිරීමට බලාපොරොත්තු වන බව විශ්ව විද්‍යාල ප්‍රතිපාදන කොමිෂන් සභාව පවසයි. ඒ අනුව විශ්ව විද්‍යාල සුදුසුකම් සපුරා ඇති සිසුන්ට අදාළ ඉල්ලුම්පත් සම්පූර්ණ කොට විශ්ව විද්‍යාල ප්‍රවේශය සඳහා අයදුම් කළ හැකිය. අදාළ ඉල්ලුම්පත් ලැබීමෙන් අනතුරුව මේ වසර අවසන් වීමට පෙර සුදුසුකම් ලැබූ සිසුන් විශ්ව විද්‍යාල සඳහා ඇතුළත් කරගැනීමට බලාපොරොත්තු වන බවද විශ්ව විද්‍යාල ප්‍රතිපාදන කොමිෂන් සභාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=35223", "Category": null, "Parent URL": null}