{"Source": "Adaderana", "Timestamp": "January 25, 2012 08:19 am", "Headline": "  මැගසින් සිදුවීමේ දේපළ හානිය ලක්ෂ 50 ට වැඩියි", "News Content": "මැගසින් බන්ධනාගාරයේ සිදු වූ ප්‍රචණ්ඩකාරී සිදුවීම පිළිබඳව සොයා බැලීම සඳහා කමිටුවක් පත් කර තිබේ. පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා කියා සිටියේ අමාත්‍යාංශයේ ‍අතිරේක ලේකම්වරයෙකු සහ නීතී උපදේශකවරයාගේ සාමාජිකත්වයෙන් යුතුව ඒ සඳහා ද්වි පුද්ගල කමිටුවක් පත් කළ බවයි. බන්ධනාගාරයේ ඊයේ ඇති වූ සිද්ධියෙන් එහි දේපළ වලට රුපියල් ලක්ෂ 50 ට අධික අලාභයක් සිදු ව ඇති බවට විශ්වාස කරන බව අමාත්‍යවරයා අද දෙරණට කියා සිටියේය. එහි සිදු වූ ගිනි තැබීම් වලින් රක්ෂිත බන්ධනාගාර රැඳවියන්ගේ බඩු බාහිරාදිය සහ ලිපි ලේඛන බොහෝමයක් විනාශ වී ඇති බව ද චන්ද්‍රසිරි ගජධීර අමාත්‍යවරයා සඳහන් කළේය. එසේ වුවද අදාළ ලිපි ලේඛන හානියට පත් වීමෙන් කිසිදු බලපෑමක් සිදු නොවන බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21622", "Category": null, "Parent URL": null}