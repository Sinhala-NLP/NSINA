{"Source": "Adaderana", "Timestamp": "September 6, 2011 01:57 pm", "Headline": " පාසලේදී දැරියක බිලිගත් කාමතුරයාට උපරිම දඬුවම් දෙන්නැයි ජනපති උපදෙස්", "News Content": "අකුරැස්ස , තෙලිජ්ජවිල ප්‍රදේශයේ දී පාසල තුළදී දැරියක අපයෝජනයට ලක් කිරීමේ සිද්ධිය සම්බන්ධයෙන් ගත හැකි උපරිම ක්‍රියාමාර්ග ගන්නා ලෙස ජනාධිපතිවරයා විසින් උපදෙස් ලබා දී ඇති බව අධ්‍යාපන අමාත්‍ය බන්දුල ගුණවර්ධන මහතා පවසයි. අද පාර්ලිමේන්තුවේදී එ.ජා.ප පාර්ලිමේන්තු මන්ත්‍රී බුද්ධික පතිරණ මහතා අසන ලද ප්‍රශ්නයකට පිළිතුරු දෙමින් අධ්‍යාපන අමාත්‍යවරයා මේ බව කියා සිටි බව අද දෙරණ පාර්ලිමේන්තු වාර්තාකරු සඳහන් කරයි. සිද්ධියට සම්බන්ධ අධ්‍යාපන නිලධාරීන්ට අමාත්‍යංශයේ මට්ටමින් ගතයුතු ක්‍රියාමාර්ග හා නීතීමය වශයෙන් ගත යුතු අධිකරණමය ක්‍රියා මාර්ග සම්බන්ධයෙන් ජනාධිපතිවරයා උපදෙස් ලබාදුන් බව අමාත්‍යවරයා මෙහිදී පෙන්වා දුන්නේය. පසුගිය දිනෙක වයස අවුරුදු 10 ක දැරියක සිය මව සමග පවිත්‍ර කටයුතු සඳහා පාසලට ගොස් සිටියදී ගුවන් හමුදාවේ සේවය කරන බව කියන පුද්ගලයෙකුගේ ලිංගික අතවරවලට ගොදුරු වී තිබේ. එදින අ.පො.ස උසස් පෙළ විභාග කටයුතු පැවති බැවින් විභාග කටයුතු වලට අදාළව රාජකාරී කටයුතු කළ අධ්‍යාපන අංශයේ නිලධාරීන් මෙන්ම රාජකාරියේ යෙදී සිටි පොලිස් නිලධාරියෙකුද මෙම අපරාධයට සම්බන්ධ වූ බවට මාධ්‍ය මගින් හෙළිදරව් කෙරිණි.", "URL": "https://sinhala.adaderana.lk/news.php?nid=18553", "Category": null, "Parent URL": null}