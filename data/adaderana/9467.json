{"Source": "Adaderana", "Timestamp": "July 8, 2010 10:43 am", "Headline": "කොළඹ එක්සත් ජාතීන්ගේ කාර්යාලය අද සිට යළිත් වැඩ ", "News Content": "ශ්‍රී ලංකාවේ එක්සත් ජාතීන්ගේ කාර්යාලයේ වැඩ කටයුතු අද සිට සාමාන්‍ය පරිදි ආරම්භ වන බව එහි සේවක මණ්ඩලය සඳහන් කරයි. එක්සත් ජාතීන්ගේ මාධ්‍ය ප්‍රකාශක ෆර්හාන් හක් පෙන්වා දෙන පරිදි එක්සත් ජාතීන්ගේ මහ ලේකම් බැංකි මූන් මහතාගේ කාර්ය මණ්ඩල ප්‍රධානී විජේ නම්බියර් හා එක්සත් ජාතීන්ගේ සංවිධානයේ ශ්‍රී ලංකා නියෝජිත පාලිත කොහොන මහතා අතර ඊයේ පැවති හමුවකදී එක්සත් ජාතීන්ගේ කාර්ය මණ්ඩලයෙහි ආරක්ෂාව පිළිබඳව පූර්ණ වශයෙන් තහවුරු කර ඇත. කෙසේවෙතත් සාමාන්‍ය පරිදි වැඩ කටයුතු පවත්වාගෙන යාම සඳහා එක්සත් ජාතීන්ගේ කාර්ය මණ්ඩලයේ ආරක්ෂාව පිළිබඳව ශ්‍රී ලංකා රජය තහවුරු කරනු ඇති බව ද ෆර්හාන් හක් විසින් විශ්වාසය පළ කර තිබේ. එක්සත් ජාතීන්ගේ සංවිධානය විසින් ශ්‍රී ලංකාවේ යුද අපරාධ සිදුවීයයි කියනු ලබන චෝදනාව සම්බන්ධයෙන් උපදෙස් ලබාගැනීම සඳහා පත්කළ විශේෂ කමිටුවට එරෙහිව ජාතික නිදහස් පෙරමුණ විසින් පසුගිය අඟහරුවාදා දින එක්සත් ජාතීන්ගේ කොළඹ කාර්යාලය ඉදිරිපිටට උපවාසයක් ආරම්භ කරනු ලැබීය. ඒ ජාතික නිදහස් පෙරමුණේ නායක,අමාත්‍ය විමල් වීරවංශ මහතාගේ ප්‍රධානත්වයෙනි. එම උපවාසය හේතුවෙන් ආරක්ෂක ක්‍රියාමාර්ගයක් ලෙස කොළඹ පිහිටි එක්සත් ජාතීන්ගේ කාර්යාලය අද දිනයේ තාවකාලිකව වසා දැමීමට තීරණය කරනු ලැබිණි. කෙසේ වෙතත් දැනට පවතින තත්ත්වය පිළිබඳ ඉතා සියුම් ලෙස නිරීක්ෂණය කරමින් සිටින බව එක්සත් ජාතීන්ගේ මූලස්ථානය ප්‍රකාශ කර තිබේ.", "URL": "https://sinhala.adaderana.lk/news.php?nid=9467", "Category": null, "Parent URL": null}