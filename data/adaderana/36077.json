{"Source": "Adaderana", "Timestamp": "July 25, 2013 07:08 am", "Headline": "ප්‍රතික්ෂේප කිරීම් පමණයි - විරෝධතා නෑ", "News Content": "උතුරු, වයඹ හා මධ්‍යම පළාත් සභා මැතිවරණ සදහා නාමයෝජනා ලබා ගැනීම අද ආරම්භ කෙරෙයි. මැතිවරණ කොමසාරිස් මහින්ද දේශප්‍රිය මහතා කියා සිටියේ අගොස්තු 01 දින දක්වා නාමයෝජනා භාරගැනීම සිදුවන බවයි. මේ අතර ස්වාධීන කණ්ඩායම් සඳහා ඇප මුදල් තැන්පත් කිරීම ද අද සිට ආරම්භ කෙරෙයි. අදාළ පළාත් තුනට අයත් දිස්ත්‍රික් ලේකම් කාර්යාල වල දී දිස්ත්‍රික් ලේකම්වරුන් විසින් නාමයෝජනා භාර ගැනීම සිදුකරනු ඇත. ස්වාධීන කණ්ඩායම්වල නාමයෝජනා භාරගැනීම ජූලි 31වැනිදා දහවල් 12.00 ට අවසන් කෙරෙන අතර පිළිගත් දේශපාලන පක්ෂ වල නාමයෝජනා භාර ගැනීම අගෝස්තු මස පළමුවන දා දහවල් 12.00 ට අවසන් කෙරෙන බව මැතිවරණ කොමසාරිස්වරයා සඳහන් කළේය. නාමයෝජනා භාර දීමෙන් අනතුරුව විරෝධතා දැක්වීමට කාලයක් නොදෙන බව මැතිවරණ කොමසාරිස් මහින්ද දේශප්‍රිය මහතා පවසයි. අදාළ නාමයෝජනා මැතිවරණ නීතිරීතිවලට අනුව සකස් කර නොතිබුණ හොත් එය ප්‍රතික්ෂේප කරන බව හෙතෙම අවධාරණය කරයි. නාමයෝජනා භාර ගැනීමෙන් අනතුරුව මැතිවරණය පැවැත්වෙන දිනය ප්‍රකාශයට පත් කෙරෙනු ඇත. කෙසේ වෙතත් උතුරු වයඹ හා මධ්‍යම පළාත් සභා මැතිවරණය ලබන සැප්තැම්බර් 21 වැනිදා හෝ 28 වැනිදා පැවැත්වීමට බොහෝදුරට ඉඩ ඇති බව මැතිවරණ දෙපාර්තමේන්තු ආරංචිමාර්ග පවසයි. මේ අතර ඉදිරි පළාත් සභා මැතිවරණය සඳහා ප්‍රධාන දේශපාලන පක්ෂ සිය අපේක්ෂක ලැයිස්තු සකස් කිරීමේ කටයුතු මේ දිනවල සිදුකරනු ලබයි. එක්සත් ජනතා නිදහස් සන්ධානය අද දිනයේදී පළාත් සභා මැතිවරණයට අදාළ අපේක්ෂක ලැයිස්තු සකස් කර අවසන් කිරීමට බලාපොරොත්තු වන බව එහි ප්‍රකාශකයෙකු සඳහන් කළේය. නාමයෝජනා භාරදීමේ කටයුතු මෙම මස 31 වන දින සහ අගෝස්තු මස 01 වන දින සිදුකිරිමට නියමිතය. මේ අතර එක්සත් ජාතික පක්ෂය ද නාමයෝජනා භාරදීම අවසන් දින දෙක තුළ සිදුකරන බව එම පක්ෂයේ මහලේකම් තිස්ස අත්තනායක මහතා ප්‍රකාශ කළේය. ජනතා විමුක්ති පෙරමුණ ද නාමයෝජනා සකස් කිරීමේ කටයුතු අවසන් අදියරට පැමිණ ඇති බව එහි ප්‍රධාන ලේකම් ටිල්වින් සිල්වා මහතා සඳහන් කළේය. උතුරු පළාත් සභාව සඳහා දෙමළ ජාතික සන්ධානය ශක්තිමත් අපේක්ෂක ලැයිස්තුවක් ඉදිරිපත් කිරීමට සැලසුම් කර ඇති බව එම පක්ෂයේ ප්‍රකාශකයෙක් අද දෙරණට කියා සිටියේය.", "URL": "https://sinhala.adaderana.lk/news.php?nid=36077", "Category": null, "Parent URL": null}