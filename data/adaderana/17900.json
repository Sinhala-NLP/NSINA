{"Source": "Adaderana", "Timestamp": "August 7, 2011 09:15 am", "Headline": "එල්.ටී.ටී.ඊ සාමාජිකයින්ගේ මූලික අයිතිවාසිකම් පෙත්සම් ප්‍රතික්ෂේපයි", "News Content": "විනාශකාරී ක්‍රියා සිදුකිරීම සඳහා කොළඹට පැමිණ සිටියදී අත් අඩංගුවට ගත් ප්‍රබල එල්.ටි.ටි.ඊ. සාමාජිකයින් තිදෙනෙකු විසින් ඉදිරිපත් කළ මූලික අයිතිවාසිකම් පෙත්සම් ශ්‍රේෂ්ඨාධිකරණය ‍ප්‍රතික්ෂේප කර තිබේ. යුද්ධය පැවති සමයේ මෙම සැකකරුවන් තිදෙනා රහස් පොලිසිය මගින් අත් අඩංගුවට ‍ගනු ලැබිණි. නීති විරෝධී ලෙස අත්අඩංගුවේ රඳවා සිටින බැවින් තමන්ව නිදහස් කිරීමේ නියෝගයක් නිකුත් කරන මෙන් ඉල්ලා අදාළ සැකකරුවන් ශ්‍රේෂ්ඨාධිකරණයට මූලික අයිතිවාසිකම් පෙත්සම් ඉදිරිපත් කර තිබුණි. එහෙත් එම පෙත්සම් විභාගයට ගත් අවස්ථාවේ දී නීතිපතිවරයා අධිකරණයට දැනුම් දී සිටියේ මෙම සැකකරුවන් තිදෙනාට එරෙහිව ත්‍රස්තවාදය වැළැක්වීමේ පනත යටතේ නඩු පවරා ඇති බවයි. එම දැනුම්දීම පිළිගත් ශ්‍රේෂ්ඨාධිකරණය මෙම පෙත්සම් තවදුරටත් පවත්වාගෙන යාමට අවශ්‍ය නොවන බව තීන්දු කරමින් අදාළ පෙත්සම් ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=17900", "Category": null, "Parent URL": null}