{"Source": "Adaderana", "Timestamp": "January 10, 2014 01:52 pm", "Headline": "දරුවන් තිදෙනා මග දමාගිය පියා සොයයි ", "News Content": "මහනුවර නගරයේ විදේශ රැකියා ආයතනයක් අසළ සිය දරුවන් තිදෙනා දමා ගිය පියෙකු සොයා මහනුවර පොලීසියේ ළමා හා කාන්තා කාර්යාංශය පරීක්ෂණ ආරම්භ කර තිබේ. වයස අවුරුදු 14ක සහ 12ක පිරිමි දරුවන් දෙදෙනෙකු සහ වයස අවුරුදු 7ක ගැහැණු දරුවෙකු මෙලෙස ඔවුන්ගේ පියා විසින් අතරමං කර ගොස් ඇති බව සඳහන් වෙයි. මහනුවර නගරයේ පිහිටි විදේශ රැකියා ආයතනයකින් අදාළ පුද්ගලයාගේ බිරිඳ විදේශ ගත වී තිබේ. ඊයේ(09) දහවල් එම විදේශ රැකියා ආයතනය වෙත සිය දරු තිදෙනා සමඟ පැමිණි පුද්ගලයා එම ආයතනය තුළ දරුවන් තිදෙනා තනිකර දමා ගොස් ඇති බව වාර්තා වෙයි. මේ සම්බන්ධයෙන් විදේශ රැකියා ආයතනයේ බලධාරීන් පොලීසියට දැනුම්දීමෙන් අනතුරුව දරුවන් තිදෙනා පොලිස් භාරයට ගෙන තිබේ. අදාළ දරුවන් තිදෙනා අද(10) මහනුවර අධිකරණය වෙත ඉදිරිපත් කිරීමට කටයුතු කරන බව මහනුවර පොලිස් ළමා හා කාන්තා කාර්යාංශය සඳහන් කළේය.", "URL": "https://sinhala.adaderana.lk/news.php?nid=40242", "Category": null, "Parent URL": null}