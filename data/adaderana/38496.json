{"Source": "Adaderana", "Timestamp": "October 31, 2013 07:36 am", "Headline": "අද කැබිනට්ටුවට මහ ඇමතිලාත් කැඳවයි - සූදු පනත සීරුවෙන්", "News Content": "ජනාධිපති මහින්ද රාජපක්ෂ මහතාගේ ප්‍රධානත්වයෙන් අද පැවැත්වෙන කැබිනට් මණ්ඩල රැස්වීම සඳහා සියලු පළාත්වල ප්‍රධාන අමාත්‍යවරුන්ට ආරාධනා කර තිබේ. මීට පෙර සෑම මසකම අවසාන සතියේ රැස් වන කැබිනට් මණ්ඩලය සඳහා පළාත් ප්‍රධාන අමාත්‍යවරුන් සහභාගී වුවද එය පසුගිය කාලය තුළ සිදු වූයේ නැත. යළිත් වරක් අද දිනයේ සිට කැබිනට් මණ්ඩල රැස්වීම සඳහා පළාත් ප්‍රධාන අමාත්‍යවරුන් සහභාගි කරගැනීමට රජය තීරණය කර තිබේ. කෙසේවෙතත් අද දිනයේ පැවැත්වෙන කැබිනට් මණ්ඩලයේ රැස්වීමට උතුරු පළාත් ප්‍රධාන අමාත්‍ය සී.වි. විග්නේශ්වරන් මහතාගේ පැමිණීම අවනිශ්චිත බව වාර්තා වේ. ඊයේ පස්වරුවේ හදිසියේ අසනීප වූ විග්නේශවරන් මහතා ප්‍රතිකාර සඳහා යාපනය රෝහලට ඇතුළත් කළ අතර ඔහු තව දුරටත් රෝහලේ ප්‍රතිකාර ලබමින් සිටින බව රෝහල් ප්‍රශකයෙක් සඳහන් කළේය. එසේම සූදු හා ඔට්‌ටු ඇල්ලීමේ පහසුකම් සහිතව සුපිරි හෝටල් සංකීර්ණ දෙකක්‌ ඉදිකිරීමට අදාළ ගැසට්‌ පත්‍ර දෙක සංශෝධන සහිතව අද (31) යළිත් කැබිනට්‌ මණ්‌ඩලයට ඉදිරිපත් කිරීමට නියමිතය. ඉකුත් ඇමැති මණ්‌ඩල රැස්‌වීමේදී මෙම ගැසට්‌ පත්‍ර දෙකක පිළිබඳව දීර්ඝ ලෙස සාකච්ඡා කළ අතර යළිත් ආණ්‌ඩුවේ පක්‍ෂවල මතයද ඇතුළත්ව ඊළඟ කැබිනට්‌ මණ්‌ඩල රැස්‌වීමේදී තීරණයක්‌ ගැනීමට එහිදී තීරණය කරන ලදී. එබැවින් ඉදිරිපත්වූ ගැසට්‌ පත්‍ර දෙකට සංශෝධන 04 ක්‌ ඉදිරිපත් කිරීමට ආයෝජන ප්‍රවර්ධන අමාත්‍යාංශය තීරණය කර ඇති අතර එම හෝටල්වලට ඇතුළුවීම දේශීය පුද්ගලයන්ට තහනම් කිරීම, ලබාදී තිබූ බදු සහන සංශෝධනය කිරීමද ඊට ඇතුළත්ය.", "URL": "https://sinhala.adaderana.lk/news.php?nid=38496", "Category": null, "Parent URL": null}