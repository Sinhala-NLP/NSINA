{"Source": "Adaderana", "Timestamp": "May 19, 2013 05:12 pm", "Headline": "සමාජ ක්‍රමයේ වරදක් නිසා හිමිවරුන් ඒ තත්ත්වයට පත්වෙනවා", "News Content": "සදාචාර සම්පන්න සමාජයක් නිර්මාණය කිරීමට හැකියාව ඇති අධ්‍යාපන ක්‍රමයක් දහම් පාසල් මගින් ආරම්භ කිරීමට පියවර ගන්නා බව අග්‍රාමාත්‍ය ආචාර්ය දී.මු ජයරත්න මහතා පවසයි. වත්මන් අධ්‍යාපන ක්‍රමය තුළින් සාරධර්ම සපිරි සමාජයක් බිහි නොවන බව අග්‍රාමාත්‍යවරයා පෙන්වාදෙයි. විභාග ඉලක්ක කර ගනිමින් සැකසී ඇති අධ්‍යාපන ක්‍රමය නිසා දරුවන් විවිධ මානසික ආතතියට පත්ව ඇති බව අග්‍රාමාත්‍යවරයා පවසයි. මාලඹේ, අරන්ගල ශ්‍රී සෛලාරාමයේ තෙමහල් බුද්ධ මන්දිරය සහ චෛත්‍යයේ කොත නිරාවරණය කිරීමේ අවස්ථාවට අද (19) එක්වෙමින් අග්‍රාමාත්‍යවරයා මේ බව පැවසීය. වර්තමානයේදී සංඝරත්නය පවා උසස් අධ්‍යාපනයෙන් අනතුරුව උපවැදිවන බවත් එය එම හිමිවරුන්ගේ වරදක් නොව පවතින සමාජ ක්‍රමයේ වරදක් බවත් අග්‍රාමාත්‍යවරයා එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=34222", "Category": null, "Parent URL": null}