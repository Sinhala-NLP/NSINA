{"Source": "Adaderana", "Timestamp": "March 11, 2014 05:13 pm", "Headline": "වංචාවන්ට හසුවෙන්න එපා - ටෙන්ඩර් පටිපාටියට පිටින් කිසිදු අවසර පත්‍රයක් නෑ", "News Content": "පොදු මගී ප්‍රවාහන සේවාවන්ට බස් රථ එක් කිරීම සඳහා මගී සේවා අවසරපත්‍ර ලබා දෙන බවට පොරොන්දු වෙමින් වංචනික අයුරින් මුදල් ලබා ගැනීමේ ජාවාරමක් සම්බන්ධයෙන් ජාතික ගමනාගමන කොමිෂන් සභාව තොරතුරු අනාවරණය කරගෙන තිබේ. ජාතික ගමනාගමන කොමිෂන් සභාව මගින් මගී සේවා අවසර පත්‍ර නිකුත් කරනුයේ අමාත්‍ය මණ්ඩල අනුමැතියට අනුව ටෙන්ඩර් පටිපාටියකට යටත්ව පමණක් බව එම කොමිසම පවසයි. එම අනුමත ක්‍රමවේදයෙන් බැහැරව මාර්ග සඳහා කිසිදු මගී සේවා අවසර පත්‍රයක් ජාතික ගමනාගමන කොමිෂන් සභාව විසින් නිකුත් නොකරන බව එම කොමිෂන් සභාවේ සභාපති රොෂාන් ගුණවර්ධන මහතා කියයි‍. මේ හේතුවෙන් මගි සේවා අවසර පත්‍ර ලබා ගැනීම සඳහා මුදල් ලබාදීමෙන් වළකින ලෙසත්, එවැනි අයථා මුදල් ගනු දෙනු සම්බන්ධයෙන් කොමිෂන් සභාව වග නොකියන බවත් රොෂාන් ගුණවර්ධන මහතා පෙන්වාදෙයි.", "URL": "https://sinhala.adaderana.lk/news.php?nid=41718", "Category": null, "Parent URL": null}