{"Source": "Adaderana", "Timestamp": "July 30, 2017 01:16 pm", "Headline": " සුරාබදු පනත යටතේ නඩු පවරන්න පොලීසියටත් බලය තියෙනවා", "News Content": "සුරාබදු ආඥා පනත යටතේ නඩු පැවරීමට පොලීසියට බලය පවතින බවට ගල්ගමුව මහේස්ත්‍රා අධිකරණය ද තීන්දුවක් ලබා දී තිබේ. නීති විරෝධී මත්පැන් පෙරීමට යොදාගන්නා ගෝඩා සන්තකයේ තබා ගැනීමේ සිද්ධියකට ගල්ගමුව පොලීසිය මඟින් අධිකරණයේ පවරා තිබු නඩුවකට අදාළව මතු වූ මූලික විරෝධතාවක් සම්බන්ධයෙන් ගල්ගමුව මහේස්ත්‍රාත් එල්.ටී.වරුසවිතාන මහතා මෙම තීන්දුව ලබාදී ඇති බව සඳහන්ය. නීති විරෝධී මද්‍යසාර, ගෝඩා පිළිබඳ වැටලීම් කර සැකකරුවන් අත්අඩංගුවට ගැනීමට හා නඩු කටයුතු පවත්වාගෙන යාමට පොලීසියට බලය නොමැති බව විත්තියේ නීතීඥවරුන් විසින් මූලික විරෝධතා ගොනුකර තිබේ. නඩුවට අදාළව පොලිස් නීති දිසාව බාර නියෝජ්‍ය පොලිස්පති නීතීඥ අජිත් රෝහණ, පොලිස් අධිකාරී නීතීඥ රුවන් ගුණසේකර හා සහකාර පොලිස් අධිකාරී නීතීඥ දර්ශන ගාල්ලගේ යන මහත්වරුන් ගල්ගමුව මහේස්ත්‍රාත් අධිකරණයේ පෙනී සිටිමින් කරුණු ඉදිරිපත් කළ බව පොලිස් මාධ්‍ය ප්‍රකාශක කාර්යාලය පැවසුවේය. දෙපාර්ශවයේ කරුණු සැලකිල්ලට ගත් ගල්ගමුව මහේස්ත්‍රාත්වරයා විත්තියේ විරෝධතාවය නිශ්ප්‍රභා කර සුරාබදු ආඥා පනත යටතේ පොලීසියට වැටලීම් සිදුකර සැකකරුවන් අත්අඩංගුවට ගැනීමට හා නඩු පැවරීමට බලය පවතින බවට තීන්දු කර තිබේ.", "URL": "https://sinhala.adaderana.lk/news.php?nid=75765", "Category": null, "Parent URL": null}