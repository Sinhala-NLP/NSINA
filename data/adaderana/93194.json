{"Source": "Adaderana", "Timestamp": "July 25, 2018 04:30 pm", "Headline": "වන අලි ප්‍රශ්නයට විසඳුම් ඉල්ලා උද්ඝෝෂණයක්-පොළොන්නරු මඩකලපු පාර අවහිරයි", "News Content": "වන අලියෙකු පහර දී සිවිල් ආරක්ෂක නිලධාරියෙකු මිය යෑමත් සමඟ වැලිකන්ද නාමල්ගම ගම්වාසීන් උද්ඝෝෂණයක් ආරම්භ කර තිබේ. අද(25) සවස පොළොන්නරුව-මඩකලපුව ප්‍රධාන මාර්ගය නාමල්ගම, ප්‍රදේශයෙන් මාර්ගය අවහිර කරමින් විරෝධතාකරුවන් උද්ඝෝෂණයේ නියැලෙන බව අප වාර්තාකරු පවසයි. නාමල්ගම ප්‍රදේශවාසීන් වන අලි තර්ජනයට විසඳුම් ඉල්ලා ප්‍රධාන මාර්ගයට ලී කොට දමා උද්ඝෝණය කිරීමත් සමඟ පැය දෙකක පමණ කාලයක් රථවාහන ගමනා ගමනයට බාධා එල්ල වී ඇති බව ද වාර්තාකරු පවසයි. ත්‍රස්ථවාදය පැවති කාලයට වඩා අද වන විට වන අලි නිසා පීඩා විඳින බවත් එයට කඩිනමින් විසඳුමක් ලබා දෙන ලෙසත් ගම්වාසීන් නිලධාරීන්ගෙන් ඉල්ලා සිටියි. මෙම ගැටළුවට කඩිනමින් විසඳුමක් නොලැබුණ හොත් මිය ගිය සිවිල් ආරක්ෂක නිලධාරියාගේ දේහයද රැගෙන ඉදිරි දිනවලදී විරෝධතා ව්‍යාපරක් දියත් කරන බව ගම්වාසීන් අනතුරු අගවයි. වැලිකන්ද, නාමල්ගම ප්‍රදේශයේ පදිංචි විශ්‍රාමික සිවිල් ආරක්ෂක බලකායේ නිලධාරීවරයෙකු වන අලි ප්‍රහාරයකින් ජිවිතක්ෂයට පත්ව අද(25) අළුයම 3ට පමණ මෙම පුද්ගලයා වන අලි ප්‍රහාරයට ලක්ව ඇති බව වැලිකන්ද පොලීසිය පවසයි. තම නිවසේ මිදුලෙහි ඇතිවු ගිනක් නිවීම සඳහා ගිය අවස්ථාවේදී මෙම පහරකෑමට ලක්ව ඇති බව පොලීසිය සඳහන් ක‍ළේය. මියගොස් ඇත්තේ රිදිපොකුණ සිවිල් ආරක්ෂ මූලස්ථනයට අනුයුක්තව සේවය කර එල්.එම් දිසානායක නැමති 62 හැවිරිදි දෙදරු පියෙකි. මළ සිරුර වැලිකන්ද රෝහලේ තබා ඇති අතර වැලිකන්ද පොලීසිය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=93194", "Category": null, "Parent URL": null}