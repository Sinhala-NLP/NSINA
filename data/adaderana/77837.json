{"Source": "Adaderana", "Timestamp": "September 21, 2017 11:03 am", "Headline": " පාරිභෝගිකයා විකුණා දමමින්  බඩ වියත රැක ගත්තා", "News Content": "විදුලිබල මණ්ඩලයේ වෘත්තීය සමිති විදුලි පාරිභෝගිකයා විකුණා දමමින් සිය බඩ වියත රැක ගන්නා බව පාරිභෝගික අයිතීන් සුරැකීමේ ජාතික ව්‍යාපාරය ප්‍රකාශ කරයි. පාරිභෝගික අයිතීන් සුරැකීමේ ජාතික ව්‍යාපාරය සභාපති රංජිත් විතානගේ මහතා අද(21)මාධ්‍ය නිවේදනයක් නිකුත් කරමින් මේ බව සඳහන් කළේය. විදුලිබල මණ්ඩලයේ වෘත්තීය සමිති 33 ක් ඉල්ලීම් කිහිපයක් මුල් කරගනිමින් පසුගිය දින කිහිපයක සිට නිරත වැඩවර්ජනයේ ඉල්ලීම් අතර විදුලිබල මණ්ඩලය අසාධාරණ ලෙස විදුලි පාරිභෝගිකයින්ගේ විදුලි බිලට සියයට පනහක මුදලක් (50%) එකතු කරනු ලබන බවත් එය වහා නැවැත්විය යුතු බවත් යන ඉල්ලීම ද විය. අදාල ඉල්ලීම පෙරටුකර ගැනීම නිසා මෙම වර්ජනය සමස්ත සමාජය මානුෂික මුහුණුවරකින් දුටු නමුත් ලංකා විදුලිබල ඒකාබද්ධ වෘත්තීය සමිති ඉතා අමානුෂිකව තම වැටුප් 10% කින් හා 13% කින් වැඩිකරවාගෙන සිය වර්ජනය අත්හල බව මෙම සංවිධානය විසින් පෙන්වා දෙනු ලබයි. ඒ අනුව විදුලි පාරිභෝගිකයින් පාවාදෙමින් අවසානයේ සිය බඩවියත රැක ගැනීම සදහා ගත් ක්‍රියාමාර්ගය පිළිකුලෙන් යුක්තව විදුලි පාරිභෝගිකයින් ලෙස ඹවුන් හෙලා දකින බව ද මාධ්‍ය නිවේදනයක් නිකුත් කරමින් පාරිභෝගික අයිතීන් සුරැකීමේ ජාතික ව්‍යාපාරය ප්‍රකාශ කර සිටී. 2011 සිට 2016 දක්වා විදුලිබල මණ්ඩලයේ වැටුප් වැඩි වීම 110% ට ආසන්නය බවත් ඊයේ දිනයේ දී තවත් 13% විදුලි බලමණ්ඩලයේ සේවකයින්ගේ වැටුප් වැඩි වූ බව ද පෙන්වා දෙමින් මෙම ව්‍යාපාරය කියා සිටින්නේ විෂයභාර ඇමතිවරයා කිසිවිටකත් පාරිභෝගිකයින්ගේ විදුලි බිලට 50% ක් වැඩිපුර එකතු කරනු ලබනවායි වෘත්තීය සමිති විසින් කළ චෝදනාව පිළිබඳව කතා නොකළ බවයි.", "URL": "https://sinhala.adaderana.lk/news.php?nid=77837", "Category": null, "Parent URL": null}