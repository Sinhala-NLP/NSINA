{"Source": "Adaderana", "Timestamp": "July 13, 2017 07:52 am", "Headline": " සයිටම් ගැටළුව ගැන GMOA-අගමැති අතර විශේෂ සාකච්ඡාවක්", "News Content": "සයිටම් ගැටළුව සම්බන්ධයෙන් රජයේ වෛද්‍ය නිලධාරීන්ගේ සංගමය සහ අග්‍රමාත්‍ය රනිල් වික්‍රමසිංහ මහතා අතර විශේෂ සාකච්ඡාවක් පවත්වා තිබේ.ඊයේ (12) රාත්‍රී අරලියගහ මන්දිරයේදී මෙම සාකච්ඡාව පැවති බව රජයේ වෛද්‍ය නිලධාරීන්ගේ සංගමය සඳහන් කළේය.එහිදී සයිටම් ආයතනය සම්බන්ධයෙන් උද්ගතව ඇති ගැටළුකාරී තත්ත්වය පිළිබඳව දීර්ඝ වශයෙන් සාකච්ඡා වී තිබේ.සිය සංගමය විසින් සයිටම් ගැටළුව විසඳීම සඳහා පසුගිය මාර්තු මාසයේ ඉදිරිපත් කළ යෝජනා 05, ක්‍රියාත්මක කිරීමට අග්‍රමාත්‍යවරයා මෙම සාකච්ඡාවේදී එකඟ වූ බව රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ද පාදෙණිය මහතා සඳහන් කළේය.අදාළ යෝජනා ක්‍රියාත්මක කිරීම සඳහා අවශ්‍ය පියවර ගන්නා ලෙස සෞඛ්‍ය අමාත්‍ය රාජිත සේනාරත්න මහතාට අග්‍රමාත්‍ය රනිල් වික්‍රමසිංහ මහතා විසින් උපදෙස් ලබාදී තිබේ. ඒ අනුව එම යෝජනා කඩිනමින් ක්‍රියාත්මක වනු ඇති බවට විශ්වාස කරන බව වෛද්‍ය අනුරුද්ද පාදෙණිය මහතා සඳහන් කළේය.", "URL": "https://sinhala.adaderana.lk/news.php?nid=75189", "Category": null, "Parent URL": null}