{"Source": "Adaderana", "Timestamp": "January 28, 2014 11:33 am", "Headline": "චීනයේ යළිත් කුරුළු උණ", "News Content": "විදෙස් මාධ්‍ය වාර්තා කරන්නේ චීනයේ හොංකොං නුවර කුකුළන් 20,000කට පමණ “එච්.සෙවන්.එන්.නයින්“ වෛරසය වැළඳී ඇති බවට තහවුරු වී ඇති බවයි. චීනයේ පැවැත්වීමට නියමිත උත්සවයක් සඳහා පරිභෝජනය ගැනීමට පෙර සිදුකළ සත්ත්ව පරික්ෂාවකදී රෝග ලක්ෂණ ඇති මෙම කුකුළන් පිළිබඳ අනාවරණය වී තිබේ. ඒ අනුව අදාළ කුකුළන් තොගය විනාශ කිරීමට චීන රජය පියවර ගෙන ඇති බව සඳහන් වෙයි. මෙම තත්ත්වය හේතුවෙන් කුකුළන් ආනයනය කිරීම ද සති තුනක කාලයක සිට චීන රජය විසින් අත්හිටුවා ඇති බව විදෙස් මාධ්‍ය වාර්තා කරයි. චීනය, හොංකොං සහ තායිවානය මෙම රෝගය බහුල වශයෙන් පවතින රටවල් බවට ලෝක සෞඛ්‍ය සංවිධානය විසින් අනාවරණය කර ඇති බව සඳහන් වෙයි. එමෙන්ම පසුගිය වසරේදී පමණක් මෙම රෝගී තත්ත්වය වැළඳීමෙන් පුද්ගලයින් පනස් දෙනෙකු පමණ මියගොස් ඇති බව වාර්තාවෙයි.", "URL": "https://sinhala.adaderana.lk/news.php?nid=40706", "Category": null, "Parent URL": null}