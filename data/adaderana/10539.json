{"Source": "Adaderana", "Timestamp": "August 31, 2010 09:44 am", "Headline": "නව මිරිස් ‍ප්‍රභේද 2 ක් හඳුන්වාදෙයි", "News Content": "උසස් ප්‍රමිතියෙන් යුතු නව මිරිස් ‍ප්‍රභේද දෙකක් හඳුන්වා දීමට කෘෂිකර්ම පර්යේෂණ ආයතනය පියවර ගෙන තිබේ. මෙම මිරිස් ප්‍රභේද 2 මගින් උසස් ගුණාත්මක බවකින් යුක්ත රසය, සැර සහ වර්ණයෙන් යුතු වැඩි ඵලදාවක් ඇති මිරිස් ලබා ගත හැකි බව සඳහන්ය. හඳුන්වාදෙන මෙම මිරිස් ප්‍රභේද වලින් හෙක්ටයාරයකට මිරිස් ටොන් 12 ත් 15 ත් අතර ප්‍රමාණයක් ලබා ගත හැකි බව මහඉලුප්පල්ලම කෘෂිකර්ම පර්යේෂණ ආයතනයේ මිරිස් අභිජනන මධ්‍යස්ථානයේ පර්යේෂණ නිලධාරී කේ.එම්.කන්නගර මහතා පවසයි. මිරිස් වගාවට හානි කරන දිලීර රෝගයන්ට මෙන්ම කොළ කොඩ ‍වීම වැනි රෝග වලට ද මෙම ප්‍රභේද ඔරොත්තු දෙන බව ඔහු පෙන්වා දෙයි. මෙම ප්‍රභේද විශේෂයෙන්ම උතුරු මැද පළාතේ වගා කිරීම සඳහා නිර්දේශ කර තිබේ. මේ වන විට මෙම මිරිස් ප්‍රභේද ගොවීන් අතර ප්‍රචලිත කිරීමට අවශ්‍ය කටයුතු ආරම්භ කර ඇති බව මහඉලුප්පල්ලම කෘෂිකර්ම පර්යේෂණ ආයතනය පවසයි.", "URL": "https://sinhala.adaderana.lk/news.php?nid=10539", "Category": null, "Parent URL": null}