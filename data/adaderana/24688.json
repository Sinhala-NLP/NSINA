{"Source": "Adaderana", "Timestamp": "June 1, 2012 04:17 pm", "Headline": "අල්ලස් ගත් බන්ධනාගාර නියාමකවරයෙකුට මාංචු", "News Content": "අල්ලස් ලබාගැනීමක් සම්බන්ධයෙන් ඇඹිලිපිටිය බන්ධනාගාරයෙහි නියාමකවරයෙකු අල්ලස් හා දුෂණ විමර්ශන ඒකකයේ නිලධාරීන් විසින් අත්අඩංගුවට ගෙන තිබේ. අදාළ පුද්ගලයා විසින් රුපියල් 3,000ක අල්ලසක් උඩවලව ප්‍රදේශයේ කාන්තාවකගෙන් ලබාගත් අවස්ථාවේ දී මෙලෙස අත්අඩංගුවට ගෙන ඇති බව සඳහන්ය. බන්ධනාගාරගතව සිටින තම ස්වාමි පුරුෂයාට පහසුකම් සැලසීම සඳහා අදාළ බන්ධනාගාර නියාමකවරයා විසින් කාන්තාවගෙන් රුපියල් 3,000 ක මුදලක් ඉල්ලා ඇත. ඒ අනුව ඉන් රුපියල් 2,000 ක මුදලක් අදාළ කාන්තාව විසින් කලින් ලබා දී ඇති අතර ඉතිරි රුපියල් 1000 ක මුදල ඇඹිලිපිටිය අධිකරණ භුමියේ දී කාන්තාව විසින් නියාමකවරයාට ලබාදෙන අවස්ථාවේ දී අල්ලස් හා දූෂණ විමර්ශන ඒකකයේ නිලධාරීන් විසින් අත්අඩංගුවට ගෙන ඇති බව සඳහන්ය. අත්අඩංගුවට ගත් බන්ධනාගාර නියාමකවරයා ඇඹිලිපිටිය මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=24688", "Category": null, "Parent URL": null}