{"Source": "Adaderana", "Timestamp": "December 12, 2016 01:15 pm", "Headline": "මාධ්‍යවේදියාට පහරදීම පාර්ශව රැසක් ‍හෙළාදකී", "News Content": "ඉකුත් 10 වන දින හම්බන්‍‍‍තොට වරා‍යේ ඇතිවූ සිදුවීම වාර්තා කිරීම සඳහා එහි ‍ගොස් සිටි මාධ්‍යවේදි‍යෙකු‍ට නාවික හමුදාපතිවරයා විසින් සිදුකළ පහරදීම සම්බන්ධ‍යෙන් පාර්ශව රැසක් සිය අප්‍රසාදය පළ කරමින් මාධ්‍ය නි‍වේදන නිකුත් කර ති‍බේ. ඒ සම්බන්ධ‍යෙන් නි‍වේදනයක් නිකුත්කරන ජාතික වෘත්තීය සමිති මධ්‍යස්ථානය ‍මෙ‍සේ පවසයි. ආණ්ඩු දෙකක රැවටීමට ලක්වෙමින් මාගම්පුර වරාය කළමනාකරණ පුද්ගලික සමාගම යටතේ සේවය කරන ලද සේවකයින් 483 දෙනකු, තමන් ශ‍්‍රි ලංකා වරාය අධිකාරිය යටතට බඳවා ගන්නා ලෙස ආණ්ඩුවට බලකරමින් හම්බන්තොට වරාය තුළ දියත්කරන ලද සාමකාමි උද්ඝෝෂණයට පෙරේදා (10) ආරක්ෂක අංශ යොදාගනිමින් එල්ලකරන ලද ආණ්ඩුවේ මැර ප‍්‍රහාරය ජාතික වෘත්තීය සමිති මධ්‍යස්ථානය දැඩි පිළිකුලින් යුතුව හෙළා දකිමු. 2016 වර්ෂයේ සිට කණ්ඩායම් වශයෙන් රු. 10000/-ක දීමනාවක් ලබාදෙමින් අභ්‍යසලාභීන් ලෙස ශී‍්‍ර ලංකා වරාය අධිකාරිය යටතේ පුහුණු කරනු ලැබූ සේවක පිරිස් අතරින් පිරිසක් රාජපක්ෂ පාලනය තුළ වරාය ස්ථීර සේවයට බඳවාගෙන ඇත. තවත් පිරිසක් වර්තමාන රජය යටතේ වරාය සේවයට බඳවාගෙන ඇත. ඉතිරි පිරිසද වරාය සේවයට බඳවා ගන්නා බව විටින් විට ආණ්ඩු දෙකම පොරොන්දු දී ඇත. එසේ රැවටීමට ලක්වුණ සේවකයින් 483 දෙනා තමන්වද වරාය සේවයට එක්කර ගන්නා ලෙස ආණ්ඩුවට බලකරමින් අරඹා ඇති උද්ඝෝෂණය අතිශයින් සාධාරණ අරගලයකි. ඵම අරගලය පොඩිපට්ටම් කර සේවකයින්ට හා මාධ්‍යවේදීන්ට පහරදීම, විශේෂයෙන් පසුගිය ආණ්ඩු කාලය තුළ මරාදමන ලද මාධ්‍යවේදීන්ගේ මළමිනී මතින් බලයට පැමිණි ආණ්ඩුවකට කිසිසේත් නොගැළපෙන කටයුත්තකි. මෙම අරගලය පැන නැගීමට ප‍්‍රධාන වශයෙන් බලපානු ලැබුවේ රනිල්-මලික් ආර්ථිකය බිළිදීමේ කමිටුව විසින් 1979 අංක 51 දරණ ශ‍්‍රි ලංකා වරාය පිළිබඳ පනතද උල්ලංඝණය කරමින් වර්තමාන වත්කම්වල වටිනානම වන ඩොලර් බිලියන 1.5ක වටිනාකමද නොසලකා හම්බන්තොට වරාය චීනයේ CM PORT සමාගමට ඩොලර් බිලියන 1.12කට කඩිමුඩියේ විකුණා දැමීමට කටයුතු කිරීමත් සමඟය. එබැවින් ආණ්ඩුව අතිශයින් අවාසිදායක කොන්දේසි මත හම්බන්තොට වරාය විකිණීමට ගෙන ඇති තීරණය වහා අත්හිටුවන ලෙසත් දැඩි අසරණභාවයට පත්ව සිටින හම්බන්තොට වරාය සේවකයින් 483 දෙනා වරාය අධිකාරියට බඳවාගෙන ස්ථිර කරන ලෙසත් ජාතික වෘත්තීය සමිති මධ්‍යස්ථානය ලෙස රජයට බලකර කියා සිටිමු. ‍මේ අතර දකුණුපළාත් වෘත්තීය මාධ්‍යවේදීන්ගේ සංගමය ‍මේ සම්බන්ධ‍යෙන් නිකුත් කළ මාධ්‍ය නි‍වේදන‍‍‍යේ ‍මෙ‍සේ සඳහන් ‍වේ. පසුගිය 10 වන දා හම්බන්තොට වරායේ මෙතෙක් සේවයේ නිරතව සිටි සේවක මණ්ඩලය සේවයෙහි ස්ථිර කරදෙන ලෙස ඉල්ලා සිදුකරන ලද විරෝධතාවය මාධ්‍ය ආවරණය කිරීමට ගිය අවස්ථාවේ එම තත්වය පාලනය කිරීම සඳහා නාවික හමුදාව යොදවා තිබූ අතර එහි දී විරෝධතාකරුවන් හා නාවික හමුදාව අතර ඇති වූ නොසන්සුන්තාවය මධ්‍යයේ මාධ්‍ය ආවරණය කරමින් සිටි ‍මාධ්‍යවේදීන් දෙදෙනෙකු හට නාවික හමුදාව විසින් ප්‍රහාර එල්ලකොට තිබේ. එම අවස්ථාවේ මාධ්‍යවේදී රොෂාන් දිලිප් කුමාර මහතා නාවික හමුදාපතිවරයාගේ දැඩි ප්‍රහාරයට ලක් වී ඇත. රටේ වග කිව යුතු රාජ්‍ය නිලධාරියෙකු විසින් මාධ්‍යවේදියෙකු හට සිදු කරන ලද මෙම ප්‍රහාරය රට තුළ පවතිනවා යැයි පවසන මාධ්‍ය නිදහසට හා ප්‍රජාතන්ත්‍රවාදී අවකාශයට ද බරපතල අභියෝගයකි. මේ සම්බන්ධයෙන් මාධ්‍යවේදී රොෂාන් දිලිප් කුමාර මහතා හම්බන්තොට මූලස්ථාන ‍පොලීසියට පැමිණිල්ලක් ද කර ඇත (පැමිණිලි අංකය - CIB112/95). මෙම තත්වය පිළිබඳව ජනාධිපතිතුමා, අගමැතිතුමා ප්‍රමුඛ රජයේ බලධාරීන්ගේ අවධානය යොමුකර මාධ්‍යවේදීන්ට සිදුකරන පහරදීම්, තර්ජනයන්ගෙන් හා බාධාකිරීම් වලින් තොරව සිය වාර්තාකරණයේ යෙදීමට උචිත පරිසරයක් ඇති කිරීමට සුදුසු පියවර නොපමාව ගන්නා ලෙස දකුණු පළාත් වෘත්තීය ජනමාධ්‍යවේදීන්ගේ සංගමය දැඩිව අවධාරණය කර සිටී. මාධ්‍යවේදීන්ගේ නිදහස් වාර්තාකරණයට හා ඒ සඳහා ඇති අයිතීන් හට එල්ලවූ තර්ජනයක් ලෙස මෙම ප්‍රහාරය දකුණු පළාත් වෘත්තීය මාධ්‍යවේදීන්ගේ සංගමය මගින් තරයේ හෙළා දකිනු ලැබේ .එමෙන්ම අදාළ පහරදීමට සම්බන්ධ නාවික හමුදාපතිවරයා හා ඒ සඳහා සම්බන්ධ වූ සියළු අය සම්බන්ධයෙන් විනයානුකූලව හා නීතිමය වශයෙන් පියවර ගෙන නීතිය හමුවට පමුණුවන ලෙසත් මාධ්‍යවේදී රොෂාන් දිලිප් කුමාර මහතාගේ ජිවිත ආරක්ෂාව තහවුරු කර සුපුරුදු ලෙස තම මාධ්‍ය කටයුතු කරගෙන යාමට වැඩ කටයුතු සලසන ලෙසත් සියළු මාධ්‍යවේදීන්ගේ මාධ්‍ය නිදහස ආරක්ෂා කරදෙන ලෙසත් සියළු වග කිවයුතු පාර්ශවයන්ගෙන් දකුණු පළාත් වෘත්තීය මාධ්‍ය වේදීන්ගේ සංගමය දැඩිව ඉල්ලා සිටී. ‍මෙම පහරදීම සම්බන්ධ‍යෙන් ශ්‍රී ලංකා පොදුජන පෙරමුණ ‍නිකුත් කළ මාධ්‍ය නි‍වේදන‍යේ ‍මෙ‍සේ දැක්‍‍වේ. හම්බන්තොට වරාය විකුණා දැමීමට විරෝධය පළ කරමින් වරාය සේවකයින් විසින් ක්‍රියාත්මක කළ විරෝධතා ව්‍යාපාරයට එල්ල කළ ප්‍රහාරය ශ්‍රී ලංකා පොදුජන පෙරමුණ දැඩි පිළිකුලෙන් යුතුව හෙලාදකී. උද්ඝෝෂකයන් ඉල්ලා සිටියේ සිය රැකියාවේ සුරක්ෂිතභාවයයි. එය අතිශය සධාරණ මානුෂීය ඉල්ලීමකි. නමුත් මෙකි යුක්ති සහගත වෘත්තීය අරගලයට ආණ්ඩුව දැක්වූයේ අමානුෂික ප්‍රතිචාරයකි. සිය අයිතීන් දිනා ගැනීම උදෙසා ගොනු වන මහජනයා එලවඑලවා පහර දී පන්නා දැමීම ආණ්ඩුවේ සම්මත ප්‍රතිචාරය බවට පත්ව තිබේ. හම්බන්තොට වරාය පරිශ්‍රයේදී සිදු වූයේ ඊටත් වඩා බරපතළ තත්වයකි. නිරායුධ වරාය සේවකයින් අබියසට ක්ෂණයකින් ආයුධ සන්නද්ධ නාවික හමුදා භට පිරිසක් කැදවා තිබුණි. සිද්ධිය වාර්තා කිරීමට පැමිණි මාධ්‍යවේදීන් ඇතුළු පිරිසකට නාවික හමුදාපතිවරයා විසින් පහර දුන් ආකාරය මුළු රටම දුටුවේය. ඒ අතරතුර වෙඩි ප්‍රහාර කිහිපයක්ද එල්ල විය. නිරායුධ සිවිල් උද්ඝෝෂණයක් විසුරුවා හැරීම සඳහා ආණ්ඩුව විසින් ගත් මෙම සන්නද්ධ උත්සාහය කිසිසේත්ම යුක්ති සහගත නැත. ආණ්ඩුව මේ උත්සහ දරන්නේ හමුදාව සහ සිවිල් සමාජය අතර පවතින බැඳීම බිඳ දමා හමුදාව කෙරෙහි සමාජ වෛරයක් ඇති කිරීම තුළින් ආණ්ඩුවේ රණවිරු දඩයම් ව්‍යාපෘතිය සාධාරණීකරණය කර ගැනීමට දැයි මෙහිදී සාධාරණ සැකයක් මතු වෙයි. කෙසේ වෙතත් හම්බන්තොට වරාය සේවක උද්ඝෝෂණය හමුවේ ආණ්ඩුව කටයුතු කර ඇත්තේ ප්‍රජාතන්ත්‍ර විරෝධී, නීති විරෝධී සහ සදාචාර විරෝධී ආකාරයටයි. ආණ්ඩුව විසින්ම ආණ්ඩුව හදුන්වා දීමට භාවිත කරන යහපාලන සංකල්පයටද ආණ්ඩුවේ මේ විකෘති හැසිරීම නොගැළපෙන බව අවධාරණය කළ යුතුය. මහින්ද රාජපක්ෂ ආණ්ඩුවේ අනාගත වාදී සංවර්ධන වැඩපිළිවෙල විසින් ජාතියට තෑගි කළ හම්බන්තොට වරාය රටට අවාසි ලෙස විකුණා දැමීම නතර කරන ලෙසත් එහි සේවක හඩට කන් දෙන ලෙසත් අපි ආණ්ඩුවට බල කර සිටිමු. ජාතික භික්ෂු පෙරමුණ ‍මෙම පහරදීම පිළිබඳ නිකුත් කළ නි‍වේදන‍‍‍‍යේ ‍මෙ‍සේ සඳහන් ‍වේ. වත්මන් නාවික හමුදාපතිවරයා හම්බන්තොට වරාය සේවකයින්ගේ සාධාරණ සටනට අතපෙවීමට ගොස් අයිතවාසිකම් ඉල්ලූ වරාය සේවකයින්ට හා එහි සිටි මාධ්‍යවේදීන්ට කෝපාවිෂ්ඨ ලෙස පහරදෙමින් හැසිරුණ ආකාරය සාධාරණ සැකයෙන් තොරව මාධ්‍ය වාර්තා කර තිබුණි. මෙසේ සිය බලය හා නිලය අනාචාරයේ හසුරුවමින් ඉතාම නිහීන ආකාරයට හැසිරුණ නාවික හමුදාපතිවරයාගේ කි‍්‍රයාකලාපය ඉතා පිළිකුලෙන් හෙළා දකින්නෙමු. රටේ නීතියේ ආධිපත්‍යයේ තරම පෙන්නුම් කරන ආසන්නතම මේ කි‍්‍රයාදාමය මුළුමහත් රටටත්, නාවික හමුදාවටත් ඇතිකළේ කැත කළු පැල්ලමකි. පොලිස්පතිවරයා සර්ලාට ඕන ලෙස නීතිය යොදවමින්, නාවික හමුදාපතිවරයා මැරයෙකු ලෙස මාධ්‍යවේදීන්ට පහරදෙමින් මේ රඟ දක්වන්නේ මෙරට යහපාලනයේ නිරුවත නොවේද. ආරක්‍ෂක ඇමති ලෙස ජනාධිපතිවරයා මේ සියල්ල දකිමින්, බලමින් නිහඩව සිටින්නේ ඔහු රටට කියූ යහපාලනයත් මේ ප‍්‍රදර්ශනය කරමින් සිටින තත්වයත් එකක්ම නිසාදැයි රටට උත්තර දිය යුත්තේ ජනාධිපතිවරයා විසින්මය. අපත් රටත් එවැනි උත්තරයක් මේ සිදුවීම් සම්බන්ධයෙන් අපේක්‍ෂා කරන්නෙමු. තමා මාධ්‍යවේදියෙකු යැයි කියද්දීම රාජකීය නාවික හමුදාව යැයි කියා ගන්නා නාවික හමුදාවේ ප‍්‍රධානියා හැසිරෙන්නේ මීට ඉහත අවස්ථාවක හම්බන්තොටදී නගරාධිපතිවරයෙක් හැසිරුණ මැරවරයෙක්ගේ ස්වරූපයෙනි. හම්බන්තොට භූමිය මිනිසුන්ගේ උසස් හැසිරීම් වෙනස්කර, මැරයින් කරන භූත බලයකින් යුක්ත දැයි අපටත්, රටටත් නොතේරේ. හම්බන්තොට වරායේ සේවකයින්ගේ ප‍්‍රශ්නය ඔවුන්ගේ ජීවිත පිළිබඳ වූ සාධාරණ ප‍්‍රශ්නයකි. එයට පහරදීමෙන් උත්තර දිය හැක්කේ කෙසේදැයි රටේ පාලකයින් උත්තර දිය යුතුය. අද මේ රට පාලකයින්ගේ පවුලේ බූදලයක් සේ සිතා රටත්, රටේ සම්පත් හා රටේ ජනතාවත් ඔවුන්ගේ ජීවිතත් සියල්ල පිළිබඳ හිතුමනාපෙ තීරණ ගනිමින් සිටියි. මෙය කිසිසේත් සාධාරණ නොවන තත්ත්වයක් බැවින් මහා සංඝරත්නය ඇතුළු සියළු රටවැසියන් එක්ව ගොඩනැගෙන මෙම අරාජික සමය නිමාකිරීමට කාලය එළඹ ඇත. රටක් අරාජික වන විට එහි පාලකයින් පිස්සුවෙන් හා වියරුවෙන් හැසිරෙන බව ධර්ම සාහිත්‍යයේත් මනාව පෙන්වා ඇත. සබුද්ධික ජනතාව එසේ පිස්සුවෙන් හා වියරුවෙන් හැසිරෙන පාලකයින් පාලනයෙන් ඉවත්කර නිසි පාලකයින් පිරිසක් අතට රටත් තම ජීවිතත් භාරදිය යුතුව ඇත. වරාය සේවකයින්, මාධ්‍යවේදීන් ඇතුළු අප සෑම දෙනාම ඊට නොබියව, නොපමාව සූදානම් විය යුතු බවද අප තරයේ අවධාරණය කරන්නෙමු. නාවික හමුදාපතිවරයාගේ වියරු හැසිරීම සම්බන්ධව නීතිය සාධාරණව කි‍්‍රයාවට යොදවා ආරක්‍ෂක ඇමතිවරයා ලෙස ජනාධිපතිවරයා ගන්නා කි‍්‍රයාමාර්ග පිළිබඳව රටත් සමඟ අපත් විමසීමෙන් සිටින බව ද අවධාරණය කරන්නෙමු. ‍‍මේ අතර ‍පෙරටුගාමී සමාජවාදී පක්ෂය ‍මෙම පහරදීම සම්බන්ධ‍යෙන් ‍‍නි‍වේදනයක් නිකුත් කරමින් මෙ‍සේ ප්‍රකාශ කර සිටියි. හම්බන්තොට වරායේ අඛණ්ඩ විරෝධතාවයේ යෙදී සිටි වරාය සේවකයන්ට නාවික හමුදාපතිවරයාද මැදිහත්වෙමින් පහර දී ඇත. මෙම පහරදීම ආණ්ඩුවේ උවමනාව හා අනුදැනුම මත සිදුවූවක් බව පැහැදිලිය. වරාය සේවකයන් දින ගණනාවක් විරෝධතා ක‍්‍රියාමාර්ගයේ නියැළුණේ හම්බන්තොට වරාය ඇතුළු ඉඩම් අක්කර 15000ක් චීනයට විකිණීමට සහ වරාය පෞද්ගලිකකරණය කිරීමෙන් සිය රැකියා සුරක්ෂිතතාවය අහිමිකිරීමට එරෙහිවය. මෙම සේවකයන් අනියම් පදනමින් සේවයට බඳවාගන්නා ලද්දේ පසුගිය ආණ්ඩුව විසිනි. වරාය අධිකාරියේ ස්ථිර සේවකයන් ලෙස බඳවා ගන්නවා වෙනුවට පෞද්ගලික අංශයට බඳවාගැනීම හරහා ඔවුන් එක් වටයකින් රැවටීමට ලක් කර ඇත. දැන් නව පාලනය විසින් පෞද්ගලිකකරණය හරහා තවත් වටයකින් ඔවුනගේ රුකියා අවදානමට ඇද දමා ඇත. ඒ නිසා පැවති ආණ්ඩුව මෙන්ම මේ ආණ්ඩුවද යන ආණ්ඩු දෙකම මෙම වරාය සේවකයන්ගේ අයිතිවාසිකම් අහිමි කිරීමේ පිළිවෙතක යෙදී සිටී. වත්මන් ආණ්ඩුවේ ආර්ථික පිළිවෙතත් ඒ පිළිවෙත ක‍්‍රියාවට නැගීම විසින් ඇතිවන ප‍්‍රජාතන්ත‍්‍ර විරෝධී තත්වය පිළිබඳව පැහැදිලි සිදුවීමක් ලෙස ආණ්ඩුවේ ප‍්‍රජාතන්ත‍්‍ර විරෝධී ගමනේ ගුණාත්මක හැරවුමක් ලෙසත් මේ සිදුවීම දැකිය හැකිය. විශේෂයෙන්ම පසුගිය ජනාධිපතිවරණයේදී ප‍්‍රජාතන්ත‍්‍රවාදය පිළිබඳ ගොතන ලද සුරංගනා කතා දිනෙන් දින ජනතාව ඉදිරියේම හෙළිදරව් වෙමින් ඇත. පසුගිය රාජපක්ෂ පාලනය රතුපස්වල, කටුනායක, හලාවත ජනතාවට හමුදාව යොදා එල්ල කළ මර්දනයට වඩා මෙම පියවර වෙනස් වෙන්නේ ජීවිත හානියක් සිදු නොවූ නිසාය. වරාය සේවකයන්ට පොලූවලින්, තුවක්කුවලින් පහරදීමත්, වෙඩිතැබීමත් මාධ්‍යවේදීන්ට පහරදීමත් නාවික හමුදාපතිවරයා සිවිල් ඇඳුමින් සැරසී වරාය සේවකයන්ට පහරදීමෙනුත් පැහැදිලි කරන්නේ ආණ්ඩුව ඉදිරි කාලය තුළ ජනතාවට ‘දීමට නියමිත ප‍්‍රජාතන්ත‍්‍රවාදයේ’ පෙරනිමිතිය. මෙම සිදුවීම ඉතාම බරපතළ සිදුවීමක් බවත් කම්කරුවන්ට හා මාධ්‍යවේදින්ට පහරදීම, වෙඩිතැබීම, හමුදාව යොදවා සිවිල් ජනතාවගේ ක‍්‍රියාකාරකම් මැඩ පැවැත්වීම සහ ඉහළ නිලයක් දරණ නිලධාරියකුම සිවිල් ඇඳුමින් සැරසී එම පහරදීම පුද්ගලිකව මෙහෙයවීම කුමන වර්ගයේ ප‍්‍රජාතන්ත‍්‍රවාදයක්දැයි වත්මන් පාලකයන්ගෙන් ප‍්‍රශ්න කළ යුතුය. තවදුරටත් මේ පාලනය ප‍්‍රජාතන්ත‍්‍රවාදී එකක් යැයි සුදුහුණු ගෑමට තතනන විවිධ කොටස්වලින් ප‍්‍රශ්න කළ යුත්තේ මෙම සිදුවීම හා රතුපස්වල ජනතාව පානීය ජලය ඉල්ලා කළ අරගලයට වෙඩිතැබීම අතර ඇති වෙනස කුමක්ද යන්නයි. ගොඩනැගෙමින් තිබෙන ප‍්‍රජාතන්ත‍්‍ර විරෝධී තත්වයට එරෙහිව වැඩ කරන ජනතාව ප‍්‍රමුඛ ප‍්‍රජාතන්ත‍්‍ර ලැදි බලවේග වහ වහා සක‍්‍රිය විය යුතු බව අපි අවධාරණය කරමු. එසේම ආණ්ඩු බලයට පරිබාහිරව ජනතා බලයක් ගොඩනැගීමෙන් තොරව මෙම ප‍්‍රජාතන්ත‍්‍ර විරෝධී ක‍්‍රියා අඩුම තරමින් පාලනය කිරීමවත් කළ නොහැකි බව අපි අවධාරණය කරමු. ඒ නිසා ආණ්ඩුවේ අධිරාජ්‍ය ගැති නවලිබරල් වැඩපිළිවෙලටත් රාජ්‍ය මර්දනයටත් එරෙහිව පෙළගැසෙන ලෙස අපි ජනතාවගෙන් ඉල්ලමු.", "URL": "https://sinhala.adaderana.lk/news.php?nid=66961", "Category": null, "Parent URL": null}