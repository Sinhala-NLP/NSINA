{"Source": "Adaderana", "Timestamp": "September 7, 2014 08:24 am", "Headline": "වසර 24ට පසු ජපන් අග්‍රාමාත්‍යවරයෙක් ලංකාවට ", "News Content": "ජපාන අග්‍රාමාත්‍ය ෂින්සෝ අබේ මහතා දෙදින නිල සංචාරයක් සඳහා අද(07) දිනයේ දිවයිනට පැමිණීමට නියමිතව තිබේ. ජනාධිපති මහින්ද රාජපක්ෂ මහතාගේ ආරාධනයකට අනුව ජපාන අග්‍රාමාත්‍යවරයා ශ්‍රි ලංකාවේ සංචාරය කරන බව විදේශ කටයුතු අමාත්‍යාංශය සඳහන් කළේය. ජනාධිපතිවරයා පසුගිය වසරේ මාර්තු මාසයේ දී ජපානයේ නිල සංචාරයක නිරත වු අතර එහිදි මෙම ආරාධනය සිදුකර තිබේ. ජපාන අග්‍රාමාත්‍යවරයෙකු ශ්‍රී ලංකාවට පැමිණෙන්නේ වසර 24කට පසුවවීම විශේෂත්වයකි. දෙරට අතර පවතින වෙළඳ හා ආර්ථික සබඳතා තවදුරටත් වර්ධනය කරගැනීම මෙම සංචාරයේ මූලික අරමුණයි. ජපාන අග්‍රාමාත්‍යවරයා සමග එරට රජයේ ඉහළ පෙළේ නියෝජිතයින් පිරිසක් ද මෙරටට පැමිණීමට නියමිතය. ජපාන අග්‍රාමාත්‍ය ෂින්සෝ අබේ මහතා මෙම සංචාරය තුළ දී ජනාධිපති මහින්ද රාජපක්ෂ මහතා, විදේශ කටයුතු අමාත්‍ය මහාචාර්ය ජී.එල්.පීරිස් මහතා ඇතුළු රජයේ ඉහළ පෙළේ නියෝජිතයින් සහ විපක්ෂ නායකවරයාද හමුවීමට නියමත බව විදේශ කටයුතු අමාත්‍යාංශය සඳහන් කළේය. මේ අතර කියුබානු විදේශ අමාත්‍ය බෲනෝ රුද්‍රිගූස් පැරිල්ලා මහතාද නිල සංචාරයක් සඳහා අද දිනයේ දිවයිනට පැමිණීමට නියමිතය. ඔහු දින දෙකක් මෙරට රැඳී සිටින බව විදේශ කටයුතු අමාත්‍යාංශය සඳහන් කළේය. කියුබානු විදේශ අමාත්‍යවරයාගේ සංචාරය අතර තුර ජනාධිපති මහින්ද රාජපක්ෂ මහතා සහ විදේශ අමාත්‍ය මහාචාර් ජී.එල්.පීරිස් මහතා මුණ ගැසී සාකච්ඡා කිරීමට ද නියමිතව තිබේ. කියුබාව සහ ශ්‍රී ලංකාව අතර පවතින රාජ්‍ය තාන්ත්‍රික සබඳතා තවදුරටත් වර්ධනයකරගැනීමේ අරමුණින් කියුබානු විදේශ අමාත්‍යවයරයා මෙරට සංචාරය සිදුකරන බව විදේශ අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=45885", "Category": null, "Parent URL": null}