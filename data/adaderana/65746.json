{"Source": "Adaderana", "Timestamp": "November 5, 2016 05:24 pm", "Headline": " සුවහසක් ජනයාගේ නෙතු තෙමා අමරදේවයෝ ජාතියෙන් සමුගනිති!", "News Content": "අභාවප්‍රාප්ත ආචාර්ය පණ්ඩිත් ඩබ්ලිව්. ඩී අමරදේව සූරීන්ගේ අවසන් කටයුතු පූර්ණ රාජ්‍ය ගෞරව සහිතව අද (05) සවස සිදුවිය.කොළඹ නිදහස් චතුරශ්‍ර පරිශ්‍රය ආසන්නයේ තැනූ චිතකයට ගිනි දැල්වීමත් සමග සුවහසක් ජනතාවගේ හදවත් තුළ ජීවමාන වූ ඒ හෙළයේ මහගාන්ධර්වයා, පණ්ඩිත් ඩබ්ලිව්.ඩී අමරදේවයන් අප අතරින් සදහටම සමුගත්තේය.චිතකයට ගිනි දැල්වීමට මත්තෙන් ආගමික වතාවත් මෙන්ම ගුණ කථන රැසකින්ම අවමංගල්‍ය සභාව සමන්විත විය.අවසන් කටයුතු සිදුවන අවස්ථාවට මහසංඝරත්නය, අන්‍යාගමික නායකයින්, ජනාධිපතිවරයා, අගමැතිවරයා, දෙස් විදෙස් තානාපතිවරුන්, උගතුන්, වියතුන්, දේශපාලනඥයින්, රාජ්‍ය නිලධාරීන්, කලාකරුවන්, සිසුන් හා ජනතාව විශාල පිරිසක් එක්ව සිටියහ.ඒ මහතාගේ දේහයට අවසන් ‍ගෞරව දැක්වීමට දිවයිනේ නන්දෙසින් පැමිණි ජනතාවගෙන් නිදහස් චතුරශ්‍ර පරිශ්‍රය ඊයේත් අදත් එකම හිස්ගොඩක් බවට පත්ව තිබුණි.අවමංගල්‍ය උත්සවයේ කටයුතු අද පස්වරු‍ 3.00ට ඇරඹී අතර ඊයේ පෙරවරුවේ සිට අද පස්වරු 3.00 දක්වා දේහයට අවසන් ගෞරව දැක්වීමට ජනතාවට අවස්ථාව ලබාදෙන ලදී.අවමඟුල් උත්සවයේ සංවිධාන කටයුතු වෙනුවෙන් අද(05) දිනයේ නිදහස් චතුරශ්‍රය පරිශ්‍රය අවට මාර්ගවල විශේෂ රථ වාහන සැලැස්මක් ක්‍රියාත්මක කිරීමට ද පොලීසිය පියවර ගෙන තිබිණ. මේ අතර අභාවප්‍රාප්ත පණ්ඩිත් අමරදේවයන්ගේ දේහය පිළිබඳ අවසන් කටයුතු අද සිදුකිරීම නිමිත්තෙන් කොළඹ නගර සීමා බල ප්‍රදේශයට අයත් සියලු සුරාසැල්, සිනමා ශාලා සහ මාංශ අලෙවිසැල් වසා දැමීමට පියවර ගත් අතර රජය විසින් පසුගියදා සතියක ශෝක කාලයක් ද ප්‍රකාශයට පත්කරන ලදී.හදවත් රෝගී තත්ත්වයක් හේතුවෙන් පණ්ඩිත් අමරදේවයන් ශ්‍රී ජයවර්ධනපුර රෝහලට ඉකුත් බ්‍රහස්පතින්දා ඇතුළත් කිරීමෙන් අනතුරුව එහිදී අභාවයට පත්විය.ඒ වන විට ඒ මහතාගේ වයස අවුරුදු 88කි.", "URL": "https://sinhala.adaderana.lk/news.php?nid=65746", "Category": null, "Parent URL": null}