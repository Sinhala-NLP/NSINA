{"Source": "Adaderana", "Timestamp": "May 14, 2012 09:33 pm", "Headline": "ආණ්ඩුව අතීසාරයට අමුඩගසමින් ඉන්නවා ", "News Content": "ආණ්ඩුව මේ රටේ අධ්‍යාපනය සම්බන්ධයෙන් ජනතාවට විහිළු සැපයීම දැන්වත් නැවැත්විය යුතු බව සමාජවාදී ශිෂ්‍ය සංගමය පවසයි. අද කොළඹ පැවති මාධ්‍ය හමුවකදී අදහස් දැක්වූ එම ශිෂ්‍ය සංගමයේ ජාතික සංවිධායක වෛද්‍ය නලින්ද ජයතිස්ස මහතා මේ බව කියා සිටියේය. එහිදී ඔහු මෙසේද සඳහන් කළේය. නැවතත් අධ්‍යාපන ක්ෂේත‍්‍රයේ පාසල් අධ්‍යාපනයේ සහ විශ්වවිද්‍යාල අධ්‍යාපනයේ අර්බුද ගණනාවක් මතුවෙලා තියෙනවා. ජාතික පාසල් සම්බන්ධයෙන් නිකුත් කර ඇති චක‍්‍රලේඛය සහ පසුගිය උසස් පෙළ ප‍්‍රතිඵල සම්බන්ධයෙන් ලබාදී ඇති අධිකරණ තීන්දුව නැවත වතාවකින් අර්බුදයක් මතුකරලා තියෙනවා. පසුගිය කාලේ මේ ආණ්ඩුව අධ්‍යාපනයට, පාසල් පද්ධතියට වග නොකියා වැඩ කිරීම හේතුවෙන් අධ්‍යාපන ක්ෂේත‍්‍රයේ විශාල අර්බුද ගණනාවක් නිර්මාණය කර තිබෙනවා. එවැනි දෙයක් තමයි මේ ජාතික පාසල් සම්බන්ධයෙන් පැනනැගිලා තියෙන අර්බුදයත් මේ ආණ්ඩුවේ දැක්මක් නැතිකම නිසා නිර්මාණය වූ දෙයක්. ශිෂ්‍ය සංගමය විදියට අපි මේ පළාත් පාසල් සහ ජාතික පාසල් වර්ගීකරණයට විරුද්ධයි. රටේ අධ්‍යාපනයට වගකියන මධ්‍යගත අධ්‍යාපන අමාත්‍යාංශයක් තිබිය යුතුයි. අධ්‍යාපනය පළාත් සහ ජාතික කියලා වෙන්කරන්න බැහැ. රටේ ජාතික පාසල් පද්ධතිය වන පාසල් 330 පාසල් තෝරාගැනීමේ කි‍්‍රයාපටිපාටිය වැරදියි. එය තීරණය වන්නේ පළාතේ දේශපාලනඥයාගේ හෝ ඇමතිවරයාගේ ප‍්‍රමුඛතාවය අනුව. එය සම්පූර්ණයෙන් වැරදි දෙයක්. උදාහරණයක් හැටියට නිර්මල කොතලාවල ඇමතිවරයා පහුගිය කාලේ ඔහු ඉගනෙ ගත් පාසල් 03ක් ජාතික පාසල් බවට පත්කළා. ඒ වනවිට පළාත් සභාව විසුරුවා හැරලයි තිබුණේ. අනෙක් කරුණ තමයි මේ පාසල්වල මේ වෙනකොට කිසිදු පහසුකමක් වැඩිවෙලා නැහැ. අඩුම තරමේ එක ගුරුවරයෙක්වත් වැඩි වෙලා නැහැ. ගුරුවරු, සම්පත්, විද්‍යාගාර, භාෂාගාර මේ කිසිවක් නැහැ. බරපතළ විෂමතාවයක් මතුවෙලා. ඒ නිසා තමයි පාසල් ශිෂ්‍ය ශිෂ්‍යාවන් අපොස සාපෙළ විභාගයට මේ තරම් විශාල මහන්සියක් ගන්නේ. ඔවුන් විභාගය ඉහළින් සමත් වෙලා උසස් පෙළ සඳහා ඉහළ පාසලකට ඇතුළු වෙන්න, උසස් අධ්‍යාපනයක් ලබන්න තමයි මේ තරම් විශාල උත්සාහයක් දරන්නේ. මේ අතරේ තමයි ආණ්ඩුව මේ ශිෂ්‍ය ශිෂ්‍යාවන්ගේ බලාපොරොත්තු බිඳ වට්ටවන ජාතික පාසලකින් තවත් ජාතික පාසලකට මාරුවීම වළක්වාලන චක‍්‍රලේඛයක් ගෙනත් තියෙන්නේ. එමගින් මේ රටේ බහුතරයක් ශිෂ්‍ය ශිෂ්‍යාවන්ට විශාල අසාධාරණයක් සිදුවෙලා. ඒ වගේම ඔවුන් අතරමං වෙලා. තරඟකාරී විභාගයකට මුහුණ දීලා උසස් පෙළ සඳහා පාසලක් තෝරාගැනීමට නොහැකිව. ඒ නිසා මේ චක‍්‍රලේඛ නිකුත් කරලා පාසල් අතර ඇති විෂමතාවය නැති කරන්න බැහැ. ඒ සඳහා දීර්ඝකාලීන, මධ්‍ය කාලීන සහ කෙටි කාලීන වැඩපිළිවෙලක් තිබිය යුතුයි. පාසල්වලින් 35%කට විදුලිය නැහැ. 24%කට පානීය ජල පහසුකම් නැහැ. 33%කට වැසිකිළි පහසුකම් නැහැ. 28%කට පුස්තකාල පහසුකම් නැහැ. 17% කට පමණයි පරිගණක පහසුකම් තියෙන්නේ එයිනුත් 6.8%කට අන්තර්ජාල පහසුකම් නැහැ. මේක තමයි යථාර්ථය. ඒ යථාර්ථය ඇතුලේ අපොස සාපෙළ සමත් වෙන සිසුවාට තමයි මේ චක‍්‍රලේඛය මගින් වැටකඩොලූ බඳින්නේ. මේ අතරේ දේශපාලඥයන් දේශපාලන වාසි තකා තමන්ගේ ප‍්‍රදේශ පාසල් ජාතික පාසල් බවට පත්කරනවා. ඒවාට උපරිම පහසුකම් දෙනවා. මෙම විෂමතාවයන්ට එරෙහිව චක‍්‍රලේඛයට එරෙහිව පාසල් සිසුන්, දෙමව්පියන් පෙළගැසෙමින් ඉන්නවා. ඒ වගේම තමයි පසුගියදා ඇතිවූ උසස් පෙළ ප‍්‍රතිඵල විකෘතිය. එමගින් මේ රටේ විශාල අර්බුදයක් පැනනැගුනා. දෙමව්පියෝ, ශිෂ්‍යයෝ, ගුරුවරු සියලූ දෙනාම කිව්වා ප‍්‍රතිඵලය අත්හිටුවන්න නමුත් කළේ නැහැ. දැන් මාස 05කට පස්සේ ශේෂ්ඨාධිකරණයෙන් තීන්දුවක් දීලා තියෙනවා මේ ප‍්‍රතිඵල වැරදියි කියලා. ඉතින් දැන් කියනවා ජනාධිපතිවරයාගේ උපදෙස් මත නැවත විද්වත් කමිටුවක් පත්කරනවා කියලා මේ ගැන සොයා බලන්න. අපි අහනවා ජනාධිපතිවරයාගේ උපදෙස් පරිදිම මීට කලින් ධාරා විජේතිලක මහත්මියගේ ප‍්‍රධානත්වයෙන් පත්කළ කමිටුවට මොකද වුණේ. වැරදි කරපු අයට සමාව දුන්නද? එදත් ඉක්මනින් ප‍්‍රතිඵල දෙන්න කියලා ජනාධිපතිවරයා මේ විභාග ප‍්‍රතිඵලය අවුල් කළා. අදත් එහෙමයි. මේ ආණ්ඩුවට වඩා ජනතාව බුද්ධිමත්. ජනතාව මාස 05ක් ආණ්ඩුවට වඩා ඉදිරිය දැක්කා. මෙයින් පෙන්නුම් කරන්නේ මේ ආණ්ඩුවට අධ්‍යාපනය සම්බන්ධයෙන් ඇති නොසැලකිල්ල. මෙයින් පාඩුව සිදුවන්නේ මේ රටේ ලක්ෂ 39ක් වන ශිෂ්‍ය පරපුටයි. මේ රටේ බුද්ධිමය සම්පතටයි. ආණ්ඩුව ඒ සම්පතට පයින් ගහලා තියෙනවා. බන්දුල ගුණවර්ධනට මේ ශිෂ්‍යන්ගේ අගය තේරෙන්නේ නැහැ. එස්.බී. දිසානායකට මේ ශිෂ්‍යන්ගේ වටිනාකමක් නැහැ. මෙයින් අනුර එදිරිසිංහ මහතාට පාඩුවක් උනාද? ඔහු සියලූ සැපසම්පත් සහිතව විශ‍්‍රාම වැටුප ලබමින් විශ‍්‍රාම සුවයෙන් කල් ගෙවනවා. ඒකට වග කිව යුතු ඇමතිවරු දෙන්නා තාමත් ඇමති පුටුවල ඉන්නවා. ඒ නිසා මේ ආණ්ඩුව කිසිදු වගකීමකින් නොවෙයි වැඩ කරන්නේ. අතීසාරයට අමුඩ ගහමින් ඉන්නවා. බන්දුල ගුණවර්ධන ඇමතිවරයා අමුඩය ගහගෙන ඔලූවෙන් හිටගෙනයි ඉන්නේ. ඒ නිසා දැන් මේ රටේ ජනතාවට විහිළු සපයන එක නතර කළ යුතුයි. විහිළු සපයන අන්දරේලා දැන් රටට අවශ්‍ය නැහැ. පසුගිය කාලේ සියලූ භාණ්ඩවල මිල ඉහළ ගියා. ආහාර ද්‍රව්‍ය සියලූ දේම. ඒ වගේම කඩදාසිවල මිල ඉහළ ගියා, පොත් පෑන් පැන්සල් සියලූ දේ ඉහළ ගියා. අපි ආණ්ඩුවෙන් ඉල්ලා සිටිනවා විශ්වවිද්‍යාල ශිෂ්‍යන්ට දෙන මහපොළ ශිෂ්‍යාධාර වැඩිකරන්න කියලා. දැනට ලබාදෙන රු.2500 රුපියල් 5000 දක්වා වැඩිකරන්න කියලා. නමුත් ආණ්ඩුව දැන් කරමින් ඉන්නේ මොකක්ද? තිබෙන ශිෂ්‍යධාරයත් කපලා දාන්න උත්සාහ කරනවා. විනය විරෝධී වැඩවලට සම්බන්ධවෙන ශිෂ්‍යන්ගේ මහපොළ ශිෂ්‍යාධාර කපන වැඩපිළිවෙලක් ගෙනල්ලා. මොනවද මේ විනය විරෝධී වැඩ, මේ අසාධාරණකම්වලට විරුද්ධව පාරට බහින එක. ඒ නිසා අපි මේ දේ කරන්න ඉඩ දෙන්නේ නැහැ. මේ අසාධාරණකම්වලට එරෙහිව පාරට බහින්න, උද්ඝෝෂණය කරන්න, පෙළපාලි යන්න මේ රටේ සියලූම දෙමාපියන්ගෙන්, ශිෂ්‍යන්ගෙන්, ගුරුවරුන්ගෙන් ඉල්ලා සිටිනවා. ඉදිරියේදී වැඩකරන ජනතාව, විශ්වවිද්‍යාල ආචාර්යවරුන්, වෛද්‍යවරුන් මේ සියලූ දෙනා එක්කරගත් විරෝධතා කි‍්‍රයාමාර්ගයකට යනවා.", "URL": "https://sinhala.adaderana.lk/news.php?nid=24249", "Category": null, "Parent URL": null}