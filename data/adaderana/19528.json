{"Source": "Adaderana", "Timestamp": "October 23, 2011 07:52 am", "Headline": "වසරකට 3,500 බැගින් ඉතාලි යැවීමේ වැඩපිළිවෙලක්", "News Content": "වසරකට පුහුණු සේවක සේවිකාවන් තුන්දහස් පන්සියය බැගින් 2013 වසරේ සිට ඉතාලියට යැවීමේ වැඩපිළිවෙලක් ආරම්භ කර තිබේ. ඉතාලි කම්කරු අමාත්‍ය මයුරිසියෝ සාකෝනි සහ විදේශ රැකියා ප්‍රවර්ධන හා සුබ සාධන අමාත්‍ය ඩිලාන් පෙරේරා මහතා මීට අදාළ ගිවිසුමට අත්සන් කළ බව අමාත්‍යාංශය සඳහන් කරයි. මෙම ගිවිසුම යටතේ සාත්තු සේවක , රියදුරු සහ ගෘහ පාලක යන ක්ෂේත්‍ර යටතේ ශ්‍රී ලාංකික ශ්‍රමිකයින් යොමු කිරීමට නියමිතය. ලබන‍ වසරේ මැද භාගයේ සිට ඉතාලි භාෂාව ඉගැන්වීමේ සහ ශ්‍රමිකයින් පුහුණු කිරීමේ පාඨමාලා ආරම්භ කිරීමට ශ්‍රී ලංකා විදේශ සේවා නියුක්ති කාර්යාංශය සැලසුම් කර තිබේ. මේ පිළිබඳ තොරතුරු ලබන වසරේ අප්‍රේල් මාසයේ සිට විදේශ සේවා නියුක්ති කාර්යාංශයෙන් ලබාගත හැකිය. මේ වන විට ශ්‍රී ලාංකිකයෝ 75,000ක් පමණ ඉතාලියේ සේවයේ නිරත වෙති.", "URL": "https://sinhala.adaderana.lk/news.php?nid=19528", "Category": null, "Parent URL": null}