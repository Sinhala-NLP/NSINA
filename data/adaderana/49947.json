{"Source": "Adaderana", "Timestamp": "March 13, 2015 03:29 pm", "Headline": "කරූ සමග සාකච්ඡා සාර්ථකයි", "News Content": "හෙද සේවාවේ ගැටලු කිහිපයක් සම්බන්ධයෙන් රාජ්‍ය පරිපාලන අමාත්‍යවරයා සමග පැවති සාකච්ඡාවේ දී විසඳුම් ලබාගැනීමට හැකි වු බව රාජ්‍ය අර්ධ රාජ්‍ය හා පෞද්ගලික අංශයේ වෘත්තීය සමිති එකමුතුව පවසයි. එහි කැඳවුම්කරු සමන් රත්නප්‍රිය මහතා සඳහන් කළේ ඊයේ දිනයේ රාජ්‍ය පරිපාලන අමාත්‍ය කරූ ජයසූරිය මහතා සමග මෙම සාකච්ඡාව පැවැත්වු බවයි.ඒ අනුව දැනට ගෙවනු ලබන රුපියල් 5000 උත්සව අත්තිකාරම් දීමනාව රුපියල් දස දහස දක්වා වැඩි කිරීමට එහිදී නිර්දේශ වී තිබේ.අග්‍රහාර රක්ෂණයෙන් රාජ්‍ය සේවකයින්ට ලබාදෙන ප්‍රතිලාභ පිළිබඳව නැවත සමාලෝචනය කර එම ප්‍රතිලාභ වැඩි කිරීම සම්බන්ධයෙන් ද එහිදී අවධානය යොමුවු බව සමන් රත්නප්‍රිය මහතා සඳහන් කළේය.වෘත්තීය සමිති හා පරිපාලනය අතර යහපත් සම්බන්ධතාවක් පවත්වාගෙන යාම සඳහා මාස දෙකකට වරක් විධිමත් සාකච්ඡා සභාවක් කැඳවීම හා අමාත්‍යාංශ මට්ටමේ උපදේශක සභා ක්‍රියාත්මක කරවීම පිළිබඳව ද එහිදි එකඟතාව පල වු බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=49947", "Category": null, "Parent URL": null}