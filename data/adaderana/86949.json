{"Source": "Adaderana", "Timestamp": "April 4, 2018 11:26 pm", "Headline": " විශ්වාසභංගය පරාජයට පත් කරන්න ඡන්දය දුන් සැමට අගමැති තුති පුදයි", "News Content": "විශ්වාසභංග යෝජනාව පරාජයට පත් කිරීමට කටයුතු කළ සියලු දෙනාට තමන් ස්තූතිය පළ කරන බව අග්‍රමාත්‍ය රනිල් වික්‍රමසිංහ මහතා පවසයි. පාර්ලිමේන්තු සංකීර්ණයේදී අද රාත්‍රියේ මාධ්‍ය වෙත අදහස් දක්වමින් ඒ මහතා මේ බව කියා සිටියේය. මෙම විශ්වාසභංග යෝජනාව පරාජයට පත් කිරීම විශිෂ්ඨ ජයග්‍රහණයක් බවද ඒ මහතා කියා සිටියේය. එමෙන්ම ඒ සඳහා මැති ඇමතිවරුන් සිදු කළ කැප කිරීම හා සේවය තමන් අමතක නොකරන බවද ඒ මහතා පැවසීය. එහිදී අදහස් දැක්වූ ඒ මහතා කියා සිටියේ, “ අපිට අලුත් ගමනක් යන්න තියෙනවා. ආණ්ඩුවක් විදිහට අපි පෙබරවාරි 10 දින ලැබුණු ප්‍රතිපඵයත් එක්ක හොඳ ගමනක් යන්න ඕනි. 2015 ජනවාරි 8 පසුව රටේ විශාල වෙනසක් සිද්ධ වුණා. ප්‍රජාතන්ත්‍රවාදී රටක් විදිහට මේ රට ගොඩනැගුණා. ගමේ සංවර්ධනය අපි ඇති කරන්න ඕනි. මිනිස්සුන්ගේ ආදායම වැඩි කරන්න ඕනි. ජනතාවට සමීප ලෙස වැඩ කරන්න ඕනි. රටට දැනෙන වෙනසක් කරන්න ඕනි. “ “ ඒ වගේම අපි මන්ත්‍රීවරුන්ටත් ආධාර උපකාර කරන්න ඕනි. මේ විශ්වාසභංගය පරාජයට පත් කළේ පුද්ගලයෙක් ආරක්ෂා කරන්න නෙමෙයි. ආණ්ඩුව ආරක්ෂා කරන්න. එජාපය තුළත් අපි පූර්ණ වෙනසක් ඇති කළ යුතුයි. අපේ අඩුපාඩු හදාගෙන රට බලාපොරොත්තු වූ වගකීම ඉටු කළ යුතුයි. මම ජනාධිපතිවරයා සමඟත් සාකච්ඡා කරනවා. අපේ ආණ්ඩුව ආරක්ෂා කරගෙන මූලධර්ම අනුව කටයුතු කරන්න ඕනි“ යැයි ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=86949", "Category": null, "Parent URL": null}