{"Source": "Adaderana", "Timestamp": "May 26, 2013 01:32 pm", "Headline": "ලාංකිකයින්ට ඉන්දියාවෙන් විදේශ ගමන් බලපත්‍ර", "News Content": "ශ්‍රී ලාංකිකයින් සඳහා ව්‍යාජ විදේශ ගමන් බලපත්‍ර ලබාදීමේ ජාවාරමක තොරතුරු අනාවරණය කරගැනීමට ඉන්දීය බලධාරීන් සමත් වී තිබේ. එලෙස සකස් කළ ව්‍යාජ ගමන් බලපත්‍ර 127ක් අවලංගු කිරීමට කටයුතු කර ඇති බව ඉන්දීය මාධ්‍ය වාර්තා කරයි. ඉන්දියාවේ කියුබ්‍රාන්ච් පොලීසිය විසින් සිදුකළ විමර්ශනයකදී මෙම ජාවාරමට සම්බන්ධ පුද්ගලයින් පිරිසක් අත්අඩංගුවට ගෙන ඇත. ජාත්‍යන්තර රටවල් කිහිපයක ගුවන්තොටුපළ බලධාරීන් විසින් සිදුකළ පැමිණිවලට අනුව මෙම ජාවාරම පිළිබඳ තොරතුරු අනාවරණය කරගෙන තිබේ. ඔස්ට්‍රේලියාව, කැනඩාව වැනි රටවලට මෙලෙස ව්‍යාජ ගමන් බලපත්‍ර යොදාගෙන ශ්‍රී ලාංකිකයින් පිටත් කර හැර ඇති බවට මේවන විට තොරතුරු අනාවරණය වී ඇති බව ඉන්දීය මාධ්‍ය සඳහන් කරයි. මෙම ජාවාරමට සම්බන්ධ තවත් පුද්ගලයින් පිරිසක් අත්අඩංගුවට ගැනීමට පරීක්ෂණ ආරම්භ කර ඇති බව ඉන්දීය පොලීසිය පවසයි.", "URL": "https://sinhala.adaderana.lk/news.php?nid=34403", "Category": null, "Parent URL": null}