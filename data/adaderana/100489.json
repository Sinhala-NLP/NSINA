{"Source": "Adaderana", "Timestamp": "December 9, 2018 01:14 pm", "Headline": "ගල්කිස්ස අනතුරු වල හේතුව හෙළි වෙයි", "News Content": "ගල්කිස්ස ප්‍රදේශයේ දී සිදුවූ මාරක රිය අනතුරු දෙකට සම්බන්ධ මෝටර් රථ රියදුරු එම අවස්ථාවේ බීමතින් සිට ඇති බවට අනාවරණය වී තිබේ. ඊයේ මධ්‍යම රාත්‍රියේ සිදුවූ මෙම රිය අනතුරුවලින් පුද්ගලයින් තිදෙනෙකු මියගොස් තවත් පුද්ගලයින් පස් දෙනෙකු තුවාල ලැබීය. පොලිස් මාධ්‍ය ප්‍රකාශක කාර්යාලය පැවසුවේ ගාල්ල - කොළඹ ප්‍රධාන මාර්ගයේ ගල්කිස්ස උසාවිය අසල දී සහ රත්මලාන ඉන්ධන පිරවුම්හල අසලදී මෙම අනතුරු සිදුව තිබූ බවයි. කොළඹ සිට ගාල්ල දෙසට ගමන් ගත් මෝටර් රථයක් රත්මලාන ඉන්ධන පිරවුම්හල අසලදී ප්‍රතිවිරුද්ධ දෙසින් පැමිණි තවත් මෝටර් රථයක සහ යතුරුපැදි දෙකක ගැටීමෙන් එක් අනතුරක් සිදුවිය. පොලීසිය සඳහන් කළේ එම අනතුරෙන් මෝටර් රථයේ රියදුරු සහ එක් යතුරුපැදිකරුවෙකු මියගොස් ඇති බවයි. එහිදි අදාළ අනතුර සිදුකළ මෝටර් රථයේ රියදුරු ඇතුළු පුද්ගලයින් සිව් දෙනෙකු තුවාල ලබා කළුබෝවිල රෝහලට ඇතුළත් කර තිබේ. පොලීසිය සඳහන් කළේ මෙම අනතුර සිදුකළ මෝටර් රථය ගල්කිස්ස උසාවිය අසලදී ද පදික පුද්ගලයින් දෙදෙනෙකු අනතුරකට ලක් කර ඇති බවට මූලික විමර්ශනවලින් අනාවරණය වී ඇති බවයි. එහිදී ද එක් පදිකයෙකු මියගොස් තිබේ. අනතුරුවලින් මියගොස් ඇත්තේ අනුරාධපුර පණ්ඩුලුගම ප්‍රදේශයේ පදිංචිව සිටි 18 හැවිරිදි තරුණයෙක්, දෙහිවල ප්‍රදේශයේ පදිංචිව සිටි 21 හැවිරිදි තරුණයෙක් සහ 54 හැවිරිදි පුද්ගලයෙකි. පොලීසිය සඳහන් කළේ මෙම අනතුරුවලට වගකිව යුතු මෝටර් රථයේ රියදුරු එම අවස්ථාවේ බීමතින් සිට ඇති බවට අනාවරණය වී ඇති අතර ඔහු මේ වන විට පොලිස් ආරක්ෂාව යටතේ කළුබෝවිල රෝහලේ ප්‍රතිකාර ලබන බවයි. ගල්කිස්ස පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=100489", "Category": null, "Parent URL": null}