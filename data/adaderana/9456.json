{"Source": "Adaderana", "Timestamp": "July 7, 2010 03:15 pm", "Headline": "හිඟ වැටුප් ඉල්ලා සේවකයින් උද්ඝෝෂණයේ", "News Content": "ඇඹිලිපිටිය කඩදාසි කම්හලේ සේවකයින් පිරිසක් අද ඇඹිලිපිටිය නගර මධ්‍යයේ උද්ඝෝෂණයක නිරත වී තිබේ. මැයි සහ ජුනි මාසවල වැටුප් මෙතෙක් ගෙවීමට පාලනාධිකාරීය පියවර ගෙන නොමැති බවට උද්ඝෝෂණයේ නිරත වුවන් චෝදනා කර ඇත. සේවකයින් දෙසිය දෙනෙකු පමණ මෙම උ‍ද්ඝෝෂණයට එක්ව සිටි බව අද දෙරණ ඇඹිලිපිටිය වාර්තාකරු සඳහන් කරයි. ඇඹිලිපිටිය නගර මධ්‍යයේ සිට ඇඹිලිපිටිය කම්කරු කාර්යාලයට පා ගමනින් පැමිණි උද‍්ඝෝෂකයින් එහිදි සඳහන් කළේ 2007 වසරේ සේවක අර්ථසාධක අරමුදල් බැර කිරීමට පවා පාලන අධිකාරිය කටයුතු ‍කර නොමැති බවයි. මෙහිදි ඇඹිලිපිටිය කම්කරු කාර්යාලේ ජ්‍යෙෂ්ඨ කම්කරු නිලධාරීවරයා උද්ඝෝෂකයින්ට දැනුම් දුන්නේ මේ පිළිබඳ පාලනාධිකාරිය දැනුවත් කිරීමට පියවර ගන්නා බවයි.", "URL": "https://sinhala.adaderana.lk/news.php?nid=9456", "Category": null, "Parent URL": null}