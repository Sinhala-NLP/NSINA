{"Source": "Adaderana", "Timestamp": "May 28, 2012 11:51 am", "Headline": "කුම්භලාවෝ මාළු කෑවනම් විඳවපල්ලා", "News Content": "ඉන්දීය නළු නිළියන් ගෙන්වා රගර් වසන්තයක් පෙන්වා ජාම බේරාගැනීමට ආණ්ඩුව කටයුතු කරමින් සිටින බව එක්සත් ජාතික පක්ෂය පවසයි. මොන වසන්තය ගෙනාවත් ජනතාව රැවටිය නොහැකි බව එක්සත් ජාතික පක්ෂ මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා කියා සිටියි. ශ්‍රී ලංකාවේ ජාතික ක්‍රීඩාව වන්නේ\"වොලි බෝල්\"ක්‍රීඩාව බැවින් එය නඟා සිටුවීම සඳහා වසන්තයක් ගෙන නොඑන්නේ මන්දැයි මන්ත්‍රීවරයා ප්‍රශ්න කර සිටියේ අද(28)කොළඹ පැවති මාධ්‍ය හමුවකට එක්වෙමිනි. ලෝක වෙළඳපොළේ තෙල් මිල මේවන විට අඩුවී ඇති බවත්,එසේ වුව ශ්‍රී ලංකාවේ තෙල් මිල තාමත් ඉහළ මට්ටමක පවත්වාගෙන යන බව එහිදී කරුණාතිලක මහතා පෙන්වා දුන්නේය. අයි.ඕ.සී එක ලාබ ලබද්දී ලංකා ඛනිජ තෙල් නීතිගත සංස්ථාව පාඩු ලබන්නේ කුමන හේතුවක් නිසාදැයි ඔහු ප්‍රශ්න කළේය. \"කුම්භලාවෝ මාළු කෑවානම් විඳවපන් බළලෝ\"යනුවෙන් ජන වහරේ කියමනක් ඇති බව සිහිපත් කළ මන්ත්‍රීවරයා සන්ධාන ආණ්ඩුවට ඡන්දය දුන්නු ජනතාවට කිවයුතුව ඇත්තේද එයම බව ගයන්ත කරුණාතිලක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24572", "Category": null, "Parent URL": null}