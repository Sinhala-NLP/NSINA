{"Source": "Adaderana", "Timestamp": "January 20, 2011 11:56 am", "Headline": "මම අත්අඩංගුවේ -මන්ත්‍රී කියයි, අත්අඩංගුවේ නෑ -පොලිසිය කියයි", "News Content": "නැගෙනහිර පළාත් සභා මන්ත්‍රී පී. ප්‍රශාන්තන් මහතා තවමත් අත්අඩංගුවට ගෙන නොමැති බව පොලිසිය පවසයි. ආරියම්පති ප්‍රදේශීය ලේකම් ධනපාල සුන්දරම් මහතාට පහර දුන් බවට එල්ල වී ඇති චෝදනාවක් සම්බන්ධයෙන් ඔහු අත් අඩංගුවට ගැනීම සඳහා පරීක්ෂණ සිදුකෙරෙන බව මඩකළපුව ප්‍රදේශය භාර ජ්‍යෙෂ්ඨ පොලිස් අධිකාරී අයි එම් කරුණාරත්න මහතා සඳහන් කළේය. නමුත් අදාළ සිද්ධිය සම්බන්ධව සැකකරුවන් සිව්දෙනෙකු පොලීසියට බාරවී ඇති බව ද අද දෙරණ වෙත අදහස් දක්වමින් ඒ මහතා ප්‍රකාශ කළේය. ජල ගැලීම් වලින් පීඩාවට පත් වූ මඩකළපු දිස්ත්‍රික්කයේ ජනතාවට ලබාදුන් සහනාධාර වංචා කළ බවට චෝදනා කරමින් ටී. එම්. වී. පී පක්ෂයේ පළාත් සභා මන්ත්‍රිවරයා පසුගිය සඳුදා ආරියම්පති ප්‍රාදේශීය ලේකම්වරයාට පහරදුන් බව වාර්තා විය. එවැනි පහරදීමේ සිද්ධියක් සිදුවු බවත් ඒ සම්බන්ධයෙන් පොලිසියට පැමිණිල්ලක් ඉදිරිපත් කර තිබු බවත් ආරියම්පති ප්‍රාදේශීය ලේකම් ධනපාල සුන්දරම් මහතා මීට පෙර අද දෙරණට ප්‍රකාශ කර තිබුණි. නමුත් තමන් මේ වනවිට කාත්තන්කුඩි පොලිස් අත්අඩංගුවේ පසුවන බව මේ සම්බන්ධව අද දෙරණ කළ විමසීමකදී ප්‍රශාන්තන් මහතා අවධාරණය කර සිටියේය.", "URL": "https://sinhala.adaderana.lk/news.php?nid=13627", "Category": null, "Parent URL": null}