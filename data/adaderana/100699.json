{"Source": "Adaderana", "Timestamp": "December 13, 2018 12:24 pm", "Headline": "හොරොයින් ඇද්ද ට්‍රෝලර් යාත්‍රාවේ හිමිකරුගේ නිවස පරීක්ෂාවට", "News Content": "හෙරොයින් ප්‍රවාහනය කරන ලද ට්‍රෝලර් යාත්‍රාවේ හිමිකරුගේ නිවස පොලිස් මත්ද්‍රව්‍ය කාර්යාංශයේ නිලධාරීන්ගේ පරීක්ෂාවට ලක් කර ඇත. පසුගිය දෙසැම්බර් මස 05 වන දා පොලිස් මත්ද්‍රව්‍ය කාර්යාංශය මඟින් හෙරොයින් කිලෝග්‍රෑම් 231 යි ග්‍රෑම් 54 ක් සමඟ අත්අඩංගුවට ගැනීමට අදාළව එම හෙරොයින් ප්‍රවාහනය කරන ලද ට්‍රෝලර් යාත්‍රාවේ හිමිකරු අත්අඩංගුවට ගැණුනි. ඔහු මේ වන විට රැඳවුම්භාරයේ සිටින අතර, ඊයේ(12) දින සවස පොලිස් මත්ද්‍රව්‍ය කාර්යාංශයේ නිලධාරීන් විසින් පරීක්ෂාවට ලක් කර තිබේ. දිනයාදුර දුලිප් සමන්ත ද සිල්වා නැමති වයස අවුරුදු 44 ක් වු ගොඩැල්ල, මොරගල්ල, බේරුවල ප්‍රදේශයේ පදිංචිකරුවෙකි. නිවස පරීක්ෂාවට ලක් කිරීමේ දී නිවසේ තිබී හෙරොයින් ජාවාරමෙන් උපයා ගන්නා ලද බවට සැකකරන ලක්ෂ 59 ක මුදලක් හා සැටලයිට් දුරකථන 2ක් සොයා ගෙන තිබේ. හෙරොයින් සමඟ අත්අඩංගුවට ගත් අනෙක් සැකකරුවන් දෙදෙනා ඊයේ දින කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් පසු දෙසැම්බර් මස 20වන දා දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=100699", "Category": null, "Parent URL": null}