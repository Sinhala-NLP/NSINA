{"Source": "Adaderana", "Timestamp": "June 28, 2016 01:31 pm", "Headline": " හමුදාපති-බුද්ධි අංශ ප්‍රධානී වගඋත්තරකරුවන් වෙයිද?", "News Content": "අතුරුදන්ව සිටින මාධ්‍යවේදී ප්‍රගීත් එක්නැලිගොඩ අධිකරණයට ඉදිරිපත් කරන ලෙස නියෝගයක් නිකුත් කරන මෙන් ඉල්ලා ඔහුගේ බිරිඳ විසින් ගොනුකර ඇති පෙත්සමට අදාළ නඩුව අද(28) අභියාචනාධිකරණයේදී විභාගයට ගෙන තිබේ.පෙත්සමේ වගඋත්තරකරුවන් ලෙස යුධ හමුදාපතිවරයා සහ යුධ හමුදා බුද්ධි අංශ ප්‍රධානියා නම් කරන ලෙසට කර ඇති ඉල්ලීමට එහිදී විරෝධය පළ වූ බව අද දෙරණ අධිකරණ වාර්තාකරු සඳහන් කළේය. යුධ හමුදාපතිවරයා සහ යුධ හමුදා බුද්ධි අංශ ප්‍රධානියා වෙනුවෙන් පෙනී සිටි නීතීඥවරුන් එම විරෝධතා මතු කර තිබේ.ඒ අනුව කරුණු සළකා බැලූ අභියාචනාධිකරණය සඳහන් කර ඇත්තේ මේ සම්බන්ධයෙන් විභාගයක් පැවැත්වීම අවශ්‍ය බවයි. ඔක්තෝබර් මස 12 වන දින එම විභාගය පවත්වන බවද අභියාචනාධිකරණය සඳහන් කර ඇත.", "URL": "https://sinhala.adaderana.lk/news.php?nid=61582", "Category": null, "Parent URL": null}