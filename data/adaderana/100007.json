{"Source": "Adaderana", "Timestamp": "November 29, 2018 03:15 pm", "Headline": "ශ්‍රී පාද වන්දනාවේ යන්න සූදානම්ද", "News Content": "පොලිතීන්, ප්ලාස්ටික් බෝතල් ඇතුලු දිරා නොයන ඝණ අපද්‍රව්‍ය ශ්‍රී පාද පුදබිමට රැගෙන ඒමෙන් වැළකී, ආගමාණුකූලව මෙවර ශ්‍රී පාද වන්දනාවේ පැමිණෙන ලෙස ශ්‍රී පාදස්ථානාධිපති, ඌව වෙල්ලස්ස විශ්ව විද්‍යාලයේ කුලපති හා සබරගමුව පලාතේ ප්‍රධාන සංඝ නායක බෙංගමුවේ ශ්‍රී ධම්මදින්න නායක හිමියන් ශ්‍රී පාද වන්දනාකරුවන්ගෙන් ඉල්ලා සිටියි. මෙවර (2018/2019) ශ්‍රී පාද වන්දනා සමය එළඹෙන උඳුවප් පුන් පෝය (දෙසැම්බර් 22) දින ආරම්භ කර, ලබන වසරේ වෙසක් පුන් පෝය දිනයෙන් අවසන් වෙයි. සිරිත් පරිදි වන්දනා සමය ආරම්භ කිරීමට පෙර රාජ්‍ය හා ආරක්ෂක අංශයේ නිලධාරීන්ගේ සහභාගීත්වයෙන් නල්ලතන්නිය බහු කාර්ය රැස්වීම් ශාලාවේදී අද (29) පෙ.ව. 10.30 ට ආරම්භ කරමින් පැවති ශ්‍රී පාද විශේෂ සම්බන්ධීකරණ රැස්වීමට සහභාගී වෙමින් ශ්‍රී පාද නායක හිමියෝ එසේ පැවසූහ. නුවරඑළිය දිස්ත්‍රික් ලේකම් එම්.බී.රෝහණ පුෂ්පකුමාර මහතාගේ උපදෙස් මත අඹගමුව ප්‍රාදේශීය ලේකම් කාර්යාලය මඟින් සංවිධානය කර තිබූ මෙම රැස්වීමේදී විශේෂ අනුශාසනාවක් කරමින් ශ්‍රී පාදස්ථානාධිපති බෙංගමුවේ ශ්‍රී ධම්මදින්න නායක හිමියන් මෙසේ කීහ. ශ්‍රී පාද වන්දනාව සඳහා පැමිණෙන විට දුසිරිතෙන් තොරව ආගමාණුකූලව වන්දනාවේ පැමිණෙන ලෙසත්, මෙහිදී ශ්‍රී පාදස්ථාන නායක හිමියෝ සමස්ත වන්දනාකරුවන්ගෙන් ඉල්ලා සිටියහ. නල්ලතන්නිය- ශ්‍රී පාද මාර්ගයෙන් ශ්‍රී පාද වන්දනාව සඳහා පැමිණෙන ලක්ෂ සංඛ්‍යාත දෙස් විදෙස් වන්දනාකරුවන් සඳහා පොදු පහසුකම් සැපයීම සම්බන්ධව මෙහිදී සාකච්ඡාවට බඳුන් වී තිබේ. සෞඛ්‍ය, ආරක්ෂාව, විදුලිය, ප්‍රවාහන, මාර්ග ඇතුලු සියලු පහසුකම් බාධාවකින් තොරව සැපයීම පිළිබඳව මෙහිදී ශ්‍රී පාදස්ථානාධිපති හිමියන්ගේද උපදෙස් හා අනුශාසනා ඇතිව නුවරඑළිය දිස්ත්‍රික් ලේකම් එම්.බී.රෝහණ පුෂ්පකුමාර මහතා විසින් රැස්වීමට සහභාගීව සිටි රාජ්‍ය හා පුද්ගලික අංශයේ නිලධාරීන්ට උපදෙස් දෙන ලදී. නල්ලතන්නිය- ශ්‍රී පාද මාර්ගයේ පිහිටි විශ්‍රාම ශාලා හා පියගැට පෙළවල් අලුත්වැඩියාව සම්බන්ධවද මෙහිදී සාකච්ඡා වී තිබේ. ශ්‍රී පාද වන්දනාකරුවන් අපහසුවට පත්වන ආකාරයෙන් ආහාර පාන මෙන්ම භාණ්ඩ අනුමත පාලන මිළට වැඩියෙන් අලෙවිකරන ව්‍යාපාරිකයින්ට එරෙහිව පාරිභෝගික සේවා අධිකාරියේ නුවරඑළිය දිස්ත්‍රික් ඒකකයේ නිලධාරීන් ඉකුත් වසරේදී මෙන්ම මෙවරද වරින් වර වැටලීම් කිරීම සිදු කරන බවද දිස්ත්‍රික් ලේකම්වරයා පැවසීය. එමෙන්ම නල්ලතන්නිය-ශ්‍රී පාද මාර්ගයේ ව්‍යාජ චීවරධාරීන් ලෙස පෙනී සිටිමින් වන්දනාකරුවන් අපහසුතාවට පත්වන ආකරයෙන් සම්මාදම්කටයුතුවල නිරතවන පුද්ගලයින්ට එරෙහිව කටයුතු කිරීමට පියවර ගන්නා බව මෙහිදී දිස්ත්‍රික් ලේකම්වරයා පැවසීය. නල්ලතන්නිය-ශ්‍රී පාද මාර්ගයේ නල්තන්නියේ සිට ශ්‍රී පාදස්ථානය දක්වා වන්දනාකරුවන් පරිසරයට බැහැර කර ඇති ප්ලාස්ටික්, පොලීතීන් ඇතුලු දිරා නොයන ඝණ අපද්‍රව්‍ය ලින්ක් නැචුරල් හා ඩෝරා පුද්ගලික ආයතනය මඟින් රැස් කර නල්ලතන්නිය දක්වා ගෙනවිත් මස්කෙළිය ප්‍රාදේශිය සභාවේ සෞඛ්‍ය අංශය වෙත භාර දීමට එම ආයතන කටයුතු කිරීමට බාර ගෙන ඇති බව මෙහිදී දිස්ත්‍රික් ලේකම්වරයා කීය. මෙවරද සමස්ත සිරිපා අඩවියම ආවරණය වන පරිදි පෙරහැර තුනක් මාර්ග තුනක් ගමන් කර ඇති බවත් ඒ අනුව දෙසැම්බර් (21) වන දින පෙ.ව. 05.20 ට දීර්ඝ ගමනක් යාමට ඇති හැටන්-නල්ලතන්නිය මාර්ගයෙන් ගමන් ගන්නා ප්‍රථම පෙරහැර පැල්මඬුල්ල ගල්පොත්ලාවෙල ශ්‍රීපාද රජමහා විහාරයෙන් ආරම්භ කිරීමට කටයුතු සූදානම් කර ඇත. ශ්‍රී පලාබද්ගල රජමාවත ඔස්සේ ගමන් කිරීමට නියමිත දෙවෙනි පෙරහැර එම විහාරස්ථානයෙන් එදින පෙ.ව. 06.19 ට යෙදෙන සුභ මොහොතින් ආරම්භ කිරීමට කටයුතු සූදානම් කර ඇති අතර තෙවෙනි පෙරහැර එදින පෙ.ව. 07.20 ට පැල්මඬුල්ල ගල්පොත්තාවෙල රජමහා විහාරයෙන් ආරම්භ කිරීමට නියමිතය. මෙම අවස්ථාවට අඹගමුව ප්‍රාදේශීය ලේකම් ආර්.පී.ටී. සුමණසේකර, මස්කෙළිය ප්‍රාදේශීය සභාවේ සභාපතිනි ජී.සෙම්බගවල්ලි, හැටන් කොට්ඨාශ භාර පොලිස් අධිකාරි රවීන්ද්‍ර අඹේපිටිය, සහකාර පොලිස් අධිකාරි රංජිත් දසනායක යන මහත්ම මහත්මීන්, වන ජීවී, වන සංරක්ෂණ, ලංගම, දුම්රිය, මිළ පාලන, සුරාබදු, නිලධාරීන්, මහජන සෞඛ්‍ය පරීක්ෂකවරුන්, ග්‍රාම නිලධාරීන්, පොලිස් ස්ථානාධිපතිවරුන්, නල්ලත්නිය වෙළඳ සංගමයේ නියෝජිතයින් ඇතුලු විශාල පිරිසක් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=100007", "Category": null, "Parent URL": null}