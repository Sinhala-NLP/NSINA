{"Source": "Adaderana", "Timestamp": "July 5, 2019 07:20 pm", "Headline": "SOFA ගිවිසුමට ලංකාව අමෙරිකාවේ 53 වැනි ජනපදය බවට පත් කළ හැකියි", "News Content": "අමෙරිකාව සමග සෝෆා ගිවිසුම අත්සන් කළහොත් ශ්‍රී ලංකාව අමෙරිකාවේ 53 වැනි ජනපදය ලෙසට පත්විය හැකි බව ශ්‍රී ලංකා නීතිඥ සංගමයේ සභාපති ජනාධිපති නීතිඥ කාලිංග ඉන්දතිස්ස මහතා පවසයි. ඔහු මේ බව පැවසුවේ, වත්මන් රජය අමෙරිකාව සමග අස්සන් කිරිමට සූදානම් වන ගිවිසුම් 3 ක් සම්බන්ධයෙන් දැනුවත් කිරීම සඳහා විපක්ෂ නායකවරයා සමග පැවති සාකච්ඡාවකදීයි. ශ්‍රී ලංකා නීතිඥ සංගමයේ නියෝජිතයින් පිරිසක් සහ විපක්ෂ නායක මහින්ද රාජපක්ෂ මහතා අතර හමුවක් ඊයේ පස්වරුවේදී කොළඹ විජේරාම නිල නිවසේදී පැවැත්වුණි. මෙහිදී ශ්‍රී ලංකා නීතිඥ සංගමයේ සභාපති ජනාධිපති නීතිඥ කාලිංග ඉන්ද්‍රතිස්ස මහතා සෝෆා, ඇක්සා සහ මිලේනියම් කෝපර්ෂන් යන ගිවිසුම්වල ඇති අවදානම පිළිබඳ විපක්ෂ නායකවරයා දැනුවත් කළේය. සෝෆා සම්මුතියකට එළඹුණහොත් ත්‍රස්තවාදීන්ට මෙරට තුළ නිදහසේ හැසිරීමට ඉඩ කඩ සැලසෙන බවත් ඔහු ප්‍රකාශ කළේය. එසේම අමෙරිකානු හමුදාව කුමන වරදක් කළද මෙරට නීතිය ඔවුනට ක්‍රියාත්මක නොවන බවත් ඔහු වැඩිදුරටත් පවසා සිටියේය. කෙසේ වෙතත් ශ්‍රී ලංකාව තුළ අමෙරිකානු කඳවුරක් ස්ථාපිත කිරීමට කිසිදු සැලසුමක් හෝ අවශ්‍යතාවක් නොමැති බව ශ්‍රී ලංකාවේ අමෙරිකානු තානාපතිනි ඇලෙයිනා බී ටෙප්ලිට්ස් ට්විටර් පණිවිඩයක් නිකුත් කරමින් පසුගියදා ප්‍රකාශ කළේය. ඇය එහිදී පෙන්වා දෙන්නේ, දෙරට අතර සාකච්ඡා පවතින්නේ සහයෝගය සැපයීමේ අරමුණ සදහා පමණක් බවයි. කෙසේ වෙතත්, අමෙරිකාව විසින් සෝෆා ගිවිසුම් බ්‍රිතාන්‍ය, ප්‍රංශය, ඔස්ට්‍රේලියාව, ජපානය, ජර්මනිය, ඩෙන්මාර්කය, ඉතාලිය සහ ස්පාඤ්ඤය ඇතුළු ලොව සංවර්ධිත රටවල් සමග අත්සන් කර ඇත. එමෙන්ම ලොව කුඩා රාජ්‍යයන් වන හොන්ඩුරාස්, බුරුන්ඩි සහ බොලීවියා වැනි රටවල් සමග අමෙරිකාව සෝෆා ගිවිසුම ක්‍රියාත්මක කරනු ලබයි. සෝෆා ගිවිසුම මඟින්, අමෙරිකානු හමුදාවට ක්‍රියාත්මක වීමට අවසර දීම, ගුවන් තොටුපළ සහ වරාය භාවිත කිරීමට අවසර දීම, කඳවුරු ස්ථාපිත කිරීම ඇතුළු කාර්යයන් ආවරණය වෙයි. රට තුළට ඇතුළුවීම සහ පිටවීම, බදු වගකීම්, තැපැල් සේවා හෝ සත්කාරක රටවැසියන් සඳහා රැකියා කොන්දේසි ද මෙහි ගිවිසුමට ඇතුළත්ය. කෙසේ වෙතත් නඟන චෝදනා ප්‍රතික්ෂේප කරන ආරක්ෂක රාජ්‍ය අමාත්‍ය රුවන් විජේවර්ධන මහතා පවසන්නේ මෙවැනි ගිවිසුමකට අස්සන් කිරීමට රජයේ කිසිදු සුදානමක් නොමැති බවයි. අමෙරිකානු රජය නෙවෙයි වෙනත් ඕනෑම රටකට මෙරට කඳවුරු බඳින්න ඉඩදෙන්නේ නැහැ. මෙරට ජාතික ආරක්ෂාවක බලපෑම් කරන අවාසිදායක ගිවිසුම් අත්සන් කරන්නේ නැහැ. ගිවිසුමක් අත්සන් කරනවා නම් රටේ ජනපති ආරක්ෂක ඇමති ලෙසට ඔහුගේ උපදෙස් මත ආරක්ෂක ලේකම් අත්සන් කරන්නේ\" යනුවෙන් ඒ මහතා එහිදී ප්‍රකාශ කළේය.", "URL": "https://sinhala.adaderana.lk/news.php?nid=113456", "Category": null, "Parent URL": null}