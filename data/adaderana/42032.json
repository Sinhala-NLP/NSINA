{"Source": "Adaderana", "Timestamp": "March 24, 2014 04:32 pm", "Headline": "ශ්‍රී ලංකාවට අදාළ යෝජනාවට එරෙහිව ජිනීවාහි විරෝධතා ", "News Content": "ශ්‍රී ලංකාව සම්බන්ධයෙන් ගෙනඑනු ලබන යෝජනාවට එරෙහිව ජිනීවාහි පිහිටි එක්සත් ජාතීන්ගේ මානව හිමිකම් කාර්යාලය ඉදිරිපිට 5000 ක පමණ පිරිසක් විරෝධතා දක්වන බව රජයේ ප්‍රවෘත්ති දෙපාර්තමේන්තුව පවසයි. යුරෝපීය රටවල වෙසෙන ශ්‍රී ලාංකිකයින් පිරිසක් මෙම විරෝධතාවයට එක්ව ඇති බව ප්‍රවෘත්ති දෙපාර්තමේන්තුව සඳහන් කරයි. එසේම එක්සත් ජාතීන්ගේ මානව හිමිකම් කොමසාරිස්වරිය වන නවිනීදන් පිල්ලෙයිට, එහි අධ්‍යක්ෂ ජනරාල්ට ලිපියක් යොමුකරමින් ශ්‍රී ලංකා - යුරෝපා මිත්‍රත්ව සංවිධානය විසින් ශ්‍රී ලංකාව වසර වසර 60 ක කාලයක් තිස්සේ එක්සත් ජාතීන්ගේ සංවිධානයේ සාමාජිකයෙකු ලෙස ක්‍රියාකරන බැව් සිහිපත් කර තිබේ. විදේශයන්හි රැකියා නිරත ශ්‍රී ලාංකිකයින් 4200 ක අත්සන් සහිතව යොමුකර ඇති ලිපිය මගින් ශ්‍රී ලංකාව තුළ තමන් විදෙස් බලපෑම් රහිතව සමගියෙන් හා සාමදානයෙන් ජීවත්වන බවත්, එක්සත් ජාතීන්ගේ සියලුම ආයතන ඒ පිළිබඳ සාධාරණත්වයෙන් සලකනු ඇති බවත් සඳහන් කර ඇත.", "URL": "https://sinhala.adaderana.lk/news.php?nid=42032", "Category": null, "Parent URL": null}