{"Source": "Adaderana", "Timestamp": "February 7, 2012 10:06 am", "Headline": "රටේ තැන් තුනක අනතුරු-තිදෙනකු මරු තුරුලේ ", "News Content": "දිවයිනේ ප්‍රදේශ 03 ක සිදුවු රිය අනතුරුවලින් පුද්ගලයින් තිදෙනෙකු මියගොස් තවත් පුද්ගලයින් පිරිසක් තුවාල ලබා තිබේ. ගිරිඋල්ල , තංගල්ල සහ කළුතර යන ප්‍රදේශවලින් මෙම අනතුරු වාර්තා වේ. ගිරිඋල්ල , නාරම්මල ප්‍රධාන මාර්ගයේ දඹදෙනිය ප්‍රදේශයේ සිදුවු රිය අනතුරකින් කාන්තාවක මියගොස් තවත් පුද්ගලයින් දෙදෙනෙකු තුවාල තිබේ. යතුරු පැදි දෙකක් එකිනෙක ගැටීමෙන් මෙම අනතුර සිදුව ඇති බව ගිරිඋල්ල පොලිසිය ප්‍රකාශ කරයි. මේ අතර තංගල්ල දික්වැල්ල ප්‍රධාන මාර්ගයේ සීනිමෝදර ප්‍රදේශයේ වෑන් රථයක් මාර්ගයෙන් ඉවතට පැන දුරකථන කණුවක ගැටීමෙන් සිදුවු අනතුරකින් පුද්ගලයෙකු ජිවිතක්ෂයට පත්වී තිබේ. අනතුරින් තවත් පුද්ගලයින් පස් දෙනෙකු තුවාල ලබා තංගල්ල රෝහලට ඇතුළත් කර ඇති බව තංගල්ල පොලිසිය ප්‍රකාශ කරයි. ගාල්ල , කොළඹ ප්‍රධාන මාර්ගයේ කළුතර ප්‍රදේශයේ දී පා පැදියක ගමන් කරමින් සිටි පුද්ගලයෙකු එයින් වැටීමෙන් මියගොස් තිබේ. මෙලෙස මියගොස් ඇත්තේ 43 හැවිරිදි වස්කඩුව ප්‍රදේශයේ පදිංචිකරුවෙකු බව දකුණු කළුතර පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=21927", "Category": null, "Parent URL": null}