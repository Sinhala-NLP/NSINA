{"Source": "Adaderana", "Timestamp": "July 19, 2018 02:50 pm", "Headline": "ආචාර්ය දීපිකා උඩුගමට එරෙහිව සිදුකළ ප්‍රකාශය ගැන පරීක්ෂණයක්", "News Content": "ශ්‍රී ලංකා මානව හිමිකම් කොමිසමේ සභාපති ආචාර්ය දීපිකා උඩුගම මහත්මියට එරෙහිව සිදුකරන ලද බව කියන ද්වේශ සහගත ප්‍රකාශ සම්බන්ධයෙන් පරීක්ෂණයක් පවත්වන ලෙස අග්‍රාමාත්‍ය කාර්යාලය පොලිස්පතිවරයා වෙත උපදෙස් ලබාදී තිබේ. ස්වාධීනව ක්‍රියාත්මක ආයතනයක් වන ශ්‍රී ලංකා මානව හිමිකම් කොමිෂන් සභාවේ සභාපතිනීය සම්බන්ධයෙන් සිදුකරන ද්වේ‍ශ සහගත ප්‍රකාශ තරයේ හෙළා දකින බව නිවේදනයක් නිකුත් කරමින් අග්‍රාමාත්‍ය කාර්යාලය පෙන්වාදෙයි. මානව හිමිකම් කොමිෂන් සභාවේ සභාපතිනිය ප්‍රසිද්ධියේ තර්ජනයට ලක්වීම සහ එවැනි වගකීම් රහිත ප්‍රකාශයක් මුද්‍රිත මාධ්‍ය ඔස්සේ ඉස්මතු කිරීම බරපතළ කාර්යයක් බව අග්‍රාමාත්‍ය කාර්යාලය පවසයි. සභාපතිනියගේ මෙන්ම කොමිසෂන් සභාවේ අනෙකුත් කොමසාරිස්වරුන්ගේ හා කාර්යමණ්ඩලයේ ආරක්ෂාව තහවුරු කරන ලෙසට ද පොලිස්පතිවරයා වෙත උපදෙස් ලබාදී ඇති බව අදාළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=92844", "Category": null, "Parent URL": null}