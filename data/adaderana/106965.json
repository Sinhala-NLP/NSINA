{"Source": "Adaderana", "Timestamp": "March 29, 2019 12:58 pm", "Headline": "බංග්ලාදේශ වාණිජ ගොඩනැගිල්ලේ ගින්නෙන් මිය ගිය පිරිස ඉහළට", "News Content": "බංග්ලාදේශයේ වාණිජ ගොඩනැගිල්ලක ඊයේ (28) හටගත් ගින්නෙන් මියගිය සංඛ්‍යාව 19 දක්වා ඉහළ ගොස් ඇත. මේ හේතුවෙන් තවත් 70ක පමණ පිරිසක් තුවාල ලබා ඇති බව විදෙස් මාධ්‍ය වාර්තා කළේය. අනතුරින් මියගිය පිරිස අතර ශ්‍රී ලාංකිකයෙකුද වෙයි. බංග්ලාදේශයේ, ඩකා අගනුවර වාණිජ කේන්ද්‍රස්ථානයේ මහල් 22කින් යුතු ගොඩනැගිල්ලක මෙම ගින්න හටගත්තේය. ගින්නත් සමඟ බොහෝ පිරිස් ගොඩනැගිල්ලේ සිරවී සිටි අතර එහි කාර්යාල රැසක් පිහිටා තිබීම ඊට හේතුව බව බංග්ලාදේශ බලධාරීන් ප්‍රකාශ කළේය. ඔවුන් මුදාගැනීම සඳහා යුධ, නාවික හා ගිනි නිවන භටයන් එම ස්ථානයට කැඳවනු ලැබූ අතර එම මෙහෙයුම් සඳහා හෙලිකොප්ටර් යානා ද යොදා ගැනුණි. මෙහෙයුම් අතරතුර ගොඩනැගිල්ල තුළ සිරව සිටි 100කට අධික පිරිසක් මුදාගෙන ඇත. ඇතැම් වාර්තාවන්ට අනුව එහි සිරවී සිටි පුද්ගලයන් කිහිපදෙනෙකු උඩු මහල්වලින් බිමට පැන ඇති අතර, තවත් පිරිසක් ජනේල අසළට විත් උපකාර ඉල්ලා කෑ ගසන දසුන් එරට මාධ්‍ය ඔස්සේ ප්‍රචාරණය වුණි. මේ අතර ගින්නට හසුව මරණයට පත් පිරිස අතර ශ්‍රී ලාංකිකයෙකු ද සිටින බව වාර්තා වෙයි. මරණයට පත්ව ඇතැයි විශ්වාස කෙරෙන ශ්‍රී ලාංකිකයා ගින්නෙන් බේරීම පිණිස ගොඩනැගිල්ලෙන් බිමට පැන ඇතැයි වාර්තා වන බව එහි වෙසෙන තවත් ශ්‍රී ලාංකිකයෙකු බීබීසී සිංහල සේවය වෙත පවසා තිබුණි.", "URL": "https://sinhala.adaderana.lk/news.php?nid=106965", "Category": null, "Parent URL": null}