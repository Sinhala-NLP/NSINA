{"Source": "Adaderana", "Timestamp": "December 7, 2018 02:54 pm", "Headline": "අවධානය යොමුකරගැනීමේ අරමුණින්  විරෝධතාවක්", "News Content": "කාලගුණ විපර්යාස පිළිබද ලෝකයේ අවධානය යොමුකරවාගැනීමේ අරමුණින් පැවැති විරෝධතාවක් පිළිබඳ පෝලන්තයෙන් වාර්තා විය. ඊට කතෝලික වන්දනාකරුවන් පිරිසක්ද එක්ව සිටීම විශේෂත්වයකි. වතිකානුවෙන් ගමන් ආරම්භ කළ කතෝලික වන්දනාකරුවන් පිරිසක් මේ වන විට පෝලන්තයේ ඉමයිලීන් නගරයේ එක්ව විරෝධතාවක නිරත වෙමින් සිටින බව වාර්තා විය. වර්තමානයේ සිදුවන කාලගුණ විපර්යාස සම්බන්ධයෙන් කඩිනම් පියවර ගත යුතු බවට මෙහිදී විරෝධතාකරුවන් අවධාරණය කර තිබේ. විරෝධතාව පැවැති ස්ථානයේ සිටි කිලෝමීටර් 20කට දුරින් එක්සත් ජාතීන්ගේ පාරිසරික සම්මේලනය පැවැත්වීමට නියමිතව පවතින බව සඳහන්ය. 2015 පැරිස් සම්මුතියෙන් පසුව කාලගුණ විපර්යාස සම්බන්ධයෙන් පැවැත්වෙන ලොව වැදගත්ම සමුළුව ලෙසින් එය දැනටමත් කාගේත් අවධානය දිනා තිබේ. සම්මුතිය පවතින කාලයේදී ලෝකයේ සැමදෙනාගේම අවධානය කාලගුණ විපර්යාස පිළිබද යොමුකරගැනීම කාලගුණ වන්දනාකරුවන් ලෙසින් තමන් නම්කරගන්නා මේ පිරිසගේ අපේක්ෂාවයි. රටවල් 6ක් පුරා කිලෝමීටර් 1500ක් දුරගෙවා පැමිණි මේ පිරිස ලොව පුරා කතෝලික වන්දනාකරුවන් 15දෙනෙකුගේ කණ්ඩායමකින් සමන්විත විය. විරෝධතාවට පෙරාතුව ශුද්ධෝත්තම පාප්වහන්සේගේ පණිවිඩයක් ප්‍රකාශයට පත් කළ දේවමෙහෙයක් පැවැත්වීමටද පිරිස කටයුතු කර තිබේ. රටවල් 190ක පිරිසකගේ සහභාගාත්වයෙන් යුතුව එක්සත් ජාතීන්ගේ පාරිසරික සම්මේලනය ලබන 14වැනිදා ආරම්භවීමට නියමිතයි. 2020 වසර වන විට පැරිස් සම්මුතියේ එකගතා ක්‍රියාවට නැංවීම දිරිමත් කිරීම මෙවර සමුලුවේ අරමුණයි.", "URL": "https://sinhala.adaderana.lk/news.php?nid=100414", "Category": null, "Parent URL": null}