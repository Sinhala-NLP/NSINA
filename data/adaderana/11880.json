{"Source": "Adaderana", "Timestamp": "November 2, 2010 08:08 am", "Headline": "ජනපති යළි දිවයිනට", "News Content": "සාර්ථක තෙදින චීන නිල සංචාරය නිමා කරමින් ජනාධිපති මහින්ද රාජපක්ෂ මහතා ඊයේ පස්වරුවේ දිවයිනට පැමිණ තිබේ. චීනයේ ෂැංහයි නුවර පැවති එක්‍ස්පෝ 2010 ප්‍රදර්ශනයේ විශේෂ ආරාධිතයෙකු ලෙස සහභාගී වීමට චීනයෙන් ලැබුණු ආරාධනයක් මත ජනාධිපති මහින්ද රාජපක්ෂ මහතා එරට තෙදින නිල සංචාරයක නිරත විය. මෙම සංචාරය අතරතුර දී ජනාධිපතිවරයා නේපාල ජනාධිපති රම් බාරන් යාදෙව් මහතා සමග ද ද්වීපාර්ශවික සාකච්ඡා පවත්වනු ලැබිණි. ශ්‍රී ලංකාවත් නේපාලය අතර අධ්‍යාපන හුවමාරු වැඩසටහන් පිළිබඳවත් දෙරට අතර සංචාරක කර්මාන‍්තයේ ප්‍රවර්ධනය පිළිබඳවත් මෙහි දී දෙරටේ නායකයින් සාකච්ඡා පවත්වා තිබේ. ඊට අමතරව ජනාධිපතිවරයා මෙම සංචාරය අතරතුර දී චීන අග්‍රාමාත්‍ය වෙන් ජියා බාවෝ මහතා සමග ද ද්විපාර්ශවික සාකච්ජා පවත්වනු ලැබු බව ජනාධිපති මාධ්‍ය ඒකකය සඳහන් කරයි. ශ්‍රී ලංකාවේ සංවර්ධන ක්‍රියාදාමයට මෙතෙක් සහය දුන් පරිදිම ඉදිරියේ දී සියලු සහයෝගය ලබා දෙන බව චීන අග්‍රාමාත්‍යවරයා එහි දී ජනාධිපතිවරයා වෙත පවසා ඇත.", "URL": "https://sinhala.adaderana.lk/news.php?nid=11880", "Category": null, "Parent URL": null}