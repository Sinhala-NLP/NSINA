{"Source": "Adaderana", "Timestamp": "May 1, 2014 02:13 pm", "Headline": "එල්.ටී.ටී.ඊය දෙමළ ඩයස්පෝරාවේ ආධාර ලබාගන්නා බව අමෙරිකාව කියයි‍", "News Content": "එල්.ටී.ටී.ඊ සංවිධානය දෙමළ ඩයස්පෝරාවේ ආධාර ලබාගන්නා බව අමෙරිකාව පවසයි. ඔවුන් සතු ජාත්‍යන්තර සබඳතා උපයෝගි කරගනිමින් උතුරු අමෙරිකාවේ, යුරෝපයේ සහ ආසියාවේ පවතින දෙමළ ඩයස්පෝරා මාර්ගයෙන් අවශ්‍ය අවි ආයුධ, සන්නිවේදන උපකරණ හා ආධාර ලබාගන්නා බව අමෙරිකාව කියයි. අමෙරිකානු රාජ්‍ය දෙපාර්තමේන්තුව මගින් නිකුත් කළ ත්‍රස්ත ක්‍රියා සම්බන්ධ නවතම වාර්තාවේ මෙම කරුණු ඇතුළත්ව ඇති බව සඳහන්ය . 2009 වර්ෂයෙන් පසු ශ්‍රී ලංකාව තුළින් කිසිදු එල්.ටී.ටී.ඊ ක්‍රියාකාරකමක් වාර්තා නොවුණ ද එම සංවිධානයේ මුල්‍ය ජාලය ලොව පුරා තවමත් ක්‍රියාත්මකව පවතින බව අදාළ වාර්තාවේ වැඩිදුරටත් සඳහන් වී ඇත. අදාළ වාර්තාවට අනුව එල්.ටී.ටී.ඊ සංවිධානය විදේශීය ත්‍රස්ත සංවිධානයක් ලෙස නම් කර ඇති අතර ඔවුන්ගේ ත්‍රස්ත ක්‍රියාකාරකම් ලංකාව සහ ඉන්දියාව කේන්ද්‍ර කොට ගනිමින් ක්‍රියාත්මක වන බව ද සඳහන් කර තිබේ. කෙසේ වෙතත් එල්.ටී.ටී.ඊ සංවිධානය යළි ප්‍රතිසංවිධාන වීම වැළැක්විම සම්බන්ධයෙන් ලංකා රජය සහ මෙරට ආරක්ෂක අංශ විශේෂ අවධානයකින් පසුවන බව ද එම වාර්තාව මගින් පෙන්වා දී ඇත.", "URL": "https://sinhala.adaderana.lk/news.php?nid=42912", "Category": null, "Parent URL": null}