{"Source": "Adaderana", "Timestamp": "September 10, 2012 05:24 pm", "Headline": "ඔස්ට්‍රේලියාවට පනින්න ගිය තවත් 45ක් මාට්ටු", "News Content": "නීති විරෝධි අයුරින් ඔස්ට්‍රේලියාවට පලායාමට තැත් කළ තවත් ශ්‍රී ලාංකිකයින් 45 දෙනෙකු නාවික හමුදාව විසින් අත්අඩංගුවට ගෙන තිබේ. ෂයිනි බබා නැමැති බහුදින යාත්‍රාවේ නැගී යමින් සිටියදී එම පිරිස මීගමුව ප්‍රදේශයේ සිට නාවික සැතපුම් 20 ක් ඈත මුහුදේදී නාවික හමුදාවට නිරීක්ෂණය වී ඇත. ඒ අනුව එම පිරිස අත්අඩංගුවට ගැනීමට නාවික හමුදාව සමත්ව ඇති අතර එසේ අත්අඩංගුවට ගත් අයගෙන් 35 දෙනෙකු ද්‍රවිඩ ජාතිකයින්ය. සෙසු 10 දෙනාගෙන් 9 දෙනෙකුම සිංහල ජාතිකයින් වන අතර අනෙක් පුද්ගලයා මුස්ලිම් ජාතිකයෙකි. ඔවුන් මීගමුව, මුලතිව්, වව්නියාව, මන්නාරම, යාපනය, කල්මුණේ, හැටන්, ත්‍රීකුණාමලය, වෙන්නප්පුව, ප්‍රදේශවල පදිංචිකරුවන් බව හඳුනාගෙන ඇත. වැඩිදුර පරීක්ෂණ සඳහා එම පිරිස අපරාධ පරීක්ෂණ දෙපාර්තමේන්තුවට භාරදීමට පියවර ගෙන තිබේ.", "URL": "https://sinhala.adaderana.lk/news.php?nid=27296", "Category": null, "Parent URL": null}