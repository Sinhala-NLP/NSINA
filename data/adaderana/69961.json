{"Source": "Adaderana", "Timestamp": "February 22, 2017 12:40 pm", "Headline": "බැඳුම්කර සිද්ධියේ සාක්ෂි විමසීමේ දෙවන දිනය අද", "News Content": "මහ බැංකු බැඳුම්කර සිද්ධිය සම්බන්ධයෙන් විමර්ශනය කිරීම සඳහා පත් කළ ජනාධිපති පරීක්ෂණ කොමිසම අද (22) දෙවන දිනටත් සිද්ධියට අදාළ සාක්ෂි විමසිම් කටයුතු සිදුකරනු ලැබේ.ඒ අනුව අද(22) දිනයේ ද සාක්ෂි විමසීමේ කටයුතු සඳහා මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා කොමිසම වෙත පැමිණි බව අද දෙරණ වාර්තාකරු සඳහන් කළේය.කෙසේවෙතත් අද (22) සාක්ෂි විමසීමේ කටයුතු ආරම්භ කිරීමෙන් අනතුරුව එහි කටයුතු විනාඩි 10කට නතර කිරීමට කොමිසම පියවර ගෙන තිබේ.මහ බැංකු බැඳුම්කර සිද්ධිය සම්බන්ධයෙන් චෝදනා එල්ල වී සිටින පර්පචුවල් ටෙසරීස් සමාගමේ නීතීඥයින් දෙදෙනෙකු සාක්ෂි විමසීම් සිදුකරන අවස්ථාවට පැමිණ සිටීම හේතුවෙන් ඒ පිළිබදව නීතිපතිවරයාගේ උපදෙස් ලබාගැනීම සඳහා මෙලෙස සාක්ෂි විමසීමේ කටයුතු සුළු වේලාවකට නතර කෙරුණු බව වාර්තා වේ. නීතිපතිවරයාගේ උපදෙස් ලබාගැනීමෙන් අනතුරුව සාක්ෂි විමසීමේ කටයුතු යළි ආරම්භ වී ඇති අතර මේ වන විටත් සාක්ෂි විමසීම සිදුකෙරෙමින් පවතින බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=69961", "Category": null, "Parent URL": null}