{"Source": "Adaderana", "Timestamp": "September 16, 2010 08:06 am", "Headline": "එක්නැලිගොඩගේ පරීක්ෂණ ගැන ප්‍රගතිය ඉදිරියේදී දැනුම්දෙයි", "News Content": "ප්‍රගීත් එක්නැලිගොඩ මාධ්‍යවේදීයා අතුරුදන් වීම පිළිබඳ පරීක්ෂණයක් ආරම්භ කර ඇතැයි නීතිපතිවරයා අභියාචනාධිකරණයට දැනුම් දී තිබේ. අතුරුදන්ව සිටින එක්නැලිගොඩ මාධ්‍යවේදියා අධිකරණය හමුවට ඉදිරිපත් කරන්නැයි ඉල්ලා ඔහුගේ බිරිඳ විසින් ගොනු කළ පෙත්සමක් කැඳවු අවස්ථාවේදී රජයේ නීතිඥවරිය මේ බව දැනුම් දී සිටියාය. කොළඹ අපරාධ විමර්ශන කොට්ඨාශය මගින් අදාළ පරීක්ෂණ සිදුකරන බව සඳහන් කළ රජයේ නීතීඥවරිය එහි ප්‍රගතිය ඉදිරියේදී දැනුම් දෙන බව ප්‍රකාශ කළාය. ඒ අනුව අදාළ පෙත්සම දෙසැම්බර් මස 15 වැනිදා කැඳවීමටත් එදිනට එම පරීක්ෂණවල ප්‍රගතිය අධිකරණයට වාර්තා කරන ලෙස ද නියම කරනු ලැබීය. මේ අතර අදාළ පෙත්සමේ වගඋත්තර කරුවන් ලෙස නම් ක‍ර තිබු පොලිස්පති, රහස් පොලිසිය භාර නියෝජ්‍ය පොලිස්පති ඇතුළු නිලධාරීන් පෙත්සම ප්‍රතික්ෂේප කරන්නැයි ඉල්ලා විරෝධතා ඉදිරිපත් කරන බව ද සිය නීතීඥවරුන් මාර්ගයෙන් අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=10875", "Category": null, "Parent URL": null}