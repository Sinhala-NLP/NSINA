{"Source": "Adaderana", "Timestamp": "August 15, 2016 09:01 am", "Headline": "  විනෝද චාරිකාවට ඇවිත් මුහුදේ ගිළී තරුණයෙක් අතුරුදහන්", "News Content": "මහනුවර සිට විනෝද චාරිකාවක් සඳහා වෙන්නප්පුවට පැමිණි පිරිසක් අතර සිටි තරුණයෙකු මුහුදේ ගිලී අතුරුදහන්වී ඇති බව වෙන්නප්පුව පොලීසිය කියයි.මුහුදේ ගිළී අතුරුදහන්වී ඇත්තේ මහනුවර - ගන්නෝරුව පදිංචිකරුවෙකු වන විදුර මල්ලියාවඩු (අවු:23) නම්වූ තරුණයෙකි.ඊයේ(14)සවස 4.30 ට පමණ මෙම අනතුර සිදුවී ඇත.ප්‍රසිද්ධ පුද්ගලික ආයතනයක සේවය කරන 31 දෙනෙකුගෙන් සමන්විත කණ්ඩායමක් වාර්ෂික විනෝද චාරිකාව සඳහා ඊයේ(14)දහවල් වෙන්නප්පුව ප්‍රදේශයට පැමිණ ඇති බව සඳහන්ය.වෙන්නප්පුව - නයිනමඩම ප්‍රදේශයේ පිහිටි සංචාරක හෝටලයක ඔවුන් විසින් දහවල් සාදයක්ද පවත්වා ඇති බවත්,අනතුරුව තරුණයින් පිරිසක් හෝටලය පිටුපස ඇති මුහුදේ දිය නෑමට ගොස් ඇති බවත් පැවසෙයි.මෙම තරුණයා අතුරුදහන්වී ඇත්තේ එලෙස නෑමට ගිය අවස්ථාවේදී වන අතර තමන් සාදයේදී මත්පැන් පානය කළ නමුත් මුහුදේ ගිලී අතුරුදහන්වූ තරුණයා මත්පැන් පානය නොකළ බව ඔහු සමග පැමිණ සිටි මිතුරන් වෙන්නප්පුව පොලීසියට පවසා ඇත.මේ දිනවල වාරකන් සමය වන බැවින් මුහුදේ දිය නෑම අනතුරුදායක බව පොලීසිය කියයි.අතුරුදහන්වී ඇති තරුණයාගේ සිරුර සොයා ඊයේ සවස සිට ප්‍රදේශයේ ධීවරයින් විසින් මෙහෙයුමක් ආරම්භ කර තිබුණි.වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=63063", "Category": null, "Parent URL": null}