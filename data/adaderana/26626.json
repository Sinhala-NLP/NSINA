{"Source": "Adaderana", "Timestamp": "August 16, 2012 11:13 am", "Headline": " මෛත්‍රී රනිල්ට අභියෝග කරයි", "News Content": "1994 ජනාධිපතිවරණයේදී එක්සත් ජාතික පක්ෂ අපේක්ෂකයාව සිටි ගාමිණී දිසානායක මහතාගේ ජයග්‍රහණය වළක්වාලීමට වත්මන් විපක්ෂ නායක රනිල් වික්‍රමසිංහ මහතා ක්‍රියා කළ අයුරු පිළිබඳ හෙළිදරව් කිරීමට විවෘත විවාදයකට පැමිණෙන ලෙස ශ්‍රී ලංකා නිදහස් පක්ෂයේ මහ ලේකම්,සෞඛ්‍ය අමාත්‍ය මෛත්‍රීපාල සිරිසේන මහතා අභියෝග කරයි. එසේම රනිල් වික්‍රමසිංහ මහතා විසින් එවක පොදුජන එක්සත් පෙරමුණු අපේක්ෂිකා චන්ද්‍රිකා බණ්ඩාරනාක කුමාරතුංග මහත්මියට තම පක්ෂයේ හා අපේක්ෂකයාගේ විවිධ ක්‍රියාකාරකම් පිළිබඳ රහස්‍ය තොරතුරු සැපයීම පිළිබඳ තමන් මීට පෙර හෙළිදරව් කළ බව ශ්‍රී ලංකා නිදහස් පක්ෂයේ මහ ලේකම් ලෙස මෛත්‍රීපාල සිරිසේන මහතා නිවේදනයක් නිකුත් කරමින් කියා සිටියි. එ.ජා.පයේ නිරන්තර දෙදරායාම් හමුවේ වසර 6 ට තම පක්ෂ නායකත්වය තහවුරු කර ගැනීමට වික්‍රමසිංහ මහතා විසින් ගත් අසාර්ථක උත්සාහය අභියෝගයට ලක්වෙමින් තිබියදී තමන් විසින් කරන ලද හෙළිදරව් කිරීම් හේතුවෙන් එක්සත් ජාතික පාක්ෂිකයින් සිය පක්ෂය අතහැර එක්සත් ජනතා නිදහස් සන්ධානයට එක්වීමේ ප්‍රවණතාවක් තිබෙන බවද අමාත්‍යවරයා සඳහන් කරයි. ඒ අනුව පරිණත දේශපාලන නායකයෙකු ලෙස මෙවැනි අවස්ථාවක විපක්ෂ නායකවරයා වශයෙන් ඔහු විසින් කළ යුතුව ඇත්තේ එන අභියෝගයන්වලට සෘජුව මුහුණදීම සඳහා තමන්ට තවදුරටත් ආත්ම ශක්තිය ඉතිරිව පවතින බව පක්ෂ සාමාජිකත්වයට හා රටට පෙනී යන පරිදි නිර්භීත ලෙස ක්‍රියාකිරීම බව අමාත්‍යවරයා අවධාරණය කරයි. ඒසේම අද වන විට දැඩි සෝදාපාළුවට ලක්වෙමින් තිබෙන එක්සත් ජාතික පක්ෂ පදනම රැකගැනීම සඳහා දිවා රෑ වෙහෙසෙමින් තම ලේ, කඳුළු ,දහදිය හෙළන ඉතා අවංක වූ සාමාජිකයින් පිළිබඳ තමන් තුළ අසීමිත භක්තියක් හා ළෙංගතුකමක් පවත්නා බවත්,ඊට හානි නොවන ලෙස එකල පක්ෂ නායකත්වයට එරෙහි වූ වික්‍රමසිංහ මහතාගේ පක්ෂ විරෝධී ක්‍රියා කලාපය පිළිබඳ ඔහු‍ගේ දෑස් ඉදිරිපිටදීම හෙළිදරව් කිරීමට තීරණය කළ බවත් සිරිසේන මහතා පෙන්වාදෙයි. එබැවින් විපක්ෂ නායකවරයාට මුහුණට මුහුණලා කෙරෙන ප්‍රසිද්ධ විවාදයකට තමන් ඇරියුම් කරන බවත්,එවැනි ප්‍රසිද්ධ විවාදයක් දැක බලා ගැනීමට රටේ පොදු ජනයා අපේක්ෂා කරනු ඇති බව තමන් විශ්වාස කරන බවත් අමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=26626", "Category": null, "Parent URL": null}