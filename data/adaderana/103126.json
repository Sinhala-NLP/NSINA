{"Source": "Adaderana", "Timestamp": "January 26, 2019 07:09 pm", "Headline": "සේනා නසන්න නම් යළ කන්නය තෙක් බඩඉරිඟු වගා කරන්න එපා", "News Content": "යළ කන්නය පැමිණෙන තෙක් ඉදිරි මාස 2ක පමණ කාලය තුල බඩඉරිඟු වගා නොකරන්නැයි සේනා දළඹු මර්දන විශේෂ ඒකකයේ ප්‍රධානී ,නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා ගොවීන්ගෙන් ඉල්ලීමක් කරයි. මේ අතර සේනා දළඹු වසංගතය මර්දනය කිරිම සඳහා කෘෂිකර්ම සහ ගොවිජන සේවා දෙපාර්තමේන්තු මෙන්ම ශ්‍රි ලංකා මහවැලි අධිකාරිය ඒකාබද්ධව ගෙයින් ගෙට ගොස් ගොවීන් දැනුවත් කිරිමේ විශේෂ වැඩපිලිවෙලක් අද (26) ආරම්භ කළේය. වගා රැසකට හානි කරන සේනා දළඹුවන් මර්දනය කිරීම සඳහා වි‍ශේෂ වැඩපිලිවෙලක් ජනාධිපති කාර්ය සාධක බලකාය , කෘෂිකර්ම දෙපාර්තමේන්තුව ,ගොවිජන සේවා දෙපාර්තමේන්තුව සහ ශ්‍රි ලංකා මහවැලි අධිකාරිය එක්ව අද ආරම්භ කළේ දඹුල්ල පැල්වෙහෙර කෘෂිකර්ම ගොවිපලෙන් . ඒ අනුව මහවැලි අධිකාරියේ කෘෂිකර්ම අධ්‍යක්ෂ නෙවිල් රාජපක්ෂ මහතාගේ ප්‍රධානත්වයෙන් යුතු 200 කින් පමණ සමන්විත කණ්ඩායමක් ගල්කිරියාගම, මඩාටුගම, පලුගස්වැව, සීගිරිය, කලුන්දැව ,ආදී ප්‍රදේශවල ගොවි බිම් සොයා ගමන් කළේය. මෙහිදී සේනා දළඹුවන් පරික්ෂා කිරීම ,විනාශ කිරීම මෙන්ම සේනා දළඹුවන්ගේ හැසිරීම පිළිබඳව ගොවි ජනතාව දැනුවත් කිරීම ද සිදු කෙරුණේය. ගල්කිරියාගම ප්‍රදේශයේ සේනා දළඹුවන් ආක්‍රමණය කර සිටි බඩ ඉරිඟු වගාව ගලවා පුළුස්සන ආකාරයද දක්නට ලැබුණේය. මේ අතර සේනා දළඹු වසංගතයට මුහුණ දීම සම්බන්ධයෙන් ශ්‍රි ලංකා හදබිම අධිකාරිය සංවිධාන කළ වැඩසටහනක් අද පෙරවරුවේ වැලිමඩ,බොරලන්ද සතිපොළ කේන්ද්‍ර කරගනිමින් පැවැත් විය. මෙහිදී ප්‍රදේශයේ කෘෂිකර්ම උපදේශකයින් විසින් දළඹු වසංගතය පාලනය කිරිම සම්බන්ධයෙන් එළවලු අලෙවි කරන වෙළෙදුන් සහ පාරිභෝගිකයින්ව දැනුවත් කිරිමද සිදුකෙරුණේය. මේ අතර සේනා දළඹුවන්ගෙන් බඩඉරිඟු වගාවට සිදුවු හානිය ගණනය කෙරෙන අස්වනු සමීක්ෂණය අදත් අනුරාධපුර විලච්චිය සහ ඇලාපත්තුව ආදි ප්‍රදේශ වලදී කෘෂිකර්ම නිලධාරින් විසින් සිදුකරනු ලැබුවේය. එමෙන්ම, සත්ව ආහාර සඳහා ලොරි රථයකින් රැගෙන යමින් තිබු සේනා දළඹුවන් හානි කළ බඩඉරිඟු තොගයක් ඊයේ (25) පස්වරුවේ මරදන්කඩවල පොලිසිය විසින් සොයා ගනු ලැබුවේය. එහිදි සේනා දළඹුවන් සහ ඔවුන්ගේ කොටස් සොයා ගත් බවයි පොලිසිය සදහන් කරන්නේ. මේ අතර සේනා දළඹු හානිය සම්බන්ධයෙන් ගන්නෝරුව කෘෂිකර්ම දෙපාර්තමේන්තුවේදී විෂය භාර අමාත්‍ය පී. හැරිසන් මහතාගේ ප්‍රධානත්වයෙන් ඊයේ පැවැති සාකච්ඡාවේදී පේරාදෙණිය විශ්ව විද්‍යාලයේ ආචාර්ය ගාමිණි හිටිනායක මහතා ප්‍රකාශ කළේ ක්ෂුද්‍ර ජීවීන් හා විලෝපිකයින් භාවිත කර සේනා දළඹුවන් මර්දනය කිරීම ඉතාම සුදුසු ක්‍රමවේදය බවයි.", "URL": "https://sinhala.adaderana.lk/news.php?nid=103126", "Category": null, "Parent URL": null}