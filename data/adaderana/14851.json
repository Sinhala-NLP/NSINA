{"Source": "Adaderana", "Timestamp": "March 15, 2011 11:22 am", "Headline": "සාධාරණ මැතිවරණයක් සඳහා සියලුදෙනාගේ සහය පතයි ", "News Content": "පළාත් පාලන මැතිවරණයට අදාළ සියලු ප්‍රචාරක කටයුතු ඊයේ(14) මධ්‍යම රාත්‍රියෙන් අවසන් විය. පක්ෂ කාර්යාල මේ මස 16 වැනි දින දක්වා පවත්වාගෙන යා හැකි බව පොලිස් මැතිවරණ මහලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා ප්‍රකාශ කළේය. කඩාකප්පල්කාරී ක්‍රියාවක් හෝ නීති විරෝධී ක්‍රියාවක් සිදුකරන පුද්ගලයින් පිළිබඳ වහාම දැනුම් දෙන ලෙස ජ්‍යෙෂ්ඨ නියෝජ්‍ය පොලිස්පතිවරයා ජනතාවගෙන් ඉල්ලීමක් කළේය. පොලිස් නිලධාරීන් 50, 000 ක්, විශේෂ කාර්යය බලකා නිලධාරීන් 5000 ක්, ත්‍රිවිධ හමුදා නිලධාරීන් 15, 000 ක් ආරක්ෂක කටයුතු සඳහා යෙදවීමට බලාපොරොත්තු වන බව මැතිවරණ දිනයේ ආරක්ෂක වැඩපිළිවෙළ සම්බන්ධයෙන් ද ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා කියා සිටියේය. සාධාරණ සහ සාමකාමී මැතිවරණයක් පැවැත්වීම සඳහා සියලුම අපේක්ෂකයින්ගේ, සංවිධායකවරුන්ගේ හා ඡන්ද දායකයින්ගේ සහයෝගය අපේක්ෂා කරන බව ඔහු අවධාරණය කර සිටියේය.", "URL": "https://sinhala.adaderana.lk/news.php?nid=14851", "Category": null, "Parent URL": null}