{"Source": "Adaderana", "Timestamp": "December 12, 2012 04:04 pm", "Headline": "ස්වාධීන කමිටුව ගේන්නේ විරෝධය සමනය කරන්නයි", "News Content": "දෝෂාභියෝගයට එරෙහිව ජනතාව දිගින් දිගටම පෙළ ගැසීම තුළින් ඇතිවූ උණුසුම් වාතාවරණයෙන් ආණ්ඩුව අසීරුතාවයට පත්ව ඇතැයි එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා පවසයි. දෝෂාභියෝගය විභාග කළ විශේෂ පාර්ලිමේන්තු තේරීම් කාරක සභාවේ වාර්තාව ස්වාධීන කමිටුවක් විසින් විමර්ශනය කර ඒ අනුව සිය අවසන් තීරණය ලබාදෙන බවට ජනාධිපතිවරයා සිදු කළ ප්‍රකාශය සම්බන්ධයෙන් විශේෂ නිවේදනයක් නිකුත් කරමින් සජිත් ප්‍රේමදාස මහතා මේ බව සඳහන් කර ඇත. පාර්ලිමේන්තු තේරීම් කාරක සභා තීන්දුව කෙරෙහි තමන්ගේ විශ්වාසයක් නොමැති බවට ඇඟවමින් ආණ්ඩු විරෝධය සමනය කරගැනීම ඉන් අපේක්ෂා කරන බව හෙතෙම එම නිවේදනයෙන් පෙන්වාදෙයි. අධිකරණ හීලෑ කරගැන්මට ගෙන ආ මෙම දෝෂාභියෝගයෙහි වන චෝදනා කිසිවක් ස්වාධීන මූලධර්මවලට අනුකූලව ගොනු නොකළ බව එහි සඳහන් කර ඇත. මෙරට ආණ්ඩුක්‍රම ව්‍යවස්ථාවේ 12 (1) වගන්තියේ \"නීතිය පසඳලීම සහ ක්‍රියාකිරීම මෙන්ම නීතියේ රැකවරණය ද සර්ව සාධාරණ විය යුත්තේය\" යනුවෙන් ද 12 (5) වගන්තියේ \"වරදකරු යයි ඔප්පු කරන තෙක් සෑම තැනැත්තෙකුම නිර්දෝෂී යයි පූර්වානුමාන කළ යුත්තේය\" ලෙසද සඳහන්ව ඇතැයි එම නිවේදනයෙන් සිහිපත් කර ඇත. යම් චෝදනාවකට ලක්වූ තැනැත්තෙකුට සිය නිර්දෝශීභාවය සනාථ කිරීමට සාධාරණ කාලයක්, පහසුකම් සහ අයිතිවාසිකම් හිමිවිය යුතු බවට අන්තර්ජාතික සිවිල් හා දේශපාලන සම්මුතියේ 14 (3) D වගන්තියේ සඳහන් වුවද අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව එල්ල වූ මෙම දෝෂාභියෝග චෝදනාවේ දී ඇගේ නිර්දෝෂීභාවය වෙනුවෙන් කරුණු ඉදිරිපත් කිරීමට තරම් හෝ ප්‍රමාණවත් අවස්ථාවක් නොදුන් අන්දම ද සජිත් ප්‍රේමදාස මහතා විසින් නිකුත් කළ එම නිවේදනයේ සඳහන්ය .", "URL": "https://sinhala.adaderana.lk/news.php?nid=29902", "Category": null, "Parent URL": null}