{"Source": "Adaderana", "Timestamp": "December 4, 2018 11:42 am", "Headline": "උඩවලව ඇත් පැටවාගේ ඝාතකයෙක් කොටුවෙයි", "News Content": "උඩවලව ජාතික වනෝද්‍යානයේදී මුගලන් නම් ඇතා ඝාතනය කළේ යැයි සැකකරන පුද්ගලයකු පොලිස් විශේෂ කාර්යය බළකා නිලධාරීන්, වනජීවි නිලධාරීන්, හම්බෙගමුව සහ සෙවනගල පොලිස් ස්ථානයේ නිලධාරීහු එක්ව සිදුකළ වැටලීමකදී අත්අඩංගුවට ගෙන තිබේ. අදාළ සැකකරු ඊයේ(03) අත්අඩංගුවට ගත් බව අද දෙරණ වාර්තාකරු සඳහන් කළේය. මෙලෙස අත්අඩංගුවට ගෙන ඇත්තේ සෙවනගල උක් වගාවේ මුරකරුවකු ලෙස සේවය කරන සෙවනගල එකමුතුගම ප්‍රදේශයේ පදිංචි 51 හැවිරිදි අයෙකි. උඩවලව ජාතික වනෝද්‍යානයේ තණමල්විල උඩවලව මාර්ගයට ආසන්නව මෙම මුගලන් දළ ඇතා ඉකුත් (01)දා වෙඩි තබා ඝාතනයට ලක්කර තිබිණි. දළ ඇතා සම්බන්ධයෙන් පශ්චාත් මරණ පරික්ෂණ කටයුතු උඩවලව ඇත් අතුරු සෙවනේ පශූ වෛද්‍ය මාලක අබේවර්ධන මහතාගේ ප්‍රධානත්වයෙන් සිදුකරන ලදී. එහිදී ඇතාගේ හිසෙහි තිබී හමුවූ වෙඩි උණ්ඩවල ස්වභාවය අනුව ඒවා විදුලි කණුවක ආධාරක කම්බියක කොටසක් කපා සකස් කරගත් ඒවා බව පොලිස් විශේෂ කාර්යය බළකා නිලධාරීන් හදුනාගෙන තිබේ. වෙඩි උණ්ඩ සකස් කිරීමට උපයෝගී කරගෙන ඉතිරි වූ කම්බි කොටස් නැවත පාස්සා තිබියදී සැකකරුගේ නිවෙසෙහි තිබී සොයාගත් බව අදාළ නිලධාරීන් පැවසීය.", "URL": "https://sinhala.adaderana.lk/news.php?nid=100247", "Category": null, "Parent URL": null}