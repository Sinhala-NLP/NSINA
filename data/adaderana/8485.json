{"Source": "Adaderana", "Timestamp": "May 19, 2010 08:33 am", "Headline": "විපතට පත් ජනතාවට කඩිනම් සහන සැලසීමට උපදෙස්", "News Content": "පවතින අධික වර්ෂාව හේතුවෙන් බස්නාහිර සහ අනෙකුත් පළාත්වල පීඩාවට පත්ව ඇති ජනතාව කඩිනමින් සහන සලසන ලෙස ජනාධිපති මහින්ද රාජපක්ෂ මහතා උපදෙස් ලබාදී තිබේ. ඊයේ පස්වරුවේ අරලියගහ මන්දිරයේ පැවති ආපදා කලමනාකරණ සඳහා වු විශේෂ රැස්වීමකදී ජනාධිපතිවරයා මෙම උපදෙස් ලබාදී ඇත. කිසිදු වග විභාගයකින් තොරව සිදුකර ඇති අනවසර ඉදිකිරීම් සම්බන්ධයෙන් කඩිනම් ක්‍රියාමාර්ග ගන්නා ලෙසත් මින් ඉදිරියට කිසිදු පහත් බිමක් ගොඩ නොකිරීමට රජය ගෙන ඇති ප්‍රතිපත්තිමය තීන්දුව ක්‍රියාත්මක කරන ලෙසත් පළාත් බලධාරීන්ට ජනාධිපතිවරයා මෙහිදි අවධාරණය කළේය. එමෙන්ම ඉදිරියේදී මතුවිය හැකි සෞඛ්‍ය ගැටලු පිලිබඳව මේ මොහොතේම අවධානය යොමු කර අවශ්‍ය පියවර ගන්නා ලෙසත් ජනාධිපතිවරයා උපදෙස් ලබාදී තිබේ. ඉදිරියේදී නගර ආශ්‍රිත ඉදිකිරීම් සඳහා නිශ්චිත ක්‍රමවත් සැළැස්මක් ඉදිරිපත් කරන ලෙස ජනාධිපති මහින්ද රාජපක්ෂ මහතා ආරක්ෂක‍ ලේකම් ගෝඨාභය රාපක්ෂ මහතාට උපදෙස් ලබාදෙනු ලැබීය. මේ අතර විපතට පත් ජනතාවට පිසූ ආහාර ලබාදීම සඳහා රුපියල් ලක්ෂ 180ක් වෙන්කිරීමට සහ ජනතාවට වියළි ආහාර ලබාදීම සඳහා ලෝක ආහාර සංවිධානය හා එක්ව විශේෂ වැඩපිළිවෙලක් ආරම්භ කිරීමට ද ජනාධිපති මහින්ද රාජපක්ෂ මහතා පියවර ගෙන ඇත.", "URL": "https://sinhala.adaderana.lk/news.php?nid=8485", "Category": null, "Parent URL": null}