{"Source": "Adaderana", "Timestamp": "August 20, 2019 11:39 am", "Headline": "විශ්මිත හැකියාවන්", "News Content": "සර්කස් වෙනුවෙන් පැවැති සැණකෙළියක් පිළිබඳව මේ පුවත වාර්තා වන්නේ චෙක් රාජ්‍යයෙන්. මේ දිනවල චෙක් රාජ්‍යයේ ප‍්‍රාග් අගනුවර පැවැත්වෙන සර්කස් උළෙලක සමාරම්භක අවස්ථාවේ දර්ශන විදෙස් මාධ්‍ය වාර්තා කළේය. සර්කස් උළෙලේ ආරම්භය සනිටුහන් කරමින් එය විවෘත කිරීමේ අවස්ථාව හිමිවුණේ ප්‍රංශ ජාතික සර්කස් ශිල්පිනියක් වන ටට්යානා මොසියෝ බොන්ගොන්ගා වෙතයි. වල්ටාවා (Vltava) ගංගාවට මීටර් 35ක් උසින් වූ දිගු කඹයේ සමබරතාවය රැකගෙන අවසානය දක්වා ගමන් කරමින් ඇය උත්සවයට නැවුම් ආරම්භයක් ලබා දුන්නේය. ආරක්ෂක පළඳනාවක් හෝ නොමැතිව මීටර් 350ක් දිග කඹයේ ඉදිරියට ඇදෙන බොන්ගොන්ගාගේ විස්මිත හැකියාව දැකබලා ගැනීමට ගං ඉවුරු මතට විශාල පිරිසක් ඒකරාශී වී සිටියේය. 35 වැනි වියේ පසුවන බොන්ගොන්ගා මේ ඉසව්ව සම්බන්ධයෙන් ප්‍රසිද්ධියක් උසුලන අතර ඇය කඹයක් මතම වැඩිම දුරක් ඇවිද ගිය අවස්ථාව ලෙස මෙය සුවිශේෂී වෙයි. මේ අතර සර්කස් උළෙලේ සමාරම්භක අවස්ථාවට තවත් විචිත්‍රාංග රැසක් එක්කර තිබුණි. නරඹන්නන් එම ඉසව්වලින් කුල්මත් වූ බව වාර්තා වෙයි. දෙස් විදෙස් විශාල පිරිසකගේ අවධානය දිනාගත් මේ සර්කස් සැණකෙළිය එළඹෙන සැප්තැම්බර් මස 1 වැනිදා දක්වා පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=116989", "Category": null, "Parent URL": null}