{"Source": "Adaderana", "Timestamp": "January 13, 2014 07:40 am", "Headline": "ඉන්දු-ශ්‍රී ලංකා ධීවර සාකච්ඡාව 20 දා", "News Content": "ඉන්දු - ශ්‍රී ලංකා ධීවර නියෝජිත හමුව මෙම මස විසි වන දින පැවැත්වෙන බව ඉන්දීය කම්කරු අමාත්‍ය වි. නාරායනස්වාමි පවසා තිබේ. ඊයේ ඉන්දීය මාධ්‍ය වෙත අදහස් දක්වමින් නාරායනස්වාමි අමාත්‍යවරයා මෙම අදහස් පළ කර තිබේ. අදාළ සාකච්ඡා චෙන්නායිහි දි පැවැත්වෙන බව ඔහු පවසා ඇත. ශ්‍රී ලංකා බලධාරින් විසින් ඉන්දීය ධීවර යාත්‍රා අත්අඩංගුවට ගැනීම හා ඒ නිසා ඔවුන් මුහුණ් දෙන ගැටළු පිළිබඳ සාකච්ඡා කර ඒ සඳහා පිළියම් යෙදීමට මෙම සාකච්ඡාව පැවැත්වෙන බව ඔහු පවසා තිබේ. මෙම සාකච්ඡාව සදහා සහහාගි වන නියෝජිතයින් දෙරටේ ධීවර ගැටළුව විසදීම සඳහා මැදිහත්කරුවන් වන අතර තමිල්නාඩු ධීවර නායකයින් සමඟ ධීවර ගැටළු නිරාකරණය කර ගැනීමට තමිල්නාඩු රජය ක්‍රියාකාරි සැලැස්මකට අනුව කටයුතු කරන බවද ඔහු පෙන්වා දී ඇති බව ඉන්දීය මාධ්‍ය වාර්තා කරයි. එමෙන්ම ඉන්දියානු සහ ශ්‍රී ලංකා ධීවරයින් මුහුණ දෙන දේශ සීමා ගැටළු සම්බන්ධයෙන් ද මෙහිදි සාකච්ඡා කොට අවසන් තීරණයක් ගත හැකි බවද ඉන්දීය කම්කරු අමාත්‍ය වී.නාරායන්ස්වාමි ඉන්දීය මාධ්‍ය වෙත පවසා තිබේ. මෙම සාකච්ඡාවල ප්‍රතිඵලයක් අනුව දැනට බන්ධනාගාර තුළ රඳවා සිටින දෙරටේ ධීවරයින් ඉතා ඉක්මනින් නිදහස් කළ හැකි බවද ඔහු පෙන්වා දී තිබේ. කෙසේ වෙතත් ඉන්දු - ශ්‍රී ලංකා ධීවර සාකච්ඡා සම්බන්ධයෙන් දැනට මාස ගණනාවක සිට කතා බහට ලක්වන අතර අදාළ සාකච්ඡා පැවැත්වෙන දිනය ගැන වරෙන්වර විවිධ අදහස් මතුවිය. පසුගිය දෙසැම්බර් මාසයේ දි මෙම සාකච්ඡා පැවැත්වීමට නියමිතව තිබු අතර පසුව අවස්ථා දෙකකදි මෙම සාකච්ඡා කල් දමනු ලැබිණි.", "URL": "https://sinhala.adaderana.lk/news.php?nid=40310", "Category": null, "Parent URL": null}