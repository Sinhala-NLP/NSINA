{"Source": "Adaderana", "Timestamp": "January 12, 2014 04:17 pm", "Headline": "පකිස්ථානය පරදී - ලංකාවට කඩුලු 9ක විශිෂ්ට ජයක්", "News Content": "පකිස්ථානු කණ්ඩායමට එරෙහිව පැවැත්වෙන ටෙස්ට් තරඟාවලියේ දෙවැනි තරඟයෙන් කඩුලු 9ක විශිෂ්ට ජයග්‍රහණයක් ලබා ගැනීමට ශ්‍රී ලංකා කණ්ඩායම සමත් විය. ඒ පකිස්ථානු කණ්ඩායම දෙවන ඉනිම සඳහා ශ්‍රී ලංකාවට ලබාදුන් ලකුණු 137ක පහසු ඉලක්කය අභිබවා යමිනි. පකිස්ථානය මෙම තරඟයේදී පළමු ඉනිමට ලකුණු 165ක් ලබාගත් අතර ඊට පිළිතුරු ලෙස ශ්‍රී ලංකාව ලකුණු 388ක් ලබා ගැනීමට සමත් විය. තරඟය සිව්වැනි දිනට ඊයේ නතර කරන විට පකිස්ථානු කණ්ඩායම කඩුලු 7ක් දැවී ලකුණු 330ක් ලබා සිටියත් අද දිනයේ ඉතිරි කඩුලු 3 ලකුණු 29කදී දවා ගැනීමට ශ්‍රී ලංකා පන්දු යවන්නන්ට හැකි විය. ඒ අනූව දෙවන ඉනිමේදී පකිස්ථානය ලකුණු 359ට සියලුදෙනා දැවී ගිය අතර ඔවුන් ලබාදුන් ලකුණු 137 ඉලක්කය එක් කඩුල්ලක් පමණක් දැවී සපුරා ගැනීමට ශ්‍රී ලංකා පිතිකරුවෝ සමත් වූහ. දෙවැනි ඉනිමේදී ආරම්භක පිතිකරුවන් ලෙස පිටියට පිවිසි දිමුත් කරුණාරත්න හා කෞෂාල් සිල්වා පළමු කඩුල්ල සඳහා ලකුණු 124ක සබඳතාවක් පිහිටුවීය. කෞෂාල් ලකුණු ලකුණු 58ට දැවී ගිය අතර නොදැවී ක්‍රීඩා කළ දිමුත් කරුණාරත්න ලකුණු 62ක් ලබා ගැනීමට සමත් විය. මෙම තරඟාවලියේ පළමු ටෙස්ට් තරඟය ජය පරාජයෙන් තොරව අවසන් විණ.", "URL": "https://sinhala.adaderana.lk/news.php?nid=40300", "Category": null, "Parent URL": null}