{"Source": "Adaderana", "Timestamp": "February 11, 2011 03:49 pm", "Headline": "දුම්රිය බලවේග කට්ටල 03 ක් දිවයිනට ළඟාවෙයි", "News Content": "මෙරටට ගෙන්වීමට නියමිත දුම්රිය බලවේග කට්ටල 20 න් 3 ක් මේ වන විට දිවයිනට ළඟා වී ඇති බව දුම්රිය දෙපාර්තමේන්තුව පවසයි. ඉන්දියානු ණය යෝජනා ක්‍රමය යටතේ අදාළ බලවේග කට්ටල ගෙන්වන බව එම දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා ප්‍රකාශ කළේය. ඒ අනුව එම්.වී. බ්ලූඕෂන් නෞකාවෙන් ප්‍රවාහන කෙරුණු බලවේග කට්ටල 3 ක් මේ වන විට කොළඹ වරායේ ගබඩා කර තිබෙන බව සමරසිංහ මහතා සඳහන් කරයි. මුහුදු බඩ දුම්රිය මාර්ගයට සරිලන පරිදි මල නොබැ‍‍‍ඳෙන වානේ වලින් නිපදවා තිබීම ආනයනය කරන ලද මෙම බලවේග කට්ටලවල විශේෂත්වය වේ. එන්ජිම සමග මැදිරි 6 න් ද යුක්ත මෙම බ‍ලවේග කට්ටලවල සෑම මැදිරියකම ආසන සඳහා විදුලි පංකාවක් සහ ආහාර රඳවනයක්ද සවිකර ඇති බව සඳහන්ය. මෙම බලවේග කට්ටල නුදුරේදීම මෙරට සේවය සඳහා යෙ‍දවෙනු ඇත.", "URL": "https://sinhala.adaderana.lk/news.php?nid=14150", "Category": null, "Parent URL": null}