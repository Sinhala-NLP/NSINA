{"Source": "Adaderana", "Timestamp": "September 11, 2012 10:02 am", "Headline": "මුස්ලිම් කොංග්‍රසයේ උත්තරීතර මණ්ඩලය අද රැස්වෙයි", "News Content": "නැගෙනහිර පළාත් සභාවේ ඉදිරි කටයුතු සම්බන්ධයෙන් සාකච්ඡා කිරීමට ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලය අද (11) රැස්වීමට නියමිතය. මේ වන විටත් එක්සත් ජනතා නිදහස් සන්ධානය සහ දෙමළ ජාතික සන්ධානය සමඟ නැගෙනහිර පළාත් සභාව සම්බන්ධයෙන් සාකච්ඡා කර ඇති බව එම පක්ෂයේ ප්‍රකාශකයෙකු සඳහන් කළේය. කෙසේ වෙතත් අද පස්වරුවේ රැස්වන පක්ෂයේ උත්තරීතර මණ්ඩලය සාකච්ඡා කොට ඒ පිළිබඳ අවසන් තීරණයක් ගැනීමට නියමිතව ඇත. මේ අතර සබරගමුව සහ උතුරු මැද පළාත් සභා සඳහා විපක්ෂ නායක ධුර පත්කිරීම සම්බන්ධයෙන් තීරණය කිරීමට එක්සත් ජාතික පක්ෂයේ උපදේශක මණ්ඩලය ද අද රැස්වීමට නියමිතව තිබේ. පළාත් වල විපක්ෂ නායක ධුර පිළිබඳව මනාප සහ ජ්‍යේෂ්ඨතාවය මත පදනම් කරගනිමින් උපදේශන මණ්ඩලය රැස් වී තීරණය කරන බව එම පක්ෂයේ මහලේකම් තිස්ස අත්තනායක මහතා සඳහන් කළේය. මේ අතර උතුරු මැද පළාත් සභාවේ මහ ඇමති ධුරය සඳහා එක්සත් ජනතා නිදහස් සන්ධානයේ එස්.එම්.රංජිත් මහතා සහ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතා අතර සටනක් හටගෙන තිබේ. මෙවර පළාත් සභා මැතිවරණයෙන් වැඩිම මනාප ලබාගත් තමාට උතුරු මැද පළාතේ මහ ඇමති ධුරය හිමිවිය යුතු බව එස්.එම්.රංජිත් මහතා සඳහන් කළේය. කෙසේ වෙතත් එස්.එම්.රංජිත් මහතා සිය ආධාරකරුවන්ට හිරිහැර කරමින් සිටින බව බර්ටි ප්‍රේමලාල් දිසානායක මහතා පවසයි. මේ අතර එවැන්නක් සිදුව ඇත්නම් ඒ පිළිබඳ වහාම සොයා බලා නීතිය ක්‍රියාත්මක කරන ලෙස පොලීසියට උපදෙස් ලබාදී ඇති බව එස්.එම්.රංජිත් මහතාගේ සහෝදරයා වන ගොවිජන සේවා හා වන ජීවි අමාත්‍ය එස්.එම්.චන්ද්‍රසේන මහතා සඳහන් කළේය.", "URL": "https://sinhala.adaderana.lk/news.php?nid=27308", "Category": null, "Parent URL": null}