{"Source": "Adaderana", "Timestamp": "March 27, 2016 02:45 pm", "Headline": "ගුරුවරුන් 75%ට උසස්වීම් නෑ", "News Content": "අධ්‍යාපන අමාත්‍යංශයේ නිසි වැඩපිළිවෙළක් නොමැතිවීම හේතුවෙන් ගුරුවරුන් 75%ට පමණ උසස්වීම් ලබාගැනීමේ දුෂ්කරතා මතුව ඇති බව ලංකා ගුරු සංගමය පවසයි.එම සංගමය පෙන්වා දෙන්නේ නව සේවා ව්‍යවස්ථාවක් නිකුත් වී වසර එකහමාරකට වැඩි කාලයක් ගත වුව ද මෙතෙක් උසස් වීම් ලබාදීමට හැකිව ඇත්තේ 25%ක පමණ පිරිසකට පමණක් වන බවයි. ජාතික පාසල්වල ගුරුවරුන්ගේ උසස්වීමේ ක්‍රමවේදය අධ්‍යාපන අමාත්‍යංශය හරහා තීරණය කිරීම මගින් ද එම ගුරුවරුන්ගේ උසස්වීම් වලට බාධා එල්ල වී ඇති බව ලංකා ගුරු සංගමය පවසයි. මීට පෙර දිවයිනේ ජාතික පාසල් 350ක පමණ සේවය කරන ගුරුවරුන් 40,000ක් පමණ පිරිසකගේ උසස්වීම් සම්බන්ධයෙන් කටයුතු කර ඇත්තේ කලාප අධ්‍යාපන කාර්යාලයයි. එබැවින් උසස්වීම් ලබාදීමේ දී නව සේවා ව්‍යවස්ථාව තුළින් මතුව පවතින ව්‍යාකූලතා මගහැර ගුරු උසස්වීම් වහාම නිවැරදි කිරීමට පියවර ගන්නා ලෙස රජයෙන් ඉල්ලා සිටින බව ලංකා ගුරු සංගමය පවසයි.", "URL": "https://sinhala.adaderana.lk/news.php?nid=58651", "Category": null, "Parent URL": null}