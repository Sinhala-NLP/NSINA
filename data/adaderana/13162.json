{"Source": "Adaderana", "Timestamp": "December 30, 2010 03:28 pm", "Headline": "නව පාසල් බෑගයෙන් ඉදිරි පරපුරේ හෝ කොන්ද කෙලින් තැබීම හොඳයි ", "News Content": "සිය බලය භාවිත කර ජනතාවගේ කොඳු නාරටි කඩා දමා ඇති ආණ්ඩුව විසින් පාසල් සිසුන්ගේ සෞඛ්‍යය පිළිබඳව සිතා හඳුන්වා දී ඇති පාසල් බෑගය තුළින් ඉදිරි පරම්පරාවට හෝ ශක්තිමත් කොන්දක් ලබාදීමට උත්සාහ දැරීම යහපත් බව එක්සත් ජාතික පාර්ලිමේන්තු මන්ත්‍රී අජිත් පී. පෙරේරා මහතා පවසයි. නමුත් මෙම නව පාසල් බෑගය නිසා රුපියල් 750 සිට රුපියල් 1500 දක්වා වියදමක් එක් දරුවකු වෙනුවෙන් දැරීමට මව්පියන්ට සිදුව ඇති බව ද ඔහු පෙන්වාදෙයි. ඒ අනුව එක් දරුවෙකුගේ අනෙකුත් අවශ්‍යතා සඳහා වැයවන මුදලද ගෙන ගණනය කළ විට එක් පවුලකට දරුවෙකු වෙනුවෙන් රුපියල් 5000 ක පමණ මුදලක් වැය කිරීමට සිදුවන බව පාර්ලිමේන්තු මන්ත්‍රීවරයා සඳහන් කරයි. එමනිසා අවම වශයෙන් පළමු අවස්ථාවේදීවත් මෙම පාසල් බෑගය රජයේ වියදමින් නොමිලේ ලබාදෙන ලෙස අජිත් පී පෙරේරා මහතා ආණ්ඩුවෙන් ඉල්ලා සිටියි. එමෙන්ම අභ්‍යාස පොත් වල මිල අවම වන ආකාරයට ඒවා නිෂ්පාදනය වැයවන කඩදාසි වල බදු අවම කර සහන මිලට අභ්‍යාස පොත් මිලදී ගැනීමට වැඩ පිළිවෙළක් සකස්කරන ලෙසද හෙතෙම වැඩිදුරටත් රජයෙන් ඉල්ලීමක් කරයි.", "URL": "https://sinhala.adaderana.lk/news.php?nid=13162", "Category": null, "Parent URL": null}