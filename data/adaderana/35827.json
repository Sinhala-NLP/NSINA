{"Source": "Adaderana", "Timestamp": "July 16, 2013 02:59 pm", "Headline": " බලපත්‍ර නැතිව ගවයින් මස් කළ 5ක් මාට්ටු", "News Content": "නීති විරෝධී ලෙස පවත්වා ගෙන ගිය ගව ඝාතකාගාරයක් අද (16) උදෑසන වටලා ඇති මුන්දලම පොලීසිය පුද්ගලයින් 05 දෙනෙකු සමග ඝාතනය කළ සහ ඝාතනයට ගෙනවිත් තිබු ගව පැටවෙකු ඇතුළු ගවයින් 3ක්ද අත්අඩංගුවට ගෙන තිබේ. මදුරන්කුලිය, මහකුඹුක්කඩවල මාර්ගයේ පාළු ප්‍රදේශයක නීති විරෝධී ගව ඝාතනාගාරයක් පවත්වා ගෙන යන බවට ලද තොරතුරක් මත මෙම වැටලීම සිදු කර ඇති බව අප වාර්තාකරු පවසයි. වැටලීම සිදු කරන විට එක් ගවයෙකු ඝාතනය කර තිබී ඇති අතර තවත් ගවයින් තුන් දෙනෙකු ඝාතනය කිරීමට සුදානම් කර තිබී ඇත. ඒ අතර මාස 06 ක පමණ කුඩා පැටවෙකුද සිට තිබේ. මෙම ස්ථානයේ ගවයින් ඝාතනය කිරීමට කිසිදු ආකාරයක බලපත්‍රයක් ලබා ගෙන නොතිබු බව පොලීසිය කියයි. එමෙන්ම මෙම ස්ථානයේ ඝාතනය කරන ගවයින් ඝාතනයට පෙර සහ පසුව මහජන සෞඛ්‍ය පරීක්ෂකවරුන්ගේ පරීක්ෂාවට ලක්වී නැති බවද පොලීසිය පවසයි. සැකකරුවන් පුත්තලම දිසා අධිකරණය වෙත ඉදිරිපත් කිරීමට නියමිතය. මුන්දලම පොලිස් ස්ථානාධිපති පොලිස් පරීක්ෂක ප්‍රනීත් මානවඩු මහතාගේ උපදෙස් මත පොලිස් සැරයන් 31388 සුසන්ත, පොලිස් කොස්තාපල්වරුන් වන 79097 තරංග, 50602 අමල් යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=35827", "Category": null, "Parent URL": null}