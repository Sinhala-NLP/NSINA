{"Source": "Adaderana", "Timestamp": "September 8, 2012 05:20 pm", "Headline": "පළමු ඡන්ද ප්‍රතිඵලය රාත්‍රී 12ට පෙර", "News Content": "උතුරුමැද, සබරගමුව සහ නැගෙනහිර පළාත් සභාවලට අදාළ ඡන්ද විමසීමේ කටයුතු අවසන් වීමෙන් පසු මේ වන විට ඡන්ද පෙට්ටි ගණන් කිරීමේ මධ්‍යස්ථාන වෙත ප‍්‍රවාහන කිරීමේ කටයුතු ආරම්භ වී තිබේ. අද (08) පස්වරු 4.00 වන විට ඡන්දය ප්‍රකාශ කිරීම අවසන් වීමත් සමග දිස්ත්‍රික් මට්ටමින් එය ප්‍රතිශතයක් ලෙස මෙසේ දැක්විය හැකිය. ඒ අනුව කෑගල්ල දිස්ත්‍රීක්කයේ ඡන්ද ප්‍රකාශ කිරීමේ ප්‍රතිශතය සියයට 56කි. අනුරාධපුර දිස්ත්‍රීක්කයේ එය සියයට 53ක් වන අතර පොළොන්නරුව දිස්ත්‍රීක්කයේ එම ප්‍රතිශතය සියයට 50ක්ය. මීට අමතරව මඩකළපුව දිස්ත්‍රික්කයේ ඡන්දය ප්‍රකාශ කිරීම සියයට 55ක්ද, අම්පාර දිස්ත්‍රීක්කයේ ඡන්දය ප්‍රකාශ කිරීම සියයට 55ක්ද, ත්‍රීකුණාමල දිස්ත්‍රීක්කයේ එය සියයට 55 – 60ත් අතර වන බව සඳහන්ය. ඡන්ද පෙට්ටි මේ වන විට ඡන්ද ගණන් කිරීමේ මධ්‍යස්ථාන වෙත ලැබෙමින් පවතින බව දිස්ත‍්‍රික් ලේකම්වරු පැවසුහ. මේ අතර තැපැල් ඡන්ද ගණන් කිරීමේ කටයුතු අද පස්වරු 4.30 ට ආරම්භ විය. ප‍්‍රථම තැපැල් ඡන්ද ප‍්‍රතිඵලය අද රාත‍්‍රි 12..00 ට පෙර ලබාදීමට බලාපොරොත්තු වන බව මැතිවරණ මහලේකම් කාර්යාලය පැවසුවේය.", "URL": "https://sinhala.adaderana.lk/news.php?nid=27234", "Category": null, "Parent URL": null}