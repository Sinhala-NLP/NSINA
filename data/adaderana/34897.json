{"Source": "Adaderana", "Timestamp": "June 13, 2013 06:17 pm", "Headline": "අශ්රෆ්ගේ ඝාතනයත් හකීම්ගේ බලයට පත්වීමත් ගැන සැකයි", "News Content": "මුස්ලිම් කොංග්‍රසයේ හිටපු නායක එම්.එච්.එම්. අශ්රෆ් මහතාගේ ඝාතනය හා රවුෆ් හකීම් මහතා බලයට පත්වීම සම්බන්ධයෙන් පැහැදිලි සැකයක් මතුවන බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. කොටි ත්‍රස්තවාදීන්ට අවශ්‍ය ආකාරයෙන් සහ ඩයස්පෝරාවට අවශ්‍ය ආකාරයෙන් අශ්රෆ් මහතා දැක්කවීමට නොහැකි වූ බවත්, එසේ දැක්කවීමට අවශ්‍ය කරන නායකත්වයක් බිහි කිරීම සඳහා අශ්රෆ් මහතා ඝාතනය කරාද යන්න මුස්ලිම් ජනයා තුළ සැකයක් මතු වී ඇති බවත් අද (13) පැවති මධ්‍ය හමුවකදී ඔහු සඳහන් කළේය. විශේෂයෙන්ම මුස්ලිම් කොංග්‍රසය බිහි වුයේ 13 වන ව්‍යවස්ථා සංශෝධනයත්, ඉන්දු ලංකා ගිවිසුමත්, සහ පළාත් සභා ක්‍රමයටත් එරෙහිව මුස්ලිම් ජනයාගේ අයිතීන් දිනා ගැනීම සඳහා බව හෙතෙම කියා සිටියේය. නමුත් අද මුස්ලිම් කොංග්‍රසය කොටි සංවිධානයේ සහ දෙමළ ඩයස්පෝරාවේ උවමනාවන් ඉටු කරන තත්ත්වයට පත් ව ඇති බව ඔහු අවධාරණය කළේය. මුස්ලිම් කොංග්‍රසය දෙමළ ජාතික සංධානයේ වල්ගයක් වී දෙමළ ජාතික සංධානයේ අවශ්‍යතාවයන් ඉටුකරමින් උතුරු නැගෙනහිර ඒකාබද්ධ කිරීමේ ක්‍රියාමාර්ගයක් ක්‍රියාවට නැඟීමට සුදානම් වෙමින් සිටින බවට සැකයක් මතුවන බව මුසම්මිල් මහතා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=34897", "Category": null, "Parent URL": null}