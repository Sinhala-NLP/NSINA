{"Source": "Adaderana", "Timestamp": "September 6, 2010 02:36 pm", "Headline": "ඇණ නොගැසූ බව කියන්න බෑ, නමුත් මානසික පරීක්ෂණයක් කළ යුතුයි", "News Content": "සෞදියේ දී ඇණ ගැසීමට ලක් වූ මෙරට ගෘහ සේවිකාව මනෝ විද්‍යාත්මක ඇගයීමකට ලක් කිරීමේ වැදගත්කම රුහුණු විශ්ව විද්‍යාලයේ උපකුලපති මහාචාර්ය සුසරිත් මෙන්ඩිස් මහතා පෙන්වාදෙයි. අදාළ කාන්තාව ඇණ ගැසීමේ සිද්ධිය සම්බන්ධයෙන් කිසිවෙකු දැනුවත් නොකිරීම සම්බන්ධයෙන් තමා තුළ යම් සැකයක් තිබූ බව ඔහු සඳහන් කළේය. අද දෙරණ වෙත අදහස් දක්වමින් ඔහු මේ බව සඳහන් කළේය. ඇය යම් මානසික රෝගී තත්ත්වයකින් පෙළෙන්නේ ද යන්න පිළිබඳ මනෝ විද්‍යාත්මක ඇගයීමක් කිරීම අවශ්‍ය බවත් සුසරිත් මෙන්ඩිස් මහතා පැවසීය. මෙම සිද්ධිය පාදක කර ගෙන ශ්‍රී ලංකාව හා සෞදි අරාබිය අතර පැවති මිත්‍රත්වය පළුදු වීමේ වාතාවරණයක් මේ වන විට ගොඩනැගී ඇති බව ඔහු පෙන්වා දෙයි. කෙ‍සේ වුවත් සෞදියේ දී ඇයට ඇණ ගසා නොමැති බවට තමා කිසිවිටකත් ප්‍රකාශ නොකරන බවත් සිද්ධිය සම්බන්ධයෙන් මනෝවිද්‍යාත්මකව ඇගයීමක් කිරීමේ අවශ්‍යතාව පිළිබඳව පමණක් තමා ප්‍රකාශ කරන බවත් සුසරිත් මෙන්ඩිස් මහතා වැඩිදුරටත් සඳහන් කරයි. එමෙන්ම මේ සම්බන්ධව තමන් අරාබි මාධ්‍යයක් වෙත කිසිදු ප්‍රකාශයක් නොකළ බව ද ඒ මහතා අවධාරණ කළේය.", "URL": "https://sinhala.adaderana.lk/news.php?nid=10677", "Category": null, "Parent URL": null}