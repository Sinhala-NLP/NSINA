{"Source": "Adaderana", "Timestamp": "February 9, 2019 02:20 pm", "Headline": "සාම සාධක හමුදා භට පිරිස්වලට අදාල නිශ්කාශණ කටයුතු සාර්ථකව සිදු කෙරේ", "News Content": "එක්සත් ජාතීන්ගේ සාම සාධක හමුදා භට පිරිස්වලට අදාල නිශ්කාශණ කටයුතු මේ වන විට සාර්ථකව සිදු කෙරෙන බව ශ්‍රී ලංකා මානව හිමිකම් කොමිෂන් සභාව පවසයි. අදාල ක්‍රියාපටිපාටිය කෙටි කාලයක් නවතා දමා තිබූ අතර එම කටයුතු පසුගිය වසරේ දෙසැම්බර් මස 20 වන දින සිට යලි ආරම්භ කර ඇති බව එම කොමිෂන් සභාව සඳහන් කළේය. ශ්‍රී ලංකා මානව හිමිකම් කොමිෂන් සභාවේ ක්‍රියා පටිපාටිය පිළිබඳව ජනාධිපතිවරයා වෙත ලිපියක් යොමු කරමින් ඔවුන් මේ බව ප්‍රකාශ කර තිබේ. අදාල ලිපිය මගින් එම කොමිෂන් සභාව පෙන්වා දී ඇත්තේ මාලි රාජ්‍යයේ ස්ථානගත කර සිටින ශ්‍රී ලංකා භට පිරිස් යලි මෙරටට ගෙන්වාගැනීම ප්‍රමාද වූ බවට පලවන වාර්තා සම්පූර්ණයෙන් අසත්‍ය බවයි. පසුගිය වසරේ ජුනි මස කොළඹදී පැවැත්වූ සාකච්ඡාවකදී සියළු පාර්ශවයන් විසින් පිලිගනු ලබන සම්මත ක්‍රියා පටිපාටියක් කෙටුම්පත් කර ගන්නා තුරු නිශ්කාශණ කටයුතු අත්හිටුවීමට තීරණය කල බව එම කොමිසම පෙන්වා දෙයි. අදාල ක්‍රියා පටිපාටිය යලි මේ වන විට ක්‍රියාත්මක වන අතර නිශ්කාශන කටයුතු කොමිෂන් සභාවේ නොසැලකිල්ල හෝ ප්‍රමාද දෝෂයක් හේතුවෙන් පසුබෑමට ලක්වූ බවට එල්ල වන චෝදනා ප්‍රතික්ෂේප කරන බව ශ්‍රී ලංකා මානව හිමිකම් කොමිශන් සභාව එම ලිපිය මගින් පෙන්වාදී තිබේ. රටක සාමය තහවුරු කිරීම සඳහා විශිෂ්ට සේවාවක් ඉටු කරන සාම සාධක හමුදා ඉලක්ක කර දියත් කෙරෙන ප්‍රහාර සහ ප්‍රචණ්ඩ ක්‍රියා හෙලා දකින බව සඳහන් කළ එම කොමිෂන් සභාව එය මනුෂ්‍ය වර්ගයාට එරෙහි අපරාධයක් බව ද පවසා තිබේ.", "URL": "https://sinhala.adaderana.lk/news.php?nid=103976", "Category": null, "Parent URL": null}