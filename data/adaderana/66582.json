{"Source": "Adaderana", "Timestamp": "November 30, 2016 03:55 pm", "Headline": "මානව හිමිකම් කැඩුවාට මර්වින්ගෙන් සහ රජයෙන් වන්දි", "News Content": "මානව හිමිකම් කඩකිරීමේ සිද්ධියක් සම්බන්ධයෙන් කිරිබත්ගොඩ ප්‍රදේශයේ පුද්ගලයෙකුට වන්දි ගෙවන ලෙස ශ්‍රේෂ්ඨාධිකරණය හිටපු අමාත්‍ය මර්වින් සිල්වා මහතාට සහ රජයට අද නියෝග කර තිබේ.2010 වසරේ කිරිබත්ගොඩ ප්‍රදේශයේ පදිංචි අසිත නානායක්කාර නමැති පුද්ගලයෙකු විසින් සිය නිවසේ තාප්පය සහ තවත් ඉදිකිරීමක් කඩා බිදදැමීමේ සිද්ධියක් සම්බන්ධයෙන් නඩු පවරා තිබුණි. අදාළ නඩුව අද ත්‍රිපුද්ගල විනිසුරු මඩුල්ලක් හමුවේ විභාගයට ගත් අතර එහිදි ඔවුන් පවසා සිටියේ වගඋත්තරකරුවන් විසින් පැමිණිලිකරුගේ මුලික අයිතිවාසිකම් කඩකර ඇති බවයි.ඒ අනුව හිටපු අමාත්‍ය මර්වින් සිල්වා මහතා, සිය පුද්ගලික මුදල්වලින් රුපියල් ලක්ෂ 4ක් ගෙවිය යුතු බව ත්‍රිපුද්ගල විනිසුරු මඩුල්ල නියෝග කර ඇත.මීට අමතරව එවකට කිරිබත්ගොඩ පොලීසියේ ස්ථානාධිපතිවරයා විසින් රුපියල් 50,000ක වන්දියක් ද අදාළ පුද්ගලයාට ගෙවිය යුතු බවට අධිකරණය නියෝග කර තිබේ.එමෙන්ම රජය විසින් රුපියල් ලක්ෂයක වන්දියක් ද අදාළ පුද්ගලයාට ගෙවන ලෙස ත්‍රිපුද්ගල විනිසුරු මඩුල්ල නියෝග කර ඇති බව අප වාර්තාකරු පවසයි.කෙසේවෙතත් මෙම සිද්ධිය සම්බන්ධයෙන් පූර්ණ පරීක්ෂණයක් සිදුකරන ලෙස ශ්‍රේෂ්ඨාධිකරණය විසින් පොලිස්පතිවරයාට නියෝග කළ බව අද දෙරණ අධිකරණ වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=66582", "Category": null, "Parent URL": null}