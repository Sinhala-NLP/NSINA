{"Source": "Adaderana", "Timestamp": "January 13, 2017 10:52 am", "Headline": "  අපේ ආණ්ඩුව ලොකු හොරු ඇල්ලුවත් සතියෙන් දෙකෙන් එළියට දානවා", "News Content": "හම්බන්තොට වරාය ඉදිකිරීම සම්බන්ධයෙන් කිසිඳු පුද්ගලයෙකුට වරදක් නොකියන නමුත් ඒ සඳහා වැයවූ වියදම සම්බන්ධයෙන් ප්‍රශ්නයක් ඇති බව වරාය හා නාවික කටයුතු අමාත්‍ය අර්ජුන රණතුංග මහතා පවසයි.හම්බන්තොට වරාය ඉදිකළ ආයෝජකයා එයට අඩු තක්සේරුවක් ලබාදීම තුළින් යම්කිසි මුදල් ප්‍ර‍මාණයක් වැයකර ඇති ආකාරය සම්බන්ධයෙන් ගැටළුවක් පැනනඟින බවද ඒ මහතා පෙන්වා දෙනු ලබයි. ආණ්ඩුවක් වශයෙන් සෙවිය යුත්තේ මේවා පිළිබඳව බවත් වත්මන් ආණ්ඩුවේ පවත්නා දුර්වලතාවය වන්නේ හොරු ඇල්ලීමට කටයුතු නොකිරීම බවත් එතුමා පවසා සිටියි. කෙසේ වුවත් සුළු වැරදි කළ තැනැත්තන් ඇල්ලීමත් බරපතළ වැරදි කළ තැනැත්තන් අල්ලන නමුත් ඔවුන් සතියෙන් හෝ දෙකෙන් නිදහස් වීම තමන් ද කණගාටුවට පත්වී ඇති කාරණයක් බවත් ඔහු වැඩිදුරටත් ප්‍රකාශ කර සිටියි.ඒ මහතා මේ බව කියා සිටියේ ඊයේ (12) බාඳුරාගොඩ ශෛලතලාරාම විහාරස්ථානයේ පැවැති ආගමික උත්සවයකට සහභාගි වූ අවස්ථාවේ මාධ්‍ය වෙත අදහස් දක්වමිනි.එහිදී හම්බන්තොට වරාය සම්බන්ධයෙන් වැඩිදුරටත් අදහස් දැක්වූ ඒ මහතා මෙසේ ද පවසා සිටියේය.“ගිවිසුමක් අපි තාම දැකලත් නැහැ. සාකච්ඡා කරගෙන යනවා. අතිගරු ජනාධිපතිතුමා අපිට අවසර දීලා තියෙනවා රටට වැදගත් දේ කරන්න කියලා. අපිට ආයෝජකයෙක් ගේන්න අවශ්‍යයි. එය අපි හැමදෙනාම පිළිගතයුතු දෙයක්. මහින්ද රාජපක්ෂ හිටපු ජනාධිපතිතුමත් වරාය අධිකාරියක් හැටියට නැතිව පෞද්ගලික ආයතනයක් හැටියට තමයි මාගම්පුර වරාය ගෙනිච්චේ. ඒකට ප්‍ර‍ධානම හේතුව විදිහට එතුමා දකින්න ඇති මේ ආයතනය බේරගන්න නම් ආයෝජකයෙක් ගේන්න අවශ්‍යයි කියලා.අපිට ආයෝජකයන් දෙදෙනෙකුගෙන් යෝජනා ආවා. විශේෂයෙන්ම අගමැතිතුමා ලේකම්වරුන්ගෙන් යුක්ත කමිටුවක් පත් කළා. ඒ කමිටුවෙන් තමයි තීරණය කළේ මොන කණ්ඩායමද හොඳ කියලා. අද වනවිට ඒ කණ්ඩායමෙන් දුන්න යෝජනාව වරාය අධිකාරිය සාකච්ඡා කරලා වරාය අධිකාරියටත් රටටත් හොඳ යෝජනා ටික ලේකම්වරුන්ට අපි භාරදීලා තියෙනවා. දැන් තියෙන්නේ එම යෝජනා සලකා බලලා ඒ යෝජනාව ඇමතිවරුන්ට භාරදීම.අමාත්‍ය මණ්ඩල කමිටුවක් තියෙනවා. ඒකේ හය දෙනෙක් ඉන්නවා. මමත් එක්කෙනෙක්. අපිට භාරදුන්නට පස්සේ ඒ ගිවිසුම නීතිපතිතුමාට යනවා. එතනින් ආවාට පස්සේ එන්න ඕන කැබිනට් එකට. කැබිනට් එකෙන් හරි ගියාට පස්සේ පාර්ලිමේන්තුවට දාලා තමයි මේ ගිවිසුම අත්සන් කරන්නේ. ඒක තමයි ජනාධිපතිතුමා අපිට විතරක් නෙවෙයි මාධ්‍යයටත් කියලා තිබුණේ. අපි උත්සාහ ගන්නේ රටට වැඩි වාසියක් ලබාගන්න. ඒක ලේසි පහසු දෙයක් නෙවෙයි. අද හම්බන්තොට වරාය දිහා බැලුවම අපිට අවුරුදු දෙසීයකින්වත් ගෙවලා ඉවර කරන්න බැහැ. එක එක්කෙනා විවිධ දේවල් කියන්න පුළුවන්. අද වෙනකන් මහින්ද රාජපක්ෂ හිටපු ජනාධිපතිතුමාවත් කියලා නැහැ ආයෝජකයෙක් ගෙන්න එපා කියලා. එතුමත් හිතනවා එය අවශ්‍යයි කියලා. ඉඩම් ප්‍ර‍ශ්නයත් එක එක්කෙනා විවිධ ආකාරයට ප්‍ර‍චාරය කළ දෙයක්. එකම තැනකින් කවදාවත් අක්කර පහළොස්දාහක් ගන්න සැලසුම් කරලා නැහැ.හම්බන්තොට වරාය හදපු එක ගැන කිසිකෙනෙක් වරදක් කියන්නේ නැහැ. ඒකට ගිය වියදම ගැන අපිට ප්‍ර‍ශ්නයක් තියෙනවා. හම්බන්තොට වරාය හදපු ආයෝජකයා දීලා තියෙන්නේත් අඩු තක්සේරුවක්. එතනදි පේනවා යම්කිසි මුදල් ප්‍ර‍මාණයක් කෙහේ හරි යන්න ඇති කියලා. ආණ්ඩුවක් හැටියට හොයන්න ඕන මේවා ගැනයි. අපේ ආණ්ඩුවේ තියෙන දුර්වලතාවය ඒකයි. හොරු අල්ලන්නේ නෑ. පොඩි පොඩි වැරදි කළ අයව අල්ලනවා. ලොකු හොරු ඇල්ලුවම සුමානයෙන් දෙකෙන් එළියට එනවා. මේ දේවල් අපේත් කණගාටුවට කාරණයක්. අපි පාරේ යද්දී අද වනතුරු අපෙන් මිනිස්සු අහන්නේ හොරු ඇල්ලුවද කියලා. අනිත් ප්‍ර‍ශ්න ගැන කතාකරනවා අඩුයි.අපේ ඒ දුර්වලතාවය හදාගන්න නායකත්වය දෙන්න ජනාධිපතිතුමයි අගමැතිතුමයි ඉදිරිපත් වෙන්න ඕන. එහෙම නැත්නම් අපිත් කලකිරිලා ඉන්නේ. විශාල හොරකම් සිදු කළ අය අද අපේ මැති ඇමතිවරුන්ට කිට්ටුවෙලා ඉන්නවා. ඒවායින් නිදහස ලබලා තියෙනවා. නමුත් අහිංසක රජයේ සේවකයින්ට මේ ප්‍ර‍ශ්නවලට මුහුණදෙන්න සිදුවෙලා. වරාය අධිකාරිය පැත්තෙන් ගත්තත් වරාය අධිකාරියේ හිටපු ප්‍ර‍ධානීන් අද නිදහසේ ඉන්නවා. නමුත් සේවකයෝ හැමදාම එෆ් සී අයි ඩී යනවා. මේවා අපි නවත්වලා තියෙනවා. ප්‍ර‍ධාන හොරු ටික අල්ලගගත්තොත් මේ රටට පෙන්නන්න පුළුවන්”මේ වන විට අන්දමන් මුහුද සහ තායිලන්තයේ ගල්ෆ් කලාපය යා කරමින් දකුණු තායිලන්තය හරහා කෘත්‍රිම ඇලක් නිර්මාණය කිරීමට කටයුතු යොදා ඇති බවත් තායිලන්ත ඇල හෙවත් ක්‍රා ඇල (The Kra Canal or the Thai Canal) නමින් චීන ආධාර යටතේ ඉදිකෙරෙන එම ඇල නිර්මාණය කිරීමෙන් දකුණු චීන මුහුදේ සිට ඉන්දියන් සාගරය වෙත පහසුවෙන් පිවිසීමේ අවස්ථාව නෞකාවලට උදාවීම සම්බන්ධයෙන් ද මාධ්‍යවේදීන් මෙහිදී අමාත්‍යවරයාගෙන් විමසා සිටියේය.එහිදී අමාත්‍යවරයා ලබා දුන්නේ මෙවන් පිළිතුරකි,“විශේෂයෙන්ම දැනට කතාවක් යනවා තායිලන්තයේ හැදෙන ඇල මාර්ගයේ කටයුතු අවසන් වුණාට පස්සේ මේ ප්‍රදේශයේ තියෙන ප්‍ර‍ධානම රටක ව්‍යාපාර තත්ත්වය අඩුවෙනවා කියලා. සමහර වෙලාවට ඔවුන්ගේ යටිකූට්ටු වැඩක් වෙන්නත් පුළුවන්. මට එය ස්ථිරව කියන්න බැහැ. මොකද ඒ රටට යන නැව් ප්‍ර‍මාණය දවස් පහක් විතර අඩුවෙනවා හම්බන්තොටට කොළඹට එන එකෙන්.ඕනම නැවක් කැමති වෙන්නේ අඩු කාලයකින් ඇවිල්ලා අඩු වියදමක් කරලා අනෙක් වරායට යන්න. මේ ඇල හැදුණට පස්සේ වැඩිම ශක්තියක් එන්නේ හම්බන්තොටටයි, කොළඹටයි. ඒ රට වරාය සම්බන්ධ ප්‍ර‍ධානම රටක්. සමහර විට ඒ රටෙන් අපේ පුද්ගලයෝ යොදවනවද දන්නේ නැහැ මේ විදයට කඩාකප්පල් කරලා නැවත් වරක් හම්බන්තොටට එන ගමන් නවත්වන්න.”", "URL": "https://sinhala.adaderana.lk/news.php?nid=68063", "Category": null, "Parent URL": null}