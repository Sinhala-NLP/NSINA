{"Source": "Adaderana", "Timestamp": "January 10, 2016 11:24 am", "Headline": "ෂිවාජිලිංගම් කළු කොඩි විරෝධතාවයකට සැරසෙයි ", "News Content": "වත්මන් රජය උතුරේ ජනතාවගේ ගැටලු සඳහා නිසි විසඳුම් ලබා නොදීමට විරෝධය පළ කරමින් කළු කොඩි විරෝධතාවක් පැවැත්වීමට කටයුතු කරන බව උතුරු පළාත් සභා මන්ත්‍රී එම්.කේ. ෂිවාජිලිංගම් මහතා පවසයි.ලබන 13 වන දින යාපනය බස් නැවතුම්පල ඉදිරිපිට මෙම කළු කොඩි විරෝධතාව පවත්වන බව මන්ත්‍රීවරයා සඳහන් කළේය.දෙමළ දේශපාලන සිරකරුවන් නිදහස් නොකිරීම, ආරක්ෂක අංශ සතු ජනතාවගේ ඉඩම් නිදහස් නොකිරීම, අතුරුදන්වූවන් සම්බන්ධයෙන් නිසි පිළිතුරක් ලබා නොදීම, යුධ අපරාධ සම්බන්ධයෙන් ජාත්‍යන්තර පරීක්ෂණයක් නොපැවැත්වීම ඇතුළු කරුණු රැසක් මුල් කරගනිමින් විරෝධතාව පැවැත්වීමට නියමිත බව ෂිවාජිලිංගම් මහතා කියා සිටියේය.මෙවර තෛපෝංගල් දින ජාතික සැමරුම් උත්සවය ජනාධිපතිවරයාගේ සහ අගමැතිවරයාගේ සහභාගීත්වයෙන් ලබන 15 වෙනිදා යාපනයේදී පැවැත්වීමට නියමිතව තිබෙනවා.", "URL": "https://sinhala.adaderana.lk/news.php?nid=56265", "Category": null, "Parent URL": null}