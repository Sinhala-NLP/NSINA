{"Source": "Adaderana", "Timestamp": "September 23, 2016 05:02 pm", "Headline": "  දැරියට පහරදුන් මව 7දා තෙක් රිමාන්ඩ්", "News Content": "යාපනය, නිර්වේලි ප්‍රදේශයේදී දැරියකට අමානුෂික ලෙස පහරදීමේ සිද්ධියක් සම්බන්ධයෙන් අත්අඩංගුවට ගත් එම දැරියගේ මව රක්ෂිත බන්ධනාගාර ගත කර තිබේ.යාපනය මහේස්ත්‍රාත් අධිකරණයට ඉදිරිපත් කළ සැකකාරිය ලබන මස 07 වන දින දක්වා රක්ෂිත බන්ධනාගාර ගත කිරීමට නියෝග කර ඇති බව සඳහන්ය.අදාළ කාන්තාව තම 09 හැවිරිදි දැරියට අමානුෂික ලෙස පහර දෙන ආකාරය දැක්වෙන විඩියෝ පටයක් සමාජජාල වෙබ් අඩවි ඔස්සේ ප්‍රචාරය වී තිබුණි.මේ සම්බන්ධයෙන් ලැබුණු පැමිණිල්ලකට අනුව එම කාන්තාව අත්අඩංගුවට ගැනීමට යාපනය, කෝපායි පොලීසිය කටයුතු කළේය.අත්අඩංගුවට ගත් සැකකාරිය තිදරු මවක් වන අතර පහරකෑමට ලක් වූ දැරිය ද අද අධිකරණයට ඉදිරිපත් කර තිබූ බව අද දෙරණ වාර්තාකරු සඳහන් කළේය. සැකකාරිය රක්ෂිත බන්ධනාගාර ගත කිරීමට නියෝග කළ යාපනය මහේස්ත්‍රාත් අධිකරණය දැරිය පරිවාස භාරයට පත් කිරීමට නියෝග කර තිබේ.එමෙන්ම එම දැරිය සම්බන්ධයෙන් වෛද්‍ය වාර්තාවක් ඉදිරිපත් කරන ලෙසද අධිකරණය පොලීසියට නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=64364", "Category": null, "Parent URL": null}