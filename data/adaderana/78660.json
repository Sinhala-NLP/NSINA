{"Source": "Adaderana", "Timestamp": "October 13, 2017 07:37 am", "Headline": "වෙල්ගම හා අලුත්ගමගේ ශ්‍රී ලනිප සංවිධායක ධුරවලින් ඉවතට", "News Content": "පාර්ලිමේන්තු මන්ත්‍රී කුමාර වෙල්ගම සහ පාර්ලිමේන්තු මන්ත්‍රී මහින්දානන්ද අලුත්ගමගේ යන මහත්වරුන් ඊයේ (12) පස්වරුවේ සිය ආසන සංවිධායක ධුරවලින් ඉවත් කර ඇත.කුමාර වෙල්ගම මහතා ශ්‍රී ලංකා නිදහස් පක්ෂයේ මතුගම ආසන සංවිධායක වශයෙන් කටයුතු කළ අතර මහින්දානන්ද අලුත්ගමගේ මහතා ශ්‍රී ලංකා නිදහස් පක්ෂයේ නාවලපිටිය ආසන සංවිධායක ධුරය හෙබවීය.පුරප්පාඩු වූ ආසන සංවිධායක ධුරයන් සඳහා නව සංවිධායක වරුන් පත් කළ බව ශ්‍රී ලංකා නිදහස් පක්ෂ ආරංචිමාර්ග සඳහාන් කළේය. ඒ අනුව මධ්‍යම පළාත් සභා මන්ත්‍රි එච්. ඒ. රණසිංහ නාවලපිටිය ශ්‍රී ලංකා නිදහස් පක්ෂ නව ආසන සංවිධායක ලෙස පත් කර ඇති අතරහිටපු පාර්ලිමේන්තු මන්ත්‍රී සුමිත්‍ර අභයධීර ශ්‍රී ලංකා නිදහස් පක්ෂ මතුගම ආසන සංවිධායක ලෙස පත් කර ඇත.මීට අමතරව ශ්‍රී ලංකා නිදහස් පක්ෂයට අලුත් ආසන සංවිධායකයින් කීප දෙනෙක් ම ඊයේ පස්වරුවේ ජනාධිපති මෛත්‍රී පාල සිරිසේන මහතා විසින් පත් කළ බව දේශපාලන ආරංචිමාර්ග සඳහන් කළේය.", "URL": "https://sinhala.adaderana.lk/news.php?nid=78660", "Category": null, "Parent URL": null}