{"Source": "Adaderana", "Timestamp": "September 3, 2012 05:59 pm", "Headline": "පෙරපාසල් ළමයිනුත් පාරට බසියි", "News Content": "ඉදිරියේදි පෙරපාසල් ළමුන් පවා ආණ්ඩුවට විරුද්ධව පාරට බසිනු ඇතැයි එක්සත් ජාතික පක්ෂය පවසයි. විශ්ව විද්‍යාල ආචාර්යවරුන්, සරසවි සිසුන්, උසස් පෙළ, සාමාන්‍ය පෙළ හා ශිෂ්‍යත්ව විභාගයට පෙනී සිටි සිසුන් ද මේ වන විට පාරට බැස ආණ්ඩුවට එරෙහිව විරෝධතා දක්වා ඇතැයි එම පක්ෂයේ පාර්ලිමේන්තු මන්ත්‍රී අකිල විරාජ් කාරියවසම් මහතා පෙන්වාදෙයි. කොළඹදී අද (03) පැවැති මාධ්‍ය හමුවකදී මන්ත්‍රීවරයා මේ බව පැවසුවේය. මෙරට පාසල් අධ්‍යාපනය ආරක්ෂා කර ගැනීම සඳහා පෞද්ගලික මන්ත්‍රී යෝජනාවක් ගෙන ඒමට සුදානම් බවද ඔහු කියා සිටියේය. විශේෂයෙන් පාසලකට ළමයෙකු අලුතින් ඇතුලත් කර ගැනීමේ සිට විවිධ ක්‍රියා සඳහා සිසුන්ගෙන් මුදල් එකතු කිරීම වැළැක්වීම මෙම යෝජනාවේ අරමුණ බව මන්ත්‍රීවරයා පෙන්වාදෙයි. පාසලේ පැවැත්වෙන කුමන අන්දමේ උත්සවයකදී වුවද සිසුන්ගෙන් මුදල් එකතු කරන බව පෙන්වාදුන් අකිල විරාජ් කාරියවසම් මහතා අදාළ පනත මගින් එය වළක්වා ගත යුතු බවට කරුණු සඳහන් කර ඇතැයි පවසයි. මේ වන විට දිවයින පුරා පාසල්වල සිටින විදුහල්පතිවරු 6000ක් පමණ දේශපාලන පත්වීම් බවත් එම නිසා අදාළ පාසල්වල පරිපාලනය සම්පූර්ණයෙන් බිඳ වැටී ඇති බවත් ඔහු පෙන්වාදෙයි.", "URL": "https://sinhala.adaderana.lk/news.php?nid=27104", "Category": null, "Parent URL": null}