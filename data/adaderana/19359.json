{"Source": "Adaderana", "Timestamp": "October 14, 2011 03:58 pm", "Headline": "පීපල්ස් ලීසිං බිලියන 7ක මූලික කොටස් නිකුතුව නිවේදනය කරයි", "News Content": "ශ්‍රී ලංකාවේ කල් බදු ව්‍යාපාරයේ ප‍්‍රමුඛයා වන සීමාසහිත පීපල්ස් ලීසිං සමාගම (PLCL) \"මූලික කොටස් නිකුතුව\" නිවේදනය කර සිටියි. රු. 7,020,000,720ක් රැස්කර ගැනීම සඳහා කොටසකට රු. 18 බැගින් සාමාන්‍ය ඡන්ද හිමි කොටස් මිලියන 390ක් නිකුත් කිරීමට සමාගම බලාපොරොත්තු වේ. අලුතින් නිකුත් කරන මෙම කොටස් ප‍්‍රමාණය සමාගමේ කොටස් නිකුතුවෙන් පසු මුලු ප‍්‍රාග්ධනයෙන් 25%ට සමවනු ඇත. \"මූලික කොටස් නිකුතුවය\" ඇරඹෙන්නේ 2011 නොවැම්බර් මස 03 දා සිට ය. වේගයෙන් පුළුල් වෙමින් පවතින, කල්බදු සඳහාම වෙන් වුණු මෙම සමාගමේ ඉදිරි ගමනට හවුල් වීමෙහි ලා මෙය ආයෝජකයන්ට මහඟු අවස්ථාවක් වනු ඇත. PLCL ප‍්‍රධාන විධායක නිලධාරි ඩී.පී. කුමාරගේ මහතා තම අදහස් දක්වමින් මෙසේ පැවසී ය \"පීපල්ස් ලීසිං සමාගම කියන්නේ රට තුළ වේගයෙන් ම වර්ධනය වෙමින් තිබෙන කල් බදු සමාගම්වලින් එකක්. එය සතුව 20%කට අධික පැහැදිලි වෙළඳපොළ කොටසක් තිබෙනවා. ඒ නිසා එය නිසැකයෙන්ම වෙළඳපොළ ප‍්‍රමුඛයෙකු බවට පත්වෙනවා. ඊළඟ දශකයේ දී ඉතා ම ඉහළ වර්ධනයක් අත් කර ගැනීමේ හැකියාව සමාගම සතුව තියෙනවා. මූලික කොටස් නිකුතුව පෞද්ගලික සහ ආයතනික යන දෙයාකාරයේ ම ආයෝජකයන්ගෙන් අතිමහත් ප‍්‍රතිචාරයක් ලැබෙන බව මට විශ්වාස යි. එයින් අපගේ කොටස් හිමියන්ගේ අගය වැඩි දියුණු වේවි. ඒ වගේ ම, අප ඉමහත් අපේක්ෂාවෙන් සිටින අනාගත වර්ධන සැලසුම් සඳහා අරමුදල් යොදවන්න අපට තියෙන හැකියාව එයින් ශක්තිමත් වේවි\" \"මූලික කොටස් නිකුතුව\" කළමනාකරණ කෙරෙන්නේ, සීමාසහිත NDB ඉන්වෙස්ට්මන්ට් බැංකුවේ සහ කැපිටල් එලයන්ස් හෝල්ඩිංස් සමාගමේ හවුල්කාරිත්වය ද ඇතිව ය. PLCL යනු ශ‍්‍රී ලංකාවෙහි පවතින, කල් බදු සඳහා ම වෙන් වුණු සමාගමකි. ශ්‍රී ලංකාවෙහි දෙවන විශාලතම රාජ්‍ය බැංකුව වන මහජන බැංකුවේ පූර්ණ හිමිකාරත්වයෙන් යුතු අනුබද්ධ ආයතනයක් ලෙස ස්ථාපනය කෙරුණු එම සමාගමේ අරමුණ වූයේ, මහජන බැංකුවේ ගනුදෙනුකරුවන් වෙත කල් බදු සහ ඒ ආශ‍්‍රිත සේවාවන් සැපයීම ය. එවක් පටන්, මහජන බැංකුවේ ශක්තිය සහ සහාය ද සිය පුළුල් ශාඛා ජාලය ද දූරදර්ශී සහ ක‍්‍රියාශීලී කළමනාකාරිත්වය සමගම පීපල්ස් ලීසිං සමාගම කල් බදු සහ කුලී පිට ගැනුම් පහසුකම් සැපයුම් වෙළඳ පොළේ ප‍්‍රමුඛයෙකු ලෙස ඉස්මත්තට පැමිණ ඇත. සමාගම සිය මූල්‍ය සේවාවන් සපයන්නේ, ප‍්‍රාදේශීය ශාඛා 37කින් ද මහජන බැංකු ශාඛා තුළ පිහිටි කවුළු කාර්යාල 120කට අධික පුළුල් ජාලයක් හරහාය. සංයුක්ත වාර්ෂික වර්ධන අනුපාතිකය (CAGR) 32] ක් දක්වා ඉහළ නංවමින්, 2006/07 මූල්‍ය වර්ෂයේ දී රු. බිලියන 13.8ක්ව පැවති මූල්‍ය පහසුවේ 2010/11 මූල්‍ය වර්ෂයේ දී රු. බිලියන 41.8ක් දක්වා වර්ධනය වී ඇත. එහි ප‍්‍රතිඵලයක් ලෙස, සමාගමේ මුළු වත්කම්වල සංයුක්ත වාර්ෂික වර්ධන අනුපාතිකය 35%ක සිත් ගන්නාසුලූ වර්ධනයක් සිදු වී ඇත. සීමාසහිත පීපල්ස් ලීසිං සමාගම සිය ඉහළ වත්කම් තත්ත්වය පවත්වා ගැනීමට සමත්ව තිබෙන්නේ, 2011 මාර්තු 31 දා වන විට මෙම වේගවත් වර්ධනය පසුබිමෙහි දළ අක‍්‍රිය ණය අනුපාතිකය 1.2%ක්ව පැවතියදී යන්න සැලකිල්ලට ගත යුතු කරුණකි. මෙම කොටස් නිකුතුවේ ප‍්‍රධාන අරමුණ වන්නේ, 2011 වර්ශය තුළ කොළඹ කොටස් වෙළඳපොළෙහි ප‍්‍රධාන ලැයිස්තුවට පීපල්ස් ලීසිං සමාගමේ කොටස් ද ඇතුළත් කොට ශ‍්‍රී ලංකා මහ බැංකු මූල්‍ය මණ්ඩලයේ නියාමනය සමග අනුකූල වීමය. කොටස් නිකුතුව හරහා රැස් කර ගන්නා අරමුදල් උපයෝගී කර ගනු ඇත්තේ, කල් බදු, කුලී පිට ගැනුම් සහ ණය යනාදි මූල්‍ය නිපැයුම් හරහා 2011/12 මූල්‍ය වර්ෂයේ ඉතිරි කාල පරිච්ඡේදය තුළ දී සමාගම සිය ගනුදෙනුකරුවන්ට ලබා දෙන ණය වෙනුවෙන් කළ යුතු වැය මූල්‍යකරණය කරනු පිණිස ය. මෙම කොටස් නිකුතුවෙන් පසුව සමාගමේ ප‍්‍රකාශිත ප‍්‍රාග්ධනය ඉහළ යාම නිසා, එහි තෝලන අනුපාතය වර්ධනය තුළින් සමාගමේ සිය ශේෂ පත‍්‍රය ශක්තිමත් කර ගත හැකි වනු ඇත. ඊට අමතරව, සිය වෙළඳ නාමය සහ ලකුණ මහජනයා අතර වඩ වඩා ප‍්‍රදර්ශනය වීම හරහා සමාගමේ මහජන අයිතිය තවත් පුළුල් කර ගැනීමට සහ සිය අනන්‍යතාව ශක්තිමත් කර ගැනීමට ද \"මූලික මහජන කොටස් නිකුතුව\" නිසා සමාගමට පහසුකම් සැලසෙනු ඇත.", "URL": "https://sinhala.adaderana.lk/news.php?nid=19359", "Category": null, "Parent URL": null}