{"Source": "Adaderana", "Timestamp": "February 1, 2019 08:26 pm", "Headline": "සාලියවැව අතුරුදහන් දැරිය සොයා කළාඔයේ සෝදිසි මෙහෙයුම් කලත් කිසිවක් හමුවී නෑ", "News Content": "අතුරුදහන් සාලියවැව දැරිය සොයා කළාඔයේ නාවික හමුදා කිමිදුම්කරුවන් සෝදිසි කිරීම් වල නිරත වුවද කිසිදු තොරතුරක් හමු නොවු බව සාලිය වැව පොලීසිය පවසයි. සාලියවැව නීලබැම්ම ඕලුමඩු ප්‍රදේශයේ සිය මව හා ඇගේ මව (ආච්චි) ආච්චිගේ දෙවන සැමියා සහ වයස අවුරුදු අටක්වු මාමා සමග එකම නිවසක වාසය කල සිව් හැවිරිදි ඩබ්ලිව්.ජී.තෙනුරි තිසාරා නැමති දැරියක් පසුගිය 30 දින උදේ කාලයේ සිට අතුරුදහන්ව ඇත. මෙම දැරිය අතුරුදහන් වීම සම්බන්ධයෙන් මේ වන විට සාලියවැව පොලීසියෙන් එක් අයකු අත්අඩංගුවට ගෙන ඇති අතර ඔහුගෙන්ද නිසි තොරතුරක් තවමත් හෙළිකර ගැනීමට නොහැකි වු බව කියයි. දැරිය සොයා 31 දින පොලිස් සුනඛයින් යොදවා සෙවීම කලද එයින්ද කිසිදු තොරතුරක් අනාවරණය නොවු බවත් නැවත අද(01) දින උදේ සිට සවස් වන තුරුම පැය පහකට ආසන්න කාලයක් නාවික හමුදා කිමිදුම්කරුවන් යොදා ගනිමින් කළාඔයේ පවා සෝදිසි කිරීම් වල නිරත වී තිබුනද ඒ පිළිබඳව කිසිදු හෝඩුවාවක් පවා සොයා ගැනීමට නොහැකි වී ඇති බව පවසයි. දැරියගේ අතුරුදහන් වීම සම්බන්ධයෙන් ගම්වාසින් දැරියගේ මව ඇතුළු පිරිසක් සැකකිරීම නිසා ගම්මානයේ එම දැරියගේ ඥාතීන්ට දැඩි විරෝධයක් මතුව තිබුනී. ඒ අනුව දැරියගේ මව සහ එම නිවසේ පදිංචිව සිටි ආච්චි, ආච්චිගේ දෙවන සැමියා සහ වයස අවුරුදු අටක දරුවකු ජීවිත ආරක්ෂාව පතා සාලියවැව පොලීසියට පැමිණ තිබේ. නමුත් දැරිය අතුරුදහන් වී පැය 48 කට අධික කාලයක් ගතව ඇතත් කිසිදු හෝඩුවාවක් සොයා ගත නොහැකි වීම බරපතල තත්ත්වයක් මතුව තිබේ.", "URL": "https://sinhala.adaderana.lk/news.php?nid=103552", "Category": null, "Parent URL": null}