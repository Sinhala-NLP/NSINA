{"Source": "Adaderana", "Timestamp": "February 3, 2016 09:43 am", "Headline": "මහනුවරින් නව ව්‍යවස්ථාවට යෝජනා 191ක්! ", "News Content": "ආණ්ඩුක්‍රම ව්‍යවස්ථා ප්‍රතිසංස්කරණයට අදාළව මහනුවර දිස්ත්‍රීක්කයෙන් අදහස් සහ යෝජනා 191ක් ලැබී ඇති බව ව්‍යවස්ථා ප්‍රතිසංස්කරණය පිළිබඳ මහජන අදහස් විමසීමේ කමිටුව පවසයි.මහනුවර සහ ගම්පහ දිස්ත්‍රික්ක කේන්ද්‍ර කරගනිමින් ව්‍යවස්ථා ප්‍රතිසංස්කරණ සම්බන්ධයෙන් මහජන අදහස් ලබාගැනීම පසුගිය පළමු වනදා සහ දෙවන දා සිදුකෙරුණි.ව්‍යවස්ථා ප්‍රතිසංස්කරණය පිළීබඳ මහජන අදහස් විමසීමේ කමිටුවේ සභාපති ලාල් විජේනායක මහතා සඳහන් කළේ ගම්පහ දිස්ත්‍රික්කයෙන් ද ව්‍යවස්ථා ප්‍රතිසංස්කරණයට අදාළව යෝජනා සියයකට වැඩි ප්‍රමාණයක් ලැබුණු බවයි.විශ්වවිද්‍යාල මහාචාර්යවරු, හිටපු නගරාධිපතිවරු මෙන්ම විවිධ ක්ෂ්‍රේත්‍ර නියෝජනය කරමින් විශාල පිරිසක් අදහස් සහ යෝජනා ඉදිරිපත් කිරීමට පැමිණ සිටි බව ලාල් විජේනායක මහතා පැවසුවේය.මේ අතර ව්‍යවස්ථා ප්‍රතිසංස්කරණයට අදාළව මාතලේ දිස්ත්‍රික්කයේ ජනතාවගේ අදහස් සහ යෝජනා ලබාගැනීම අද මාතලේ දිස්ත්‍රික් ලේකම් කාර්යාලයේදී සිදුකෙරෙයි.පෙරවරු 9.30 සිට පස්වරු 4.30 දක්වා ඕනෑම අයෙකුට පැමිණ තම යෝජනා සහ අදහස් ඉදිරිපත් කල හැකි බව ආණ්ඩුක්‍රම ව්‍යවස්ථා ප්‍රතිසංස්කරණය පිළිබඳ මහජන අදහස් විමසීමේ කමිටුව සඳහන් කළේය.", "URL": "https://sinhala.adaderana.lk/news.php?nid=56879", "Category": null, "Parent URL": null}