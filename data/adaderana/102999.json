{"Source": "Adaderana", "Timestamp": "January 24, 2019 04:28 pm", "Headline": "ඉන්දියාවේ ගොඩනැගිල්ලක් කඩා වැටී 5ක් අතුරුදහන් ", "News Content": "ගොඩනැගිල්ලක් කඩාවැටීමෙන් පුද්ගලයින් පස්දෙනෙක් අතුරුදන්වීමේ පුවතක් ඉන්දියාවෙන් වාර්තා වෙයි. ඉන්දියාවේ නවදිල්ලි නුවර පිහිටි සිවු මහල් ගොඩනැගිල්ලක් කඩා වැටීමෙන් පුද්ගලයින් කිහිපදෙනෙක් අතුරුදන්ව තිබේ. සිදුවීමෙන් අතුරැදන් වූ පුද්ගලයින් පස්දෙනා සොයා මෙහෙයුම් ක්‍රියාත්මක බව විදෙස් වාර්තා සඳහන් කරයි. ‍මෙසේ කඩාවැටී ඇත්තේ ඉදිකරමින් පැවැති ගොඩනැගිල්ලක් වන අතර අතුරුදන් වූ පිරිස එහි ඉදිකිරීම්වල නිරතව සිටි සේවකයන් බවට සඳහන් වෙයි. ගොඩනැගිල්ලේ හිමිකරු දැනටමත් හදුනාගෙන ඇති අතර ඉදිරි පරීක්ෂණ ක්‍රියාත්මක කරන බවට බලධාරීන් ප්‍රකාශ කර තිබුණි. ගොඩනැගිලි කඩාවැටීමේ සිදුවීම් නිරන්තරයෙන් ඉන්දියාවෙන් වාර්තා වන අතර ප්‍රමිතියෙන් තොර අමුද්‍රව්‍ය භාවිතය, නිසි පරික්ෂාවකින් තොරවීම සහ වෘත්තිකයන්ගේ දුර්වලතා ඊට හේතුවන බවට මේ වාර්තා වැඩිදුරටත් සඳහන් කරයි. ගොඩනැගිල්ල හදිසියේ කඩා වැටීම සම්බන්ධයෙන් වැඩිදුර පරීක්ෂණ ක්‍රියාත්මක කර ඇත.", "URL": "https://sinhala.adaderana.lk/news.php?nid=102999", "Category": null, "Parent URL": null}