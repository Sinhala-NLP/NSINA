{"Source": "Adaderana", "Timestamp": "October 10, 2011 08:05 am", "Headline": "මුල්ලේරියාව සිද්ධියට අදාළව කවුරුවත් අත්අඩංගුවේ නෑ", "News Content": "පසුගිය දා මුල්ලේරියාව ප්‍රදේශයේ සිදු වූ වෙඩි තැබීම සම්බන්ධයෙන් පොලිස් අපරාධ පරීක්ෂණ දෙපාර්තමේන්තුව මඟින් පුළුල් පරීක්ෂණයක් ආරම්භ කර තිබේ. සිද්ධිය සම්බන්ධයෙන් මේ වන තෙක් කිසිදු පුද්ගලයෙකු අත්අඩංගුවට ගෙන නොමැති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි මැක්සි ප්‍රොක්ටර් මහතා සඳහන් කළේය. මුල්ලේරියාව , වැල්ලම්පිටිය හා ගොතටුව යන පොලිස් බල ප්‍රදේශ වල තවදුරටත් ආරක්ෂාව තර කර ඇති බව ඔහු පෙන්වා දෙයි. මේ වන තෙක් අදාළ ප්‍රදේශ වලින් ප්‍රචණ්ඩකාරී ක්‍රියාවන් කිසිවක් වාර්තා වී නොමැති බවත් පොලිස් විශේෂ කාර්යය බලකාය ද එම ප්‍රදේශයේ ආරක්ෂාව වෙනුවෙන් යොදවා ඇති බවත් මැක්සි ප්‍රොක්ටර් මහතා කියා සිටියි. පළාත් පාලන ඡන්ද විමසීම සිදු කෙරුණු පසුගිය 8 වැනිදා සිදු වූ වෙඩි තැබීමකින් ජනාධිපති උපදේශකවරයෙකු වූ භාරත ලක්ෂ්මන් ප්‍රේමචන්ද්‍ර මහතා ඇතුළු පුද්ගලයින් දෙදෙනෙ‍කු ජීවිතක්ෂයට පත්විය. සිද්ධියෙන් බරපතල තුවාල ලැබූ පාර්ලිමේන්තු මන්ත්‍රී දුමින්ද සිල්වා මහතා තවදුරටත් ශ්‍රී ජයවර්ධනපුර රෝහලේ ප්‍රතිකාර ලබන බව රෝහල් ප්‍රකාශකයෙක් කියා සිටියේය.", "URL": "https://sinhala.adaderana.lk/news.php?nid=19252", "Category": null, "Parent URL": null}