{"Source": "Adaderana", "Timestamp": "June 21, 2015 05:21 pm", "Headline": "මංගලගෙන් රටට මංගල දේවල් වෙලා නෑ - වසර අවසානයේ ඩයස්පෝරා සැණකෙළියක්ලු ", "News Content": "මංගලගෙන් මෙරටට මංගල දේවල් සිදුනොවී ඇති බව ජාතික හෙළ උරුමයේ ජාතික සංවිධායක, බස්‌නාහිර පළාත් සභා මන්ත්‍රී නිශාන්ත ශ්‍රී වර්ණසිංහ මහතා පවසයි.ඒ අනුව විදේශ කටයුතු අමාත්‍ය මංගල සමරවීර මහතාගෙන රටට අනර්ථයක්ම පමණක් සිදුවී ඇති බවද අද(21) කොළඹ පැවති මාධ්‍ය හමුවකදී ඒ මහතා සඳහන් කළේය.එසේම මේ වසර අවසානයේ ලංකාව තුළ ඩයස්පෝරා සැණකෙළියක් පැවැත්වීමට නියමිත බවත්, එම සැණකෙළිට රටටම අවමංගල්‍යයක්වේදැයි සැකසහිත බවත් ඔහු එහිදී අවධාරණය කර සිටියේය.තවද එක්සත් ජාතීන්ගේ මානව හිමිකම් කොමිසම මගින් අමෙරිකානු ඩොලර් මිලියන 3.2ක මුදලක් එම සැණකෙළිය සඳහා ලංකාවට ලබාදී ඇති බවට ප්‍රචාරයක් පැතිරි යන බවත්, කුමන පදනමකින් එම මුදල් ලබාදුන්නේද යන්න ප්‍රශ්න සහගත බවත් හෙතෙම එහිදී කීවේය.මේ වන විටත් පැවැත්වීමට නියමිත ඩයස්පෝරා සැණකෙළියේ අරමුණු පැහැදිලි කර නොමැති බවත්, සංහිඳියාවට තමන් ඇතුළු පක්ෂය අකමැති නොමැති බවත්, නමුත් මෙවන් වූ සැණකෙළි ප්‍රශ්න සහගත බවද වර්ණසිංහ මහතා පෙන්වා දුන්නේය.එල්.ටී.ටී.ඊ. ඩයස්පෝරාව මෙරටට කරන ලද විනාශයන් පිළිබඳව සමාව ගැනීමක් සිදු නොකර ඇති බවත්, එමගින් මෙවන් වු සැණකෙළියෙන් රටේ ආරක්ෂාවට තර්ජනයක් වන බවත් ඒ මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52152", "Category": null, "Parent URL": null}