{"Source": "Adaderana", "Timestamp": "December 28, 2018 01:11 pm", "Headline": "බඩේ අමාරුවට හදිසියේ කටුනායකට ආපු දැවැන්තයා", "News Content": "ලෝකයේ විශාලතම මගී ගුවන් යානා විශේෂය වන ඒ- 380 (A-380)වර්ගයේ ගුවන් යානයක් , එහි කාර්යය මණ්ඩල සාමාජිකයකු හදිසියේම අසනීප වීම නිසා අද(28)දින උදෑසන කටුනායක බණ්ඩාරනායක ජාත්‍යන්තර ගුවන් තොටුපළ වෙත ගොඩ බස්වනු ලැබූ බව ගුවන් තොටුපළ කාර්යභාර නිලධාරීවරයා පැවසීය. ඊ.කේ- 408 දරන එමිරේට්ස් ගුවන් සේවා සමාගමට අයත් මෙම ගුවන් යානය ඩුබායි සිට ඕස්ට්‍රේලියාවේ මෙල්බර්න් බලා ගමන් ගනිමින් තිබූ අතර , එහි මගීන් 420 ක් සහ කාර්යය මණ්ඩලය 22 ක් සිටියහ. මෙම ගුවන් යානය ශ්‍රී ලංකාවට ඉහළ අහසේ ගුවන් ගනිමින් තිබියදී , එම යානයේ සේවය කළ 32 හැවිරිදි කාර්යය මණ්ඩල සාමාජිකයකුට උදරාබාධයක් වැළදීම නිසා , මෙම ගුවන් යානය අද දින උදෑසන 10.25 ට කටුනායක ගුවන් තොටුපළ වෙත හදිසියේම ගොඩ බස්වා තිබේ. ඉන් අනතුරුව මෙම රෝගී ගුවන් යානා කාර්ය මණ්ඩල සාමාජිකයා ගුවන් තොටුපළ වෛද්‍ය මධ්‍යස්ථානය වෙත භාර දුන් අතර , ඔහු වහාම ගිලන් රථයකින් මීගමුව පෞද්ගලික රෝහලක් වෙත යොමු කිරීමට පියවර ගෙන තිබුණි. ඉන් පසුව මෙම ගුවන් යානයට රුපියල් 72 ලක්ෂයක් වටිනා , ගුවන් යානා ඉන්ධන ලීටර් 65,000 ක් ද ලබා දුන් බව ගුවන් තොටුපළ ඛනිජ තෙල් සංස්ථා ප්‍රකාශකවරයෙකු පැවසීය. පසුව මෙම ගුවන් යානය දහවල් 12.15 ට යළිත් ඕස්ට්‍රේලියාවේ මෙල්බර්න් බලා කටුනායක ගුවන් තොටුපළෙන් පිටත්ව ගිය බව ගුවන් තොටුපළ කාර්යභාර නිලධාරීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=101430", "Category": null, "Parent URL": null}