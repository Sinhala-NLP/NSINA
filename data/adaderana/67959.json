{"Source": "Adaderana", "Timestamp": "January 10, 2017 05:29 pm", "Headline": " ටවර් හෝල් ශිල්පීන්ට හදිසි අනතුරු රක්ෂණාවරණයක්", "News Content": "මෙරට නාට්‍ය කලාවේ ප්‍රවර්ධනය සඳහා ප්‍රාසාංගික කලාකරුවන් මෙන්ම පැරණි ටවර් හෝල් ශිල්පීන් ඉටුකළ මෙහෙය අගය කරමින් හදිසි අනතුරු රක්ෂණාවරණයක් ලබාදීම අද(10) සිදුකර තිබේ. අධ්‍යාපන අමාත්‍ය අකිල විරාජ් කාරියවසම් මහතාගේ ප්‍රධානත්වයෙන් සව්සිරිපායේ පැවති උත්සවයකදී මෙම රක්ෂණාවරණය ලබාදුන් බව අධ්‍යාපන අමාත්‍යාංශය සඳහන් කළේය. ඒ අනුව රුපියල් ලක්ෂයක උපරිම හදිසි අනතුරු රක්ෂණාවරණයක් සහ රුපියල් දස දහසක වෛද්‍ය රක්ෂණාවරණයක් මේ යටතේ අදාළ ශිල්පීන්ට හිමි වන බව සඳහන්ය. ටවර් හෝල් රංගන ශිල්පීන් සහ අධ්‍යාපන අමාත්‍යවරයා අතර පැවති සාකච්ඡාවකදී එම ශිල්පීන්ට දැනට ගෙවනු ලබන රුපියල් 2000 මාසික දීමනාව ප්‍රමාණවත් නොවන බවට ද ඉල්ලීම් ඉදිරිපත් වී ඇති බව අධ්‍යාපන අමාත්‍යාංශය පැවසුවේය.එම ඉල්ලීම් සැලකිල්ලට ගනිමින් අදාළ දීමනාව ඉහළ නැංවීම පිළිබඳ සොයා බලන ලෙස අධ්‍යාපන අමාත්‍යවරයා නිලධාරීන්ට උපදෙස් ලබාදුන් බවද එම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=67959", "Category": null, "Parent URL": null}