{"Source": "Adaderana", "Timestamp": "October 17, 2012 03:00 pm", "Headline": "උතුරේ සංවර්ධනයට කේ.පීගේ සහයත් ගන්නවා", "News Content": "කුමරන් පද්මනාදන් හෙවත් කේ.පීගේ ප්‍රධානත්වයෙන් යුතු රාජ්‍ය නොවන සංවිධානයක් උතුරේ සංවර්ධන කටයුතු සඳහා යොදා ගැනීමට රජය අපේක්ෂා කරන බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පවසයි. ජනාධිපති කාර්ය සාධක බලකායේ අනුමැතියකින් තොරව කිසිදු රාජ්‍ය නොවන සංවිධානයකට උතුරේ ක්‍රියාත්මක විය නොහැකි බවත්,කේ.පී ප්‍රධානත්වයෙන් යුතු සංවිධානය එසේ අනුමැතිය ලබා ඇති බවත් හෙතෙම කියා සිටියි. 1983 ජනවාරි මස 01 වන දින සිට 2009 මැයි 19 වන දින දක්වා සක්‍රීය හමුදා සේවයේ යෙදී සිටි හා මිය ගිය සියලුම රණ විරුවන්ගේ දැනට ජීවතුන් අතර සිටින මවට හා පියාට රු.750 බැගින් හෙට අරලියගහ මන්දිරයේ පැවැත්වෙන උත්සවයකදී ප්‍රදානය කරන කරන බව හුළුගල්ල මහතා පෙන්වා දුන්නේය. එම මුදල් අතට ලබාදීමක් සිදුනොකරන බවත්, ගිණුම් ගතකොට ලබාදීමට පියවර ගෙන ඇති බවත් ඔහු පැහැදිලි කර සිටියේ අද (17)කොළඹ පැවති මාධ්‍ය හමුවකට එක් වෙමිනි. එහිදී ඔහු බිම්බෝම්බ වළ දමා තිබූ සමස්ත භූමි ප‍්‍රමාණයෙන් මේ වන විට වර්ග කිලෝමීටර් 1950 ක පමණ බිම්බෝම්බ ඉවත් කර ඇති බවත්, බිමි බෝම්බ ඉවත්කිරීම සඳහා තවත් ඉතිරිව ඇත්තේ වර්ග කිලෝමීටර 111 පමණ ප‍්‍රමාණයක් බවත් සඳහන් කළේය. එසේම ලක්ෂ්මන් හුළුගල්ල මහතා කියා සිටියේ බිම්බෝම්බ ඉවත් කිරීමේ කටයුතු සඳහා මුදල් නොමැති බවට බිම්බෝම්බ ඉවත් කිරීමේ කටයුතු වල නිරත සංවිධාන පවසා ඇති බවයි. එහෙත් එම කාරණයට රජයට මැදිහත් විය නොහැකි බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28364", "Category": null, "Parent URL": null}