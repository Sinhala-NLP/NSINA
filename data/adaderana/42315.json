{"Source": "Adaderana", "Timestamp": "April 4, 2014 08:22 pm", "Headline": "ඉස්සන් ගොවිපළ ළඟ අභිරහස් මරණයක්", "News Content": "අභිරහස් ලෙස මිය ගිය අයෙකුගේ මළ සිරුරක් මංගළඑළිය - සින්නපාඩුව මාර්ගයේ ඉස්සන් ගොවිපළක් අසල තිබී හමුවී ඇති බව මුන්දලම පොලීසිය කියයි. අද (04) දහවල් ප්‍රදේශවාසියෙකුගෙන් ලද තොරතුරක් අනුව සිදු කරන ලද විමර්ශනයකදී මෙම මළ සිරුර හමුවී ඇත. සති කීපයකට පෙර මෙම මරණය සිදුවී ඇති බවට විශ්වාස කළ හැකි යැයි පොලීසිය කියයි. මියගොස් ඇති අය කාගේ කවුරුන්ද යන්න හඳුනා ගැනීමට නොහැකි බවත්,මියගොස් ඇත්තේ කුමන ආකාරයකටද යන්න නිශ්චිතවම ප්‍රකාශ කළ නොහැකි බවත් පොලීසිය පවසයි. මළ සිරුර තිබූ ස්ථානයට මීටර් 50 ක පමණ දුරින් කිසියම් වස වර්ගයක් අයත් කුප්පියක් හමුවී ඇති නමුත් එම වස වර්ගය උග්‍ර විෂකින් යුක්ත වන බැවින් මළ සිරුර තිබූ ස්ථානය සහ වස කුප්පිය තිබූ ස්ථානය අතර ගැටලුවක් පවතික බවද පොලීසිය කියයි. මෙය මිනිස් ඝාතනයක්ද?එසේත් නැත්නම් සියදිවි නසා ගැනීමක්ද යන්න සම්බන්ධයෙන් පොලීසිය විසින් පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=42315", "Category": null, "Parent URL": null}