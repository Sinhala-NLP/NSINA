{"Source": "Adaderana", "Timestamp": "October 13, 2017 02:16 pm", "Headline": "වංචනික පුද්ගලයෙක් අවිස්සාවේල්ලෙන් අත්අඩංගුවට", "News Content": "විදේශ රටවලට යවන බව පවසා විවිධ පුද්ගලයින්ගෙන් මුදල් වංචා කිරිමේ ජාවාරමක නිරත වූ පුද්ගලයෙකු අවිස්සාවේල්ල පොලිසිය විසින් අත්අඩංගුවට ගෙන තිබේ. අවිස්සාවේල්ල පොලිසියට ලැබුණ තොරතුරක් මත සිදු කළ වැටලීමකදී පුවක්පිටිය ප්‍රදේශයේ පදිංචි 48 හැවිරිදි පුද්ගලයෙකු මෙලෙස අත්අඩංගුවට ගෙන ඇති බව සඳහන් වෙයි. පුද්ගලයින් විදෙස් රටවලට යවන බවට පවසා මුදල් වංචා කිරිම, බලපත්‍ර රහිත අධ්‍යාපන ආයතනයක් පවත්වාගෙන යාම, රාජ්‍ය හා අර්ධ රාජ්‍ය රැකියා ලබා දෙන බව පවසමින් මුදල් වංචා කිරිම යන සිද්ධින් සම්බන්ධයෙන් සැකකරු අත්අඩංගුවට ගත් බව පොලිසිය සඳහන් කළේය. මොහු පුද්ගලයින් 25 දෙනෙකුට ආසන්න පිරිසකගෙන් මුදල් ලබා ගෙන ඇති අතර එම කිසිදු පුද්ගලයෙකුට මෙතෙක් රැකියාවක් ලබාදී නොමැති බවයි වාර්තා වෙයි. අත්අඩංගුවට ගත් සැකකරු අවිස්සාවේල්ල මහේස්ත්‍රාත් අධිකරණයට ඉදිරිපත් කිරිමෙන් අනතුරුව ලබන 25 වනදා දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=78675", "Category": null, "Parent URL": null}