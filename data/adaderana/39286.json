{"Source": "Adaderana", "Timestamp": "December 3, 2013 10:45 am", "Headline": "කැළණි කේබල්ස් PLC සමාගම SLITAD People Development – 2013 රන් සම්මානය දිනයි", "News Content": "ඡායාරූපය- ජාත්‍යන්තර කම්කරු සංවිධානයේ ශ්‍රී ලංකේය අධ්‍යක්ෂ, ඩොන්ග්ලින් ලී මහතා විසින් කැළණි කේබල්ස් PLC සමාගමට හිමි රන් සම්මානය එම සමාගමේ මානව සම්පත් කළමනාකරු ගිහාන් විදානගම මහතා වෙත පිරි නැමූ අවස්ථාව. ශ්‍රී ලංකා පුහුණු හා සංවර්ධන ආයතනයේ සභාපති ඊස්ට්මන් නාරංගොඩ මහතා ඡායාරූපයේ පසෙකින් සිටියි. ශ්‍රී ලංකාවේ අංක 1 ආරක්ෂිත විදුලි රැහැන් වෙළඳනාමයවන කැළණි කේබල්ස් PLC සමාගම ශ්‍රී ලංකා පුහුණු හා සංවර්ධන ආයතනය (SLITAD) විසින් බත්තරමුල්ලේ වෝටර් එජ් හෝටලයේදී පළමුවරට පැවැත් වූ SLITAD People Development – 2013 සම්මාන උළෙලේදී රන් සම්මානයෙන් පිදුම් ලැබීය. ශ්‍රී ලංකාවේ ව්‍යාපාරික සමාගම් තම සේවක පුහුණුව හා සංවර්ධනය වෙනුවෙන් සැපයෙන දායකත්වය ඇගයීමක් ලෙසින් පැවැත්වෙන එම සම්මාන උළෙලේ සුදුස්සන් තෝරා ගනු ලැබූවේ ව්‍යාපාරික මූලෝපාය, පුහුණු හා සංවර්ධන මූලෝපාය, සේවක කළමනාකාරීත්ව මූලෝපාය, නායකත්ව හා කළමනාකාරීත්ව මූලෝපාය, කළමනාකාරීත්ව ඵලදායිතාව, පිළිගැනුම හා සම්මාන ප්‍රදාදානය, සහභාගීත්වය හා බලගැන්වීම, කාර්යඵල ඇගයීම හා අඛණ්ඩ වර්ධනය යන මිණුම් දඬු 10ක් මුල් කර ගනිමිනි. කැළණි කේබල්ස් සමාගම තම සේවක පුහුණුව, ඔවුන්ගේ වෘත්තීය හා පෞද්ගලික වර්ධනය වෙනුවෙන් දැඩි මෙහෙයක් ඉටු කරන සමාගමක්වීමෙන් සෙසු සියලූ ප්‍රමුඛතම සමාගම් අභිභවා SLITAD People Development – 2013 රන් සම්මානයෙන් පිදුම් ලැබීමට සමත් විය. සේවක පුහුණුව හා සංවර්ධනය ඇගයීමට පළමුවරට පැවැත්වූ SLITAD People Development සම්මාන උළෙලේදී රන් සම්මානයට හිමිකම් කීම සම්බන්ධයෙන් කැළණි කේබල්ස් PLC සමාගමේ මානව සම්පත් කළමනාකරු ගිහාන් විදානගම මහතා පැවසුවේ, “කැළණි කේබල්ස් සමාගම හිමිකරගත් අතිවිශාල සාර්ථකත්වයේ ප්‍රබලතම පාර්ශ්වකරුවන් සේවකයන්වන හෙයින් අප සමාගම ඔවුන්ගේ වෘත්තීය හා පෞද්ගලික සංවර්ධනය වෙනුවෙන් දැවැන්ත වැඩසටහනක් ක්‍රියාත්මක කරනවා. එහෙයින් SLITAD People Development සම්මාන උළෙලේදී රන් සම්මානයෙන් පිදුම් ලැබීමෙන් අප සේවකයන් වෙනුවෙන් සිදුකරන මෙහෙවර ඇගයීමක්, දිරිමත්කිරීමක් සේම කැළණි කේබල්ස් රැකියාවෙහි යෙදෙන්නට වඩාත් සුදුසු සමාගමක් බව සනාථ කෙරුණා. සේවක ක්‍රියාකාරීත්වය තක්සේරු කිරීමේ ක්‍රමවත් සැලසුමක් සහිත කැළණි කේබල්ස් සමාගම ඔවුන්ට අදාළ වෘත්තීය හා ධනාත්මක පුහුණුව නිරන්තරයෙන්ම සැපයෙන අතර ඉහළ හැකියාවන් පෙන්නුම් කරන සේවකයන්ට විදේශීය පුහුණුවීම් සඳහාත් යොමු කෙරෙනවා. එයට අමතරව සේවකයන්ගේ පෞද්ගලික සංවර්ධනයට දායකත්වය සැපයීමක් ලෙසින් වැඩිදුර අධ්‍යාපනය ලබන්නන්ට මූල්‍යමය සහයෝගයක් ලබාදීමත් අපේ සේවක සංවර්ධන වැඩසටහනට අයත් වූවක්. සාමූහික එකඟතාවක් යටතේ සේවක වැටුප් වර්ධක හිමිකරදෙන සමාගමක්වන කැළණි කේබල්ස් නොමිලේ ආහාර, නිල ඇඳුම් හා ප්‍රවාහන පහසුකම් සැපයීමට අමතරව සේවක වින්දනය හා සුහදත්වය වර්ධනය කෙරෙන වාර්ෂික විනෝදාත්මක වැඩසටහන් රැසක්ම පවත්වන සමාගමක්.“ යන්නය. කැළණි කේබල්ස් වසර 44ක් පුරා ශ්‍රී ලාංකේය විදුලි සම්ප්‍රේක්ෂණ හා සන්නිවේදන වයර් නිෂ්පාදනයේ අත්දැකීමෙන් පිරි 100% දේශීය සමාගමකි. 2012 වසරේ පැවති SLIM Brand Excellence -2012 සම්මාන උළෙලේ දී විශිෂ්ටතම ව්‍යාපාරික වෙළඳනාමයට හිමිවන ලෝකඩ සම්මානය හිමිකරගත් කැළණි කේබල්ස් සමාගම වසර 2013 පැවති SLIM Brand Excellence -2013 සම්මාන උළෙලේ දී විශිෂ්ටතම ව්‍යාපාරික වෙළඳනාමයට හිමිවන රන් සම්මානය හිමිකරගැනීමට සමත් වූ අතර එය එම අංශයේ රන් සම්මානය සමාගමක් හිමි කරගත් පළමු අවස්ථාව විය. තවද එම සම්මාන උළෙලේදී නිර්මාණාත්මක අයදුම්කරුවාට පිරිනැමෙන රන් සම්මානය තෙවන වරටත් හිමිකරගැනීමට කැළණි කේබල්ස් සමාගම සමත් විය. එය ට අමතරව ගුණාත්මක බව වෙනුවෙන් පිරි නැමෙන ISO 9001: 2008 තත්ත්ව සහතිකය හා යහපත් පාරිසරික කළමනාකරණය වෙනුවෙන් ISO 14001: 2004 සහතිකවලින් පිදුම් ලැබීය. තවද, කැළණි කේබල්ස් විශිෂ්ටතම කර්මාන්තකරුවා තේරීමේ සම්මාන උළෙලේදී පළිඟු සම්මානය ද ජාතික තත්ත්ව සම්මානයෙන් හා ටයිකි අකිමොටෝ 5S රන් සම්මානයන් හිමි කරගෙන තිබේ.", "URL": "https://sinhala.adaderana.lk/news.php?nid=39286", "Category": null, "Parent URL": null}