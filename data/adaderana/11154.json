{"Source": "Adaderana", "Timestamp": "September 28, 2010 01:01 pm", "Headline": "පේරාදෙණිය සරසවියේ පන්ති වර්ජනයක් ", "News Content": "පේරාදෙණිය විශ්ව විද්‍යාලයේ සියලු පීඨ වල සිසුන් අද(28) දිනයේ පන්ති වර්ජනයක නිරත වන බව අන්තර් විශ්ව විද්‍යාල බල මණ්ඩලයේ කැඳවුම්කරු උදුල් ප්‍රේමරත්න පවසයි. එමෙන්ම හෙට(29)දිනය තුළ දැවැන්ත පා ගමනක් හා උද්ඝෝෂණයක් පවත්වා විරෝධය පළ කිරීමට බලාපොරොත්තු වන බව ද හෙතෙම සඳහන් කළේය‍. එම විශ්ව විද්‍යාලයේ සිසුන් සිව් දෙනෙකුට එරෙහිව අසත්‍ය චෝදනා එල්ල කරමින් සිරගත කිරීමට ඇති සූදානමට විරෝධය පළ කරමින් මෙම ක්‍රියාමාර්ගය ගන්නා බව ඔහු පෙන්වා දෙයි. මේ සම්බන්ධව අඛණ්ඩ ක්‍රියා මාර්ග ගන්නා බව කියා සිටින උදුල් ප්‍රේමරත්න වහාම පේරාදේණිය සිසුන් සිව්දෙනා නිදහස් කරන ලෙස ද අවධාරණය කරයි. රජරට විශ්ව විද්‍යාලයේ සිසුන් 23 දෙනෙකුගේ පන්ති තහනම් කිරීම තුළින් ශිෂ්‍යයින් මර්දනය කිරීමේ වැඩපිළිවෙලක් විශ්ව විද්‍යාල පරිපාලනය ක්‍රියාවට නංවා ඇති බව උදුල් ප්‍රේමරත්න වැඩිදුරටත් පැවසුවේය. විශ්ව විද්‍යාල පරිපාලනය ලවා සිසුන්ගේ කටයුතු නැවතීමට ආණ්ඩුව උත්සාහ දරන බවට ද ඔහු චෝදනා කරයි. එම පන්ති තහනම් කිරීමේ නියෝග ඉවත් කරගන්නා ලෙසත්, ශිෂ්‍යයින්ගේ කටයුතු ශිෂ්‍යයින්ට විශ්ව විද්‍යාලය තුළ කරගෙන යාමට ඉඩදෙන ලෙසද උදුල් ප්‍රේමරත්න අවධාරණය කරයි. මේ අතර මෙම චෝදනා පිළිබඳ විමසීමට උසස් අධ්‍යාපන අමාත්‍යවරයා සහ නියෝජ්‍ය අමාත්‍යවරයා සම්බන්ධ කරගැනීමට අද දෙරණ උත්සහ කළ ද එය ව්‍යර්ථ විය.", "URL": "https://sinhala.adaderana.lk/news.php?nid=11154", "Category": null, "Parent URL": null}