{"Source": "Adaderana", "Timestamp": "January 14, 2016 01:16 pm", "Headline": "ඇඹිලිපිටියේ ගැටුමේ වාර්තාවක් බාරදීලා", "News Content": "ඇඹිලිපිටිය ප්‍රදේශයේදී පොලීසිය සමඟ ඇතිවූ ගැටුම සම්බන්ධයෙන් වාර්තාවක් පොලිස් කොමිසම වෙත භාරදී තිබේ.සිද්ධියට අදාළව පොලීසිය විසින් සිදුකරන ලද මූලික විමර්ශන වල කරුණු ඇතුළත් අතුරු වාර්තාවක් මෙලෙස භාරදී ඇති බව සඳහන්ය.පොලිස්පතිවරයා විසින් සබරගමුව පළාත භාර නියෝජ්‍ය පොලිස්පතිවරයා ඇතුළු තිදෙනෙකුගේ කණ්ඩායමක් මෙම සිද්ධියට අදාළ මූලික විමර්ශනය සිදුකර ඇත.ඊට අදාළ වාර්තාව පොලිස්පතිවරයාට ලබාදීමෙන් අනතුරුව එය පොලිස් කෙමිසම වෙත යොමු කළ බව ප්‍රදේශය භාර උසස් පොලිස් නිළධාරියෙකු පැවසා තිබේ.මේ වන විට පොලිස් කොමිසම රැස්වී මෙම වාර්තාව පිළිබඳ සාකච්ඡා කරන බව එම කොමිසමේ ප්‍රකාශකයෙක් සදහන් කරයි.මේ අතර පොලීසිය සමග ඇතිවූ ගැටුමේ දී තරුණයෙකු මියයාම සම්බන්ධයෙන් වන මහේස්ත්‍රාත් මරණ පරීක්ෂණය අද දිනයේත් පැවැත් වෙන බව ද සදහන්ය.ඇඹිලිපිටිය මහේස්ත්‍රාත් අධිකරණයේදී අද පස්වරුවේ එය පැවැත්වෙන බව පොලීසිය පවසයි.", "URL": "https://sinhala.adaderana.lk/news.php?nid=56351", "Category": null, "Parent URL": null}