{"Source": "Adaderana", "Timestamp": "July 1, 2010 09:55 am", "Headline": "අවතැන් ජනතාව වෙනුවෙන් නව නිවාස ව්‍යාපෘතියක්", "News Content": "යුද්ධයෙන් අවතැන් වු උතුරේ ජනතාව වෙනුවෙන් ක්‍රියාවට නැංවීමට යෝජිත නව නිවාස ව්‍යාපෘතියක ඉදිකිරීම් කටයුතු කිලිනොච්චි නගරයේදී අද ආරම්භ වීමට නියමිතව තිබේ. ඒ ඉදිකිරීම් හා ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා කිලිනොච්චි ප්‍රදේශයේ සිදුකළ නීරීක්ෂණ චාරිකාවකදී ගනු ලැබු තීරණයකට අනුවය. මෙහිදි යුද්ධයෙන් හානියට පත්වු ජාතික නිවාස සංවර්ධන අධිකාරියේ දිස්ත්‍රික් කාර්යාලයේ ප්‍රතිසංස්කරණ කටයුතු ද සිදුකිරීමට නියමිතව තිබේ. කිසියම් ආර්ථික ශක්තියක් ඇති නිවාසලාභීන්ට නැවත ගෙවිය හැකි වන ආකාරයෙන් සාධාරණ ණය මුදලක් ලබාදී මෙම නිවාස ව්‍යාපෘතිය ක්‍රියාත්මක කිරීමට නියමිතය. අවතැන්වු ජනතාව වෙනුවෙන් රජය ක්‍රියාවට නංවන ප්‍රථම නිවාස ණය නියාමන ව්‍යාපෘතිය ලෙස ද මෙය සැලකේ.", "URL": "https://sinhala.adaderana.lk/news.php?nid=9314", "Category": null, "Parent URL": null}