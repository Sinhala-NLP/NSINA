{"Source": "Adaderana", "Timestamp": "April 9, 2016 09:44 am", "Headline": " කාටූන් බැලීමට ගිය දැරියට අතවර කරලා", "News Content": "වයස අවුරුදු 08 ක් වන බාල වයස්කාර පාසල් සිසුවියකට බරපතළ ලිංගික අපරාධයක් සිදු කළ බව කියන16 හැවිරිදි තරුණයෙකු අත්අඩංගුවට ගෙන ඇති බව වනාතවිල්ලුව පොලීසිය කියයි.පොලීසිය විසින් අත්අඩංගුවට ගෙන ඇත්තේ වනාතවිල්ලුව - නාගමඩුව ප්‍රදේශයේ පදිංචි තරුණයෙකි.අතවරයට පත්ව ඇති දැරිය සැකකරුගේ නිවසට යාබද නිවසක පදිංචිව සිටී. ඇය සැම දිනකම සවස රූපවාහිනියෙන් ප්‍රචාරය වන කාටුන් නැරඹීම සඳහා සැකකරුගේ නිවසට යාම සිරිතක් කරගෙන සිට ඇත.පසුගිය මාර්තු මස 18 වැනිදාද ඇය කාටුන් බැලීම සඳහා එම නිවසට ගොස් ඇත.එම අවස්ථවේදී කුඩා දරුවන් දෙදෙනෙකු සහ සැකකරු පමණක් නිවසේ සිට ඇත.කුඩා දරුවන් දෙදෙනා බයිසිලක් පැදීම සඳහා නිවසින් පිටත් කර ඇති සැකකරු අනතුරුව දැරියට මෙම අපරාධය සිදු කර ඇති බව පොලීසිය කියයි.පසුව දැරිය මේ සම්බන්ධයෙන් තම මව්පියන්ට දැනුම් දීමෙන් පසුව මාර්තු මස23 වැනිදා සිද්ධිය පැමිණිල්ලක් වශයෙන් වනාතවිල්ලුව පොලීසියට ලැබී ඇත.ඒ අනුව විමර්ශන කටයුතු සිදු කර ඇති වනාතවිල්ලුව පොලීසියේ නිලධාරීන් දැරිය වෛද්‍ය පරීක්ෂණයක් සඳහා පුත්තලම මූලික රෝහලේ අධිකරණ වෛද්‍ය නිලධාරීවරයා වෙත යොමු කර ඇත.පසුගිය 08 වැනිදා අධිකරණ වෛද්‍ය නිලධාරීවරයා විසින් වනාතවිල්ලුව පොලීසියට ලබා දී ඇති වාර්තාවට අනුව දැරිය දුෂණයට සහ බරපතළ ලිංගික අපයෝජනයට ලක්ව ඇත. ඒ අනුව සැකකරුව අත්අඩංගුවට ගැනීමට වනාතවිල්ලුව පොලීසිය කටයුතු කර ඇත.සැකකරු පුත්තලම දිසා අධිකරණයට ඉදිරිපත් කිරීමට නියමිතව ඇත. වනාතවිල්ලුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=59027", "Category": null, "Parent URL": null}