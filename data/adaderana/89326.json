{"Source": "Adaderana", "Timestamp": "May 18, 2018 12:27 pm", "Headline": "උතුරේ අද ශෝක දිනයක්-මිය ගිය දෙමළ ජනතාව වෙනුවෙන් ජාතික කොඩිය අඩකුඹු වෙයි", "News Content": "මුලතිව්, වෙල්ලමුල්ලිවයික්කාල් ප්‍රදේශයේ යුද්ධයෙන් මියගිය දෙමළ ජනතාව සිහි කරමින් පැවැත්වෙන ප්‍රධාන සැමරුම් වැඩසටහන උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා විසින් සැමරුම් පහන දැල්වීමෙන් අනතුරුව සැමරුම් උත්සවය මේ වන විට ආරම්භ කළ බව අද දෙරණ වාර්තාකරු පැවසීය. මෙම සැමරුම් උත්සවය අද උදෑසන 11.00 පමණ ආරම්භ විය. මේ අතර යුද්ධයෙන් මියගිය දෙමළ ජනතාව සිහි කිරීමේ සැමරුම් වැඩසටහන පැවැත්වීම වෙනුවෙන් මුලතිව් නගරයේ කඩ සාප්පු වසා අද(18) ශෝක දිනයක් ක්‍රියාත්මක කරනු ලැබීය. මුලතිව් වැසියන් පැවසූවේ යුද්ධයෙන් මියගිය සහෝදර ජනතාව සිහි කිරීම වෙනුවෙන් කඩ සාප්පු වසා තමන් ‍ශෝකය ප්‍රකාශ කළ බවයි. උතුරු පළාත් ප්‍රධාන අමාත්‍යවරයාගේ ප්‍රධානත්වයෙන් යුතුව දෙමළ ජාතික සන්ධාන නියෝජිතයින්ගේ සහභාගීත්වයෙන් යුද්ධයෙන් මියගිය දෙමළ ජනතාව සිහිකිරීමේ සැමරුම් වැඩසටහන පැවැත් වීමට නියමිතයි. මේ අතර යුද්ධයෙන් මියගිය දෙමළ ජනතාව සිහිකිරීම සඳහා අද දිනයේදී උතුරු පළාතේ සියලූම පාසල්වල පළාත් කොඩිය අඩකුඹු කරන ලෙසට උතුරු පළාත් අධ්‍යාපන අමාත්‍ය කන්දයියා සර්වේස්වරන් මහතා ඊයේ(17) දැනුම් දී තිබුණි. විදුහල්පතිවරුන්ට සහ ගුරුවරුන්ට තමන් මෙම දැනුම්දීම සිදුකළ අතර අද දිනයේ දී සියලූම පාසල්වල පළාත් කොඩිය අඩකුඹු කර තිබූ බව අප වාර්තාකරු සඳහන් කළේය. මේ අතර යාපනය විශ්වවිද්‍යාලයේ සිසුන් යුද්ධයෙන් මියගිය දෙමළ වැසියන් සිහිකිරීම සඳහා අද උදෑසන යතුරුපැදි මත නැගී ජනාතාව දැනුවත් කරමින් පෙළපාලියකින් ගමන් කර තිබේ. එම පෙළපාලිය පලාලි ප්‍රදේශයෙන් ආරම්භ කොට චාවාකච්චේරිය නගරය හරහා මුලතිව්, වෙල්ලමුල්ලිවයික්කාල් ප්‍රදේශයේ ප්‍රධාන සැමරුම් වැඩසටහන පැවැත් වෙන ස්ථානය වෙතට ගමන් කළ බව වාර්තා වෙයි.", "URL": "https://sinhala.adaderana.lk/news.php?nid=89326", "Category": null, "Parent URL": null}