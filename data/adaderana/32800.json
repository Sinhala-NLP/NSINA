{"Source": "Adaderana", "Timestamp": "March 28, 2013 10:42 am", "Headline": "ඉන්දීය ප්‍රීමියර් ලීග් වර්ජනය කළ යුතුයි", "News Content": "ඉන්දීය ප්‍රීමියර් ලීග් ක්‍රිකට් තරගාවලියේ තමිල්නාඩුවෙහි පැවැත්වෙන තරගවලට හැර ඉන්දියාවේ සෙසු ප්‍රාන්තවල පැවැත්වෙන තරග සඳහා ක්‍රීඩකයින් යැවීමට තීරණය කර තිබීමෙන් ශ්‍රී ලංකාවට එල්ලවන චෝදනා පිළිගැනීමක් සිදුවන බව හිටපු ක්‍රිකට් නායක,පාර්ලිමේන්තු මන්ත්‍රී අර්ජුන රණතුංග මහතා පවසයි. තමිල්නාඩු ප්‍රධාන අමාත්‍ය ජයලලිතා ජයරාම්,ඩී.එම්.කේ පක්ෂ නායක එම්.කරුණානිධි යන අය තමිල්නාඩුවෙහි පැවැත්වෙන ඉන්දීය ප්‍රීමියර් ලීග් තරග සඳහා ශ්‍රී ලාංකික ක්‍රීඩකයින් සහභාගිකරවා නොගත යුතු බව අවධාරණය කර තිබිණි. ඒ අනුව ඉන්දීය ක්‍රිකට් බලධාරීන් තමිල්නාඩුවේ පැවැත්වෙන තරග සඳහා ශ්‍රී ලංකා ක්‍රීඩකයින් සහභාගිකරවා නොගැනීමට තීරණය කරන ලදී. කෙසේ වෙතත් තමිල්නාඩු නායකයින් ශ්‍රී ලංකා ක්‍රීඩකයින් සහභාගිවීම සම්බන්ධයෙන් විරෝධය පාන ලද්දේ ශ්‍රී ලංකා රජය ද්‍රවිඩ ජනතාවගේ මූලික අයිතිවාසිකම් උල්ලංඝණය කරමින් කටයුතු කරන බවට හා මෙරට යුද අපරාධ සිදුකළ බවට චෝදනා කරමිනි. එබැවින් තමිල්නාඩුවේ හැර සෙසු ප්‍රාන්තවල තරග සඳහා සහභාගීවීමට ශ්‍රී ලංකා රජය හා ක්‍රිකට් ආයතනය කැමැත්ත පළ කිරීමෙන් තමිල්නාඩුවෙන් ශ්‍රී ලංකා රජය වෙත එල්ල කරනු ලබන චෝදනා සනාථ කිරීමක් සිදුවන බව අර්ජුන රණතුංග මහතා පෙන්වාදෙයි. එබැවින් ශ්‍රී ලංකාව ඉන්දීය ප්‍රීමියර් ලීග් තරග වර්ජනය කළ යුතු බව අර්ජුන රණතුංග මහතා පී.ටී.අයි පුවත් සේවයට සඳහන් කර ඇත. එහිදී මාධ්‍යවේදියකු විමසා ඇත්තේ පෙරතුව සිටම ප්‍රීමියර් ලීග් තරග සඳහා ශ්‍රී ලංකා ක්‍රීඩකයින් සහභාගී නොවිය යුතු බව තරයේ ඇදහූ රණතුංග මහතාටත් මිලියන ගණනින් මුදල් ලැබුණේ නම් එය ප්‍රතික්ෂේප කරනු ඇතිද යන්නයි. ඊට පිළිතුරු දෙමින් අර්ජුන රණතුංග මහතා පවසා ඇත්තේ ඩොලර් මිලියන 10 ක් ලැබුණත් තමන් එය නොතකා හරින බව හා ශ්‍රී ලංකා ක්‍රීඩකයින්ට සලකන ස්වරූපය පිළිබඳ තමන් සෑහීමට පත් ‍නොවන බවයි. \"මෙය දේශපාලන ප්‍රශ්නයක් නෙවෙයි. ලංකාවේ ආත්මාභිමානය පිළිබඳ කාරණයක්\" අර්ජුන රණතුංග මහතා එහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=32800", "Category": null, "Parent URL": null}