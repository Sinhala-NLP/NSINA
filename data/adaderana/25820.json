{"Source": "Adaderana", "Timestamp": "July 16, 2012 02:30 pm", "Headline": "මහා පරිමාණ මත්ද්‍රව්‍ය ජාවාරමක සුලමුල හෙළිවෙයි", "News Content": "කොළඹ සහ අවට ප්‍රදේශවල සිදු කළ මෙහෙයුම්වලදී නීතී විරෝධී මත්පැන්, මත්ද්‍රව්‍ය හා දුම්වැටි විශාල ප්‍රමාණයක් යුද හමුදාව විසින් සිය භාරයට ගෙන තිබේ. පසුගිය ජුනි 30 වැනිදා සිට සතියක කාලයක් තුළ සිදු කළ වැටලීම්වලදී මෙම ද්‍රව්‍ය සොයා ගත් බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. හොරොයින් ග්‍රෑම් 7යි මිලි ග්‍රෑම් 764ක්, ගංජා කිලෝ ග්‍රෑම් 45ක්, නීතී විරෝධී දුම්වැටි තොගයක් මෙසේ සොයා ගත් මත්ද්‍රව්‍ය අතරට අයත්ය. මේ සම්බන්ධයෙන් පුද්ගලයින් 64 දෙනෙකු ද සැකපිට අත්අඩංගුවට ගෙන තිබේ. දකුණු ආරක්ෂක සේනා මූලස්ථානය සහ 14 වන සේනාංක මූලස්ථානය මෙම මෙහෙයුම ක්‍රියාත්මක කළ බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි.", "URL": "https://sinhala.adaderana.lk/news.php?nid=25820", "Category": null, "Parent URL": null}