{"Source": "Adaderana", "Timestamp": "July 2, 2014 03:27 pm", "Headline": "ඥානසාර හිමිගෙන් සී.අයි.ඩිය ප්‍රශ්න කරයි", "News Content": "බොදුබල‍සේනා සංවිධානයේ මහලේකම් පූජ්‍ය ගලබොඩඅත්තේ ඥානසාර හිමිගෙන් අපරාධ පරීක්ෂණ දෙපාර්තමේන්තුව මේවන විට ප්‍රශ්න කරමින් සිටින බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. අලුත්ගම හා බේරුවල පසුගියදා ඇති වූ සිද්ධිය සම්බන්ධයෙන් උන්වහන්සේගෙන් අපරාධ පරීක්ෂණ දෙපාර්තමේන්තුවේ නිලධාරීන් ප්‍රකාශයක් ලබා ගන්නා බව මේ සම්බන්ධයෙන් කළ විමසීමකදී බොදුබල සේනා සංවිධානයේ ප්‍රධාන විධායක නිලධාරී ඩිලන්ත විතානගේ මහතා පැවසීය. අද පස්වරු 1.30ට පමණ උන්වහන්සේ අපරාධ පරීක්ෂණ දෙපාර්තමේන්තුවට පැමිණි බවද ඒ මහතා වැඩිදුරටත් කියා සිටියේය. පසුගියදා බේරුවල හා අලුත්ගම ඇති වූ සිද්ධීන්ට බොදුබල සේනා සංවිධානය සම්බන්ධ බවට පාර්ශව ගණනාවකින් චෝදනා එල්ල විය. එමෙන්ම අදාළ සිදුවීම් සම්බන්ධයෙන් ප්‍රකාශයක් ලබා ගැනීම සඳහා සිහළ රාවයේ සංවිධානයේ සභාපති පුජ්‍ය අක්මීමන දයාරතන හිමියන් පසුගිය සඳුදා අපරාධ පරීක්ෂණ දෙපාර්තමේන්තුවට කැඳුවු බව ද‍ පොලීසිය කියා සිටියේය. මේ අතර අලුත්ගම සිද්ධියට අදාළව දැනට පුද්ගලයින් 117 දෙනෙකු අත්අඩංගුවට ගෙන ඇති අතර ඔවුන්ගෙන් 88 දෙනෙකු අධිකරණය වෙත ඉදිරිපත් කිරීමෙන් අනතුරුව ඉන් 25 දෙනෙකු පොලිස් ඇප මත මුදාහැර ඇත. තවත් සැකකරුවන් 04 දෙනෙක් අධිකරණයට ඉදිරිපත් කිරීමට නියමිත බව පොලිසිය පැවසුවේය. අපරාධ පරීක්ෂණ දෙපාර්තමේන්තුව, කොළඹ අපරාධ කොට්ඨාසය සහ අනෙකුත් විමර්ශන අංශ එක්ව අලුත්ගම ප්‍රදේශයේ පසුගිය දා සිදුවු සිද්ධීන් වලට අදාළ විමර්ශන කටයුතු තවදුරටත් සිදුකරයි.", "URL": "https://sinhala.adaderana.lk/news.php?nid=44374", "Category": null, "Parent URL": null}