{"Source": "Adaderana", "Timestamp": "August 31, 2018 07:34 pm", "Headline": "එන්ටර්ප්‍රයිස් ශ්‍රී ලංකා ජාතික ප්‍රදර්ශනය අදින් අවසන්", "News Content": "මුදල් හා ජනමාධ්‍ය අමාත්‍යාංශය සංවිධාන කරන එන්ටර්ප්‍රයිස් ශ්‍රී ලංකා ජාතික ප්‍රදර්ශනයේ අවසන් දිනය අදයි. මොණරාගල දිස්ත්‍රික් ලේකම් කාර්යාලය අභියස භූමියේදී පැවැත්වෙන ප්‍රදර්ශනය අද(31) මධ්‍යම රාත්‍රී දක්වා පැවැත්වෙනු ඇති බව වාර්තා වෙයි. රජයේ “ 2025 දැක්ම ” යටතේ ග්‍රාමීය ව්‍යවසායකයන්ට අත දීම මූලික අරමුණ කරගෙන එන්ටර්ප්‍රයිස් ශ්‍රී ලංකා වැඩසටහන ක්‍රියාත්මක වන අතර ඒ පිළිබඳව දැනුවත් කිරීම සඳහා සංවිධාන කරනු ලැබූ එන්ටර්ප්‍රයිස් ශ්‍රී ලංකා ජාතික ප්‍රදර්ශනය රාජ්‍ය මෙන්ම පෞද්ගලික අංශයේ කුටි 515ක් ස්ථාපිත කර තිබේ. ප්‍රදර්ශනයේ සමාප්ති උළෙල නිවාස හා ඉදිකිරීම් අමාත්‍ය සජිත් ප්‍රේමදාස සහ කෘෂිකර්ම අමාත්‍ය මහින්ද අමරවිර යන මහත්වරුන්ගේ ප්‍රධානනත්වයෙන් අද පස්වරු 4 ට ආරම්භ වුණි. ව්‍යවසායකින් ලක්ෂයක් වසර තුළ බිහිකිරිම අරමුණු කරගනිමින් ආරම්භ කළ ප්‍රදර්ශනය දිස්ත්‍රික්කයෙන් දිස්ත්‍රික්කයට ‍ගෙන යාමට යෝජනා කර ඇති අතර දෙවන ප්‍රදර්ශනය මෙම වසර අගභාගයේදි අනුරාධපුර දිස්ත්‍රික්කයේදී පැවැත්වීමට සැලසුම් කර තිබේ.", "URL": "https://sinhala.adaderana.lk/news.php?nid=95329", "Category": null, "Parent URL": null}