{"Source": "Adaderana", "Timestamp": "May 9, 2011 08:30 pm", "Headline": "ශ්‍රී ලංකා ක්‍රිකට් නිලවරණයක්.?ශ්‍රේෂ්ඨාධිකරණයෙන් උපදෙස්", "News Content": "ශ්‍රී ලංකා ක්‍රිකට් ආයතනය සඳහා නිලවරණයක් පැවැත්වීමේ අවශ්‍යතාව ශ්‍රේෂ්ඨාධිකරණය විසින් යෝජනා කර තිබේ. ශ්‍රී ලංකා ක්‍රිකට් ආයතනය සඳහා නිලවරණයක් පවත්වන මෙන් නියෝග කරන්නැයි ඉල්ලා ක්‍රීඩා සමාජ කිහිපයක් මඟින් ගොනු කළ පෙත්සමක් කැඳවූ අවස්ථාවේ දී ශිරාණි ‍තිලකවර්ධන මහත්මිය ප්‍රමුඛ ත්‍රිපුද්ගල විනිසුරු මඩුල්ලක් විසින් මේ බව සඳහන් කර තිබේ.. වර්තමානයේ ශ්‍රී ලංකා ක්‍රිකට් ආයතනය පාලනය වන්නේ අතුරු කමිටුවක් යටතේයි. මෙවැනි ජාතික වැදගත්කමක් සහිත ආයතනයක් සඳහා නිලවරණයක් පැවැත්වීම වැදගත් යැයි පෙන්වා දෙන ශ්‍රේෂ්ඨාධිකරණය ඒ සඳහා සියලු පාර්ශව සමඟ සාකච්ඡා කර නිලවරණයක් පැවැත්වීමට හැකි පරිසරයක් සකසා ගන්නා ලෙස නීතීපතිවරයාට උපදෙස් ලබා දී ඇත. අනතුරුව පෙත්සම ජූලි මස 6 වැනි දා කැඳවීමට නියෝග කළ අධිකරණය එදිනට එම කටයුතු වල ප්‍රගතිය වාර්තා කරන ලෙස ද අදාළ පාර්ශව වෙත නියෝග කර තිබේ.", "URL": "https://sinhala.adaderana.lk/news.php?nid=15992", "Category": null, "Parent URL": null}