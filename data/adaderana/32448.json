{"Source": "Adaderana", "Timestamp": "March 15, 2013 06:15 pm", "Headline": "විශ්ව කාලීන සමාලෝචන වාර්තාව සම්මත වීම ශ්‍රී ලංකාව ලද ජයක්", "News Content": "ශ්‍රී ලංකාව විසින් සම්පාදිත විශ්ව කාලීන සමාලෝචන වාර්තාව ජාත්‍යන්තර මානව හිමිකම් කවුන්සිලයේ දී ඒකමතිකව සම්මත වු බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. අදාළ වාර්තාව ජිනීවාහි පැවැත්වෙන ජාත්‍යන්තර මානව හිමිකම් කවුන්සිලයට අද (15) ඉදිරිපත් කෙරිණ. එහි දැනට ක්‍රියාත්මක කර ඇති උගත් පාඩම් හා ප්‍රතිසන්ධාන කොමිසමේ නිර්දේශ පිළිබඳවත් ඉදිරියේ දී ක්‍රියාත්මක කිරීමට නියමිත නිර්දේශ පිළිබඳවත් අන්තර්ගතව ඇත. මෙම වාර්තාව සම්මත වීම ශ්‍රී ලංකාව ලැබු ජයග්‍රහණයක් බව මහින්ද සමරසිංහ අමාත්‍යවරයා පැවසුවේය. දිගු දුරක් ශ්‍රී ලංකාව පැමිණ ඇති බවත්, තවත් අභියෝග ගණනාවක් ඇති බවත් පැවසු අමාත්‍යවරයා එම අභියෝගය ජය ගැනීමට ශ්‍රී ලංකා රජය කැපවන බවද ජිනීවා හී සිට අද දෙරණට අදහස් දක්වමින් ඔහු පැවසීය. මෙම සැසිවාරයේ දී රටවල් 13ක නියෝජිතයින් අදහස් දැක්වු අතර ඉන් රටවල් එකොළහකම නියෝජිතයින් ශ්‍රී ලංකාව මේ වන විට අත්කරගෙන ඇති ප්‍රගතිය සහ එහි කටයුතු පිළිබඳ ප්‍රසාදය පල කළේය. කෙසේ වෙතත් අමෙරිකාව සහ එක්සත් රාජධානිය ශ්‍රී ලංකාවේ ඇතැම් කරුණු පිළිබඳ කණස්සල්ල පළ කර ඇත. මහින්ද සමරසිංහ අමාත්‍යවරයා විශ්ව කාලීන සමාලෝචන වාර්තාව ඉදිරිපත් කිරීමෙන් අනතුරුව අදහස් දැක්වු ඇතැම් රාජ්‍ය නොවන සංවිධාන සහ රටවල නියෝජිතයින් ශ්‍රී ලංකාවේ ඇතැම් කටයුතු පිළිබඳ ශ්‍රී ලංකා නියෝජිතයින්ගෙන් ප්‍රශ්න කරන ලදී. පසුගියදා අතුරුදන් වුවන්ගේ දෙමාපියන් පිරිසක් උතුරේ සිට කොළඹට පැමිණෙමින් සිටියදී ඔවුන්ගේ ගමන වළක්වාලීම පිළිබඳවත් මර්වින් සිල්වා අමාත්‍යවරයා එක්සත් ජාතීන්ගේ නියෝජිතයෙකු ඉලක්ක කරගනිමින් සිදුකළ තර්ජනාත්මක ප්‍රකාශය පිළිබඳවත් එහිදී ඔවුන්ගේ දැඩි අවධානය යොමුවිය.", "URL": "https://sinhala.adaderana.lk/news.php?nid=32448", "Category": null, "Parent URL": null}