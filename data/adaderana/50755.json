{"Source": "Adaderana", "Timestamp": "April 20, 2015 02:50 pm", "Headline": "හිටපු ජනපති කාර්ය මණ්ඩල ප්‍රධානියාගේ බැංකු ගිණුම් පරීක්ෂාවට අවසරයි", "News Content": "හිටපු ජනාධිපති කාර්ය මණ්ඩල ප්‍රධානී ගාමිනී සෙනරත් මහතාට අයත් බැංකු ගිණුම් පරීක්ෂා කිරීමට අද(20)අධිකරණය විසින් අවසර ලබාදී තිබේ.ගාමිනී සෙනරත් මහතා නීති විරෝධී ලෙස රැස් කළ මුදල් හා දේපළ සම්බන්ධයෙන් ලැබුණු පැමිණිල්ලකට අනුව රහස් පොලීසිය විසින් සිදුකරනු ලබන විමර්ශනයකට අදාළව පොලීසිය විසින් අධිකරණයට වාර්තාවක් ඉදිරිපත් කර ඇත.එමගින් රහස් පොලිස් නිලධාරීන් පෙන්වාදී ඇත්තේ සෙනරත් මහතාට එරෙහිව ලැබුණු පැමිණිල්ලට අනුව වැඩිදුර විමර්ශන සිදුකිරීමට ඔහුගේ සහ ඔහුට අයත් සමාගම්වල බැංකු ගිණුම් පරීක්ෂා කිරීමට අවශ්‍යය බවයි.ඒ අනුව ගාමිනී සෙනරත් මහතා ඇතුළු 9 දෙනෙකුගේ සහ සමාගම් 4ක බැංකු ගිණුම් පරීක්ෂා කිරීමට අවසර ලබාදෙන ලෙස අධිකරණයෙන් කරනු ලැබූ ඉල්ලීමට අනුව කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් එම අවසරය ලබාදුන් බව අද දෙරණ වාර්තාකරු පවසයි.එබැවින් ගාමිනී සෙනරත් මහතාට සහ ඔහුට අයත් සමාගම්වල බැංකු ගිණුම් පරීක්ෂා කිරීමට හා එකී තොරතුරු රහස් පොලීසියට ලබාදෙන ලෙස පිළිගත් මූල්‍ය ආයතන 81ට අධිකරණය විසින් නියෝග කර තිබේ.", "URL": "https://sinhala.adaderana.lk/news.php?nid=50755", "Category": null, "Parent URL": null}