{"Source": "Adaderana", "Timestamp": "December 8, 2011 11:46 am", "Headline": "මලල කී‍්‍රඩිකාවන්ට  ජනශක්ති අනුග‍්‍රාහකත්වය දීර්ඝ කරයි", "News Content": "ඡායා රූ සටහන-ජනශක්ති ඉන්ෂුවරන්ස් කළමනාකාර අධ්‍යක්‍ෂ ප‍්‍රකාශ් ෂාෆ්ටර් මහතා විසින් ඉෂාරා දයානන්ද සහ එස්. තනූජා යන කී‍්‍රඩිකාවන්ට අනුග‍්‍රාහක චෙක්පත් ලබාදුන් අයුරු. පාසැල් මට්ටමේ කී‍්‍රඩක කී‍්‍රඩිකාවන් ජාතික තලයට ගෙන ඒම සඳහා දැඩි පරිශ‍්‍රමයක යෙදෙන ජනශක්ති ඉන්ෂුවරන්ස් පී.එල්.සී. විසින්, තම අනුග‍්‍රාහකත්වය ලද පාසැල් මලල කී‍්‍රඩිකාවන් දෙදෙනෙකු වෙත, ඔවුන්ගේ ද්විතීයික අධ්‍යාපන කටයුතු වෙනුවෙන් තවදුරටත් අනුග‍්‍රාහකත්වය දැක්වීමට ඉදිරිපත් වී සිටියි. වයස අවුරුදු 19 න් පහල කාණ්ඩය නියෝජනය කරනු ලබන මෙම කී‍්‍රඩිකාවන් දෙදෙනා වනුයේ රත්නපුර ෆර්ගියුසන් උසස් බාලිකා විද්‍යාලයේ ඉෂාරා සන්දීපනී දයානන්ද සහ යාපනය අලවෙඞ්ඩි හි අරුණෝදය විද්‍යාලයේ එස්. තනූජා යි. ජනශක්ති ඉන්ෂුවරන්ස් විසින් අනුග‍්‍රාහකත්වය ලබාදී තිබූ සමාලෝචිත වර්ෂයේ දී මොවුන් දෙදෙනා විසින් සුවිශේෂී දස්කම් ප‍්‍රදර්ශනය කිරීම, අදාළ අනුග‍්‍රාහකත්වය තවදුරටත් දීර්ඝ කිරීමට හේතු වී තිබේ. කණිෂ්ඨ ජාතික කී‍්‍රඩා ඉසව්වේ දී මීටර් 100 කඩුලු මතින් දිවීමේ ඉසව්වේ දී රන් පදක්කම දිනා ගැනීම සහ ජාතික පාසැල් කී‍්‍රඩා ශූරතාවලියේ දී මීටර් 100 සහ මීටර් 200 සහාය දිවීමේ ඉසව්වල දී රන් පදක්කම් දිනා ගැනීම, 2011 වසරේ දී ඉෂාරා දයානන්ද කී‍්‍රඩිකාව විසින් දක්වන ලද ඉහළම දක්‍ෂතාවයන් වේ. කුඩා කාලයේ දීම කී‍්‍රඩිකාවක ලෙස තම දක්‍ෂතාවයන් හඳුනාගනිමින්, තමා හට ශක්තිය හා මගපෙන්වීම ලබා දෙන සිය දෙමව්පියන් හට, ඉෂාරා තම ස්තුතිය පුද කර සිටියි\"පසුගිය වසර තුන පුරාවට මාගේ දක්‍ෂතාවයන් හඳුනාගනිමින් ඒ වෙනුවෙන් දෙන ලද සහාය වෙනුවෙන් ජනශක්ති ඉන්ෂුවරන්ස් පී.එල්.සී. වෙත මාගේ කෘතවේදීත්වය පළ කරනවා. මාගේ කී‍්‍රඩා අනාගතය වෙනුවෙන් ඔවුන් මා පසුපස සිටීම මට විශාල ශක්තියක්\", යැයි ඈ කියා සිටියාය. කණිෂ්ඨ හා යොවුන් ජාත්‍යන්තර කී‍්‍රඩා තරඟවල දී කඩුලු මතින් දිවීමේ සහ සහාය දිවීමේ තරඟ ඉසව්වල දී මව්බිම නියෝජනය කිරීමට අවස්ථාව හිමිකර ගැනීම තම මූලික අභිලාෂය බව ඈ වැඩිදුරටත් සඳහන් කළාය. යාපනය, අලවෙඞ්ඩි හි උපත ලබා එහි හැදී වැඩුණු 19 හැවිරිදි එස්. තනූජා ගේ ජීවිත කථාව බාධක ගණනාවක් මධ්‍යයේ ජයග‍්‍රහණය කරා පැමිණි ගමනකි. ගොවි පවුලකට දාව උපන් ඇයට, ළමා වියේ දී වසර 3 කට අධික කාලයක් සරණාගත කඳවුරක දිවිගෙවීමට සිදුවිය. දුර පැනීමේ ඉසව්වෙන් කී‍්‍රඩා තරුවක් වීම ඇගේ සිහිනය විය. සිය ජීවිතයේ හැරවුම් ලක්‍ෂ්‍යයක් බවට පත් කරමින් 2003 වසරේ පැවති වයස අවුරුදු 13 න් පහල දිස්ති‍්‍රක් කී‍්‍රඩා ඉසව්වේ දී දෙවන ස්ථානය ජයග‍්‍රහණය කිරීමට තනූජා සමත් වූවාය. කැපවීමෙන් සහ අධිෂ්ඨානයෙන් යුතුව පුහුණුවීම් කළ ඇය වසර දෙකකට පසු වයස අවුරුදු 15 න් පහළ උස පැනිමේ ඉසව්වෙන් රන් පදක්කම දිනා ගැනීමටද සමත්වූවාය. එතැනින් නොනැවතී, තනූජා සිය ගමන තවදුරටත් ඉදිරියට යමින් ඉදිරි අනාගතයේ දී මෙරට දිදුලන කී‍්‍රඩා තාරකාවක් විමේ පෙරමග ලකුණු පෙන්වමින් සිටියි.2009 වසරේ පළමු වතාවට කොළඹ දී කී‍්‍රඩා තරඟයකට ඉදිරිපත් වූ ඇය, එහි දී රිටි පැනීමේ ඉසව්වෙන් නව ජාතික පාසැල් කී‍්‍රඩා වාර්තාවක් බිහි කරලීමට සමත් වූවාය. 2011 කණිෂ්ඨ ජාතික ශූරතාවලියේ දී රිටි පැනීමේ ඉසව්වෙන් පළමු ස්ථානය හා උස පැනීමේ ඉසව්වෙන් තෙවන ස්ථානය ලද ඈ, ජ්‍යෙෂ්ඨ ජාතික ශූරතාවලියේ දී උස පැනීමේ හා රිටි පැනීමේ ඉසව්වලින් පළමු ස්ථාන ජයග‍්‍රහණ කිරීමට සමත්විය. මෙම යොවුන් කී‍්‍රඩා තාරකාවගේ මීළඟ ඉලක්කය වනුයේ තම ඉසව්වලින් ශී‍්‍ර ලංකා ජාතික වාර්තාවක් බිහිකිරීමයි. ඇයගේ පරම අභිලාෂය නම්, ශී‍්‍ර ලංකාව වෙනුවෙන් ඔලිම්පික් තරඟාවලියක් නියෝජනය කිරීමයි. මෙතෙක් තමන් පැමිණි ගමන් මගේ දී තමන් පසුපස සිටිමින් ශක්තිය ලබාදුන් සිය භාරකාර දෙමව්පියන් ඇය මෙහිදී විශේෂයෙන් සිහිපත් කළාය. එසේම ඇයගේ කී‍්‍රඩා දිවිය ආරම්භයේ පටන්ම ඇය හා සිටින පුහුණුකරු හා මගපෙන්වන්නා වන සිත්තයියා සුබාස්කරන් මහතාව ද ඇය මෙහි දී විශේෂයෙන් සිහිපත් කළාය. මෙම කී‍්‍රඩිකාවන් දෙදෙනා හට අනුග‍්‍රාහකත්වය දැක්වීමට අවස්ථාව ලැබීම පිළිබඳව ජනශක්ති ඉන්ෂුවරන්ස් සමාගම ඉතා සතුටට පත්වන බව ජනශක්ති මලල කී‍්‍රඩා අනුග‍්‍රාහකත්ව ව්‍යාපෘතියේ සම්බන්ධීකාරකවරයා වන, සාමාන්‍යාධිකාරී (මූල්‍ය හා සැලසුම්)බර්ටල් පින්ටෝ ජයවර්ධන මහතා \"මෙම යොවුන් කී‍්‍රඩිකාවන් දෙදෙනා අප ජාතියට සම්පතක්. ඔවුන් හට නිවැරදි මාර්ගෝපදේශකත්වය සහ පුහුණුවීම් ලබාදීම තුළින්, ජාත්‍යන්තර මට්ටමේ තරඟ ඉසව්වලින් මව්බිමට කීර්තියක් අත්පත් කර දීම දක්වා ඔවුන්ගේ දස්කම් ඉහළ නැංවීමට කටයුතු කළ හැකියි\" යැයි පැවසීය. මෙම කී‍්‍රඩිකාවන් දෙදෙනා, ජනශක්ති මාසික අනුග‍්‍රාහකත්ව දීමනා සහ දිරිදීමේ දීමනා ලබන, පිට පළාත්වල සිටින කැපීපෙනෙන දක්‍ෂතාවයන් දක්වන පාසැල් කී‍්‍රඩිකාවන් අතුරින් දෙදෙනෙකි. මෙම දීමනාවන් ඔවුන් දක්වනු ලබන ස්වකීය දක්‍ෂතාවයන් මත තීරණය කෙරෙන අතර ජාත්‍යන්තර තරඟ නියෝජනය සඳහා විදේශගතවන අවස්ථාවල දී ඒ වෙනුවෙන් ද සහාය දැක්වීමට ජනශක්ති ඉන්ෂුවරන්ස් කටයුතු කරයි. එසේම ඔවුන්ගේ යොවුන් කී‍්‍රඩා දිවිය වැඩිදියුණු කිරීම උදෙසා පුහුණු උපදේශන ලබාදීම්, තාක්‍ෂණික උපදෙස් සහ අවශ්‍ය අනෙකුත් සහයෝගයන් දැක්වීම ද මෙහිදී සිදුකෙරේ. තවද ජාතික තලයේ මලල කී‍්‍රඩක කී‍්‍රඩිකාවන් වෙනුවෙන් රැකියා අවස්ථා ලබා දීමට ද ජනශක්ති ඉන්ෂුවරන්ස් කටයුතු කරනු ලැබේ.", "URL": "https://sinhala.adaderana.lk/news.php?nid=20543", "Category": null, "Parent URL": null}