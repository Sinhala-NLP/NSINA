{"Source": "Adaderana", "Timestamp": "December 24, 2010 12:31 pm", "Headline": "ජී එල්ගේ ප්‍රකාශය ගැන නේපාලයෙන් සමාව ඉල්ලුවේ නෑ ", "News Content": "විදේශ කටයුතු අමාත්‍ය මහාචාර්ය ජී. එල්. පීරිස් මහතා විසින් ප්‍රකාශයට පත්කරන ලද අසත්‍ය යැයි සඳහන් වන ප්‍රකාශයක් පිළිබඳව විදේශ කටයුතු නියෝජ්‍ය අමාත්‍ය නියෝමාල් පෙරේරා විසින් නේපාලයෙන් සමාව භජනය කර ඇති බවට වාර්තා වූ මාධ්‍ය වාර්තාව විදේශ කටයුතු අමාත්‍යාංශය විසින් ප්‍රතික්ෂේප කර තිබේ. නේපාල ජනාධිපති රාම් බරන් යාදව් මහතා විසින් එරට දේශපාලනික අර්බුදයන් සමථයකට පත්කරගැනීම සඳහා ශ්‍රී ලංකාවේ මැදිහත්වීම අපේක්ෂා කරන බව ශ්‍රී ලංකා ජනාධිපති මහින්ද රාජපක්ෂ මහතා සමග ප්‍රකාශ කර ඇති බව පසුගිය මස මහාචාර්ය ජී. එල්. පීරිස් මහතා විසින් පාර්ලිමේන්තුවේදී ප්‍රකාශ කරනු ලැබීය. නමුත් එවැනි සහයෝගයක් ශ්‍රී ලංකාවෙන් ඉල්ලා නොසිටි බව පසුව නේපාල රජය සඳහන් කර ඇති බව විදෙස් මාධ්‍ය වාර්තා කර තිබිණි. පසුව අදාළ ප්‍රකාශය සම්බන්ධව විදේශ කටයුතු පිළිබඳ නියෝජ්‍ය අමාත්‍ය නියෝමාල් පෙරේරා මහතා විසින් ශ්‍රී ලංකා රජය වෙනුවෙන් සමාව අයදින බවට නේපාල අග්‍රාමාත්‍ය මාදව් කුමාර් මහතා‍ වෙත ප්‍රකාශ කර ඇති බව මාධ්‍ය වාර්තා කර තිබිණි. නමුත් එවැනි සමාව අයදීමක් සිදුකර නොමැති බව අද දෙරණ කළ විමසීමකදී විදේශ කටයුතු අමාත්‍යාංශයේ මහජන සන්නිවේදන අධ්‍යක්ෂ ජෙනරාල් හා මාධ්‍ය ප්‍රකාශක බන්දුල ජයසේකර මහතා පවසයි. නියෝජ්‍ය අමාත්‍යවරයා හා නේපාල අග්‍රාමාත්‍යවරයා අතර හමුවක් පැවතියද අදාළ සිදුවීම සම්බන්ධව සාකච්ඡාවට බඳුන්ව නොමැති බව ද ඒ මහතා සඳහන් කළේය.", "URL": "https://sinhala.adaderana.lk/news.php?nid=13063", "Category": null, "Parent URL": null}