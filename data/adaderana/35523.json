{"Source": "Adaderana", "Timestamp": "July 6, 2013 09:24 am", "Headline": "අනුන්ගේ වාහන හොරට විකිණු ජාවාරම්කරුවෙක් අල්ලයි", "News Content": "කුලී පදනම මත ලබා ගන්නා වාහනවලට ව්‍යාජ පොත්පත් සකස් කර අලෙවි කිරීමේ ජාවාරමක නිරත වු පුද්ගලයෙකු බස්නාහිර පළාත් බුද්ධි කොට්ඨාසය විසින් අත්අඩංගුවට ගෙන තිබේ. ඔහු විසින් එලෙස වංචා සහගත ලෙස අලෙවි කර තිබූ මෝටර් රථ ඇතුළු වාහන 20 ක් ද සොයාගෙන ඇති බව පොලිසිය සඳහන් කළේ‍ය. මෙම සැකකරු ව්‍යාජ නම් 5 කින් පෙනී සිට මෙම ජාවාරමේ නිරතව ඇති බව පොලිසිය සිදුකළ පරීක්ෂණවලින් අනාවරණය වී ඇත. දිවයිනේ විවිධ ප්‍රදේශවලින් වංචා සහගතව ලබා ගත් සහ සොරකම් කරන ලද වාහනවල අංක තහඩු වෙනස් කොට එම වාහන විකුණා ඇති බව පොලීසිය සඳහන් කළේය. මෙම ජාවාරමට සම්බන්ධ තවත් සැකකරුවෙකු අත්අඩංගුවට ගෙන ඇති අතර මෙලෙස අලෙවි කරන ලද තවත් වාහන රැසක් සෙවීම සඳහා පරීක්ෂණ ආරම්භ කර ඇත. සැකකරුවන් රඳවා තබා ගැනීමේ නියෝග මත වැඩිදුර පරික්ෂණ පවත්වන බව බස්නාහිර පළාත් බුද්ධි කොට්ඨාසය ප්‍රකාශ කළේය.", "URL": "https://sinhala.adaderana.lk/news.php?nid=35523", "Category": null, "Parent URL": null}