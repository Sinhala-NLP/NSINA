{"Source": "Adaderana", "Timestamp": "June 17, 2014 09:41 pm", "Headline": "අලුත්ගම ගැටුමේ 41 ක් අත්අඩංගුවේ-26ක් රිමාන්ඩ්", "News Content": "අලුත්ගම-බේරුවල ප්‍රදේශයේ ඇතිවූ ගැටුමට අදාළව සැකපිට පුද්ගලයින් 41 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. එසේම අධිකරණයට ඉදිරිපත් කරන ලද සැකකරුවන්ගෙන් 26 දෙනෙකු දැනට රක්ෂිත බන්ධනාගාර ගත කර ඇති බව හෙතෙම කියා සිටියි. සිදුවීමට අදාළව තවත් පිරිස් අත්අඩංගුවට ගැනීමට පරීක්ෂණ සිදුකෙරෙන බවත්,ඒ අනුව සැකකරුවන්ට එරෙහිව නීතියට අනුව කටයුතු කරන බවත් ඔහු සඳහන් කළේය. මෙම සිද්ධියෙන් පුද්ගලයින් දෙදෙනෙකු ජීවිතක්ෂයට පත්ව තවත් 44 දෙනෙකු තුවාල ලබා රෝහල් ගත කර ඇති බවත්,ඒ සම්බන්ධයෙන් තමන් දිගින් දිගටම සොයාබලන බවත් අද (17) පාර්ලිමේන්තුවේදී අග්‍රාමාත්‍ය දි.මු ජයරත්න මහතා කියා සිටියේය. මේ අතර බුදුබල සේනා සංවිධානයේ සභාපති පූජ්‍ය කිරම විමලජෝති හිමියන් අද දෙරණට කියා සිටියේ තම සංවිධානයේ මහලේකම් පූජ්‍ය ගලබොඩඅත්තේ ඥානසාර හිමිගේ ඇතැම් ක්‍රියාවන් තමන් අනුමත නොකරන බවයි. අලුත්ගම-බේරුවල සිදුවූ ගැටුම්කාරී තත්ත්වයට ඥානසාර හිමියන් මැදිහත්වූ ආකාරය තමන් කිසිසේත්ම අනුමත නොකරන බවත්,තමන් මෙම සංවිධානයේ ප්‍රධානත්වය දැරුවද පුද්ගලික රාජකාරී හේතුවෙන් පසුගිය මාස 06-08 ක පමණ කාලයක් තිස්සේ මෙම සංවිධානයේ කටයුතු වලින් ඈත්වී සිටින බවත් උන්වහන්සේ සඳහන් කළේය.", "URL": "https://sinhala.adaderana.lk/news.php?nid=44031", "Category": null, "Parent URL": null}