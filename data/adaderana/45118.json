{"Source": "Adaderana", "Timestamp": "August 4, 2014 04:28 pm", "Headline": "හිටපු අගවිනිසුරුවරියගේ වත්කම් නඩුව - බැංකුවට යළිත් නියෝග", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියගේ වත්කම් හෙළි නොකිරීමේ නඩුවට සම්බන්ධ සාක්ෂිමය කරුණු පරීක්ෂා කිරීමට අවසර ලබාදෙන ලෙස කොළඹ ප්‍රධාන මහේස්ත්‍රාත් අධිකරණය අදාළ බැංකුවට යළි නියෝග කර තිබේ. ඒ සම්බන්ධ නඩු විභාගය අද පෙරවරුවේ කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඉදිරියේ කැඳවනු ලැබීය. බැංකුවේ පරිගණක වල ඇති සාක්ෂි වලට අදාළ කරුණු විත්ති පාර්ශවයට ලබාදෙන ලෙස මීට පෙර මහේස්ත්‍රාත් අධිකරණය ලබාදී තිබු නියෝගයකට එරෙහිව අදාළ බැංකුව විසින් මහාධිකරණයට ඉදිරිපත් කර තිබු විමර්ශන පෙත්සම ද අද (04) කැඳවා තිබුණි. එබැවින් මහාධිකරණයේ එම පෙත්සම විභාගය සඳහා සහභාගි වීමට නීතිඥවරුන්ට අවසර දෙමින් නඩු විභාගය තාවකාලිකව අත්හිටවු බව අද දෙරණ අධිකරණ වාර්තාකරු සඳහන් කළේය. විමර්ශන පෙත්සම සලකා බැලු මහාධිකරණය විසින් බැංකුවේ අදාළ ඉල්ලීම ප්‍රතික්ෂේප කර ඇත. අල්ලස් හෝ දූෂණ චෝදනා විමර්ශන කොමිසම ඉදිරිපත් කර ඇති ලියවිලි වලංගු භාවයෙන් තොර ඒවා වීම හේතුවෙන් බැංකුවේ ඉල්ලීම ප්‍රතික්ෂේප කරන බව මහාධිකරණය සඳහන් කර තිබේ. විත්ති පාර්ශවය වෙනුවෙන් පෙනී සිටි නීතිඥ නලීන් ලද්දුවහෙට්ටි මහතා ප්‍රකාශ කළේ අල්ලස් හෝ දූෂණ චෝදනා විමර්ශන කොමිසම විසින් විත්තිපාර්ශවයට ලබාදීමට ප්‍රතික්ෂේප කළ සාක්ෂි පිළිබඳ ලේඛන නඩුවේ සාක්ෂිකරුවෙකු වන අදාළ බැංකුවට ලබා දී ඇති බවයි. ඒ අනුව යළිත් මහේස්ත්‍රාත් අධිකරණයේ දී නඩු විභාගය පැවති අතර එහිදී විත්තිකාර පාර්ශවයට බැංකුවේ පරිගණක සාක්ෂි ලබාගැනීම සඳහා අවසර දෙන ලෙස නියෝග කර ඇත. නඩු විභාගය අගෝස්තු 25 වැනිදා යළි කැඳවීමට නියමිතය.", "URL": "https://sinhala.adaderana.lk/news.php?nid=45118", "Category": null, "Parent URL": null}