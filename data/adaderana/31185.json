{"Source": "Adaderana", "Timestamp": "January 29, 2013 01:19 pm", "Headline": "අධ්‍යාපනයට වෙන්කළ මුදලින් නඩත්තු කරන්න ඇමති කෙනෙක් ", "News Content": "අධ්‍යාපනයට වෙන්කළ මුදලින් නඩත්තු කිරීමට තවත් කැබිනට් ඇමතිවරයෙකු පත් කර ඇති බවට ලංකා ගුරු සංගමය චෝදනා කරයි. සමස්ත අධ්‍යාපන ක්ෂේත්‍රය තුළ පවතින ගැටලුවලට පිළියම් යොදා ගුණාත්මක අධ්‍යාපනයක් ලබාදීම වෙනුවට අධ්‍යාපනයට වෙන් කළ සොච්චම් මුදලින් තවත් කැබිනට් අමාත්‍යවරයෙකු නඩත්තු කිරීම කණගාටුවට කරුණක් බව එම සංගමයේ ලේකම් ජෝසප් ස්ටාලින් මහතා පෙන්වාදෙයි. අධ්‍යාපන සේවා අමාත්‍යවරයෙකු පත් කිරීම අධ්‍යාපන ක්ෂේත්‍රයේ පවතින අර්බුදකාරීත්වයට පිළියමක් නොවන බව හෙතෙම පවසයි. මේ වනවිටත් අධ්‍යාපන ඇමතිවරයෙක්, උසස් අධ්‍යාපන ඇමතිවරයෙක්, අධ්‍යාපන අධීක්ෂණ මන්ත්‍රීවරයෙක් සහ පළාත් අධ්‍යාපන ඇමතිවරුන් අට දෙනෙක් අධ්‍යාපන ක්ෂේත්‍රය සඳහා පත් කර ඇති බව ජෝසප් ස්ටාලින් මහතා සඳහන් කර සිටියි. අධ්‍යාපන සේවා නමින් පෙළ පොත් බෙදාහැරීම, නිල ඇඳුම් බෙදාහැරීම වැනි කටයුතු අධ්‍යාපනයේ සැපයීම ක්‍රියාවලිය තුළින් මේ වනවිටත් සිදුවන අතර ඒ සඳහා කැබිනට් අමාත්‍ය ධුරයක් අවශ්‍ය නොවන බව හෙතෙම පෙන්වාදෙයි.", "URL": "https://sinhala.adaderana.lk/news.php?nid=31185", "Category": null, "Parent URL": null}