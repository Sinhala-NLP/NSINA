{"Source": "Adaderana", "Timestamp": "January 6, 2012 10:09 am", "Headline": "ගුද මාර්ගයේ රන් බිස්කට් සඟවාගෙන ගිය ශ්‍රී ලාංකිකයෙක් කොටුවෙයි", "News Content": "රන් බිස්කට් තොගයක් සිය ගුද මාර්ගය තුළ සඟවාගෙන නීති විරෝධීව ඉන්දියාවට රැගෙන යාමට තැත්කළ ශ්‍රී ලාංකිකයකු ඉන්දියාවේ කොචින් ජාත්‍යන්තර ගුවන් තොටුපළේ දී අත්අඩංගුවට ගෙන ඇති බව එරට මාධ්‍ය වාර්තා කරයි. එකක් ග්‍රෑම් 100 බැගින් වූ රන් බිස්කට් 14 ක් මෙසේ නීති විරෝධීව රැගෙන යාමට තැත් කළ මෙම පුද්ගලයා 47 හැවිරිදි කොළඹ නගරයේ පදිංචිකරුවකු වන බවට හඳුනාගෙන තිබේ. ඊයේ(05) පෙරවරුවේ ශ්‍රී ලංකාවට අයත් ගුවන් යානයකින් ඉන්දියාවට පැමිණ ඇති මෙම පුද්ගලයා එක්ස් -රේ පරීක්ෂණයකට යොමුකිරීමෙන් අනතුරුව මෙසේ රන් බිස්කට් සඟවාගෙන පැමිණ ඇති බව හෙළිවී ඇතැයි ඉන්දීය මාධ්‍ය වාර්තා පෙන්වාදෙයි. පසුව මෙම පුද්ගලයාගේ ගුද මාර්ගයෙන් එම රන් බිස්කට් ඉවත්කිරීම සඳහා රජයේ රෝහලක් වෙත යොමුකර ඇති බව ද සඳහන්ය.", "URL": "https://sinhala.adaderana.lk/news.php?nid=21199", "Category": null, "Parent URL": null}