{"Source": "Adaderana", "Timestamp": "September 26, 2013 07:05 am", "Headline": " ආර්ථික සම්බාධක පැනවීම සම්පූර්ණයෙන් ප්‍රතික්ෂේප කරනවා", "News Content": "රටවල්වලට එරෙහිව ආර්ථික සම්බාධක පැනවීම තම රජය සම්පූර්ණයෙන් ප්‍රතික්ෂේප කරන බව ජනාධිපති මහින්ද රාජපක්ෂ මහතා පවසයි. “ට්විටර් වෙබ් අඩිවිය“ ඔස්සේ ලැබුණු ප්‍රශ්නවලට පිළිතුරු සපයමින් ජනාධිපතිවරයා මේ බව ප්‍රකාශ කළේය. ආර්ථික සම්බාධක පැනවීම මගින් එම රටවල අහිංසක ජනතාව පවා ඉන් පීඩාවට පත්වන බවත්, එමගින් ඉලක්ක ගත පාර්ශව වෙත සෘජු බලපෑමක් සිදුවීම මඟහැරී යනු ඇති බවත් ඔහු එහිදී කියා සිටියේය. එක්සත් ජාතින්ගේ වාර්ෂික සමුළුවට සහභාගී වීම සඳහා අමෙරිකාවට ගොස් සිටින ජනාධිපති මහින්ද රාජපක්ෂ මහතා නිව්යෝර්ක් නුවර සිට ට්විටර් හරහා කියවන්නන්ගේ ගැටළුවලට පිළිතුරු ලබාදුන්නේය. ලැබුණු පැනයකට පිළිතුරු දෙමින් ජනාධිපතිවරයා ප්‍රකාශ කරනු ලැබුවේ අප්‍රිකානු රටවල් සමඟ මෙන්ම ලතින් අප්‍රිකානු රටවල් සමඟ ද්විපාර්ශික සබඳතා වර්ධනය කර ගැනීමට තම රජය අපේක්ෂා කරන බවයි. එමෙන්ම ඉරානය සමඟ ද සබඳතා තර කර ගැනීමට කටයුතු කරන බව ඔහු එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37697", "Category": null, "Parent URL": null}