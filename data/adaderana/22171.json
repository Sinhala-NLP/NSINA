{"Source": "Adaderana", "Timestamp": "February 17, 2012 08:13 am", "Headline": "ඉන්ධන මිල වැඩිකිරීමට එරෙහිව එජාප උද්ඝෝෂණයක්", "News Content": "ඉන්ධන මිල වැඩිකිරීමට විරෝධය පළ කරමින් එක්සත් ජාතික පක්ෂය සංවිධානය කරනු ලබන උද්ඝෝෂණය අද(17) පස්වරුවේ කොළඹ දී පැවැත්වෙයි. විපක්ෂ‍යේ සියලු පක්ෂවලට මෙම උද්ඝෝෂණය සඳහා ආරාධනා කරන බව එක්සත් ජාතික පක්ෂයේ මහලේකම් තිස්ස අත්තනායක මහතා ප්‍රකාශ කළේය. ඒ සඳහා දැනටමත් පක්ෂ ගණනාවක් එකඟතාව පළ කර ඇති බව ද තිස්ස අත්තනායක මහතා සඳහන් කළේය. කෙ‍සේවෙතත් එක්සත් ජාතික පක්ෂය සංවිධානය කරන කිසිදු වැඩසටහනකට සහභාගී නොවන බව ජනතා විමුක්ති පෙරමුණ පවසයි. තම පක්ෂය ජනතාව වෙනුවෙන් තනිව පෙනී සිටින බව එම පක්ෂයේ ප්‍රධාන ලේකම් ටිල්වින් සිල්වා මහතා ප්‍රකාශ කළේය. මේ අතර ඉන්ධන මිල වැඩිකිරීමට එරෙහිව අද දිනයේ වතු කම්කරුවන් එක්දින සංකේත වැඩ වර්ජනයක නිරත වන බව ලංකා ජාතික වතු කම්කරු සංගමය පවසයි. ඉන්ධන මිල වැඩිවීමෙන් බරපතල ලෙස පීඩාවට පත්ව ඇත්තේ දුප්පත් ජනතාව බව එම සංගමයේ උප සභාපති කේ.වේලායුදන් මහතා ප්‍රකාශ කළේය.", "URL": "https://sinhala.adaderana.lk/news.php?nid=22171", "Category": null, "Parent URL": null}