{"Source": "Adaderana", "Timestamp": "July 12, 2012 03:08 pm", "Headline": "ඔලිම්පික් යන්න නායකත්වය නිලූකට", "News Content": "2012 ලන්ඩන් ඔලිම්පික් ක්‍රීඩා උළෙල නියෝජනය කරන ශ්‍රී ලංකා කණ්ඩායමේ නායකත්වයට බැඩ්මිටන් ක්‍රීඩක නිලූක කරුණාරත්න පත් කළ බව ශ්‍රී ලංකා ඔලිම්පික් කමිටුව පවසයි. නිලූක කරුණාරත්න බැඩ්මින්ටන් තරගවලදි ජාතික ශුරතාවය 10 වතාවක් ජයග්‍රහණය කළ ක්‍රීඩකයෙකු බව බැඩ්මින් කමිටුවේ සභාපති පරාක්‍රම බස්නායක මහතා පවසයි. එම ශූරතාවය ඔහු අඛණ්ඩව 09 වතාවක් ජයගැනීම විශේෂත්වය ලෙස සැලකේ. වයස අවුරුදු 16 දීම පළමු ජාතික ශූරතාවය හිමි කර ගැනීමට නිලුක කරුණාරත්න සමත් වි ඇති බව පරාක්‍රම බස්නායක මහතා පවසයි.. ලොව බැඩ්මින්ටන් ක්‍රීඩකයින් ශ්‍රේණිගත කිරිමේ නාමාවලියේ පළමු ක්‍රීඩකයින් 50 දෙනා අතරට පැමිණි පළමු ශ්‍රී ලාංකිකයා බවට ද මොහු පත්ව තිබේ. දකුණු පළාතේ බලපිටිය ප්‍රදේශයේ උපත ලබා ඇති නිලූක මේ වන විට 27 හැවිරිදි වියේ පසුවේ. ඔහුගේ සෙසු සහෝදරයින් තිදෙනා ද බැඩ්මින්ටන් ක්‍රීඩාවෙන් දස්කම් දක්වන අය වන අතර ඔවුන්ගේ පියා වන ලුවි කරුණාරත්න බැඩ්මින්ටන් පුහුණුකරුවකු ලෙස කටයුතු කර ඇත. මේ වන විට නිලූක පෝලන්ත ජාතික පුහුණුකරුවෙකු යටතේ එරට රැඳි සිටිමින් පුහුණූවීම්වල නිරත වන බව බැඩ්මින් කමිටුවේ සභාපති පරාක්‍රම බස්නායක මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=25726", "Category": null, "Parent URL": null}