{"Source": "Adaderana", "Timestamp": "February 2, 2017 09:17 pm", "Headline": "වෛද්‍යවරු හෙට සංකේත වර්ජනයක-ආණ්ඩුවට සතියක් කල් දෙයි", "News Content": "සයිටම් ආයතනය නීතිගත කිරීමට විරෝධය පළ කරමින් අන්තර් විශ්වවිද්‍යාල ශිෂ්‍ය බලමණ්ඩලය සහ වෛද්‍ය ශිෂ්‍ය සංගමය ඒකාබද්ධව පැවැත්වූ විරෝධතාවට පොලීසිය විසින් පහරදී සිසුන් පිරිසක් අත්අඩංගුවට ගැනීමට විරෝධය පළ කරමින් හෙට පෙරවරු 8 සිට පස්වරු 12 දක්වා දීප ව්‍යාප්ත සංකේතාත්මක වැඩ වර්ජනයක නිරතවීමට රජයේ වෛද්‍ය නිලධාරීන්ගේ සංගමය තීරණය කර තිබේ.හෙට(03) පෙරවරු 8 සිට 12 දක්වා පැය 4ක කාලයක් දිවයින පුරා මෙම වැඩවර්ජනය ක්‍රියාත්මකය.නිවේදනයක් නිකුත් කරමින් එම සංගමය අද(02) පස්වරුවේ මෙම තීරණය ප්‍රකාශයට පත්කර ඇත.මේ අතර අද පැවති ප්‍රවෘත්ති සාකච්ඡාවකදී එම සංගමය ප්‍රකාශ කළේ මාලඹේ පෞද්ගලික වෛද්‍ය විද්‍යාලය සම්බන්ධයෙන් අවසන් තීන්දුවකට පැමිණීමට රජයට සතියක කාලයක් ලබාදෙන බවයි. එම කාලය තුළ අදාළ තීන්දුවලට රජය එළැඹීමට අපොහොසත් වුවහොත් දීප ව්‍යාප්තව අඛණ්ඩ වෘත්තිය ක්‍රියාමාර්ගයකට යොමුවන බවද ඔවුන් සඳහන් කළේය. මාලඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය පසුගියදා ලබාදුන් තීන්දුව පිළිබඳව සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමය අද පෙරවරුවේ ශ්‍රී ලංකා වෛද්‍ය සභාවේ සභාපති මහාචාර්ය කලෝ ෆොන්සේකා මහතා ඇතුළු පිරිසක් හමු වුණි.රජයේ වෛද්‍ය නිලධාරීන්ගේ සංගමයේ විධායක සභාව රැස් වූයේ ඉන් අනතුරුවය. එම තීරණ දැනුම්දීම සඳහා අද පස්වරුවේ රජයේ වෛද්‍ය නිලධාරීන්ගේ සංගමය ප්‍රවෘත්ති සාකච්ඡාවක් කැඳවා තිබුණි.", "URL": "https://sinhala.adaderana.lk/news.php?nid=69030", "Category": null, "Parent URL": null}