{"Source": "Adaderana", "Timestamp": "September 28, 2017 11:28 am", "Headline": "සඳරුවන්ට එරෙහි පෙත්සම් යළි සළකා බැලේ", "News Content": "අධිකරණයට අපහාස කළ බවට චෝදනා කරමින් ලංකා ඊ නිව්ස් වෙබ් අඩවියේ කර්තෘ සඳරුවන් සේනාධීර මහතාට එරෙහිව ඉදිරිපත් කර ඇති පෙත්සම් 14ක් ශ්‍රේෂ්ඨාධිකරණය හමුවේ අද(28) යළි සළකා බැලීය. කෝට්ටේ මහ නගර සභාවේ හිටපු උප නගරාධිපති මදුර විතානගේ මහතා විසින් ඉදිරිපත් කර ඇති අදාළ පෙත්සම් ඊවා වනසුන්දර, කේ.ටි.චිත්‍රසිරි සහ විජිත් මළල්ගොඩ යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද කැඳවු බව අද දෙරණ අධිකරණ වාර්තාකරු සඳහන් කළේය. එහිදි පෙත්සම්කාර පාර්ශවය වෙනුවෙන් පෙනී සිටි ජනාධිපති නීතීඥ හේමන්ත වර්ණකුලසූරිය මහතා අධිකරණය හමුවේ කියා සිටියේ වගඋත්තරකාර ලංකා ඊ නිව්ස් කතුවරයාගේ ලිපිනය සොයාගෙන ඇති බවය. ඒ අනුව ඔහුට අදාළ සිතාසිය විදේශ කටයුතු අමාත්‍යංශය මාර්ගයෙන් බ්‍රිතාන්‍ය හා කැනේඩියානු තානාපති කාර්යාල හරහා ඔහු වෙත නිකුත් කිරීමට අවශ්‍ය පියවර ගනිමින් සිටින බව ජනාධිපති නීතීඥවරයා සඳහන් කර තිබේ. පෙත්සම නැවත ලබන වසරේ පෙබරවාරි මස 20 වැනිදා කැඳවීමට නියම කළ ශ්‍රේෂ්ඨාධිකරණය එදිනට මෙම කටයුතුවල ප්‍රගතිය වාර්තා කරන ලෙස පෙත්සම්කාර පාර්ශයේ නීතීඥවරයාට නියම කළ බව අද දෙරණ වාර්තාකරු සඳහන් කළේය. ලංකා ඊ නිව්ස් වෙබ් අඩවියේ පල කර ඇති ප්‍රවෘත්ති තුළින් අධිකරණයට මෙන්ම බහුතරයක් විනිසුරුවරුන්ට දැඩි අසාධාරණයක් සිදුවන බැවින් ලංකා ඊ නිව්ස් කර්තෘවරයා අධිකරණය හමුවට කැඳවා විභාගයක් පවත්වා සුදුසු දඬුවම් පමුණුවන ලෙස ඉල්ලමින් මදුර විතානගේ මහතා අදාළ පෙත්සම් ගොනුකර තිබේ.", "URL": "https://sinhala.adaderana.lk/news.php?nid=78107", "Category": null, "Parent URL": null}