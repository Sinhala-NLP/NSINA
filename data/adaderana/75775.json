{"Source": "Adaderana", "Timestamp": "July 30, 2017 03:24 pm", "Headline": "ගිලා බසින බණ්ඩාරවෙලට විකල්ප මාර්ග පද්ධතියක් අවශ්‍යයි", "News Content": "මෝසම් වැසි සමයට පෙර බණ්ඩාරවෙලට විකල්ප ප්‍රවේශ මාර්ග සම්පදානය, අලුත්වැඩියාව සිදු කළ යුතු බව ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ කීර්ති තෙන්නකෝන් මහතා පවසයි. උමා ඔය ව්‍යාපාරය හේතුවෙන් බදුල්ල, බණ්ඩාරවෙල, ඇල්ල, වැලිමඩ ගිලා බැසීම්, නාය යාමේ තර්ජන, මාර්ගයන්හි ඉරි තැලීම් දහස් ගණනක් පවතින බවත්, බදුල්ල - බණ්ඩාරවෙල මහා මාර්ගය ස්ථාන 5 ක් හෝ එයට වැඩි ස්ථාන ගණනාවකින් ඉදි තලා හෝ මාර්ගයට ඉහළින් පැලුම් පවතන බව සඳහන්ය. නිවේදනයක් නිකුත් කරමින් ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ කීර්ති තෙන්නකෝන් මහතා මේ බව පෙන්වා දී තිබේ. දික්අරාව ජනතාව දින 2 ක් දික්අරාවේ දී බදුල්ල - බණ්ඩාරවෙල මාර්ගය වසා දැමීම හේතුවෙන් ඉදිරියේ දී ඇති විය හැකි ප්‍රවේශ මාර්ග අර්බුදය පිළිබද අදහසක් රටට ලැබුණි. දික්අරාව මහා මාර්ගය අවහිර වූ විට භාවිත වූ විකල්ප මාර්ග සියල්ලම (කිණිගම පාර, 3 මයිල් පාර, ඇටම්පිටිය, බලගල පාර, මහඋල්පත පාර) වාහන දෙකක් මාරුවිය නොහැකි ස්ථාන ගණනාවකි. එම එකම මාර්ගයක හෝ දිශාව දක්වන මාර්ග සලකුණු නැත. ජනතාව අතරමං විය. වාහන නිවැරදි මාවතට යොමු කිරීමක් සිදු නොවීය. මිහිදු මාවත ඔස්සේ හරවා යැවූ බස් රථ අනතුරට පත් විය. (වාර්ශිකව පෙරහැර දින මේ මාර්ගයේ වාහන හරවා යවන විට එහි සුලභව අනතුරු සිදුවේ) තවත් දින 50 කින් ඊසාන මෝසම් වැසි ඇරඹේ. මේ වන විට ගිලිබසිමින්, පුපුරා හැලෙමින්, පස් කඩා වැටෙමින් සහ විනාඩි ගණනක වැස්සට පවා මහපොළොවෙන් දිය මතුවූ මෙම කලාපයේ නිවාස 1600 ක් ද, 15,000 කට වැඩි පිරිසක් ‘සංවර්ධන අනාථයින්‘ ද බිහි විය හැකි බව තෙන්නකෝන් මහතා පවසයි. පළාතේ මහා මාර්ග පද්ධතිය හල්දුමුල්ල - බෙරගල - හපුතලේ - බණ්ඩාරවෙල, ලියන්ගහවෙල-කොස්ලන්ද-පුනාගල-ඇල්ල-කිණිගම, ඇටම්පිටිය-බණ්ඩාරවෙල, සෑම තනි ප්‍රධාන මාර්ගයක් හෝ විකල්ප මාර්ග අවහිර වන්නේ නම් සැපයීම් මාර්ගයන් හි අර්බුදයක් ඇතිවීම නොවැලැක්විය හැකිය.දෝව හරහා වැටී ඇති හාලිඇල - බණ්ඩාරවෙල හා ඇල්ල - බණ්ඩාරවෙල මාර්ග මාර්ග සංවර්ධන අධිකාරිය යටතේ පවතී. විකල්ප මාර්ගය ඇල්ල-බොරලන්ද-කිණිගම-තන්තිරිය මාර්ගය පළාත් සභාව යටතේ පවතී. එය ජල නල එළිම සදහා ස්ථාන 36 කින් කඩා නැවත අලුත්වැඩියා කර නැත. කානු පද්ධති නැත. ඇටම්පිටිය-බණ්ඩාරවෙල මාර්ගයට ද, පුනාගල - බණ්ඩාරවෙල මාර්ගය ද, බලගල-පූනාගල - කොස්ලන්ද මාර්ගය ද, මාර්ගය දෙපස කානු අවහිරව ඇත. මේවා යේ අයිතිය මාර්ග සංවර්ධන අධිකාරිය හා පළාත් මාර්ග දෙපාර්තමේන්තුව සතුය.ගම්මාන 40 කට නායයාම් මගින් හුදෙකලා වීම වලක්වා ගැනීම සදහා විකල්ප මාර්ග ඔස්සේ සැපයීම් මාර්ග පවත්වාගෙන යා යුතු බව දක්වන තෙන්නකෝන් මහතා, ඒ සදහා,බණ්ඩාරවෙල ප්‍ර‍ධාන හා ග්‍රාමීය මාර්ග සම්න්ධීකරණය සදහා පිළිබද විධිමත් සැලසුමක් සකස් කිරීම හා එය හැකි ඉක්මනින් ක්‍රියාවේ යෙදවීම අත්‍යවශ්‍ය බව ද, එය මාර්ග සංවර්ධන අධිකාරිය හා පළාත් සභාව ඒකාබද්ධව සිදු කළ යුතු බව ද ප්‍ර‍කාශ කරයි. හදිසි අවශ්‍යතාව මත වතු සමාගම් යටතේ පාලනය වන තේ වතු හරහා හදිසි මාර්ග ඉදිකිරීම සදහා අවශ්‍ය නීතිමය පදනම සකස් කර තැබීම, අනුමැතිය ලබා ගෙන තිබීම, ප්‍ර‍මාණවත් ප්‍ර‍තිපාදන වෙන්කර දීම ඒ සදහා ව්‍යවසාය සංවර්ධන අමාත්‍යාංශය, වැවිලි කර්මාන්ත, ඉඩම් අමාත්‍යාංශ්‍ය, දිසාපති, ප්‍රාදේශීය ලේකම්වරුන් සම්බන්ධීකරණය සිදු විය යුතු බව ද තෙන්නකෝන් මහතා පවසයි.පසුගිය දින 2 කම පාර වසා දැමූ විට, විකල්පය ලෙස ඇටම්පිටිය-බණ්ඩාරවෙල මාර්ගය භාවිත විය. එය මාර්ග සංවර්ධන අමාත්‍යාංශ්‍යය යටතේ ඇති බවත්, මහා මාර්ග රාජ්‍ය අමාත්‍ය ඩිලාන් පෙරේරා මහතා ගේ ඡන්ද බලප්‍රදේශය හරහා වැටී ඇත. එහි වාහන 2 ක් මාරුවිය නොහැකි ස්ථාන ඇත. මෙම මාර්ගය යන්ත්‍ර‍ මගින් කපා පස්/බොරළු හා ගල් අතුරා, පුළුල් කිරීම වහා කළ හැකිය. එයට අමතරව, බණ්ඩාරවෙල නගරය අතහැර යාමට අවම වෙහෙසකින් අමුණුදෝව සිට බිදුණුවැව දක්වා ඇති මාර්ගය මදුවැල්පතන හරහා කුඹල්වෙල දක්වා සම්බන්ධ කළ හැකිය. එය සියළු නාය යාමේ අවදානම් කළාප මගහැර දිවයන්නකි.ඇල්ල හීල්ඔය කිණිගම තන්තිරිය මාර්ගය දැනට පවතින ප්‍රමාණයට වඩා දෙගුණයක් පළල් කිරීම මේ සදහා වඩාත්ම ප්‍රායෝගික පිළිතුරක් බව තෙන්නකෝන් මහතා පවසයි. දැනට පවතින මාර්ගය බැවින් එය ද පහසුවෙන් කළ හැකිය.එයට අමතරව, පළාත් සභාවේ පළාත් මාර්ග දෙපාර්තමේන්තුව යටතේ ඇති, 1. ඇල්ල හීල්ඔය, කිණිගම හරහා තන්තිරිය මාර්ගය 2. කිණිගම මහඋල්පත හරහා බලගල මාර්ගය 3. රිවර්සයිඩ් හෝටලය අසල සිට උඩකහගොල්ල හරහා නායබැද්ද හන්දිය 4. බණ්ඩාරවෙල ගල්වල සිට රිවස්සයිඩ් හන්දිය 5. නායබැද්ද දකුණු කැබිල්ලේවෙල හරහා ගල්වල පාර වාහන දෙකක් ගමන් කිරීමට සුදුසු පරිදි සකස් කළ යුතුව ඇත. බණ්ඩාරවෙල ප්‍ර‍දේශයේ විකල්ප මාර්ග නොමැතිවන්නේ නම් වැසි සමයේ දී ඇදහිය නොහැකි විනාශයක් සිදු විය හැකි බවත්, එය වලක්වා ගත හැක්කේ බණ්ඩාරවෙල නගරය මග හැර යන සහ දික්අරාව, දෝව මගහැර යන විකල්ප මාර්ග භාවිතයට සුදුසු පරිදි සකස් කිරීම තුලින් බවත් තෙන්නකෝන් මහතා පවසයි. උමා ඔය ව්‍යසනය කලමණාකරණය සදහා රජයෙන් ලැබුණු රු. මිලියන 300 දේශපාලඥයින්ගේ අවශ්‍යතා මත ගම්මාන සදහා මාර්ග සකස් කිරීමට නොව ව්‍යසනයෙන් ගැලවීම සඳහා මාර්ගයක් කර ගත යුතු බව ද තෙන්නකෝන් මහතා අවධාරණය කරයි.උමා ඔය මිනිස් ක්‍රියාකාරකම් හේතුවෙන් ලංකාවේ සිදුව ඇති දැවැන්තම පාරිසරික, සමාජ, ආර්ථික අර්බුදයෙන් ජීවිත බේරා ගැනීම සදහා සියළු පාර්ශය මැදිහත් විය යුතු අතර ඒ සදහා ප්‍ර‍මාණවත් සම්පත් නිදහස් කළ යුතු බව ශ්‍රී ලංකා මානව හිමිකම් කේන්ද්‍ර‍ය අවධාරණය කරයි.", "URL": "https://sinhala.adaderana.lk/news.php?nid=75775", "Category": null, "Parent URL": null}