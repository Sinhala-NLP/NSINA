{"Source": "Adaderana", "Timestamp": "February 5, 2012 01:26 pm", "Headline": " ශ්‍රී පාද වන්දනාවේ තදබදය වැඩියි-ආහාරපාන ගැනීමේදී සැලකිලිමත් වන්නැයි ඉල්ලයි", "News Content": "ශ්‍රීපාදස්ථානය වන්දනා කිරීම සඳහා අතිවිශාල බැතිමතුන් පිරිසක් මේ දිනවල පැමිණීම හේතුවෙන් මාර්ග රැසක රථවාහන තදබදයක් පවතින බව වාර්තා වේ. නුවරඑළිය දිස්ත්‍රික් ලේකම් ඩී.පී.ජී. කුමාරසිරි මහතා කියා සිටියේ බැතිමතුන් විශාල පිරිසක් එකවර පැමිණීම හේතුවෙන් මෙම රථවාහන තදබදය හටගෙන ඇති බවයි. විශේෂයෙන්ම මස්කෙළිය සමන්දේවාලය අසළ සිට නල්ලතණ්ණිය දක්වා දැඩි තදබදයක් පවත්නා බවත්,මළුව ප්‍රදේශයේ බැතිමතුන් ඒකරාශීවී සිටීම නිසා ආපදාවලට ලක්වූ බවටත් වාර්තාවන බව ඩී.පී.ජී. කුමාරසිරි මහතා කියා සිටියේය. සති අන්තයක් බැවින් ලක්ෂ 5 ට පමණ ආසන්න බැතිමතුන් පිරිසක් මේ දිනවල සිරිපා වන්දනාවේ පැමිණෙන බවට තොරතුරු වාර්තාවන බවත්,පොලීසියේ උපදෙස් නිසි ලෙස පිළිපදින ලෙස තමන් බැතිමතුන්ගෙන් ඉල්ලා සිටින බවත් ඔහු අද දෙරණට සඳහන් කළේය. වැඩි මිලට භාණ්ඩ අලෙවි කරනා මෙන්ම නුසුදුසු ආහාර අලෙවිකරන අයවළුන් හඳුනාගැනීමේ විශේෂ වැඩපිළිවෙළක් ක්‍රියාත්මක වන බවද ආහාරපාන ලබාගැනීමේ දී සැලකිලිමත් වන ලෙස ද දිස්ත්‍රික් ලේකම්වරයා බැතිමතුන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=21890", "Category": null, "Parent URL": null}