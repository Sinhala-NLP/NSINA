{"Source": "Adaderana", "Timestamp": "January 15, 2018 08:51 am", "Headline": "දක්ෂිණ අධිවේගී මාර්ගයේ දී කන්ටේනර් රථයක් අනතුරට පත්වෙයි", "News Content": "දක්ෂිණ අධිවේගී මාර්ගයේ බණ්ඩාරගම බද්දේගොඩ ප්‍රදේශයේදී කන්ටේනර් රථයක් අද(15) අලුයම අනතුරට ලක් විය. අනතුරින් කිසිවෙකුටත් තුවාල සිදුව නොමැති අතර මාර්ගයේ ආරක්ෂිත වැටට හානි සිදුව තිබේ. කඩවත සිට ගාල්ල පින්නදුව ප්‍රදේශයට ගමන් කරමින් තිබූ ලෑලි පටවාගත් කන්ටේනර් රථයක් අද අලුයම 4ට පමණ මෙලෙස අනතුරට ලක්ව තිබේ. රියදුරුට නින්ද යාම හේතුවෙන් අනතුර සිදුවන්නට ඇති බවට සැක පළ කරයි. අනතුරින් අධිවේගී මාර්ගයේ මැද ආරක්ෂිත වැටට හානි සිදුව තිබේ. අනතුරින් පසුව කන්ටේනර් රථයේ කාර්මික දෝෂයක් ඇතිවීම හේතුවෙන් එය එම ස්ථානයෙන් ඉවත් කිරීමට නොහැකි තත්ත්වයක් මතුවීම මත අධිවේගී මාර්ගයේ බණ්ඩාරගම බද්දේගොඩ ප්‍රදේශයේ ගාල්ල දෙසට එක් මංතීරුවක පමණක් රථවාහන ධාවනය කිරීමට සිදුවූ බවයි අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=82983", "Category": null, "Parent URL": null}