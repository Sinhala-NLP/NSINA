{"Source": "Adaderana", "Timestamp": "October 6, 2011 10:20 am", "Headline": "සැප්තැම්බර් මස වැටලීම්වලින් කෝටියකට වැඩි දඩ මුදලක් ", "News Content": "පාරිභෝගික අධිකාරිය සැප්තැම්බර් මාසය තුළ සිදුකළ වැටලීම්වලින් දඩ මුදල් වශයෙන් රුපියල් කෝටියකට අධික මුදලක් අය කර ගෙන ඇති බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. මාසයක් තුළ දී රුපියල් කෝටියකට අධික මුදලක් දඩ මුදල් වශයෙන් අයකර ගත් ඉතිහාසයේ ප්‍රථම අවස්ථාව මෙය බව අමාත්‍ය ජොන්ස්ටන් ප්‍රනාන්දු මහතා සඳහන් කරයි. පසුගිය සැප්තැම්බර් මාසය තුළ වැටලීම් 3469 ක් සිදුකර ඇති අතර එහි දී දඩ මුදල් වශයෙන් රුපියල් එක්කෝටි හාර ලක්ෂ තිස් හතර දහස් හාරසිය පනහක් අය කර ගෙන තිබේ. මේ වසර තුළ පාරිභෝගික අධිකාරිය විසින් වැටලීම් විසි තුන් දහස් තුන්සිය තිස්පහක් සිදු කර ඇති අතර ඉන් හයකෝටියකට අධික මුදලක් දඩ මුදල් වශයෙන් අයකර ගෙන ඇති බව සඳහන්ය. කූට වෙළඳුන් හා පාරිභෝගිකයා ගසා කන ව්‍යාපාරිකයින් සොයා දිගින් දිගටම මෙලෙස වැටලීම් සිදුකරන බව ජොන්ස්ටන් ප්‍රනාන්දු අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=19176", "Category": null, "Parent URL": null}