{"Source": "Adaderana", "Timestamp": "December 30, 2017 11:04 am", "Headline": "TNA එකට එරෙහිව බිහිකළ නව සංධානය බිඳ වැටෙන ලකුණු", "News Content": "සූර්යා ලකුණු යටතේ ඊ.පි.ආර්.එල්.එෆ් පක්ෂය හා ද්‍රවිඩ එක්සත් විමුක්ති පෙරමුණ ඒකාබද්ධව බිහිකළ දෙමළ ජාතික විමුක්ති සන්ධානය පක්ෂය බිඳ වැටෙන ලකුණු පහළ වි ඇති බව පක්ෂ අභ්‍යන්තර ආරංචිමාර්ග පවසයි. පක්ෂ අභ්‍යන්තර ආරංචි මාර්ග පැවසූවේ වව්න්දන් මහතා හා ද්‍රවිඩ එක්සත් විමුක්ති පෙරමුණ නායක ආනන්ද සංගරී මහතා අතර හටගත් අර්බුදය හේතුවෙන් පක්ෂය පළාත් පාලන මැතිවරණයෙන් අනතුරුව දෙකඩවීමට නියමිත බවයි. ශිවශක්ති ආනන්දන් මහතා වව්නියාව නියෝජනය කරමින් පාර්ලිමේන්තුවට තේරී පත්වු අතර, ශිවශක්ති ආනන්දන් මහතා තමන්ගේ සමීපතමයෙක් වව්නියාව නගරාධිපති අපේක්ෂක වශයෙන් තෝරා ගැනීමට කටයුතු කොට ඇති අතර, ද්‍රවිඩ එක්සත් විමුක්ති පෙරමුණ නායක ආනන්ද සංගරී මහතා ඊට එරෙහි වී තිබේ. ශිවශක්ති ආනන්දන් මහතාගේ තීරණය තමන් පිළිනොගන්නා බවට ආනන්ද සංගරී මහතා පවසා ඇති අතර,එහිදි ආනන්ද සංගරී මහතා පවසා ඇත්තේ ඊ.පි.ආර්.එල්.එෆ් පක්ෂය සමඟ කටයුතු කිරීම ගැටළු සහගත වි ඇති බවයි. දෙමළ ජාතික සන්ධානයේ ප‍්‍රතිපත්ති පිළිගත නොහැකි බවට පවසමින් ඊ.පි.ආර්.එල්.එෆ් පක්ෂය දෙමළ ජාතික සන්ධානයෙන් ඉවත්ව නව සන්ධානයක් බිහි කිරීමට කටයුතු කරනු ලැබීය. අදාළ සන්ධානයට ගජේන්ද්‍රකුමාර් පොන්නම්බලම් මහතා එක්වන බවට පැවසුවද,නව සන්ධානය බිහි කරන අවස්ථාවේ හෙතෙම නව සන්ධානයට සහයෝගය පළ කිරීම ප‍්‍රතික්ශේප කළේය. පවතින ගැටළුව සම්බන්ධයෙන් ද්‍රවිඩ එක්සත් විමුක්ති පෙරමුණ නායක ආනන්ද සංගරී මහතාගෙන් විමසීමේදී හෙතෙම පැවසුවේ නව සන්ධානය තුළ යම් යම් අර්බුද හටගෙන ඇති බවයි.", "URL": "https://sinhala.adaderana.lk/news.php?nid=82246", "Category": null, "Parent URL": null}