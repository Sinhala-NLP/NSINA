{"Source": "Adaderana", "Timestamp": "October 28, 2010 01:12 pm", "Headline": "බාබුල් සහ බීඩා මුඛ පිළිකා වලට බලපාන විශේෂ හේතුවක් ", "News Content": "බාබුල් සහ බීඩා නැමැති බුලත් විට වර්ග මුඛ පිළිකා සඳහා වි‍ශේෂයෙන් හේතු වී ඇති බව සෞඛ්‍ය අමාත්‍යාංශය පවසයි. මෙම බුලත් විට වර්ග පාසල් සිසුන් ඉලක්ක කරගනිමින් මෙරට බොහෝ පාසල් අසල පිහිටා ඇති වෙළඳසැල්වල අලෙවි කරන අතර එමගින් පාසල් සිසුන්ගේ සෞඛ්‍යයට දැඩි අහිතකර බලපෑමක් එල්ල කරනු ඇති බව පැවසෙයි. අදාළ සෞඛ්‍ය බලධාරීන් සමග පැවති සාකච්ඡාවකදී සෞඛ්‍ය අමාත්‍ය මෛත්‍රීපාල සිරිසේන මහතා මේ සම්බන්ධයෙන් පාසල් සිසුන් සහ ජනතාව දැනුවත් කිරීමට පියවර ගන්නා ලෙස අදාළ අංශ වෙත උපදෙස් ලබාදී තිබේ. මෙම බුලත් විට වර්ග එක් වරක් භාවිත කළ පුද්ග‍ලයෙකු එය නැවත භාවිත කිරීම සඳහා ඇබ්බැහි වීමට හේතු සාධක මේ වන විටත් හඳුනාගෙන නොමැති බව එහිදී සෞඛ්‍ය අංශ පෙන්වා දී ඇත. කෙසේවෙතත් වෙනත් පිළිකාකාරක ද්‍රව්‍යවලින් පිළිකා සෑදීම සඳහා ඇතිකරන බලපෑම 3% ක් පමණ වන අතර බාබුල් සහ බීඩා මගින් පිළිකා සෑදීම සඳහා ඇති කරන බලපෑම 10% ක් පමණ වන බව සෞඛ්‍ය නිලධාරීන් පෙන්වා දෙයි.", "URL": "https://sinhala.adaderana.lk/news.php?nid=11790", "Category": null, "Parent URL": null}