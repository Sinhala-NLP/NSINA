{"Source": "Adaderana", "Timestamp": "January 27, 2013 08:15 am", "Headline": "ඩෙංගු මාරයාට අමෙරිකාව බෙහෙතක් හදයි", "News Content": "ඩෙංගු රෝගය සඳහා එන්නතක් සාර්ථකව අත්හදා බලා ඇති බව අමෙරිකාව පවසයි. අසාත්මිකතා සහ බෝවන රෝග පිළිබඳ අමෙරිකානු ආයතනය උපුටා දක්වන මෙරට අමෙරිකානු තානාපති කාර්යාලය පවසන්නේ අමෙරිකානු වෛද්‍ය පර්යේෂණ කණ්ඩායමක් විසින් මෙම එන්නත අත්හදා බලා ඇති බවයි. අදාළ ආයතනය පසුගිය 17 වැනිදා නිකුත් කළ නිවේදනය මගින් එහි අධ්‍යක්ෂ ඇන්තනී ෆෝසි ප්‍රකාශ කර ඇත්තේ එම එන්නත අත්හදා බැලූ කණ්ඩායම් අතරින් සියයට 90 ක සාර්ථකත්වයක් පෙන්නුම් කළ බවයි. අමෙරිකාවේ නගර 3 ක කණ්ඩායම් 112 ක් ඉලක්ක කර ගනිමින් මෙම එන්නත අත්හදා බලා ඇති බව සඳහන්ය. ලෝක සෞඛ්‍ය සංවිධානය පවසා ඇත්තේ මේ පිළිබඳ තවදුරටත් අවධානය යොමු කර එය භාවිතා කිරීම සඳහා සලකා බලන බවයි. මේ සම්බන්ධයෙන් අද දෙරණ කළ විමසීමකදී සෞඛ්‍ය අමාත්‍යංශය පැවසුවේ මෙවැනි එන්නතක් පිළිබඳ පසුගිය වසරේ ද වාර්තා වූ අතර ඒ පිළිබඳව වැඩිදුර පරීක්ෂණ සිදු කරන බවයි. කෙසේ වෙතත් ලෝක සෞඛ්‍ය සංවිධානයේ අනුමැතියකින් තොරව කිසිදු එන්නතක් මෙරටට නොගෙන්වන බව එම අමාත්‍යංශය පැවසීය.", "URL": "https://sinhala.adaderana.lk/news.php?nid=31105", "Category": null, "Parent URL": null}