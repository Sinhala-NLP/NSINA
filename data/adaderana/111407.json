{"Source": "Adaderana", "Timestamp": "June 5, 2019 07:24 pm", "Headline": "පාසල් දරුවන්ට මත් පෙති විකුණු ජාවාරම්කරු", "News Content": "කොළඹ ප්‍රධාන පෙලේ පිරිමි පාසල්වල සිසුන් ඉලක්ක කරගනිමින් මත් පෙති අලෙවි කරන ජාවාරමක් සම්බන්ධයෙන් අද දෙරණ උකුස්සාට තොරතුරු අනාවරණ වුණි. කොළඹ ප්‍රධාන පෙළේ පාසල්වල සිසුන් ඉලක්ක කරගනිමින් සූක්ෂ්ම ලෙස මානසික රෝගීන් සඳහා නිර්දේශ කර ඇති ප්‍රීගැබ් නැමැති මත්පෙති අලෙවි කරන බවට අද දෙරණට උකුස්සාට තොරතුරු අනාවණ වුණි. ඒ පිළිබඳව ගවේෂණය කළ උකුස්සාට අනාවරණ වුණේ කොළඹ මරදාන මරියකඩේ ප්‍රදේශයේ ඔසුසලක සේවය කරන පුද්ගලයෙකු විසින් මෙම කූඨ ක්‍රියාව සිදුකරන බවයි. ඒ අනුව කොළඹ සුරාබදු විශේෂ මෙහෙයුම් ඒකකය අද දෙරණ උකුස්සා ද එක්කරගනිමින් අදාල මෙහෙයුම සිදුකරන්නේ තරුණ පරපුරට වින කටින මෙම කූඨ ක්‍රියාව රට හමුවේ අනාවරණ කිරීම සඳහායි. එහි පළමු පියවර වූයේ උපාය දූතයෙකු යොදා ජාවාරම්කරුවාගෙන් මත්පෙති මිලට ගැනීමයි. පසුව ක්‍රියාත්මක වූ සුරාබදු විශේෂ මෙහෙයුම් ඒකකයේ නිලධාරීන් විසින් අදාල පුද්ගලයා රැඳී සිටි ෆාමසිය වටලා ඔහු සතුව තිබී මත්පෙති තොගයක් සොයාගත්තේය. සැකකරුගෙන් කළ ප්‍රශ්න කිරීම්වලදී අනාවරණ වුණේ ඔහු නවාතැන්ගෙන සිටි පුංචි බොරැල්ලේ පිහිටි ලැගුම් හලෙහි ද මෙම මත්පෙති සඟවා ඇති බවයි. ඒ අනුව සුරාබදු නිලධාරීන් හා ආහාර හා ඖෂධ පාලක නිලධාරීන් එම ස්ථානය සෝදිසි කළ අතර එහි තිබී මත්පෙති 2180ක් සොයාගත්තේය. එහිදී මත්පෙති ජාවාරම්කරු අත්අඩංගුවට ගැණුනු අතර පසුව අනාවරණ වූයේ 26 හැවිරිදි ඔහු පුත්තලම ප්‍රදේශයේ පදිංචිකරුවෙක් බවයි. තරුණ පරපුරට විනකටින මෙවැනි කූඨ ක්‍රියා නීතියේ රැහැනට හසුකර දීමට අද දෙරණ උකුස්සා සීරුවෙන්.", "URL": "https://sinhala.adaderana.lk/news.php?nid=111407", "Category": null, "Parent URL": null}