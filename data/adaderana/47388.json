{"Source": "Adaderana", "Timestamp": "November 14, 2014 01:21 pm", "Headline": "ලක්ෂ 2ට හැඳුනුම්පත් දෙන්න වැඩක්", "News Content": "ඉදිරි ජාතික මැතිවරණය හේතුවෙන් ඡන්දය ප්‍රකාශ කිරීම සඳහා සුදුසුකම් ලබා ඇති ඡන්ද දායකයින් වෙනුවෙන් හැදුනුම්පත් ලබා දීමේ ජංගම සේවයක් හෙට දිනයේ ආරම්භ කරන බව පුද්ගලයින් ලියාපදිංචි කිරීමේ දෙපාර්තමේන්තුව පවසයි. මැතිවරණ කොමසාරිස් කාර්යලය සහ කැෆේ සංවිධානය සමඟ එක්ව මෙම වැඩසටහන ක්‍රියාත්මක කිරීමට නියමිත බව සඳහන්ය. එහි පළමු අදියර හෙට දිනයේ ත්‍රිකුණාමලය දිස්ත්‍රික්කයෙන් ආරම්භ කරන බව පුද්ගලයින් ලියාපදිංචි කිරීමේ දෙපාර්තමේන්තුව සඳහන් කළේය. ත්‍රිකුණාමලය දිස්ත්‍රික්කයේ 15,200කට ආසන්න පිරිසකට ජාතික හැදුනුම්පත් නොමැති බව ශ්‍රී ලංකා මානව හිමිකම් කේන්ද්‍රය, ත්‍රිකුණාමලය දිස්ත්‍රික් ලේකම් සහ ප්‍රාදේශිය ලේකම්වරුන්ගේ සහභාගිත්වයෙන් පැවති සාකච්ඡාවකදී අනාවරණය වී ඇත. මෙම වැඩසටහන යටතේ ලක්ෂ 02කට ආසන්න පිරිසකට ඉදිරි මාස දෙක ඇතුළත හැඳුනුම්පත් ලබාදීම සඳහා පහසුකම් සැලසීමට නියමිතය.", "URL": "https://sinhala.adaderana.lk/news.php?nid=47388", "Category": null, "Parent URL": null}