{"Source": "Adaderana", "Timestamp": "July 22, 2015 03:54 pm", "Headline": "රවීගෙන් හිටපු ජනාධිපතිවරයාට එන්තරවාසියක්", "News Content": "හිටපු ජනාධිපතිවරයා මහින්ද රාජපක්ෂ මහතා මැතිවරණ වේදිකාව අසත්‍ය පතුරවමින් සිටින බව මුදල් අමාත්‍ය රවී කරුණානායක මහතා පවසයි.යළිත් වරක් ඔහු ජනතාව මුලා කිරීමට උත්සාහ දරමින් සිටින බව අමාත්‍යවරයා කියා සිටියේ අද(22) අද අමාත්‍යංශයේ පැවැති මාධ්‍ය හමුවක දීය.හිටපු ජනාධිපති මහින්ද රාජපක්ෂ මහතා කියලා තියෙනවා මූල්‍ය අපරාධ චෝදනා තියෙන මුදල් ඇමැති කෙනෙක් දැන් ඉන්නේ කියලා. එයාට කියන්න ඕන අපි මේ පිරිසිදු පාලනයක් ගෙන යන්නේ. එයාට තියෙන චෝදනාවලට අපිට ගාවන්න හදන්න එපා කියල. මෙහෙම අපහාස කළාට රුපියල් මිලියන 5000/- ක එන්තර වාසියක් යවනවා. ඒ එය ප්‍රකාශ කරපු පත්තරේටත් එක්ක. රටට බොරු කරන්න එපා කියල තමයි මේ පරාජිතයන්ගෙන් අපට ඉල්ලන්න තියෙන්නෙ. අපි මහත්මා දේශපාලනයක නිරත වන නිසා තමයි පුද්ගලයන්ගේ නම් ප්‍රකාශ කරල චෝදනා කරන්නෙ නැත්තෙ. අවශ්‍ය නම් සිරිලිය ගිණුම ගැන විස්තර දෙන්න අපි ලෑස්තියි. කොහොමද ඒ ගිණුමේ අංක හැදුනේ කියලා රටට හෙළි කරන්න අපට පුළුවන්. ඒ දූෂණ එහෙම ම තියාගෙන ගිණුම ගැන විස්තර දීපු අහිංසක මිනිස්සුන්ට රක්ෂාවල් නැති කරන්න හදනවා. ඊට කලින් ඒ ගිණූම් හදපු අයට එරෙහිව විධිමත් පරික්ෂණයක් කරන්න. මහ බැංකු හිටපු අධිපති නිවාඩ් කබ්රාල් දැන් ආයෙත් එළි බහින්න පටන් අරන්. හෙජින් සූදු ගහල රටේ අනාගත පරපුරත් ණයකරුවන් බවට පත් කළ අය තමයි මේ අද කතා කරන්නෙ. ආර්ථික ඝාතකයන් කියල ඔවුන් එක්ක ම හිටපු අය චෝදනා කළේ මේ අයට තමයි. අද නිකං හීනෙන් අවදි වෙලා වගේ කතා කරනවා.අපි පිරිසිදු පාලනයක් ගෙන යනවා. හොරු විසින් හොරු ආරක්ෂා කිරිමක් කරන්නයි ඒ ගොල්ලෝ බලය ඉල්ලන්නේ. ශ්‍රි ලංකා නිදහස් පක්ෂයේ මහ ඇමතිවරයෙක්ගේ වාහනයක තිබිලා පසුගිය දා ගංජා අහුවුනා. ඒ ගැන පරික්ෂණ කෝ. මේ හදන්නේ කැසිනො ගංජා එක්ක දූෂණ පාලනයක් ආයේ ගේන්න. ඒකට අපි ඉඩ දෙන්නේ නෑ. රාජපක්ෂ ආණ්ඩුව වසර ගණනාවක් අරගෙන ගිය විශ්‍රාම වැටුප් අක්‍රමිකතා ඉවත් කරන්න අපි සූදානම්. ඒක නවත්තන්න කාටවත් බෑ. නමුත් ඇතැම් නිලධාරීන් ඒකට බාධා කරමින් ඉන්න බව තේරෙනවා. එහෙම කරන දෙපාර්තමේන්තු ප්‍රධානීන්ට එරෙහිව අපි නිති ක්‍රියාත්මක කරනවා.", "URL": "https://sinhala.adaderana.lk/news.php?nid=52779", "Category": null, "Parent URL": null}