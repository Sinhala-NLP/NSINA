{"Source": "Adaderana", "Timestamp": "March 11, 2019 12:40 pm", "Headline": "බෝයිං සමාගම ගැටළුකාරී තත්ත්වයකට මුහුණපායි", "News Content": "ඉතියෝපියාවේදී ඊයේ (10) සිදුවූ ගුවන් අනතුරත් සමඟ බෝයිං ගුවන් යානා නිෂ්පාදන සමාගම ගැටළුකාරී තත්ත්වයකට මුහුණපා සිටියි. ඒ මාස 5ක් ඇතුළත බෝයිං 737 මැක්ස් 8 වර්ගයේ ගුවන් යානයක් කඩා වැටුණු දෙවන අවස්ථාව එය වීම හේතුවෙන්. ඉතියෝපියානු ගුවන් සේවයට අයත් බෝයිං 737 මැක්ස් 8 වර්ගයේ ගුවන් යානයක් ඉතියෝපියාවේ අඩිස් අබාබා ගුවන්තොටුපලින් ගුවන්ගත කර මිනිත්තු කිහිපයක් තුළ කඩාවැටීමෙන් එහි සිටි 157දෙනාම මිය ගියේය. එහෙත් යානය අනතුරට පත්වීමට නිශ්චිත හේතුවක් තවමත් අනාවරණවී නැහැ. පියාසැරිය අතරතුරදී, අපහසුතා පවතින බව පවසමින් නැවත අඩිස් අබාබා වෙත පැමිණීමට යානයේ නියමුවා අවසර ඉල්ලා ඇති බව ඉතියෝපියානු ගුවන් සේවය සඳහන් කළේය. බෝයිං 737 මැක්ස් 8 ගුවන් යානය, අමෙරිකානු ගුවන් යානා නිෂ්පාදන සමාගමක් වන බෝයිං සමාගම බෝයිං 737 ඛාණ්ඩය යටතේ ඉදිරිපත් කළ නවතම නිෂ්පාදනයයි. ඉකුත් වසරේ ඔක්තෝබර් මස ඉන්දුනීසියාවේ ලයන් එයාර් ගුවන් අනතුරට සම්බන්ධවූයේද මෙම වර්ගයේ ගුවන් යානයක්. ඒ අනුව මාස 5ක් ඇතුළත බෝයිං 737 මැක්ස් 8 වර්ගයේ ගුවන් යානයක් කඩා වැටුණු දෙවන අවස්ථාව මෙයයි. මේ සමඟ සිය නවතම නිෂ්පාදනය සම්බන්ධයෙන් බෝයිං සමාගම ගැටළුකාරී තත්ත්වයකට මුහුණපා සිටින බව විදෙස් වාර්තා පෙන්වා දෙන්නේය. කෙසේ නමුත් ඉතියෝපියානු ගුවන් අනතුර සම්බන්ධයෙන් වැඩිදුර විමර්ශණ ක්‍රියාත්මකයි.", "URL": "https://sinhala.adaderana.lk/news.php?nid=105870", "Category": null, "Parent URL": null}