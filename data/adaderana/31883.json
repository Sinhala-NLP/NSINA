{"Source": "Adaderana", "Timestamp": "February 24, 2013 09:14 am", "Headline": "වේයන්ගොඩ මාරක රිය අනතුරක් - 3ක් මරුට", "News Content": "වේයන්ගොඩ වැල්ලැහැව මාර්ගයේ කිලෝ මීටර් 4 - 5 කණු අතර කුඹලූඔළුව තැපැල් කාර්යාලය ඉදිරිපිටදී යතුරු පැදියක් සහ මෝටර් රථයක් මුහුණට මුහුණලා ගැටීමෙන් යතුරු පැදියේ ගමන් කළ තිදෙනාම බරපතළ තුවාල ලබා වතුපිටිවල රෝහලට ඇතුළත් කිරීමෙන් පසු මියගොස් තිබේ. ඊයේ රාත්‍රී 8.45ට පමණ මෙම අනතුර සිදුව ඇත. එම අනතුරින් වේයන්ගොඩ ගල්ගමුවේ පදිංචි තරුණයින් ති‍දෙනෙකු මියගොස් ඇතැයි පොලීසිය පවසයි. අවුරුදු 21 වයස් සීමාවේ පසුවන තරුණයින් දෙදෙනෙකු හා අවුරුදු 18ක තරුණයෙකු එලෙස මියගොස් ඇත. මෘත ශරීර පශ්චාත් මරණ පරීක්‍ෂණ කටයුතු සදහා වතුපිටිවල රෝහලේ මෘත ශරීරාගාරයේ තැන්පත් කර තිබේ. අනතුර සම්බන්ධයෙන් මෝටර් රථයේ රියදුරු අත් අඩංගුවට ගෙන ඇත. මේ අතර මීරිගම - වරකාපොළ මාර්ගයේ කිලෝ මීටර් 03 කණුව ආසන්නයේදී වරකාපොළ දෙස සිට මීරිගම දෙසට ධාවනය වූ ලොරියක් සහ ඊට ප‍්‍රතිවිරුද්ධ දිසාවට ධාවනය වූ ත‍්‍රීරෝද රථයක් මුහුණට මුහුණලා ගැටීමෙන් ත්‍රීරෝද රථයේ රියදුරු ඇතළු 04 දෙනෙකු තුවාල ලබා වරකාපොළ රෝහලටත් ලොරි රථයේ රියදුරු මීරිගම රෝහලටත් ඇතුළත් කර ඇතැයි පොලීසිය කියයි. ඊයේ පස්වරු 3.30ට පමණ එකී අනතුර සිදුව ඇත.", "URL": "https://sinhala.adaderana.lk/news.php?nid=31883", "Category": null, "Parent URL": null}