{"Source": "Adaderana", "Timestamp": "April 28, 2018 01:25 pm", "Headline": "පොහොට්ටුව ඕනෑම දේශපාලන ධාරාවකට විවෘතයි", "News Content": "ශ්‍රී ලංකා පොදුජන පෙරමුණ ඕනෑම දේශපාලන ධාරාවකට විවෘත කර ඇති බව එම පෙරමුණේ ජාතික සංවිධායක හිටපු අමාත්‍ය බැසිල් රාජපක්ෂ මහතා පවසයි. ඔහු මේ බව සඳහන් කළේ දෙහිවල මුවර් ඉස්ලාම් දේවස්ථානයේ පැවති ආගමික වතාවත්වලට සහභාගි වීමෙන් අනතුරුව මාධ්‍ය වෙත අදහස් පළ කරමින්. හිටපු අමාත්‍ය බැසිල් රාජපක්ෂ මහතා සිය ජන්ම දිනය නිමිත්තෙන් ඊයේ (27) මොරටුව සෙබස්තියන් දේවස්ථානයේදී ආගමික වතාවත්වලට සහභාගි විය. අනතුරුව දෙහිවල මුවර් ඉස්ලාම් දේවස්ථානයේ සංවිධාන කර තිබූ ආගමික වතාවත්වලට ද බැසිල් රාජපක්ෂ මහතා එක් විණි. මෙහිදී වැඩිදුරටත් අදහස් දැක්වූ හිටපු අමාත්‍ය බැසිල් රාජපක්ෂ මහතා සඳහන් කළේ ශ්‍රී ලංකාවේ ප්‍රධාන ජාතීන් තුනක් සිටින බවත් ඉදිරියේදී මුස්ලිම් ජනතාවත් දෙමළ ජනතාවත් ශ්‍රී ලංකා පොදුජන පෙරමුණ වටා එකතු කරගෙන මුළු රටම එකම ජාතියක් ලෙස ජීවත් වීමට හැකි පරිසරයක් හිටපු ජනාධිපති මහින්ද රාජපක්ෂ මහතා යටතේ පිහිටුවන බවයි.", "URL": "https://sinhala.adaderana.lk/news.php?nid=88195", "Category": null, "Parent URL": null}