{"Source": "Adaderana", "Timestamp": "August 19, 2010 08:38 am", "Headline": "ආදායම් බදු නිලධාරීන් අද සිට ක්ෂේත්‍ර රාජකාරිවලින් ඉවතට", "News Content": "දේශීය ආදායම් බදු නිලධාරීන් අද සිට ක්ෂේත්‍ර රාජකාරී වලින් ඉවත් වීමට තීරණය කර තිබේ. මාතර ප්‍රාදේශීය ආදායම් බදු කාර්යාලයේ නියෝජ්‍ය කොමසාරිස්වරයාට පහරදුන් පුද්ගලයින් මේ වන තෙක් අත් අඩංගුවට නොගැනීමට විරෝධය පළ කරමින් මෙම ක්‍රියාමාර්ගයට අවතීරණ වන බව දේශීය ආදායම් වෘත්තීය සමිති ඒකාබද්ධ කමිටුවේ සම ලේකම් එච්.ඒ.එල්.උදයසිරි මහතා සඳහන් කරයි. ඒ අනූව බදු එකතු කිරීම , විගණන කටයුතු හා විමර්ශන කටයුතු සඳහා සිය නිලධාරීන් අද සිට ඉවත් වන බව ඔහු ප්‍රකාශ කළේය. මේ අතර දේශීය ආදායම් දෙපාර්තමේන්තු‍වේ මාතර ප්‍රාදේශීය ලේකම් කාර්යාලයේ නියෝජ්‍ය කොමසාරිස් එච්.එම්.ඩෙන්සිල් මහතාට එල්ල වු මැර ප්‍රහාරයට අදාළ සැකකරුවන් වහාම අත් අඩංගුවට ගන්නා ලෙස ජනාධිපතිවරයා පොලිස්පතිවරයාට නියෝග කර තිබේ. එමෙන්ම‍ දේශීය ආදායම් දෙපාර්තමේන්තුවේ ප්‍රධාන කාර්යාලය ඇතුළු සියලුම ප්‍රාදේශීය කාර්යල වලට හා ඒවායේ සේවයේ නියතු වූවන්ගේ ආරක්ෂාව තහවුරු කරන ලෙස ද ජනාධිපතිවරයා උපදෙස් ලබාදී ඇතැයි සඳහන් වේ.", "URL": "https://sinhala.adaderana.lk/news.php?nid=10317", "Category": null, "Parent URL": null}