{"Source": "Adaderana", "Timestamp": "February 21, 2012 02:12 pm", "Headline": "යෝජිත හෝටලයට එරෙහි පෙත්සම විභාගයට අවසර දෙයි", "News Content": "රත්නපුර ඓතිහාසික සොරගුණේ, කුඩා කතරගම දේවාලයට අයත් නින්දගම් භූමියක ගොල්ෆ් පිටියක් හා හෝටලයක් ඉදිකිරීමට ගෙන ඇති තීරණය නවත්වන ලෙස ඉල්ලා ගොනුකර තිබූ පෙත්සමක් විභාග කිරීමට අභියාචනාධිකරණය අවසර ලබා දී තිබේ. පාරිසරික යුක්ති කේන්ද්‍රය මගින් අදාළ පෙත්සම ඉදිරිපත් කර තිබිණි. එය විභාග කිරීමෙන් අනතුරුව අභියාචනාධිකරණය තීන්දු කළේ එම පෙත්සමේ වගඋත්තරකරුවන් ලෙස නම් කර ඇති බෞද්ධ කටයුතු කොමසාරිස්, වනජීවි සංරක්ෂණ දෙපාර්තමේන්තුවේ අධ්‍යක්ෂ ඇතුළු වගඋත්තරකරුවන් අට දෙනෙකුට මාර්තු මස 28 වන දින අධිකරණය හමුවේ කරුණු දක්වන ලෙසය. අදාළ දේවාලයට අයත් නින්දගම් වශයෙන් පැවති අක්කර 628 ක් පවරාගෙන එහි හෝටලයක් හා ගොල්ෆ් පිටියක් ඉදිකිරීම තුළින් දැවැන්ත පාරිසරික විනාශයක් සිදුවිය හැකි බව පෙත්සම්කාර පරිසර යුක්ති කේන්ද්‍රය අධිකරණය හමුවේ කියා සිටියේය. මේ තුළින් ගස් 7000 ක් පමණ කපා ඉවත්කෙරෙන බව සඳහන් කළ පෙත්සම්කරුවන් එමෙන්ම ඒ තුළින් දේශීය ජල පෝෂක, උල්පත්වලට විශාල හානියක් සිදුවිය හැකි බව ද පෙන්වා දී තිබේ. එම ව්‍යාපෘතිය ක්‍රියාත්මක වුවහොත් වේලි ඔය ජල ව්‍යාපෘතියට ද විශාල හානියක් සිදුවිය හැකි බව පෙත්සම මගින් සඳහන් කර ඇත. ඉදිරිපත් වූ කරුණු සලකා බැලූ අභියාචනාධිකරණය පසුව පෙත්සම විභාග කිරීම සඳහා අවසර ලබා දී තිබේ.", "URL": "https://sinhala.adaderana.lk/news.php?nid=22286", "Category": null, "Parent URL": null}