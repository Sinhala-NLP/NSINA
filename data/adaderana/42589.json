{"Source": "Adaderana", "Timestamp": "April 17, 2014 07:57 am", "Headline": "අන්තර්ජාල ළමා අපයෝජනවල වැඩිවීමක්", "News Content": "අන්තර්ජාලය භාවිතයෙන් සිදුවන ළමා අපයෝජනවල වර්ධනයක් පෙන්නුම් කරන බව ජාතික ළමා ආරක්ෂණ අධිකාරිය පවසයි. එම අධිකාරියේ සභාපති නීතීඥ අනෝමා දිසානායක මහත්මිය සඳහන් කළේ සමාජ ජාල වෙබි අඩවි මගින් මෙම අපයෝජන සිදුවන බවයි. නවීන තාක්ෂණයේ දියුණුවත් සමඟ පාසැල් ළමුන් වැඩි වශයෙන් අන්තර් ජාල භාවිතයට යොමු වී ඇති අතර ඇතැම් පුද්ගලයින් ඉතා සුක්ෂම ලෙස ළමුන් විවිධ අපයෝජන සඳහා යොදාගන්නා බවට තොරතුරු ලැබී ඇති බව ජාතික ළමා ආරක්ෂණ අධිකාරිය පවසයි. විශේෂයෙන් ළමුන්ගේ ක්‍රියාකාරකම් පිළිබඳව දෙමාපියන් අවධානය යොමු කළ යුතු බව නීතීඥ අනෝමා දිසානායක මහත්මිය පෙන්වා දෙයි ෆේස්බුක් වැනි සමාජවෙබ් අඩවි තුළින් වැඩි වශයෙන් ළමුන් අපයෝජනය සඳහා යොදාගන්නා බවට තොරතුරු අනාවරණය වී තිබේ. එලෙස ලැබුණු තොරතුරු වලට අනුව සිදු කළ වැටලීමක දී ළමුන් අපයෝජනය කිරීමට උත්සාහ කළ පුද්ගලයින් දෙදෙනෙකු අත්අඩංගුවට ගැනීමට කටයුතු කළ බව ද ජාතික ළමා ආරක්ෂණ අධිකාරියේ සභාපති අනෝමා දිසානායක මහත්මිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=42589", "Category": null, "Parent URL": null}