{"Source": "Adaderana", "Timestamp": "September 4, 2015 08:49 am", "Headline": "දියවඩන ‍නිලමේ තේරීමේ ඡන්දය 8 වැනිදා", "News Content": "මහනුවර ශ්‍රී දළදා මාළිගාවේ දියවඩන නිලමේවරයා තේරීමේ ඡන්ද විමසීමට අදාළ සියලු කටයුතු මේ වන විට සූදානම් කර ඇති බව බෞද්ධ කටයුතු කොමසාරිස් කාර්යාලය පවසයි. මහනුවර ශ්‍රී දළදා මාලිගාවේ දියවඩන නිලමේවරයා තේරීමේ ඡන්ද විමසීම ලබන 08 වැනිදා පස්වරු 1.30ට මහනුවර බෞද්ධ මන්දිරයේ දී සිදුකිරීමට නියමිතය. විහාර දේවාලගම් පනතට අනුව මෙම නිලවරණය සඳහා විහාරාධිපති හිමිවරුන් 150 දෙනෙකු දිස්ත්‍රික්ක 16ක ප්‍රාදේශීය ලේකම්වරු 120 දෙනෙකු ඇතුළු 301 දෙනෙකු මෙවර ඡන්දය භාවිත කිරීම සඳහා සුදුසුකම් ලබා ඇත.මෙවර නිලවරණය සඳහා වත්මන් දියවඩන නිලමේ නිලංග දෑල මහතා, හිටපු දියවඩන නිලමේ නෙරංජන් විජේරත්න මහතා, මහනුවර ශ්‍රී නාථ දේවාලයේ බස්නායක නිලමේ ධුරන්දර, නීතීඥ ගයාන් හෂීල හීන්කෙන්ද සහ ගනේගොඩ ඇම්බැක්ක සහ කතරගම දේවාලයන් හි බස්නායක ධුරය දැරූ සුදන්ත සේනානායක මහත්වරුන් මෙවර ඉදිරිපත්ව සිටී.මේ දිනවල අදාළ අපේක්ෂකයන් සිය ඡන්ද ලබාගැනීමේ කටයුතු ආරම්භ කර ඇති අතර ඔවුන්ගේ ඉදිරි වැඩපිළිවෙළ සම්බන්ධයෙන් මහනාහිමිවරුන් දැනුම්වත් කිරීම මේ දිනවල සිදුවේ.", "URL": "https://sinhala.adaderana.lk/news.php?nid=53647", "Category": null, "Parent URL": null}