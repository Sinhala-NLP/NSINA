{"Source": "Adaderana", "Timestamp": "January 7, 2019 03:41 pm", "Headline": "උතුරට ගිය අපේකම", "News Content": "මනුසත් දෙරණ ක්‍රියාන්විතය මගින් උතුරු පළාතට බලපෑ ගංවතුර තත්ත්වයෙන් පීඩාවට පත් අපේම රටේ දරුවන්ට අවශ්‍ය පාසල් උපකරණ බෙදා දීම අද(07) සිදු කෙරුණා. කිලිනොච්චි දිස්ත්‍රික්කය කේන්ද්‍ර කරගනිමින් පැවැත්වෙන මෙම වැඩසටහන අද දවස පුරා ක්‍රියාත්මකයි. උතුරු පළාතට පසුගියදා බලපෑ අයහපත් කාලගුණික තත්ත්වය හේතුවෙන් අපේම රටේ සහෝදර ජනතාව පීඩාවට පත්විය. ඒ අනුව ඔවුන්ට සරණක් වීමේ අරමුණින් මනුසත් දෙරණ ආරම්භ කළ සමාජ සත්කාරක වැඩසටහන සමඟින් පරිත්‍යාගශීලි ජනතාව අත්වැල් බැඳ ගත්තේ ඔවුන්ට අවශ්‍ය වියළි ආහාර ද්‍රව්‍ය ඇතුළු බොහෝ දේ ලබා දෙමින්. එතැනින් නොනැවතුණු මනුසත් දෙරණ ක්‍රියාන්විතය ගංවතුරෙන් විපතට පත් උතුරේ දරුවන්ට අවශ්‍ය පාසල් උපකරණ ලබා දීම අද ආරම්භ කළේය. මෙම සද්කාර්යය සඳහා යුධ හමුදාවේ 57වන සේනාංකය සිය සහය ලබා දෙන අතර පුද්ගලික ආයතනය විසින් පාසල් පාවහන් ලබාදීම ද මෙහිදී සිදු කරනු ලබයි. කිලිනොච්චි දිස්ත්‍රික්කයේ පාසල් රැසක් ආවරණය කරමින් අද දිනය පුරා මෙලෙස පාසල් උපකරණ ලබා දීම සිදු කිරීමට නියමිතයි.", "URL": "https://sinhala.adaderana.lk/news.php?nid=101948", "Category": null, "Parent URL": null}