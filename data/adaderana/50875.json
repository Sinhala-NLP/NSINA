{"Source": "Adaderana", "Timestamp": "April 24, 2015 03:44 pm", "Headline": "දිවිනැඟුම පුද්ගලික වුවමනාවක් නෙවෙයි - රටේ අවශ්‍යතාවක් ", "News Content": "තමා සහ ජනාධිපති මෛත්‍රීපාල සිරිසේන මහතා අතර හෙට දිනයේ පැවැත්වීමට නියමිතව පැවති හමුව කල්ගිය බව හිටපු ජනාධිපති මහින්ද රාජපක්ෂ මහතා පවසයි.පවත්නා දේශපාලන වාතාවරණය හේතුවෙන් එය එසේ වන්නට ඇතැයි තමන් විශ්වාස කරන බව රාජපක්ෂ මහතා කියා සිටියේ අද(24)බැසිල් රාජපක්ෂ මහතාගේ සුවදුක් බලනු පිණිස කොළඹ ජාතික රෝහලට ගොස් පැමිණෙමින් සිටියදී මාධ්‍ය වෙත අදහස් දක්වමිනි.එහිදී මාධ්‍යවේදීන් විසින් විමසන ලද ප්‍රශ්නවලට ප්‍රතිචාර දක්වමින් ඔහු කියා සිටියේ තමාද විධායක ජනාධිපති ක්‍රමය අහෝසි කළ යුතු බව කියා සිටි බවද,එහි බලතල අඩුකළ යුතු බව මහින්ද චින්තනයේද අන්තර්ගත වුණු බවයි.බැසිල් රාජපක්ෂ මහතාට එල්ලවී ඇති චෝදනා සම්බන්ධයෙන් විමසීමේදී හිටපු ජනාධිපතිවරයා පවසා සිටියේ එය පුද්ගලික ගනුදෙනුවක් නොව කැබිනට් මණ්ඩලය ගත් තීන්දුවක් බවයි.දිවිනැඟුම තිබුණේ පුද්ගලික වුවමනාවකට නොව රටේ අවශ්‍යතාවට බවත්,මෙම චෝදනා පැහැදිලිවම දේශපාලන අවශ්‍යතා මත කරනු ලබන පලිගැනීම් බවත් මහින්ද රාජපක්ෂ මහතා සඳහන් කළේය.අල්ලස් හෝ දූෂණ චෝදනා විමර්ශන කොමිෂන් සභාවේ සභාපති පාර්ලිමේන්තුවට ගෙන ඒම සම්බන්ධයෙන් විදේශ කටයුතු නි.අමාත්‍ය අජිත් පී පෙරේරා මහතා පළ කළ අදහසක් වූයේ එය සහෝදරයින්ට තැන ලැබීම නිසා සිදුවන අකටයුත්තක් බවටයි.ඒ සම්බන්ධයෙන් හිටපු ජනාධිපතිවරයාගේ ප්‍රතිචාරය වූයේ මෝඩයෙකුට,අධමයෙකුට උත්තර බැඳිය යුතු ‍නැති බවයි.ආණ්ඩුක්‍රම ව්‍යවස්ථාව වෙනස් කිරීම ගැන තමාට ප්‍රශ්නයක් නැති බවත්,මැතිවරණ ක්‍රමය සංශෝධනය කිරීම පිළිබඳ තමාට පුද්ගලික මතයක් ඇතත් මේවන විට ඒ ගැන පක්ෂය විසින් තීන්දුවක් ගෙන ඇති බවත් රාජපක්ෂ මහතා පෙන්වා දුන්නේය.", "URL": "https://sinhala.adaderana.lk/news.php?nid=50875", "Category": null, "Parent URL": null}