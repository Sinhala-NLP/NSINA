{"Source": "Adaderana", "Timestamp": "January 2, 2017 09:40 am", "Headline": "ඉන්දු - ලංකා ධීවර ගැටළු සාකච්ඡා දෙවෙනි වටය අද ඇරඹෙයි", "News Content": "ඉන්දු - ලංකා ධීවර ගැටලුව සම්බන්ධයෙන් රාජතාන්ත්‍රික මට්ටමින් පවත්වනු ලබන ද්වීපාර්ශ්වික සාකච්ඡාවල දෙවන වටය අද ආරම්භකෙරෙයි.මෙවර ඉන්දු - ලංකා ධීවර සාකච්ඡා කොළඹදී පැවැත්වීමට මේ වනවිට සියලු කටයුතු සුදානනම් කර ඇති බව ධීවර අමාත්‍යංශය සඳහන් කරයි.ඉන්දීය රජයේ ඉල්ලීමකට අනුව ධීවර ගැටළුවට අවසන් විසඳුමක් සෙවීම සඳහා ඉන්දීය රජය සහ ශ්‍රී ලංකා රජය මෙම ද්වීපාර්ශවික සාකච්ඡා ආරම්භ කරනු ලැබිණි.ඒ අනුව එහි පළමු සාකච්ඡා වටය පසුගිය නොවැම්බර් මාසයේ දී ඉන්දියාවේ නවදිල්ලිහිදී පැවැත්විණි.අද පස්වරු 2.00ට කොළඹ දී පැවැත්වෙන දෙවන වටයේ සාකච්ඡාව සඳහා ඉන්දීය රජය නියෝජනය කරමින් එරට කෘෂිකර්ම හා සුබසාධන කටයුතු අමාත්‍ය රාධා මොහාන් සිං මහතා ප්‍රමුඛ 11 දෙනෙකුගෙන් සමන්විත නියෝජිත පිරිසක් සහභාගී වීමට නියමිතය. මීට අමතරව ඉන්දීය විදේශ කටයුතු ඇමතිනී සුස්මා ස්වරාජ් මහත්මිය ද ධීවර සාකච්ඡා සඳහා සභාගීවීමට අද දිනයේ දිවයිනට පැමිණිමට නියමිතව තිබේ.ශ්‍රී ලංකා රජය නියෝජනය කරමින් ද 15 දෙනෙකුගෙන් සමන්විත කණ්ඩායමක් එම සාකච්ඡාව සඳහා සහභාගි වන බව ධීවර අමාත්‍යාංශය සඳහන් කරයි.ධීවර අමාත්‍ය මහින්ද අමරවීර, ධීවර රාජ්‍ය අමාත්‍ය දිලිප් වෙදආරච්චි, පාර්ලිමේන්තු මන්ත්‍රී එම්.ඒ.සුමන්තිරන්, ආරක්ෂක ලේකම් කරුණාසේන හෙට්ටිආරච්චි යන මහත්වරුන් සහ නාවික හමුදා නිලධාරීන් ඇතුළු පිරිසක් ඊට අයත්ය.මේ අතර මෙම සාකච්ඡාවලට සමගාමීව නිළධාරි මට්ටමේ සාකච්ඡාවක් පසුගිය සතියේ ඉන්දියාවේ නවදිල්ලි නුවරදී පැවැත්විණි.", "URL": "https://sinhala.adaderana.lk/news.php?nid=67602", "Category": null, "Parent URL": null}