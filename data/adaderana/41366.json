{"Source": "Adaderana", "Timestamp": "February 25, 2014 09:41 am", "Headline": "දිස්ත්‍රීක්ක කිහිපයක ලාදුරු මර්දන වැඩසටහනක්", "News Content": "ලාදුරු මර්දනය සඳහා විශේෂ වැඩපිළිවෙළක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. හඳුනාගත් දිස්ත්‍රික් කිහිපයක් ඉලක්ක වන පරිදි මෙම වැඩසටහන ක්‍රියාත්මක කිරීමට නියමිතය. මේ වන විට මෙරටින් වාර්තා වන ලාදුරු රෝගීන් සංඛ්‍යාව ඉහළ ගොස් ඇති අතර දෛනිකව රෝගීන් 6 දෙනෙකු පමණ වාර්තා වන බව සෞඛ්‍ය අමාත්‍යාංශය පෙන්වා දෙන්නේය. විශේෂයෙන් ලාදුරු රෝගය පිළිබඳව ජනතාවගේ නොදැනුවත් භාවය මෙම රෝගය ව්‍යාප්ත වීමට හේතුවී ඇති බව සෞඛ්‍ය අමාත්‍යාංශය පවසයි. මෙම තත්ත්වය සැලකිල්ලට ගනිමින් ලාදුරු රෝගීන් හඳුනාගැනීම සහ ඔවුන් ප්‍රතිකාර සඳහා යොමුකිරීමට විශේෂ ආදර්ශ ලාදුරු මර්දන වැඩසටහනක් ආරම්භ කිරීමට සැලසුම් කර ඇත. කොළඹ, ගම්පහ, පුත්තලම, හම්බන්තොට සහ අම්පාර යන දිස්ත්‍රික්කවල මෙම වැඩසටහන ක්‍රියාත්මක කරන බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=41366", "Category": null, "Parent URL": null}