{"Source": "Adaderana", "Timestamp": "July 1, 2019 12:27 pm", "Headline": "මීදුමෙන් වැසී ගිය ඔපෙරාව", "News Content": "සිඩ්නිහි සුප්‍රකට ඔපෙරා රඟහල සහ වරාය පාලම මීදුමෙන් වැසී යාමේ පුවතක් ඔස්ට්‍රේලියාවෙන් වාර්තා වෙයි. ඕස්ට්‍රේලියාවේ වරාය නගරයක් වන සිඩ්නි හි සුප්‍රකට ඔපෙරා රඟහල සහ වරාය පාලම ඇතුළුව ස්ථාන රැසක් මුළුමනින්ම පාහේ මීදුමෙන් වැසී ගොස් තිබුණි. මසක් වැනි කෙටි කාලයක් තුළ සිඩ්නි වරාය පාලම මෙලෙස හිමෙන් වැසී ගිය දෙවන අවස්ථාව මෙයයි. නගරයට බලපෑ අයහපත් කාලගුණය හේතුවෙන් මෙම තත්ත්වය හටගෙන තිබේ. පවතින අපහැදිලි කාලගුණික තත්ත්වය හේතුවෙන් ඔස්ට්‍රේලියාවේ කාර්යබහුලම ජාත්‍යන්තර ගුවන් කේන්ද්‍රස්ථානය ලෙස සැළකෙන සිඩ්නි ගුවන් තොටුපළේ සිට ගමන් ආරම්භ කිරීමට නියමිතව තිබූ අභ්‍යන්තර ගුවන් ගමන් 10ක් අත්හිටුවීමට බලධාරීන් පියවර ගත්තේය. එමෙන්ම ජාත්‍යන්තර ගුවන් ගමන් විනාඩි 30කින් ප්‍රමාද වී තිබේ. මේ අතර දහවල් කාලය උදාවෙත්ම මීදුම් තත්ත්වය තරමක් දුරට පහව ගිය බවත් විදෙස් වාර්තා වැඩිදුරටත් ආනාවරණය කළේය.", "URL": "https://sinhala.adaderana.lk/news.php?nid=113126", "Category": null, "Parent URL": null}