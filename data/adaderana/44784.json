{"Source": "Adaderana", "Timestamp": "July 19, 2014 04:28 pm", "Headline": "මහවැලි එච් කලාපයේ ජල පාලකවරුන් උපවාසයේ ", "News Content": "මහවැලි එච් කලාපයේ තාවකාලික පදනම මත සේවය කළ ජල පාලකවරුන් 40 දෙනෙකු සිය සේවය ස්ථිර කරන ලෙස රජයට බල කරමින් අද(19) උදෑසන සිට උපවාසයක නිරත වෙයි. මහවැලි අධිකාරියේ තඹුත්තේගම නේවාසික ව්‍යාපාර කළමනාකාර කාර්යාලය ඉදිරිපිට මොවුන් උපවාසයේ නිරත වන බව සඳහන් වෙයි. උපවාසයේ නිරත වූවන් පෙන්වා දෙන්නේ වසර ගණනාවක සිට සේවයේ නිරත වුවද තවමත් තම සේවය ස්ථිර කර නොමැති බවයි. එමෙන්ම වාරිමාර්ග හා ජල කළමනාකරණ අමාත්‍යවරයාගේ අවශ්‍යතාව මත ජල පාලකවරුන් වශයෙන් බදුල්ල දිස්ත්‍රික්කයෙන් බඳවාගත් පිරිසකට ඊයේ ස්ථීර පත්වීම් ප්‍රදානය කළ බවද ඔවුන් පෙන්වා දෙයි. කෙසේ වෙතත් මේ හේතුවෙන් මහවැලි එච් කලාපයේ වගා ඉඩම් සඳහා ජලය බෙදා හැරිම ද ඇන හිට තිබේ. උතුරු මැද පළාත් සභාවේ සභාපති ටී .එම්.ආර් සිරිපාල මහතා අද උදෑසන ජලපාලකවරුන් උපවාසයේ නිරත වන ස්ථානයට පැමිණ මේ පිළිබඳ ජනාධිපතිතුමාට දැනුම් දී කඩිනමින් විසඳුමක් ලබාදීමට මැදිහත් වන බව ප්‍රකාශ කළ ද ඔවුන් ඊට එකඟ වි නොමැත. ඔවුන් පවසන්නේ සේවය ස්ථිර කරන ලෙස අවස්ථා කිහිපයකදිම ජනාධිපතිවරයාගෙන් සහ වාරිමාර්ග හා ජල කළමනාකරණ අමාත්‍යවරයාගෙන් ඉල්ලිම් කළ ද මෙතෙක් ඊට විසඳුම් ලැබි නොමැති අතර ජනාධිපතිවරයා මැදිහත් වී මෙයට ස්ථිර විසඳුමක් ලබා දෙන තුරු උපවාසය අඛණ්ඩව පවත්වාගෙන යන බවයි.", "URL": "https://sinhala.adaderana.lk/news.php?nid=44784", "Category": null, "Parent URL": null}