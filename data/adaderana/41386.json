{"Source": "Adaderana", "Timestamp": "February 26, 2014 08:07 am", "Headline": "නවපිල්ලේගේ වාර්තාව පිළිගන්නවා ", "News Content": "ශ්‍රී ලංකාවේ ප්‍රතිසන්ධාන සහ වගවීමේ ක්‍රියාවලිය ප්‍රවර්ධනය කිරීම සම්බන්ධයෙන් වන එක්සත් ජාතීන්ගේ සංවිධානයේ මානව හිමිකම් කොමසාරිස් නවනීදන් පිල්ලෙයිගේ වාර්තාව තමා පිළිගන්නා බව දෙමළ ජාතික සන්ධානය පවසයි. ජිනීවාහි පැවත්වීමට නියමිත 25 වැනි මානව හිමිකම් සැසිවාරය ඉලක්ක කර ගනිමින් ඇය මෙම වාර්තාව එලිදක්වා ඇති බව සඳහන් වෙයි. දෙමළ ජාතික සන්ධානය පෙන්වා දෙන්නේ පිල්ලෙයිගේ මෙම වාර්තාව මගින් ශ්‍රී ලංකාව මුහුණදෙමින් සිටින මානව හිමිකම් සිද්ධීන් නිවැරදි සහ සවිස්තරාත්මකව දක්වා ඇති බවයි. නවනීදන් පිල්ලෙයිගේ මහත්මිය මෙරට සිදුකළ සංචාරය මෙම වර්තාව සැකසීමේ දී ඉවහල් වී ඇති බව සඳහන් වෙයි. හිටපු සන්නද්ධ සාමාජිකයින්, රැඳවියන්, සුළු ආගමිකයන් ඉලක්ක කර ගනිමින් සිදුකරන පහරදීම්, නිදහස් මතධාරීන් එල්ලවන තර්ජන පිළිබඳ අදාළ වාර්තාව මගින් අවධානය යොමු කර ඇති බව දෙමළ ජාතික සන්ධානය පෙන්වා දෙයි එමෙන්ම උගත් පාඩම් වාර්තාවේ නිර්දේශ ක්‍රියාත්මක කිරීම සඳහා ආණ්ඩුවේ පවතින මන්දෝත්සාහී බව, උතුරු නැගෙනහිර පළාත් හමුදාකරණයවීම, ආදි කරුණු කෙරෙහි ද නවනීදන් පිල්ලෙයි සිය වාර්තාව මගින් අවධානය යොමු කර ඇති බව එම සන්ධානය පවසයි. නවනීදන් පිල්ලෙයි යෝජනා කරන ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් සඳහා වන යෝජනාවට තම එකඟතාව පළ කරන බව දෙමළ ජාතික සන්ධානය අවධාරණය කරයි. කෙසේ වෙතත් නවනීදන් පිල්ලෙයිගේ මෙම වාර්තාව ශ්‍රී ලංකා රජය මේ වනවිටත් තරයේ ප්‍රතික්ෂේප කර තිබේ. මෙය ජගත් මානව හිමිකම් කොමසාරිස් නවනීදන් පිල්ලෙයිගේ පුද්ගලික න්‍යාය පත්‍රයක් අනුව සකස්කරන ලද්දක් බව ශ්‍රී ලංකා රජය පෙන්වා දෙයි. මෙමගින් ස්වෛරී රටක අභ්‍යන්තර ගැටළු වලට අතපෙවීමක් සිදුවන බව ශ්‍රී ලංකා රජය පෙන්වා දී තිබේ.", "URL": "https://sinhala.adaderana.lk/news.php?nid=41386", "Category": null, "Parent URL": null}