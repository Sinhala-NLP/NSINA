{"Source": "Adaderana", "Timestamp": "June 8, 2015 02:49 pm", "Headline": "ලක්ෂ 9ක් වංචා කළැයි කළමනාකරු රිමාන්ඩ්", "News Content": "මූල්‍ය වංචා චෝදනා සම්බන්ධයෙන් අත්අඩංගුවට ගත් උතුරුමැද පළාත් මුල් ළමා විය සංවර්ධන පදනමේ කළමනාකාර අධ්‍යක්ෂවරයා රක්ෂිත බන්ධනාගාර ගත කර තිබේ.සැකකරු අද අනුරාධපුර මහේස්ත්‍රාත් අධිකරණයට ඉදිරිපත් කිරීමෙන් අනතුරුව අතිරේක මහේස්ත්‍රාත් නදීකා ඩී. පියරත්න මහත්මිය එම නියෝගය ලබාදුන් බව අද දෙරණ අනුරාධපුර අධිකරණ වාර්තාකරු සඳහන් කළේය. 48 හැවිරිදි සැකකාර කළමනාකාර අධ්‍යක්ෂවරයා විසින් උතුරුමැද පළාතේ පෙරපාසල් ගුරුවරුන්ට රුපියල් 1000ක මාසික දිමනාව ගෙවීමට රජයෙන් ලබාදී තිබූ රුපියල් ලක්ෂ 09ක මුදලක් වංචාකර ඇති බවට චෝදනා පවතියි.රටින් පලායාමට උත්සාහ කළ අවස්ථාවේ කටුනායක ජාත්‍යන්තර ගුවන්තොටුපළේදී ඔහු අත්අඩංගුවට ගත් බවත්, චෝදනාවට අදාළ විමර්ශන අවසන් නොමැති බවත්, පොලිසිය අධිකරණයට දන්වා සිටි බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=51851", "Category": null, "Parent URL": null}