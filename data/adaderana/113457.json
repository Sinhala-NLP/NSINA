{"Source": "Adaderana", "Timestamp": "July 5, 2019 07:22 pm", "Headline": "වෙඩි පහරකින් පියෙකු මිය ගිය අක්මීමන පාසල පාළු වෙයි", "News Content": "වෙඩි පහරකින් පියෙකු මියයාමේ සිද්ධිය වූ ගාල්ල අක්මීමන උපනන්ද ජාතික පාසලේ ප්‍රාථමික අංශයට අද (05) දින ළමුන්ගේ පැමිණීම ඉතා පහළ මට්ටමක පැවැතියේය. එහි විදුහල්පතිවරයා පවසන්නේ, ළමුන් 700ක් සිටින ප්‍රාථමික අංශයට අද පැමිණ සිටියේ 183 දෙනකු පමණක් බවයි. මේ අතර වෙඩි පහර එල්ල කළ හමුදා සෙබළා අද ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කෙරුණි. අක්මීමන උපනන්ද ජාතික පාසලේ ආරක්ෂාවට අදත් යුද හමුදා සාමාජිකයින් යොදවා තිබුණි. ඊයේ වෙඩි තැබීමේ සිද්ධියෙන් කම්පනයට පත්ව සිටින දෙමාපියන් දරුවන් පාසැල් වෙත යොමුකර තිබුණේ නැත. විදුහල්පතිවරයා පවසන්නේ ප්‍රාථමික අංශයේ දරුවන්ගේ පැමිණීම ඉතා අවම මට්ටමක පැවති බවයි. අප්‍රේල් 21 පාස්කු ප්‍රහාරයෙන් පසුව පාසැල්වල ආරක්ෂාව සඳහා යුද හමුදාව මෙන්ම පොලිසිය ද යොදවා තිබුණි. ඊට අමතරව දෙමාපියන් ද පාසැල් බලධාරීන් විසින් යොදවා තිබුණේ, දරුවන්ගේ ආරක්ෂාව වෙනුවෙන්. කෙසේ වෙතත් අධ්‍යාපන අමාත්‍යාංශය පසුගිය මස 13 වනදා නිවේදනය කළේ, පාසල් ආරක්ෂාවට මව්පියන් සම්බන්ධ කරගැනීම තවදුරටත් අවශ්‍ය නොවන බවයි. ඊයේ සිද්ධිය සම්බන්ධයෙන් ආරක්ෂක අංශ පැවසුවේ, වෙඩි තැබීම සිදුකළේ අදාළ පුද්ගලයා විසින් ගිනි අවිය උදුරාගැනීමට තැත් කළ අවස්ථාවේදී බවයි. කෙසේ වෙතත්, ආරක්ෂාවට සිටි යුද හමුදා සෙබලා විසින් කිසිඳු සොයා බැලීමකින් තොරව මෙම වෙඩි තැබීම සිදුකර ඇති බව ප්‍රදේශවාසීන් පවසයි. මේ අතර වෙඩි පහර එල්ල කළ යුද හමුදා ගැමුණු හේවා බලකායේ සෙබළා අද ගාල්ල මහේස්ත්‍රාත් අධිකරණයට ඉදිරිපත් කළේය. එහිදී මහේස්ත්‍රාත්වරයා නියෝග කළේ ඔහු රක්ෂිත බන්ධනාගාර ගතකරන ලෙසයි. වෙඩි පහරින් මියගිය හිටපු නාවික හමුදා සෙබළෙකු ද වන ප්‍රදීප් උදය කුමාර මහතාගේ දේහය මේ වන විට ගාල්ල පිලාන ප්‍රදේශයේ පිහිටි ඔහුගේ නිවසේ තැන්පත් කර ඇත.", "URL": "https://sinhala.adaderana.lk/news.php?nid=113457", "Category": null, "Parent URL": null}