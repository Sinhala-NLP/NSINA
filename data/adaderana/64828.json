{"Source": "Adaderana", "Timestamp": "October 8, 2016 01:11 pm", "Headline": " කුවේට් ගිහින් මත්පැන් පෙරූ ලාංකිකයින් 3ක් මාට්ටු", "News Content": "කුවෙට්හි දී නීතිවිරෝධී මත්පැන් නිෂ්පාදනය කළ ශ්‍රී ලාංකිකයින් තිදෙනෙකු සහ ඉන්දීය ජාතිකයෙකු එරට ආරක්ෂක අංශ අත්අඩංගුවට පත්ව ඇත.කුවෙට්හි කෙයිෆාන් ප්‍රදේශයේ කුලියට ලබා ගත් නිවසක් තුළ දී ඔවුන් විසින් මෙම නීති විරෝධී ක්‍රියාවේ නිරත වී ඇත.එරට ආරක්ෂක අංශ වෙත ලද තොරතුරක් අනුව මෙම අත්අඩංගුවට ගැනීම සිදුකර ඇති අතර එහි දී මත්පැන් නිෂ්පාදනය සඳහා යොදාගත් උපකරණ සහ බැරල් 152ක් ද ඔවුන් භාරයට ගත් බව වාර්තා වේ. අත්අඩංගුවට ගත් පුද්ගලයින්ගේ තොරතුරු පරික්ෂා කිරීමේ දී ඔවුන් නීති විරෝධීව රැඳී සිටි බව අනාවරණය කරගෙන තිබේ. තව ද ඉන් එක් සැකකරුවෙකු ආගමන විගමන දෙපාර්තමේන්තුවට අවශ්‍යව සිටි පුද්ගලයෙකු බව ද තහවුරු කරගෙන ඇත.එසේම කුවෙට්හි සබහියා ප්‍රදේශයේ සිදු කළ වෙනත් වැටලීමක දී තවත් ශ්‍රී ලාංකිකයින් දෙදෙනෙකු මරිජුවානා කිලෝග්‍රෑම් 1.5 ක් ළඟ තබා ගැනීමේ චෝදනාව මත අත්අඩංගුවට ගෙන තිබේ. ලද තොරතුරක් අනුව මෙම වැටලීම සිදු කිරීම සඳහා නිලධාරියෙකු මත්ද්‍රව්‍ය මිලදී ගැනීමට කටයුතු කරන ආකාරයට යොදවා ඇති අතර ඔහු විසින් මුදල් ලබා දී මත්ද්‍රව්‍ය මිලදී ගන්නා අවස්ථාවේ දී සැකකරුවන් මෙසේ අත්අඩංගුවට ගෙන ඇත. අත්අඩංගුවට ගෙන ප්‍රශ්න කිරීමේ දී මත්ද්‍රව්‍ය ළඟ තබා ගනිමින් විකිණීම සිදු කළ බව සැකකරුවන් විසින් පිළිගෙන තිබේ.- Arab Times ඇසුරෙනි", "URL": "https://sinhala.adaderana.lk/news.php?nid=64828", "Category": null, "Parent URL": null}