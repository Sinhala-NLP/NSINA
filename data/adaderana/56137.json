{"Source": "Adaderana", "Timestamp": "January 4, 2016 02:49 pm", "Headline": "කළු කොඩියට බාල්දි දාන්න එපා", "News Content": "තමන් අරගල කරන්නේ ආණ්ඩුව පෙරළීමට නොව එය වඩා හොඳ ලෙස වෙනස්කර ගැනීමට බව පාර්ලිමේන්තු මන්ත්‍රී උදය ගම්මන්පිල මහතා පවසයි.තමන් විසින් ප්‍රකාශයට පත්කරන ලද ජනවාරි 08 දිනට යෙදෙන කළු සිකුරාදා දිනය වෙනුවෙන් කළු කොඩි එසවීමට කරන ලද ඉල්ලීමට රජය පාර්ශවයෙන් තර්ජන ගර්ජන එල්ලවන බව මන්ත්‍රීවරයා කියා සිටියේ අද (04) කොළඹ පැවති මාධ්‍ය හමුවකදීය.තලතා අතුකෝරාල ඇමතිවරිය විසින් කළු කොඩි එසවීමට ඉඩ නොදෙන බව ප්‍රකාශ කර ඇති බවත්, රාජිත සේනාරත්න අමාත්‍යවරයා විසින් එසේ කරන ලද අයට එරෙහිව දැඩි ක්‍රියා මාර්ග ගන්නා බවට පවසා ඇති බවත් ගම්මන්පිල මහතා පෙන්වාදෙයි.එවැනි තර්ජන ගර්ජන වලින් තොරව රටේ ජනතාවට සාමකාමී ලෙස කළු කොඩි ඔසවා විරෝධය දක්වන්නට අවස්ථාව ලබාදෙන ලෙස තමන් රජයෙන් ඉල්ලා සිටින බවද ඔහු සඳහන් කළේය.අඳුරු යුගයක වසරක් ගෙවුණු බව ජනවාරි 08 වන දින සනිටුහන් වන බවත්, පැය කිහිපයක් ඇතුළත ව්‍යවස්ථාවක් වෙනස් කරමින් ගිනස් වාර්තාවක් තැබීමට කෙනෙකු සමත්වීනම් ඒ ජනාධිපති මෛත්‍රීපාල සිරිසේන මහතා බවද ගම්මන්පිල මහතා කියා සිටියේය.ජනවාරි 08 වන දිනට ජාතික කොඩිය ඔසවන ලෙස රාජිත සේනාරත්න අමාත්‍යවරයා ප්‍රකාශ කර ඇතත් ජාතික කොඩිය එසවිය යුත්තේ ජාතික වැදගත්කමකින් යුතු අවස්ථාවකදී පමණක් බැවින් ඒ පිළිබඳ අමාත්‍යවරයා නොදන්නවා විය හැකි බවද හෙතෙම සඳහන් කළේය.", "URL": "https://sinhala.adaderana.lk/news.php?nid=56137", "Category": null, "Parent URL": null}