{"Source": "Adaderana", "Timestamp": "January 26, 2013 02:32 pm", "Headline": "සජිත්ටවත් නැති අමාරුවක් තියෙන පිරිසක් ඉන්නවා", "News Content": "සජිත් ප්‍රේමදාස මහතාටවත් නැති අමාරුවක් ඇතැමුන්ට ඇතැයි එක්සත් ජාතික පක්ෂයේ මහලේකම් තිස්ස අත්තානායක මහතා පවසයි. සජිත් ප්‍රේමදාස මහතා පක්ෂයේ නියෝජ්‍ය නායකයා ලෙස පත්කිරීම පක්ෂ අභ්‍යන්තරයේ කටයුත්තක් බවත් රටේ මේ තරම් ප්‍රශ්න තිබියදී ඒ ගැන කතා නොකරන්නේ මන්දැයි තමන් මාධ්‍යවේදීන්ගෙන් පවා විමසු බවත් ඔහු පැවසීය. මහනුවර මැණික්හින්න ප්‍රදේශයේ එජාප ක්‍රියාකාරින් පිරිසක් අමතමින් අද (26) පෙරවරුවේ මහලේකම්වරයා මේ බව කීවේය. එජාපය කටයුතු කරන්නේ පක්ෂ ව්‍යවස්ථාවට අනූව බවත් ඒ ගැන පක්ෂයේ සියලු මන්ත්‍රීවරුන් දන්නා බවත් ඔහු පැවසීය. ආණ්ඩුව 2014 වසරේදී ජනමත විචාරණයක් පවත්වන බව පවසා ඇති බවත් කෙසේ වුවද ජනාධිපති මැතිවරණයක් නොපවත්වා සිටීමෙන් ආණ්ඩුවට වැළකි සිටිය නොහැකි බවත් ඔහු පෙන්වාදෙන ලදී. ආණ්ඩුව ජනමත විචාරණයක් පවත්වන්නේ ජනතාව ඉදිරියට යාමට නොහැකි වීම නිසා යැයිද එසේම එජාපයෙන් ආණ්ඩුවට පැන්න අයගේ මන්ත්‍රී තනතුරු රැක ගැනීමට බවද ඔහු පැවසීය. එජාපය අභ්‍යන්තරයේ සියලු ගැටලු නිමාකර ගනිමින් මේවන විට ආණ්ඩුවට එරෙහිව ශක්තිමත් ලෙස ගොඩනැගීමට අවශ්‍ය පසුබිම සකසාගෙන යන බවද මන්ත්‍රී තනතුරු වෙන්දේසී කර ආණ්ඩුවට ගිය අය නැවත පක්ෂයට ඇඳා ගැනීමට තමන් දැඩිසේ විරුද්ධ යැයිද මහලේකම්වරයා එහිදී අවධාරණය කළේය. අධිවේගි මාර්ගය තිබු පමණින්ද, ජපාන මෝටර් රථවල මීටරය 180ට ලකුණු කර තිබු පමණින්ද වේගයෙන් යා නොහැකි බව කී තිස්ස අත්තනායක මහතා ඒ සඳහා සීමා පනවා ඇති ආකාරයට පක්ෂයේ විනය ද ආරක්ෂා කර ගනිමින් ආණ්ඩුව පෙරළීමට ශක්තිමත් ගමනක් යා යුතු බව වැඩිදුරටත් පැවසීය.", "URL": "https://sinhala.adaderana.lk/news.php?nid=31092", "Category": null, "Parent URL": null}