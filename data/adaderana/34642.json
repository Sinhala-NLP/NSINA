{"Source": "Adaderana", "Timestamp": "June 5, 2013 07:23 am", "Headline": "ඉදිරි දින කිහිපය තුළ ඛනිජ තෙල් හිඟවේද?", "News Content": "ඉදිරි දින කිහිපය තුළ රට තුළ කිසිදු ඉන්ධන හිඟයක් ඇති නොවන බව ඛනිජ තෙල් කර්මාන්ත අමාත්‍යංශය පවසයි. නිවේදනයක් නිකුත් කරමින් එම අමාත්‍යංශය පවසන්නේ රට තුළ ඉන්ධන හිඟයක් ඇති විය හැකි බවට විවිධ පාර්ශව විසින් අසත්‍ය ප්‍රචාර පතුරුවමින් සිටින බවයි. කෙසේ වෙතත් ඛනිජ තෙල් වෘත්තීය සමිති චෝදනා කරන්නේ තාවකාලිකව නවතා තිබුණු සපුගස්කන්ද තෙල් පිරිපහදුවේ කටයුතු ආරම්භ කළ ද මේ වන තෙක් එමගින් නිසි ප්‍රමිතියෙන් යුතු ඉන්ධන නිපදවා නොමැති බවයි. මේ නිසා තවදුරටත් හදිසි මිලදීගැනීම් හරහා ඉන්ධන ආනයනය කිරීමට ඛනිජ තෙල් සංස්ථාව කටයුතු කරමින් සිටින බව ඛනිජ තෙල් සංස්ථා ජාතික සේවක සංගම් ශාඛාවේ කැදවුම්කරු ආනන්ද පාලිත මහතා පවසයි. මැයි මස 16 වැනිදා තාවකාලිකව වසා දැමුණු සුගස්කන්ද තෙල් පිරිපහදුවේ කටයුතු මැයි මස 28 වැනිදා යළි ආරම්භ කරන ලදී. අද දෙරණ කළ විමසීමක දී ඛනිජ තෙල් සංස්ථාවේ ප්‍රකාශකයෙකු කියා සිටියේ සපුගස්කන්ද තෙල් පිරිපහදුවේ පිරිපහදු කටයුතු ඉදිරි දින කිහිපය තුළ දී සාමාන්‍ය තත්ත්වයට පත්වනු ඇති බවයි. පිරිපහදු කටයුතු නවතා දැමීමෙන් පසුව යළි ආරම්භ කිරීමේ දී එය යථා තත්ත්වයට පත් වීමට දින කිහිපයක් ගතවීම සාමාන්‍ය සංසිද්ධියක් බව එම ප්‍රකාශකවරයා පවසයි. කෙසේ වෙතත් රට තුළ ඉන්ධන හිඟයක් ඇති නොවන අතර ප්‍රමාණවත් ඉන්ධන ගබඩා වල ඇති බව දී ඛනිජ තෙල් සංස්ථා ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=34642", "Category": null, "Parent URL": null}