{"Source": "Adaderana", "Timestamp": "December 26, 2017 05:15 pm", "Headline": "මැතිවරණය ළඟ එද්දි බඩු බෙදන සම්ප්‍රදාය ගැන මහින්ද කියයි", "News Content": "ඡන්දය අපේක්ෂාවෙන් රජයේ මුදලින් හෝ පෞද්ගලික මුදලින් යම් බඩු බෙදීමක් සිදුකරයි නම් එය සම්පූර්ණයෙන් තහනම් බවට මාධ්‍ය වෙත නිවේදනයක් නිකුත් කර ඇති බව මැතිවරණ කොමිසමේ සභාපති මහින්ද දේශප්‍රිය මහතා පවසයි. අද(26) පෙරවරුවේ කොළඹදී මාධ්‍ය ආයතන නියෝජතයින් දැනුවත් කරමින් සභාපතිවරයා මේ බව ප්‍රකාශ කළේය. මැතිවරණය පැවැත්වීමට මාස එක හමාරක පමණ කාලයක් පරිත්‍යාගයන් ගෙන් වැළකි සිටින ලෙස මහින්ද දේශප්‍රිය මහතා සියලු දේශපාලඥයින්ගෙන් ඉල්ලා සිටියි. මැතිවරණයේ වැදගත්ම දේ වන්නේ මහජනතාව තුළ ඡන්දය පිළිබඳ විශ්වාසය ඇති කිරීම බව ද ඔහු වැඩිදුරටත් සඳහන් කරයි. මේ අතර 2018 පළාත් පාලන මැතිවරණයට අදාළ සියලු මැතිවරණ ප්‍රචාරක කටයුතු එළඹෙන පෙබරවාරි මස 07 වනදායින් පසු තහනම් බව ද මහින්ද දේශප්‍රිය මහතා පවසයි. මෙවර තැපැල් ඡන්ද ප්‍රතිඵල වෙන් වෙන් වශයෙන් නිකුත් නොකරන අතර එය සමස්ත ප්‍රතිඵලය හා එක්ව ඉදිරිපත් කරන බව ද දේශප්‍රිය මහතා සඳහන් කරයි. සියයට 10 කට ඡන්දය සඳහා හැඳුණුම්පත් නොමැති බවත් ඔවුන් සඳහා ජනවාරි මස 2 වන දා සිට පෙබරවාරී මස 2 වන දා දක්වා කාලය තුළ ග්‍රාම නිලධාරීවරයා විසින් තාවකාලික හැඳුණුම්පත් නිකුත් කරන බව ද මහින්ද දේශප්‍රිය මහතා පැවසීය.", "URL": "https://sinhala.adaderana.lk/news.php?nid=82112", "Category": null, "Parent URL": null}