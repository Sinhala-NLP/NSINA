{"Source": "Adaderana", "Timestamp": "September 10, 2019 12:04 pm", "Headline": "ඇමතිවරු 8 දෙනෙකුට එරෙහිව අල්ලස් කොමිසමට පැමිණිල්ලක්", "News Content": "2018 - 2019 වර්ෂවලට අදාලව වත්කම් - බැරකම් ප්‍රකාශයට පත් නොකල අමාත්‍යවරුන් 8 දෙනෙකුට එරෙහිව ට්‍රාන්ස්පේරන්සි ඉන්ටර්නැෂනල් ආයතනය අල්ලස් හෝ දූෂණ විමර්ශන කොමිශන් සභාව හමුවේ පැමිණිල්ලක් ඉදිරිපත් කර තිබේ. ඒ අනුව නවීන් දිසානායක, හරීන් ප්‍රනාන්දු, මනෝ ගනේෂන්, එම්.එච්.ඒ. හලීම්, අකිල විරාජ් කාරියවසම්, රවී කරුණානායක, ගයන්ත කරුණාතිලක සහ සජිත් ප්‍රේමදාස යන අමාත්‍යවරුන්ට එරෙහිව මෙලෙස පැමිණිල්ලක් ඉදිරිපත් කළ බවයි එම ආයතනය සඳහන් කළේය. මේ සම්බන්ධයෙන් අද දෙරණ සමඟ අදහස් දැක්වූ ට්‍රාන්ස්පේරන්සි ඉන්ටර්නැෂනල් ආයතනයේ ජ්‍යෙෂ්ඨ කලමනාකාරීණි සංකිතා ගුණරත්න මහත්මිය පවසා සිටියේ, තමන්ගේ වත්කම් බැරකම් ප්‍රකාශය ජූලි 30 වන දා වන විට ජනාධිපතිවරයා වෙත ඉදිරිපත් නොකරන ලද කැබිනට් අමාත්‍යවරුන් 8 දෙනෙකුට එරෙහිව මෙම පැමිණිල්ල ගොනු කර ඇති බවයි. ආයතනය විසින් අගෝස්තු මාසයේ තොරතුරු අයඳුම් පත්‍රයක් ගොනු කළ බවත් පැවසු ගුණරත්න මහත්මිය, ජුලි 30 වන දා වන විට ජනාධිපති කාර්යාලයට වත්කම් බැරකම් ඉදිරිපත් කළ අමාත්‍යවරුන්ගේ නම් ඉල්ලා සිටි බවත් පැවසීය. එම ලැයිස්තුවට අදාළව මෙම පැමිණිල්ල ඉදිරිපත් කළ බවත් පැවසු ජ්‍යෙෂ්ඨ කළමනාකාරිවරිය, අද වන විට පක්ෂ පාට බේදයකින් තොරව අමාත්‍යවරු 10 දෙනෙක් සිය කැමැත්තෙන්ම තමන්ගේ වත්කම් හා බැරකම් ප්‍රකාශ ප්‍රසිද්ධියට පත් කර ඇති බවත් කියා සිටියේය. එවැනි තත්ත්වයක් තුළ අවශ්‍ය ලියකියවිලි පවා ලබා දීම මඟ හරමින් සිටි අමාත්‍යවරුන් කීපදෙනෙක්ට එරෙහිව මෙලෙස පැමිණිලි කර බවත් ඇය වැඩිදුරටත් පැවසීය.", "URL": "https://sinhala.adaderana.lk/news.php?nid=118747", "Category": null, "Parent URL": null}