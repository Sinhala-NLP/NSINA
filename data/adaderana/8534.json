{"Source": "Adaderana", "Timestamp": "May 21, 2010 10:05 am", "Headline": "විපතට පත්වූවන්ට ත්‍රිවිධ හමුදාවේ සහය", "News Content": "විපතට පත්වු ජනතාවට සහන සැලසීම සඳහා ත්‍රිවිධ හමුදාව යොදවා ඇති බව යුද හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසයි. මානූෂීය මෙහෙයුමේදී කටයුතු කළ ආකාරයට ගංවතුරෙන් විපතට පත්වූවන්ට සහන සැලසීමට හමුදාව පියවර ගෙන ඇති බව ඔහු සඳහන් කරයි. මේ සඳහා යුද හමුදාව සහ නාවික හමුදාව දැනටමත් යොදවා ඇති අතර අවශ්‍ය වුවහොත් ගුවන් හමුදාවේ සහය ලබාගැනීමට ද අපේක්ෂා කරන බව ප්‍රසාද් සමරසිංහ මහතා සඳහන් කළේය. විශේෂයෙන් ජලය බැස යන මාර්ග සකස් කිරීම, නායයෑම් අවදානම් සහිත ප්‍රදේශවල ජනතාව ඉවත් කිරීම සහ අවතැන් වූවන්ට අවශ්‍ය ආහාර පාන බෙදාදීමේ කටයුතු සඳහා හමුදාව සිය සහය දක්වනු ඇත.", "URL": "https://sinhala.adaderana.lk/news.php?nid=8534", "Category": null, "Parent URL": null}