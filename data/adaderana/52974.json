{"Source": "Adaderana", "Timestamp": "July 31, 2015 04:03 pm", "Headline": "පිරිත් පොත් සමග අපේක්ෂක මහතාගේ ඡායා රූපයත් සිල්වතුන්ට", "News Content": "අධි ඇසළ පොහොය දිනයේ සිල් සමාදම් වී සිටි බැතිමතුන්ට පිරිත් පොත් සමග සන්ධාන අපේක්ෂක නියෝමාල් පෙරේරාගේ ඡායාරූපය සහිත කාඩ්පත් බෙදමින් සිටි සිව්දෙනෙකු නවගත්තේගම පොලීසිය විසින් අත්අඩංගුවට ගෙන ඇත.නවගත්තේගම - රඹකනයාගම පිහිටි අභිනවාරාම විහාරස්ථාන‍යේදී මෙම අත්අඩංගුවට ගැනීම සිදු කර තිබේ.අත්අඩංගුවට ගෙන සිටින අය අතර ඒ මහතාගේ සම්බන්ධීකරණ ලේකම්වරයෙකු ද වේ.සැකකරුවන් විසින් බෙදා හැරීම සඳහා ගෙනවිත් තිබූ බව කියන පිරිත් පොත් 80 ක්,කුඩා ප්‍රමාණයේ බුද්ධ වන්දනා ගාථා පොත් 08 ක්ද, මැතිවරණයට ඉදිරිපත් වී සිටින අපේක්ෂකයාගේ ඡායාරූප ඇතුළත් කාඩ්පත්,පෝස්ටර් 356 ක්ද, ටී ෂර්ට් 10 ක් සහ හිස් වැසුම් 08 ක්ද පොලිස් බාරයට ගෙන ඇත.සැකකරුවන් පැමිණි බව කියන වෑන් රථ දෙකක්ද නවගත්තේගම පොලීසියේ නිලධාරීන්ගේ බාරයට ගෙන තිබේ.ආණමඩුව සහකාර පොලිස් අධිකාර සමන් දිසානායක මහතාට ලද තොරතුරක් අනුව නවගත්තේගම පොලීසිය විසින් මෙම අත්අඩංගුවට ගැනීම සිදු කර ඇත.සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=52974", "Category": null, "Parent URL": null}