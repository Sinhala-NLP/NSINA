{"Source": "Adaderana", "Timestamp": "October 20, 2012 12:35 pm", "Headline": "  වර්ෂාවත් සමග ළමුන් අතර වෛරස් උණ රෝග ඇතිවීමේ අවදානමක්", "News Content": "දීර්ඝ කාලයකට පසු මේ දිනවල පවතින අධික වර්ෂාපතනයත් සමග කුඩා ළමුන් අතර වෛරස් උණ තත්ත්වයක් පැතිර යාමේ අවදානමක් පවතින බව ළමා රෝග විශේෂඥ වෛද්‍ය දීපාල් පෙරේරා මහතා පවසයි. මේ හේතුව නිසා ළමුන් වර්ෂාවෙන් ආරක්ෂා කර ගත යුතු බව ඔහු පෙන්වාදෙයි. ළමයෙකු වර්ෂාවට තෙමිය හැකි නමුත් බොහෝ වේලාවක් එසේ තෙමීම නුසුදුසු බව දීපාල් පෙරේරා මහතා පවසයි. මේ නිසාම ළමුන්ට වෛරස් උණ මෙන්ම ළමා හතිය වැනි රෝග හට ගැනීමේ අවදානමක් පවතින බව ඔහු පෙන්වාදෙයි. ළමයෙකු වර්ෂාවට තෙමුණු විගස වහාම තෙත ඇඳුම් ඉවත් කර අලුතින් ඇඳුම් පැළඳවිය යුතු බව ඔහු සඳහන් කරයි. එවැනි ක්‍රම මගින් බෝවන රෝගවලින් ළමුන් ආරක්ෂාකර ගත හැකි බව වෛද්‍ය දීපාල් පෙරේරා මහතා වැඩිදුරටත් පවසයි.", "URL": "https://sinhala.adaderana.lk/news.php?nid=28456", "Category": null, "Parent URL": null}