{"Source": "Adaderana", "Timestamp": "April 19, 2012 10:00 am", "Headline": "පොලිස් ලොක්කන් 8 දෙනෙකුට ස්ථාන මාරු", "News Content": "වහාම ක්‍රියාත්මක වන පරිදි පොලිස් ස්ථානාධිපතිවරුන් ඇතුළු නිලධාරීන් 8 දෙනෙකුට මාරුවීම් ලබාදී තිබේ. සේව‍යේ අවශ්‍යතා මත පොලිස්පති එන්.කේ.ඉලංගකෝන් මහතා විසින් අදාළ මාරුවීම් සිදුකර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. ඒ අනුව තණමල්විල ප්‍රධාන පොලිස් පරීක්ෂකවරයා හබරණ ස්ථානාධිපතිවරයා ලෙසත්, හබරණ ස්ථානාධිපතිවරයා අනුරාධපුර මූලස්ථාන පොලිස් පරීක්ෂකවරයා ලෙසත් මාරුකර යවා ඇත. මින්නේරිය පොලිස් ස්ථානාධිපතිවරයා සහ ගිරාඳුරුකෝට්ටේ ස්ථානාධිපතිවරයා පොලිස් ක්ෂේත්‍ර බලකා මූලස්ථානයටත්, ගාල්ල මූලස්ථාන පොලිස් පරීක්ෂකවරයෙකු මින්නේරිය ස්ථානාධිපතිවරයා ලෙසත් මාරු කර යවා ඇති බව අජිත් රෝහණ මහතා ප්‍රකාශ කළේය. ඊට අමතරව පුලස්තිගම පොලිස් ස්ථානාධිපතිවරයා පුත්තලම කොට්ඨාසයට සහ පොලිස් මූලස්ථානයේ පොලිස් පරීක්ෂකවරයෙකු ඇතිමලේ පොලිස් ස්ථානයටත් සීගරිය පොලිස් ස්ථානාධිපතිවරයා නුවරඑළිය කොට්ඨාසයටත් මාරුකර යවා ඇත.", "URL": "https://sinhala.adaderana.lk/news.php?nid=23629", "Category": null, "Parent URL": null}