{"Source": "Adaderana", "Timestamp": "June 10, 2012 07:41 am", "Headline": " විශාල අපරාධ රැල්ලක් නෑ-ඒත් ඒවායේ සාහසිකත්වය වැඩියි", "News Content": "විශාල අපරාධ රැල්ලක් අද රට තුළ පවතින බවට මතයක් ගොඩනැඟී ඇතත් ජනගහනයේ වැඩිවීමත් සමඟ අපරාධ වල වැඩිවීමක් පෙන්නුම් නොකරන බව පොලිස්පතිතුමා සංඛ්‍යාලේඛණ තුළින් පෙන්වා දී ඇතැයි ආරක්ෂක ලේකම් ගෝඨාභය රාජපක්ෂ මහතා පවසයි. එසේ නමුත් අදවන විට අපරාධ වල සාහසිකභාවය නම් වැඩිවී ඇති බව ආරක්ෂක ලේකම්වරයා කියා සිටියේ මාතර, වෙහෙරහේන පූර්වාරාම විහාරය පූජාභූමියක් ලෙස සංවර්ධනය කිරීමේ උත්සවයකට එක්වෙමිනි. එහිදී හෙතෙම මෙසේද කියා සිටියේය. අද අපි සහභාගී වන්නේ ඉතා වැදගත් කාර්යයකට. වෙහෙරහේන මේ ප‍්‍රදේශයට පමණක්නොව දෙස් විදෙස් බැතිමතුන්ට වැදපුදා ගත හැකි ඓතිහාසික පුදබිමක්. මේ විහාරස්ථානය සම්බුද්ධ සාසනයට නායකත්වය ලබාදිය හැකි යතිවරයන් රැසක් බිහිකර තිබෙනවා. වසර ගණනාවක් රටේ පැවති ත‍්‍රස්තවාදය අවසන් වීමෙන් පසු විශාල ආගමික පුනර්ජීවනයක් රට තුළ ඇතිවෙලා තිබෙනවා. මෙවර පොසොන් පොහොයට වෙන කවරදාකටවත් වඩා විශාල සැදැහැවතුන් පිරිසක් අනුරාධපුරයට පැමිණියා. අම්පාර, බුද්ධංගල විහාරයේ ඉදිකළ ධාතු මන්දිරය විවෘත කිරීමේ උත්සවයකට ඊට නොදෙවෙනි පිරිසක් පැමිණ සිටියා. උතුරු නැගෙනහිර ප‍්‍රදේශවල නිමා කරමින් තිබෙන බෞද්ධ සිද්ධස්ථාන රැසක්ද රජය මඟින් නැවත බෞද්ධයන්ට වැදපුදා ගැනීමට හැකිවන පරිදි ගොඩනගමින් තිබෙනවා. ඉතිහාසය පුරාවටම අපිට අභියෝගයන් තිබුණා. ඒ අභියෝගයන් සියල්ලම ශ‍්‍රී ලාංකිකයා ජයගෙන තිබෙනවා. එයට රණවිරුවන් වගේම නොදෙවෙනි දායකත්වයක් ලබාදුන්නේ ගරුතර මහා සංඝරත්නයයි. ඒ තුළින් අපි රැකගත්තේ අපේ උරුමයයි. අද බෞද්ධ සමාජය විශාල වශයෙන් පිරිහී තිබෙන බවට මතයක් ගොඩනැගෙමින් තිබෙනවා. නමුත් අපේ පන්සල් වලට ගියාම ඒ තුළත් විශාල පිබිදීමක් තිබෙනවා. විශාල තරුණ පිරිසක් බෞද්ධ ආගමික කටයුතු වල නිරත වන බව අපට පෙනෙනවා. විශාල අපරාධ රැල්ලක්ද රට තුළ මතුවෙමින් තිබෙන බවට මතයක් තිබෙනවා. මම මේ පිළිබඳව පොලිස්පතිතුමාගෙන් ඇහුවා. එතුමා සංඛ්‍යා ලේඛණ අනුව මට පෙන්වාදුන්නා ජනගහනය වැඩිවීමත් සමඟ එවැනි අපරාධ වල වැඩිවීමක් නොමැති බව. නමුත් අද අපරාධවල සාහසික බව නම් වැඩිවෙලා තිබෙනවා. ඉස්සර පිහියෙන්, කඩුවෙන් කරපු දේ අද ටී.56 න්, බෝම්බ වලින් කරන්නේ. වෙහෙරහේන පුර්වාරාමාධිපති, කෑගල්ලේ රතනසාර, මැලේසියා ජාතික මැලේසියාවේ මහින්ද යන නාහිමිවරුද, කෘෂිකර්ම අමාත්‍ය, මහින්ද යාපා අබේවර්ධන, ආර්ථික සංවර්ධන නියෝජ්‍ය අමාත්‍ය, ලක්ෂ්මන් යාපා අබේවර්ධන යන මහත්වරුන්ද මෙහිදී කතා කළහ. ගෞරවනීය මහා සංඝරත්නය, මැති ඇමතිවරුන්, ඇතුළු ගිහි සැදැහැවතුන් විශාල පිිරිසක් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=24896", "Category": null, "Parent URL": null}