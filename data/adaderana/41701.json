{"Source": "Adaderana", "Timestamp": "March 11, 2014 10:18 am", "Headline": "සූරියවැවෙන් 1000 හොර නෝට්ටු 4ක්", "News Content": "රුපියල් දහසේ ව්‍යාජ මුදල් නෝට්ටු 4ක් ළඟ තබාගෙන සිටි පුද්ගලයෙකු සූරියවැව ප්‍රදේශයේ දී අත්අඩංගුවට ගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ සැකකරු ප්‍රදේශයේ වෙළෙඳසලකින් මත්පැන් මිලට ගැනීම සඳහා රුපියල් දහසේ ව්‍යාජ මුදල් නෝට්ටුවක් ඉදිරිපත් කර ඇති බවයි. අදාළ මුදල් නෝට්ටුව පිළිබඳ සැක සිතූ වෙළෙඳසැල් කළමනාකරු පොලීසියට කළ දැනුම්දීමකට අනුව සැකකරු අත්අඩංගුවට ගෙන ඇත. එහිදී ඔහු සතුව තිබී තවත් ව්‍යාජ රුපියල් දහසේ මුදල් නෝට්ටු තුනක් පොලීසිය විසින් සොයාගෙන ඇති බව සඳහන්ය. සැකකරු සූරියවැව ප්‍රදේශයේ පදිංචිකරුවෙකු වන අතර මේ සම්බන්ධයෙන් සූරියවැව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=41701", "Category": null, "Parent URL": null}