{"Source": "Adaderana", "Timestamp": "September 1, 2012 02:23 pm", "Headline": "නරක් වු මසුන් අලෙවි කළාට නඩු", "News Content": "පරිභෝජනයට නුසුදුසු මත්ස්‍ය වර්ග අලෙවි කළ ව්‍යාපාරිකයින් පිරිසකට එරෙහිව නඩු පවරා තිබේ. අනුරාධපුර ආහාර හා ඖෂධ පරීක්ෂක කාර්යාලයේ නිලධාරීන් කණ්ඩායමක් විසින් සිදුකළ වැටලීමකදී අදාළ පිරිසට එරෙහිව නඩු පවරා ඇති බව සඳහන්ය. මේ දින වල අනුරාධපුර දිස්ත‍්‍රික්කයට අධික උෂ්ණත්වයක් පවතියි. එම නිසා මත්ස්‍ය වර්ග නරක්වීමට පවතින ඉඩකඩ වැඩි බව සෞඛ්‍ය අංශ සඳහන් කරයි. කෙසේ වෙතත් ඇතැම් ව්‍යාපාරිකයින් ඇසුරුම් නීති උල්ලංඝණය කරමින් මාළු ඇසුරුම් කරන බව ද සෞඛ්‍ය අංශ පවසති. මේ තත්ත්වය තුළ ජනතාවගෙන් ලැබුණු පැමිණිලි මත පරිභෝජනයට නුසුදුසු මත්ස්‍ය වර්ග අලෙවි කළ ව්‍යාපාරිකයන් 11 දෙනෙකුට විරුද්ධව නඩු පැවරීමට කටයුතු කළ බව අනුරාධපුර දිස්ත‍්‍රික් ආහාර හා ඖෂධ පරීක්ෂක ආනන්ද වේරගොඩ මහතා සඳහන් කරයි.", "URL": "https://sinhala.adaderana.lk/news.php?nid=27053", "Category": null, "Parent URL": null}