{"Source": "Adaderana", "Timestamp": "November 24, 2011 12:33 pm", "Headline": "අනුරුද්ධ රත්වත්තේ අවසන් හුස්මහෙළයි", "News Content": "හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග මහත්මියගේ සමීපතම ඥාතියෙකු සහ හිටපු අමාත්‍යවරයකු මෙන්ම ආරක්‍ෂක නියෝජ්‍ය අමාත්‍යවරයකු වූ ජෙනරල් අනුරුද්ධ රත්වත්තේ මහතා අභාවප්‍රාප්ත වී තිබේ. නිවසේදී සිදුවූ ඇදවැටීමකින් අනතුරකට ලක්ව මහනුවර මහ රෝහලේ දැඩිසත්කාර ඒකකයට ඇතුළත් කර සිටි ඒ මහතා මීට ස්වල්ප මොහොතකට පෙර අභාවප්‍රාප්ත වූ බව රජයේ ප්‍රවෘත්ති දෙපාර්තමේන්තුව සඳහන් කරයි. වෛද්‍යවරුන් විසින් කරන ලද පරික්ෂණ අනුව ඒ මහතාගේ හිස තුළ අභ්‍යන්තර ලේ ගැලීමක් සිදුවී තිබුණු බවත් රෝහලට ඇතුළත් කිරිමත් සමගම හදිසි ශල්‍ය කර්මයක් මගින් එම ලේ ඉවත් කිරිමට කටයුතු කළ බවත් ඊයේ වාර්තා විය. අනුරුද්ධ රත්වත්ත මහතා, පාර්ලිමේන්තු මන්ත්‍රී ලොහාන් රත්වත්තේ සහ මහනුවර නගරාධිපති මහේන්ද‍්‍ර රත්වත්ත යන මහත්වරුන්ගේ දයාබර පියාණන් විය. මියයන විට අනුරුද්ධ රත්වත්තේ මහතා 73 හැවිරිදි වියෙහි පසුවිය.", "URL": "https://sinhala.adaderana.lk/news.php?nid=20228", "Category": null, "Parent URL": null}