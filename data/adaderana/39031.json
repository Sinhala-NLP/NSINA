{"Source": "Adaderana", "Timestamp": "November 22, 2013 12:50 pm", "Headline": "සරසවි අර්බූද සඳහා අයවැයෙන් පිළිතුරු නෑ", "News Content": "විශ්ව විද්‍යාල අධ්‍යාපනයට අදාළ අර්බුද විසඳීම සඳහා මෙවර ඉදිරිපත් කර ඇති අය වැයෙන් ද පැහැදිලි පිළිතුරක් ලබාදී නොමැති බව විශ්ව විද්‍යාල ආචාර්යවරුන්ගේ සමිති සම්මේලනය චෝදනා කරයි. එහි සභාපති ආචාර්ය නිර්මාල් රංජිත් දේවසිරි මහතා පවසන්නේ අනාගත අභිවෘද්ධිය වෙනුවෙන් අධ්‍යාපනයේ ගුණාත්මක වෙනසක් ඇති කිරීම සඳහා විශ්ව විද්‍යාල පද්ධතිය කෙරෙහි රජයේ වැඩි අවධානය යොමු විය යුතු බවයි. අන්තර් විශ්ව විද්‍යාලයීය වෘත්තීය සමිති සම්මේලනයේ සභාපති ආර්.එම්.චන්ද්‍රපාල මහතා සඳහන් කළේ තම සේවකයින්ට ද අයවැයෙන් සහනයක් නොමැති බවයි. විශ්ව විද්‍යාලවල නේවාසික අර්බුදය විසඳීම සඳහා සහ අලුතින් පාඨමාලා ඇති කිරීම සඳහා ඊයේ(21) ඉදිරිපත් කෙරුණු අයවැයෙන් ප්‍රතිපාදන වෙන්කර තිබේ. ඊට අමතරව විශ්ව විද්‍යාල කථිකාචාර්යයවරුන් සඳහා අධ්‍යාපන දීමනාව මූලික වැටුපෙන් සියයට පහකින් ඉහළ නැංවීමට ද යෝජනා කෙරුණි.", "URL": "https://sinhala.adaderana.lk/news.php?nid=39031", "Category": null, "Parent URL": null}