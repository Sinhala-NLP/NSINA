{"Source": "Adaderana", "Timestamp": "January 13, 2016 06:17 pm", "Headline": "අගමැතිවරයා නම්‍යශීලී වුණා", "News Content": "නව ආණ්ඩුක්‍රම ව්‍යවස්ථාවක් සැකසීම සඳහා පාර්ලිමේන්තුව ව්‍යවස්ථාපිත මණ්ඩලයක් බවට පත් කිරීමට අගමැතිවරයා විසින් පාර්ලිමේන්තුවට ඉදිරිපත් කළ යෝජනාවලිය සඳහා සංශෝධන හා යෝජනා ඉදිරිපත් කිරීමෙන් පසුව ඒවා පිළිගැනීමට අගමැතිවරයා නම්‍යශීලී වූ බව නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ මහතා පවසයි.ඒ මහතා මේ බව ප්‍රකාශ කර සිටියේ කොළඔ අද (13) පැවති මාධ්‍ය හමුවකට එක් වෙමිනි.අදාළ යෝජනාවලිය සම්බන්ධයෙන් හිටපු අමාත්‍ය පාර්ලිමේන්තු මන්ත්‍රී දිනේෂ් ගුණවර්ධන මහතා ශ්‍රී ලංකා නිදහස් පක්ෂයට සංශෝධන ඉදිරිපත් කළද ඒවා සියල්ල මඟින් ව්‍යුහාත්මක වෙනසක් සිදු නොවූ බවත්, මෙතෙක් ඉදිරිපත් කරන ලද සංශෝධන මගින් ද සිදු වුයේ යමක් ස්ථාපිත වන ආකාරය හෝ ක්‍රියාත්මක වන ආකාරයක් මිස ව්‍යුහාත්මක වෙනසක් නොවන බවත්, පළාත් සභා හා පළාත් පාලන අමාත්‍ය ෆයිසර් මුස්තාපා මහතා ද මෙම මාධ්‍ය හමුවට එක් වෙමින් ප්‍රකාශ කරන ලදී.මේ සම්බන්ධයෙන් කරනු ලබන චෝදනා අසත්‍ය බවත්, මේ නිසා රටේ ඒකීය භාවයට හෝ බුද්ධාගමට කිසිදු ආකාරයක ගැටලුකාරී තත්ත්වයක් සිදු නොවන බවත්, ඒ මහතා වැඩිදුරටත් ප්‍රකාශ කළේය.එම මාධ්‍ය හමුවේදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් ඔවුන් පවසා සිටියේ නව ආණ්ඩුක්‍රම ව්‍යවස්ථාවක් සැකසීම සඳහා පාර්ලිමේන්තුව ව්‍යවස්ථාපිත මණ්ඩලයක් බවට පත් කිරීමට අගමැතිවරයා විසින් පාර්ලිමේන්තුවට ඉදිරිපත් කළ යෝජනාවලිය කැබිනට් අනුමැතියකින් තොරව පාර්ලිමේන්තුවට ඉදිරිපත් කළ නිසාවෙන් තමන්ගේ සංශෝධන හා යෝජනා ඉදිරිපත් කළ බවයි.කැබිනට් අනුමැතියක් යටතේ පාර්ලිමේන්තුවට ව්‍යවස්ථාපිත මණ්ඩලය පිළිබඳ යෝජනාවලිය ඉදිරිපත් කළා නම් තමන්ටද මේ සම්බන්ධයෙන් වගකීමට සිදු වන බව ඔවුන් ප්‍රකාශ කරන ලදී.", "URL": "https://sinhala.adaderana.lk/news.php?nid=56338", "Category": null, "Parent URL": null}