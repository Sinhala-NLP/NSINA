{"Source": "Adaderana", "Timestamp": "June 6, 2014 12:57 pm", "Headline": "තරුණියක් මරලා - වස පානය කළ පිරිමියා රෝහලේ", "News Content": "තියුණු ආයුධයකින් පහරදී ඝාතනය කරන ලද කාන්තාවකගේ මළසිරුරක් ගම්පොල රෝහල අසල ඇරැගොඩ මාර්ගයේ ලඳු කැලෑවක තිබී අද උදෑසන ගම්පොල පොලීසිය විසින් සොයාගෙන තිබේ. අදාළ ස්ථානයේ වසපානය කර වැටී සිටි පිරිමි පුද්ගලයකු ද පොලීසිය විසින් සොයාගෙන ඇත. ඔහු ප්‍රතිකාර සඳහා ගම්පොල ශීක්ෂණ රෝහලට ඇතුළත් කර ඇති බව පොලීසිය සඳහන් කළේය. ඝාතනයට ලක්ව ඇත්තේ 32 හැවිරිදි වැලිමඩ ප්‍රදේශයේ පදිංචිකාරියක වන අතර ඇය කූලි පදනම මත රෝගීන්ට උපස්ථාන කරන පෞද්ගලික ආයතනයක සේවය කර ඇති බව සඳහන්ය. ඊයේ රාත්‍රියේ ද ඇය සේවය සඳහා ගොස් ඇති අතර නැවත අද උදෑසන සිය නිවස වෙත පැමිණෙමින් සිටියදී ඝාතනය සිදුවන්නට ඇති බව පොලීසිය සැක කරයි. වස පානය කිරීමෙන් රෝහල් ගත කොට ඇත්තේ දිවුල, දමන ප්‍රදේශයේ පදිංචිකරුවකු බව පොලීසිය පවසයි. සිද්ධිය සම්බන්ධයෙන් ගම්පොල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=43780", "Category": null, "Parent URL": null}