{"Source": "Adaderana", "Timestamp": "February 29, 2012 03:22 pm", "Headline": "රටේ නම කැත කළ දෙදෙනෙකු අත්අඩංගුවට", "News Content": "ශ්‍රී ලංකාව අපකීර්තියට පත්වන ආකාරයෙන් ව්‍යාජ ලිපිලේඛන සකස් කළ පුද්ගලයින් දෙදෙනෙකු වව්නියාව ප්‍රදේශයේ දී අත්අඩංගුවට ගෙන තිබේ. විදේශගතව සිටින ශ්‍රී ලාංකික ද්‍රවිඩ වැසියන්ට වව්නියාව යුධ හමුදා කඳවුරට ප්‍රශ්න කිරීම සඳහා පැමිණෙන ලෙසට දැක්වෙන ව්‍යාජ ලිපි අදාළ සැකකරුවන් විසින් සකස් කර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. මෙවැනි ලිපි ඉදිරිපත් කරමින් මෙරට සිටින ශ්‍රී ලාංකිකයින් විදේශ රටවල රැකවරණය ලබාගැනීමට උත්සාහ කරන බවත් විදේශගතව සිටින මෙරට ද්‍රවිඩ වැසියන් යළි මෙරටට නොපැමිණීමට එම ලිපි උපයෝගි කරගන්නා බවත් අජිත් රෝහණ මහතා කියා සිටියේය. වව්නියාව විශේෂ අපරාධ ඒකකයට අනුයුක්ත නිලධාරීන් කණ්ඩායමක් විසින් අත්අඩංගුවට ගත් අදාළ සැකකරුවන් දෙදෙනා වව්නියාව දකුණ සෞඛ්‍ය වෛද්‍ය නිලධාරී කාර්යාලයේ සේවය කරන ලිපිකරුවෙකු හා කාර්යාල කාර්යය සහයකයෙකු වන බව ඔහු වැඩිදුරටත් ප්‍රකාශ කළේය. සැකකරුවන් අද(29) දින වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර වව්නියාව පොලිස් ස්ථානය මගින් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=22484", "Category": null, "Parent URL": null}