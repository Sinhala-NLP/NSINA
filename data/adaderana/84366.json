{"Source": "Adaderana", "Timestamp": "February 15, 2018 01:14 pm", "Headline": "එජාප පාර්ලිමේන්තු කණ්ඩායම අගමැති හමුවෙයි - එජාපයේ තීරණය මෙන්න", "News Content": "ජාතික ආණ්ඩුව ඉදිරියට ගෙනයාමටත් පක්ෂයේ ප්‍රතිසංවිධාන කටයුතු සිදු කිරීමට තීරණය කළ බව එක්සත් ජාතික පක්ෂයේ මහ ලේකම් කබීර් හෂීම් මහතා පවසයි. ඒ අනුව ජාතික ආණ්ඩුව තවදුරටත් ඉදිරියට ගෙනයාම සඳහා එක්සත් ජාතික පෙරමුණු මන්ත්‍රි කණ්ඩායම තීරණය කර තිබේ. ‍ අද(15) පෙරවරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේදී පැවති සාකච්ඡාවකදී මෙම තීරණයට එලඹ තිබේ. සාකච්ඡාවෙන් අනතුරුව එක්සත් ජාතික පක්ෂ මහලේකම් කබීර් හෂීම් මහතා ප්‍රකාශ කලේ ජාතික ආණ්ඩුව පවත්වාගෙන යාමට පටහැනි මතයක් දරන කණ්ඩායමක් සිටී නම් පාර්ලිමේන්තුවේ බහුතර බලය ‍‍ප්‍රදර්ශනය කරන ලෙස එම කණ්ඩායම් වලට තමන් අභියෝග කරන බවයි. පළාත් පාලන ඡන්ද විමසීමෙන් අනතුරුව ආණ්ඩුව තුළ මතුව ඇති දේශපාලන ව්‍යාකූලතා සම්බන්ධයෙන් සාකච්ඡා කිරීම සඳහා අද දිනයේදීත් එක්සත් ජාතික පක්ෂ මන්ත්‍රි කණ්ඩායම අරලියගහ මන්දිරයේදී රැස් විය. එම සාකච්ඡාව මේ වනවිටත් පැවැත්වෙන අතර ඊයේ දින පැවති සාකච්ඡාවලට සහභාගී නොවූ එක්සත් ජාතික පක්ෂ මහලේකම් කබීර් හෂිම් මහතාද අද රැස්වීමට සහභාගී වි සිටියේය.", "URL": "https://sinhala.adaderana.lk/news.php?nid=84366", "Category": null, "Parent URL": null}