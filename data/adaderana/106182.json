{"Source": "Adaderana", "Timestamp": "March 16, 2019 06:55 pm", "Headline": "ශ්‍රීලනිපය නිසා අයවැය පරාජය කරන්න තිබු අවස්ථාව අහිමි වුණා", "News Content": "අයවැය දෙවන වර කියැවීමේ ඡන්ද විමසීමේදී ශ්‍රී ලංකා නිදහස් පක්ෂය ඡන්දය දීමෙන් වැළකී සිටි නිසා අයවැය පරාජය කිරීමට තිබු අවස්ථාව අහිමි වුණු බව විපක්ෂ නායක මහින්ද රාජපක්ෂ මහතා පවසයි. මාතලේ පැවැති උත්සවයකට එක්වෙමින් විපක්ෂ නායකවරයා සඳහන් කළේ ත්‍රස්තවාදය පරාජය කර වසර 10 ක් ගතවන විටත් මෙරට තුළ ගොඩනැගි ඇති සාමකාමී පරිසරය ජිනීවා මානව හිමිකම් කවුන්සිලයට නොපෙනන බවයි. එහිදී වැඩිදුරටත් අදහස් දැක්වු ගරු මහින්ද රාජපක්ෂ මහතා මේ බව පැවසීය. “යුද්ධය අවසන් කර මැයි මාසයට වසර දහයක් ගත වන බවත් සමහරුන්ට එය මේ වන විට අමතක වී ගිහින්. මම අද දැක්කා ඉරිදා පත්තරයක තියෙනවා හමුදාවේ නවදෙනකුට පිටරට යාම තහනම් කර ඇති බව. එම රටවලට ඔවුන්ට ඇතුළුවීමට දෙන්නේ නැහැ කියලා. හේතුව ත්‍රස්ත්‍රවාදය පරාජය කිරීමට කටයුතු කිරීම. අපි ත්‍රස්ත්‍රවාදය අවසන් කලද සමහර රටවල් තවමත් ත්‍රස්ත්‍රවාදයෙන් බැට කනවා. අපි හමුදාවට උපදෙස් දුන්නේ සාමාන්‍ය ජනතාවට කිසිඳු හානියක් නොකර ත්‍රස්ත්‍රවාදය අවසන් කිරීමට. අද ජීවත්වීමට අමාරු තත්ත්වයට පත්වෙලා. එදා ගම්මිරිස් මිලයි අද ගම්මිරිස් මිලයි බලන්න. කුළු බඩු, සුළු අපනයන භෝග මිල පහත වැටිලා.කෘෂිකර්මාන්තයෙන් ජීවත්වන ජනතාව පීඩාවට පත්වෙලා. කහට කෝප්පය බීලා වේල පිරිමහ ගන්න පවුල් ඉන්නවා. එම තත්වය වෙනස් කළ යුතුයි. ආගමික පරිසරයක තමයි දරුවෝ හැදිය යුත්තේ. නැතිනම් අපට විකෘති සමාජයක් ලැබන්නේ. අද අපි ජීවත් වන්නේ විකෘති සමාජයක. කුඩු ගමට ඇවිල්ලා. එමගින් ළමා පරපුර විනාශයට ලක් වෙනවා. එම නිසා ඒ ගැන අපි වැඩි අවධානයක් යොමු කළ යුතු බවද ගරු මහින්ද රාජපක්ෂ මැතිතුමා වැඩිදුරටත් පැවසීය.", "URL": "https://sinhala.adaderana.lk/news.php?nid=106182", "Category": null, "Parent URL": null}