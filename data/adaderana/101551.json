{"Source": "Adaderana", "Timestamp": "December 30, 2018 09:46 pm", "Headline": "නියඟයෙන් පීඩාවට පත් අනුරාධපුර ජනතාවට සරණක්", "News Content": "වසර තුනක් මුළුල්ලේ දැඩි ලෙස නියඟයෙන් පීඩාවට පත් අනුරාධපුර දිස්ත්‍රික්කයේ ගොවි පවුල් දෙසීයක් සඳහා වියලි ආහාරද්‍රව්‍ය බෙදාදීමේ වැඩසටහනක් අනුරාධපුර ඓතිහාසික මිරිසවැටිය විහාරස්ථානයේදී පැවැත්විණි. ඉකුත් වසර කීපයේ අඛණ්ඩව පැවති වියලි කාලගුණය හමුවේ තම බව භෝග විනාශ වී යාම නිසා මෙම ජනතාව තවමත් දැඩි ආර්ථික පීඩාවන් රැසකට මුහුණ දෙමින් සිටිති. පසුගිය මාස කිහිපයේ වරින් වර ප්‍රදේශයට වැසි ඇද හැලුනද, නැවත වගාභුමි සකස්කොට අස්වනු නෙලාගැනීමට තවත් මාස කිහිපයක් ගතවන නිසා ඇතිවන ආර්ථික අපහසුත හේතුවෙන්, මෙම ප්‍රදේශවල ඇතැම් පවුල් වල ජනතාවට දෛනික ආහාර වේල සොයාගැනීමට පවා නොහැකි තත්ත්වයක් උදාවී තිබේ. මෙම ජනතාවගේ අපහසුතාවයන් හඳුනාගත් අනුරාධපුර මිරිසවැටිය විහාරස්ථානයේ විහාරාධිකාරී පුජ්‍ය ඊතල්වැටුණුවැවේ ඤාණතිලක නාහිමිපාණන්, අනුරාධපුර සහ අනෙකුත් නාගරික ප්‍රදේශවල වෙසෙන දානපතියන්ගේද සහයද ඇතිව, ඉකුත් නියන් සමය ආරම්භවූ දා පටන් අඛණ්ඩව මෙම වියලි ආහාරද්‍රව්‍ය බෙදාදීමේ වැඩසටහන ක්‍රියාවට නංවමින් සිටී. එහි තවත් එක පියවරක් ලෙස ඊයේ(29) මෙම වියලි සලාක බෙදාදීම සිදුවිය. අනුරාධපුර දේශීය ආදායම් දෙපාර්තමේන්තු කොමසාරිස් එම්. පී. සරත් අබේරත්න මහතාගේ පරලෝ සැපත් දෙමව්පියන් දෙදෙනා, පවුලේ සහ ඤාති හිතමිත්‍රාදීන්ගේ මියගිය සාමාජිකයින්ට පින් පැමිණවීමේ අරමුණින්, අනුරාධපුර කහටගස්දිගිලිය ප්‍රාදේශීය ලේඛම් කොඨටාශයේ පවුල් දෙසීයක් සඳහා මෙසී වියලි සලාක බෙදාදීම සිදුවිය. සහල්, පාන්පිටි ඇතුළු සතියකට පමණ ප්‍රමාණවත් වියලි ආහාරද්‍රව්‍ය පාර්සලය බැගින් මෙහිදී බෙදාදීම සිදුවිය.", "URL": "https://sinhala.adaderana.lk/news.php?nid=101551", "Category": null, "Parent URL": null}