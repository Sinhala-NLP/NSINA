{"Source": "Adaderana", "Timestamp": "July 3, 2019 03:01 pm", "Headline": "දඹුල්ලේ ලොකු හාමුදුරුවන්ගෙන් කප්පම් ඉල්ලූ තිදෙනා යළි රිමාන්ඩ්", "News Content": "දඹුල්ල රජමහා විහාරයේ විහාරාධිපති පූජ්‍ය අඹගස්වැව රාහුල හිමියන්ගෙන් රුපියල් කෝටි 10ක මුදලක කප්පමක් ඉල්ලූ සැකකරුවන් තිදෙනා ජූලි මස 17වන දින දක්වා යළි රක්ෂිත බන්ධනාගාරගත කර තිබේ. සැකකරුවන් පසුගිය මැයි 21වනදා උන්වහකන්සේට ජවාඩ් සංවිධානය නමින් දුරකථන ඇමතුමක් ලබා දී මරණ තර්ජන එල්ල කරමින් කෝටි 10ක කප්පම් මුදල ඉල්ලා ඇත. පසුව මේ පිළිබඳ විමර්ශන ආරම්භ කොට ඇති අතර ඒ අනුව සැකකරුවන් තිදෙනා අත්අඩංගුවට ගනු ලැබුවේය. එහිදී අපරාධයට යොදාගත් බව කියන ජංගම දුරකථන 3ක් ද පොලිස් බාරයට ගෙන ඇත. ඔවුන් වයස අවුරුදු 19, 25, 34 වයස්වල පසුවන්නන් බව අනාවරණය වී ඇත. මෙසේ බන්ධනාගාර ගතවූ මිහිදු ගුණරත්න නැමැති ප්‍රධාන සැකකරු නා හිමියන් වැඩ සිටින වලගම්බා පිරිවෙනෙහි මැද පන්සලේ දායක සභාවේ සාමාජිකයකුගේ පුතෙකු බවත් ඔහු පෙර සිටම වෙහෙර විහාරස්ථාන පන්සල් හි භික්ෂූන් වහන්සේලා සමඟ සමීප ඇසුරු කළ අයෙකු බව පොලිසිය කියයි. රක්ෂිත බන්ධනාගාර ගත කොට ඇති අනිත් පුද්ගලයන් දෙදෙනා ද ප්‍රදේශයේ ව්‍යාපාරික කටයුතුවල නිරතවෙමින් ප්‍රදේශයේ වෙහෙර විහාරස්ථානවල සමඟ ස්වාමීන් වහන්සේලා සමඟ ඉතා ළඟින් ඇසුරු කර පුද්ගලයන් බව හඳුනාගෙන තිබේ. පසුගිය නඩු වාරයේදී මෙම කණ්ඩායමට දුරකථන සිම්කාඩ් පත් ලබා දුන් පුද්ගලයා විසි සැකකරුවන් හදුනාගැනීම සිදුවිණි . සැකකරුවන් වෙනුවෙ පෙනී සිටි නීතිවේදීන් සැකකරුවන්ට ඇප ලබාදෙන ලෙස ඉල්ලා සිටියද මුලස්ඨාන පොලිස් පරීක්ෂක සම්පත් වික්‍රමරත්න මහතා සැකකරුවන් නැවත බන්ධනාගාර ගත කරන ලෙස අධිකරණයෙන් ඉල්ලා සිටීයේය.", "URL": "https://sinhala.adaderana.lk/news.php?nid=113289", "Category": null, "Parent URL": null}