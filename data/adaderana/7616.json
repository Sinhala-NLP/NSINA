{"Source": "Adaderana", "Timestamp": "April 2, 2010 07:50 am", "Headline": "මන්ත්‍රීවරුන් පත් නොකිරීම අයිතීන් කඩකිරීමක්", "News Content": "පාර්ලිමේන්තුවේ පුරප්පාඩු සඳහා මන්ත්‍රීවරුන් පත් ‍නොකර සිටීම ජනතාවගේ මූලික අයිතිවාසිකමක් වන ව්‍යවස්ථාදායකය ක්‍රියාවට නැංවීමේ අයිතිය පැහැර හැරීමක් බව විපක්ෂ නායක රනිල් වික්‍රමසිංහ මහතා පවසයි. එම්.එම්.එම්.මුස්තාෆා, ඩී.එම් බණ්ඩාරනායක සහ අනුර ගොපල්ලව යන මහත්වරුන්ට ලබන 6 වනදා පැවැත්වෙන පාර්ලිමේන්තු සැසිවාරයේ දී දිවුරුම් දීමට අවස්ථාව ලබා නොදීම සම්බන්ධයෙන් කරුණු දක්වමින් කතානායක වි.ජේ.මු ලොකුබණ්ඩාර මහතා වෙත ලිපියක් යොමු කරමින් විපක්ෂ නායකවරයා මේ බව සඳහන් කළේය. ගැසට් මගින් ප්‍රකාශයට පත් කරන ලද මන්ත්‍රීවරයෙකුට දිව්රුම් දීම වැළැක්වීමේ කිසිඳු ප්‍රතිපාදනයක් ව්‍යවස්ථාව මඟින් පනවා නොමැත. යම් හෙයකින් එසේ දිව්රුම් දීම වළක්වාලුවහොත් එය පාර්ලිමේන්තු මහලේකම් සහ මැතිවරණ කොමසාරිස්වරයා විසින් ආණ්ඩුක්‍රම ව්‍යවස්ථාව උල්ලංඝණය කිරීමක් බව විපක්ෂනායකවරයා පෙන්වා දෙයි. මෙම තත්ත්වය මන්ත්‍රීධූරය අහිමි වූ ජොන්ස්ටන් ප්‍රනාන්දු සහ ඉන්දික බණ්ඩාරනායක යන මහත්වරුන්ට තව දුරටත් ඇමති සහ මන්ත්‍රී වරප්‍රසාද ලබා දීමකි. ඔවුන් පාර්ලිමේන්තු රැස්වීමේ සඳහා සහභාගී වීම ආගන්තුකයන් පාර්ලිමේන්තු රැස්වීමේ සඳහා සහභාගී වීමක් බැවින් එය පාර්ලිමේන්තු වරප්‍රසාද පූර්ණ වශයෙන් කඩ කිරීමක් බව රනිල් වික්‍රමසිංහ මහතා සිය ලිපිය මගින් දන්වා සිටියි. එබැවින් අදාළ පුද්ගලයන්ට නව මන්ත්‍රීවරුන් වශයෙන් පාර්ලිමේන්තුවේ දිවුරුම් දීමේ අවස්ථාව ලබන 6 වනදා ලබා දිය යුතු බව රනිල් වික්‍රමසිංහ මහතා කතානායකවරයා වෙත වැඩි දුරටත් දන්වා සිටියි. මේ සඳහා වහාම පක්ෂ නායක රැස්වීමක් කැඳවිය යුතු බවට ද ඔහු කතානායකවරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=7616", "Category": null, "Parent URL": null}