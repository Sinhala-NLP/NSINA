{"Source": "Adaderana", "Timestamp": "April 6, 2018 09:41 am", "Headline": "ආණ්ඩුව ශක්තිමත් කරන්න එක් වෙන්න - ජනපතිගෙන් ආරාධනයක්", "News Content": "ආණ්ඩුව ශක්තිමත් කිරීම සඳහා එක්වන ලෙස පාර්ලිමේන්තුවේ සියලු මන්ත්‍රීවරුන්ට ආරාධනා කරන බව ජනාධිපති මෛත්‍රීපාල සිරිසේන මහතා පවසයි. අද (06) ජනාධිපතිවරයා හා මාධ්‍ය ප්‍රධානීන් අතර සිදුවූ හමුවීමේදී එතුමන් මේ බව පැවසීය. ජනාධිපතිවරයා ලෙස තමන් රටට වගකිවයුතු අතර, එම වගකීම් ඉටුකිරීම්දී රජය ශක්තිමත් කිරීමට බැඳී සිටින බව ජනාධිපතිවරයා පවසයි. එහිදී රට සහ මහජනතාව වෙනුවෙන් කිසිදු බෙදීමකින් තොරව රටට ආදරය කරන සියලූදෙනාගේ සහය ලබා ගන්නා බව පැවසූ ජනාධිපතිවරයා රටට වගකියන ජනාධිපතිවරයෙකු ලෙස රජය දුර්වලවීමට කිසිසේත් ඉඩ නොතබන බව ද අවධාරණය කළේය. පාර්ලිමේන්තුවේ පවතින මන්තී‍්‍ර ධුර සහ එක් එක් දේශපාලන පක්ෂවල ව්‍යුහය අනුව සියලූදෙනා එක්වීම තුළ මිස කිසිදු දේශපාලන පක්ෂයකට තනිව ආණ්ඩුවක් පිහිටුවීමට අවකාශ නොමැති බව ද ජනාධිපතිතුමා මෙහිදී සිහිපත් කළේය. රජය ශක්තිමත් කිරීම සඳහා පාර්ලිමේන්තුවේ සිටින ඕනෑම අයෙකුට රජය සමඟ එක්විය හැකි අතර, ඒ වෙනුවෙන් තමා සියලූ දෙනාට ආරාධනා කරන බවත්ය. එම සියලූදෙනා සමඟ රජය ශක්තිමත් කරමින් ඉදිරියට ගෙනයාමට තමා කැපවන බවත් ජනාධිපතිවරයා මෙහිදි අවධාරණය කළේය.", "URL": "https://sinhala.adaderana.lk/news.php?nid=87021", "Category": null, "Parent URL": null}