{"Source": "Adaderana", "Timestamp": "January 22, 2014 03:17 pm", "Headline": "ගුරු මාරුවීම් වලට ගුරුමාරු මණ්ඩලයක් ", "News Content": "සියලුම ජාතික පාසල් වල ගුරු මාරුවීම් සම්බන්ධයෙන් ගුරුමාරු මණ්ඩලයක් හරහා සිදුකිරීමට තීරණය කර තිබේ. අධ්‍යාපන අමාත්‍යංශය ලේකම් අනුර දිසානායක මහතා , ජාතික පාසල් අධ්‍යක්ෂ රංජිත් චන්ද්‍රසේකර මහතා සහ ගුරු සංගම් අතර අද(22) පැවැති සාකච්ජාවක දී මෙම තීරණය ගෙන ඇති බව සඳහන් වෙයි. දෙනුවර, මහනුවර, කෑගල්ල යන දිස්ත්‍රික්ක වල ජාතික පාසල් හි වසර 10 ට වැඩි සේවා කාලයක් ඇති ගුරුවරුන් යයි පවසමින් ජාතික ගුරුමාරු චක්‍ර ලේඛනය උල්ලංඝණය කරමින් සිදු කළ මාරුවීම් වලට ගුරු සංගම් මෙහිදී විරෝධය පළකර තිබේ. ඒ අනුව අධ්‍යාපන ලේකම්වරයා විසින් ඉතිරි සියලු වසර 10 ට වැඩි ගුරු මාරුවීම් ගුරුමාරු මණ්ඩල කැඳවා සිදුකිරීමට තීරණය කළ බව අධ්‍යාපන වෘතිකයින්ගේ සංගමය පවසයි. මීට අමතරව ගුරුමාරු මණ්ඩලවලින් තොරව ඇතැම් දිස්ත්‍රික්ක වල සිදුකළ ජාතික පාසල් ගුරුමාරුවීම් සඳහා එවන ලද අභියාචනා ගුරුමාරු මණ්ඩලය හරහා සාධාරණ අයුරින් පරීක්ෂා කර බැලීමටත් තීරණය වී තිබේ. අදාළ සාකච්ජාව ලංකා ගුරු සංගමය, සමස්ථ ලංකා එක්සත් ගුරු සංගමය, ස්වාධීන ලංකා ගුරු සංගමය, ශ්‍රී ලංකා නිදහස් ගුරු සංගමය, පොදුගුරු වෘත්තිකයින්ගේ සංගමය සහ පුහුණු හා විද්‍යාපීඨ ගුරු සංගම්වල සාමාජිකයින් එක්ව සිට ඇති බව සඳහන් වෙයි.", "URL": "https://sinhala.adaderana.lk/news.php?nid=40562", "Category": null, "Parent URL": null}