{"Source": "Adaderana", "Timestamp": "November 2, 2012 08:18 am", "Headline": "දිවයිනේ ප්‍රදේශ කිහිපයකින් මළ සිරුරු 4 ක් හමුවෙයි", "News Content": "නාඳුනන පුද්ගල‍යෙකු‍ගේ මළ සිරුරක් කොටුව යෝර්ක් වීදියේ පහල වැතැම් වීදියට හැරෙන මංසන්ධියේ පදික වේදිකාවේ තිබී සොයා ගෙන තිබේ. අවුරුදු 55 ත් 60 ත් අතර වයසේ පසුවන අයෙකු ලෙස සැලකෙන මෙම පුද්ගලයාගේ මෘත ශරීරය ජාතික රෝහලේ මෘත ශරීරාගාරයේ තැන්පත් කර ඇති බව කොටුව පොලීසිය පැවසුවේය. මේ අතර මාඔයේ දියමත පාවෙමින් තිබූ පුද්ගල මළ සිරුරක් කොටදෙණියාව පොලීසිය විසින් සොයාගෙන ඇත. මියගිය පුද්ගලයා ගෝනවිල, මාකදුර ප්‍රදේශයේ පදිංචිව සිටි 27 හැවිරිදි අයෙකි. මාඋස්සාව වත්තේ මුරකරුවෙකු ලෙස සේවය කළ ඔහු පසුගිය 28 වන දින සිට අතුරුදන්ව ඇති බවට ඥාතීන් පොලීසියට පැමිණිලි කර තිබිණි. මේ අතර පේරාදෙණිය, ගම්පොල මාර්ගයේ පිටවලවත්ත ප්‍රදේශයේ බෝක්කුවක් අසල ජල කානුවක වැටී මියගොස් සිටි 29 හැවිරිදි අයෙකුගේ මළ සිරුරක් පොලීසිය විසින් සොයාගෙන ඇත. ජල කානුවට වැටීම හේතුවෙන් හුස්ම හිරවී එම මරණය සිදුව ඇති බව පශ්චාත් මරණ පරීක්ෂණයේ දී අනාවරණය වී තිබේ. මේ අතර විදුලි සැර වැදීම හේතුවෙන් මුරන්කන්, කඩිකදන්දකුලම් ප්‍රදේශ‍යේ පදිංචිව සිටි 33 හැවිරිදි අයෙකු මියගොස් තිබේ. විදුලි රැහැනක් මත‍ට වැටී තිබූ පොල් අත්තක් කෙක්කකින් ඉවත් කිරීමට යාමේදී අනතුර සිදුව ඇත.", "URL": "https://sinhala.adaderana.lk/news.php?nid=28818", "Category": null, "Parent URL": null}