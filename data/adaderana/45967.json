{"Source": "Adaderana", "Timestamp": "September 10, 2014 01:19 pm", "Headline": "ඌවේ මැතිවරණය කොට උඩ! - තීන්දුව හවස ගන්නවා", "News Content": "මැතිවරණ ප්‍රචාරක ව්‍යාපාරයේදී මොණරාගල දිස්ත්‍රීක්කයේ පවත්නා වාතාවරණය යටතේ ඌව පළාත් සභා මැතිවරණය යොදාගත් පරිදි ලබන 20 වැනිදා පැවැත්වීම අවිනිශ්චිත බව මැතිවරණ කොමසාරිස් මහින්ද දේශප්‍රිය මහතා පවසයි. මැතිවරණ මහලේකම් කාර්යා‍ලයේදී අද (10) පෙරවරුවේ පැවැති මාධ්‍ය හමුවකදී ඔහු මේ බව පැවසීය. මොණරාගල දිස්ත්‍රීක්කයේ දැනට පවතින්නේ අයහපත් තත්ත්වයක් බව හෙතෙම කීවේය. මේ නිසා නියමිත දිනයට ඡන්දය පවත්වනවාද නැද්ද යන්න ගැන අද පස්වරුවේ විශේෂ සාකච්ඡාවක් පවත්වන බවද ඔහු කියා සිටියේය. ඒ සඳහා දේශපාලන පක්ෂ ලේකම්වරුන්ට ආරාධනා කර ඇතැයි ද ඔහු පැවසීය. එසේම මැතිවරණ නීති උල්ලංඝණය විය හැකි බවට සැක කරන ස්ථානවල තම නිලධාරින් යොදා ඒවා විඩීයෝගත කිරීමට තීරණය කර ඇතැයිද මහින්ද දේශප්‍රිය මහතා කියා සිටියේය.", "URL": "https://sinhala.adaderana.lk/news.php?nid=45967", "Category": null, "Parent URL": null}