{"Source": "Adaderana", "Timestamp": "April 9, 2019 04:39 pm", "Headline": " සති 2කින් මධූෂ් ලංකාවට එයි ද?", "News Content": "ඩුබායි අත්අඩංගුවේ පසුවන අපරාධ කල්ලි නායක මාකඳුරේ මධූෂ් ඉදිරි සති දෙකක කාලය තුළ එරටින් පිටුවහල් කර ගැනීම සදහා ශ්‍රී ලංකා රජය රාජ්‍ය තාන්ත්‍රික මට්ටමින් කටයුතු කරමින් සිටින බව නියෝජ්‍ය සොලිසිටර් ජනරාල් දිලිප පීරිස් මහතා අධිකරණයට දැනුම්දී තිබේ. ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණය සම්බන්ධයෙන් කොටුව මහේස්ත්‍රාත් අධිකරණයේ විභාග වන නඩුව අද(09) කැදවූ අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් දිලිප පීරිස් මහතා මේ බව අධිකරණයට දැනුම්දුන් බවයි අද දෙරණ වාර්තාකරු පැවසුවේය. මේ අතර සිද්ධියට අදාලව අත්අඩංගුවට ගෙන සිටින ත්‍රස්ත විමර්ශන ඒකකයේ හිටපු නියෝජ්‍ය පොලිස්පති නාලක සිල්වා මහතා ලබන 23 වනදා දක්වා රක්ෂිත බන්ධනාගාර ගත කිරීමට ද කොටුව මහේස්ත්‍රාත් රංග දිසානායක මහතා නියෝග කර තිබේ. ප්‍රභූ ඝාතන කුමන්ත්‍රණය සම්බන්ධයෙන් ප්‍රථමයෙන් තොරතුරු අනාවරණය කළ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර නමැත්තාට වින්දිතයින් සහ සාක්ෂිකරුවන් ආරක්ෂා කිරීමේ පනත යටතේ සුදුසු ආරක්ෂාවක් ලබාදීමට පියවර ගන්නා ලෙස ද මහේස්ත්‍රාත්වරයා එහිදී අපරාධ පරීක්ෂණ දෙපාර්තමේන්තුවට නියෝග කර ඇති බව සඳහන් වෙයි. සිය සේවා දායකයා විසින් මෙවැනි ඉතා බරපතල කුමන්ත්‍රණයක් සම්බන්ධයෙන් අනාවරණය කිරිමෙන් පසුව පාතාල කල්ලි සාමාජිකයින්ගෙන්, ඉහළ පොලිස් නිලධාරීන්ගෙන් සහ ඇතැම් දේශපාලනඥයින්ගෙන් ඔහුගේ ජීවිතයට තර්ජනයක් වී ඇති බව නාමල් කුමාර වෙනුවෙන් පෙනී සිටි නීතිඥවරයා සිදුකළ කරුණු දැක්වීමක් සැලකිල්ලට ගනිමින් මහේස්ත්‍රාත්වරයා අදාල නියෝගය සිදුකර තිබේ. මෙහිදී කරුණු දක්වමින් නියෝජ්‍ය සොලිසිටර් ජනරාල් දිලීප පීරිස් මහතා පෙන්වාදී ඇත්තේ මෙම ඝාතන කුමන්ත්‍රණයට අදාල විමර්ශනය ඉතා සංකීර්ණ එකක් බවයි. එම ඝාතන කුමන්ත්‍රණයට පාර්ශව රැසක සබඳතා පවතින බව එක් පාර්ශවයක් ලෙස සැලකෙන පාතාල කල්ලි සාමාජික මාකදුරේ මදූෂ් නමැත්තාව ඩුබායි රටින් පිටුවහල් කර ගැනීම සඳහා රජය, රාජ්‍යතාන්ත්‍රික මට්ටමින් කටයුතු කරමින් සිටින බව දිලීප පීරිස් මහතා සඳහන් කර තිබේ. මේ අතර ඝාතන ක්‍රමන්ත්‍රණය සම්බන්ධයෙන් ප්‍රථමයෙන් තොරතුරු අනාවරණය කළ නාමල් කුමාර නමැත්තා යුද හමුදාවෙන් සහ ගුවන් හමුදාවෙන් පලා ගිය අයෙකු බවට පැමිණිලි පාර්ශවය විසින්ම මීට පෙර අධිකරණයට දැනුම් දී ඇති නමුත් ඔහුට එරෙහිව ගත් පියවර කුමක්ද යන්න මහේස්ත්‍රාත් රංග දිසානායක මහතා අපරාධ පරීක්ෂණ දෙපාර්තමේන්තු නිලධාරීන්ගෙන් විමසා ඇති බව සඳහන් වෙයි. එම පුද්ගලයාට එරෙහිව පියවර නොගැනීම හේතුවෙන් අධිකරණය ඒකපාර්ශවිකව කටයුතු කරන බවට සමාජයට මතයක් යොමුවන බව මහේස්ත්‍රාත්වරයා පෙන්වා දී තිබේ. මහේස්ත්‍රාත්වරයාගේ ප්‍රකාශයට පිලිතුරු ලබාදුන් නියෝජ්‍ය සොලිසිටර් ජනරාල් දිලීප පීරිස් මහතා ප්‍රකාශ කර ඇත්තේ පණිවිඩකාරයාට ගල් ගැසීමට පෙර කල යුතු තවත් කරුණු බොහොමයක් පවතින බවයි. මෙම විමර්ශන අවසන් වීමෙන් පසුව ඉදිරියේදී නාමල් කුමාර නමැත්තාට එරෙහිව ද අවශ්‍ය නීතිමය පියවර ගන්නා බව නියෝජ්‍ය සොලිසිටර් ජනරාල්වරයා අධිකරණය හමුවේ ප්‍රකාශ කර තිබේ.", "URL": "https://sinhala.adaderana.lk/news.php?nid=107708", "Category": null, "Parent URL": null}