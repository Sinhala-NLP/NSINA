{"Source": "Adaderana", "Timestamp": "June 28, 2019 05:04 pm", "Headline": "හොඳට ඉගෙන ගත්තාම රටේ තියෙන ප්‍රශ්න ගොඩක් විසඳෙනවා-ජනපති", "News Content": "සියලූ ජන කොටස් සහෝදරත්වයෙන් ජීවත්වන විනයගරුක සහ සාමකාමී රටක් ගොඩනැඟීමට දැයේ සියලූ දරුවන්ට හොඳ අධ්‍යාපනයක් ලබාදීම ඉතා වැදගත් බව ජනාධිපතිවරයා පවසයි. ජනාධිපති මෛත්‍රීපාල සිරිසේන මහතා මේ බව ප්‍රකාශ කළේ පොළොන්නරුව, තඹාල අල් හිලාල් මුස්ලිම් විද්‍යාලයේ නව තෙමහල් විද්‍යාගාර ගොඩනැඟිල්ල සිසු අයිතියට පවරාදිමේ අවස්ථාවට අද (28) පෙරවරුවේ එක් වෙමිනි. රට තුළ ජාතින් වශයෙන් බෙදී වෙන්වී ගැටුම් ඇතිකරගතහොත් කිසිදු ජන කොටසකට යහපතක් සිදු නොවන බව මෙහි දී පෙන්වා දුන් ජනාධිපතිවරයා රටේ සියලූ ජනකොටස් සහෝදරත්වයෙන් සහ සාමයෙන් ජීවත්වන සංවර්ධන වැඩපිළිවෙකට තමා කැප වී සිටින බව ද කියා සිටියේය. පිබිදෙමු පොළොන්නරුව දිස්ත්‍රික් සංවර්ධන වැඩසටහන යටතේ රුපියල් ලක්ෂ 280ක් වැය කරමින් තඹලා අල් හිලාල් මුස්ලිම් මධ්‍ය මහා විද්‍යාලයේ ඉදිකෙරුණු තෙමහල් විද්‍යාගාරය සිසු අයිතියට පවරාදුන් ජනාධිපතිවරයා එහි නිරික්ෂණ චාරිකාවක ද නිරත වෙමින් සිසු ක්‍රියාකාරකම් නිරික්ෂණය කළේය. විද්‍යාලය වෙත පැමිණි ජනාධිපතිතුමා සිසු දරුවන් විසින් මහත් හරසරින් පිළිගෙන තිබේ. උතුරු මැද පළාත් ආණ්ඩුකර සරත් ඒකනායක මහතාද විදුහල්පති ඒ.වහබ්දීන් මහතා සහ ආචාර්ය මණ්ඩලය, දෙමාපියන්, ආදි සිසුන් ඇතුළු පිරිසක් මෙම අවස්ථාවට එක්ව සිටියහ. මේ අතර පිබිදෙමු පොළොන්නරුව දිස්ති්‍රක් සංවර්ධන වැඩසටහන යටතේ රුපියල් ලක්ෂ 186ක් වැය කරමින් තඹාල අල් රිෆායි මහා විද්‍යාලයේ ඉදිකෙරුණු පංතිකාමර 08කින් යුත් දෙමහල් ගොඩනැඟිල්ල අද සිසු අයිතියට පැවරුණේ ද ජනාධිපතිවරයාගේ ප්‍රධානත්වයෙනි. එම විද්‍යාලයේ දී ද සිසු දරුවන් මහත් සෙනෙහසින් ජනාධිපතිවරයා පිළිගත් අතර පංතිකාමර ගොඩනැඟිල්ල සිසු අයිතියට පවරාදුන් ජනාධිපතිතුමා එහි නිරික්ෂණ චාරිකාවකට ද එක් විය. විදුහල්පති ඒ.අසීස් මහතා සහ ආචාර්ය මණ්ඩලය දෙමාපියන්, ආදි සිසුන් ඇතුළු පිරිසක් මෙම අවස්ථාවට එක්ව සිටියහ. අප්‍රේල් 21 ප්‍රහාරයෙන් පසුව මෙරට ජාතීන් අතර අසමඟිය වැඩි වී ඇති බවත්, මෙම ප්‍රශ්න ඇතිවු විට ඉතා කරුණාවෙන් මනුෂ්‍යයෝ යන හැඟීමෙන් වැඩ කළ යුතු බව ද ජනාධිපතිවරයා මෙහිදී වැඩිදුරටත් පැවසීය. ඉගෙන ගැනීමෙන් ප්‍රශ්න රැසක් අවසන් වන බවත්, බොහෝ ප්‍රශ්නවලට විසඳුම් සොයා අධ්‍යාපනය ලැබීම අනිවාර්ය බව ද ජනාධිපතිවරයා මෙහිදී කියා සිටියේය. සියලු අඩුපාඩුකම් අධ්‍යාපනය තුළින් නැති කළ හැකි බව ද පැවසු ජනාපතිවරයා, සියලු දෙනා මනුෂ්‍යත්වය තුළ සහෝදරත්වයෙන් ජීවත්වීමට ඉගෙන ගත යුතු බවද පැවසීය. කලා විෂයන්වලට වඩා අද ලෝකයේ රැකියාවන් ඇත්තේ විද්‍යා හා තාක්ෂණික දැනුම මත බව ද පැවසු ජනාධිපතිවරයා, සියලු දරුවන් හොඳින් ඉගෙන ගත යුතු බව ද කියා සිටියේය. පහුගිය කාලයේ රටේ ඇති වු ගැටුම් ගැන තමා ඉතා කණගාටු වන බව ද පැවසු ජනාධිපතිවරයා, ගැටුම් හැඳිය හැකි බවත්,තේරුම් ගැනීම අපහසු කාර්යක් බවත් පැවසීය. එමෙන්ම රජයක වගකීමක් ලෙස රටේ සහෝදරත්වයෙන් සියලු දෙනා සිටිය යුතු යැයි ආකල්පය ඇති බව ද ජනාධිපතිවරයා මෙහිදී වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=112956", "Category": null, "Parent URL": null}