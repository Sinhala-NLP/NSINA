{"Source": "Adaderana", "Timestamp": "November 22, 2018 07:30 pm", "Headline": "අනාරක්ෂිත බවින් අහිමි වු ජීවිතයක්", "News Content": "පුද්ගලික බස්රථයක ගැටී බරපතළ තුවාල ලබා බදුල්ල මහ රෝහලට ඇතුලත් කර සිටි පුද්ගලයෙකු අද(22) මරණයට පත්වූ බව බදුල්ල පොලීසිය පැවසීය. මෙසේ මරණයට පත්ව ඇත්තේ හාලිඇල උඩුවර පදිංචි 68හැවිරිදි රත්නායක මුදියන්සේලාගේ සුදුබණ්ඩා නමැති අයෙකි. බදුල්ල ඔරලෝසු කනුවට නුදුරින් පදිකයන්ට මාර්ගය හරහා මාරුවීම තහනම් කර සවිකර ඇති යකඩ වැට නොතකා එම ස්ථානයෙන් අනාරක්ෂීත ලෙස පාර මාරුවෙමින් සිටියදී මොහු අනතුරට පත්ව තිබූ බව පොලීසිය සඳහන් කළේය. බස්රථයේ රියදුරා පොලීසිය විසින් අත්අඩංගුවට ගෙන තිබිණි. බදුල්ල පොලීස් අධිකාරි වසන්ත කන්දෙවත්ත හා බදුල්ල මූලස්ථාන ප්‍රධාන පොලීස් පරීක්ෂක රෝහණ වනිගසේකර යන මහත්වරුන්ගේ උපදෙස් රථවාහන අංශයේ ස්ථානාධිපති උප පොලීස් පරීක්ෂක දීපාල් ජයතුංග හා ප්‍රේමතිලක යන මහත්වරුද විමර්ශනය සිදුකළහ.", "URL": "https://sinhala.adaderana.lk/news.php?nid=99611", "Category": null, "Parent URL": null}