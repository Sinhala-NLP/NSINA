{"Source": "Adaderana", "Timestamp": "April 10, 2018 07:06 pm", "Headline": "මාරක රිය අනතුරකින් පුද්ගලයින් 3ක් මරුට-ත්‍රිරෝද රථය පාලනය කර ගත නොහැකිව ඇළට පෙරළෙයි", "News Content": "ගම්පොළ-දොළුව ප්‍රධාන මාර්ගයේ, කහවත්ත අතුරු මාර්ගයේ තුන්දෙණිය හන්දියේ දී සිදුවු රිය අනතුරකින් පුද්ගලයින් තිදෙනෙකු මිය ගොස් තිබේ. ගම්පොළ දෙසට ධාවනය වු ත්‍රී රෝද රථයක් රියදුරුට පාලනය කර ගත නොහැකිව මාර්ගයෙන් ඉවතට පැන ඇළකට පෙරළී මෙම අනතුර සිදුවි ඇති බව පොලීසිය පවසයි. අනතුරින් ත්‍රී රෝද රථයේ රියදුරු සහ පිටුපස ගමන් කළ පිරිමි පුද්ගලයින් තිදෙනෙකු බරපතළ තුවාල ලබා ගම්පොළ රෝහළට ඇතුළත් කිරීමේ දී පිටුපස ගමන් කළ පුද්ගලයින් තිදෙනා මිය ගොස් තිබේ. මිය ගිය පුද්ගලයින් වයස අවුරුදු 82, 74 හා වයස අවුරුදු 72 ක යන වයස්වල පසු වන්නන් බව පොලීසිය පවසයි. ඔවුන් වරකාපොළ, මැදිරිගිරිය හා ගම්පොළ ප්‍රදේශයන්හි පදිංචිකරුවන් බව ද අනාවරණය වී ඇත. ගම්පොළ පොලීසිය සිදුවීම සම්බන්ධයෙන් වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=87256", "Category": null, "Parent URL": null}