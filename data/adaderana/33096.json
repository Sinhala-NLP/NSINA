{"Source": "Adaderana", "Timestamp": "April 8, 2013 09:31 am", "Headline": "මෙරට මුහුදු සීමාවට ආ ඉන්දීය ධීවරයින් 30 ක් 18 තෙක් රිමාන්ඩ්", "News Content": "මෙරට මුහුදු සීමාව උල්ලංඝණය කිරීමේ චෝදනා මත අත්අඩංගුවට ගත් ඉන්දීය ධීවරයින් 30 දෙනා ලබන 18 වැනි දින දක්වා රක්ෂිත බන්ධනාගාර ගතකර තිබේ. ඔවුන් ඊයේ (07) මන්නාරම මහේස්ත්‍රාත් අධිකරණයට ඉදිරිපත් කිරීමෙන් පසු මෙම නියෝගය ලබා දී ඇති බව වාර්තා වේ. නාවික හමුදාව විසින් එම ධීවර පිරිස අත්අඩංගුවට ගෙන තලෙයිමන්නාරම පොලීසියට භාර දී තිබිණි. මේ අතර ඉන්දියාවේ රාමේශ්වරම් ප්‍රදේශයේ ධීවරයින් අද සිට ධීවර කටයුතුවලින් වැළකී සිටීමට තීරණය කර තිබේ. මෙරට අත්අඩංගුවේ පසු වන ඉන්දීය ධීවරයින් නිදහස් කරන ලෙස ඉල්ලමින් ඔවුන් මෙම ක්‍රියාමාර්ගය ගෙන ඇති බව ද හින්දු පුවත්පත වාර්තා කළේය. ධීවර සංගම් කිහිපයක් ඊයේ පැවැත්වූ සාකච්ජාවකින් පසු මෙම තීරණය ගෙන තිබේ. මේ අතර ශ්‍රී ලංකාවේ අත්අඩංගුවේ පසු වන සියලු තමිල්නාඩු ධීවරයින් නිදහස් කර ගැනීමට සුදුසු ක්‍රියාමාර්ගයක් ගන්නා ලෙස තමිල්නාඩු ප්‍රධාන අමාත්‍ය ජයලලිතා ජයරාම්, ඉන්දීය අග්‍රාමාත්‍යවරයා වෙත ලිපියක් යොමු කරමින් ඉල්ලීමක් කර ඇති බව ද හින්දු පුවත්පත වාර්තා කරයි.", "URL": "https://sinhala.adaderana.lk/news.php?nid=33096", "Category": null, "Parent URL": null}