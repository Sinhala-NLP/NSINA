{"Source": "Adaderana", "Timestamp": "April 5, 2011 12:59 pm", "Headline": "තැපැල් සේවක වර්ජනය අත්හිටුවයි", "News Content": "කොළඹ මධ්‍යම තැපැල් හුවමාරුවේ සේවකයින් ආරම්භ කර තිබූ වැඩ වර්ජනය මේ වන විට අත්හිටුවා තිබේ. තැපැල්පති එම්.කේ.බී.දිසානායක මහතා නිකුත් කර තිබූ නව චක්‍රලේඛයකට විරෝධය පළකරමින් තැපැල්‍ සේවකයින් ඊයේ(04) සිට මෙම වර්ජනයේ නිරත විය. අදාළ චක්‍රලේඛය අත්හිටුවීමට තැපැල්පතිවරයා අද ක්‍රියා කිරීමත් සමග වර්ජනය අත්හැරීමට සේවකයින් තීරණය කළ බව තැපැල් හා විදුලි සංදේශ නිලධාරීන්ගේ සංගමයේ ප්‍රධාන‍ ලේකම් කේ.එස්.වීරසේකර මහතා සඳහන් කළේය. කෙසේවෙතත් අප්‍රේල් 08 වන දින සිට තැපැල් හා විදුලි සංදේශ නිලධාරීන්ගේ සංගමය දිවයිනේ සෑම තැපැල් කාර්යාලයකම අතිකාල වෘත්තීය සමිති ක්‍රියා මාර්ගයක් දියත් කරන බව ඔහු ප්‍රකාශ කළේය. අදාළ වෘත්තීය සමිති සමඟ සාකච්ඡාවෙන් පසු අදාළ චක්‍රලේඛය අවලංගු කිරීමට තීරණය කළ බව ඒ සම්බන්ධයෙන් අද දෙරණට අදහස් දැක්වූ නියෝජ්‍ය තැපැල්පති ආර්.ඩී.පී. ගාමිණී මහතා කියා සිටියේය. ඒ අනුව බාධාවකින් තොරව මධ්‍යම තැපැල් හුවමාරුවේ වැඩ කටයුතු ඉදිරියට කරගෙන යන ලෙස වෘත්තීය සමිති දැනුවත් කළ බව ද ඒ මහතා සඳහන් කළේය.", "URL": "https://sinhala.adaderana.lk/news.php?nid=15287", "Category": null, "Parent URL": null}