{"Source": "Adaderana", "Timestamp": "August 5, 2011 04:27 pm", "Headline": "නුසුදුසු යැයි තීරණය වූ ඖෂධයක් ගෙන්වීමට අනුමැතිය ලැබිලා", "News Content": "විශේෂඥ කමිටුවක් විසින් ගෙන්වීම නුසුදුසු බවට තීරණය කර තිබූ ඖෂධ වර්ගයක් මෙරටට ගෙන්වීම සඳහා වන ටෙන්ඩරයකට අමාත්‍යාංශ නිලධාරීන් පිරිසක් විසින් ඉකුත් සතියේ අනුමැතිය ලබාදී තිබේ. එම ඖෂධ වර්ගය නිෂ්පාදනය කරනු ලබන එක්තරා රටකින් ලබාගැනීම නුසුදුසු බවට ලෝක සෞඛ්‍ය සංවිධානය පවා නිර්දේශ කර ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එසේ තිබියදීත් අමාත්‍යාංශයේ එක් කණ්ඩායමක් විසින් එම ඖෂධ වර්ගය අදාළ රටින් ගෙන්වීම සඳහා අනුමත කරන ලද්දේ කුමන පදනමකින් ද යන්න අමාත්‍යවරයා ප්‍රශ්න කර සිටියි. නිලධාරීන් ගනු ලබන මෙවැනි තීරණවලින් තමා ද අපහසුතාවට පත් වන බව කොළඹ වෛද්‍ය පර්යේෂණ ආයතනයේ 111 වන සංවත්සරය වෙනුවෙන් අද(05) පෙරවරුවේ පැවති උත්සවයට එක්වෙමින් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=17872", "Category": null, "Parent URL": null}