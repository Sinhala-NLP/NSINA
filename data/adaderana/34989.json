{"Source": "Adaderana", "Timestamp": "June 17, 2013 11:38 am", "Headline": "ගුරුවරිය දණ ගැස්වූ මන්ත්‍රී යළි රිමාන්ඩ්", "News Content": "පාසල් ගුරුවරියක දණ ගැස්වූ බවට චෝදනා ලැබූ වයඹ පළාත් සභා මන්ත්‍රී ආනන්ද සරත් කුමාර මහතා ලබන 27 දින දක්වා යළිත් රක්ෂිත බන්ධනාගාර ගත කර තිබේ. සැකකරු අද (17) අධිකරණයට ඉදිරිපත් කළ අවස්ථාවේදී පුත්තලම දිසා විනිසුරු රංග දිසානායක මහතා විසින් මෙම නියෝගය නිකුත් කළ බව අද දෙරණ වාර්තාකරු පවසයි. අධිකරණය ඇමතූ සැකකාර පළාත් සභා මන්ත්‍රීවරයා වෙනුවෙන් පෙනීසිටි නීතිඥ නන්දි නවාවි මහතා කියා සිටියේ තම සේවාදායකයා අත්අඩංගුවට ගැනීම පිටුපස දේශපාලන හස්තයක් ක්‍රියාත්මක වන බවයි. මෙම සිද්ධිය සිදුවූ දින රාජකාරි ආවරණය කරමින් සිටි නවගත්තේගම විද්‍යාලයේ නියෝජ්‍ය විදුහල්පතිවරයා එදිනම පොලීසියට ලබා දුන් ප්‍රකාශය පසුව ඉවත් කර ගෙන ඇති බව පැමිණිල්ල ඉදිරිපත් කළ නවගත්තේගම පොලීසියේ නිලධාරියා අධිකරණයේදී පැවසූ බව අප වාර්තාකරු පවසයි. දෙපාර්ශවයේ කරුණු සැලකිල්ලට ගත් දිසා විනිසුරුවරයා සැකකරුව නැවතත් රක්ෂිත බන්ධනාගාර ගත කරන ලෙසට නියෝග කළ බව හෙතෙම කියයි. සැකකාර මන්ත්‍රීවරයා ඉකුත් 15 වැනිදා අත්අඩංගුවට ගෙන අධිකරණයට ඉදිරිපත් කිරීමෙන් පසු මේ මස 17 වැනිදා දක්වා රක්ෂිත බන්ධනාගාර ගත කෙරිණ. මේ අතර ගුරුවරිය සේවය කළ නවගත්තේගම නවෝද්‍යා ජාතික පාසල අද දින වසා තැබීමට විදුහල්පතිවරයා තීරණය කර ඇත. ගුරුවරිය දණ ගැස්වීමේ සිදුවීමට විරෝධය පා අද පෙරවරුවේ එම විද්‍යාලය ඉදිරිපිට සිසුන් හා මව්පියන්ගේ සහභාගිත්වයෙන් විරෝධතාවයක් ද පැවැත්විණ. මේ අතර හිංසනයට ලක්වූ ගුරුවරියට ජනාධිපති මහින්ද රාජපක්ෂ මහතා අද උදෑසන දුරකථන ඇමතුමක් ලබාදී ඒ ගැන සාධාරණයක් ඉටුකරන බව පවසා ඇතැයි සඳහන්ය.", "URL": "https://sinhala.adaderana.lk/news.php?nid=34989", "Category": null, "Parent URL": null}