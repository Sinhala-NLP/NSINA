{"Source": "Adaderana", "Timestamp": "May 18, 2010 03:17 pm", "Headline": "ගාල්ල දිස්ත්‍රීක්කයේ 20,000 ක් අවතැන් ", "News Content": "දැඩි වර්ෂාව හේතුවෙන් ගාල්ල දිස්ත්‍රික්කයේ පුද්ගලයන් 20,000කට වැඩි ප්‍රමාණයක් අවතැන් වී ඇති බව ගාල්ල වැඩබලන දිස්ත්‍රික් ලේකම් බන්දුල හරිස්චන්ද්‍ර මහතා පවසයි. දිස්ත්‍රික්කයේ වැඩිම හානී සිදුවී ඇත්තේ හික්කඩුව සහ බද්දේගම ප්‍රාදේශීය ලේකම් කොට්ඨාස වලට බව ඒ මහතා සඳහන් කරයි. බද්දේගම ප්‍රාදේශීය‍ ලේකම් කොට්ඨාසයේ පවුල් 276ක් මේ වන විටත් අවතැන් වී සිටින අතර පුද්ගලයන් 1,199ක් ඊට ඇතුළත් වන බවත්, නිවාස 8කට පූර්ණ හානී සිදුවී ඇති බවත් ප්‍රාදේශීය ලේකම්වරයා පවසයි. එසේම අර්ධ හානී සිදුවු නිවාස 16ක් ද ඒ අතරට ඇතුළත් වේ. බද්දේගම ගෝනපුර ප්‍රදේශයේ පිහිටුවා ඇති අවතැන් කඳවුරෙහි පුද්ගලයන් 300ක් පමණ රැඳී සිටින බව සඳහන් වේ. අවතැන් වු පුද්ගලයන් සඳහා මේ වන විට පිසු ආහාර ලබාදීමට පියවර ගෙන ඇති බව ප්‍රාදේශීය ලේකම්වරයා පවසයි. මේ අතර හික්කඩුව ප්‍රාදේශීය‍ ලේකම් කොට්ඨාසයේ 10,000කට වැඩි පිරිසක් අවැතන්ව සිටින බව ප්‍රාදේශීය ලේකම්වරයා පවසයි. කොට්ඨාසයේ පවුල් 97න් 55ක්ම මේ වන විටත් අවතැන්ව ඇති බව ඒ මහතා වැඩිදුරටත් කියා සිටියේය. අවතැන් වු පුද්ගලයන් සඳහා පිසු ආහාර සහ වියළි ආහාර ලබාදීමට මේ වන විට කටයුතු කර ඇති බව ප්‍රාදේශීය ලේකම්වරයා සඳහන් කළේය.", "URL": "https://sinhala.adaderana.lk/news.php?nid=8478", "Category": null, "Parent URL": null}