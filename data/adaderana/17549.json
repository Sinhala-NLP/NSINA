{"Source": "Adaderana", "Timestamp": "July 21, 2011 04:59 pm", "Headline": " නිලයට හෝ බලයට ඡන්ද මධ්‍යස්ථානවලට ඇතුළුවීම බෑ", "News Content": "කිසිදු ප්‍රභූවරයෙකුට නිලය හෝ බලය නිසා ඡන්ද ප්‍රකාශ කිරිමේ මධ්‍යස්ථානවලට ඇතුළුවීමට හැකියාවක් නොමැති බව මැතිවරණ කොමසාරිස් මහින්ද දේශප්‍රිය මහතා පවසයි. ඡන්ද මධ්‍යස්ථානයට ඇතුළුවිය හැක්කේ අදාළ මැතිවරණ බල ප්‍රදේශයේ ඡන්ද දායකයින්ට,කාර්යය මණ්ඩලයට,දේශපාලන පක්ෂ නියෝජිතයන්ට,තමා අයත්වන පළාත් පාලන ආයතනයේ අපේක්ෂක අපේක්ෂිකාවන්ට,අවසරලත් නිරීක්ෂයන්ට,ආරක්ෂාව භාර පොලිස් නිලධාරීන්ට පමණක් බව කොමසාරිස්වරයා කියා සිටියේ අද පැවති මාධ්‍ය හමුවකදීය. මැතිවරණ ප්‍රචණ්ඩ ක්‍රියා සිදුවිය හැකි බවට හඳුනාගත් හා පැමිණිලි ලැබී ඇති උතුරේ හා දකුණේ සියලුම ඡන්ද මධ්‍යස්ථානවලට උපරිම පොලිස් ආරක්ෂාව හා අතිරේක මැතිවරණ කොමසාරිස්වරුන් මෙන්ම අතිරේක දෙපාර්තමේන්තු නිලධාරීන්ද යොදවා ඇති බව කොමසාරිස්වරයා සඳහන් කළේය. කිසිදු ඡන්ද මධ්‍යස්ථානයක් රූගත කිරීම තහනම් බවත්,ඡන්ද මධ්‍යස්ථානවල මැතිවරණ නීතියට පිටින් යම් අක්‍රමිකතාවක් සිදුවුවහොත් අදාළ ස්ථානභාර නිලධාරීන්ට එරෙහිව විනය පියවර ගැනීමට කටයුතු කරන බවද දේශප්‍රිය මහතා පෙන්වා දුන්නේය. යාපනයේ මෙවර මැතිවරණය පැවැත්වෙන්නේ වසර 13 ට පසුව බව සිහිපත් කළ කොමසාරිස්වරයා කිලිනොච්චි හා තුනුක්කායි පළාත් පාලන ආයතනවලට අදාළව මැතිවරණය පැවැත්වෙන්නේ වසර 41 ට පසුව බවද ඔහු කියා සිටියේය.", "URL": "https://sinhala.adaderana.lk/news.php?nid=17549", "Category": null, "Parent URL": null}