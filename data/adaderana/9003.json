{"Source": "Adaderana", "Timestamp": "June 15, 2010 08:14 am", "Headline": "ලියන් පැස්කෝ ලංකාවට ", "News Content": "එක්සත් ජාතීන්ගේ සංවිධානයේ නියෝජිතයින් පිරිසක් මෙරට සංචාරයක නිරතවීමට තීරණය කර තිබේ. එක්සත් ජාතීන්ගේ දේශපාලන කටයුතු පිළිබඳ මහ ලේකම් ලියන් පැස්කෝ මහතා ඇතුළු නියෝජිතයින් පිරිසක් මෙම සංචාරය සඳහා ඊයේ රාත්‍රීයේ අමෙරිකාවේ නිව් යෝර්ක් නුවරින් පිටත්ව ඇති බව වාර්තා වේ. දෙදින නිල සංචාරයක් සඳහා මොවුන් දිවයිනට පැමිණෙන බව එක්සත් ජාතීන්ගේ සංවිධානයේ මාධ්‍ය ප්‍රකාශක ෆර්හාන් හක් මහතා ඊයේ මාධ්‍ය වෙත සඳහන් කර ඇත. මෙම සංචාරය තුළදී ශ්‍රී ලංකාවේ අවතැන් ජනතාව නැවත පදිංචි කිරීමේ කටයුතු පිළිබඳව සොයාබැලීමට නියමිතය. විශේෂයෙන්ම එක්සත් ජාතීන්ගේ මහලේකම් බැන්කි මූන් මහතා සහ ජනාධිපති මහින්ද රාජපක්ෂ මහතා අතර පසුගිය මැයි මාසයේ ඇතිවූ එකඟතා පිළිබඳව වැඩි අවධානයක් යොමු කිරීමට නියමිත බව වාර්තා වේ. මෙම සංචාරය අතරතුරදී ලියන් පැස්කෝ මහතා ජනාධිපති මහින්ද රාජපක්ෂ මහතා ඇතුළු මැති ඇමතිවරුන් රැසක් හමුවීමට ද තීරණය කර තිබේ.", "URL": "https://sinhala.adaderana.lk/news.php?nid=9003", "Category": null, "Parent URL": null}