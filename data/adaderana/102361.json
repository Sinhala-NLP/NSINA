{"Source": "Adaderana", "Timestamp": "January 15, 2019 11:19 am", "Headline": "ජනපති පිලිපීනයට", "News Content": "පිලිපීන ජනාධිපති රොඩ්රිගෝ ඩියුටේට් (Rodrigo Duterte) මහතාගේ විශේෂ නිල ආරාධනය පරිදි පිලිපීනයේ පස් දින රාජ්‍ය සංචාරයක් සඳහා ජනාධිපති මෛත්‍රීපාල සිරිසේන මහතා අද (15) පෙරවරුවේ දිවයිනෙන් පිටත්ව ගොස් තිබේ. දෙරට අතර දේශපාලන, ආර්ථීක සහ සංස්කෘතික සබඳතා ඉහළ නංවා ගැනීම මෙම සංචාරයේ අරමුණ වන අතර ඒ පිළිබඳ නව අවබෝධතා ගිවිසුම් කිහිපයකට ද ජනාධිපතිවරයාගේ මෙම සංචාරයේ දී අත්සන් තැබීමට නියමිතය. පිලිපීන ජනාධිපති රොඩ්රිගෝ ඩියුටේට් මැතිතුමා සහ ජනාධිපති මෛත්‍රීපාල සිරිසේන මැතිතුමා අතර ද්වි පාර්ශ්වික සාකච්ඡා හෙට(16) පෙරවරුවේ පැවැත්වෙන අතර දෙරට අතර දීර්ඝ කාලයක් පුරා පවතින සබඳතා අන්‍යෝන්‍ය ප්‍රතිලාභ අරමුණු කරගනිමින් නව ක්ෂේත්‍රයන් කරා ව්‍යාප්ත කිරීමේ හැකියාව පිළිබඳ එහිදී රාජ්‍ය නායකයන්ගේ විශේෂ අවධානය යොමු වනු ඇත. සිය සංචාරයේ දී පිලිපීනයේ මැනිලා නුවර පිහිටි ආසියානු සංවර්ධන බැංකු මූලස්ථානයේ සහ ලොස් බැනෝස්හි පවතින ජාත්‍යන්තර සහල් පර්යේෂණ ආයතනයේ සංචාරයකට එක්වන ජනාධිතිවරයා ආසියානු සංවර්ධන බැංකුවේ සභාපති තකෙහිකෝ නාකාඕ මහතා (Takehiko Nakao) සමඟ ද සාකච්ඡා පවත්වනු ඇත. ශ්‍රී ලංකාව සහ පිලිපීනය අතර රාජ්‍ය තාන්ත්‍රික සබඳතා මුලින්ම ඇරඹෙන්නේ 1961 වසරේ දී ය. 1978 වසරෙන් පසුව ශ්‍රී ලංකා රාජ්‍ය නායකයෙකුට පිලිපීනයේ රාජ්‍ය සංචාරයක් සඳහා ආරාධනා ලැඛෙන පළමු අවස්ථාව මෙය වීම ද විශේෂත්වයකි. 2019 වසරේ ජනාධිපති මෛත්‍රීපාල සිරිසේන මහතාගේ පළමු විදේශ සංචාරය මෙය වන අතර පිලීපීනයට මෙම වසරේ රාජ්‍ය නායකයෙකු පැමිණෙන පළමු අවස්ථාව ද මෙයයි. ජනාධිපති මෛත්‍රීපාල සිරිසේන මහතා වෙත ගෞරවණීය පිළිගැනීමක් ලබාදීමට පිලිපීන රජය සියලූ කටයුතු සුදානම් කර තිඛෙන අතර ලෝකයේ සියලූ රටවල් සමඟ මිත්‍රත්වය ගොඩනඟා ගනිමින් සමෘද්ධිමත් ශ්‍රී ලංකාවක් ගොඩනැඟීමට එම සියලූ දෙනාගේ අතහිත ලබා ගැනීමේ ජනපතිගේ මිත්‍රශ්‍රීලි විදේශ පිළිවෙතේ තවත් සුවිශේෂි සංචාරයක් ලෙස මෙම සංචාරය සනිටුහන් කෙරෙනු ඇත.", "URL": "https://sinhala.adaderana.lk/news.php?nid=102361", "Category": null, "Parent URL": null}