{"Source": "Adaderana", "Timestamp": "June 5, 2015 02:21 pm", "Headline": "ජාතික ආණ්ඩුවක් සඳහා එජාපය හා ශ්‍රීලනිපය  අවබෝධතා ගිවිසුමකට එළඹ නෑ", "News Content": "ජාතික ආණ්ඩුවක් සඳහා එක්සත් ජාතික පක්ෂය සහ ශ්‍රී ලංකා නිදහස් පක්ෂය කිසිදු අවබෝධතා ගිවිසුමකට එළඹ නොමැති බව විපක්ෂ නායක නිමල් සිරිපාල සිල්වා මහතා පවසයි. එක්සත් ජාතික පක්ෂය සහ ශ්‍රී ලංකා නිදහස් පක්ෂය ජාතික ආණ්ඩුවක් සඳහා ගිවිසුමකට එළඹ ඇති බවත්, රනිල් වික්‍රමසිංහ මහතා අගමැති ධුරයට පත්වීම කිසිවෙකුට වැළැක්විය නොහැකි බවත්, අමාත්‍ය සජිත් ප්‍රේමදාස මහතා පසුගියදා පැවති උත්සවයකදී ප්‍රකාශ කර ඇති බව විපක්ෂ නායකවරයා පෙන්වාදෙන්නේය. අදාළ ප්‍රකාශය ප්‍රතික්ෂේප කරන බව නිවේදනයක් නිකුත්කරමින් පවසන විපක්ෂ නායක නිමල් සිරිපාල ද සිල්වා මහතා එවැනි ගිවිසුමක් ඇත්නම් එය ප්‍රසිද්ධියට පත්කරන ලෙස සජිත් ප්‍රේමදාස මහතාට අභියෝගයක් ද කරයි.ඉදිරි මහ මැතිවරණයකදී එක්සත් ජාතික පක්ෂයට අනිවර්යෙන්ම මුහුණ පෑමට සිදුවන දැවැන්ත පරාජය දැන දැන ශ්‍රී ලංකා නිදහස් පාක්ෂිකයන් සහ විපක්ෂ ක්‍රියාකාරින් අධෛර්යට පත් කිරිමේ අරමුණින් සජිත් ප්‍රේමදාස මහතා මෙවැනි ප්‍රකාශ සිදුකරන බව විපක්ෂ නායකවරයා පවසයි.එමෙන්ම රටේ මීළඟ අගමැතිවරයා තීරණය කරනුයේ සජිත් ප්‍රේමදාස අමාත්‍යවරයා නොව එළඹෙන මහ මැතිවරණයේ දී ඡන්දය ප්‍රකාශ කරන ජනතාව බව ඔහු පෙන්වාදෙයි. ශ්‍රී ලංකා නිදහස් පක්ෂය ඇතුළු එක්සත් ජනතා නිදහස් සන්ධානයේ ඒකායන බලාපොරොත්තුව හා අභිප්‍රාය වනුයේ ඉදිරි මහ මැතිවරණයේදී එක්සත් ජාතික පක්ෂය ඇතුළු ප්‍රතිගාමි බලවේග පරාජයට පත්කර එක්සත් ජනතා නිදහස් සන්ධාන රජයක් බිහි කිරීම බව විපක්ෂ නායකවරයා පවසයි. එම පරාජය පිළිගැනිමට නොහැකිව එක්සත් ජාතික පක්ෂය ජාතික ආණ්ඩු සංකල්පයට මුලාවී ඉදිරි මැතිවරණයට මුහුණදීමට කටයුතු කිරීම හාස්‍යයක් බව නිමල් සිරිපාල සිල්වා මහතා නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=51803", "Category": null, "Parent URL": null}