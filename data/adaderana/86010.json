{"Source": "Adaderana", "Timestamp": "March 20, 2018 04:32 pm", "Headline": " දෙමළ ජාතික සන්ධානයේ නායකයින් රදගුරු ජස්ටින් ඥාණ ප්‍රකාශම් හිමිපාණන් මුණගැසෙයි", "News Content": "දැනට උතුරු පළාත තුළත් සමස්තයක් වශයෙන් රට තුළත් පවතින දේශපාලන වාතාවරණය පිළිබඳව දෙමළ ජාතික සන්ධානයේ නායකයෝ යාපනය රදගුරු ජස්ටින් ඥාණ ප්‍රකාශම් හිමිපාණන් මුණගැසී කරුණු සාකච්ඡා කොට තිබේ. දෙමළ ජාතික සන්ධානයේ නායක ආර්.සම්බන්ධන්, ඉලංකෙයි තමිල් අරුසු කච්චි පක්ෂයේ නායක මාවෙයි සේනාධිරාජා, උතුරු පළාත් ප්‍රධාන අමාත්‍ය සී.වී.විග්නේශ්වරන් යන මහත්වරුන් මේ සාකච්ඡාවට සහභාගී වී ඇත. පළාත් පාලන මැතිවරණයෙන් තේරීපත්වී සිටින නවක පිරිස කටයුතු කළ යුතු ආකාරය පිළිබඳව මෙහිදී රඳගුරු හිමිපාණෝ දෙමළ ජාතික සන්ධානයේ නායකයින්ව දැණුවත් කොට තිබේ. දෙමළ ජාතික සන්ධානයට මේ අවස්ථාවේදී ඇති අභියෝග වශයෙන් යුද සමයේදී අතුරුදහන් වූ පුද්ගලයින්ගේ ප්‍රශ්නය,දෙමළ දේශපාලන සිරකරුවන්ගේ ප්‍රශ්නය,උතුරේ ඉඩම් ප්‍රශ්නය ,උතුරු නැගෙනහිර පළාත් දෙක එකට එකතු කොට ඒකීය රාජ්‍යයක් හමුවේ බලය බෙදාහැරෙන දේශපාලාන් විසඳුමකට යාමට නව ව්‍යවස්ථා සංශෝධනයක් ඇති කරගැනීම යන අභියෝගයන් ඇති බව දෙපාර්ශ්වය විසින් මෙහිදී සාකච්ඡා කොට ඇත. කෙසේ වෙතත් ඉතා ඉවසිලිවන්තව හා ප්‍රචණ්ඩත්වයෙන් තොරව දේශපාලන කටයුතු කරගෙන යාමේ වැදගත්කම මෙහිදී යාපනය රදගුරු හිමිපාණෝ පෙන්වා දී තිබේ.", "URL": "https://sinhala.adaderana.lk/news.php?nid=86010", "Category": null, "Parent URL": null}