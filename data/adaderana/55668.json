{"Source": "Adaderana", "Timestamp": "December 11, 2015 02:49 pm", "Headline": "සීමා නිර්ණයේදී ජනතාවගේ අපේක්ෂා මිස දේශපාලන පක්ෂවල ජයග්‍රහණ වැදගත් නෑ", "News Content": "පළාත් පාලන මැතිවරණය ඉදිරියේදී කඩිනමින් පැවැත්වීම සඳහා සියලු පාර්ශවයන්ගේ සහය අපේක්ෂා කරන බව ජනාධීපති මෛත්‍රීපාල සිරිසේන මහතා පවසයි.සීමා නිර්ණයේදී නියෝජනය විය යුත්තේ දේශපාලන පක්ෂවල ජයග්‍රහණ නොවන බවත්, ජනතාවගේ පොදු අපේක්ෂාව බවත්, ජනාධිපතිවරයා අවධාරණය කරයි.විශේෂයෙන් කාන්තා නියෝජනය පළාත් පාලන මැතිවරණයේදී අනිවාර්ය කිරීමට බලාපොරොත්තු වන නිසා මැතිවරණයට තරඟ කරන කාන්තාවන්ටද ඡන්ද භාවිතය අනිවාර්ය කිරීම වැදගත් බව ඒ මහතා පෙන්වාදෙයි.පළාත් පාලන ආයතන කොට්ඨාස සීමා නිර්ණය පිළිබඳ සර්ව පාක්ෂික රැස්වීමක් අද පෙරවරුවේ පැවැත්වුණි.සීමා නිර්ණය විනිවිද භාවයෙන් සිදු කිරිම අරමුණුකර ගනිමින් මෙරට සියලූම ලියාපදිංචි දේශපාලන පක්ෂ නියෝජිතයින්ට එම රැස්වීම සදහා ආරාධනා කළ බව පළාත් සභා සහ පළාත් පාලන අමාත්‍ය ෆයිසර් මුස්තාපා මහතා සඳහන් කළේය.ඒ අනුව අද පෙරවරුවේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් බත්තරමුල්ලේදී පැවැති රැස්වීමට අග්‍රාමාත්‍යවරයා, විපක්ෂනායකවරයා, කථානායකවරයා, මැතිවරණ කොමිෂන් සභාවේ සභාපතිවරයා සහ දේශාපලන පක්ෂ 64 ක නියෝජිතයින් සහභාගී වී තිබේ.එහිදී අග්‍රාමාත්‍ය රනිල් වික්‍රමසිංහ පැවසුවේ මෙම වැඩපිළිවෙළ සාර්ථක කර ගැනීමට සියලු දේශපාලන පක්ෂවල සහය අවශ්‍ය වන බවයි.මෙම රැස්විමේදී පළ වූ එකඟතාවන් සහ සීමා නිර්ණය පිළිබඳ ලැබී ඇති යෝජනා සහ විරෝධතා සැලකිල්ලට ගනිමින් සකස් කරන විමර්ශන වාර්තාව අධ්‍යයනය කර පළාත් සභා සහ පළාත් පාලන අමාත්‍ය ෆයිසර් මුස්තාපා මහතා විසින් සීමා නිර්ණය නැවත ගැසට් කිරිමට නියමිතය.සීමා නිර්ණය සම්බන්ධයෙන් යෝජනා සහ විරෝධතා ඉදිරිපත් කිරීමට දේශපාලන පක්ෂ, සිවිල් සංවිධාන සහ මහජනතාවට නොවැම්බර් මස 01 වනදා සිට 30 වනදා දක්වා කාලය ලබාදුන් අතර ඒ අනුව ලැබුණු පැමිණිලි සම්බන්ධයෙන් මේ වන විට විමර්ශන සිදු කරන බව පළාත් සභා සහ පළාත් පාලන අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=55668", "Category": null, "Parent URL": null}