{"Source": "Adaderana", "Timestamp": "October 25, 2018 04:38 pm", "Headline": "ඉගෙනීමට අත්වැලක් වු ධර්මය", "News Content": "සියල්ලටම ආදර්ශයක් සපයමින් දුෂ්කර පාසලක දරුවන්ට ඉගෙනීමට අත්වැලක් සැපයූ ශිෂ්‍ය භික්ෂූන් වහන්සේ පිරිසක් පිළිබඳව අනුරාධපුරයෙන් වාර්තා විය. මේ නොච්චියාගම රාජාංගනය ප්‍රදේශයේ ඇති දුෂ්කර පාසලක් වන යාය 10 හරිස්චන්ද්‍ර මහ විද්‍යාලයයි. 500කට අධීක සිසුන් පිරිසක් අධ්‍යාපනය හදාරන මේ පාසල සතු වටිනාම වස්තුව වන පුස්තකාලය කිසිදු සිසුවෙකුට ප්‍රයෝජනයට ගත නොහැකි තත්ත්වයකට පත්ව ඇත්තේ අබලන් වී ඇති එම ගොඩනැඟිල්ල ප්‍රතිසංස්කරණය කිරීමට හෝ ඊට වටිනා පොත් එකතු කිරීමට කිසිදු වගකිව යුත්තෙක් පියවර නොගැනීම හේතුවෙන්. එවැනි අවස්ථාවක අනුරාධපුර භික්ෂු විශ්වවිද්‍යාලයේ ශිෂ්‍ය භික්ෂුන්වහන්සේ පිරිසක් මෙම පුස්තකාලය ප්‍රතිසංස්කරණය කිරීමට මීට මාස 3ට පෙර ඉදිරිපත් විය. මාස 3ක් වැනි කෙටි කලක් තුළ උන්වහස්සේලාගේම ශ්‍රම දායකත්යෙන් ප්‍රතිසංස්කරණය කෙරුණු අංග සම්පූර්ණ පුස්තකාල ගොඩනැඟිල්ල පසුගියදා සිසු අයිතියට පැවරුණි. පුස්තකාලයට අවශ්‍ය පොත් රාක්ක,පොත් වගේම මේස පුටු ආදී මේ සියල්ලම පුස්තකාලයට භාර කෙරුණේ ශිෂ්‍ය භික්ෂුන්වහන්සේලාගේ දායකත්වයෙනි.", "URL": "https://sinhala.adaderana.lk/news.php?nid=98217", "Category": null, "Parent URL": null}