{"Source": "Adaderana", "Timestamp": "July 25, 2013 12:31 pm", "Headline": "තවත් අය සෞදියේ ඉන්නවා ", "News Content": "ශ්‍රී ලාංකික ශ්‍රමිකයින් දස දහසක පමණ සංඛ්‍යාවක් තවදුරටත් සෞදි අරාබියාවේ නීති විරෝධී ලෙස රැඳී සිටින බව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පවසයි . කෙසේ වෙතත් එරට නීති විරෝධීව රැඳී සිටි 16,000ක ශ්‍රමිකයින් අතුරින් 6,000ක සංඛ්‍යාවක් මේ වන විට තාවකාලිකව පිටවීමේ අවසර පත් ලබාගෙන මෙරටට පැමිණ ඇති බව අමාත්‍යවරයා සඳහන් කරයි. සෞදි අරාබියාවේ නීති විරෝධීව රැඳී සිටින විදෙස් ශ්‍රමිකයින් සඳහා එරටින් පිටවීමට පොදු සමා කාලයක් ලබාදීමට එරට රජය තීරණය කර තිබුණි. මේ මස තුන්වැනිදායින් එම පොදු සමා කාලය අවසන් වීමට නියමිතව තිබුණ ද ශ්‍රී ලංකාව ඇතුළු රටවල් කිහිපයක් කළ ඉල්ලීමකට අනුව එය ලබන නොවැම්බර් මස 03 වැනිදා දක්වා දීර්ඝ කිරීමට සෞදි රජය තීරණය කරන ලදී. මේ හේතුවෙන් තවදුරටත් සෞදි අරාබියේ නීති විරෝධීව රැඳී නොසිට පොදු සමා කාලය ප්‍රයෝජනයට ගනිමින් ශ්‍රී ලාංකික ශ්‍රමිකයින් මෙරටට පැමිණිය යුතු බව ඩිලාන් පෙරේරා අමාත්‍යවරයා පවසයි. එම ශ්‍රමිකයින් සඳහා අවශ්‍ය තාවකාලික බලපත්‍ර, ජෙඩා හා රියාද් හි පිහිටි තානාපති කාර්යාල මගින් ලබාගත හැකි බව ද අමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=36090", "Category": null, "Parent URL": null}