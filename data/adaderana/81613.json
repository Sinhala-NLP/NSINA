{"Source": "Adaderana", "Timestamp": "December 17, 2017 09:10 am", "Headline": " මැලේසියානු අගමැති දිවයිනට ගොඩබසී", "News Content": "නිල සංචාරයක් සඳහා මලයාසියානු අග්‍රමාත්‍ය නජිබ් බින් ටුන් අබ්දුල් රසාක් මහතා දිවයිනට පැමිණ තිබේ. අද(17) පෙරවරු 8.35ට පමණ මැලේසියාවේ සිට පැමිණි විශේෂ ගුවන් යානයකින් අග්‍රමාත්‍යවරයා ඇතුළු දූත පිරිස දිවයිනට පැමිණි බව අද දෙරණ ගුවන්තොටුපල වාර්තාකරු සඳහන් කළේය. මැලේසියානු අග්‍රමාත්‍යවරයා සමඟ 30 දෙනෙකුගෙන් සමන්විත දුත පිරිසක් දිවයිනට පැමිණ ඇති අතර දින තුනක කාලයක් ඔවුන් මෙරට රැඳී සිටීමට නියමිතය. ජනාධිපති මෛත්‍රීපාල සිරිසේන මහතාගේ ආරාධනයකට අනුව දෙරටේ රාජතාන්ත්‍රික සබඳතාවලට වසර 60ක් සපිරීම නිමිත්තෙන් මලයාසියානු අග්‍රමාත්‍යවරයා මෙරටට පැමිණෙන බව විදේශ කටයුතු අමාත්‍යංශය සඳහන් කළේය. දිවයිනට පැමිණෙන මලයාසියානු අග්‍රමාත්‍යවරයා හෙට ජනාධිපති මෛත්‍රීපාල සිරිසේන මහතා මුණගැසී ද්විපාර්ශවික සාකච්ඡා පැවැත්වීමට නියමිත බව වාර්තා වෙයි. එහිදී විද්‍යාව හා තාක්ෂණ, ජෛව ආර්ථික සංවර්ධන සහයෝගීතාව සහ රාජ්‍ය තාන්ත්‍රික නිලධාරීන් පුහුණු කිරීමට අදාළ ද්විපාර්ශ්වික ගිවිසුම් තුනකට අත්සන් තැබීමට නියමිතය. මලයාසියානු අග්‍රමාත්‍යවරයාගේ මෙම සංචාරය තුළදී ඔහු අග්‍රමාත්‍යවරයා ද මුණගැසී සාකච්ඡා කිරීමට ද නියමිත බව විදේශ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=81613", "Category": null, "Parent URL": null}