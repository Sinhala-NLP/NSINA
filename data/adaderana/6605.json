{"Source": "Adaderana", "Timestamp": "February 10, 2010 04:14 pm", "Headline": "බන්ධනාගා‍රයේ තදබදය අඩුකරයි", "News Content": "තංගල්ල බන්ධනාගාරයේ තදබදය අඩුකිරීම සඳහා එහි සිටින රැඳවුම්කරුවන් පිරිසක් ඇඹිලිපිටිය, තුංකම එළිමහන් කඳවුර වෙත ගෙන යාම කෙරෙහි බන්ධනාගාර දෙපාර්තමේන්තුවේ අවධානය යොමුව තිබේ. බන්ධනාගාර මාධ්‍ය ප්‍රකාශක කෙනත් ප්‍රනාන්දු මහතා පැවසුවේ තුංකම ප්‍රදේශයේ මහවැලි අධිකාරියට අයත්ව තිබූ ඉඩමක් ඒ සඳහා බන්ධනාගාර දෙපාර්තමේන්තුව වෙත පවරාගෙන ඇති බවයි. දැනට තංගල්ල බන්ධනාගාරයේ රැඳවුම්කරුවන් 380කට ආසන්න පිරිසක් සිටින අතර එහි පහසුකම් ඇත්තේ 250 කට ආසන්න රැඳවුම්කරුවන් පිරිසකට පමණක් බව වාර්තා වේ. මේ අතර බන්ධනාගාර කොමසාරිස් ජනරාල් මේජර් ජනරාල් වී.ආර්. ද සිල්වා මහතා අද තංගල්ල බන්ධනාගාරයේ නිරීක්ෂණ චාරිකාවක නිරත වී තිබේ. බන්ධනාගාරයේ දැනට පවතින ගැටලු සම්බන්ධයෙන් බන්ධනාගාර නිලධාරීන් විසින් ‍කොමසාරිස්වරයා දැනුවත් කළ බව අප වාර්තාකරු පවසයි.", "URL": "https://sinhala.adaderana.lk/news.php?nid=6605", "Category": null, "Parent URL": null}