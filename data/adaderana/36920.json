{"Source": "Adaderana", "Timestamp": "August 27, 2013 07:15 am", "Headline": "නිල ඡන්ද පත්‍රිකා අද තැපෑලට ", "News Content": "උතුර, වයඹ සහ මධ්‍යම පළාත් සභා මැතිවරණයට අදාළ නිල ජන්ද දැන්වීම් පත්‍රිකා තැපෑලට භාරදීම අද(27) දිනයේ සිදුකරන බව මැතිවරණ මහලේකම් කාර්යාලය පවසයි. නියෝජ්‍ය මැතිවරණ කොමසාරිස් එම්.එම්.මොහොමඩ් මහතා සඳහන් කළේ ඒ අනුව හෙට දිනයේ සිට අදාළ පළාත්වල නිල ඡන්ද දැන්වීම් පත්‍රිකා බෙදාහැරීම ආරම්භ කරනු ඇති බවයි. තැපැල් දෙපාර්තමේන්තුව විසින් අදාළ නිල ඡන්ද දැන්වීම් පත්‍රිකා බෙදාහැරීම සිදුකරන අතර ඒවා සැප්තැම්බර් මස 13 වන දිනට පෙර බෙදා අවසන් කළ යුතු බව මැතිවරණ මහලේකම් කාර්යාලය සඳහන් කරයි. සැප්තැම්බර් මස 08 වන ඉරිදා විශේෂ බෙදාහැරීමේ දිනයක් ලෙස සළකා නිල ඡන්ද දැන්වීම් පත්‍රිකා බෙදාහැරීම සිදුකරන බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා පවසයි. කෙසේ වෙතත් මෙම කාලය තුළ නිල ජන්ද දැන්වීම් පත්‍රිකා නොලැබුණු ජන්ද දායකයන්ට සිය ඡන්ද පත්‍රිකා තමන් පදිංචි ප්‍රදේශයේ තැපැල් කාර්යාලයෙන් ලබාගත හැකි බව මැතිවරණ මහලේකම් කාර්යාලය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=36920", "Category": null, "Parent URL": null}