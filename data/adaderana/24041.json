{"Source": "Adaderana", "Timestamp": "May 5, 2012 09:02 pm", "Headline": "දරුවකු බේරාගැනීමට ගිය තරුණයා මුහුදේ ගිලී අතුරුදහන් වෙයි", "News Content": "අම්බලන්තොට, වැලිපන්විල ප්‍රදේශයේ දී මුහුදේ ගසාගෙන ගොස් තරුණයකු අතුරුදහන් වී තිබේ. කරවිට, කිරිඇල්ල පාර ප්‍රදේශයේ පදිංචි ඒ. එම්. චානක කුමාර නැමති 22 හැවිරිදි තරුණයෙකු මෙසේ අතුරුදහන්ව ඇති බව අද දෙරණ වාර්තාකරු පවසයි. අද(05) පස්වරුවේ මුහුදේ ගසාගෙන ගිය 08 හැවිරිදි දරුවකු බේරාගැනීම සඳහා මෙම තරුණයා උත්සාහ දරා ඇති අතර එහිදී එම දරුවා මෙන්ම තරුණයා ද මුහුදේ ගසාගෙන ගොස් තිබේ. එහිදී ගොඩකවෙල ප්‍රදේශයේ සිට පැමිණි වෙනත් තරුණයකු දරුවා පමණක් බේරාගැනීමට සමත්ව ඇති බව ද අද දෙරණ වාර්තාකරු සඳහන් කළේය. මෙම පිරිස විනෝද චාරිකාවක් සඳහා අදාළ ප්‍රදේශයට පැමිණ ඇති බව සඳහන්ය. අම්බලන්තොට පොලිසිය සිද්ධිය සම්බන්ධව වැඩිදුර පරීක්ෂණ කටයුතු මෙහෙයවයි.", "URL": "https://sinhala.adaderana.lk/news.php?nid=24041", "Category": null, "Parent URL": null}