{"Source": "Adaderana", "Timestamp": "January 10, 2019 06:45 pm", "Headline": "දරුවන් මත් උවඳුරින් බේරා ගන්න දෙමව්පියන්ගේ අවධානය යොමු විය යුතුයි", "News Content": "අද වනවිට ශ්‍රී ලංකාව කුඩු බෙදා හැරීමේ මධ්‍යස්ථානයක් බවට පත්ව ඇති බවත් මත්ද්‍රව්‍ය ජාවාරම්කරුවන් ආරක්ෂා කිරීමට දේශපාලන මැදිහත්වීම මෙම ශෝචනීය තත්ත්වය තවතවත් වැඩිවීමට හේතුවන බවත් පෙන්වා දෙන මහින්ද රාජපක්ෂ මහතා රජය දෙස බලා නොසිට රටේ සමස්ත දරුපරපුර මත් උවඳුරින් බේරා ගැනීම සඳහා දෙමව්පියන් පෙරට පැමිනිය යුතු කාලය එළැඹ ඇතැයි අවධාරණය කලේය. විපක්ෂ නායක මහින්ද රාජපක්ෂ මහතා මේ බව අවධාරණය කලේ අද (10) මළවැන්න පුෂ්පාරාම මහාවිහාරයේ අලූතින් ඉදිකළ දෙමහල් සංඝාවාසය විවෘත කිරීමේ අවස්ථාවට එක්වෙමිනි. පන්සල ප්‍රමුඛ ආගමික ස්ථාන පෙරටුකර ගනිමින් මත්උවදූර මැඩලීමේ ශක්තිමත් ව්‍යුහයක් ගොඩනගා ගත යුතුව ඇතැයි ද හෙතෙම අවධාරණය කලේය. පොලීසිය ප්‍රමුඛ ආරක්ෂක අංශ දේශපාලන බලපෑම් වලට යටත් නොවී නිසි පරිදි නීතිය ක්‍රියාත්මක කිරීමට වගබලාගත යුතුව ඇතැයිද මෙහිදී විපක්ෂනායකවරයා පෙන්වා දූන්නේය. මෙම අවස්ථාවට පාර්ලිමේන්තු මන්ත්‍රී රමේෂ් පතිරණ මහතා, චන්දිම වීරක්කොඩි මහතා, හිටපු පාර්ලිමේන්තු මන්ත්‍රී ගීතා කුමාරසිංහ මහත්මිය, පාර්ලිමේන්තු මන්ත්‍රී මොහාන් සිල්වා මහතා, දකුණු පළාත් සභා මන්ත්‍රී සම්පත් අතුකෝරළ මහතා ඇතුළු පිරිසක් සහභාගි වූහ.", "URL": "https://sinhala.adaderana.lk/news.php?nid=102146", "Category": null, "Parent URL": null}