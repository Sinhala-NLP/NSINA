{"Source": "Adaderana", "Timestamp": "August 10, 2017 02:50 pm", "Headline": "කසළ හදන අයගෙන් පරිසරය දූෂණය කරන අයගෙන් මුදල් අය කළ යුතුයි!", "News Content": "කැළි කසළ නිපදවන හා පරිසරය දූෂණය කරන අයගෙන් යම් මුදලක් අයකිරීම සුදුසු බව මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි.එමගින් ඒ ඒ පළාත් පාලන ආයතනවලට තමන්ගේ කසළ ගැටළුව විසඳා ගැනීමට අරමුදලක් සම්පාදනය කිරීම ඉතාම අත්‍යාවශ්‍යය බව අමාත්‍යවරයා කියා සිටියි. අමාත්‍යවරයා මෙම අදහස් පළ කරනු ලැබුවේ අද (10) රජයේ පූර්ණ අනුග‍්‍රහය හා මෙහෙයවීම යටතේ පෞද්ගලික ආයතන දෙකක් රුපියල් බිලියන 27 ක ආයෝජනයකින් මෙගා වොට් 20 ක් කසළින් විදුලිය උපදවන ශ‍්‍රී ලංකාවේ පළමු ව්‍යාපෘති දෙකෙහි ඉදිකිරීම් ආරම්භ කිරීමේ අවස්ථාවට සහභාගී වෙමිනි.එහිදී අමාත්‍යවරයා මෙසේද සඳහන් කළේය.මීට වසර 10 කට පෙර මීතොටමුල්ල ආශ‍්‍රිතව එයට්කන් ස්පෙන්ස් ආයතනයේ වෙස්ටර්න් පවර් සමාගම මෙවැනි ව්‍යාපෘතියක් ඉදිකිරීමට කටයුතු සැලසුම් කළත් පසුගිය වසර 10 දීම ඊට විවිධ ගැටළු මතු උනා. එම තත්ත්වයන් වටහාගෙන බස්නාහිර පළාතේ කසළ කළමණාකරණය සඳහා තරඟකාරී පදනමෙන්, අන්තර් ජාතික මට්ටමේ ටෙන්ඩර් කැඳවීමෙන් අනතුරුව ඊට ඉදිරිපත් වූ ආයතන 194 ක් අතුරින් ආයතන 03 ක් තෝරාගෙන කසළින් විදුලි උත්පාදනය කිරීමේ වැඩපිළිවෙලට අප යොමුවුණා.කසළින් විදුලිය නිපදවන්න පුළුවන්. හැබැයි එය ලාභ උපයන ව්‍යාපාරයක් නෙමෙයි. විදුලි බල අමාත්‍යාංශයේ සෘජු අනුග‍්‍රහය මීට අත්‍යාවශ්‍යයි. කසළ කිලෝවකින් ලැබෙන්නේ කිලෝජූල් 5000 ක 6000 ක බලශක්තියක්. නමුත් ගල් අඟරු කිලෝවක තිබෙනවා කිලෝ ජූල් 25,000 කට අධික බලශක්තියක්. ඞීසල් කිලෝවක තිබෙනවා 45,000කට වඩා වැඩි බලශක්තියක් පවතිනවා. ඒ අනුව පෙනී යන්නේ කසළ බලශක්තිය කිසි විටෙක ලාභ සහ පහසු බලශක්තියක් නොවන බවයි. නමුත් කැළි කසළ ගැටළුව විසඳුමක් වශයෙන් කසළින් විදුලිය උත්පාදනය කිරීමේ ක‍්‍රියාවලිය අපි අනුගමනය කරනවා. ඊට රජයේ මෙන්ම සියළු මහජනතාවගේ දායකත්වය අත්‍යාවශ්‍යයි. මීට පෙරත් මෙවැනි ව්‍යාපෘති රටේ ආරම්භවුණා. හැබැයි ඒවා අතරමග නතර කෙරුණා. ජූලි 1 වෙනිදා කොළඹ සහ තදාසන්න ප‍්‍රදේශවල කැළි කසළ කළමනාකරණය කිරීමේ වගකීම අපේ අමාත්‍යාංශයට හිමිවුණා. මේ වන විට අපි එම කසළ වලින් කොම්පෝස්ට් නිපදවීමටත්, ප‍්‍රතිචක‍්‍රීයකරණයටත් කටයුතු කරගෙන යනවා. අද කසළ ටොන් එකක් එකතු කරන්න රුපියල් 5000 ත් 8000 ත් අතර මුදලක් වැය වෙනවා. නමුත් ඒ කසළ වලින් අපිට කිසිම මුදලක් ලැබෙන්නේ නැහැ. ඒ නිසා මේ කැළි කසළ නිපදවන අය, පරිසරය දූෂණය කරන අයගෙන් යම් මුදලක් අයකර ඒ පළාත් පාලන ආයතනවලට තමන්ගේ කසළ ගැටළුව විසඳා ගැනීමට අරමුදලක් සම්පාදනය කිරීම ඉතාම අත්‍යාවශ්‍යයි. නැතිනම් ඒ කැළි කසළින් පමණක් එම මුදල් පියවා ගන්න ඒ ආයතනවලට බැහැ. විශේෂයෙන්ම කොළඹ මහ නගර සභාව ඇරුණහම වෙනත් කිසිම නගර සභාවකට තමන්ගේ වරිපණම් වලින් මෙම කටයුත්ත කරගෙන යන්න බැරි බව අපට පෙනී ගොස් තිබෙනවා.හමුදාව ඉන්නේ කසළ අදින්න නෙමෙයි, මේ ආයතන සෑම එකකටම හැකියාව තිබෙනවා මේ කසළ ගැටළුව විසඳීමට. අතිගරු ජනාධිපතිතුමා මා වෙත උපදෙස් ලබාදුන්න මේ කටයුත්ත අපේ අමාත්‍යාංශයෙන් භාරගෙන කරන්න කියලා. අපි එය පාලනය කලා. ජූලි 1 වෙනිදා සිට 31 වෙනිදා දක්වා අපි මිශ‍්‍ර කසළ ටොන් 27,000 ක්, එම කාලය තුළ කොම්පෝස්ට් ටොන් 13,000 ක් අපි මේ වන විට භාරගෙන විධිමත්ව කළමනාකරණය කර තිබෙනවා. ඒ වගේම මේ කාලය තුළ මිලියන 3 කට වැඩි දඩමුදලක් එකතු කර තිබෙනවා කසළ එකතු නොකරපු ආණ්ඩුවේ ආයතනවලින්, පෞද්ගලික ආයතනවලින්. පරිසර පොලීසිය මගින් 2015 වසරේ මුළු බස්නාහිර පළාතේම තැන තැන කසළ දැමූ අය අත් අඩංගුවට ගෙන තිබුණේ 1,303 යි. නමුත් පසුගිය මාසයේ පමණක් 3,535 ක් අත් අඩංගුවට ගත්තා කසළ පාරවල්වල දාපු අය. මේ මාසයේදී කසළ පිළිබඳව පැමිණිිලි ලබාදෙන්න 1917 කියන අංකය ලබාදීමට අපි බලාපොරොත්තු වෙනවා. පළාත් පාලන අමාත්‍යාංශයේ කසළ ක්‍රියාකාරී අංශය මගින් සෑම කසළ ලොරියක්ම තමන්ගේ දෛනික වගකීම ඉටු කරනවාද කියා ඉලෙක්ට්‍රොනික වශයෙන් අපි සොයා බලනවා. ඒ වගේම යුද හමුදාවේ අලංකරණ අංශය මගින් දැනටමත් විධිමත් ක්‍රියාවලියක් අපි සකස් කර තිබෙනවා. කසළ දාන ස්ථානවල ඡායාරූප අරගෙන ඒවා අප අතරේ බෙදා හරිමින් කටයුතු කරන්න. පරගණක දත්තවලට අමතරව ජංගම දුරකතන වලින් මේ දත්ත හුවමාරු කර කසළ තිබෙන තැන් පිළිබඳව දැනුම් දෙන්නත්, ඒ පිළිබඳව වගකීම ඉටු කරන්නත් අපි කටයුතු කරනවා.", "URL": "https://sinhala.adaderana.lk/news.php?nid=76166", "Category": null, "Parent URL": null}