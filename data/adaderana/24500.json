{"Source": "Adaderana", "Timestamp": "May 24, 2012 08:32 pm", "Headline": "රග්බි ක්‍රීඩාව ගමට ‍ගෙනයාම මගේ අරමුණයි", "News Content": "මෙතෙක් පැවති රග්බි තරගාවලින් තුළින් ජාතික කණ්ඩායමට ක්‍රීඩකයින් 7 ක් ඇතුළුවීම,15 දෙනෙකු සංචිතයට ඇතුළුවීම හැරුණුවිට එතැනින් ඔබ්බට යමක් ලැබුණාද යන්න ගැටලු සහගත බව පාර්ලිමේන්තු මන්ත්‍රී නාමල් රාජපක්ෂ මහතා පවසයි. ඒ නිසාම රග්බි ක්‍රීඩාව ගමට ගෙනයාමට\"තාරුණ්‍යයට හෙටක්\"තුළින් වැඩපිළිවෙළක් සකස් කළ බව හෙතෙම කියා සිටියේ පැවැත්වීමට නියමිත\"කාල්ටන් සුපර් සෙවන් රග්බි තරගාවලිය\"නිමිත්තෙන් අද දෙරණ පුවත් සේවය සමග සම්මුඛ සාකච්ඡාවකට එක්වෙමිනි. විශේෂයෙන්ම රග්බි ක්‍රීඩාව ගමට ගෙනයාමටත්,සංචාරක ව්‍යාපාරය වගේම ක්‍රීඩා ක්ෂේත්‍රය දියුණු කිරීමත් අපේක්ෂාවෙන් මෙම රග්බි තරගාවලිය පවත්වන බව මන්ත්‍රීවරයා සඳහන් කළේය. මෙම තරගාවලිය සංවිධානය කිරීම වසර කිහිපයක් තිස්සේ කරන ලද අත්හදා බැලීමක ප්‍රතිඵලයක් බවත්,පළාත් 9 ට රග්බි කණ්ඩායම් 9 ක් හා යාපනය‍ට කණ්ඩායමක් වන සේ කණ්ඩායම් 10 ක් ගොඩනඟා ඊට අදාළ පසුබිම සකස් කළ බවත් ඔහු පෙන්වා දුන්නේය. ක්‍රීඩා සංගම් වෙනුවට පුද්ගලික අංශය සම්බන්ධ කරගෙන \"ක්‍රීඩා සමාගම්\"ලෙස ක්‍රීඩකයින්ට අනුග්‍රහය ලබාදී ලංකාවේ රගර් ක්‍රීඩාවට අලුත් මුහුණුවරක් ලබාදීමට මෙමගින් කටයුතු කර ඇති බව නාමල් රාජපක්ෂ මහතා සිහිපත් කළේය. මෙමගින් සෑම ක්‍රීඩකයෙකුටම අවම වශයෙන් හොඳ ආදායමක් හිමිවන බවත්,ජාත්‍යන්තර වශයෙන් ඉහළපෙළ ක්‍රීඩකයින් 40 දෙනකු ශ්‍රී ලංකාවට පැමිණීමත්,එම කණ්ඩායම් සමග එකම ක්‍රීඩා පිටියක එකට ක්‍රීඩා කිරීමට අපගේ ක්‍රීඩකයින්ට අවස්ථාව ලැබීම නිසා එමගින් හොඳ අත්දැකීමක් ලබාගැනීමට හැකිවන බවත් නාමල් රාජපක්ෂ මහතා වැඩිදුරටත් කියා සිටියේය. කාල්ටන් සුපර් සෙවන් රග්බි තරගාවලියේ පළමු අදියර මැයි 26-27 දෙදිනේමහනුවර බෝගම්බර පිටියේද,දෙවෙනි අදියර ජූනි 02-03 දෙදිනේ කොළඹ පොලිස් ක්‍රීඩාංගණයේද පැවත්වීමට නියමිතය.", "URL": "https://sinhala.adaderana.lk/news.php?nid=24500", "Category": null, "Parent URL": null}