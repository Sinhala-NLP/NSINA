{"Source": "Adaderana", "Timestamp": "August 13, 2018 07:03 am", "Headline": "පළාත් සභා මැතිවරණ පැවැත්වීමට ආණ්ඩුවට උවමනාවක් නෑ", "News Content": "පළාත් සභා මැතිවරණ පැවැත්විමට ආණ්ඩුවට දේශපාලනික උවමනාවක් නොමැති බව පැෆ්රල් සංවිධානය පවසයි. වත්මන් රජයේ කිසිඳු දේශපාලන පක්ෂයක් මැතිවරණ පැවැත්විම සම්බන්ධයෙන් පොදු එකඟතාවයකට පැමිණ නොමැති බව එම සංවිධානය පෙන්වා දෙයි. සබරගමුව, නැගෙනහිර සහ උතුරු මැද යන පළාත් සභා තුනෙහි නිල කාලය පසුගිය වසරේ සැප්තැම්බර් සහ ඔක්තෝබර් යන මාසවලදි අවසන් වුණි. ඒ අනුව මේ වන විට එම පළාත් සභා කොමසාරිස් පාලනයකට යටත් කර ඇති අතර එළඹෙන ඔක්තෝබර් මස 08 වනදා මධ්‍යම පළාතෙත් ඔක්තෝබර් මස 10 වනදා වයඹ පළාත් සභාවේත්, ඔක්තෝබර් මස 24 වනදා උතුරු පළාත් සභාවේත් නිල කාලය අවසන් වීමට නියමිතයි. කෙසේවෙතත් ලබන වසරේ ජනවාරි මාසය වන විට සියලු පළාත් සභාවල මැතිවරණය පවත්වන බවට ආණ්ඩුව පසුගියදා ප්‍රකාශ කළ ද ඒ සම්බන්ධයෙන් මේ වන තෙක් කිසිදු සාකච්ඡාවක් පවත්වා නොමැති බව පැෆ්රල් සංවිධානය පෙන්වා දෙයි. මේ අතර මෙවර ඡන්ද හිමි නාමලේඛනය ඔක්තෝබර් මස 15 වනදා අත්සන් තැබීමට නියමිත බව අතිරේක මැතිවරණ කොමසාරිස් එම්.එම් මෙහොමඩ් මහතා සඳහන් කළේය. මෙවර ඡන්ද හිමි නාමලේඛනයේ අභියාචනා කාලය මේ වන විට ක්‍රියාත්මක වන අතර එම කටයුතු සැප්තැම්බර් 06 වනදා දක්වා සිදු කිරීමට නියමිතයි. ඉන් අනතුරුව අදාළ අභියාචනා සම්බන්ධයෙන් විභාග කටයුතු ආරම්භ කෙරෙන බව අතිරේක මැතිවරණ කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=94314", "Category": null, "Parent URL": null}