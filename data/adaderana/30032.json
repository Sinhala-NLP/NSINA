{"Source": "Adaderana", "Timestamp": "December 17, 2012 12:53 pm", "Headline": "ගණිතය පිටවුණාද?", "News Content": "සාමාන්‍ය පෙළ විභාගයේ අද (17) දිනයට අදාළ ගණිතය ප්‍රශ්න පත්‍රය ප්‍රදේශ කිහිපයකදී පෞද්ගලික උපකාරක පන්ති ගුරුවරයෙකු විසින් විභාගයට පෙර සාකච්ඡා කර ඇති බවට පොලිස් කණ්ඩායමක් පරීක්ෂණ සිදුකර තිබේ. විභාග කොමසාරිස්වරයා විසින් පොලිස්පතිවරයාට කරන ලද දැනුම්දීමකට අනුව එම පරීක්ෂණය සිදු කර ඇති බව වාර්තා වේ. කිතුල්ගල සහ නාවලපිටිය යන ප්‍රදේශවලදී සිදුව ඇති බව කියන එම සිද්ධියට අදාළව එකී ගුරුවරයාගෙන් ප්‍රශ්න කිරීමෙන් පසු ප්‍රශ්න පත්‍රය කලින් පිටවී නොමැති බවට තහවුරු වූ බව පොලීසිය පැවසුවේය. පසුගිය දිනවලදී ද විද්‍යාව ප්‍රශ්න පත්‍රය සම්බන්ධයෙන් ද ගැටලුකාරී තත්ත්වයක් මතුවුයේ එම ප්‍රශ්න පත්‍රයට සමානව සැකසු අනුමාන ප්‍රශ්න පත්‍රයක් නිසාවෙනි.", "URL": "https://sinhala.adaderana.lk/news.php?nid=30032", "Category": null, "Parent URL": null}