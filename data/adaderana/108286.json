{"Source": "Adaderana", "Timestamp": "April 20, 2019 11:01 am", "Headline": "අනතුරු 3ක් වුණ තැනක තවත් අනතුරක්-එකම පවුලේ 4කට බරපතළයි", "News Content": "අම්බලන්ගොඩ-ඌරාවත්ත ප්‍රදේශයේ දී සිදුවු රිය අනතුරකින් එකම පවුලේ සිව් දෙනෙක් බරපතළ තුවාල ලබා තිබේ. ඊයේ(19) සවස 5.30 ට පමණ මෙම අනතුර සිදුව ඇතැයි අද දෙරණ වාර්තාකරු පවසයි. ත්‍රිරෝද රථය ඉදිරියෙන් පැමිණි බස් රථයට ඉඩ ලබා දීමට යෑමේ දී මාර්ගයෙන් ඉවතට පැන කඩතොලු සහිත ස්ථානයක් ආසන්නයේ දී පෙරළී ගොස් අසල නිවසක තාප්පයක ගැටී තිබේ. අනතුරින් ත්‍රිරෝද රථයේ ගමන් ගත් එකම පවුලේ මව, පියා, දුව සහ පුතා තුවාල ලබා බලපිටිය රෝහලට ඇතුළත් කර ඇත. කතරගම වන්දනාවේ ගොස් නැවත අම්බලන්ගොඩ, වතුගෙදර ප්‍රදේශයේ සිය නිවස වෙත යමින් සිටිය දී මොවුන් මෙම අනතුරට ලක්ව තිබේ. ප්‍රදේශවාසීන් පවසා සිටින්නේ මාර්ගයේ ඇති මෙම කඩතොලු සහිත ස්ථානය හේතුවෙන් අනතුරු 3ක් මීට පෙර සිදුව ඇති බවයි. මාර්ගය නිසි ලෙස සකස් නොකලහොත් මෙවැනි අනතුරු තවත් සිදුවිය හැකි බව ද ඔවුන් පෙන්වා දෙයි. අනතුර සම්බන්ධයෙන් අම්බලන්ගොඩ පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=108286", "Category": null, "Parent URL": null}