{"Source": "Adaderana", "Timestamp": "October 13, 2015 01:13 pm", "Headline": "ඉන්දු - ලංකා ධීවර ගැටලුවට වෙදාරච්චිගෙන් යෝජනාවක්", "News Content": "ඉන්දු - ලංකා ධීවර ගැටලුවට තිරසාර විසඳුමක් ධීවර හා ජලජ සම්පත් රාජ්‍ය අමාත්‍ය දිලිප් වෙදාරච්චි මහතා විසින් යෝජනා කර තිබේ. සියලු පාර්ශවවලට පිළිගත හැකි ජාත්‍යන්තරයේ අවධානය ද දිනාගත හැකි ආකාරයෙන් මෙම විසඳුම් යෝජනාවලිය සකස් කර ඇති බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය.ඒ අනූව සර්වපාක්ෂික කමිටුවක් කැඳවා අන්තර්ජාතික සමුද්‍රීය සම්මුතීන්ට අනුකූලව අදාළ ගැටලුව විසඳීමට යෝජනා වී ඇත.මේ අතර ඉන්දු - ලංකා ධීවර ගැටලුව සම්බන්ධයෙන් ස්ථීර විසඳුමක් ලබාදීම සඳහා පියවර ගන්නා ලෙස ඉන්දීය ජාතික මත්ස්‍ය කාර්මිකයින්ගේ සංගමය ඉන්දීය අග්‍රාමාත්‍යවරයාගෙන් ඉල්ලීමක් කර තිබේ.එම සංගමයේ සභාපති සහ ප්‍රධාන ලේකම්වරයා අදාළ ඉල්ලීම ඉන්දීය අග්‍රාමාත්‍යවරයාගෙන් ලිඛිතව සිදුකර ඇති බව ඉන්දීය මාධ්‍ය වාර්තා කළේය.ඉන්දීය ධීවර ප්‍රජාව මුහුණදෙන මෙම ගැටලුව සම්බන්ධයෙන් කඩිනමින් රාජ්‍ය තාන්ත්‍රිකව මැදිහත්වීමක් අවශ්‍ය බව අදාළ ලිපිය මගින් දැනුම් දී ඇත.ශ්‍රී ලංකා නාවික හමුදාව විසින් ඉන්දියානු ධීවරයින් අත්අඩංගුවට ගන්නා අතර ඔවුන්ට විවිධ හිරිහැර සිදුකරන බව ඉන්දීය ජාතික මත්ස්‍ය කාර්මිකයින්ගේ සංගමය පවසයි.මෙම ගැටලුවට රාජ්‍යතාන්ත්‍රික මට්ටමින් මැදිහත් වී ජාත්‍යන්තර නීති රීතිවලට අනුව කඩිනමින් විසඳුම් සෙවීමට ඉන්දීය මධ්‍යම රජය මැදිහත්විය යුතු බව ඔවුන් වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=54413", "Category": null, "Parent URL": null}