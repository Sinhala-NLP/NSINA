{"Source": "Adaderana", "Timestamp": "April 2, 2019 01:48 pm", "Headline": "පේරු රාජ්‍යයේ බස් රථයක් ගිනි ගැනීමෙන් පුද්ගලයින් 20ක් මරුට-8කට තුවාල", "News Content": "පේරු රාජ්‍යයේ බස් නැවතුම්පලකදී බස් රථයක් ගිනි ගැනීමෙන් පුද්ගලයන් විසි දෙනෙකු පමණ මියගොස් තිබේ. අනතුරින් තවත් අට දෙනෙකු තුවාල ලබා ඇති බව සඳහන් වෙයි. පේරු රාජ්‍යයේ ලීමා අගනුවර ආසන්නයේදී මෙලෙස ගිනිගෙන තිබුණේ ඩබල් ඩෙකර් වර්ගයේ බස් රථයක්. එහි මෝටරයේ හටගත් ගින්න බස් රථය පුරා සීඝ්‍රයෙන් පැතිර ගිය බව සිදුවීම ඇසින් දුටුවන් පවසා තිබුණි. ගින්න පාලනය කිරීමට ගිනි නිවීම් රථ අටක් පමණ යොදාගැනීමට සිදුවූ බවත් සඳහන් වෙයි. අනතුරින් තුවාල ලැබූවන් ප්‍රතිකාර සඳහා රෝහල් ගත කර තිබේ. අදාළ බස් රථය නවතා තිබූ බස් නැවතුම්පල, නීතිවිරෝධී ඉන්ධන අලෙවිසැලක් අසල පිහිටා තිබීම හේතුවෙන් තහනම් කර ඇති බව මූලික පරීක්ෂණ වලින් අනාවරණවී තිබුණි. එමෙන්ම ගිනිගැනීමට ලක්වූ බස් රථයේ ගිනිනිවීම් පහසුකම් සහ ආරක්ෂිත උපකරණ ප්‍රමාණවත් තරම් නොතිබූ බවටත් සොයාගෙන තිබුණි. කෙසේ නමුත් ගින්න හටගැනීමට හේතුව තවමත් අනාවරණවී නැහැ. අනතුර සම්බන්ධයෙන් පේරු බලධාරීන් වැඩිදුර විමර්ශණ සිදුකරයි.", "URL": "https://sinhala.adaderana.lk/news.php?nid=107218", "Category": null, "Parent URL": null}