{"Source": "Adaderana", "Timestamp": "October 26, 2015 08:50 pm", "Headline": " සවුදි රජ කුමරෙක් මත්ද්‍රව්‍ය තොගයක් සමග අත්අඩංගුවට", "News Content": "කොකේන් හා කැප්ටගොන් නැමැති මත්පෙති කිලෝ 2000ක් සමග සවුදි රජ පවුලේ කුමරෙකු සහ තවත් සිව්දෙනෙකු ලෙබනනයේ, බීරුට් හිදී අත්අඩංගුවට ගෙන තිබේ.මෙලෙස අත්අඩංගුවට ගෙන ඇත්තේ අබ්දෙල් මොහ්සෙන් බින් වලිඩ් බින් අබ්දුල්ලාසීස් නැමැති කුමාරයාය.එකී සවුදි කුමාරයාට අයත් පෞද්ගලික ගුවන් යානයකින් මෙම මත්ද්‍රව්‍ය තොගය සවුදියට රැගෙනයාමට උත්සාහ කළ අවස්ථාවේදී බීරුට් හි රාෆික්, හරිරි ගුවන් තොටුපළ ආරක්ෂක අංශ විසින් බාරයට ගෙන ඇත.ලෙබනන් රූපවාහිනි නාලිකාවකින් මෙම සිද්ධිය විකාශය කර ඇති අතර මත්ද්‍රව්‍ය කිලෝ 2000 අඩංගු ඇසුරුම් 40ක් මෙලෙස සොයාගෙන තිබේ.අත්අඩංගුවට ගනු ලැබූ සවුදි කුමරා ඇතුළු පස්දෙනාගෙන් ප්‍රශ්න කිරීමට ලෙබනන් ආරක්ෂක අංශ පියවරගෙන ඇති බවද විදෙස් වාර්තා කියයි.", "URL": "https://sinhala.adaderana.lk/news.php?nid=54690", "Category": null, "Parent URL": null}