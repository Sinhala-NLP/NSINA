{"Source": "Adaderana", "Timestamp": "April 1, 2019 11:05 pm", "Headline": "සැකකරුවෙක් අතුරුදන් කිරිමේ වරදට සහකාර පොලිස් අධිකාරීවරයෙක් අත්අඩංගුවට", "News Content": "සහකාර පොලිස් අධිකාරී උපුල් අලවත්ත මහතා අද (01) මිට සුළු මොහොතකට පෙර අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන ඇත. පිළියන්දල පොලිසිය විසින් අත්අඩංගුවට ගෙන සිටි පුද්ගලයෙක් පොලිස් අත්අඩංගුවෙන් පැහරගෙන ගොස් වද හිංසා කර අතුරුදහන් කළ බව කියන සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් විමර්ශනයක් ආරම්භ කර තිබේ. එම සිදුවීම සම්බන්ධයෙන් ප්‍රකාශයක් ලබා ගැනීම සඳහා මන්නාරම සහකාර පොලිස් අධිකාරිවරයා කැඳවනු ලැබු අතර සිදුකරන ලද ප්‍රශ්න කිරීම් වලින් අනතුරුව ඔහු අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් බව පොලිස් මාධ්‍ය අංශය නිවේදනයක් නිකුත් කරමින් සඳහන් කළේය. මෙසෙල අතුරුදන වී ඇත්තේ සුනන්ද කන්ඩම්බි නැමැති පිලියන්දර ප්‍රදේශයේ පදිංචිව සිටි පුද්ගලයෙක්. එම පුද්ගලයා 2008 වර්ෂයේ දෙසැම්බර් මස 31 වෙනිදා පිලියන්දල පොලිසියේ අත්අඩංගුවේ සිටියදී පැහැරගෙන ගොස් අතුරුදන් කර ඇති බවට මෙම පොලිස් නිලධාරියාට චෝදනා එල්ලවී ඇති අතර එම කාලයේ ඔහු පිළියන්දල පොලිසියේ ස්ථානාධිපතිවරයා ලෙස සේවය කර ඇත. අත්අඩංගුවට ගත් සහකාර පොලිස් අධිකාරීවරයා හෙ (02) කැස්බෑව මහේස්ත්‍රාත් අධිකරණයට ඉදිරිපත් කිරිමට නියමිතයි.", "URL": "https://sinhala.adaderana.lk/news.php?nid=107172", "Category": null, "Parent URL": null}