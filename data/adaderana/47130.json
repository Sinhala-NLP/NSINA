{"Source": "Adaderana", "Timestamp": "November 3, 2014 08:38 am", "Headline": "අධි අවදානම් කලාප සොයා තවදුරටත් පරීක්ෂණ", "News Content": "නායයෑමේ අධි අවදානම් කලාප සොයා තවදුරටත් පරික්ෂණ සිදුකරන බව ජාතික ගොඩනැගිලි පර්යේෂණ ආයතනය පවසයි. පසුගිය දා නායයාමට ලක්වු කොස්ලන්ද, මීරියබැද්ද ප්‍රදේශයේ පරික්ෂණ කටයුතු මේ දිනවල සිදු කෙරෙනු ද එම ප්‍රදේශයට යෑමේ දුෂ්කරතා හේතුවෙන් පරීක්ෂණ ප්‍රමාද වි ඇති බව එම ආයතනය සඳහන් කළේය. අදාළ පරීක්ෂණ කටයුතු හැකි ඉක්මනින් සිදුකර අදාළ පරීක්ෂණ වාර්තා දිස්ත්‍රික් ලේකම්වරුන් වෙත භාර දිමට කටයුතු කරන බව ද ජාතික ගොඩනැගිලි පර්යේෂණ ආයතනය සඳහන් කළා. මේ අතර දිස්ත්‍රික්ක 07කට පනවා තිබු නායයාමේ අනතුරු ඇඟවීම් නිවේදනය මේ දක්වාත් ක්‍රියාත්මක වෙයි. බදුල්ල,නුවරඑළිය,මාතලේ ,කෑගල්ල,මහනුවර, රත්නපුර සහ කළුතර යන දිස්ත්‍රික්ක වලට අදාළව ජාතික ගොඩනැගිලි පර්යේෂණ ආයතනය විසින් අදාළ නායයෑමේ අනතුරු නිවේදනය නිකුත් කරන ලදී. මේ අතර මීරියබැද්ද ප්‍රදේශයේ නායයෑමෙන් අතුරුදන්වූවන් සොයා සිදුකෙරෙන මෙහෙයුම් අද දිනයේත් සිදු කිරිමට නියමිතයි. ඊයේ(03) දිනයේ ද මෙහෙයුම් කටයුතු වලට බාධා එල්ල වි තිබේ. කෙසේ වෙතත් ආරක්ෂක සේනා ආඥාපති මේජර් ජනරාල් මනෝ පෙරේරා මහතා සඳහන් කළේ අතුරුදන් වූ පුද්ගලයින් සොයා සිදුකෙරෙන මෙහෙයුම් කිසිදු හේතුවක් මත අතරමග නවතා නොදමන බවයි. මේ අතර කොස්ලන්ද මීරියබැද්ද ප්‍රදේශයේ සිදුවු නායයෑමේ සිද්ධිය පිළිබඳව ඉරාන රජය ද සිය කණගාටුව ප්‍රකාශ කර තිබේ. ඉරාන විදේශ අමාත්‍ය ප්‍රකාශිකා මර්සි අෆ්කහම් ඉරාන මාධ්‍ය වෙත පවසා ඇත්තේ නායයෑමෙන් මියගිය සහ අතුරුදන්වූවන් වෙනුවෙන් සහ ශ්‍රි ලංකා රජය වෙනුවෙන් සිය බලවත් කණගාටුව ප්‍රකාශ කරන බවයි.", "URL": "https://sinhala.adaderana.lk/news.php?nid=47130", "Category": null, "Parent URL": null}