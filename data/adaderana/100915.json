{"Source": "Adaderana", "Timestamp": "December 18, 2018 10:04 am", "Headline": "මැතිව්ස්ගෙන් තවත් ශතකයක්", "News Content": "නවසීලන්ත කණ්ඩායම සමඟ පැවැත්වෙන පළමු ටෙස්ට් ක්‍රිකට් තරගයේදී ශතකයක් වාර්තා කිරීමට ඇන්ජලෝ මැතිව්ස් සමත්ව තිබේ. මෙය මැතිව්ස්ගේ 09 වන ටෙස්ට් ශතකයි. මේ අතර කුසල් මෙන්ඩිස්ද සිය හයවන ටෙස්ට් ශතකය වාර්තා කිරීමට සමත් විය. නවසීලන්තයේ වෙලින්ග්ටන් හිදී පැවැත්වෙන තරගයේ සිය දෙවන ඉනිම සඳහා පන්දුවට පහරදෙන ශ්‍රී ලංකා කණ්ඩායම මීට ටික වේලාවකට පෙර කඩුලු 03 ක් දැවී ලකුණු 242 ක් ලබා සිටියේය. ශ්‍රී ලංකා දෙවන ඉනිමේ පළමු කඩුලු 03 ලකුණු 13 ක් තුළදී බිඳ වැටුණු අතර සිව්වන කඩුල්ල සඳහා ලකුණු 229 ක සබඳතාවක් ගොඩනැගීමට කුසල් මෙන්ඩිස් සහ ඇන්ජලෝ මැතිව්ස් සමත්ව තිබේ. ඒ අනුව නොදැවී පන්දුවට පහරදෙන කුසල් මෙන්ඩිස් ලකුණු 111 ක් ද ඇන්ජලො මැතිව්ස් ලකුණු 106 ක්ද ලබා සිටියි. ශ්‍රී ලංකා කණ්ඩායම පළමු ඉනිමේදී ලබා ගත් ලකුණු 282 කට පිලිතුරු ලෙස නවසීලන්ත කණ්ඩායම පළමු ඉනිමේදී ලකුණු 578 ක් ලබා ගත්තේය.", "URL": "https://sinhala.adaderana.lk/news.php?nid=100915", "Category": null, "Parent URL": null}