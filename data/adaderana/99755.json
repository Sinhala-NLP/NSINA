{"Source": "Adaderana", "Timestamp": "November 25, 2018 12:43 pm", "Headline": "වතුකම්කරුවන්ට විසඳුමක් ලැබෙයිද?", "News Content": "වතු කම්කරුවන්ගේ මූලික වැටුප රු 1000 දක්වා වැඩි කරන ලෙස වතු සමාගම්වලට බලකරමින් වතුකරය පුරා උද්ඝෝෂන ව්‍යාපාරයක් පැවැත්වීමට කටයුතු කර ඇති බව ලංකා කම්කරු කොංග්‍රසයේ උප සභාපති කනපති කනගරාජ් මහතා පැවසීය. මෙම උද්ඝෝෂනය හෙට(26) දින වතුකරය පුරා පැවැත්වීමටත් එම වතුවල වතුකම්කරුවන් ප්‍රධාන මාර්ගවලට පිවිස උදැසන 10 සිට පස්වරු 1 දක්වා උද්ඝෝෂන වල නිරත වීමට සැලසුම් කර තිබෙන බව අද දෙරණ වාර්තාකරු පැවසීය. වතුකම්කරුවන්ගේ උද්ඝෝෂනවලට සහයෝගය දැක්වීම පිණිස හෙට උදැසන 10 සිට පස්වරු 1 දක්වා පැය 3ක කාලයක් වතුකරයේ සියළුම ප්‍රධාන නගර වල වෙළඳසැල් වසා දැමීමට ව්‍යාපාරිකයන් කැමැත්ත පල කර තිබේ. වතු කම්කරුවන්ගේ වැටුප් වැඩි කිරීම සම්බන්ධයෙන් වතු ඒකාබද්ධ වෘත්තිය සමිති වතු හාම්පුතුන්ගේ සංගමය සහ මුදල් අමාත්‍යංශයේ නිලධාරීන් අවසන් වරට පසුගිය දා මුදල් අමාත්‍යංශයේදී සාකච්ඡා පවත්වා ඇති අතර, එම සාකච්ඡාවේදී වතු හාම්පුතුන්ගේ සංගමය යෝජනා කර ඇත්තේ වතු කම්කරුවෙකුට දැනට ගෙවන රු530 මූලික වැටුප රු600 දක්වා වැඩි කර සියළුම දීමනා සහිතව වතු කම්කරුවෙකුගේ දිනක වැටුප රු1000 ආසන්නව ලබා දිය හැකි බවයි. එම යෝජනාව වතු ඒකාබද්ධ වෘත්තිය සමිති ප්‍රතික්ෂේප කරමින් වතු හාම්පුතුන්ගේ සංගමයට යෝජනා කර ඇත්තේ වතු කම්කරුවෙකුගේ දිනක මූලික වැටුප රු 1000 දක්වා වැඩි කල යුතු බවයි.", "URL": "https://sinhala.adaderana.lk/news.php?nid=99755", "Category": null, "Parent URL": null}