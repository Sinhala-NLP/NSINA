{"Source": "Adaderana", "Timestamp": "September 11, 2013 02:02 pm", "Headline": "ආණ්ඩුවේ ක්‍රියා කලාපය දුටුවිට සූර්යයා පායන්නෙත් නෑ", "News Content": "සූර්යග්‍රහණයක් නොව, ආණ්ඩුවේ ක්‍රියා කලාපය දුටුවිට සූර්යයා පායන්නෙත් නැති බව එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් මහතා පවසයි. එජාපයට කොටි ලේබල් අලවා එමගින් රජය ඔක්සිජන් ලබා ගන්නා බව අද(11) කොළඹදී පැවති මාධ්‍ය හමුවේදී ඔහු ප්‍රකාශ කළේය. රජය මගින් විදුලි ගාස්තු වැඩි කිරීම, සදාචාරය පිරිහීම, සභාපතිවරු කාන්තාවන් දූෂණය කිරීම වැනි ක්‍රියාවන් පිළිබඳ විවේචනය කිරීමට යාමේදී එසේ නම් ජනතාව ආණ්ඩුවට ඡන්දය දෙන්නේ ඇයි? යන්න රජය මගින් පෙරළා ප්‍රශ්න කරන බැවින් ඒ පිළිබඳ කතා කිරීමට තමන්ට නොහැකි වී ඇති බව මන්ත්‍රීවරයා පැවසීය. ලක්ෂ 5ක් පමණ විශ්‍රාම වැටුප් ලබන රාජ්‍ය සේවකයින් සිටින නමුත් ඔවුනට ඖෂධ ගැනීමට සරිලන මුදලක්වත් නොලැබෙන බව ඔහු සඳහන් කළේය. ලංකාවේ රාජ්‍ය සේවකයෙකුගේ මූලික වැටුප රු. 13,000ක් පමණ වන අතර උපාධිධාරීන් සඳහා ලබා දෙන වැටුප රු. 10,000 දක්වා පහත වැටී ඇති බව ද ඔහු පැවසීය. එජාපයේ හා විකල්ප ප්‍රථිපත්ති කේන්ද්‍රයේ වාර්ථා වලට අනුව රාජ්‍ය නිලධාරීන් 1500ක් පමණ කුරුණෑගල දිස්ත්‍රික් මැතිවරණ කටයුතු සඳහා යොදාගෙන ඇති අතර එම රාජ්‍ය නිලධාරීන් කැඳවන්නේ ඇමතිවරුන් විසින් බවද කාරියවසම් මහතා පැවසීය. ඇමතිවරුන්ගේ ඥාතීන් මැතිවරණ අපේක්ෂකයින් ලෙස ඉදිරිපත් වීම හා මෙය සම්බන්ධ බව හෙතෙම පැවසීය. ඒකාධිපති පාලනයක් ඇති මෙවැනි අවස්ථාවක මෙම මැතිවරණය ජනමත විචාරයක් ලෙස සලකා ආණ්ඩුවට විරුද්ධව ඡන්දය භාවිතා කරන ලෙස මන්ත්‍රීවරයා ප්‍රකාශ කළේය. වයස අවුරුදු 13න් පහළ ළමුන් සඳහා වන සියළු ක්‍රීඩා නතර කිරීම සම්බන්ධයෙන් මෙම මාධ්‍ය හමුවට එක් වෙමින් බස්නාහිර පළාත් සභා මන්ත්‍රී නිරෝෂන් පාදුක්ක මහතා අදහස් ප්‍රකාශ කළේය. සනත් ජයසූරිය, අර්ජුන රණතුංග වැනි ක්‍රීඩාවන්ට සම්බන්ධ පුද්ගලයන් ආණ්ඩුව තුළ සිටියදී මෙවැනි තීරණ ගැනීම පිළිබඳ එම මහතා විශ්මය පළ කළේය. වයස අවුරුදු 10දී පවත්වන ශිෂ්‍යත්ව විභාගය වැඩිම සිසුන් පිරිසක් අසමත් වන විභාගයක් වන බැවින් එම වයසේ සිසුන්ගෙන් ක්‍රීඩාව ඉවත් කිරීම මානසික ආතතිය තවත් වැඩි වීමට හේතු වන බවද ඔහු පෙන්වා දුන්නේය. ලංකාවේ අධ්‍යාපන ඇමති නොදන්න ක්‍රීඩාවට අත නොදමන්න යැයි මන්ත්‍රීවරයා හෙතෙම පැවසීය.", "URL": "https://sinhala.adaderana.lk/news.php?nid=37331", "Category": null, "Parent URL": null}