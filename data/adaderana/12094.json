{"Source": "Adaderana", "Timestamp": "November 12, 2010 10:03 am", "Headline": "විනිසුරු පුහුණුව සඳහා ඉන්දියාව සමග අවබෝධතා ගිවිසුමක් ", "News Content": "විනිසුරු පුහුණුවීම් කටයුතු සඳහා ඉන්දීය රජයත් සමග අවබෝධතා ගිවිසුමක් අත්සන් කිරීමට පියවර ගෙන ඇතැයි අධිකරණ හා නීති ප්‍රතිසංස්කරණ අමාත්‍ය අතාවුද සෙනෙවිරත්න මහතා පවසයි. මෙරට විනිසුරුවන්ට ඉන්දියාවේ පුහුණුවීම් ලබාගැනීම සඳහා‍ මින් අවස්ථාව සැලසෙන බව ඔහු සඳහන් කළේය. ඉන්දීය මහකොමසාරිස් අශෝක් .කේ .කාන්ත් මහතා සමග ඊයේ(11) පස්වරුවේ අමාත්‍යාංශයේ පැවති හමුවකදී මෙම තීරණයට එළඹි බව අතාවුද සෙනෙවිරත්න මහතා පැවසුවේය. ඒ අනුව ඉන්දියාවේ බැංගලෝර් හා ගෝපාල් යන නගරවල පිහිටි පුහුණු මධ්‍යස්ථානවලදී අදාළ පුහුණුවීම් සඳහා මෙරට විනිසුරුවන්ට අවස්ථාව ලැබෙනු ඇති බව ඔහු සඳහන් කරයි. ඒ පිළිබඳව වූ අවබෝධතා ගිවිසුමට ඉදිරියේ දී අත්සන් තැබීමට කටයුතු ‍යොදා ඇති බව අතාවුද සෙනෙවිරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12094", "Category": null, "Parent URL": null}