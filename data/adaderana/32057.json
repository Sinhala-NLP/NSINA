{"Source": "Adaderana", "Timestamp": "March 2, 2013 10:44 pm", "Headline": "හැඳුනුම්පත අවුරුදු 10ට වරක් අලුත්වෙයි", "News Content": "ජාතික හැඳුනුම්පත වසර 10 කට වරක් අලුත් කිරීමේ ක්‍රමවේදයක් සකස් කිරීම පිළිබඳව අවධානය යොමුව ඇතැයි පුද්ගලයින් ලියාපදිංචි කිරීමේ දෙපාර්තමේන්තුව පවසයි. විද්‍යුත් හැඳුනුම්පතක් හඳුන්වාදීමේ වැඩපිළිවෙළට සමගාමීව වසර 10 කට වරක් හැඳුනුම්පත අලුත් කිරීමේ ක්‍රමවේදය ක්‍රියාත්මක කිරීමට මේ යටතේ අවධානය යොමුව ඇත. මේ සම්බන්ධයෙන් සාකච්ඡා ආරම්භ කර ඇති අතර ඒ අනුව ආරක්ෂක හා නාගරික සංවර්ධන අමාත්‍යාංශය සමග ද සාකච්ඡා පවත්වා ඇති බව පුද්ගලයින් ලියාපදිංචි කිරීමේ දෙපාර්තමේන්තුව කියයි. ඒ අනුව පුද්ගලයින් ලියාපදිංචි කිරීමේ පනතද සංශෝධනය කෙරෙන අතර දැනට පනතේ පවතින ප‍්‍රතිපාදනවලට අනුව ජාතික හැඳුනුම්පතක් අලුත් කිරීමේ කාල සීමාවක් නිල වශයෙන් දක්වා නැතැයි සඳහන්ය.", "URL": "https://sinhala.adaderana.lk/news.php?nid=32057", "Category": null, "Parent URL": null}