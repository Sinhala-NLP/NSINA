{"Source": "Adaderana", "Timestamp": "April 25, 2018 11:42 am", "Headline": "උක් අභිජනන ද්‍රව්‍ය හුවමාරු කරන්න ලංකාව-පකිස්ථානය සමඟ ගිවිසුමකට එළඹෙයි", "News Content": "උක් අභිජනන ද්‍රව්‍ය හුවමාරු කර ගැනීම සම්බන්ධයෙන් පකිස්ථානය සමඟ නව අවබෝධතා ගිවිසුමක් ඇති කර ගැනීමට කැබිනට් අනුමැතිය හිමිව තිබේ. පකිස්ථානයේ කෘෂිකර්ම පර්යේෂණ ආයතන 3ක් හා ශ්‍රී ලංකාවේ උක් පර්යේෂණ ආයතනය අතර 2010 වසරේ දී ඇති කර ගන්නා ලද සහයෝගීතාවක් යටතේ මෙය සිදු කිරීමට බලාපොරොත්තු වෙයි. නවීන අභිජනන ක්‍රම භාවිතයෙන් උක් ශාකය වැඩිදියුණූ කිරීම සඳහා දෙරට අතර වාණිජ උක් ප්‍රභේද හුවමාරු කර ගැනීම හා ලංකාවේ තරුණ කෘෂි විද්‍යාඥයින් පුහුණ කිරීම ද මේ යටතේ සිදු කර තිබේ. එහි සාර්ථකත්වය සැලකිල්ලට ගෙන, මෙරට උක් පර්යේෂණ ආයතනය හා පකිස්ථානයේ ෆයිසලාබාද්හි උක් පර්යේෂණ සංවර්ධන මණ්ඩලය හා එහි උක් පර්යේෂණ ආයතනය අතර උක් අභිජනන ද්‍රව්‍ය හුවමාරු කර ගැනීම සම්බන්ධයෙන් නව අවබෝධතා ගිවිසුමක් ඇති කර ගැනීමට මෙලෙස කැබිනට් අනුමැතිය හිමිව තිබේ. ඒ අනුව පකිස්ථානයේ කෘෂි විද්‍යාඥයින් සමඟ ඒකාබද්ධ පර්යේෂණවල නියැලීමට ද අවස්ථාව හිමි වෙයි. ඒ අනුව අදාළ ගිවිසුමට අත්සන් තැබීම වැවිලි කර්මාන්ත අමාත්‍ය නවීන් දිසානායක මහතා විසින් මෙම යෝජනාව ඉදිරිපත් කර තිබිණි.", "URL": "https://sinhala.adaderana.lk/news.php?nid=87998", "Category": null, "Parent URL": null}