{"Source": "Adaderana", "Timestamp": "November 28, 2012 01:49 pm", "Headline": "සරසවි සිසුන් හා ආරක්ෂක අංශ අතර ගැටුම නිවේ", "News Content": "යාපනය විශ්ව විද්‍යාලයේ සිසුන් පිරිසක් සහ ආරක්ෂක අංශ අතර ඇතිවූ ගැටුම්කාරී තත්ත්වය නිසා අත්අඩංගුවට ගත් සිසුන් සිව් දෙනෙකු නිදහස් කොට ඇත. මෙම සිදුවීමෙන් තුවාල ලැබූ එක් සිසුවියක් යාපනය ශික්ෂණ රෝහලට ඇතුළත් කර ඇතැයි රෝහල් ප්‍රකාශකයෙකු සඳහන් කළේය. ඊයේ (27) යාපනය විශ්ව විද්‍යාලයට ඇතුළු වූ ආරක්ෂක අංශ නිලධාරීන් පිරිසක් එහි සිසුවියන් දෙදෙනෙකුට ගිනි අවි පෙන්වා තර්ජනය කිරීමේ සිදුවීමට විරෝධය පළ කරමින් අද දින පෙරවරුවේ විශ්ව විද්‍යාලය ඉදිරිපිට සාමකාමී උද්ඝෝෂණයක නිරතවීමට සරසවි සිසුන් තීරණය කර තිබිණි. උද්ඝෝෂණයට සූදානම් වත්ම පොලීසිය සහ හමුදාව එම උද්ඝෝෂණය නවත්වන ලෙස බලකර ඇති අතර එහිදී කලබලකාරී තත්ත්වයක් උද්ගත වී ඇතැයි සඳහන්ය. එම අවස්ථාවේ දී ආරක්ෂක අංශ නිලධාරීන් විසින් විශ්ව විද්‍යාල සිසුන්ට පහර දුන්නැයි යාපනය විශ්ව විද්‍යාලයේ ශිෂ්‍ය සංගමයේ සභාපති භවානන්දන් අද දෙරණ කළ විමසීමක දී පවසා සිටියේය. මෙහිදී විශ්ව විද්‍යාල සිසුන් සිව් දෙනෙකු ද පොලීස් අත්අඩංගුවට පත්ව ඇත. එම අවස්ථාවේ දී අදාළ ස්ථානයට පැමිණි දෙමළ ජාතික සන්ධානයේ පාර්ලිමේන්තු මන්ත්‍රී සරවනබවන් මහතා විසින් ආරක්ෂක අංශ හා විශ්ව විද්‍යාලයේ පාලනාධිකාරය සමග සාකච්ඡා කිරීමෙන් අනතුරුව අත්අඩංගුවට පත් සිසුන් සිව් දෙනා නිදහස් කොට ගෙන තිබේ. කෙසේ වෙතත් මේ වනවිට තත්ත්වය වඩා සාමකාමී බවට පත්ව ඇතැයි වාර්තා වේ.", "URL": "https://sinhala.adaderana.lk/news.php?nid=29553", "Category": null, "Parent URL": null}