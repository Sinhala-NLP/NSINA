{"Source": "Adaderana", "Timestamp": "March 12, 2017 08:53 am", "Headline": "මැදින් පුර පසලොස්වක පොහොය දිනය අදයි", "News Content": "මැදින් පුර පසලොස්වක පොහොය දිනය අදට(12) යෙදී තිබේ. අද දිනයේ එෆ්.එම්.දෙරණ අසපුව සජීව විකාශය බොරලැස්ගමුව නිලම්මහර පුරාණ විහාරස්ථානයේ සිටයි. මේ අතර එෆ්.එම්.දෙරණ දඹදිව වන්දනා වරම් හිමිකරගත් අනූ දෙනෙකුගෙන් සමන්විත සැදැහවතුන් කණ්ඩායම අද දිල්ලි, සංකස්ස සහ කාන්පූර් ප්‍රදේශවල වන්දනාවේ නිරත වෙයි. ඊයේ දිවයිනෙන් පිටත් වූ එම පිරිස මේ වන විට නවදිල්ලියේ රැදී සිටින අතර එතැන් සිට ඔවුන් වන්දනා ගමන ආරම්භ කිරීමට නියමිතය. දින 14ක් වු මෙම සංචාරයේදී එම සැදැහැවතුන් පිරිස හෙට(13) දිනයේ බරණැස, ඉසිපතන, මිගදාය ඇතුළු සිද්ධස්ථාන වන්දනා කරන බව සංවිධායකයින් ප්‍රකාශ කළේය. මේ අතර “ පිබිදෙමු පොළොන්නරුව රජරට නවෝදය “ ව්‍යාපෘතිය යටතේ ප්‍රතිසංස්කරණය කෙරුණු පොළොන්නරුව උණගලා වෙහෙර චෛත්‍ය ගර්භයේ සර්වඥ ධාතූන් වහන්සේ තැන්පත් කිරීම අද(12) ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකෙරෙයි. පොළොන්නරුවේ පිහිටි ජනාධිපතිවරයාගේ නිවසේ දී ඊයේ ජනාධිපතිවරයා විසින් එම ධාතූන් වහන්සේ උණගලා වෙහෙර රජමහා විහාරාධිපති පූජ්‍ය ගිරිතලේ ඥානිස්සර නායක හිමියන් වෙත භාරකර තිබේ. අනතුරුව රන්සිවි ගෙයි තැන්පත් කළ එම ධාතූන් වහන්සේ පෙරහැරකින් විහාරස්ථානය වෙත වැඩම කරවු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=70746", "Category": null, "Parent URL": null}