{"Source": "Adaderana", "Timestamp": "October 22, 2015 08:24 pm", "Headline": "  ජිනීවා යෝජනාවට විසඳුම කුමක්ද? - පක්ෂ නායකයින් ජනපති හමුවෙයි", "News Content": "ජිනීවා යෝජනාව සම්බන්ධයෙන් දේශපාලන පක්ෂ වල මත විමසීම සඳහා ජනාධිපති මෛත්‍රීපාල සිරිසේන මහතා විසින් සියලු පිළිගත් දේශපාලන පක්ෂවල නායකයින් ජනාධිපති ලේකම් කාර්යාලයට කැඳවා තිබුණි.අද පස්වරු 5.15ට පමණ එම සාකච්ඡාව ඇරඹුණු අතර එහිදී ජනාධිපතිවරයා කියා සිටියේ ජිනීවා යෝජනාව ගැන කවර මති මතාන්තර දැරුවද ඒ ගැන අවධානය යොමු කිරීමට සිදුව ඇති බවයි.මෙම ගැටලුව සම්බන්ධයෙන් විවේචනයට එහා ගිය විසඳුමක් වෙනුවෙන් ක්‍රියා කළ යුතු බව ජනාධිපතිවරයා එහිදී පෙන්වාදුන්නේය.මෙම සර්ව පාක්ෂික සාකච්ඡාවට අග‍්‍රාමාත්‍ය රනිල් වික‍්‍රමසිංහ, විපක්ෂ නායක ආර්. සම්බන්ධන් ඇතුළු දේශපාලන පක්ෂ නායකයින්, නියෝජිතයන් රැසක් එක්ව සිටියහ.ඒ අනූව එජාපය, ශ‍්‍රීලනිපය, සන්ධානය, ජවිපෙ, ජානිපෙ, දෙමළ සන්ධානය, ලංකා සමසමාජ පක්ෂය, කොමියුනිස්ට් පක්ෂය, පිවිතුරු හෙළ උරුමය, ප‍්‍රජාතන්ත‍්‍රවාදී පක්ෂය හා ඊ.පී.ඩී.පී. සංවිධානය ඇතුළු දේශපාලන පක්ෂ රැසක පිරිස් එක්ව සිටි අතර එම සමුළුව කැඳවීමේ අභිප්‍රාය ගැන නැගෙනහිර පළාත් ආණ්ඩුකාර ඔස්ටින් මුණසිංහ මහතා ආරම්භක දේශනයේදී පැහැදිලි කළේය.", "URL": "https://sinhala.adaderana.lk/news.php?nid=54619", "Category": null, "Parent URL": null}