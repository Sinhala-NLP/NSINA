{"Source": "Adaderana", "Timestamp": "May 2, 2014 09:44 pm", "Headline": "එජාපය පොලීසියට විරුද්ධව පාරට බසී", "News Content": "හම්බන්තොට වරාය හා මත්තල ගුවන් තොටුපළ නිරීක්ෂණය කිරීමට ගොස් සිටියදී දකුණේ ප්‍රාදේශීය දේශපාලනඥයින්ගෙන් එල්ල වූ ප්‍රහාරයට විරෝධය පළ කිරීම සඳහා එජාපය හෙට හම්බන්තොටදී විරෝධතාවයක් පැවැත්වීමට කටයුතු යොදා තිබේ. එක්සත් ජාතික පක්ෂයේ ජ්‍යෙෂ්ඨ මන්ත්‍රීන් ඇතුළු ආධාරකරුවන් පිරිසකගේ සහභාගිත්වයෙන් හම්බන්තොට පොලීසිය ඉදිරිපිට දී මෙම විරෝධතාවය පැවැත්වීමට කටයුතු යොදා ඇතැයි වාර්තාවේ. එජාප පාර්ලිමේන්තු මන්ත්‍රීවරුන් වන අජිත් පී. පෙරේරා, අජිත් මාන්නප්පෙරුම,එරාන් වික්‍රමරත්න, ආර්.යෝගරාජන්, නලීන් බණ්ඩාර ඇතුළු පිරිසක් ඉකුත් 17 වැනිදා මත්තල ගුවන් තොටුපළේ හා හම්බන්තොට වරායේ සංවර්ධන කටයුතු පිළිබඳ නිරීක්ෂණයට ගිය අවස්ථාවේදී ප්‍රහාරයක් එල්ල විය. ඔවුන් පැමිණි වාහනයට ගල් මුල් ප්‍රහාරයක්, බිත්තර ප්‍රහාරයක් මෙන්ම වාග් ප්‍රහාරයක් ද මන්ත්‍රීන් කිහිප දෙනෙකුට ශාරීරික පීඩාද සිදුවී තිබුණි. මෙම සිද්ධියට මන්ත්‍රීවරුන් මුහුණ පාන විට එම ස්ථානයේ සිටි ජ්‍යෙෂ්ඨ පොලිස් නිලධාරීන් ඒ ගැන කිසිදු ක්‍රියාමාර්ගයක් නොගෙන ඒ දෙස බලා සිටි බවට එක්සත් ජාතික පක්ෂය චෝදනා කළේය. හම්බන්තොට නගරාධිපති එරාජ් ප්‍රනාන්දු ද පිස්තෝලයක් ඇතැතිව එම ස්ථානයට පැමිණ සිටි අතර සිද්ධිය සමථයකට පත්කිරීම සඳහා තමා එහි බව කියා තිබූ අතර එකී පිස්තෝලය සෙල්ලම් පිස්තෝලයකැයි ද පවසා තිබුණි. කෙසේ හෝ එජාප මන්ත්‍රීන්ට ප්‍රහාරයක් එල්ලවීම සම්බන්ධයෙන් මේ දක්වා කිසිදු පුද්ගලයෙකු අත්අඩංගුවට ගෙන නැති අතර පොලීසිය එම අවස්ථාවේ ක්‍රියාකළ ආකාරය ගැන ද පරීක්ෂණයක් පැවැත්වෙන බව පොලිස් මාධ්‍ය ප්‍රකාශක කාර්යාලය පැවසීය.", "URL": "https://sinhala.adaderana.lk/news.php?nid=42941", "Category": null, "Parent URL": null}