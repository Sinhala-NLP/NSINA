{"Source": "Adaderana", "Timestamp": "September 19, 2018 03:29 pm", "Headline": "රෝහිතට රට යන්න තාවකාලිකව අවසර", "News Content": "රුපියල් මිලියන හතළිහකට අධික වත්කම් නීති විරෝධී ලෙස උපයා ගත් බවට චෝදනා එල්ල වී සිටින හිටපු අමාත්‍ය රෝහිත අබේගුණවර්ධන මහතාට විදේශගත වීම වළක්වාලමින් පනවා තිබෙන තහනම් නියෝගය තාවකාලිකව ලිහිල් කිරීමට කොළඹ මහාධිකරණය අද නියම කළේය. මෝසමක් මාර්ගයෙන් අද(19) කොළඹ මහාධිකරණ විනිසුරු සම්පත් විජේරත්න මහතා ඉදිරියේ කරුණු දැක්වූ රෝහිත අබේගුණවර්ධන මන්ත්‍රීවරයාගේ නීතිඥවරයා නෝර්වීජියානු පාලන ක්‍රමය පිළිබඳව පැවැත්වෙන වැඩමුළුවකට සහභාගි වීම සඳහා තම සේවාදායකයාට නෝර්වේ රාජ්‍යය සංචාරය කිරීමට අවශ්‍ය ඇති බවයි. එමෙන්ම ඔහුට පෞද්ගලික සංචාරයක් සඳහා ඉතාලියට යාමට ද අවශ්‍යව ඇති බව සඳහන් කළ විත්තියේ නීතිඥවරයා ඒ අනුව සැප්තැම්බර් මස තිස් වනදා සිට ඔක්තෝම්බර් මස 16 වනදා දක්වා දක්වා කාලසීමාව තුළ තම සේවාදායකයාට පනවා තිබෙන විදේශ ගමන් තහනම තාවකාලිකව ඉවත් කරන්නැයි ඉල්ලීම කළේය. එම ඉල්ලීම පිළිගත් මහාධිකරණ විනිසුරු සම්පත් විජයරත්න මහතා රෝහිත අබේගුණවර්ධන මහතාගේ විදේශ ගමන් බලපත්‍රය රුපියල් ලක්ෂ 10 ක පුද්ගලික ඇපයක් මත මුදාහැරීම නියම කළ අතර අදාළ කාලසීමාව සඳහා දැනට පනවා තිබෙන විදෙස් ගමන් තහනම ලිහිල් කිරීමටද නියම කළේය. 2004 වසර සහ 2006 වසර අතර කාලසීමාව තුළ අමාත්‍යවරයකු ලෙස කටයුතු කරමින් සිය නීත්‍යනුකූල ආදායම ඉක්මවා රුපියල් මිලියන 41. 2 ක මුදලක් අයථා ලෙස උපයා ගැනීම තුළින් අල්ලස් පනත යටතේ වරදක් සිදු කරන චෝදනා කොමිසම රොහිත අබේගුණවර්ධන ඇමතිවරයාට එරෙහිව නඩු පවරා තිබේ.", "URL": "https://sinhala.adaderana.lk/news.php?nid=96345", "Category": null, "Parent URL": null}