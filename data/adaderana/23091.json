{"Source": "Adaderana", "Timestamp": "March 27, 2012 07:59 am", "Headline": "  සාගර සේනාරත්න පැහැර ගත් අය ගැන හොයනවා", "News Content": "හිටපු බස්නාහිර පළාත් සභා මන්ත්‍රී සාගර සේනාරත්න මහතා පැහැරගෙනයාම පිළිබඳ පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා සඳහන් කරයි. ඊයේ රාත්‍රී 7. 45ට පමණ පිටකෝට්ටේ ප්‍රදේශයේ දි සාගර සේනාරත්න මහතා පැහැරගැනීමකට ලක්ව ඇති බවට මිරිහාන පොලීසියට තොරතුරු ලැබී ඇතැයි ඔහු අද දෙරණට කියා සිටියේය. පැහැරගත් උදවිය පසුව හෙතෙම කඳාන ප්‍රදේශයේ දී අතහැර දමා ගොස් ඇති බව අජිත් රෝහණ මහතා පෙන්වා දුන්නේය. පැහැරගැනීමට ලක්වූ හිටපු මන්ත්‍රීවරයා තැපැල් සේවා අමාත්‍ය ජීවන් කුමාරතුංග මහතාගේ බිරිඳගේ සොහොයුරෙකි.", "URL": "https://sinhala.adaderana.lk/news.php?nid=23091", "Category": null, "Parent URL": null}