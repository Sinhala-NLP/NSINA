{"Source": "Adaderana", "Timestamp": "February 13, 2017 10:45 am", "Headline": " විල්පත්තු ගැටළු විමර්ශනයට ජනපති කොමිසමක් පත්කරන්න", "News Content": "විල්පත්තු ගැටළුව පිළිබඳ කඩිනම් විමර්ශනයක් සිදුකිරීම සඳහා ජනාධිපති කොමිසමක් පත්කරන ලෙස ජාතික ප්‍රතිපත්ති සහ ආර්ථික කටයුතු රාජ්‍ය අමාත්‍ය නිරෝෂන් පෙරේරා මහතා ජනාධිපතිවරයාගෙන් ඉල්ලීමක් කර තිබේ.ඒ අනුව අදාළ විමර්ශන වාර්තාව තෙමසක් තුළ සකස් කරන ලෙස තමන් ජනාධිපතිවරයාගෙන් ඉල්ලා සිටින බවද අමාත්‍යවරයා සඳහන් කළේය.විල්පත්තු රක්ෂිත ප්‍රදේශය පුත්තලම් දිස්ත්‍රික්කයට මායිම්ව පවතින බැවින් එක්සත් ජාතික පක්ෂ පුත්තලම් දිස්ත්‍රික් නායකයා ලෙස තමන් ජනාධිපතිවරයාගෙන් මෙම ඉල්ලීම කරන බවද අමාත්‍ය නිරෝෂන් පෙරේරා මහතා පැවසීය.මේ සම්බන්ධයෙන් වැඩිදුරටත් අදහස් දැක්වූ රාජ්‍ය අමාත්‍යවරයා,\"විල්පත්තු අභයභූමිය සහ ඒ අවට රජයේ රක්ෂිත ප්‍රදේශ එළිපෙහෙළි කරමින් මහා පරිසර විනාශයක් සිදුකරන බවත්, රජය ඒ සඳහා නිසි ක්‍රියාමාර්ගයක් නොගන්නා බවටත් ජනමාධ්‍ය සහ සමාජජලා වෙබ් අඩවි මගින් දිගින්දිගටම චෝදනා එල්ල කරමින් තිබෙනවා. මෙය රජයේ යහපාලන මූලධර්මයන්ට පටහැනි බැවින් ජනාධිපති කොමිසමක් ඔස්සේ සිදුකෙරෙන විමර්ශන වාර්තාවක් මගින් රටේ ජනතාව ඒ සම්බන්ධයෙන් නිසිපරිදි දැනුවත් කළ යුතුයි\" යැයි පවසා සිටියේය.තිරසාර සංවර්ධනයක් ඉලක්ක කර ගනිමින් රට ඉදිරියට යන අවස්ථාවක මෙවැනි පාරිසරික ව්‍යසනයන් පිළිබඳව දැඩි අවධානය යොමු කිරීම අත්‍යවශ්‍ය කරුණක්. ලෝකයේ බොහෝ රටවල තාක්‍ෂණික දියුණුවත් සමඟ පාරිසරික වන විනාශයන් පිලිබඳ සාකච්ඡා කරන යුගයක ශ්‍රී ලංකාවේ පරිසර සංරක්ෂණය පිලිබඳ වඩාත් විචාරශීලීව විමසා බැලිය යුතු යුගය දැන් එළඹී තිබෙනවා.මෙවැනි විනාශයක් සිදු වීම තුල අනාගතයේ කාලගුණ හා දේශගුණ වෙනස්වීම්,පානීය ජල ගැටළු, වනජිවීන්ගේ ජීවිත වලට එල්ල වන තර්ජන, අලිමිනිස් ගැටුම උග්‍රවීම වැනි ගැටළුකාරී තත්වයන්ට මුහුණ දීමට සිදු වීම වැලක්විය නොහැකියි. විල්පත්තුව ආශ්‍රිත ජනපද වල ජීවත් වූ මුස්ලිම් ජනතාව එල්.ටී.ටී.ඊ සංවිධානය විසින් පැය විසි හතරෙන් පලවා හැරිය ආකාරය අපට අමතක කරන්න බැහැ. ඉන් අනතුරුව එම අතහැර දැමු ගම්බිම් කැලෑවට යටත් වූ බවත් සත්‍යයක්, එම ජනතාවට ජිවත් වීමට බිම් අඟලක් යලි ලබාදීම ප්‍රශ්න කලයුත්තක් නොවේ. බරපතල කාරණය වන්නේ යලි පදිංචි කිරීමේ මුවාවෙන් රක්ෂිත සහ අභයභූමි විනාශ කරමින් සිදු කරන බවට චෝදනා නැගෙන මහා වන සංහාරයයි. පසුගිය රජයේ මැති ඇමතිවරු මෙම වන සංහාරයට ඍජුව හවුල් වී ඇති බවට චෝදනා නැගී තිබෙනවා. අප රජයේ අමාත්‍යවරයෙකු ලෙස කටයුතු කරන රිෂාඩ් බදියුදීන් මහතාටත් ඇතැම් පාර්ශව චෝදනා එල්ල කර තිබෙනවා. එම නිසා මේ පිළිබඳව කඩිනම් විමර්ශනයක් තුලින් සත්‍ය වටහාගැනීම සහ ජනතාවට ඉදිරිපත් කිරීම අත්‍යවශ්‍යයි.එමෙන්ම පත්කරනු ලබන ජනාධිපති කොමිසමට පරිසර වේදීන් රජයේ නිලධාරීන් මෙන්ම දේශපාලන අධිකාරියද මැදිහත් කර ගත යුතු බව මාගේ විශ්වාසයයි. එපමණකින් නොනැවතී එම ප්‍රදේශ වල ජනතාවගේ ලිඛිත සාක්ෂි ද මේ සඳහා උපයෝගී කරගත යුතු බව කිව යුතුයි. එමෙන්ම අදාල වන විනාශය සිදුවන බවට චෝදනා නැගෙන ප්‍රදේශ වලට ගොස් කොමිසමේ නිලධාරීන් විසින් ස්ථානීය පරීක්ෂණයක් ද අනිවාර්යයෙන් සිදු කළ යුතුයි.වර්තමානය වන විට ලෝකයේ මෙවැනි සිමා මායිම් ලකුණු කිරීම සඳහා ජී.පී.එස් තාක්‍ෂණය උපයෝගී කර ගන්නවා. වනාන්තරවල මායිම් නිශ්චිතව හදුනා ගෙන ඒවා ජී.පී.එස් තාක්‍ෂණය ඔස්සේ වර්තමානයේ පවතින තත්ත්වය සමඟ සසඳා බලා විනාශයක් සිදුව ඇත්නම් නිශ්චිතව හෙළිදරව් කරගත හැකියි. ඒ වගේම ඉදිරියේදී එවැනි විනාශයන් සිදුවේ නම් එය වැලක් වීමටද ඒ ඔස්සේ හැකියාව ලැබේ.මෙම ජනාධිපති කොමිසම මගින් තෙමසක් තුළ ඉදිරිපත් කරන නිර්දේශයන්ට අනුව කවුරුන් හෝ මේ මහා වන සංහාරයට සම්බන්ධ නම් ඒ පිලිබඳ තරාතිරම නොබලා ක්‍රියාමාර්ග ගන්නා ලෙස තමන් අතිගරු ජනාධිපති මෛත්‍රීපාල සිරිසේන මහතාගෙන් ඉල්ලා සිටින බවද රාජ්‍ය අමාත්‍ය නිරෝෂන් පෙරේරා මහතා පැවසීය.", "URL": "https://sinhala.adaderana.lk/news.php?nid=69545", "Category": null, "Parent URL": null}