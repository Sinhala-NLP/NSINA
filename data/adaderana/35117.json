{"Source": "Adaderana", "Timestamp": "June 21, 2013 11:14 am", "Headline": "13 ගැන සෙවීමට පාර්ලිමේන්තු තේරීම්කාරක සභාවක් - කැසිනෝවට අලුතින් බලපත්‍ර නෑ", "News Content": "13 වැනි ව්‍යවස්ථා සංශෝධනය සම්බන්ධයෙන් සොයා බැලීමට පාර්ලිමේන්තු තේරීම් කාරක සභාවක් පත්කර ඇතැයි රජයේ ආරංචි මාර්ග පවසයි. එම තේරීම් කාරක සභාවට පත්කර ඇති නියෝජිතයින්ගේ නම් අද (21) කථානායකවරයා විසින් පාර්ලිමේන්තුව හමුවේ ප්‍රකාශයට පත් කිරීමට නියමිත බව සඳහන්ය. 13 වැනි ව්‍යවස්ථා සංශෝධනය සම්බන්ධයෙන් මේ දිනවල දේශපාලන ක්ෂේත්‍රයේ හා සමාජය තුළ දැඩි කතා බහක් මතුව තිබේ. මේ නිසාම අද පෙරවරුවේ පැවැති මාධ්‍ය ආයතන ප්‍රධානීන්ගේ හමුවේදී ද ඒ ගැන සාකච්ඡාවට ලක්විය. ඒ අනුව එකී ව්‍යවස්ථා සංශෝධනය ගැන මෙම තේරීම් කාරක සභාව විසින් සොයා බැලෙනු ඇතැයි එහිදී අනාවරණය විණ. මේ අතර මාධ්‍ය සඳහා ආචාර ධර්ම පද්ධතියක් හඳුන්වාදීම ගැන ද එහිදී සාකච්ඡාවට ලක්විය. එහිදී ජනාධිපතිවරයා පැවසුවේ මාධ්‍යය විසින්ම ඒ සඳහා ආචාර ධර්ම පද්ධතියක් සකස් කර ගැනීම සුදුසු බවයි. කිසියම් වැරැද්දක් සම්බන්ධයෙන් මාධ්‍යවේදීන්ට සාමාන්‍ය නීතිය යටතේ දඬුවම් කළ නොහැකි බව පෙන්වාදුන් ජනාධිපතිවරයා මාධ්‍ය ආයතන විසින්ම ඒ සඳහා ආචාර ධර්ම පද්ධතියක් සකස් කර ගත යුතු බව කියැවිණ. එසේම පළාත් සභා ක්‍රමය සුදු අලියෙක් බවට ජනාධිපති ලේකම් ලලිත් වීරතුංග මහතා ටුවිටර් වෙබ් පිටුවට කර ඇති ප්‍රකාශය ගැන ජනපති කීවේ සුදු අලියෙක් වුවද ඒ අලියා මරා දැමිය නොහැකි බවයි. ඊට වඩා ලෙහෙසි ක්‍රමයක් තිබුණා නම් හොඳ බව පැවසූ ජනාධිපතිවරයා පළාත් සභා තුළින් යහපත් ප්‍රතිඵල අත්කර ගෙන ඇති බවද එහිදී ප්‍රකාශ කරන ලදී. මේ අතර මාතලේ සමූහ මිනී වළ සම්බන්ධයෙන් පරීක්ෂණ පැවැත්වීම සඳහා ජනාධිපති කොමිසමක් පත් කර ඇතැයිද එහිදී කියැවිණ. හිටපු ශ්‍රේෂ්ඨාධිකරණ විනිසුරු එස්.අයි. ඉමාම්, හිටපු මහාධිකරණ විනිසුරු බන්දුල අතපත්තු හා පාර්ලිමේන්තුවේ හිටපු මහලේකම් ධම්මික කිතුල්ගොඩ යන මහත්වරුන් එම කොමිසමට අයත් බව එහිදී ජනාධිපති ලේකම් ලලිත් වීරතුංග මහතා පැවසීය. එම කොමිසමට පූර්ණ බලතල ලබාදී ඇති බවද හෙතෙම කීවේය. කැසිනෝ සඳහා රජය අලුතින් බලපත්‍ර නොදෙන බවද ජනාධිපති මහින්ද රාජපක්ෂ මහතා එහිදී පැවසීය.", "URL": "https://sinhala.adaderana.lk/news.php?nid=35117", "Category": null, "Parent URL": null}