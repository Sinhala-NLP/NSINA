{"Source": "Adaderana", "Timestamp": "May 27, 2010 08:24 am", "Headline": "නඩු පැවරීම ගැන නීතිපති උපදෙස් ", "News Content": "ජෙනරාල් සරත් ෆොන්සේකා මහතා සමඟ එක්ව රජය පෙරළීමට කුමන්ත්‍රණය කිරීමේ චෝදනාව මත අත්අඩංගුවට ගත් සැකකරුවන්ට එරෙහිව නඩු පැවරීම සඳහා නීතීපතිවරයාගෙන් උපදෙස් ලබාගැනීමට පොලිසිය පියවරගෙන තිබේ. මේ බව ත්‍රස්ත මර්දන ඒකකය විසින් ඊයේ කොළඹ මහේස්ත්‍රාත් අධිකරණයට වාර්තාවක් ඉදිරිපත් කරමින් දැනුම් දුන්නේය. මෙම සිද්ධියට අදාළව සිදුකළ පරීක්ෂණ පිළිබඳව වාර්තාවක් නීතීපතිවරයා වෙත ඉදිරිපත් කර ඇති බව ත්‍රස්ත මර්දන ඒකකය අධිකරණයට වාර්තා කළේය. ඒ අනුව පැමිණිල්ල නැවත ජුලි මස 29 වැනිදා කැඳවීමට නියම කළ අධිකරණය එදිනට මෙම සැකකරුවන් සම්බන්ධයෙන් ගන්නා ක්‍රියාමාර්ගය දැනුම් දෙන ලෙස කොළඹ ‍ප්‍රධාන මහේස්ත්‍රාත් චම්පා ජානකී රාජරත්න මහත්මිය ත්‍රස්ත මර්දන ඒකකයට නියෝග කළේය. මෙම නඩුවේ සැකකරුවෙකු වු ජෙනරල් සරත් ෆොන්සේකා මහතාගේ ලේකම් සේනක පෙරේරා තවදුරටත් රීමාන්ඩ් භාරයේ තබන ලෙස ප්‍රධාන මහේස්ත්‍රාත්වරිය නියෝග කර සිටියේය. ඊට අමතරව විශ්‍රාමික මේජර් ජෙනරාල්වරුන් වන අමරසේන ද සිල්වා, උපාලී වීරසිංහ, බ්‍රිගේඩියර් දුමින්ද කැප්පෙටිවලාන සහ මාධ්‍යවේදී රුවන් වීරකෝන් යන අය ‍සැකකරුවන් ලෙස නම් කර තිබේ.", "URL": "https://sinhala.adaderana.lk/news.php?nid=8647", "Category": null, "Parent URL": null}