{"Source": "Adaderana", "Timestamp": "December 15, 2011 09:01 am", "Headline": "බස් ගාස්තු වැඩිකිරීමට අවසර දෙන්නේ නෑ", "News Content": "කිසිදු ලෙසකින් පෞද්ගලික බස් ගාස්තු වැඩිකිරීමට අවසර ලබා නොදෙන බව පුද්ගලික ප්‍රවාහන සේවා අමාත්‍යාංශය පවසයි. ඉන්ධන මිල වැඩි වුවද ඊට සාපේක්ෂව බස් ගාස්තු වැඩිවීමක් සිදුකිරීමේ අවශ්‍යතාවක් නොවන බව පුද්ගලික ප්‍රවාහන සේවා අමාත්‍ය සී.බී රත්නායක මහතා ප්‍රකාශ කළේය. ලබන වසරේ සිදුවන වාර්ෂික බස් ගාස්තු සංශෝධනයේ දී පමණක් බස් ගාස්තු වෙනස්වීමක් සිදු විය හැකි බව අමාත්‍යවරයා පෙන්වා දෙයි. කෙසේ වුවද පුද්ගලික බස් කර්මාන්තය ආරක්ෂා කර ගැනීම සඳහා අවශ්‍ය සහන ලබාදීමට කටයුතු කරන බව අමාත්‍යවරයා ප්‍රකාශ කළේය. මේ අතර බස් ගාස්තු වැඩි නොකිරීමට එරෙහිව ඉදිරි දිනක දී දීප ව්‍යාප්ත වැඩවර්ජනයක නිරත වන බව ලංකා පෞද්ගලික බස් හිමියන්ගේ සංගමය පවසයි. අධ්‍යයන පොදු සහතික පත්‍ර සාමාන්‍ය පෙළ විභාගය පැවැත්වීම හේතුවෙන් එම වැඩවර්ජනය ක්‍රියාත්මක කිරීමට යම් බාධාවක් එල්ල වී ඇති බව එම සංගමයේ සභාපති ගැමුණු විජේරත්න මහතා ප්‍රකාශ කළේය. කෙසේ වෙතත් එම සිසුන්ට අවශ්‍ය ප්‍රවාහන පහසුකම් සලසා දීප ව්‍යාප්ත වැඩ වර්ජනයක නිරත වන බව ගැමුණු විජේරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20693", "Category": null, "Parent URL": null}