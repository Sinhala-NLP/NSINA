{"Source": "Adaderana", "Timestamp": "February 17, 2017 12:54 pm", "Headline": "නියඟයෙන් පීඩා විඳින ගොවි පවුලකට රු.10,000ක දීමනාවක් ", "News Content": "වියළි කාලගුණ තත්ත්වය හේතුවෙන් ආපදාවට ලක්වී ඇති සෑම ගොවි පවුලක් සඳහාම මසකට රුපියල් දසදහසක දීමනාවක් ලබාදීමට ජනාධිපති මෛත්‍රීපාල සිරිසේන මහතා විසින් නිලධාරීන්ට උපදෙස් ලබාදී තිබේ.ප‍්‍රාදේශීය ලේකම්වරුන්, ග‍්‍රාම නිලධාරීන් සහ සමෘද්ධි නිලධාරීන්ගෙන් සමන්විත කමිටුවක් පිහිටුවා ආපදාවට පත්වී ඇති ගොවි පවුල් පිළිබඳ සවිස්තරාත්මක තොරතුරු ලබා ගැනීමෙන් අනතුරුව ඒවා පදනම්කර ගනිමින් ලබන මාර්තු මස අග සිට යල කන්නය ආරම්භ වන තෙක් මෙම දීමනාව ගෙවීමට ජනාධිපතිවරයා උපදෙස් දුන් බව ජනාධිපති මාධ්‍ය අංශය පවසයි.නියං තත්ත්වය හේතුවෙන් කෘෂිකර්මාන්තයට සිදුවූ බලපෑම පිළිබඳව අදාළ අංශ ප‍්‍රධානීන් සමග ඊයේ (16) පස්වරුවේ ජනාධිපති නිල නිවසේ පැවති සාකච්ඡාවකදී මෙම උපදෙස් ලබාදුන් බව සඳහන්ය.ඉඩම් ගොඩකිරීම් සම්බන්ධයෙන් මහජනතාවගෙන් විශාල පැමිණිලි ප‍්‍රමාණයක් ලැබෙන බැවින් ඒ සඳහා අදාළ නිළධාරින් වහාම පියවර ගත යුතු බවද පැවසු ජනාධිපතිතුමා සිය වගකීම් නිසි ලෙස ඉටු කළ නොහැකි සියලු නිළධාරින් තම තනතුරුවලින් ඉල්ලා අස්විය යුතු බවද මෙහිදී අවධාරණය කළේය.නියඟයෙන් පිඩාවට පත්වූ ජනතාවට ඉදිරියේදී සහල් සහනාධාර ලබාදීමට නියමිත අතර නිසි සංඛ්‍යාලේඛණ පිළිබඳ සැලකිලිමත් වෙමින් විධිමත් අයුරින් එම බෙදාහැරීම සිදුකිරීමට වගකීමෙන් කටයුතු කරන ලෙස ද ජනාධිපතිතුමා නිලධාරින්ට පෙන්වාදී ඇත.එමෙන්ම ජලය හිඟ ප‍්‍රදේශවල ජනතාවගේ පානීය ජලය සහ අනෙකුත් අවශ්‍යතා සඳහා සපයන ජලය භාවිතයට සුදුසු තත්ත්වයෙන් යුතුවීම අත්‍යවශ්‍ය බව අවධාරණය කළ ජනාධිපතිතුමා, දියනෑම සඳහා ජලය පවතින දුරබැහැර පොදු ළිං කරා ජනතාව රැගෙන යාමට අවශ්‍යනම් බස්රථ යොදා ගැනීම කෙරෙහි අවධානය යොමු කරන ලෙස ද නිලධාරින්ට උපදෙස් දී තිබේ.ඉදිරියේදී ඇතිවේයැයි සැලකෙන විදුලි අර්බුදයට විකල්ප ලෙස පල්ලෙකැලේ, හම්බන්තොට, කුරුණෑගල, ගාල්ල ආදී ප‍්‍රදේශ වල හදිසි විදුලි උත්පාදන යන්ත‍්‍ර පිහිටුවීමට උපදෙස් දුන් ජනාධිපතිතුමා අරපිරිමැස්මෙන් යුතුව විදුලිය පරිහරණය කරන ලෙස ජනමාධ්‍ය සහ අන්තර්ජාලය හරහා ජනතාව දැනුවත් කිරීමේ අවශ්‍යතාවය ද පැහැදිළි කළේය. එමෙන්ම අඛණ්ඩව විදුලිය සැපයීම සඳහා වැයවන මුදල් මහා භාණ්ඩාගාරයෙන් ලබාදෙන බව ද ජනාධිපතිතුමා සඳහන් කළේය.මෙම සාකච්ඡාවට අමාත්‍යවරුන්වන අනුර ප‍්‍රියදර්ශන යාපා, රාජිත සේනාරත්න, රවී කරුණානායක, රංජිත් සියඹලාපිටිය, දුමින්ද දිසානායක, ෆයිසර් මුස්තාෆා යන මහත්වරුන් සහ ජනාධිපති ලේකම් පී.බී. අබේකෝන් මහතා ඇතුළු අමාත්‍යාංශ ලේකම්වරු සහ අදාළ අනෙකුත් අංශ ප‍්‍රධානීන් එක්ව සිටි බව ජනාධිපති මාධ්‍ය අංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=69742", "Category": null, "Parent URL": null}