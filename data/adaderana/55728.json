{"Source": "Adaderana", "Timestamp": "December 15, 2015 11:14 am", "Headline": "නඩු 5න් ජොනීට ඇප ලැබෙයි", "News Content": "වත්කම් හා බැරකම් ප්‍රකාශ නිසි පරිදි ඉදිරිපත් නොකළ බවට චෝදනා ලැබ නඩුපවරා සිටි හිටපු අමාත්‍ය ජොන්ස්ටන් ප්‍රනාන්දු මහතා ඇප මත මුදා හැරීමට කොළඹ මහේස්ත්‍රාත් අධිකරණයට නියෝග කර තිබේ.2012-2015 කාලයේ වත්කම් හා බැරකම් ප්‍රකාශ නිසි පරිදි ඉදිරිපත් නොකළ බවට අල්ලස් හෝ දූෂණ චෝදනා විමර්ශන කොමිෂන් සභාව විසින් ජොන්ස්ටන් ප්‍රනාන්දු මහතාට එරෙහිව නඩු 5ක් ගොනු කර තිබේ.ඒ අනුව අදාළ නඩුව අද (15) කැඳවූ අවස්ථාවේදී කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් සැකකාර හිටපු අමාත්‍යවරයාට එක් නඩුවකට රු.10,000 බැගින් මුදල් ඇපද, ලක්ෂ 10 බැගින්වූ ශරීර ඇපද මත නිදහස් කරන ලෙස නියෝග කරන ලදී.එසේම සැකකරුට විදේශ ගමන් තහනම් කළ විනිසුරුවරයා විදේශ ගමන් යායුතුනම් ඒ සඳහා අධිකරණයෙන් අවසර ලබාගත යුතු බව දන්වා තිබේ.මෙහිදී විත්තියේ නීතිඥයින් විසින් තම සේවාදායකයාට එරෙහිව ඉදිරිපත් කර ඇති චෝදනා පත්‍රයෙහි වත්කම් හා බැරකම් ප්‍රකාශන පනතේ අංකය දෝෂ සහිතව යො‍දා ඇති බව අධිකරණයට කරුණු දක්වමින් පවසා තිබේ.ඒ කෙරෙහි අවධානය යොමු කළ විනිසුරුවරයා අදාළ අංකය නිවරදිව සටහන් කරමින් සංශෝධිත චෝදනා පත්‍රයක් එළඹෙන නඩුදිනයේ ඉදිරිපත් කරන ලෙස අල්ලස් හෝ දූෂණ චෝදනා විමර්ශන කොමිෂන් සභාවට නියෝග කළ බව අප වාර්තාකරු කියා සිටියි.අදාළ නඩුව අප්‍රේල් මස 27 වන දින යළි කැඳවීමට නියමිතය.", "URL": "https://sinhala.adaderana.lk/news.php?nid=55728", "Category": null, "Parent URL": null}