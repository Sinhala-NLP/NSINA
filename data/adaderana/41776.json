{"Source": "Adaderana", "Timestamp": "March 13, 2014 03:39 pm", "Headline": "ආසියානු දේශපාලන පක්‍ෂ සමුළුව ලංකාවේදී", "News Content": "ආසියානු දේශපාලන පක්‍ෂවල අන්තර්ජාතික සමුළුවේ (ICAPP) මිළඟ රැස්වීම ලබන සැප්තැම්බර් 18 සිට 21 දක්වා ශ්‍රී ලංකාවේ දී පැවැත්වීමට කටයුතු යොදා තිබේ. ජනාධිපති මාධ්‍ය අංශය විසින් ඒ පිළිබඳව නිකුත් කළ නිවේදනයක් වැඩිදුරටත් පහත පරිදිය. ආසියානු දේශපාලන පක්‍ෂවල අන්තර්ජාතික සමුළුවේ (ICAPP) මිළඟ රැස්වීම ලබන සැප්තැම්බර් 18 සිට 21 දක්වා ශ්‍රී ලංකාවේ දී පැවැත්වේ. සැසිවාරය සැප්තැම්බර් 19 වෙනිදා විවෘත කෙරේ. අයිකැප් ස්ථාවර කමිටුවේ මහ ලේකම් චුං ඉයු-යොං (Chung Eui-yong) මහතා අද (13) දහවල් අරලියගහ මන්දිරයේ දී ජනාධිපති මහින්ද රාජපක්‍ෂ මැතිතුමා හමු වූ අවස්ථාවේ දී සමුළු වැඩසටහන තීරණය කෙරිණ. සමුළුවේ තේමාව නම් කරන ලෙස ශ්‍රී ලංකාවෙන් ඉල්ලා සිටිනු ලැබූයෙන් “ආසියානු ප‍්‍රජාවක් ගොඩනැගීම”, යන්න තෝරා ගනු ලැබීය. අයිකැප් මීළඟ රැස්වීම ශ්‍රී ලංකාවේ පවත්වන ලෙස පසුගිය වසරේ ජුලි මාසයේ දී ඇරයුම් කරනු ලැබීය. සමුළු සැසිවාරය ශ්‍රී ලංකාවේ පවත්වනු දැකීමට අයිකැප් සාමාජිකයන් මහත් උනන්දුවක් දක්වන බව ඉයු-යොං මහතා ජනාධිපතිතුමා සමග කීය. ආසියාවේ දේශපාලන පක්‍ෂ සියයක පමණ නියෝජිතයන් සැසිවාරයට සහභාගී වනු ඇතැයි අපේක්‍ෂා කෙරේ. “ශ්‍රී ලංකාව මෙවැනි රැස්වීමක් සඳහා සුදුසුම ස්ථානයක පිහිටි රටක්”, ඉයු-යොං මහතා ජුලි මස පැවති රැස්වීමේ දී සඳහන් කළේය. ජනාධිපති රාජපක්‍ෂ මැතිතුමා පසුගිය වසරේ මැයි මස චීනයේ කළ රාජ්‍ය චාරිකාවේ දී ෂැන්සි ප‍්‍රාන්තයේ පැවති අයිකැප් විශේෂ සමුළුව ඇමතීය. ආසියානු ජාතීන් අතර සබඳතා වර්ධනය කර ගැනීමේ අවශ්‍යතාව එහිදී අවධාරණය කෙරිණ. ශ්‍රී ලංකාවේ කොරියානු තානාපති යොංමූන් චොයි මහතා ඉයු-යොං මහතා සමග සාකච්ඡාවට පැමිණ සිටියේය. සෞඛ්‍ය ඇමති සහ ශ්‍රී ලංකා නිදහස් පක්‍ෂයේ මහ ලේකම් මෛත‍්‍රීපාල සිරිසේන, ජනාධිපති ලේකම් ලලිත් වීරතුංග යන මහත්වරු සහ විදේශ අමාත්‍යාංශයේ ලේකම් කෂේණුකා සෙනෙවිරත්න මහත්මිය කතාබහට එක්වූහ.", "URL": "https://sinhala.adaderana.lk/news.php?nid=41776", "Category": null, "Parent URL": null}