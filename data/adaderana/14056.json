{"Source": "Adaderana", "Timestamp": "February 7, 2011 03:14 pm", "Headline": "නාම යෝජනා ඉල්ලා ආණ්ඩුවෙන් පෙත්සම් 20 ක්", "News Content": "පළාත් පාලන මැතිවරණය සඳහා ඉදිරිපත් කළ නාම යෝජනා පත්‍ර ප්‍රතික්ෂේප කිරීමට එරෙහිව එක්සත් ජනතා නිදහස් සන්ධානය අද(07) අභියාචනාධිකරණය හමුවෙහි පෙත්සම් 20 ක් ඉදිරිපත් කරනු ලැබීය. එම සන්ධානයේ මහ ලේකම් සුසිල් ප්‍රේමජයන්ත ඇමතිවරයා විසින් මෙම පෙත්සම් ඉදිරිපත්කළ අතර එහි වගඋත්තරකරුවන් ලෙස මැතිවරණ කොමසාරිස් ඇතුළු නිලධාරීන් නම් කර තිබිණි. එම පෙත්සම් ඉදිරිපත් කර ඇත්තේ වලිකාමම්, කිලිනොච්චි, පේදුරු තුඩුව, යාපනය, කරෙයි නගර්, ඩෙල්ෆ් දූපත්, චාවකච්චේරි නගර සභාව වේලනෙයි ප්‍රාදේශීය සභාව ඇතුළු පළාත් පාලන ආයතන සඳහා වීම විශේෂත්වයකි. අදාළ නාම යෝජනා පත්‍ර සමග ඉදිරිපත්කළ දෙමළ පරිවර්තන වල දෝෂ සඳහන් කරමින් ඒවා ප්‍රතික්ෂේප කිරීමට අදාළ තේරීම් භාර නිලධාරියා කටයුතු කර ඇති බව එම පෙත්සම් වලින් සඳහන් කර ඇත. එම නාම යෝජනා ප්‍රතික්ෂේප කිරීමට අදාළ තේරීම්භාර නිලධාරියා ගත් තීරණය නීතිවිරෝධී බව පෙන්වාදෙන සන්ධාන මහ ලේකම්වරයා, එබැවින් ඒවා නැවත බාරගන්නා ලෙස මැතිවරණ කොමසාරිස්වරයාට නියෝගයක් පනවන මෙන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=14056", "Category": null, "Parent URL": null}