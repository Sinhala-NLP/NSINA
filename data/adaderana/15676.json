{"Source": "Adaderana", "Timestamp": "April 24, 2011 04:13 pm", "Headline": "ඇමති අතාවුදට තර්ජනයක කළ තවත් 4 ක් සොයයි", "News Content": "ජ්‍යෙෂ්ඨ ආමාත්‍ය අතාවුද සෙනෙවිරත්න මහතාට මරණ තර්ජන එල්ල කිරීම සම්බන්ධයෙන් තවත් සැකකරුවන් සිව් දෙනෙකු සොයා පරීක්ෂණ ආරම්භ කර ඇති බව මාවනැල්ල පොලිසිය පවසයි. ඊයේ පස්වරුවේ මාවනැල්ල නගරයේ පැවති රැස්වීමක දී මන්ත්‍රීවරයෙකු සහ තවත් පිරිසක් විසින් තමන්ට මරණීය තර්ජන එල්ල කර ඇති බවට අමාත්‍යවරයා පොලිසියට පැමිණිලි කර තිබුණි. ඒ අනුව තර්ජනය සිදුකළ මාවනැල්ල ප්‍රාදේශීය සභාවේ මන්ත්‍රීවරයා සහ තවත් ආධාරකරුවෙකු ඊයේ අත්අඩංගුවට ගෙන මාවනැල්ල මහසේත්‍රාත්වරයා වෙත ඉදිරිපත් කිරීමෙන් පසු ලබන 4 වැනි දින දක්වා රක්ෂිත බන්ධනාගාර ගත කෙරුණි. බන්ධනාගාර ගත කෙරුණු පී.ඒ පියතිස්ස නැමැති මන්ත්‍රීවරයා පසුගිය පළාත් පාලන මැතිවරණයේ දී එක්සත් ජනතා නිදහස් සන්ධානයෙන් තරග කර මාවනැල්ල ප්‍රාදේශීය සභාවට තේරී පත්වූවෙකු බව සඳහන් වේ.", "URL": "https://sinhala.adaderana.lk/news.php?nid=15676", "Category": null, "Parent URL": null}