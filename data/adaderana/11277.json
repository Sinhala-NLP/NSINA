{"Source": "Adaderana", "Timestamp": "October 4, 2010 11:14 am", "Headline": "බන්ධනාගාරයේ හිටියත් ෆොන්සේකාගේ ජීවිතය අනතුරේ", "News Content": "සරත් ෆොන්සේකා මහතාගේ ආරක්ෂාව සම්බන්ධයෙන් සියලුම වගකීම ආණ්ඩුව විසින් දැරිය යුතු බව එ.ජා.ප නියෝජ්‍ය නායක කරූ ජයසූරිය මහතා පවසයි. ෆොන්සේකා මහතාට බන්ධනාගාරය තුළදී වුව ජීවිතයට අවදානමක් පවතින බව කරූ ජයසූරිය මහතා කියා සිටියේ අද පෙරවරුවේ වැලිකඩ බන්ධනාගාරයට ගොස් ෆොන්සේකා හමුවී පැමිණීමෙන් අනතුරුව මාධ්‍යවේදීන් අමතා අදහස් දක්වමිනි. මේ වන විට දරුණු එල්.ටී.ටී.ඊ සාමාජිකයින් තිදෙනෙකු නිදහස් වී ඇති බවට තොරතුරු වාර්තා වී ඇති බවත්,මෙම තිදෙනා එල්.ටී.ටී.ඊයේ මාරාගෙන මැරෙන අංශයේ පුහුණුව ලැබූවන් බවට ආරංචි ඇති බවත් මේ අය හදිසියේ නිදහස් වූයේ කුමක් නිසාද යන්න සැක පවත්නා බවත් හෙතෙම සඳහන් කළේය. අනෙක් අතට බන්ධනාගාරය තුළදි වුව ආහාර වලට වස විෂ දමා හෝ ෆොන්සේකා මහතාගේ ජීවිතය අනතුරේ හෙළීමේ කුමන්ත්‍රණයක් දියත් විය හැකි බව ටද ජයසූරිය මහතා කියා සිටියේය. ෆොන්සේකා මහතාට සර ගත වන්නට සිදුවූයේ තමන්ගේ හෘද සාක්ෂියට අනුව කටයුතු කරන්නට සිදුවූ නිසා බවත්,ඒ නිසාම එතුමා නිදහස් කරනතුරු දිගින් දිගටම අරගල කරන බවද ඔහු පැවසුවේය. ප්‍රජාතන්ත්‍රවාදී ලෙස පවත්නා රජයට එරෙහිව පොස්ටරයක් වත් ගැසිය නොහැකි තරමට රට ආඥාදායකත්වය කරා ගමන් කරමින් සිටින බවද කරූ ජයසූරිය මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=11277", "Category": null, "Parent URL": null}