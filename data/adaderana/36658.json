{"Source": "Adaderana", "Timestamp": "August 15, 2013 11:10 pm", "Headline": "ඉන්දියාවේ කිරිපිටි නෑ - ඒත් ලංකාවේ!", "News Content": "ඉන්දියාවේ ජනතාව කිරිපිටි භාවිතා නොකරන බවත් එරට ජනතාව මිල්ක් පවුඩර් යනු කුමක්දැයි නොදන්නා බවත් රාවණා බලය සංවිධානයේ මහ ලේකම් ඉත්තෑකන්දේ සද්ධාතිස්ස හිමියෝ පවසති. කෙසේ වුවද මෙරට ජනතාව කිරිපිටි භාවිතා කරන නමුත් අසල්වැසි ඉන්දියාව කිරිපිටි ආනයනය නොකරන බවත් උන්වහන්සේ පෙන්වාදෙයි. මෙරට පාලකයින් කිරිපිටිවල විස රසායනික අඩංගු බව සොයා ගත්තේ අවුරුදු ගණනාවක් ගතවීමෙන් පසු බවද සද්ධාතිස්ස හිමියන් පවසයි. මහරගමදී අද (15) පස්වරුවේ පැවැති රාවණා බලකායේ මහ මංගල සමුළුව අමතමින් උන්වහන්සේ මේ බව පැවසීය. 13 වැනි ව්‍යවස්ථා සංශෝධනයට අනූව උතුරට ඉඩම් හා පොලිස් බලතල නොදිය යුතු බවත් එසේ දීම වූ කලී මීහරකුන්ට අං දීම හා සමාන බවද සද්ධාතිස්ස හිමියෝ පැවසූහ. ඉඩම් හා පොලිස් බලතල ලබාදුනහොත් එහි විපාක පසුවට විඳීමට සිදුවනු ඇතැයිද උන්වහන්සේ කියා සිටියේය. එසේම ඇතැම් මූලධර්මවාදී කොටස් බෞද්ධයින් ආගම්වලට බඳවා ගන්නා බවත් එය නතර කළ යුතු බවත් සද්ධාතිස්ස හිමියන් පැවසීය. ගව ඝාතනයද මෙරටින් කඩිනම් තහනම් කළ යුතු බවත් එසේ නොකළොත් කළ යුත්ත දන්නා බවද උන්වහන්සේ එම සමුළුවේදී වැඩිදුරටත් අවධාරණය කරන ලදී.", "URL": "https://sinhala.adaderana.lk/news.php?nid=36658", "Category": null, "Parent URL": null}