{"Source": "Adaderana", "Timestamp": "August 16, 2017 03:02 pm", "Headline": "සමබර සංවර්ධනයක් ඇති කිරීම ප්‍රධානම ඉලක්කයයි", "News Content": "පසුගිය කාලය පුරා ආර්ථිකයේ පැවති විෂමතාවය හේතුවෙන් ගමට සංවර්ධනය නොගිය බවත් වත්මන් ආණ්ඩුවේ ප්‍රධානතම ඉලක්කය සමබර සංවර්ධනයක් බවත් රාජ්‍ය ව්‍යවසාය අමාත්‍ය කබීර් හෂීම් මහතා පවසයි. ජාතික ඉතිරිකිරීමේ බැංකුවේ NSB i Saver සේවාව දියත් කිරීම ජනාධිපති ප්‍රධානත්වයෙන් අද(16) කොළඹ ජාතික ඉතිරි කිරීමේ බැංකු ප්‍රධාන ශාඛාවේ පැවති අතර එම අවස්ථාවට එක් වෙමින් අමාත්‍යවරයා මෙම අදහස් පළ කළේය. යහපාලන ආණ්ඩුව සෑම විටම ගමේ ආර්ථිකය කෙරෙහි උනන්දු වන බවත් 2015 දී අලුත් වෙනසක් ඇති කිරීමේ අරමුණින් බලයට පැමිණි වර්තමාන ආණ්ඩුව රටට එක ලෙස තාක්ෂණය ලබා දීමට බලාපොරොත්තු වන බව ද කියා සිටියේය. කෙසේ වෙතත් පසුගිය කාලය තුළ රට තුළ ආර්ථික විෂමතාවයත් පැවති බවත් ඒ අනුව උපයන ආදායම්වලින් සියයට 51 පමණ බස්නාහිර පළාතට පමණක් සීමා වු අතර ඉතිරි සියයට 49 ක ප්‍රමාණය අනෙකුත් පළාත් 8 ට බෙදි ගිය බව ද පැවසීය. අද වන විට මෙම තත්ත්වය වෙනස් කළ යුතුව පවතින බවත් ඒ සඳහා අදාළ වැඩ කටයුතු සිදු කිරීමේ දී නොයෙකුත් විවේචනයන් එල්ල වන බවත් අමාත්‍යවරයා මෙහිදී වැඩිදුරටත් ප්‍රකාශ කළේය. මේ අතර පසුගිය පාලනය තුළ කිසිවක් නොකර සිටි ඇතැමුන් අද විවේචනයන් ඉදිරිපත් කරන බව ද ඔහු පැවසීය.", "URL": "https://sinhala.adaderana.lk/news.php?nid=76365", "Category": null, "Parent URL": null}