{"Source": "Adaderana", "Timestamp": "December 31, 2010 11:18 am", "Headline": "මස් පිණිස ගවයින් පැහැරගත් ජාවාරමක් ගැන හෙළිවෙයි", "News Content": "නිදැල්ලේ සිටින ගවයින් පැහැරගෙන ගොස් මස් පිණිස කොළඹට අලෙවි කිරීමේ ජාවාරමක් පිළිබඳ දඹුල්ල පොලිසිය තොරතුරු අනාවරණය කරගෙන තිබේ. පොළොන්නරුව දිස්ත්‍රික්කයේ නිදැල්ලේ සිටින ගවයින් බව සඳහන් මෙලෙස පැහැ‍රගෙන යනු ලබයි. වසර නිමාවන දිනය වන අද(31) දිනයේ රාත්‍රී සාදවලට අවශ්‍ය මස් ලබාගැනීම වෙනුවෙන් එලෙස රැගෙන ගිය එළ ගවයින් 24 දෙනෙකු දඹුල්ල නගර මධ්‍යයේ දී තම භාරයට ගැනීමට දඹුල්ල පොලිසිය සමත් විය. සිද්ධිය සම්බන්ධයෙන් පුද්ගලයින් පස්දෙනෙකු ද අත්අඩංගුවට ගෙන ඇත. ගවයින් 6 දෙනෙකු පමණක් ප්‍රවාහනය කිරීමට ප්‍රමාණවත් අදාළ ලොරි රථයේ කොටසක ගවයින් කිහිපදෙනකු අත් පා බැඳ බිම අතුරා ඒ මත තවත් ගවයින් අසුරා රැගෙන යමින් සිටි බව පොලිසිය පවසයි. මෙම ජාවාරම කොළඹ ප්‍රදේශයේ ව්‍යාපාරිකයෙකු විසින් මෙහෙයවා ඇති බවට දැනට තොරතුරු අනාවරණය වී ඇත. සිද්ධිය සම්බන්ධයෙන් අත්අඩංගුවට ගත් සැකකරුවන් අතරින් තිදෙනෙකු ගවයින් පිටතට ගනිමින් සිටියදී පලාගොස් ඇති අතර ඔවුන් අත්අඩංගුවට ගැනීම සඳහා දඹුල්ල‍ පොලිසිය මෙහෙයුම් ක්‍රියාත්මක කර තිබේ. සෙසු සැකකරුවන් දඹුල්ල මහේස්ත්‍රාත්වරයා හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=13178", "Category": null, "Parent URL": null}