{"Source": "Adaderana", "Timestamp": "April 10, 2019 05:51 pm", "Headline": "මාලදිවයින් භාරයේ සිටි මෙරට ධීවරයින් 21ක් හෙට දිවයිනට", "News Content": "මාලදිවයින් බලධාරීන් භාරයේ පසුවු මෙරට ධීවරයින් 21 දෙනෙකු හෙට (11) දිවයිනට පැමිණීමට නියමිතයි. ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා සදහන් කළේ අදාල ධීවරයින් හෙට රාත්‍රියේ දිවයිනට පැමිණෙනු ඇති බවයි. පසුගිය පෙබරවාරි මස 28 වනදා මෙරටින් ධීවර කටයුතු සදහා පිටත්ව ගිය බහුදින යාත්‍රා දෙකක් සමඟ මෙම ධීවරයින් පිරිස ජාත්‍යන්තර මුහුදේ දී මාලදිවයින් බලධාරීන් විසින් අත්අඩංගුවට ගෙන තිබුණි. ඒ අනුව මොවුන් යලි දිවයිනට ගෙන්වා ගැනීම සදහා රාජ්‍ය තාන්ත්‍රික මට්ටමින් සාකච්ඡා ආරම්භ කළ අතර එහි ප්‍රතිඵලයක් ලෙස මෙම ධීවරයින් නිදහස් කර ගැනීමට හැකියාව ලැබී තිබේ.", "URL": "https://sinhala.adaderana.lk/news.php?nid=107784", "Category": null, "Parent URL": null}