{"Source": "Adaderana", "Timestamp": "May 30, 2019 03:41 pm", "Headline": "නේපාලය 12වන ජනරජ දිනය සමරයි", "News Content": "නේපාලයේ 12වන ජනරජ දිනය ඊයේ (29) දිනට යෙදී තිබුණි. ඒ වෙනුවෙන් කත්මණ්ඩු අගනුවර පැවති සැමරුමක් විදෙස් මාධ්‍ය වාර්තා කර තිබුණි. නේපාල ජනාධිපති බිද්‍යා දේවි භන්දාරි සහ අගමැති කේ පී ෂර්මා ඕලිගේ ප්‍රධානත්වයෙන් පැවති ජනරජ සැමරුම් උත්සවය සඳහා බොහෝ පිරිසක් එක්ව සිටියේය. කත්මණ්ඩු අගනුවර පිහිටි තුන්ඩිඛේල් ක්‍රීඩාංගනයේදීයි එය පැවැත්වුණේය. එරට හමුදා ශක්තිය විදහා දැක්වෙන ආචාර පෙළපාලියක් උත්සවයට එක්කර තිබුණි. එමෙන්ම නේපාල සංස්කෘතිකාංග රැසක්ද පෙළපාලිය සඳහා එක්කර තිබුණි. උත්සවය අමතමින් අගමැති ෂර්මා ඕලි, ලොව පුරා වෙසෙන නේපාල ජනතාවට ජනරජ දිනය වෙනුවෙන් සිය සුබපැතුම් එක්කර සිටියේය. එමෙන්ම නේපාලය ජනරජය බිහිකිරීම වෙනුවෙන් දිවි පිදූ සියලු දෙනාටත් ඔහු එහිදී ගෞරවය පුද කළේය. පැවති රාජකීය පාලනය අවසන් කරමින් නේපාලය ෆෙඩරල් ජනරජයක් බවට පත්වුණේ 2008 වර්ෂයේදීයි.", "URL": "https://sinhala.adaderana.lk/news.php?nid=111003", "Category": null, "Parent URL": null}