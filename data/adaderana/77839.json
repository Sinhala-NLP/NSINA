{"Source": "Adaderana", "Timestamp": "September 21, 2017 11:53 am", "Headline": "කිරිඳි ඔයේ ජලය එකවරම සිඳී යයි", "News Content": "බණ්ඩාරවෙල අබදණ්ඩේගම හරහා ගලා යන කිරිඳිඔයෙහි ජලය එකවරම සිඳී ගොස් ඇති බව වාර්තා වෙයි. ඊයේ(20) පෙරවරුවේ තම ගොවිබිම් කරා ගමන් ගත් ගොවීන් සහ ප්‍රදේශවාසීන් එකවරම ගඟෙහි ජලය පොළව අභ්‍යන්තරයට ගලා යන අයුරු දැක තිබුණි. කෙසේ වෙතත් අද දෙරණ අප වාර්තාකරු පවසන්නේ, මීට වසර 2කට පෙර ද මෙම ස්ථානයට නුදුරින් පිහිටි ගලනගම ගම්මානයේ නිවසක කොටසක් හා අවට ඇති ගස්වැල් පොළව තුළට ගිලා බැස තිබූ බවයි. මෙම සිදුවීමත් ඊයේ එකවරම කිරිඳිඔයේ ජලය සිඳී යෑමත් නිසා ප්‍රදේශවාසී ජනතාව දැඩි බියකින් පසු වෙනු ඇත. ඔවුන් පවසා සිටින්නේ, උමා ඔය ව්‍යපෘතිය හේතුවෙන් මෙලෙස සිදුවන්නට ඇති බවට සැක කරන බවයි. ඌව පළාත් සභා මන්ත්‍රී සමන්ත විද්‍යාරත්න මහතා ද මෙම ස්ථානයට ගොස් ජලය සිඳීයාම පිළිබඳ නිරීක්ෂණය කර තිබේ.", "URL": "https://sinhala.adaderana.lk/news.php?nid=77839", "Category": null, "Parent URL": null}