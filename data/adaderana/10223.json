{"Source": "Adaderana", "Timestamp": "August 14, 2010 08:13 am", "Headline": "සන් සී කැනඩාවට ළඟාවෙයි", "News Content": "ශ්‍රී ලාංකික සරණාගතයින් 500 දෙනෙකු පමණ රැගත්\"සන් සී\"නැමැති නෞකාව කැනඩාවට අයත් බ්‍රිටිෂ්‍ කොළොම්බියා නාවික මූලස්ථානයට පැමිණ තිබේ. එම පිරිස කැනේඩියානු බලධාරීන්ගේ පරීක්ෂාවට ලක්වෙමින් සිටින බව විදෙස් වාර්තා පවසයි. එම නෞකාව කැනේඩියානු වෙරළාසන්නයට පැමිණීමත් සමග එරට බලධාරීන් සහ ආරක්ෂක අංශ විසින් නෞකාව වටලා ඇත. ඊයේ රාත්‍රිය වන විට ආරක්ෂක අංශ නෞකාවට ඇතුළු වී ඇති අතර නෞකාවේ සිටින්නන්ගෙන් ප්‍රශ්න කරමින් සිටින බව විදෙස් වාර්තා පවසයි. අදාළ නෞකාවේ එල්.ටී.ටී.ඊ සාමාජිකයින් සිටින බවට පළ වි තිබූ වාර්තා පිළිබඳව ද එරට බලධාරීන්ගේ අවධානය යොමුව තිබේ. සති කිහිපයක් තිස්සේ කැනඩාව දෙසට ගමන් කරමින් තිබූ මෙම යාත්‍රාව පිළිබඳ අවධානයෙන් සිටි බලධාරීන් ඔවුන්ට එරෙහිව ජාත්‍යන්තර නීතියට අනුව කටයුතු කරන බව ප්‍රකාශ කර තිබුණි. කෙසේ‍වුවද එම සරණාගත පිරිසට වෛද්‍ය පහසුකම්, ආහාර ඇතුළු අත්‍යවශ්‍ය‍ සේවාවන් සැපයීමට ද කැනේඩියානු බලධාරීන් පියවර‍ ගෙන තිබේ.", "URL": "https://sinhala.adaderana.lk/news.php?nid=10223", "Category": null, "Parent URL": null}