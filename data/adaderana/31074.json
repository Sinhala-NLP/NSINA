{"Source": "Adaderana", "Timestamp": "January 25, 2013 10:38 pm", "Headline": "ලක් වනිතාවෝ පොලීසිය අගයති", "News Content": "නුගේගොඩ ගංගොඩවිල පන්සල් මාවත පින් ළිඳ අසළදී කතකට අතවර සිදුවන බවට ලැබුණු තොරතුරට අනූව මිරිහාන පොලීසිය වහා සැකකරුවන් අත්අඩංගුවට ගැනීම ගැන ප්‍රසාදය පළකිරීමටත් ඔවුන්ට ඇපදීමට විරුද්ධ වන ලෙසත් ඉල්ලමින් එක්සත් ලක් වනිතා පෙරමුණ මිරිහාන පොලීසිය ඉදිරිපිට අද (25) සවස සාමකාමි විරෝධතාවයක නිරතවිණ. එම පෙරමුණේ සභාපතිනි ශාන්තිනි කෝන්ගහගේ මහත්මියගේ ප්‍රධානත්වයෙන් පැවැති විරෝධතාවයට එක්වු කාන්තාවන් පැවසුවේ මිරිහාන පොලීසිය විපතට පත් කාන්තාවගේ ජීවිතය බේරා ගැනීමට කළ උත්සහය අගයන බවයි. එසේම අත්අඩංගුවට ගත් සැකකරුවන්ට උසාවියේදී ඇප ලබාදීමට විරුද්ධ වන ලෙස ද සෙසු සැකකරුවන් අත්අඩංගුවට ගන්නා ලෙස ද ඉල්ලා සිටිමින් පොලීසියට ඒ පිළිබඳ සංදේශයක් ද භාරදෙන ලදී. පෙරේදා රාත්‍රී නුගේගොඩ ගංගොඩවිල පන්සල් මාවත පින් ළිඳ අසළදී කතකට අතවර සිදුවන බවට ලැබුණු තොරතුරකට අනූව ක්‍රියාත්මක වූ පොලීසිය ඊට සම්බන්ධ සැකකරුවන් දෙදෙනෙකු අත්අඩංගුවට ගත් අතර සිද්ධියට සම්බන්ධ තවත් සැකකරුවන් දෙදෙනෙකු අත්අඩංගුවට ගැනීමට පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=31074", "Category": null, "Parent URL": null}