{"Source": "Adaderana", "Timestamp": "November 10, 2010 08:09 pm", "Headline": "පාර්ලිමේන්තුවෙන් සූදුව ගොඩයයි", "News Content": "මුදල් නියෝජ්‍ය අමාත්‍ය, ආචාර්ය සරත් අමුණුගම මහතා විසින් අද පාර්ලිමේන්තුවට ඉදිරිපත් කරන ලද සූදූ විශේෂ විධිවිධාන සංශෝධන පනත් කෙටුම්පත වැඩි ඡන්ද 111 න් සම්මත වී තිබේ. මෙම පනත් කෙටුම්පතට පක්ෂව ඡන්ද 144 ක් ලැබී ඇති අතර විපක්ෂව ලැබී ඇත්තේ ඡන්ද 33 ක් පමණි. දිවයින පුරා දැනට පවත්වාගෙන යන කැසිනෝ වැනි ආයතන නියාමනය කිරීමට අවශ්‍ය බැවින් මෙම කෙටුම්පත ඉදිරිපත් කරන බව කෙටුම්පත ඉදිරිපත් කරමින් නියෝජ්‍ය අමාත්‍යවරයා සඳහන් කළේය. නගර සභා සහ පළාත් සභා වැනි ආයතනවල අනුමැතිය යටතේ දැනට ක්‍රියාත්මක එවැනි ආයතන නියාමනය කිරීමට මධ්‍යම රජයට අවශ්‍ය බව අමුණුගම මහතා මෙහිදී පෙන්වා දී තිබේ. එවැනි ආයතන පවත්වාගෙන යාමට විශේෂ කලාප ඇති කිරීම සහ පිළිගත් ස්ථානවලට සීමා කිරීම මෙම පනතේ තවත් අරමුණක් බව ද ආචාර්ය සරත් අමුණුගම මහතා කියා සිටියේය. මේ යටතේ සංචාරක ව්‍යාපාරයේ දියුණුවක් ද අපේක්ෂා කරන බව මුදල් නියෝජ්‍ය අමාත්‍ය සරත් අමුණුගම මහතා වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=12058", "Category": null, "Parent URL": null}