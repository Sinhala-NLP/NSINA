{"Source": "Adaderana", "Timestamp": "August 3, 2014 08:12 am", "Headline": " පීඩාවටපත් පවුල් සඳහා  කෝටි 132ක් වෙන් කරයි ", "News Content": "නියඟයෙන් පීඩාවට පත් වු පවුල් සඳහා රුපියල් කෝටි 132ක මුදලක් වෙන්කර ඇති බව මුදල් අමාත්‍යාංශය පවසයි. ඉන් රුපියල් මිලියන 394ක් පමණ දැනටමත් දිස්ත්‍රික් කිහිපයක් වෙත බෙදාහැර තිබේ. වැඩිම මුදලක් අනුරාධපුර දිස්ත්‍රික්කයට ලබා දී ඇති අතර වව්නියාව, මන්නාර සහ ත්‍රීකුණාමලය යන දිස්ත්‍රික්ක වලට ද රුපියල් මිලිය 50කට වැඩි මුදලක් ලබා දී ඇති බව මුදල් අමාත්‍යාංශය පවසයි. නියඟයෙන් පීඩාවට පත් සෙසු දිස්ත්‍රික්ක සඳහා ද අවශ්‍ය පරිදි මුදල් වෙන් කිරීමට පියවර ගෙන තිබේ. මේ අතර අද දිනයේ බස්නාහිර සබරගමුව සහ මධ්‍යම පළාත් වලටත් ගාල්ල සහ මාතර දිස්ත්‍රික්ක වලටත් වැසි වාර කිහිපයක් ඇති විය හැකි බව කාලගුණ විද්‍යා දෙපාර්තමේන්තුව පවසයි. අපර භාගයේ දී හෝ සන්ධ්‍යා කාලයේ දී ඌව සහ නැගෙනහිර පළාත්වලට ගිගුරුම් සහිත වැසි ඇති වන අතර මධ්‍යම කඳුකරයේ තද සුළං තත්ත්වයක් ද හටගත හැකි බව කාලගුණ විද්‍යා දෙපාර්තමේන්තුව සඳහන් කළේය. මේ අතර මධ්‍යම කඳුකරයේ ජලාශ කිහිපයක වාන් දොරටු විවෘත කර ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=45085", "Category": null, "Parent URL": null}