{"Source": "Adaderana", "Timestamp": "April 5, 2014 08:49 am", "Headline": "ඖෂධ  උපකරණ සහ විලවුන් නියාමන අධිකාරියක් පිහිටුවීමට  අනුමැතිය", "News Content": "ජාතික ඖෂධ, උපකරණ සහ විලවුන් නියාමන අධිකාරියක් පිහිටුවීමට අදාළ පනත් කෙටුම්පත කැබිනට් මණ්ඩල අනුමැතිව හිමිව තිබේ. සෞඛ්‍ය අමාත්‍ය මෛත්‍රීපාල සිරිසේන මහතා විසින් අදාළ පනත් කෙටුම්පත පසුගිය 03 වැනිදා පැවති කැබිනට් මණ්ඩල රැස්වීමට ඉදිරිපත් පත් කර ඇති බව සඳහන්ය. යෝජිත ජාතික ඖෂධ ප්‍රතිපත්තිය යටතේ එම අධිකාරිය පිහිටුවන බව සෞඛ්‍ය අමාත්‍යංශය ප්‍රකාශ කර ඇත. සුරක්ෂිත, ගුණාත්මක තත්ත්වයෙන් යුත් ඖෂධ, පිළිගත හැකි ගුණාත්මයෙන් යුත් උපකරණ සහ පිළිගත හැකි ගුණාත්මයෙන් යුත් විලවුන් දැරිය හැකි මිල ගණන් වලට මහජනතාවට ලබා ගැනීමට ඉඩ සැලසීම එම අධිකාරිය පිහිටුවීමට හේතු වන බව අදාළ පනත් කෙටුම්පතේ සඳහන්ය. එමෙන්ම ඖෂධ, උපකරණ, විලවුන් හෝ ඖෂධ නිෂ්පාදන ආනයනය හා ලියාපදිංචි කිරීමට අදාළ සියලු කටයුතු විනිවිදභාවයෙන් තිරසාරව සාධාරණ ලෙස සිදුකිරීම අධිකාරිය පිහිටුවීමට තවත් හේතුවක් බව අදාළ කෙටුම්පතේ සඳහන් වන්නේය.", "URL": "https://sinhala.adaderana.lk/news.php?nid=42317", "Category": null, "Parent URL": null}