{"Source": "Adaderana", "Timestamp": "September 8, 2019 03:58 pm", "Headline": "දහම් පාසලුත් අරනරිත් මද්‍රසාත් අපි ගොඩනඟනවා-සජිත්", "News Content": "නොවැම්බර් දෙසැම්බර් මාසයේදී රට ගොඩනඟන ගමනට රටේ ජනතාව ශක්තිය ලබාදෙන බවට තමන් විශ්වාස කරන බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. පුත්තලම ප්‍රදේශයේ පැවති උත්සවයකට ඊයේ එක්වෙමින් ඔහු මේ බව සඳහන් කලේය. එහිදී වැඩිදුරටත් අදහස් දක්වමින් ඒ මහතා මෙසේ පැවසීය. \"අපි පන්සල් ගොඩනඟනවා. දහම් පාසල් ඉදිකරනවා. ඒ වගේම හින්දු, ඉස්ලාම් ආගමික, ක්‍රිස්තියානි කතෝලික ආගමික ඒ දහම් පාසලුත්, අරනරිත්, මද්‍රසාත් අපි ගොඩනඟනවා. ඒක තමයි බෞද්ධ ප්‍රතිපත්තිය. පිරිසිදු බෞද්ධකම කියන්නේ බෞද්ධාගම සුරක්ෂා කරන අතරතුර අනෙකුත් ආගමුත් ආරක්ෂා කර ගැනීම.\" පුත්තලම දිස්ත්‍රික්කයේ තිල්අඩිය ශ්‍රී මුරුගන් කෝවිලේ ඉදිකෙරෙණ ශ්‍රී මුරුගන් දහම් පාසල් ගොඩනැඟිල්ල ඉදිකිරීම සඳහා මුල්ගල කැබීම ඊයේ සිදුකෙරුණි. ඒ නිවාස,ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතාගේ ප්‍රධානත්වයෙන්. මෙම අවස්ථාවට පාර්ලිමේන්තු මන්ත්‍රීවරුන් වන හෙක්ටර් අප්පුහාමි සහ පාලිත රංගෙ බණ්ඩාර යන මහත්වරුන්ද එක්ව සිටියේය.", "URL": "https://sinhala.adaderana.lk/news.php?nid=118595", "Category": null, "Parent URL": null}