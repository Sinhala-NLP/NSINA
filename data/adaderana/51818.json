{"Source": "Adaderana", "Timestamp": "June 6, 2015 03:32 pm", "Headline": "පොලීසියේ තවත් පුටු මාරුවෙයි ", "News Content": "පොලිස් ස්ථානාධිපතිවරුන් පස් දෙනෙකුට ස්ථානමාරුවීම් ලබාදී තිබේ.සේවා අවශ්‍යතා මත පොලිස්පති එන්.කේ ඉලංගකෝන් මහතා විසින් අදාළ ස්ථානමාරුවීම් ලබාදී ඇති බව පොලිස් මූලස්ථානය පැවසුවේය.ඇඹිලිපිටිය මූලස්ථාන පොලිසියේ ස්ථානාධිපතිවරයා ලෙස කටයුතු කළ ප්‍රධාන පොලිස් පරික්ෂක ඩබ්ලිව්.එල්.ආර්.විතාරණ මහතා ගල්කිස්ස කොට්ඨාශය වෙතත්, කුට්ටිගල පොලිස් ස්ථානාධිපතිවරයා ලෙස කටයුතු කළ ප්‍රධාන පොලිස් පරික්ෂ එස්.ආර්.ජේ.ඩයස් මහතා ඇඹිලිපිටිය මූලස්ථාන පොලිස් ස්ථානාධිපතිවරයා ලෙසත් ස්ථාන මාරුවිම් සිදුකර තිබේ.පොලිස් ක්ෂේත්‍ර බලකා මූලස්ථානයේ සේවය කළ පොලිස් පරික්ෂක ඒ.එම්.පී.ඩබ්ලිව් අලහකොන් මහතා කුට්ටිගල පොලිස් ස්ථානාධිපතිවරයා ලෙස මාරුවිම් සිදුකර ඇති බව සඳහන්ය.මීට අමතරව කටාන පොලිස් ස්ථානයේ වැඩ බලන ස්ථානාධිපති ලෙස කටයුතු කළ ජේ.ටී.සේනාරත්න මහතා එම පොලිසියේම ස්ථානාධිපතිවරයා ලෙසත්, සීගිරිය වැඩබලන ස්ථානාධිපති ලෙස කටයුතු කළ ආර්.කේ.සී.ඩබ්ලිව්. රත්නායක මහතා එම පොලිස්ථානයේම ස්ථානාධිපතිවරයා ලෙස උසස්විමක් ලබාදී ඇති බව පොලිස් මුලස්ථානය සඳහන් කළේය.", "URL": "https://sinhala.adaderana.lk/news.php?nid=51818", "Category": null, "Parent URL": null}