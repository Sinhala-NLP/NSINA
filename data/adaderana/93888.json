{"Source": "Adaderana", "Timestamp": "August 5, 2018 08:47 pm", "Headline": "මොරගහකන්දට ඉඩම් යටවු ජනතාවට සාධාරණයක් ඉටු වී නෑ", "News Content": "මොරගහකන්ද ජලාශයට ඉඩම් දේපල ලබාදුන් වෙනත් ප්‍රදේශවල පදිංචි කළ ජනතාවට මෙතෙක් සාධාරණය ඉටු කර නැතැයි සමස්ත ලංකා ගොවිජන සම්මේලනය චෝදනා කරයි. එහි ජාතික සංවිධායක නාමල් කරුණාරත්න මහතා මේ බව ප්‍රකාශ කළේ අද (05) පස්වරුවේ මොරගහකන්ද ජලාශයට යටවුණු භූමියක ප්‍රදේශවාසීන් සමඟන් පැවති හමුවකදිය. මෙහිදී නාමල් කරුණාරත්න මහතා කියා සිටියේ මොරගහකන්ද ජලාශයට ඉඩම් අහිමි වූවන් සඳහා රජය පොරොන්දු වූ වන්දි සහ ඔවුන්ට සහන සැලසීම මෙතෙක් නිසියාකාරව සිදු නොවීම නිසා ඔවුන් දැඩි අසීරුතාවයකට පත්ව සිටින බවය. එමෙන්ම හෙට (06) දිනයේ මේ පිළිබඳව මහවැලි රාජ්‍ය අමාත්‍ය වීරකුමාර දිසානායක මහතා හමුවී සාකච්ඡා කිරීමට බලාපොරොත්තු වෙන බව ද එසේ නොවන්නේ නම් එම ජනතාවගේ පොරොන්දු ඉටු කර දෙන තුරු විවිධ ක්‍රියාමාර්ග වලට යොමු වෙන බවද සඳහන් කළේය. නාමල් කරුණාරත්න මහතා මෙහිදී වැඩිදුරටත් සඳහන් කරමින් කියා සිටියේ රජයේ මැති ඇමතිවරුන්ට වැටුප් වැඩිකර ගැනීම සදහා රජය උත්සාහයක නිරතව සිටින බවය.", "URL": "https://sinhala.adaderana.lk/news.php?nid=93888", "Category": null, "Parent URL": null}