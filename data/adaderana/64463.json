{"Source": "Adaderana", "Timestamp": "September 26, 2016 03:58 pm", "Headline": "හම්බන්තොටට විදේශ ආයෝජන වැඩිවෙලා", "News Content": "විදේශ ආයෝජන ගලා එන ජාත්‍යන්තර අවධානය විශාල ලෙස යොමුව ඇති දිස්ත්‍රික්කයක් ලෙස හම්බන්තොට දිස්ත්‍රික්කය පත්ව ඇතැයි ධීවර හා ජලජ සම්පත් සංවර්ධන රාජ්‍ය අමාත්‍ය , හම්බන්තොට දිස්ත්‍රික් සම්බන්ධිකරණ කම්ටුවේ සම සභාපති දිලිප් වෙදආරච්චි මහතා පවසයි.රාජ්‍ය අමාත්‍යවරයා පෙන්වා දුන්නේ අතිගරු ජනාධිපතිතුමාගේ නායකත්වය හා ගරු අග්‍රාමාත්‍යතුමාගේ නිවැරදි මග පෙන්වීම ඊට හේතු වී ඇති බවය.විදේශ ආයෝජන ගලා එන දිස්ත්‍රික්කය බවට පත්වීමත් සමග කර්මාන්ත කලාපයක් හම්බන්තොටට ලැබෙන බව ද රාජ්‍ය අමාත්‍ය දිලිප් වෙදආරච්චි මැතිතුමා සදහන් කළේය . රාජ්‍ය අමාත්‍යවරයා මේ බව සඳහන් කළේ හම්බන්තොට දිස්ත්‍රික් සක්‍රිය වෙළද සංගමය 2015 / 2016 වසර සදහා වන සම්මාන ප්‍රධානෝත්සවයෙදීය .හම්බන්තොට සිංගප්පූරු සම්මන්ත්‍රණ ශාලාවේදී මෙම සම්මාන ප්‍රධානෝත්සවය පැවැත්විණ.දිස්ත්‍රික්කය පුරා විසිරි ඇති වෙළඳ හා ආංශිත සංගම් හඳුනාගැනීම , ඇගයීම, දිරිගැන්වීම හා පිළිගැනීමට ලක් කිරීම, සංගමය පවත්වාගෙන යාම පිළිබද ස්‌වයං තක්සේරුවකට එළඹීමට අවස්ථාව සැලසීම, සමාජ යුතුකම් හා වගකීම් පිළිබඳ ව්‍යවසායකයින් පෙළඹවීම, යන මුලික කරුණු පදනම් කර ගනිමින් ත්‍යාග හා සම්මාන ප්‍රදානය සඳහා සුදුස්සන් තේරීම සිදුකර ඇත.", "URL": "https://sinhala.adaderana.lk/news.php?nid=64463", "Category": null, "Parent URL": null}