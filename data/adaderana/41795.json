{"Source": "Adaderana", "Timestamp": "March 14, 2014 11:01 am", "Headline": "ජවිපෙ නළුවෝත් අත්අඩංගුවේ", "News Content": "ජනතා විමුක්ති පෙරමුණු සාමාජිකයින් පානදුර ප්‍රදේශයේ වීදි නාට්‍යයක් රඟ දක්වමින් සිටියදී ඇති වු ගැටුම සම්බන්ධයෙන් එම පක්ෂයේ සාමාජිකයින් හය දෙනෙකු ඇතුළු පුද්ගලයින් අට දෙනෙකු අත්අඩංගුවට ගෙන තිබේ. අත්අඩංගුවට ගත් ජනතා විමුක්ති පෙරමුණු සාමාජිකයින් අතර මෙවර පළාත් සභා මැතිවරණය සඳහා ඉදිරිපත්ව සිටින අපේක්ෂකයින් දෙදෙනෙකු ද වන බව පානදුර පොලීසිය පැවසුවේය. පානදුර බස්නැවතුම්පළේ වීදි නාට්‍යයක් රඟ දක්වමින් සිටියදී ජනතා විමුක්ති පෙරමුණු සාමාජිකයින් පිරිසක් සහ බස්නැවතුම්පළේ සේවකයින් අතර බහින් බස් වීමක් දුරදිග යාමෙන් ගැටුමක් හටගැනිණ. එහිදී පුද්ගලයින් අට දෙනෙකු තුවාල ලබා ඇති බව පොලීසිය පැවසුවේය. මේ සම්බන්ධයෙන් ජනතා විමුක්ති පෙරමුණු සාමාජිකයින් සහ බස්නැවතුම්පළේ සේවකයින්ගෙන් ලැබුණු පැමිණිලි වලට අනුව තුවාල ලැබු පුද්ගලයින් අට දෙනා අත්අඩංගුවට ගැනීමට පියවර ගත් බව පානදුර පොලීසිය සඳහන් කළේය. සැකකරුවන් මේ වන විට පොලිස් ආරක්ෂාව යටතේ පානදුර මූලික රෝහලේ ප්‍රතිකාර ලබයි. ඔවුන් සම්බන්ධයෙන් අද දිනයේ අධිකරණ ක්‍රියාමාර්ග ගැනීමට නියමිත බව පානදුර පොලීසිය ප්‍රකාශ කළේය.", "URL": "https://sinhala.adaderana.lk/news.php?nid=41795", "Category": null, "Parent URL": null}