{"Source": "Adaderana", "Timestamp": "November 5, 2017 04:22 pm", "Headline": " දේශීය කිරි ගොවියා නගා සිටුවන්න ගන්න පුළුවන් හැම පියවරක්ම ගන්නවා", "News Content": "විදේශීය කිරිපිටි සමාගම්වලට මෙරට ආක්‍රමණය කිරීමට ඉඩ නොතබා දේශීය කිරි ගොවියා නගා සිටුවීමට ගත හැකි සෑම පියවරක්ම ගන්නා බව ජනාධිපති මෛත්‍රීපාල සිරිසේන මහතා පවසයි. ළදරු කිරිපිටි සඳහා සහන ලබාදෙන අතරම විදෙස් රටවලින් ගෙන්වන අනෙකුත් කිරිපිටිවල සීමා පනවමින් දේශීය කිරි කර්මාන්තය ශක්තිමත් කිරීමට පියවර ගන්නා බව ජනාධිපතිවරයා පෙන්වා දෙයි. පොළොන්නරුව අරලගංවිල ප්‍රදේශයේ පැවති ජනහමුවකට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය. කිරිපිටි ආනයනය සඳහා වාර්ෂිකව ඉතා විශාල මුදලක් වැය කෙරෙන අතර එය රටේ ආර්ථිකයට දැඩිව බලපා ඇති බව සඳහන් කළ ජනාධිපතිවරයා ලෝකයේ සංවර්ධනය වූ කිසිඳු රටක් වර්තමානය වන විට විදේශීය කිරිපිටි භාවිත නොකරන බව පෙන්වා දුනි. මේ වන විට ශ්‍රී ලංකාව විදේශීය රටවලින් ගෙන්වන කිරිපිටි වැඩිපුරම භාවිත කරන රටක් බවට පත්ව ඇති අතර එම තත්ත්වය වහා වෙනස් විය යුතු බව ජනාධිපති මෛත්‍රීපාල සිරිසේන මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=79535", "Category": null, "Parent URL": null}