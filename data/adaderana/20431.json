{"Source": "Adaderana", "Timestamp": "December 3, 2011 10:22 am", "Headline": "වන අලියෙකු ගම් වැදී උඩවලව වගා බිම් රැසකට හානි", "News Content": "වන අලියෙකු ගම් වැදීම හේතුවෙන් උඩවලව ප්‍රදේශයේ වගා බිම් රැසකට සහ නිවාසයකට හානි සිදුව තිබේ. ලුණුගම්වෙහෙර ප්‍රදේශයෙන් උඩවලව වනෝද්‍යානයට ගෙන ආ වන අලියෙකු මෙලෙස ගම්වදින බව ගම්වාසීන් පවසයි. මේ සමගම තවත් වන අලින් කිහිපදෙනෙකු ගම්වදින බව ද ගම්වාසීන් සඳහන් කරයි. උඩවලව - තණමල්විල මාර්ගයේ විදුලි රැහැන් මෑත් කර ගවයින් වනෝද්‍යානයට ඇතුලු කිරීමට ගම්වාසීන් ක්‍රියා කිරීම හේතුවෙන් මෙම තත්ත්වය උද්ගතව ඇති බව මේ සම්බන්ධයෙන් අද දෙරණ කළ විමසීමක දී උඩවලව වනෝද්‍යාන පාලක වීරසිංහ දිසානායක මහතා පැවසුවේය. මේ වන විට වනෝද්‍යානය තුළ ගවයින් දස දහසත් - විසි දහසත් අතර ප්‍රමාණයක් සිටින බව ද හෙතෙම කියා සිටියේය.", "URL": "https://sinhala.adaderana.lk/news.php?nid=20431", "Category": null, "Parent URL": null}