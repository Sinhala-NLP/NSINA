{"Source": "Adaderana", "Timestamp": "April 1, 2019 09:54 am", "Headline": "ජීවිත 26ක් බිලි ගත්තාට ගොඩනැඟිල්ලේ හිමිකරුවන් දෙදෙනා අත්අඩංගුවට", "News Content": "බංග්ලාදේශයේ ඩකා අගනුවර උස් ගොඩනැඟිල්ලක ඇතිවූ ගින්න සම්බන්ධයෙන් එහි හිමිකරුවන් දෙදෙනෙක් අත්අඩංගුවට ගැනීමට එරට පොලිසිය පියවර ගෙන තිබේ. ඉන් පුද්ගලයින් 26 දෙනෙකු මරණයට පත් වූ අතර තවත් 70 දෙනෙකු පමණ තුවාල ලැබීය. ඩකා අගනුවර වාණිජ කේන්ද්‍රස්ථානයේ මහල් 22කින් සමන්විත ගොඩනැඟිල්ලේ හටගත් දැවැන්ත ගින්න සම්බන්ධයෙන් එරට බලධාරීන් මැදිහත් වී පුළුල් විමර්ශනයක් ආරම්භ කළේය. එහිදී එම ගොඩනැඟිල්ල අනාරක්ෂිතව පවත්වාගෙන ගිය බවට චෝදනා කරමින් එහි හිමිකරුවන් දෙදෙනෙක් අත්අඩංගුවට ගැනීමට එරට පොලිසිය පියවර ගෙන තිබේ. මෙලෙස අත්අඩංගුවට ගනු ලැබූ පුද්ගලයින් දෙදෙනා අතුරින් අයෙක් එරට ප්‍රධාන විපක්ෂය ලෙස සැළකෙන බංග්ලාදේශ ජාතිකවාදී පක්ෂයේ දිස්ත්‍රික් නායකයෙක් බවයි පොලිසිය ප්‍රකාශ කළේය. 1990 දශකයේ දී මෙම ගොඩනැඟිල්ල ඉදිකරන අවස්ථාවේ එය භාරව කටයුතු කළ හිමිකරුවෙකු අත්අඩංගුවට ගැනීමට විමර්ශන ආරම්භ කර ඇති බවද ඔවුන් පවසා සිටියේය. පවතින දුර්වල ආරක්ෂක විධිවිධාන සහ නඩත්තු බංග්ලාදේශය නිරන්තර මෙවැනි ආපදාවන්ට ලක්වීමට ප්‍රධාන හේතුවක් බවයි විචාරකයින් පෙන්වා දෙයි. මේ හේතුවෙන් මෑත වසරවල එරට ජීවිත සිය ගණනක් විනාශ වී ඇති බවත් පසුගිය මාසයේ සිට මේ දක්වා කාලය තුළ පුද්ගල මරණ 100ක් පමණ වාර්තා වී ඇති බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=107124", "Category": null, "Parent URL": null}