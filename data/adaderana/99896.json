{"Source": "Adaderana", "Timestamp": "November 27, 2018 07:17 pm", "Headline": "වසන්තගේ පැනිල්ල ගැන රස කථා", "News Content": "මාසයක් වැනි කාලයක් තුළ අවස්ථා කිහිපයක්ම පැති මාරු කිරීම නිසා කාගෙත් අවධානයට ලක් වූ වසන්ත සේනානායක අමාත්‍යවරයා ඊයේ(26) රාත්‍රියේ යළිත් එක්සත් ජාතික පක්ෂ කණ්ඩායම් රැස්වීමට සහභාගි විය. පසුව ඔහු කියා සිටියේ මෙලෙස පැති මාරුකිරීම සම්බන්ධයෙන් තමා එක්සත් ජාතික පාක්ෂිකයන්ගෙන් සමාව ඉල්ලා සිටින බවයි. රනිල් වික්‍රමසිංහ මහතා අග්‍රාමාත්‍යධුරය දැරූ ආණ්ඩුවේ විදේශ කටයුතු රාජ්‍ය අමාත්‍ය ධුරය දැරූ වසන්ත සේනානායක මහතා ඉකුත් ඔක්තෝබර් 26 වැනිදා ජනාධිපතිවරයා මහින්ද රාජපක්ෂ මහතාව අගමැති ධුරයට පත් කළ අවස්ථාවේ එය අනුමත කරමින් තැබූ ෆේස්බුක් සටහනක් නිසා කාගෙත් අවධානයට ලක්විය. නමුත් ඔක්තෝබර් 28 වැනිදා පක්ෂ නායක රනිල් වික්‍රමසිංහ මහතා හමු වී දිගටම පක්ෂයේ රැඳී සිටින බව පැවසූ ඔහු ඊට පසුදින නව ආණ්ඩුවේ සංචාරක ඇමතිධුරය භාරගත්තේය‍. එහෙත් ඊට පසුව පාර්ලිමේන්තුව රැස් වූ නොවැම්බර් 14 වැනිදා ආණ්ඩුවට බහුතරය නැතැයි කියමින් ඔහු යළි විපක්ෂය සමඟ එක් වූයේ තමා දරන අමාත්‍ය ධුරයෙන් ඉල්ලා අස්වීමේ ලිපියද ලියමින්. එහෙත් වසන්ත සේනානායක මන්ත්‍රීවරයා නැවතත් පසුගිය අඟහරුවාදා පැවති කැබිනට් රැස්වීමට ගොස් තිබූ අතර ඔහුගේ මේ පැති මාරුව සම්බන්ධයෙන් ෆේස්බුක් සටහන් පවා පළ වී තිබුණි. මෙවන් පසුබිමක වසන්ත සේනානායක යළිත් කාගෙත් කතාබහට ලක් වූයේ ඊයේ පැවති එක්සත් ජාතික පක්ෂ කණ්ඩායම් රැස්වීමට ඔහු නැවත වරක් පැමිණ සිටීම හේතුවෙනි. ඔහුගේ පැතිමාරුව සම්බන්ධයෙන් මන්ත්‍රීවරුන් ඉතා අපූරු ප්‍රතිචාරයන් දැක්විය.", "URL": "https://sinhala.adaderana.lk/news.php?nid=99896", "Category": null, "Parent URL": null}