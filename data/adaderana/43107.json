{"Source": "Adaderana", "Timestamp": "May 10, 2014 08:25 am", "Headline": "අතුරුදන්වුවන් පිළිබඳව මීළඟ සාක්ෂි ගැනීම ජුනි මාසයේ ", "News Content": "අතුරුදන්වුවන් පිළිබඳ ජනාධිපති කොමිසම මඩකලපුවේ ප්‍රදේශ කිහිපයක මහජන සාක්ෂි සටහන් කර ගැනීමට තීරණය කර තිබේ. මඩකලපුව , කාත්තන්කුඩි, මම්මුණේ යන ප්‍රදේශවලින් මෙම සාක්ෂි සටහන් කර ගැනීම සිදුකෙරෙන බව එම කොමිසමේ ලේකම් එච්.ඩබ්ලිව් ගුණදාස මහතා පැවසුවේය. එළඹෙන ජුනි මස 6,7,8 සහ 09 යන දින වල මෙම සාක්ෂි සටන් කර ගැනීම සිදුකෙරෙන බව ඒ මහතා සඳහන් කළේය. 1990 - 2009 අතර කාලපරිච්ජේදය තුළ උතුරු සහ නැගෙනහිර පළාත තුළ සිදුවේයයි පැවසෙන පුද්ගල අතුරුදන්වීම් විමර්ශනය කිරීම සඳහා මෙම ජනාධිපති කොමිසම පත් කර තිබේ. මැක්ස්වෙල් පරණගම මහතා එහි සභාපති ධුරය හොබවන අතර තවත් තිදෙනෙකු අදාළ කමිටුවට ඇතුළත්ව සිටින බව සඳහන් වෙයි. මීට පෙර එම කොමිසම මගින් යාපනය , කිලිනොච්චිය සහ මඩකලපුව දිස්ත්‍රික්කයේ චෙන්කලාඩි, වාකරේ යන ප්‍රදේශවලින්ද අතුරුදන්වුවන් පිළිබද සාක්ෂි සටන් කර ගෙන ඇති බව එච්.ඩබ්ලිව් ගුණදාස මහතා පැවසුවේය. අතුරුදන් වුවන් පිළිබඳ ජනාධිපති කොමිසමේ කාර්යන් සහ එහි තොරතුරු පිළිබඳ මහජනතාව දැනුවත් කිරීම සඳහා නව වෙබ් අඩවියක් ලබන 20 වැනිදා දියත් කෙරෙන බව ද කොමිසමේ ලේකම් පැවසුවේය.", "URL": "https://sinhala.adaderana.lk/news.php?nid=43107", "Category": null, "Parent URL": null}