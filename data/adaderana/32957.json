{"Source": "Adaderana", "Timestamp": "April 3, 2013 07:35 am", "Headline": "හොර නෝට්ටු සමග දෙදෙනෙක් මාට්ටු", "News Content": "රත්නපුර නගරයේ දී ව්‍යාජ නෝට්ටු තොගයක් සමග පුද්ගලයින් දෙදෙනෙකු අත්අඩංගුවට ගෙන තිබේ. පොලිස් විශේෂ කාර්ය බලකායට ලැබුණු තොරතුරකට අනුව ජීප් රථයක් පරීක්ෂා කිරීමේ දී එහි තිබී ව්‍යාජ රුපියල් දහසේ නෝට්ටු 14 ක් සොයාගත් බව පොලීසිය පැවසුවේය. ජීප් රථය තුළ සිටි මීරිගම සහ වේයන්ගොඩ පදිංචි පුද්ගලයින් දෙදෙනෙකු අත්අඩංගුවට ගෙන ඇති බව සඳහන්ය. ජීප් රථය ද විශේෂ කාර්ය බලකා භාරයට ගෙන වැඩිදුර පරීක්ෂණ සදහා අපරාධ පරීක්ෂණ දෙපාර්තමේන්තුවට භාර දී තිබේ. සිදුකළ විමර්ශනයේ දී එක් සැකකරුවෙකුගේ වේයන්ගොඩ ප්‍රදේශයේ පිහිටි නිවස පරීක්ෂා කළ අතර එහි තිබී රුපියල් දෙදහසේ ව්‍යාජ නෝට්ටු 02 ක්, අඩක් මුද්‍රණය කළ රුපියල් දහසේ නෝට්ටු 30 ක් සොයාගෙන ඇති බව සඳහන්ය. දැනටමත් ඔවුන් විසින් හම්බන්තොට, තණමල්විල ප්‍රදේශවලට ව්‍යාජ මුදල් නෝට්ටු බෙදාහැර ඇති බවට තොරතුරු අනාවරණය වී ඇති අතර ව්‍යාජ මුද්‍රණ නෝට්ටු පිළිබඳ තොරතුරක් ලැබුණහොත් ලඟම ඇති පොලීසියට දන්වන ලෙස එම ප්‍රදේශයේ ජනතාවගෙන් පොලීසිය ඉල්ලීමක් කරයි.", "URL": "https://sinhala.adaderana.lk/news.php?nid=32957", "Category": null, "Parent URL": null}