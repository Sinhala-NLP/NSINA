{"Source": "Adaderana", "Timestamp": "August 3, 2013 08:40 am", "Headline": "මාරවිල නිවසක අභිරහස් මරණයක්", "News Content": "අභිරහස් ලෙස මිය ගොස් සිටි මාරවිල ප්‍රදේශ‍ෙය් පදිංචිකරුවෙකුගේ මළ සිරුරක් ඔහුගේ නිවසේ තිබී හමුවී ඇති බව මාරවිල පොලීසිය පවසයි. මිය ගොස් ඇත්තේ මාරවිල, හත්තිනිය, සමෘද්ධි බැංකු මාවත පදිංචිව සිටි වර්ණකුලසුරිය වසන්ත සිල්වේස්ටර් ප්‍රනාන්දු (45) නම්වු දෙදරු පියෙකු බව අප වාර්තාකරු කියයි. මිය ගොස් ඇති අයගේ බිරිඳ සහ දරු දෙදෙනා ඉතාලියේ සේවය කරන අතර මොහු පමණක් තම නිවසේ තනිවම පදිංචිව සිට ඇත. දින 03 කට පමණ පෙර මිය ගොස් ඇති අය තමන්ගේ සහෝදරයෙකු වන වර්ණකුලසුරිය කැන්සි ප්‍රනාන්දු යන අයව හමුවී කතා බහ කර ඇත. එහෙත් දින කිහිපයක සිට තම සහෝදරයා සම්බන්ධයෙන් ආරංචියක් නොමැති නිසා ඒ සම්බන්ධයෙන් සොයා බැලීමට ඔහුගේ නිවසට පැමිණ බලන විට නිවස තුළින් දුගඳක් හැමු බවත්,ඒ සම්බන්ධයෙන් සොයා බලන විට තම සහෝදරයා නිවසේ ඇඳක් මත මිය ගොස් සිටි බවත් වර්ණකුලසුරිය කැන්සි ප්‍රනාන්දු යන අය මාරවිල පොලීසියට පවසා තිබේ. ඒ අනුව පොලීසිය විසින් සිදු කරන ලද මුලික විමර්ශනවලින් පසුව මෘත ශරීරය හලාවත මහා රෝහලට යවා ඇත. මෙම අය දින කීපයකට පෙර මිය යන්නට ඇති බවට විශ්වාස කළ හැකිමුත් මරණය සිදුවී ඇති ආකාරය අනවරණය වී නැති බව පොලීසිය කියන බව අප වාර්තාකරු කියයි. මාරවිල පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36332", "Category": null, "Parent URL": null}