{"Source": "Adaderana", "Timestamp": "September 28, 2012 11:56 am", "Headline": "සරසවි ගුරු-සිසු පාගමන් නිසා රථවාහන තදබදයක්", "News Content": "සරසවි ආචාර්යවරුන්ගේ හා සරසවි සිසුන්ගේ විරෝධතා පාගමන් හේතුවෙන් ගාලු පාර, බේස්ලයින් පාර, සංඝරාජ මාවත, ඇතුළු කොළඹ තදාසන්න ප්‍රදේශ කිහිපයක දැඩි රථ වාහන තදබදයක් නිර්මාණය වී ඇතැයි අද දෙරණ වාර්තාකරු පවසයි. ඉකුත් 24 වන දින ගාල්ල නගරයෙන් ආරම්භ කළ සරසවි ඇදුරන්ගේ පාගමන දින 4 ක ඇවෑමෙන් අද (28) දින කොළඹට ළඟාවීමට නියමිත වන අතර මේ වනවිටත් එය ගාලු පාරේ වැල්ලවත්ත නගරය පසුකරමින් සිටියි. \"රාජ්‍ය අධ්‍යාපනය රැකගනිමු\" යන සටන් පාඨය පෙරදැරිව ප්‍රථමයෙන් ගාල්ලේ සිට අම්බලන්ගොඩට ද අනතුරුව අළුත්ගම සිට මොරටුවට ද පැමිණි පාගමන අද පස්වරුව වනවිට කොළඹට පැමිණ කොළඹ හයිඩ් පිටියේ දී දැවැන්ත රැළියක් පැවැත්වීමට නියමිතය. මේ අතර සරසවි සිසුන්ගේ විරෝධතා පාගමන මහනුවරින් ආරම්භ වී දින 3 ක ඇවෑමෙන් බේස්ලයින් පාර දිගේ කොළඹ පැමිණෙමින් සිටින බවත් ඒ අනුව ඒ අවට දැඩි රථ වාහන තදබදයක් නිර්මාණය වී ඇති බවත් අප වාර්තාකරුවන් කියා සිටියි.", "URL": "https://sinhala.adaderana.lk/news.php?nid=27822", "Category": null, "Parent URL": null}