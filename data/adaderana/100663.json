{"Source": "Adaderana", "Timestamp": "December 12, 2018 05:40 pm", "Headline": "අයාලේ යන ගවයින් 81කට ඉඹුල්පේ ප්‍රාදේශීය සභාව කළ දෙයක්", "News Content": "බළන්ගොඩ ඉඹුල්පේ ප්‍රාදේශීයසභාව මගින් එම බල ප්‍රදේශයේ අයාලේ යන ගවයින් 81කු අල්ලා අලූත්නුවර ප්‍රදේශයේ ගාල්කර ඇති අතර අද (12) එම ගවයින් ලොරි රථ වලට පටවා වැල්ලවාය, හඳපාන්ගල රක්ෂිතයට මුදාහැරීම සඳහා එම ප්‍රදේශයේම ගව පට්ටි පාලනය කරන හිමිකරුවෙකුට මෙම ගවයින් භාර දීමට යෑමේදී ප්‍රදේශවාසීන්ගේ දැඩි විරෝධයක් ඇති විය. එම ස්ථානයට බළන්ගොඩ,සමනළවැව, පින්නවල පොලිස්ස්ථාන වල නිළධාරීන් පැමිණි අතර ඉඹුල්පේ ප්‍රාදේශීයසභාවේ සභාපති ශ්‍රී ලාල් සේනාරත්න මහතා පැමිණීමත් සමඟ ප්‍රදේශවාසීන් සහ සභාපතිවරයා අතර දැඩි උණුසුම් තත්ත්වයක් ඇති විය. ප්‍රදේශ වාසීන් චෝදනා කරන්නේ ගවයන් භාරදෙන හිමිකරු නිසි අනුමැතියකින් තොරව එය පවත්වා යන බවය. හිමිකරු කියන ආකාරයට ගවයන් රක්ෂිතයකට මුදාහැරීමට අවසර නැතිබවත්, සතුන් ප්‍රවාහනය කිරීමේ දී හිමිකරු එම ගවයින් ලොරි රථවලට පැටවීමේ දී හිංසාකාරී ලෙස පැටවීමත් සමඟ හිමිකරු ගැන කිසිදු විශ්වාසයක් නොමැති බැවින් මෙම ගවයින් වෙනත් ප්‍රදේශයකට ගෙනයාමට විරුද්ධ බව ඔවුන් පවසා ඇත. අනතුරුව සභාපතිවරයා ප්‍රදේශවාසීන්ගේ ඉල්ලීම පරිදි එම ගවයින් නැවත වරක් මුදාහැරීමට කටයුතු කරන ලදී.", "URL": "https://sinhala.adaderana.lk/news.php?nid=100663", "Category": null, "Parent URL": null}