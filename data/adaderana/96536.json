{"Source": "Adaderana", "Timestamp": "September 22, 2018 02:13 pm", "Headline": "නව ආසන සංවිධායකවරු ජනපති අතින් පත්වීමේ ලිපි භාරගනි", "News Content": "ශ්‍රී ලංකා නිදහස් පක්ෂය සඳහා පත්කළ නව ආසන සංවිධායකවරුන්ට අදාළ පත්වීම් ලිපි ජනාධිපති මෛත්‍රිපාල සිරිසේන මහතා විසිස් සිය නිල නිවසේදි ලබාදි ඇත. ආසන බල මණ්ඩල පිහිටුවීමට අසමත්වීම හේතුවෙන් ශ්‍රී ලංකා නිදහස් පක්ෂයේ හත් දෙනකු ඔවුන් මෙතෙක් දැරූ ආසන සංවිධායක ධුරවලින් ඉවත් කිරිමට ඉකුත් දා රැස්වූ ශ්‍රී ලංකා නිදහස් පක්ෂ මධ්‍යම කාරක සභාව තීරණය කළේය. එලෙස ඉවත්කළ අය අතරට ආණ්ඩුවෙන් ඉවත්ව සිටින සුසිල් ප්‍රේම්ජයන්ත් ,ලක්ෂ්මන් යාපා අබේවර්ධන , අනුර ප්‍රියදර්ශන යාපා , ටි.බී.ඒකනායක ,තාරනාත් බස්නායක, ඩබ්ලිව්.ඩී.ජේ.සෙනෙවිරත්න,චන්දිම වීරක්කොඩි මෙන්ම ගුණරත්න වීරකෝන් යන මහත්වරුන් ඇතුලත් වේ. මෙලෙස ඉවත් කළ ආසන සංවිධායකවරුන් වෙනුවට නව ආසන සංවිධායකවරුන් පත්කෙරුණු අතර ඔවුන්ට හිමි පත්වීමේ ලිපි ජනාධිපති මෛත්‍රිපාල සිරිසේන මහතා විසින් ඊයේ (21) පස්වරුවේදී පිළිගන්වා ඇත. ඒ අනුව කුරුණෑගල දිස්ත්‍රික් නායකත්වය සහ දිස්ත්‍රික් සම්බන්ධීකරණ කමිටු සම සභාපතිවරයා ලෙස මෙන්ම පන්නල ප්‍රාදේශිය සම්බන්ධීකරණ කමිටුවේ සම සභාපතිවරයා ලෙස පාර්ලිමේන්තු මන්ත්‍රි දයාසිරි ජයසේකර මහතා පත් කර ඇත. මැදකොළඹ ශ්‍රි ලංකා නිදහස් පක්ෂ ආසන සංවිධායක ලෙස අමාත්‍ය ෆයිසර් මුස්තාපා මහතාද , කඩුවෙල සම සංවිධායකවරුන් ලෙස පළාත් සභා මන්ත්‍රී හෙක්ටර් බෙත්මගේ මහතා සහ කඩුවෙල හිටපු නගරාධිපති ජී.එච්.බුද්ධදාස මහතාද පත් කර තිබේ. මීට අමතරව ගම්පහ දිස්ත්‍රික් සම්බන්ධීකරණ කමිටුවේ සම සභාපතිවරයා ලෙස පත්කෙරුණේ නියෝජ්‍ය අමාත්‍ය ලසන්ත අලගියවන්න මහතායි. රාජ්‍ය අමාත්‍ය පියසේන ගමගේ මහතා ගාලු දිස්ත්‍රික් සම්බන්ධීකරණ කමිටුවේ සම සභාපතිවරයා ලෙස පත්වීම ලබාගත්තාය. බෙන්තර - ඇල්පිටිය ආසනයේ සංවිධායකවරයා ලෙස මෙන්ම බෙන්තොට ප්‍රාදේශිය සම්බන්ධීකරණ කමිටුවේ සම සභාපතිවරයා ලෙස පත් කර ඇත්තේ අමිල හර්ෂණ කාරියවසම් මහතායි.", "URL": "https://sinhala.adaderana.lk/news.php?nid=96536", "Category": null, "Parent URL": null}