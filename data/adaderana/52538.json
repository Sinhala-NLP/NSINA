{"Source": "Adaderana", "Timestamp": "July 9, 2015 02:31 pm", "Headline": "අලුත්ගම ගැටුම විභාගයට දින තීන්දුයි", "News Content": "අලුත්ගම, දර්ගා නගරයේ ඇති වූ ගැටම්කාරි තත්ත්වය වැළැක්වීම සඳහා පොලිසිය කටයුතු නොකළ බව පවසා ගොනු කර තිබූ මූලික අයිතිවාසිකම් පෙත්සම් විභාගයට ගැනීමට ශ්‍රේෂ්ඨාධිකරණය තීරණය කර තිබේ.ශ්‍රේෂ්ඨාධිකරණ විනිසුරු ප්‍රියසාද් ඩෙප් මහතා ප්‍රමුඛ ත්‍රි පුද්ගල විනිසුරු මඩුලක් විසින් එම තීරණය දැනුම් දුන් බව අද දෙරණ අධිකරණ වාර්තාකරු සඳහන් කළේය.දර්ගා නගරයේ හටගත් ගැටුම්කාරි තත්ත්වය වැළැක්වීම සඳහා පොලිසිය කටයුතු නොකිරීම හේතුවෙන් විශාල ජිවිත හා දේපළ හානියක් සිදු වූ බව පෙත්සම්කාර පාර්ශවය අදාළ පෙත්සම මගින් පෙන්වා දී ඇත.කෙසේ වෙතත් එය ප්‍රතික්ෂේප කරමින් රජයේ නීතිඥවරයා ශ්‍රේෂ්ඨාධිකරණය හමුවේ ප්‍රකාශ කර ඇත්තේ ගැටුම වැළැක්වීමට පොලිසිය උපරිම උත්සාහ ගෙන ඇති බවයි.ගැටුමට සම්බන්ධ පුද්ගලයන් 47 දෙනෙකුට සහ ඇදිරිනීතිය කඩ කළ 300ට වැඩි පිරිසකට එරෙහිව නීතිය ක්‍රියාත්මක කර ඇති බවට රජයේ නීතිඥවරයා එහිදී පවසා තිබේ.කරුණු සැලකිල්ලට ගත් ශ්‍රේෂ්ඨාධිකරණයේ ත්‍රිපුද්ගල විනිසුරු මඩුල්ල ලබන වසරේ ජනවාරි මස 27 වනදා අදාළ පෙත්සම් විභාගයට ගැනීමට තීරණය කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=52538", "Category": null, "Parent URL": null}