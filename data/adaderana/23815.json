{"Source": "Adaderana", "Timestamp": "April 26, 2012 11:02 am", "Headline": "සාලම්බකුලම් රක්ෂිතයේ මහා පරිමාණ දැව ජාවාරමක් වටලයි", "News Content": "බේකරි සඳහා දර කැපීමට ලබාගත් බලපත්‍රයක් යොදාගනිමින් වව්නියාව, කල්මඩු, සාලම්බකුලම් රක්ෂිත වනයේ මහා පරිමාණයෙන් දැව කපමින් සිටි පුද්ගලයෙකු පොලිස් විශේෂ කාර්යය බලකායේ නිලධාරීන් විසින් අත්අඩංගුවට ගෙන තිබේ. පොලිස් විශේෂ කාර්යය බලකායට ලැබුණු තොරතුරකට අනුව සාලම්බකුලම් වනයට ඇතුළු වන විට සැකකරුවන් පලාගොස් ඇති අතර ඔවුන් පසුපස ලුහුබැඳ ගොස් එක් සැකකරුවෙකු අත්අඩංගුවට ගෙන ඇති බව සඳහන්ය. මොවුන් විසින් සාලම්බකුලම් රක්ෂිතයේ අක්කර 10 ක පමණ භූමි ප්‍රදේශයක තිබූ පලු, වීර සහ බුරුත ගස් කපා ඇති බව වාර්තා වේ. දැව ප්‍රවාහනය කිරීමට යොදාගත් ට්‍රැක්ටරය ද පොලිස් විශේෂ කාර්යය බලකා භාරයට ගෙන ඇත.", "URL": "https://sinhala.adaderana.lk/news.php?nid=23815", "Category": null, "Parent URL": null}