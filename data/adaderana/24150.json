{"Source": "Adaderana", "Timestamp": "May 10, 2012 02:32 pm", "Headline": "නීති විරෝධී වැඩ කළොත් මහපොළ නෑ", "News Content": "නීති විරෝධී කටයුත්තක් සිදුකළ බවට පරීක්ෂණයක් මගින් තහවුරු කෙරුණු හා දඬුවම් ලැබූ සිසුන්ගේ මහපොළ ශිෂ්‍යාධාර අහෝසි කරන බව උසස් අධ්‍යාපන අමාත්‍ය එස්.බී දිසානායක මහතා පවසයි. අද පාර්ලිමේන්තුවේ එ.ජා.ප පාර්ලිමේන්තු මන්ත්‍රී බුද්ධික පතිරණ මහතා විසින් අසන ලද ප්‍රශ්නයකට ප්‍රතිචාර දක්වමින් උසස් අධ්‍යාපන අමාත්‍යවරයා මේ බව කියා සිටි වග අද දෙරණ පාර්ලිමේන්තු වාර්තාකරු කියා සිටියි. විකල්ප දේශපාලන මත දරන හා ඒ වෙනුවෙන් ක්‍රියාකාරී වන සිසුන්ට මහපොළ ශිෂ්‍යාධාර අහිමි කරන බවට පුවත්පත්වල වාර්තා පළ වූ බවත්,එකී වාර්තාවල සත්‍යතාවක් ඇත්දැයි බුද්ධික පතිරණ මන්ත්‍රීවරයා එහිදී ප්‍රශ්න කළේය. ස්වාධීන දේශපාලන මතයක් දැරීමට සිසුන්ට ඇති අයිතිය අහිමි කොට නැති බවත්,එසේ වුවත් විනය විරෝධී හෝ නීති විරෝධී කටයුතු සිදුකළ බවට පරීක්ෂණ මගින් තහවුරු වී දඬුවම් ලැබුවහොත් මහපොළ ශිෂ්‍යාධාරය අහිමිවනු ඇති බවත් දිසානායක මහතා පාර්ලිමේන්තුවේදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24150", "Category": null, "Parent URL": null}