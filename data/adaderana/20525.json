{"Source": "Adaderana", "Timestamp": "December 7, 2011 03:48 pm", "Headline": "ෆොන්සේකාගේ හිමිකම් රකින්න එ.ජා.පය මූන්ට ගතු කියයි", "News Content": "හිටපු යුද හමුදාපති,ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා ගේ මානව හිමිකම් ආරක්ෂා කරන ලෙස එක්සත් ජාතීන්ගේ සංවිධානයේ මහ ලේකම් බෑන් කී මූන්ගෙන් ඉල්ලීමක් කිරීමට එක්සත් ජාතික පක්ෂය තීරණය කර තිබේ. අද රැස්වූ එ.ජා.ප කෘත්‍යාධිකාරී මණ්ඩල රැස්වීමට ඉදිරිපත්වූ අදාළ යෝජනාවට අනුමැතිය ලැබුණු බව එ.ජා.ප මහ ලේකම් තිස්ස අත්තනායක මහතා සඳහන් කරයි. ඒ අනුව සරත් ෆොන්සේකා මහතාගේ මානව හිමිකම් ආරක්ෂා කරන ලෙස ඉල්ලමින් අත්සන් දස ලක්ෂයකින් යුතු මහජන පෙත්සමක් සියලු දේශපාලන පක්ෂ හා සංවිධාන සමග ඒකාබද්ධව සකස්කොට එක්සත් ජාතීන්ගේ මහ ලේකම්වරයා වෙත ඉදිරිපත් කිරීමට බලාපොරොත්තු වන බව හෙතෙම කියා සිටියි. ඒ අනුව මෙම මහජන පෙත්සම සඳහා අත්සන් ලබාගැනීමේ කටයුතු දේශපාලන පක්ෂවල නායක මට්ටමින් කොළඹ නගරාධිපතිවරයාගේ නිල නිවසේදී නිල වශයෙන් මේ මස 10 වන දින පෙ.ව 10.30 ට ආරම්භ කරන බවත්,අනතුරුව මෙම පෙත්සම රට පුරා පළාත්, දිස්ත්‍රීක් හා මැතිවරණ කොට්ඨාස මට්ටමින් අත්සන් කිරීමට කටයුතු යොදා ඇති බවත් අත්තනායක මහතා අද පැවති මාධ්‍ය හමුවේදී අනාවරණය කළේය. මෙම පෙත්සම් ව්‍යාපාරය හා එහි වැඩකටයුතු සම්බන්ධීකරණය එ.ජා.ප නියෝජ්‍ය මහ ලේකම්,පාර්ලිමේන්තු මන්ත්‍රී ජයලත් ජයවර්ධන මහතා විසින් සිදුකෙරෙනු ඇති බව ද ඔහු සිහිපත් කළේය.", "URL": "https://sinhala.adaderana.lk/news.php?nid=20525", "Category": null, "Parent URL": null}