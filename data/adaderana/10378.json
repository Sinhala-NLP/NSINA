{"Source": "Adaderana", "Timestamp": "August 22, 2010 03:13 pm", "Headline": "මහසෙන්ට පහරදුන් සැකකරු පලා ගිහින් ", "News Content": "නෙත් ගුවන් විදුලි නාලිකාවේ මාධ්‍යවේදී මහසෙන් රූපසිංහ මහතාට පහරදීමට සම්බන්ධ සැකකරු ප්‍රදේශයෙන් පලාගොස් ඇති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා සඳහන් කරයි. වැලිවේරිය දකුණු ඇඹරලුව ප්‍රදේශයේ නිවසක පවත්වාගෙන යන පොල්කටු අඟුරු කිරීමේ නීති විරෝධී ව්‍යාපාරයක් පිළිබඳව නෙත් එෆ් එම් ගුවන්විදුලි නාලිකාව කළ හෙළිදරව්වක් පහරදීමට හේතු වී ඇති බව සඳහන්ය. ප්‍රදේශයේ ජනතාවට හා පරිසරයට හානිකර ලෙස පවත්වාගෙන යන අදාළ කර්මාන්ත ශාලාව පිළිබඳව එම නාලිකාවේ වැඩසටහනක් තුළින් වගකිව යුතු ආයතන වෙත යොමුකර තිබේ. ඒ පිළිබඳව උරණ වූ කර්මාන්ත ශාලාවේ හිමිකරු ඇතුලු පිරිසක් පහරදීම කළ බවට මේ වනවිට මහසෙන් රූපසිංහ මහතා පොලීසිය ඇතුලු ආයතන වෙත පැමිණිලි කර ඇත. පහරකෑමට ලක්වූ මහසෙන් රූපසිංහ මහතා මේ වනවිට කොළඹ ජාතික රෝහලේ ප්‍රතිකාර ලබන බව ද සඳහන්ය. මේ සම්බන්ධව මේ වනවිට වැඩිදුරටත් පොලිස් පරීක්ෂණ සිදුකරන අතර සිදුවීම සම්බන්ධව රජයේ අවධානය ද යොමුව තිබේ.", "URL": "https://sinhala.adaderana.lk/news.php?nid=10378", "Category": null, "Parent URL": null}