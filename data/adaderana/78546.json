{"Source": "Adaderana", "Timestamp": "October 10, 2017 09:49 am", "Headline": "ලබන වසරේ මුහුදුරළ බල ශක්ති නිපදවන්න අපේක්ෂා කරනවා", "News Content": "ලබන වසරේ දී ශ්‍රී ලංකාවේ මුහුදුරළ බල ශක්ති නිපදවීමේ කාර්යයන් ආරම්භ කිරීමට අපේක්ෂා කරන බව ෆින්ලන්තයේ ඒ.ඩබ්ලිව්.බලශක්ති ආයතනය පවසයි. එම ආයතනයේ ප්‍රධාන විධායක නිලධාරී ජෝන් ලියෙලෙයුන්ඩ් මහතා පෙන්වා දෙන්නේ ඒ සඳහා ශ්‍රී ලංකාව අවට මුහුදු තීරයේ මුලික සමීක්ෂණ කාර්යයන් සිදුකර අවසන් බවයි. මුහුදුරළ මඟින් බළශක්ති උත්පාදනය කරලීම පිළිබඳ තමන් සතු අත්දැකීම් සහ තාක්ෂණය ශ්‍රී ලංකාවට සැපයීමටත් ශ්‍රී ලංකා මුහුදු තීරයේ මුහුදුරළ බළශක්ති නිෂ්පාදනය සඳහා සහය ලබාදීමටත් තමන් සූදානම් බව ඔහු ප්‍රකාශ කර තිබේ. මුහුදුරළ බල උත්පාදනය පිලිබඳ අධ්‍යයනය කිරීම සඳහා අග්‍රමාත්‍ය රනිල් වික්‍රමසිංහ මහතා ඇතුළු දූත පිරිස ඊයේ පස්වරුවේ ෆින්ලන්තයේ හෙල්සින්කි නුවර ඒ.ඩබ්ලිව්.බලශක්ති ආයතනයේ අධ්‍යයනය චාරිකාවක නිරත වූ අවස්ථාවේ එහි ප්‍රධාන විධායක නිලධාරීවරයා මේ බව ප්‍රකාශ කර ඇති බව අග්‍රමාත්‍ය කාර්යාලය සඳහන් කළේය. මුහුදුරළ බල උත්පාදනය සඳහා ඒ.ඩබ්ලිව් ආයතනය විසින් නව තාක්ෂණයෙන් සන්නද්ධ යන්ත්‍රසූත්‍ර ගණනාවක් නිර්මාණය කර ඇති අතර ශ්‍රී ලංකා දූත පිරිස ඒවායේ ක්‍රියාකාරීත්වය පිළිබඳව ද මෙහිදී අවබෝධයක් ලබාගෙන තිබේ. මේ අතර අග්‍රමාත්‍ය රනිල් වික්‍රමසිංහ මහතා ඇතුළු දූත පිරිස කර්මාන්ත, නගර සහ ප්‍රජාවන් සඳහා කසළ කළමනාකරණය හා ප්‍රතිචක්‍රීකරණය පිලිබඳ හසල අත්දැකීම් ඇති ෆින්ලන්තයේ ෆෝටම් කසළ විසඳුම් සමාගමේ නිලධාරීන් සමඟ විශේෂ සාකච්ඡාවක් පවත්වා ඇති බව වාර්තා වෙයි. මෙම සාකච්ඡාවේ දී නවීන තාක්ෂණය කසළ විසඳුම් සඳහා යොදාගන්නා ආකාරය සහ කසළ කළමනාකරණයේ නව ප්‍රවණතාවන් පිළිබඳව සාකච්ඡා කර තිබේ. ෆෝටම් සමාගම ඔවුන්ගේ කසළ කළමනාකරණය සහ ප්‍රතිචක්‍රීකරණය කාර්යයන්හිදී අනුගමනය කරන ක්‍රම වේදයන් පිළිබඳව අධ්‍යයනය කිරීමට ද මෙහිදී ශ්‍රී ලංකා දූත පිරිසට අවකාශ ලැබුණු බව අග්‍රමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=78546", "Category": null, "Parent URL": null}