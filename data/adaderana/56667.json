{"Source": "Adaderana", "Timestamp": "January 26, 2016 04:23 pm", "Headline": "මේවා දකිද්දි බෞද්ධයන් ලෙස අපටත් ලැජ්ජයි - අගමැති වාර්තාවක් ඉල්ලයි", "News Content": "භික්ෂූණ් වහන්සේ පිරිසක් හෝමාගම මහේස්ත්‍රාත් උසාවිය ඉදිරිපිට කලහකාරී ලෙස හැසිරීම සම්බන්ධයෙන් සම්පූර්ණ වාර්තාවක් මල්වතු හා කෝට්ටේ මහනාහිමියන්ට ලබාදෙන බව අග්‍රාමාත්‍ය රනිල් වික්‍රමසිංහ මහතා පවසයි.ඒ ගැන තමන් පොලිසියට උපදෙස් දී ඇතැයි ද අගමැතිවරයා අද පාර්ලිමේන්තුවේදී පැවසූ බව අප වාර්තාකරු කියයි.උසාවියට අපහාස කළැයි කියන සිද්ධියට බොදුබලසේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් හෝමාගම මහේස්ත්‍රාත් අධිකරණය විසින් අද රිමාන්ඩ් කිරීමෙන් පසු එම ස්ථානයේ භික්ෂූණ් පිරිසක් කලහකාරී ලෙස හැසිරීම ගැන අදහස් දක්වමින් අග්‍රාමාත්‍යවරයා මේ බව පවසා තිබේ.සිවුරු දමා ගත් භික්ෂූන් වහන්සේ යැයි කියන පිරිසක් මේ ආකාරයට කලහකාරී ලෙස හැසිරී ඇති බවත්, නීතිය කාටත් එක සමාන බවත්, පැවසූ අග්‍රාමාත්‍යවරයා \"මේ ආණ්ඩුව බුද්ධ රක්ඛිතලා, සෝමාරාමලා ඇති කරන්නට ඉඩ දෙන්නේ නෑ. සිවුරු පොරවා ගත් පිරිසක් අද හෝමාගම උසාවි භූමියේ කළහ කළා. මේවා දකිද්දි බෞද්ධයන් ලෙස අපට ලැජ්ජයි. විනය පිටකයක් තිබෙනවා. ඒ අනුව භික්ෂූන් කටයුතු කළ යුතුයි. නීතිය රැකිය යුතුයි.‘‘ යනුවෙන්ද පවසා ඇතැයි සඳහන්ය.", "URL": "https://sinhala.adaderana.lk/news.php?nid=56667", "Category": null, "Parent URL": null}