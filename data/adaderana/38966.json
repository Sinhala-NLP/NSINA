{"Source": "Adaderana", "Timestamp": "November 19, 2013 07:02 pm", "Headline": "හමීඩ් කර්සායි ජනපතිට සුබ පතයි ", "News Content": "ශ්‍රී ලංකාව පොදුරාජ්‍ය මණ්ඩලයේ සභාපතීත්වයෙන් පිදුම් ලැබීම සම්බන්ධයෙන් ඇෆ්ගනිස්ථාන ජනාධිපති හමීඩ් කර්සායි මහතා ජනාධිපති මහින්ද රාජපක්ෂ මහතාට සුභාශිංසන පිරිනමා තිබේ. අද(19) උදෑසන ඇෆ්ගන් ජනාධිපතිවරයා දුරකථනයෙන් අමතා සිය සුභාශිංසනය කළ බව ජනාධිපති මාධ්‍ය අංශය සඳහන් කරයි. බොහෝ සමාජ දර්ශකයන්ගෙන් ඉදිරියට යාම හා සීඝ්‍ර ආර්ථික වර්ධනයක් අත්කර ගැනීම පිළිබඳව හමිඩ් කර්සායි මහතා ශ්‍රී ලංකාවට ප්‍රශංසා පළ කර තිබේ. මේ අතර ජනාධිපති මහින්ද රාජපක්ෂ මහතාගේ ජන්ම දිනය සහ පදවිප්‍රාප්ති සැමරුමට සමගාමීව දිවයින පුරා ග්‍රාමීය විදුලි ව්‍යාපෘති 670ක් ජනතා අයිතියට පත් කිරීමට විදුලිබල හා බලශක්ති අමාත්‍යාංශය පියවර ගෙන තිබේ. විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මියගේ උපදෙස් පරිදි මෙම වැඩසටහන ක්‍රියාත්මක කර ඇති බව එම අමාත්‍යාංශය පවසයි. අදාළ වැඩසටහන සඳහා රුපියල් මිලියන 3620ක් වැය කර ඇති බව සඳහන් වෙයි. උතුරු පළාතේ ව්‍යාපෘති 89ක්, බස්නාහිර පළාතේ ව්‍යාපෘති 46ක්, නැගෙනහිර පළාතේ ව්‍යාපෘති 96ක්, ඌව පළාතේ ව්‍යාපෘති 63ක්, දකුණු පළාතේ ව්‍යාපෘති 99ක්, මධ්‍යම පළාතේ ව්‍යාපෘති 153ක්, සබරගමුව පළාතේ ව්‍යාපෘති 124ක් මෙලෙස ජනතා අයිතියට පත් කිරීමට නියමිතයි. මෙම ග්‍රාමීය විදුලි ව්‍යාපෘති ක්‍රියාත්මක වීමත් සමඟ නිවාස දස දහස් පනහකට අලුතින් විදුලි සබඳතා සැපයෙන බව විදුලිබල හා බලශක්ති අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=38966", "Category": null, "Parent URL": null}