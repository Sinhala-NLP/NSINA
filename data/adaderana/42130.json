{"Source": "Adaderana", "Timestamp": "March 28, 2014 07:14 am", "Headline": " පිල්ලෙයි විසින් පවත්වන කිසිදු පරීක්ෂණයක් පිළිගන්නේ නෑ", "News Content": "ශ්‍රී ලංකාවේ සිදුව ඇති බව කියන මානව හිමිකම් කඩවීම් සම්බන්ධයෙන් ජාත්‍යන්තර පරීක්ෂණයකට ඉඩ ලබා නොදෙන බව ශ්‍රී ලංකා රජය පවසයි. අමාත්‍ය සුසිල් ප්‍රේමජයන්ත මහතා කියා සිටියේ මානව හිමිකම් කවුන්සිලයේ මහ කොමසාරිස් නවනීදන් පිල්ලෙයි මහත්මිය විසින් පවත්වනු ලබන කිසිදු පරීක්ෂණයක් රජය පිළිනොගන්නා බවයි. බි.බි.සී ලෝක සේවය සමග අදහස් දක්වමින් අමාත්‍යවරයා වැඩිදුරටත් කියා සිටියේ මෙරට සංහිඳියාව ඇති කිරීමේ ක්‍රියාදාමය බිඳ දැමීම සඳහා අදාළ යෝජනාව ඉදිරරිපත් කර ඇති බවයි. එමගින් ජනතාව අතර අවිශ්වාසය ගොඩනැඟීම, සාමය බිඳ වැටීම සහ රට අස්ථාවර වීම සිදුවිය හැකි බව අමාත්‍යවරයා පෙන්වා දෙයි. දෙමළ ජනතාවගේ ගැටළු වලට විසදුම් ලබා දී ඇති බව පෙන්වා දෙන අමාත්‍ය සුසිල් ප්‍රේමජයන්ත මහතා කියා සිටියේ එම ජනතාවගේ අවශ්‍යතා ඉටුකිරිමට රජය පියවර ගෙන ඇති බවයි. ශ්‍රී ලංකාව තුළ අභ්‍යන්තර පරීක්ෂණයක් පැවැත්වීම සඳහා සුදුසු පුද්ගලයින් සිටින බව අවධාරණය කරන අමාත්‍ය සුසිල් ප්‍රේමජයන්ත මහතා පෙන්වා දෙනු ලැබුවේ රජය මගින් ප්‍රතිසන්ධාන වැඩපිළිවෙළ ඉදිරියට ගෙන යන බවයි. මේ අතර ජිනිවා යෝජනාව සම්බන්ධයෙන් ශ්‍රී ලංකාවට එරෙහිව සම්බාධක පැන වූවද ඊට මුහුණ දිමට රජය සූදානම් බව අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=42130", "Category": null, "Parent URL": null}