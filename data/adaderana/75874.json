{"Source": "Adaderana", "Timestamp": "August 2, 2017 08:46 am", "Headline": "අද ජාතික විරෝධතා දිනයක් ලෙස නම් වෙයි", "News Content": "අද(02) දිනය ජාතික විරෝධතා දිනයක් ලෙස නම් කර ඇති බව “සයිටම් විරෝධී ජන පවුර සංවිධානය“ පවසයි. එහි සාමාජික මහින්ද ජයසිංහ මහතා පවසන්නේ අද දිනයේ දිවයින පුරා විරෝධතා පැවත්වීමට කටයුතු යොදා ඇති බවයි. මෙම විරෝධතා දිනය සඳහා තමන් ද සහය වන බව රජයේ වෛද්‍ය නිළධාරීන්ගේ සංගමය පවසයි. එම කමිටුවේ සාමාජික ප්‍රසාද් කොළඹගේ මහතා පැවසුවේ අද දහවල් 12.00ට කොළඹ ජාතික රෝහල අසලින් විරෝධතා පාගමනක් සංවිධානය කර ඇති බවයි. එමෙන්ම මෙම ජාතික විරෝධතා දිනයේ දී ලංකා විදුලි සේවක සංගමයේ දායකත්වය පිළිබඳව එහි ප්‍රධාන ලේකම් රංජන් ජයලාල් මහතා ද මෙම කරුණු පවසා සිටියේය. මේ අතර මාළඹේ සයිටම් පෞද්ගලික වෛද්‍ය විද්‍යාලය අහෝසි කිරීම, ශිෂ්‍ය මර්දනය ඇතුලු කරුණු කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බලමණ්ඩලය ආරම්භ කළ විරෝධතා පා ගමන අද නෙළුම්දෙණියේ සිට නිට්ටඹුව දක්වා පැමිණීමට නියමිත බව වෛද්‍ය පීඨ ශිෂ්‍ය ක්‍රියාකාරී කමිටුවේ සාමාජික තුසිත ප්‍රියංකර පැවසීය.", "URL": "https://sinhala.adaderana.lk/news.php?nid=75874", "Category": null, "Parent URL": null}