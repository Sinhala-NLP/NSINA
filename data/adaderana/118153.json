{"Source": "Adaderana", "Timestamp": "September 3, 2019 12:09 pm", "Headline": "සික් තරුණිය ඉස්ලාම් ආගමට බඳවා ගැනීමට එරෙහිව විරෝධතාවයක්", "News Content": "ඉන්දියානු වැසියන් පිරිසක් නවදිල්ලි අගනුවර පිහිටි පාකිස්තාන තානාපති කාර්යාලය ඉදිරිපිටදී විරෝධතාවක නිරත වී තිබේ. ඒ සික් ජාතික තරුණියක් පාකිස්තානයේදී බලහත්කාරයෙන් ඉස්ලාම් ආගමට බඳවාගත් බවට චෝදනා කරමින්. නවදිල්ලි අගනුවර පිහිටි පාකිස්තාන තානාපති කාර්යාලය ඉදිරිපිට පැවති විරෝධතාවට සික්, ජෛන හා හින්දු භක්තිකයන් බොහෝ පිරිසක් එක්ව සිටියේය. ඔවුන් නවදිල්ලියේ මහාමාර්ග අවහිර කරමින් විරෝධතාවේ නිරත වූ බවයි විදෙස් වාර්තා පවසයි. සික් පූජකවරයෙකුගේ දියණියක් වන බාලවයස්කාර දැරියක් පැහැරගෙන ගොස් පාකිස්තානයේදී මුස්ලිම් ජාතිකයෙකුට විවාහ කර දී ඇති බවත් අදාළ දැරිය බලහත්කාරයෙන් ඉස්ලාම් ආගමට බඳවාගෙන ඇති බවටත් විරෝධතාකරුවන් චෝදනා කළේය. එම දැරිය යළි තමා වෙත භාරදෙන ලෙසයි විරෝධතාකරුවන් මෙහිදී ඉල්ලා සිටියේය. එමෙන්ම ඇයට සාධාරණය ඉටුකරදෙන ලෙසද ඔවුන් වගකිවයුතු පාර්ශවයන්ගෙන් ඉල්ලා ඇති බව සඳහන් වෙයි. මේ අතර විරෝධතාකරුවන් පාකිස්තාන තානාපති කාර්යාලයට ඇතුල්වීම වැළැක්වීමට පොලිසිය පියවර ගෙන තිබුණි. එහිදී පොලිසිය හා විරෝධතාකරුවන් අතර ගැටුමක්ද හටගත් බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118153", "Category": null, "Parent URL": null}