{"Source": "Adaderana", "Timestamp": "August 18, 2013 09:36 am", "Headline": "ශිෂ්‍යත්වයට උපකාරක පන්ති, සම්මන්ත්‍රණ හා වැඩමුළු හෙට මැදියමෙන්  සපුරා තහනම්!", "News Content": "හෙට (19) මධ්‍යම රාත්‍රියේ සිට ක්‍රියාත්මක වන පරිදි මෙවර 05 වන ශ්‍රේණිය ශිෂ්‍යත්ව විභාගයට පෙනී සිටීමට නියමිත අපෙක්ෂයන් සඳහා උපකාරක පන්ති සංවිධානය කිරීම, එම පන්ති මෙහෙයවීම, සම්මන්ත්‍රණ සහ වැඩමුළු පැවැත්වීම සම්පූර්ණයෙන්ම තහනම් කර තිබේ. එමෙන්ම එම විභාග සඳහා අනුමාන ප්‍රශ්න පත්‍ර මුද්‍රණය සහ ඒවා බෙදාහැරීම හෝ ඒ හා සමාන ප්‍රශ්න පත්‍ර ලබාදෙන බවට පෝස්ටර්, බැනර්, අත්පත්‍රිකා බෙදා හැරීම තහනම් කර ඇති බව විභාග දෙපාර්තමේන්තුව පවසයි. අගෝස්තු මස 25 වන දින දක්වා මෙම නීතිය බලපැවැත්වෙන බව විභාග කොමසාරිස් ජනරාල් ඩබිලිව්.එම්.එන්.ජේ. පුෂ්පකුමාර මහතාගේ අත්සනින් නිකුත් කළ නිවේදනයක දැක්වෙයි. මේ සම්බන්ධයෙන් 2013 ජූනී මස 21 වන දින විශේෂ ගැසට් පත්‍රයක් ද නිකුත් කර ඇත. මෙම නියෝගය උල්ලංඝණය කරන පුද්ගලයින් පිළිබඳ තොරතුරු ළඟම පොලිස් ස්ථානය, පොලිස් මූලස්ථානය වෙත හෝ ‍විභාග දෙපාර්තමේන්තුව වෙත දැනුම්දෙන ලෙස විභාග කොමසාරිස් ජනරාල්වරයා දැනුම් දෙයි. විභාග දෙපාර්තමේන්තුවේ ක්ෂණික ඇමතුම් අංක 1911 ට හෝ 0112 784 208, 0112 784 537, 0113 188 350 , 0112 785 212 යන දුරකථන අංකවලට මේ පිළිබඳව තොරතුරු ලබා දිය හැකි බව ද විභාග දෙපාර්තමේන්තුව පවසයි.", "URL": "https://sinhala.adaderana.lk/news.php?nid=36716", "Category": null, "Parent URL": null}