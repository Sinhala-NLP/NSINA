{"Source": "Adaderana", "Timestamp": "January 18, 2016 04:29 pm", "Headline": "අගමැති හෙට ස්විට්සර්ලන්තයට ", "News Content": "ලෝක ආර්ථික සමුළුවට සහභාගී වීම සඳහා අග්‍රාමාත්‍ය රනිල් වික්‍රමසිංහ මහතා හෙට (19) ස්විට්සර්ලන්තයට බලා පිටත්ව යාමට නි‍යමිතව තිබේ.අග්‍රාමාත්‍ය කාර්යාලය විසින් නිකුත් කළ මාධ්‍ය නිවේදනයක දැක්වෙන්නේ ලෝක ආර්ථික සමුළුවට සහභාගී වීම සඳහා ශ්‍රී ලංකාවට ආරාධනා ලැබුණු මුල්ම අවස්ථාව මෙය බවයි.එම නිවේදනය වැඩිදුරටත් පහත පරිදිය.ජනවාරි මස 20 වන දා සිට 23 වන දා දක්වා ස්විට්සර්ලන්තයේ ඩාවොස් - ක්ලොස්ටර්ස් නගරයේ පැවැත්වෙන ලෝක ආර්ථික සමුළුවට සහභාගී වීම සඳහා ශ්‍රී ලංකා අග්‍රාමාත්‍ය රනිල් වික්‍රමසිංහ මහතා 19 වන දා දිවයිනෙන් පිටත්ව යෑමට නියමිතය.ලෝක ආර්ථික සමුළුවට සහභාගී වීම සඳහා ශ්‍රී ලංකාවට ආරාධනා ලැබුණු මුල්ම අවස්ථාව මෙය වන අතර, මෙම සංචාරයේදී ජාත්‍යන්තර ආයෝජකයන්ගේ අවධානය ශ්‍රී ලංකාව වෙත යොමු කරවීමට හැකිවනු ඇතැයි අපේක්‍ෂිතය.ලෝක ආර්ථිකයේ නව ප්‍රවණතා පිළිබඳ ගැඹුරෙන් විමසා බැලෙන 2016 ලෝක ආර්ථික සමුළුවට රටවල් 40 කට අධික ප්‍රමාණයක නායකයෝ සහභාගී වෙති. අනාගත ලෝකය වඩාත් යහපත් කරලීම සඳහා, ලෝක නායකයන්ගේ සැලසුම් එක් අරමුණකට යොමු කිරීම සඳහා ද, ගෝලීය සහ කලාපීය ආර්ථික න්‍යාය පත්‍රය සැකසීමේ සාමූහික උත්සාහයක යෙදීම සඳහා ද මෙම සමුළුව වැදගත් පදනමක් සකසනු ඇත.මුදල් අමාත්‍ය රවි කරුණානායක, සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම, අග්‍රාමාත්‍ය ලේකම් සමන් ඒකනායක, මහබැංකු අධිපති අර්ජුන් මහේන්ද්‍රන්, අග්‍රාමාත්‍ය අතිරේක ලේකම් සමන් අතාවුදහෙට්ටි, පුද්ගලික සහායිකා සැන්ඩ්‍රා පෙරේරා යන මහත්ම මහත්මීන් ද මේ සංචාරයට එක්වෙති.", "URL": "https://sinhala.adaderana.lk/news.php?nid=56442", "Category": null, "Parent URL": null}