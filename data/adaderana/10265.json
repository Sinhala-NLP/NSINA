{"Source": "Adaderana", "Timestamp": "August 16, 2010 03:07 pm", "Headline": "මණ්ඩලයට වී විකිණීමේදී උතුරේ ගොවීන් අමාරුවේ", "News Content": "වී අලෙවි මණ්ඩලය මගින් පිහිටුවා ඇති මධ්‍යස්ථාන වලට වී අලෙවි කිරීමේදී උතුරේ ගොවීන් දැඩි දුෂ්කරතාවන්ට පත්ව සිටියි. වී අලෙවි මණ්ඩලය මගින් වී මිලදී ගැනීමේදී ඉදිරිපත් ‍කරන කොන්දේසී මීට ප්‍රධාන වශයෙන් බලපා ඇති බව අද දෙරණ වාර්තාකරු සඳහන් කළේය. විශේෂයෙන් වී අස්වනු නෙළීමේදී භාවිතා කරන යන්ත්‍ර සූත්‍ර හේතුවෙන් වී අලෙවි මණ්ඩලය බලාපොරොත්තු වන ප්‍රමිතිය වී අස්වනුවල දක්නට නොලැබෙන බව ගොවියෝ පවසති. මෙම යන්ත්‍ර සූත්‍ර භාවිතය හේතුවෙන් අපද්‍රව්‍ය බහුල වීම, බොල් වී ති‍බීම, වෙනත් වී වර්ග කවලම් වීම, තෙතමනය වැඩිකම වැනි හේතුන් අනිවාර්යයෙන් දක්නට ලැබෙන බව ඔවුන් පෙන්වා දෙයි. මෙවැනි කරුණු හේතුවෙන් වී අලෙවි මණ්ඩලය සිය වී තොග මිලට ගැනීම ප්‍රතික්ෂේප කරන බවත් එම ගොවීන් පෙන්වා දී තිබේ. තවද වී මිලදී ගැනීමේදී මුදල් වෙනුවට තමන්ට චෙක්පත් නිකුත් කිරීමට වී අලෙවි මණ්ඩලය කටයුතු කිරීම හේතුවෙන් ද ගැටලු සහගත තත්ත්වයක් උද්ගත වී ඇතැයි උතුරේ වී ගොවීයෝ ප්‍රකාශ කරති.", "URL": "https://sinhala.adaderana.lk/news.php?nid=10265", "Category": null, "Parent URL": null}