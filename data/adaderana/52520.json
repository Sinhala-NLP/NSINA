{"Source": "Adaderana", "Timestamp": "July 8, 2015 06:59 pm", "Headline": "විදේශ ජාතිකයෙක් කාන්තාවන් තිදෙනෙකුට තියුණු ආයුධයකින් පහරදීලා ", "News Content": "හැව්ලොක් මාර්ගයේ, මායා වටරවුම ආසන්නයේ ඇති අවන්හලකදී විදේශ ජාතිකයෙකු විසින් තියුණු ආයුධයකින් සිදුකළ ප්‍රහාරයකින් කාන්තාවන් තිදෙනෙකු තුවාල ලබා තිබේ.එම කාන්තාවන් තිදෙනා හා විදේශ ජාතිකයා සේවය කර ඇත්තේ එම ස්ථානය ආසන්නයේ පිහිටි ඡායා රූප ශාලාවක බව පැවසෙයි.මුදල් ආරවුලක් මත ඔවුන් සිව්දෙනා ඊයේ සේවයෙන් ඉවත් කර ඇති බව වාර්තා වෙයි. එහි ප්‍රතිඵලයක් ලෙස අද පස්වරුවේ අවන්හලේදී එම විදේශ ජාතිකයා අදාළ කාන්තාවන් තිදෙනාට මන්නා පිහියකින් පහරදී තිබේ.එම අවස්ථා‍වේ ඒ ආසන්නයේ ඇති පොලිස් මුරපොළේ සේවය කළ පොලිස් නිලධාරියෙකු එම ස්ථානයට පැමිණි ඇති අතර තත්ත්වය පාලනය කිරීමට නොහැකි වු අවස්ථාවේදී පොලිස් නිලධාරියා විසින් වෙඩි තබා ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. විදේශ ජාතිකයා විසින් කළ පහරදීමෙන් කාන්තාවන් තිදෙනාට තුවාල සිදුවී ඇති අතර ගැටුමේදී ‍විදේශ ජාතිකයාද තුවාල ලබා ඇති බව එම කාර්යාලය පවසයි.කෙසේ වෙතත් තුවාල සිදුවූ කාන්තාවන් තිදෙනා සහ ‍විදේශ ජාතිකයා ප්‍රතිකාර ලබාගැනීම සඳහා මේ වන විට කළුබෝවිල රෝහලට ඇතුළත් කර ඇති බව වාර්තා වෙයි.", "URL": "https://sinhala.adaderana.lk/news.php?nid=52520", "Category": null, "Parent URL": null}