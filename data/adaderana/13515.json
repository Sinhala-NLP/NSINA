{"Source": "Adaderana", "Timestamp": "January 15, 2011 01:20 pm", "Headline": "දිවයින පුරා හින්දු බැතිමතුන් උත්කර්ශවත්ව තෛපොංගල් සමරයි", "News Content": "අදට(15) යෙදී ඇති තෛපොංගල් උත්සවය පවතින අයහපත් කාලගුණ තත්ත්වය මධ්‍යයේ වුව ද දිවයින පුරා හින්දු බැතිමතුන් ඉතා උත්කර්ශවත් අන්දමින් සමරයි. කෘෂිකර්මාන්තයට මුල් තැන දෙමින් එම අස්වනු සරු කර දෙන ලෙසට ඉල්ලා සූර්ය නමස්කාරය කිරීම තෛපොංගල් උත්සවයේ ප්‍රධාන අරමුණ වී ඇත. උතුරේ හින්දු බැතිමතුන් ද වර්ෂාව මධ්‍යයේ වුව ද තෛපොංගල් උත්සවය උත්කර්ශවත් ලෙස සමරන බව අද දෙරණ වව්නියාව වාර්තාකරු සඳහන් කළේය. හින්දු කෝවිල්වල, නිවෙස්වල හා වෙළඳසැල්වල අලුයම් කාලයේ කිරිබත් පිස සූර්යයාට පූජා කිරීම අද සෑම ස්ථානයකම සිදුවූ බවඔහු පැවසුවේය. යුද හමුදා නිලධාරීන් සහ පොලිස් නිලධාරීන් ද උතුරේ හින්දු බැතිමතුන් සමග එක්ව තෛපොංගල් උත්සවය සැමරීම වි‍ශේෂත්වයකි. බදුල්ල දිස්ත්‍රික්කයේ වතුකරයේ ජනතාව ද අද මහත් හරසරින් තෛපොංගල් උත්සවය සමරන බව එහි සිටින අද දෙරණ වාර්තාකරු සඳහන් කළේය. බදුල්ල, බණ්ඩාරවෙල, වියලුව, හාලිඇල, ඌව ප‍රණගම, වැලිමඩ, පස්සර, හපුතලේ යන ප්‍රදේශයන්හි හින්දු ජනතාව තෛපොංගල් උත්සව චාරිත්‍ර පැවැත්වූ බවයි ඔහු ප්‍රකාශ කළේය. මේ අතර ඓතිහාසික ගාල්ල, හින්දු කෝවිලේ දී අද තෛපොංගල් විශේෂ වැඩසටහනක් පවත්වා තිබේ. හින්දු බැතිමතුන් මෙන්ම සිංහල ජනතාව ද මෙම අවස්ථාවට එක්ව සිටි බව අද ‍දෙරණ වාර්තාකරු සඳහන් ‍කළේය.", "URL": "https://sinhala.adaderana.lk/news.php?nid=13515", "Category": null, "Parent URL": null}