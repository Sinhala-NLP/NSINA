{"Source": "Adaderana", "Timestamp": "June 9, 2018 07:11 pm", "Headline": "පැමිණිල්ලක් ලැබුණේ නෑ අල්ලස් කොමිසමේ සභාපති කියයි - පැමිණිල්ලක් දැම්මා පැමිණිලි කරුවෙක් කියයි", "News Content": "අර්ජුන ඇලෝසියස්ගෙන් මුදල් ලබාගත් පුද්ගලයින් සම්බන්ධයෙන් කිසිඳු පැමිණිල්ලක් මේ වන තෙක් ලැබී නොමැති බව අල්ලස් හා දූෂණ විමර්ෂණ කොමිසමේ කොමසාරිස් සී. නෙවිල් ගුරුගේ මහතා පවසයි. ඊයේ (09) පැවති මාධ්‍ය හමුවකට එක්වෙමින් කොමසාරිස්වරයා මේ බව ප්‍රකාශ කළේය. ඔහු වැඩිදුරටත් ප්‍රකාශ කළේ අල්ලස් කොමිසමට පැමිණිල්ලක් ලැබුණ හොත් ඒ සම්බන්ධයෙන් විමර්ෂණ කටයුතු සිදුකරන බවයි. කෙසේ නමුත් අර්ජුන් ඇලෝසියස්ගෙන් මුදල් ලබාගත් 118 දෙනෙකු සිටින බව ප්‍රකාශ වී ඇති මොහොතක මේ වන විට අනාවරණය වී ඇත්තේ පාර්ලිමේන්තු මන්ත්‍රීවරුන් තිදෙනෙකු සහ අර්ජුන් මහේද්‍රන් මහතා පමණි. අල්ලස් කොමිසමේ සභාපතිවරයා එලෙස පැවසුවද මුදල් ලබාගත් මන්ත්‍රීවරුන් සම්බන්ධයෙන් පැමිණිල්ලක් ඉදිරිපත්කළ පුද්ගලයෙකු පිළිබඳ අද දෙරණට වාර්තා විය. මෙලෙස පැමිණිල්ල ඉදිරිපත් කර ඇත්තේ ඩී.ඩී.ඩබ්ලිව්. චන්ද්‍රදේව නැමති පුද්ගලයෙකු විසින් වන අතර ඔහු පවසන ආකාරයට ඔහු විසින් මෙම පැමිණිල්ල ඉදිරිපත් කර ඇත්තේ පසුගිය මස 28 වනදායි.", "URL": "https://sinhala.adaderana.lk/news.php?nid=90630", "Category": null, "Parent URL": null}