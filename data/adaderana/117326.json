{"Source": "Adaderana", "Timestamp": "August 23, 2019 10:53 pm", "Headline": "එක්සත් ජාතීන්ගේ සම්බන්ධීකාරකවරයා මහින්ද හමුවෙයි", "News Content": "ආගමික නිදහස සහ විශ්වාසයන් පිළිබඳ එක්සත් ජාතීන්ගේ සම්බන්ධීකාරක අහමඩ් ෂහීඩ් මහතා (Mr.Ahmed Shaheed) අද (23) පෙරවරුවේ පාර්ලිමේන්තුවේ පිහිටි විපක්‍ෂ නායක කාර්යාලයේදී විපක්‍ෂ නායක මහින්ද රාජපක්‍ෂ මහතා හමු විය. මෙම හමුවේදී අදහස් දැක්වූ අහමඩ් ෂහීඩ් මහතා ශ්‍රී ලංකාවේ ජාතීන් අතර මෙන්ම ආගම් අතර හොඳ සංහිදියාවක් ඇති බව පැවසීය. එමෙන්ම ආසියාවේ අනෙකුත් රටවල් සමඟ සැසදීමේදී ශ්‍රී ලංකාවේ ආගම ඇදහීමේ නිදහස සෑම ජාතියකටම ඇති බව පැවසීය. තමන් පසුගියදා උතුරු නැගෙනහිර ප්‍රදේශයේ සංචාරයක නිරතවූ අතර එම ප්‍රදේශවල පාලම්, පාරවල් වැනි යටිතල පහසුකම් සංවර්ධනය කර එම ප්‍රදේශයන්හි සංවර්ධනයට මහින්ද රාජපක්‍ෂ මහතාගේ රජය විශාල දායකත්වය දැක්වූ බව එම ප්‍රදේශවල ජනතාව පැවසූ බවද ඒ මහතා මෙහිදී පැවසීය. විපක්‍ෂ නායක මහින්ද රාජපක්‍ෂ මහතා මෙහිදී අදහස් දක්වමින් ජාතීන් අතර විශ්වාසය බිඳීගියහොත් රටක් ලෙස ඉදිරියට යා නොහැකි බව මෙහිදී පෙන්වා දුනි. මෙම අවස්ථාවට පාර්ලිමේන්තු මන්ත්‍රීවරුන් වන දිනේෂ් ගුණවර්ධන, අනුර ප්‍රියදර්ශන යාපා යන මහත්වරුන්ද එක්වූහ.", "URL": "https://sinhala.adaderana.lk/news.php?nid=117326", "Category": null, "Parent URL": null}