{"Source": "Adaderana", "Timestamp": "June 21, 2019 12:38 pm", "Headline": "ලෝක කුසලානය වෙනුවෙන් සිංහයින් එංගලන්තය සමඟ අද පිටියට", "News Content": "ලෝක කුසලාන ක්‍රිකට් තරගාවලියේ ශ්‍රී ලංකාව සහභාගී වන හයවන තරගය අද (21) එංගලන්තය සමඟ ලීඩ්ස්හිදී හෙඩින්ග්ලි ක්‍රීඩාංගණයේදී ශ්‍රී ලංකා වේලාවෙන් පස්වරු 3ට ආරම්භ වීමට නියමිතය. මේ අතර ලෝක කුසලාන තරගාවලියේ බංග්ලාදේශයට එරෙහිව ඊයේ (20) පැවැති තරගය ලකුණු 48කින් ජය ගත් ඔස්ට්‍රේලියා කණ්ඩායම මෙවර තරගාවලියේ ප්‍රසාද ලකුණු සටහනේ පෙරමුණ ගැනීමට සමත් වුණි. ට්‍රෙන්ට් බ්‍රිඩ්ජ් ක්‍රීඩාංගණයේ දී තරගයේ කාසියේ වාසිය දිනු ඔස්ට්‍රේලියානු නායක පළමු පන්දුවට පහරදීමට තීරණය කළේ සිය පිතිකරුවන් පිළිබඳ විශ්වාසය තබමිනි. ඒ අනුව තම නායකයාගේ තීරණයට සාධාරණයක් ඉටු කළ ඔස්ට්‍රේලියා ආරම්භක පිතිකරුවන් පළමු කඩුල්ලට ලකුණු 121ක විශිෂ්ට සබඳතාවක් ගොඩ නැගුවේය. ඔස්ට්‍රේලියා නායක ආරෝන් ෆින්ච් ලකුණු 53ක් රැස්කරගෙන සිටියදී පළමු කඩුල්ල ලෙස දැවී යද්දී උස්මාන් කවාජා සමග එක් වූ වෝනර් දෙවන කඩුල්ල වෙනුවෙන් ලකුණු 192ක සබඳතාවක් ගොඩ නැගුවේය. පන්දු 147කදී ලකුණු 166ක් රැස් කිරීමට වෝනර් සමත් වූ අතර ඔහු රැස් කළ එම ලකුණු සංඛයාව වාර්තා අතරට එක්වුණේ මෙවර ලෝක කුසලානයේ දී රැස්කළ ඉහළම ලකුණු සංඛ්‍යාව ලෙසයි. උස්මාන් කාවාජා ලකුණු 89ක් රැස් කළේය. මොවුන්ගෙන් පසු පිටියට පිවිසි ඔස්ට්‍රේලියා මැදපෙළ පිතිකරුවන් බංග්ලාදේශ පන්දු යවන්නන් හමුවේ අසරණ වුණි. 49 වැනි පන්දුවාරයේ දී තරගයට වර්ෂාවෙන් බාධා එල්ල වු නමුත් විනාඩි 20කින් පසු නැවතත් තරගය ආරම්භ වු අතර නියමිත පන්දුවාර 50 අවාසානයේ ඔස්ට්‍රේලියාව කඩුලු5ක් දැවි ලකුණු 381ක් රැස් කරගත්තේය. බංග්ලාදේශය වෙනුවෙන් සෞම්‍ය සර්කාර් ලකුණු 58ට කඩුළු 3ක් දවා ගත්තේය. ලකුණු 382ක ඉලක්කය හඹාගිය බංග්ලාදේශ කණ්ඩායමේ පළමු කඩුල්ල ලකුණු 23කදී බිඳ වැටෙද්දී ශකිබ් අල් හසන් සහ තමීම් ඉක්බාල් එක්ව දෙවන කඩුල්ලට ලකුණු 79ක සබඳතාවයක් ගොඩනැගුවේය. බංග්ලාදේශ ඉනිමට තවත් ලකුණු 73ක් එක් වෙද්දී ඔවුන්ගේ තුන්වන සහ සිව්වන කඩුලු බිඳ වැටුණු අතර පස්වන කඩුල්ලට මුෂ්ෆිකර් රහීම් සමඟින් එක් වු මහමදුල්ලා රියාද් ලකුණු 127ක සබඳතාවයක් ගොඩනැගුවේ බංග්ලාදේශ ලකුණු පුවරුව ලකුණු 300 සීමාව දක්වා ඉහල යමිනි. එහිදී විශිෂ්ට ඉනිමක් ක්‍රීඩා කළ මුෂ්ෆිකර් රහීම් පන්දු 97කදී එක් හයේ පහරක් සහ හතරේ පහර 9ක් සමඟින් නොදැවී රැස් කළ ලකුණු සංඛ්‍යාව 102කි. මහමදුල්ලා රියාද් ලකුණු 69යි. ඒ අනුව බංග්ලාදේශ කණ්ඩායමට නියමිත පන්දුවාර 50 අවසානයේදී කඩුලු 8ක් දැවී රැස් කර ගත හැකි වුණේ ලකුණු 333ක් පමණයි. මෙම ලකුණු සංඛ්‍යාව එක්දින තරග ඉතිහාසයේ බංග්ලාදේශ කණ්ඩායමක් රැස් කළ ඉහළම ලකුණු සංඛ්‍යාව ලෙසද වාර්තා අතරට එක් වුණා.", "URL": "https://sinhala.adaderana.lk/news.php?nid=112471", "Category": null, "Parent URL": null}