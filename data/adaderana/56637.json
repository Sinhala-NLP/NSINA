{"Source": "Adaderana", "Timestamp": "January 25, 2016 03:49 pm", "Headline": "  මෛත්‍රීගේ ප්‍රකාශය හියුමන් රයිට් වොච් ඇස ගැටෙයි", "News Content": "යුද සමයේ සිදුවූ බව කියන අපරාධ ගැන සෙවීමේ යාන්ත්‍රණයේදී ශ්‍රී ලංකා රජය විදේශීය විනිසුරුවන්ගේ හා අභිචෝදකයින්ගේ සහය ලබාගත යුතු බවත්, ඊට ශ්‍රී ලංකා රජයේ කැපවීම පෙන්විය යුතු බවත්, හියුමන් රයිට් වොච් සංවිධානය අවධාරණය කරයි.ශ්‍රී ලංකා ජනපති මෛත්‍රිපාල සිරිසේන මහතා පසුගිය 21දා බී.බී.සීයට කළ ප්‍රකාශයක් පදනම් කර ගනිමින් එම සංවිධානය මේ බව පවසා තිබේ.යුද සමයේ සිදුවූ බව කියන අපරාධ ගැන සෙවීමේ යාන්ත්‍රණයේදී ශ්‍රී ලංකාවට අවශ්‍ය තරම් මානව හා සෙසු සම්පත් ඇති බවත්, වෙනත් රටවල සහය අනවශ්‍ය බවත්, ජනාධිපතිවරයා කළ ප්‍රකාශය පදනම් කරගනිමින් එම සංවිධානය මේ බව සඳහන් කරයි.එක්සත් ජාතීන්ගේ සංවිධානයේ මානව හිමිකම් මහකොමසාරිස් සෙයිඩ් රාඩ් අල් හුසෙන් කුමරු ශ්‍රී ලංකාවේ සංචාරය කිරීමට සති කිහිපයක් ඉතිරිව තිබියදී ජනපති මෛත්‍රිපාල සිරිසේන මහතා මේ බව ප්‍රකාශ කර තිබිණ.හියුමන් රයිට් වොච් හි ආසියානු කටයුතු අධ්‍යක්ෂ බ්‍රැඩ් ඇඩම්ස් පවසන්නේ ශ්‍රී ලංකා රජය සාධාරණය හා වගවීමේ ක්‍රියාවලිය තහවුරු කිරීමට ජාත්‍යන්තරයේ සහය පතා පසුව එය ආපසු වෙනස් කිරීමට යාම සමාව දිය හැකි තත්ත්වයක් නොවන බවය.යුධ අපරාධ ගැන පරීක්ෂණයකට ජාත්‍යන්තරය සහය තිබිය යුතුම යැයි ජගත් සංවිධානයට පොරොන්දු වී නැතත් යුද සමයේ පීඩාවට පත්වූ දහස් ගණනකට සෙත සැලසීමට ලක් රජයේ කැපවී‍ම එමඟින් පෙන්නුම් කරන බව ජනපති සිරිසේන අවබෝධ කර ගත යුතු යැයි ඔහු පෙන්වාදෙයි.යුද සමයේ දෙපාර්ශවය අතින්ම අපරාධ සිදුව ඇතැයි පෙන්වාදෙන හියුමන් රයිට් වොච් සංවිධානය ජගත් සංවිධානයේ මහකොමසාරිස් කාර්යාලය නිකුත් කළ වාර්තාවක් පදනම් කර ගනිමින් වැඩිදුරටත් සඳහන් කරන්නේ යුද අපරාධ චෝදනා විභාගයට දෙමුහුන් අධිකරණයක අවශ්‍යතාවය වැදගත් බවයි.යුද්ධය අවසන් වූ 2009 වසරේ මැයි මස සිට මේ දක්වා ශ්‍රී ලංකාව විශ්වාසදායි වගවීමේ ක්‍රියාවලියක නිරත නොවූ බවත්, මෙම වාතාවරණය යටතේ ජගත් මානව හිමිකම් සංවිධානය යෝජනාවක් මගින් තහවුරු කරන ලද්දේ අදාළ චෝදනා ගැන පොදුරාජ්‍ය මණ්ඩලයීය හා විදේශීය විනිසුරුවන්ගේ සහයෙන් පරීක්ෂණ පැවැත්විය යුතු බව යැයිද හියුමන් රයිට් වොච් සංවිධානය වැඩිදුරටත් කියයි.", "URL": "https://sinhala.adaderana.lk/news.php?nid=56637", "Category": null, "Parent URL": null}