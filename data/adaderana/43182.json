{"Source": "Adaderana", "Timestamp": "May 13, 2014 04:31 pm", "Headline": "වකුගඩු රෝගය ඇති ප්‍රදේශවලට ජලය සැපයීමේදී විශේෂ අවධානයක් යොමු කරන්න ", "News Content": "වකුගඩු රෝගය පවතින ප්‍රදේශවල ජනතාවට අවශ්‍ය පිරිසිඳු පානීය ජලය සැපයීම සඳහා විශේෂ අවධානයක් යොමුකර කටයුතු කරන ලෙස ජනාධිපති මහින්ද රාජපක්ෂ මහතා ජල සම්පාදන මණ්ඩලයේ නිලධාරීන්ට උපදෙස් ලබාදී තිබේ. රට තුළ දියුණු ජල සැපයුම් පද්ධතියක් ඇති කිරීම සඳහා සැලසුම් සහගත වැඩපිළිවෙළක් ක්‍රියාත්මක කරන ලෙස ද ජනාධිපතිවරයා නිලධාරීන්ට උපදෙස් ලබාදී ඇති බව ජනාධිපති මාධ්‍ය අංශය සඳහන් කළේය. ජාතික ජල සම්පාදන හා ජලාපවහන අමාත්‍යාංශයේ නිලධාරීන් සහ ජල සම්පාදන හා ජලපවහන මණ්ඩලයේ නිලධාරීන් සමඟ අද පෙරවරුවේ අරලියගහ මන්දිරයේ දී පැවති සාකච්ඡාවකදී ජනාධිපති මහින්ද රාජපක්ෂ මහතා මෙම උපදෙස් ලබාදී තිබේ. රට තුළ දැනට ක්‍රියාත්මක කර ඇති ජල සම්පාදන ව්‍යාපෘතිවල ප්‍රගතිය සහ ඉදිරියේ දී ක්‍රියාත්මක කිරීමට අපේක්ෂිත ව්‍යාපෘති පිළිබඳ විමසා බැලීම සඳහා මෙම සාකච්ඡාව කැඳවා තිබුණි. මේ වන විට ඉදිකෙරෙමින් පවතින ජල සම්පාදන ව්‍යාපෘති තුළ පැන නැගී ඇති ගැටලුව පිළිබඳව ද මෙහිදි ජනාධිපතිවරයාගේ අවධානය යොමුව තිබේ. විධිමත් සහ ක්‍රමවත් සැලසුම් ඔස්සේ කටයුතු කිරීම තුළින් දියුණු මාර්ග පද්ධතියක් රටට ලබාදීමට හැකි වු බව මෙහිදි පෙන්වා දුන් ජනාධිපතිවරයා එලෙස කටයුතු කරමින් දියුණු ජල සැපයුම් පද්ධතියක් ද ජනතාවට ලබාදීමට දායක විය යුතු බව අවධාරණය කළේය. එමෙන්ම ඉදිරියේ දී ඉදිකිරීම් කටයුතු වලදී දේශීය දැනුම උපයෝගි කරගැනීමේ හැකියාව ද පෙන්වා දුන් ජනාධිපතිවරයා රටේ සියලු ජනතාවගේ ජල අවශ්‍යතා සපුරා ගැනීම රජයේ අරමුණ බව ද සඳහන් කළ බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=43182", "Category": null, "Parent URL": null}