{"Source": "Adaderana", "Timestamp": "January 5, 2017 02:57 pm", "Headline": " ලොතරැයි අලෙවි නියෝජිත වර්ජනය අවසන්", "News Content": "ලොතරැයි අලෙවි නියෝජිතයින් ක්‍රියාත්මක කර තිබූ වර්ජන ක්‍රියාමාර්ගය අත්හැර දැමීමට තීරණය කර තිබේ.ජනාධිපතිවරයා සමග පැවති සාකච්ඡාවකින් අනතුරුව වර්ජනය නතර කිරීමට තීරණය කළ බව සමස්ත ලංකා ලොතරැයි අලෙවි නියෝජිතයින්ගේ සංගමයේ සභාපති ක්‍රිෂාන් මාරඹගේ මහතා සඳහන් කළේය.රුපියල් 20ක්ව පැවති ලොතරැයි පත්‍රයක මිල පසුගිය පළමුවැනිදා සිට රුපියල් 30ක් දක්වා ඉහළ නැංවීමට රජය පියවර ගනු ලැබීය.මෙම මිල ඉහළ නැංවීමේ දී ලොතරැයි නියෝජිතයින්ට හිමිවන කොමිස් මුදල සාධාරණ ප්‍රතිශතයකින් ඉහළ නැංවීමට කටයුතු කර නොමැති බව පවසමින් දිවයින පුරා ලොතරැයි අලෙවියෙන් වැලකී සිටීමට ලොතරැයි අලෙවි නියෝජිතයින් කටයුතු කළේය.කෙසේවෙතත් මෙම ගැටළුව සම්බන්ධයෙන් ජනාධිපති මෛත්‍රීපාල සිරිසේන මහතා අද දිනයේ සිය සංගමයට සාකච්ඡාවක් ලබාදී තිබූ බව සමස්ත ලංකා ලොතරැයි අලෙවි නියෝජිතයින්ගේ සංගමයේ සභාපති ක්‍රිෂාන් මාරඹගේ මහතා පැවසුවේය.එහිදී මේ සඳහා සාධාරණ විසඳුමක් ලබාදෙන බවට ජනාධිපතිවරයා ලබාදුන් පොරොන්දුවට අනුව දින 05ක කාලයක් ක්‍රියාත්මක කර තිබූ වර්ජනය නතර කිරීමට පියවර ගත් බව ඔහු කියා සිටියේය.", "URL": "https://sinhala.adaderana.lk/news.php?nid=67749", "Category": null, "Parent URL": null}