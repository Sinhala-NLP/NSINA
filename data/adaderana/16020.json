{"Source": "Adaderana", "Timestamp": "May 11, 2011 08:37 am", "Headline": " මැතිවරණය එක් දිනකදී නෑ", "News Content": "මැතිවරණය නොපැවැත් වූ සෙසු පළාත් පාලන ආයතනවල ඡන්ද විමසීම එක් දිනක දී පැවැත්වීමට රජයේ කිසිදු අදහසක් නොමැති බව පළාත් පාලන හා පළාත් සභා නියෝජ්‍ය අමාත්‍ය ඉන්දික බණ්ඩාරනායක මහතා පවසයි. නියෝජ්‍ය අමාත්‍යවරයා පවසන්නේ අදාළ මැතිවරණ මෙම මාසය තුළ පැවැත්වීමට ද නොහැකි වනු ඇති බවයි. පළාත් පාලන ආයතන බොහොමයකට ඉදිරිපත් කළ නාම යෝජනා ප්‍රතික්ෂේප වීමට එරෙහිව ගොනු කළ පෙත්සම්වලට අදාළ නඩු තීන්දුව ප්‍රකාශයට පත්වීමෙන් පසුව මැතිවරණ පැවැත්වෙන දින තීරණය කරන බව ඉන්දික බණ්ඩාරනායක නියෝජ්‍ය අමාත්‍යවරයා කියා සිටියි. අදාළ නඩු තීන්දුව හෙට අභියාචානාධිකරණය විසින් ප්‍රකාශයට පත් කිරීමට නියමිතය.", "URL": "https://sinhala.adaderana.lk/news.php?nid=16020", "Category": null, "Parent URL": null}