{"Source": "Adaderana", "Timestamp": "September 24, 2013 02:46 pm", "Headline": "හැකි නම් රනිල් සමග විවාදයකට එන්න - සාලීගෙන් ජනපතිට අභියෝගයක්", "News Content": "එජාප නායකත්වයට ආණ්ඩුව බිය බවත් හැකි නම් විපක්ෂ නායක රනිල් වික්‍රමසිංහ මහතා සමග විවාදයකට එන්නැයි ජනාධිපති මහින්ද රාජපක්ෂ මහතාට අභියෝග කරන බවත් එජා‍පයෙන් මහනුවර වැඩිම මනාප ලබාගත් අසාද් සාලි මහතා අවධාරණය කරයි. කොළඹදී අද (24) පෙරවරුවේ පැවැති මාධ්‍ය හමුවකදී ‍ඔහු මේ බව පැවසීය. මහනුවර පළාත් සභාවට එජාපයෙන් තරග කළ විශ්‍රාමික මහාධිකරණ විනිසුරු ඩබ්ලිව්. ටී. එම්. පී. බී. වරාවැව මහතා ද එක්ව සිටියේය. එහිදී අසාද් සාලී මහතා කියා සිටියේ ආණ්ඩුව පළාත් සභා මැතිවරණය ජය ගනු ලැබුවේ නිදහස් හා සාධාරණ මැතිවරණයකින් නොවන බවයි. අංක තහඩු රහිත වාහන රාශියක් මහනුවර සැරි සැරූ අතරම නීතිය ක්‍රියාත්මක නොවුණු බවත් පොලිස්පතිවරයාත් මැතිවරණ කොමසාරිස්වරයාත් වැඩ බැරි ටාසන්ලා තත්ත්වයට පත්වූ බවත් හෙතෙම පැවසීය. එජාපයෙන් ආණ්ඩුවට එක්වූ දයාසිරි ජයසේකර මහතා කොම්පියුටර් ජිල්මාට් එකක් ගැන කියා තිබූ බවද ඔහුගේ ජීප් එකේ වටිනාකම ගැන තමන් නොදන්නා බවද අසාද් සාලී මහතා සඳහන් කළේය. රාජ්‍ය මාධ්‍ය පක්ෂග්‍රාහි ලෙස ක්‍රියා කළ බව පැවසූ අසාද් සාලී මහතා සරත් ෆොන්සේකා මහතාගේ ප්‍රජාතන්ත්‍රවාදී පක්ෂය තෙවැනි තැනට ආවේ එජාප පාක්ෂිකයින්ගේ ඡන්දයෙන් බවද පැවසීය. සරත්‍ ෆොන්සේකාට රනිල් වික්‍රමසිංහ මහතා සමග තරග කළ නොහැකි බවද වික්‍රමසිංහ මහතා 2005 ජනාධිපතිවරණයේදී ලබාගත් ඡන්ද සංඛ්‍යාව වත් 2010 ජනාධිපතිවරණයේදී ඔහුට ලබා ගැනීමට නොහැකි වූ බවද පෙන්වාදුන්නේය. 2010 ජනාධිපතිවරණයට සරත් ‍ෆොන්සේකා මහතා ඉදිරිපත් කිරීම එජාපය කළ වරදක් බවද හෙතෙම කීවේය. මුස්ලිම් කොංග්‍රසයේ නායක රවුෆ් හකීම් නැගෙනහිරට ගොස් බොරු කියා එම පළාතේ ජනතාව රවටා යළිත් ආණ්ඩුවට හේත්තු වන බවද ඔහු වැඩිදුරටත් පැවසීය. මාධ්‍ය හමුව ඇමතු විශ්‍රාමික මහාධිකරණ විනිසුරු ඩබ්ලිව් .ටී. එම්. පී. බී. වරාවැව මහතා කියා සිටියේ මෙය දූෂිත මැතිවරණයක් බවයි. 17 වැනි ව්‍යවස්ථා සංශෝධනය ක්‍රියාත්මක නොකර තැබූ මෙම මැතිවරණ ගැන කිසිසේත් සෑහීමට පත් නොවන බවද රාජ්‍ය බලය අයුතු ලෙස භාවිතා කරමින් ආණ්ඩුව ලැබූ ජයග්‍රහණයක් ලෙස මෙය සැලකිය හැකි බවද ඔහු පැවසීය. ඉන්දියාවේ ඇමතිවරයෙක් වරක් හෙලිකොප්ටරයකින් මැතිවරණ කටයුතුවලට යමින් සිටියදී එල්ල වූ විරෝධතා හමුවේ ඔහු එම ගමන නතර කළ බවද වරාවැව මහතා සිහිපත් කළේය. මහනුවර මනාප ප්‍රතිඵල ගණනය කරන මුල් අවස්ථාවේදී තමන් පළමු තැන සිටි බවත් එක් අවස්ථාවක විදුලිබලය ද බිඳ වැටුණු බවත් හෙතෙම පැවසූ වරාවැව මහතා 2009 පළාත් සභා මැතිවරණ ප්‍රතිඵලය හා සැසඳීමේදී ආණ්ඩුව පසුබෑමට ලක්ව ඇතැයිද කියා සිටියේය.", "URL": "https://sinhala.adaderana.lk/news.php?nid=37656", "Category": null, "Parent URL": null}