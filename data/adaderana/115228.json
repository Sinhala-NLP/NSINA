{"Source": "Adaderana", "Timestamp": "July 29, 2019 06:48 am", "Headline": "රුහුණු-පේරාදෙණිය විශ්වවිද්‍යාලවල වැසුණු පීඨවල අධ්‍යයන කටයුතු යළි අරඹයි", "News Content": "රුහුණු විශ්වවිද්‍යාලයේ පීඨ දෙකක් සහ පේරාදේණිය විශ්වවිද්‍යාලයේ කළමනාකරණ පීඨයේ අධ්‍යයන කටයුතු අද (29) ආරම්භ කිරිමට නියමිතයි. ඒ අනුව රුහුණු විශ්ව විද්‍යාලයේ මානව ශාස්ත්‍ර හා සමාජ විද්‍යා පීඨය අධ්‍යයන කටයුතුද අද යලි ආරම්භ වනු ඇති. එමෙන්ම කලමනාකරණ හා මූල්‍ය පීඨයේ අවසන් වසරේ අධ්‍යන කටයුතු ද අද දිනයේ ආරම්භ කරන බව විශ්වවිද්‍යාල පාලනාධිකාරිය සදහන් කළේය. කලමනාකරණ හා මූල්‍ය පීඨයේ දෙවන වසරේ අධ්‍යන කටයුතු මේ වනවිට සාමාන්‍ය පරිදි සිදුකෙරෙන අතර එහි පළමු සහ තෙවන වසරවල අධ්‍යයන කටයුතු නැවත ආරම්භ කිරීම සම්බන්ධයෙන් ඉදිරියේ දී දැනුම්දෙන බව රුහුණු විශ්ව විද්‍යාලය පැවසීය. විශ්වවිද්‍යාල සිසුන් සහ අනධ්‍යන කාර්ය මණ්ඩලය අතර ඇති වු මතභේදකාරී තත්වයක් මත රුහුණු විශ්වවිද්‍යාලයේ වැල්ලමඩම පරිශ්‍රය පසුගියදා වසා දැමුණි. මේ අතර පේරාදෙණිය විශ්වවිද්‍යාලයේ කළමණාකරණ පීඨයේ අධ්‍යන කටයුතු අද යළි ආරම්භ කිරීමට විශ්වවිද්‍යාල පාලනාධිකාරිය තීරණය කර ඇත. පේරාදෙණිය විශ්වවිද්‍යාලයේ කළමණාකරණ පීඨයේ සිසුන් සහ පාලනාධිකාරිය අතර හටගත් නොසන්සුන්කාරී තත්වයක් හේතුවෙන් එම පීඨය වසා දැමීමට පසුගිය 19වනදා පියවර ගත්තේය.", "URL": "https://sinhala.adaderana.lk/news.php?nid=115228", "Category": null, "Parent URL": null}