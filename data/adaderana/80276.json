{"Source": "Adaderana", "Timestamp": "November 21, 2017 06:54 am", "Headline": "පුංචි ඡන්දය ගැන ජනතා අදහස් 450ක් කොමිසමට ", "News Content": "පළාත් සභා මැතිවරණයට අදාළ සීමානිර්ණය සම්බන්ධයෙන් මහජන අදහස් 450ක් පමණ මේ වන විට ලැබී ඇති බව සීමානිර්ණ කොමිසම පවසයි. එම කොමිසමේ ලේකම් සමන් ශ‍්‍රී රත්නායක මහතා සඳහන් කළේ මහජන අදහස් වලින් 250ක් පමණ ලිඛිතව ලැබී ඇති අතර 200ක් වාචිකව ලැබී ඇති බවයි. පළාත් සභා ඡන්ද විමසීමේ පනත සංශෝධනය කිරීම හේතුවෙන් ඉදිරි පළාත් සභා මැතිවරණය පැවැත්විය යුතු වන්නේ සමානුපාතික සහ කොට්ඨාශ ක‍්‍රමයටයි. ඒ අනුව ඊට අදාළ මැතිවරණ කොට්ඨාශ බෙදා වෙන්කිරීම සඳහා ජනාධිපති මෛත‍්‍රීපාල සිරිසේන මහතා විසින් කේ.තවලිංගම් මහතාගේ සභාපතීත්වයෙන් යුත් පස්දෙනෙකුගෙන් සමන්විත සීමා නිර්ණ කමිටුව පත්කරනු ලැබීය. ඒ අනුව පසුගිය ඔක්තෝබර් මස 13 වන දින සිට එම කමිටුව සිය කටයුතු ආරම්භ කළ අතර සීමා නිර්ණ කටයුතු සඳහා මහජනතාවට අදහස් ලබාදීම සඳහා පසුගිය දෙවැනිදා දක්වා අවස්ථාව ලබා දී තිබුණි. කෙසේවෙතත් එම කාලසීමාව දීර්ඝ කරමින් දිස්ත‍්‍රික් මට්ටමින් මහජන අදහස් ලබාගැනීම ද මේ වන විට ආරම්භ කර තිබේ. ඒ අනුව හෙට දිනයේ දී මාතලේ සහ මහනුවර දිස්ත‍්‍රික්ක කේන්ද‍්‍ර කරගනිමින් මහජන අදහස් ලබාගැනීමට නියමිතයි. මහජන අදහස් ලබාගැනීමෙන් අනතුරුව සකස් කරන සීමා නිර්ණ වාර්තාව ලබන වසරේ ජනවාරි 31 වන දිනට පෙර පළාත් සභා හා පළාත් පාලන අමාත්‍යවරයා වෙත භාරදීමට නියමිත බව සමන් ශ‍්‍රී රත්නායක මහතා සඳහන් කළේය.", "URL": "https://sinhala.adaderana.lk/news.php?nid=80276", "Category": null, "Parent URL": null}