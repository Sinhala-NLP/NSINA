{"Source": "Adaderana", "Timestamp": "October 30, 2017 11:19 am", "Headline": "හම්බන්තොට සිද්ධියේ 31 ක් යළි රිමාන්ඩ්", "News Content": "අධිකරණ නීති උල්ලංඝණය කරමින් හම්බන්තොට ඉන්දීය කොන්සල් කාර්යාලය ඉදිරිපිට උද්ඝෝෂණයක් පැවැත්වීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටි පාර්ලිමේන්තු මන්ත්‍රී ප්‍රසන්න රණවීර මහතා ඇතුළු සැකකරුවන් 31 දෙනා යළි රක්ෂිත බන්ධනාගාර ගත කර තිබේ. ඔවුන් අද(30) හම්බන්තොට මහේස්ත්‍රාත් අධිකරණයට ඉදිරිපත් කිරීමෙන් පසු නොවැම්බර් මස 13 දක්වා යළි රක්ෂිත බන්ධනාගාර ගත කරන ලෙස මහේස්ත්‍රාත්වරයා නියෝග කළ බව අද දෙරණ අධිකරණ වාර්තාකරු සඳහන් කළේය. පසුගිය 06 වනදා හම්බන්තොට වරාය සහ මත්තල ගුවන් තොටුපල විදේශීය සමාගම්වලට විකීමට විරෝධය පළ කරමින් ඒකාබද්ධ විපක්ෂය මඟින් විරෝධතාවක් සංවිධානය කර තිබුණි. ඊට අධිකරණය විසින් වාරණ නියෝගයක් ද නිකුත් කර තිබූ අතර එම නියෝග නොතකා විරෝධතා පැවැත්වීම හේතුවෙන් අදාළ සැකකරුවන් පොලීසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කර තිබුණි.", "URL": "https://sinhala.adaderana.lk/news.php?nid=79297", "Category": null, "Parent URL": null}