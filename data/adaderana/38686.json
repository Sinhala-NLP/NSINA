{"Source": "Adaderana", "Timestamp": "November 8, 2013 12:17 pm", "Headline": "පොදුරද සමුළුව ශ්‍රී ලංකාවේ සංහිඳියාව ඇති කිරීමට  වැදගත් අවස්ථාවක්", "News Content": "පොදුරාජ්‍ය මණ්ඩලයිය රාජ්‍ය නායක සමුළුව ශ්‍රී ලංකාව තුළ සංහිදියාව ඇති කිරීම සඳහා වැදගත් අවස්ථාවක් වනු ඇති බව දකුණු අප්‍රිකානු සාම ක්‍රියාකාරිකයෙකු වන නොබෙල් ත්‍යාග ලාභී ඩෙස්මන් ටුටු පියතුමන් පවසයි. සමුළුවට සහභාගී වීම තුළින් ශ්‍රී ලංකාව තුළ සංහිදියාව ඇති කිරීම සඳහා සෙසු රටවල් වලට බලපෑම් එල්ල කළ හැකි වනු ඇති බව ඩෙස්මන් ටුටු පියතුමන් පෙන්වාදෙයි. ඉන්දියාවේ නවදිල්ලිහිදී පොදු රාජ්‍ය මණ්ඩල රාජ්‍ය නායක සමුළුව සම්බන්ධයෙන් මාධ්‍යවේදින් පිරිසක් හමුවේ අදහස් දක්වමින් ඩෙස්මන් ටුටු පියතුමන් මේ බව සඳහන් කර ඇත. එහිදී තවදුරටත් අදහස් දක්වමින් පියතුමන් ප්‍රකාශ කර ඇත්තේ සමුළුව වර්ජනය කිරීමට වඩා ශ්‍රී ලංකාවේ පවතින තත්ත්වය සියැසින් දැකබලා ගැනීම වැදගත් වනු ඇති බවයි. මේ අතර ඉන්දීය අග්‍රාමාත්‍යවරයා මෙරට පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට සහභාගී විය යුතු බවට ඉන්දීය කොංග්‍රස් පක්ෂ ජ්‍යෙෂ්ඨ සාමාජිකයෙකු වන පී. කන්නන් මහතා පවසයි. ඉන්දීය අගමැතිවරයාගේ සහභාගීත්වය තුළින් ශ්‍රී ලංකාවේ දෙමළ ජනතාව සම්බන්ධයෙන් මෙන්ම ඉන්දීය ධීවරයින් සම්බන්ධයෙන් මතුව ඇති ගැටලු සාකච්ඡා කිරීම සඳහා අවස්ථාවක් උදා වනු ඇති බව ඔහු කියයි. මේ අතර ඉන්දීය අග්‍රාමාත්‍ය ආචාර්ය මන්මෝහන් සිං මහතා සමුළුවට සහභාගී වීම පිළිබඳ අවසන් තීරණය අද දිනයේ ප්‍රකාශයට පත් කිරීමට නියමිත බව ඉන්දීය මාධ්‍ය වාර්තා කළේය. කොංග්‍රස් පක්ෂ නායිකා සෝනියා ගාන්ධි මහත්මිය සමග පැවැත්වෙන සාකච්ඡාවකින් අනතුරුව අගමැතිවරයා සිය තීරණය ප්‍රකාශයට පත් කරනු ඇති බව එම මාධ්‍ය වාර්තා කළේය.", "URL": "https://sinhala.adaderana.lk/news.php?nid=38686", "Category": null, "Parent URL": null}