{"Source": "Adaderana", "Timestamp": "February 20, 2012 01:49 pm", "Headline": "ශ්‍රී ලාංකිකයෙක් කුවේට් ව්‍යාපාරිකයෙකුගේ කණෙන් රිංගලා", "News Content": "ශ්‍රී ලාංකික කොන්ත්‍රාත්කරු‍වෙකු විසින් කුවේට් නගරයේ ප්‍රකට ව්‍යාපාරියෙකුට මූල්‍ය වංචාවක් සිදුකර ඇති බව අරාබි මාධ්‍ය වාර්තා පවසයි. කුවේටි ඩිනාර් 200, 000 ක ප්‍රාග්ධනයක් යොදවා මෙම තමන් ශ්‍රී ලාංකිකයා සමග හවුල් ව්‍යාපාරයක් ආරම්භ කිරීමට තීරණය කළ බව එම ව්‍යාපාරිකයා ෆහහීල් පොලිස් ස්ථානය වෙත පැමිණිල්ලක් ඉදිරිපත් කරමින් සඳහන් කර තිබේ. කෙසේවෙතත් එම ශ්‍රී ලාංකිකයා විසින් අදාළ ව්‍යාපාරය සඳහා අත්තිකාරම් වශයෙන් ඩිනාර් 67, 000 මුදලක් ලබාගත් පසු ඔහු පිළිබඳව කිසිදු ආරංචි දැනගන්නට නොලැබුණු බව එම ව්‍යාපාරිකයා ප්‍රකාශ කර ඇත. සිද්ධිය සම්බන්ධව පොලිසිය විමර්ශන කටයුතු මෙහෙයවන අතර අදාළ සැකකරු මේ වනවිටත් ශ්‍රී ලංකාව වෙත පිටත්ව ගොස් ඇතැයි ද හෙළි වී තිබේ.", "URL": "https://sinhala.adaderana.lk/news.php?nid=22249", "Category": null, "Parent URL": null}