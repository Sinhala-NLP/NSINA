{"Source": "Adaderana", "Timestamp": "July 19, 2019 12:08 pm", "Headline": "ඉන්දියාවේ බෞද්ධ ආශ්‍රමයක විචිත්‍ර උත්සවයක්", "News Content": "දෙස් විදෙස් සංචාරකයින් විශාල පිරිසකගේ අවධානයට ලක් වූ බෞද්ධ උත්සවයක් පිළිබඳව ඉන්දියාවෙන් වාර්තා වෙයි. විදෙස් මාධ්‍ය වාර්තා කළේ ටිබෙට් දින දර්ශනයට අනුව එම උත්සවය සමරනු ලබන බවයි. බෞද්ධ උත්සවයක් සඳහා සහභාගී වීමට ඉන්දියාවේ උතුරුදිග ලේහ් නගරයේ නගරයේ ට්සර්කාමෝ (Tserkamo) ආරාමයට බැතිමතුන් සහ සංචාරකයින් විශාල පිරිසක් එක්ව සිටියේය. සාම්ප්‍රදායික නර්තන ඇතුළුව ප්‍රසාංගික අංග රැසක් මෙම උත්සවයට ඇතුළත් වුණි. මෙම උත්සවය නම්කර ඇත්තේ 'ටුක්පේ චෞනා' (Tukpe Chowna)ලෙසයි. ටිබෙට් දින දර්ශනයට අනුව සෑම වසරකම හය වන මාසයේ 15 වන දින මෙම උත්සවය සමරනු ලබයි. උත්සවයට ආකර්ෂණයක් එක් කළ විචිත්‍රවත් සාම්ප්‍රදායික ඇඳුම් සහ වෙස් මුහුණු යොදාගත් නර්තන අංග එහි පැමිණි කාගේත් වැඩි අවධානයක් දිනාගත්තේය. ප්‍රංශයෙන් මෙහි පැමිණ සිටි සංචාරකයෙක් ප්‍රකාශ කළේ උත්සවයේ නැටුම් ගැයුම් සහ වර්ණ සැබවින්ම සිත් ඇදගන්නා සුළු බවයි. ට්සර්කාමෝ ඉන්දියාවේ පැරණිතම ආරාමවලින් එකක් ලෙස සැළකෙයි. භාවනා සුවයෙන් කාලය ගත කිරීමට කැමති බොහෝ දෙනෙක් වාර්ෂිකව එහි පැමිණෙන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=114493", "Category": null, "Parent URL": null}