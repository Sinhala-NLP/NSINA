{"Source": "Adaderana", "Timestamp": "October 3, 2012 02:50 pm", "Headline": "දිවි නැඟුම සබරගමුවෙන් හා දකුණෙන් ජය ගනී", "News Content": "සබරගමුව හා දකුණු පළාත් සභාවට ඉදිරිපත් කරන ලද \"දිවිනැඟුම පනත් කෙටුම්පත\" වැඩි ඡන්දයෙන් සම්මතවී ඇති බව පළාත් සභා ආරංචි මාර්ග සඳහන් කරයි. ඒ අනුව සබරගමුව පළාත් සභාවට ඉදිරිපත් කළ පනත් කෙටුම්පත වැඩි ඡන්ද 15 න්ද, දකුණු පළාත් සභාවට ඉදිරිපත් කරන ලද කෙටුම්පත වැඩි ඡන්ද 21 න්ද සම්මත වී තිබේ. දකුණු පළාත් ප‍්‍රධාන අමාත්‍ය ශාන් විජේලාල් සිල්වා මහතා විසින් පනත් කෙටුම්පත පළාත් සභාවට ඉදිරිපත් කළ අතර එය වැඩි ඡන්ද 21 න් සම්මත විය. එහිදී පනතට පක්ෂව ජන්ද 36 ක් ලැබුණු අතර විපක්ෂව ලැබුණේ ජන්ද 15 ක් පමණි. සබරගමුව සභාව ආරම්භයේදී ආණ්ඩුකාරවරයා විසින් එවා තිබූ නිවේදන ප්‍රකාශයට පත් කරමින් සභාපති කංචන ජයරත්න මහතා කියා සිටියේ \"දිවි නැඟුම පනත් කෙටුම්පත\" පිළිබඳ පළාත් සභාවේ මතය විමසීම සඳහා ආණ්ඩුක්‍රම ව්‍යවස්ථාවේ 13 වන සංශෝධනය යටතේ අංක 154 (උ)වගන්ති ප්‍රකාරව ආණ්ඩුකාරවරයා , එම පනතේ කෙටුම්පතක් මෙම සභාවට ඉදිරිපත් කිරීමෙන් අනතුරුව එය පසුගිය සභා වාරයේදී මහ ඇමති මහීපාල හේරත් මහතා විසින් සභා ගත කළ බවයි. අද විවාදය අවසානයේ මෙම පනත් කෙටුම්පතට පක්ෂව ඡන්ද 27 ක් ලැබුණු අතර විපක්ෂව ලැබුණේ ඡන්ද 12ක් පමණි. ඒ අනුව කෙටුම්පත වැඩි ඡන්ද 15 කින් සම්මත වූ බව සබරගමුව පළාත් සභාවේ සභාපති කංචන ජයරත්න මහතා සඳහන් කළේය. කෙසේ වෙතත් විපක්ෂ නායිකා තුසිතා විජේමාන්න සහ සුජිත් සංජය පෙරේරා යන එජාප මන්ත්‍රීවරුන් සභාවට සහභාගී නොවන බවට දන්වමින් කල්තියා නිවාඩු ඉල්ලා තිබිණි. ආණ්ඩු පක්ෂයේ ජයතිස්ස රණවීර පළාත් සභා මන්ත්‍රීවරයා සහ රෝගාතුරව සිටින පළාත් අමාත්‍ය ශ්‍රීලාල් වික්‍රමසිංහ මහතාද අද සභාවට සහභාගී නොවිණි.", "URL": "https://sinhala.adaderana.lk/news.php?nid=27979", "Category": null, "Parent URL": null}