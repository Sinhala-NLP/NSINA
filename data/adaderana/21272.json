{"Source": "Adaderana", "Timestamp": "January 9, 2012 04:59 pm", "Headline": "මම මේ දවස්වල හීන්සැරය කියවනවා -මර්වින්", "News Content": "සමස්ත ශ්‍රී ලංකාවේම ජනතාව තමන් පිළිබඳව, තමා කළ සේවය පිළිබඳව දන්නා බව මහජන සබඳතා හා මහජන කටයුතු අමාත්‍ය ආචාර්ය මර්වින් සිල්වා මහතා පවසයි. නොදැනුවත්කමින් දෙව්දත්, මූසිල වැනි පිරිස් තමන් ළඟ සිටි බවත් අද(09) පැවති මාධ්‍ය හමුවක දී අදහස් දක්වමින් අමාත්‍යවරයා සඳහන් කළේය. කුමාරතුංග මුනිදාස මහතාගේ හීන් සැරය කෘතිය තමන් මේ දිනවල කියවමින් සිටින බව ද එහිදී ඒ මහතා ප්‍රකාශ කළේය. තමන් දූෂණ, චංචා සිදුකර ඇත්නම් ඒ පිළිබඳව විමසා බලන රහස් පොලිසිය, පොලිස් මූලස්ථානය, අල්ලස් හා දූෂණ කොමිසම වැනි අංශ වෙත පැමිණිලි කරන ලෙස හෙතෙම කියා සි‍ටියේය. එමෙන්ම තමන් වැරදි නම් තමන්ට එරෙහිව පියවර ගන්නා ලෙසත්, තමන්ට එරෙහිව චෝදනා නගන්නේ නම් ඒ චෝදනා ඔප්පු කරන ලෙසත් අමාත්‍යවරයා අභියෝග කර සිටියේය. තමන් ශක්තිමත් නම්, නිවැරදි නම්, ධෛර්යවන්ත නම් එක් එක් පුද්ගලයින් පිළිබදව විමසා බැලීමේ අවශ්‍යතාවයක් නොමැති බව ඔහු අවධාරණය කර සිටියේය. තමන් කිසිවෙකුටත් බියක් නොමැති බවත්, තවමත් තමන්ගේ කෝපය ඉස්මතු නොවූ බවත්, එසේ කෝපය මතුවුවහොත් තමන්ට එරෙහිව කටයුතු කළ සියලුදෙනා වෙත තිසරණ සරණ ප්‍රාර්ථනා කරන බවත් මර්වින් සිල්වා මහතා වැඩිදුරටත් ප්‍රකාශ කළේය. කැලණිය ප්‍රාදේශීය සභාවේ සභාපති ප්‍රසන්න රණවීර,උප සභාපති චමිල දුමින්ද,ප්‍රා.මන්ත්‍රී ලංකා විජිත කුමාර,ප්‍රා.මන්ත්‍රී හසිත කැලුම් මඩවල,ප්‍රා.මන්ත්‍රී මිල්රෝයි පෙරේරා යන මහත්වරුන් පසුගිය 05 වන දින ප්‍රාදේශීය සභාවේ පැවති මාධ්‍ය හමුවකදී මර්වින් සිල්වා අමාත්‍යවරයාට අභියෝග කර තිබිණි. කැලණිය,කිරිබත්ගොඩ නගරවල කප්පම් ගැනීම,දූෂණ වංචා හා අක්‍රමිකතාවලට මර්වින් සිල්වා මහතා සහ ඔහුගේ සහචරයින් වගකිව යුතු බවත්,ඒ බව තහවුරු කිරීම සඳහා සියලු ලියකියවිලි හා තොරතුරු තමන් සතුව ඇති බවත් කැලණිය ප්‍රාදේශීය සභාවේ සභාපති ප්‍රසන්න රණවීර මහතා එහි දී සඳහන් කළේය. තමා ඇතුළු මන්ත්‍රීවරුන්ට කිසියම් හෝ අනතුරක් සිදුවුවහොත් ඊට මර්වින් සිල්වා අමාත්‍යවරයා මුළු මනින්ම වගකිව යුතු බවත්, තමාගේ නිවෙස්වලට මත් කුඩු දමා තමන්ව අත්අඩංගුවට ගැනීමට උත්සාහයක් තිබෙන බවත් සභාපතිවරයා කියා සිටියේය. අමාත්‍යවරයා\"පිබිදෙන කැලණිය\"නමින් මහා පරිමාණ වශයෙන් කප්පම්ගත් බවත්,ඒවා හෙළිදරව් කිරීමට කටයුතු කරන බවත්,එකී දූෂණ,වංචා හා අක්‍රමිකතා පිළිබඳ ඕනෑම කෙනකු හා සංවාද කිරීමට සූදානම් බව ප්‍රා.මන්ත්‍රී ලංකා විජිත කුමාර මහතා පැවසීය.", "URL": "https://sinhala.adaderana.lk/news.php?nid=21272", "Category": null, "Parent URL": null}