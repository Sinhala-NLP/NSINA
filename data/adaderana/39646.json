{"Source": "Adaderana", "Timestamp": "December 17, 2013 10:47 am", "Headline": "අය වැයට විරුද්ධ වූ මන්ත්‍රීන් පක්ෂයෙන් නෙරපයි ?", "News Content": "ප්‍රාදේශීය සභා හා නගර සභා අය වැය ඡන්දයේදී ඊට විරුද්ධව ඡන්දය ලබා දුන් ශ්‍රී ලංකා නිදහස් පක්ෂයේ මන්ත්‍රීවරුන් පක්ෂ සාමාජිකත්වයෙන් ඉවත් කිරීමට තීරණයක් ගෙන ඇතැයි රජයේ අභ්‍යන්තර ආරංචි මාර්ග අනාවරණය කරයි. එක්සත් ජනතා නිදහස් සන්ධානයට බලය හිමි ප්‍රාදේශීය සභා හා නගර සභා වල පසුගිය දිනවල පැවති අය වැය ඡන්ද විමසීමේදී බොහෝමයක් අයවැය ලේඛන පරාජයට පත් වී තිබුණි. විශේෂයෙන්ම ඇතැම් ප්‍රාදේශීය සභා වල උප සභාපතිවරුන් පවා විරුද්ධ පක්ෂයේ නියෝජිතයින්ට සහය දෙමින් අය වැයට විරුද්ධව ඡන්දය ප්‍රකාශ කරන ලදී. ඒ අනුව පළාත් පාලන ආයතන කිහිපයකම අය වැය පරාජයට පත් වූ අතර මෙම වාතාවරණය යටතේ අය වැයට විරුද්ධව ඡන්දය ලබා දුන් මන්ත්‍රීන් ශ්‍රී ලංකා නිදහස් පක්ෂයේ පක්ෂ සාමාජිකත්වයෙන් ඉවත් කිරීමට තීරණය කර ඇතැයි සඳහන් ය.", "URL": "https://sinhala.adaderana.lk/news.php?nid=39646", "Category": null, "Parent URL": null}