{"Source": "Adaderana", "Timestamp": "February 27, 2012 01:43 pm", "Headline": "ආණ්ඩුවෙන් බලපෑම් කළේ නෑ", "News Content": "තම පක්ෂයේ නියෝජිතයින් ජිනීවා සමුළුවට සහභාගී නොවූයේ ආණ්ඩුවේ බලපෑම් නිසා නොවන බව ද්‍රවිඩ ජාතික සන්ධානයේ පාර්ලිමේන්තු කණ්ඩායම් නායක ආර්.සම්බන්ධන් මහතා පවසයි. එක්සත් ජාතීන්ගේ මානව හිමිකම් කවුන්සිලයේ 19 වන සමුළුව සම්බන්ධයෙන් තමන් හා ආණ්ඩුව අතර පැවති සාකච්ඡා පිළිබඳ සියලු තතු මාධ්‍යයට හෙළිදරව් කළ නොහැකි බව හෙතෙම අද දෙරණට කියා සිටියේය. තමන් මේ තතු පිළිබඳ සාකච්ඡා කළද තමන්ට ජිනීවා සමුළුවට සහභාගී නොවන ලෙස ආණ්ඩුව විසින් කිසිදු බලපෑමක් නොකළ බව ඔහු අවධාරණය කළේය. තම පක්ෂය විසින් දීර්ඝ ලෙස කරන ලද සාකච්ඡාවක ප්‍රතිඵලයක් වශයෙන් මේ මොහොතේ ජාතික හා ජාත්‍යන්තර දේශපාලනය පිළිබඳ අවධානය යොමුකොට මෙම ක්‍රියාමාර්ගය ගත් බව සම්බන්ධන් මහතා පෙන්වා දුන්නේය. දෙමළ ජනතාව මුහුණදෙමින් සිටින ගැටලු සම්බන්ධයෙන් සංවේදී වන රටවල් සමග තමන් දිගින් දිගටම සාකච්ඡා කළ බවත්,ඔවුන් සැබෑ ගැටලු හඳුනා නිසි පියවර ගනු ඇති බවත් හෙතෙම සඳහන් කළේය.", "URL": "https://sinhala.adaderana.lk/news.php?nid=22429", "Category": null, "Parent URL": null}