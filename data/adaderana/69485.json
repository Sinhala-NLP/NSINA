{"Source": "Adaderana", "Timestamp": "February 12, 2017 10:31 am", "Headline": " වැල්ලමඩම  විවෘත කිරීම ගැන විශේෂ සාකච්ඡාවක්", "News Content": "තාවකාලිකව වසා දමා ඇති රුහුණු විශ්ව විද්‍යාලයේ වැල්ලමඩම පරිශ්‍රය යළි විවෘත කිරීම සම්බන්ධයෙන් විශේෂ සාකච්ඡාවක් හෙට(13) දිනයේ පැවැත්වීමට නියමිතව තිබේ.රුහුණු විශ්ව විද්‍යාලයේ උපකුලපති මහාචාර්ය ගාමිණි සේනානායක මහතා සඳහන් කළේ විශ්ව විද්‍යාලයේ පීඨාධිපතිවරුන් සමඟ අදාළ සාකච්ඡාව පැවැත්වීමට සැලසුම් කර ඇති බවය.විශ්ව විද්‍යාල සිසුන් පිරිසක් සහ ගම්වාසීන් අතර ඇති වු ආරවුලක් හේතුවෙන් පසුගිය 4 වන දින සිට රුහුණු විශ්ව විද්‍යාලයේ වැල්ලමඩම පරිශ්‍රය තාවකාලිකව වසා දැමීමට විශ්වවිද්‍යාල පාලනාධිකාරිය පියවර ගෙන ඇත.මේ වන විට අදාළ ගැටලුව සම්බන්ධයෙන් දෙපාර්ශවයම සමතයකට පත්ව ඇති බව වාර්තා වේ.‍ඒ අනුව විශ්ව විද්‍යාලය යළි විවෘත කිරීම සඳහා සියලු පාර්ශව සමඟ හෙට(13) දිනයේ සමාලෝචනයක් සිදුකිරීමට බලාපොරොත්තු වන බව උපකුලපති මහාචාර්ය ගාමිණි සේනානායක මහතා සඳහන් කළේය.", "URL": "https://sinhala.adaderana.lk/news.php?nid=69485", "Category": null, "Parent URL": null}