{"Source": "Adaderana", "Timestamp": "June 11, 2013 02:58 pm", "Headline": "වරද මගේ අමාත්‍යංශයේ නම් තනතුර එපා- මම ගියා!", "News Content": "ධීවරයින්ට සිදුවු විපත සම්බන්ධයෙන් පරීක්ෂණ පැවැත්වීම සඳහා පත් කර ඇති කමිටුවෙන් හෙළිකරන තොරතුරුවලට අනූව වරද සිදුව ඇත්තේ තමාගේ අමාත්‍යංශයෙන් නම් තනතුර හැර යන බව ආපදා කළමනාකරණ අමාත්‍ය මහින්ද අමරවීර මහතා පවසයි. ඒ අනුව වැරැද්දක් සිදුව ඇතැයි තහවුරු වීමෙන් පසු වෙනත් නිලධාරීන් මෙන් තනතුරුවල රැඳී නොසිටින බව හෙතෙම අද (11) කොළඹදී මාධ්‍ය හමුවක් පවත්වමින් මේ බව පැවසීය. අයහපත් කාලගුණය හේතුවෙන් විපතට පත් ධීවර ජනතාව වෙනුවෙන් කනගාටුව ප්‍රකාශ කරන බව ඔහු පැවසීය. කාලගුණ වාර්තාව ඊයේ තමන් වෙත ලැබුණු බවත්,එය ජනාධිපතිවරයා වෙත භාරදුන් බවත් වාර්තාවෙන් සීමා නොවී අද වනවිට කමිටුවක් පත් කර ඇති බව අමාත්‍යවරයා සඳහන් කළේය. අයහපත් කාලගුණය සම්බන්ධයෙන් කිසිදු දැනුම් දීමක් නොකළ බව ධීවර අමාත්‍යංශය පැවසූවත් අප අමාත්‍යංශය ටෙලිකොම් ආයතනයෙන් කළ විමසීමේදී එම පණිවිඩය ධීවර අමාත්‍යංශය වෙත යොමු වී ඇති බව ටෙලිකොම් ආයතනය මගින් ස්ථිර කළ බව මහින්ද අමරවීර මහතා පැවසුවේය. අයහපත් කාලගුණය හේතුවෙන් අනාථ වී සිටින රටේ අනෙකුත් පුද්ගලයින් සඳහා වියළි ආහාර මාස 03 ක් දක්වා ලබාදීමට ආපදා කලමනාකරණ මධ්‍යස්ථානයෙන් කටයුතු යොදන බවද හෙතෙම වැඩිදුරටත් ප්‍රකාහ කරන ලදී.", "URL": "https://sinhala.adaderana.lk/news.php?nid=34833", "Category": null, "Parent URL": null}