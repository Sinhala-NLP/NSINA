{"Source": "Adaderana", "Timestamp": "July 30, 2019 07:08 pm", "Headline": "ඇමතිධුර භාර නොගත් මුස්ලිම් මන්ත්‍රීවරු තිදෙනාට ඉදිරියේදී ඇමතිකම්", "News Content": "තමා ඇතුළු ඊයේ(29) අමාත්‍යධුර භාර නොගත් මුස්ලිම් මන්ත්‍රීවරු තිදෙනා ඉදිරි දිනවලදී එම ධුර භාරගන්නා බව පාර්ලිමේන්තු මන්ත්‍රි ෆයිසාල් කාසීම් මහතා පවසයි. ඔහු මේ බව කියා සිටියේ ඇමතිධුරවලින් ඉල්ලා අස් වූ මුස්ලිම් මන්ත්‍රිවරු කිහිපදෙනෙක් ඊයේ යළි ධුර භාර ගැනීමේ අවස්ථාවට එක් වෙමින්ය. මේ අතර රිෂාඩ් බදියුදීන් අමාත්‍යවරයා අද සිය අමාත්‍ය ධුරයේ වැඩ භාරගත්තේය. ඇමතිධුරවලින් ඉවත්වූ මුස්ලිම් මන්ත්‍රිවරු ඊයේ පස්වරුවේ යළි ධුරවල දිවුරුම් දුන්නේ ජනාධිපතිවරයාගේ නිල නිවසේදීය. ශ්‍රී ලංකා මුස්ලිම් කොංග්‍රසයේ නායක රවුෆ් හකීම් මහතා සහ සමස්ත ලංකා මහජන කොංග්‍රසයේ නායක රිෂාඩ් බදියුදීන් මහතා ඇතුළු එම පක්ෂයේ අමීර් අලි, සහ අබ්දුල්ලා මහරුෆ් යන මන්ත්‍රිවරු පෙර දැරූ අමාත්‍යධුරවල යළි දිවුරුම් දුන්නේය. කෙසේවෙතත් ශ්‍රී ලංකා මුස්ලිම් ක්‍රොංග්‍රසයේ නියෝජ්‍ය නායක එච්.එම්.එම්.හාරීස් මන්ත්‍රිවරයා ඇතුළු අමාත්‍යධුර දැරූ කිහිපදෙනෙකු යළි ධුරවල දිවුරුම් නොදුන්නේය. මේ අතර කර්මාන්ත හා වාණිජ කටයුතු දිගුකාලීන අවතැන්වූ පුද්ගලයන් නැවත පදිංචි කිරීම,සමූපකාර සංවර්ධන සහ වෘත්තිය පුහුණු හා නිපුණතා සංවර්ධන අමාත්‍ය ධුරයේ ඊයේ දිවුරුම් දුන් රිෂාඩ් බදියුදීන් මහතා කොළඹ පිහිටි සිය අමාත්‍යංශයේදී අද වැඩ භාරගත්තේය. මේ අතර නව කාල සටහනට අනුව පළමු කැබිනට් රැස්වීම අද පෙරවරු 7.30 ට ජනාධිපති කාර්යාලයේදී පැවැත්වුණි. අමාත්‍ය රවුෆ් හකීම් මහතා ජනාධිපති කාර්යාලයෙන් පිටව යන අයුරු මෙලෙස දක්නට ලැබුණත් මාධ්‍ය වෙත අදහස් පළ කළ ගාමිණී ජයවික්‍රම පෙරේරා අමාත්‍යවරයා කියා සිටියේ හකීම් මහතා කැබිනට් රැස්වීමට සහභාගී නොවූ බවයි.", "URL": "https://sinhala.adaderana.lk/news.php?nid=115368", "Category": null, "Parent URL": null}