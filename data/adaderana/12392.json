{"Source": "Adaderana", "Timestamp": "November 25, 2010 02:42 pm", "Headline": "ජනතාව කබලෙන් ළිපට ඇද දැම්මා-කරූ,වැදි නායකටත් සෙල් ෆෝන් තියෙනවා-දිනේෂ්", "News Content": "මෙම අයවැය පොරොන්දු කඩ කළ හා ජනතාව කබලෙන් ලිපට ඇද දැමූ අයවැයක් බව එ.ජා.ප නියෝජ්‍ය නායක,පාර්ලිමේන්තු මන්ත්‍රී කරූ ජයසූරිය මහතා පවසයි. ජීවන වියදම අඩු කරගැනීම සඳහා මෙවර අයවැයෙන් කිසිදු සහනයක් ලබාදී නොමැති බව ද අද පාර්ලිමේන්තුවේදී අයවැය විවාදයට එක්වෙමින් ජයසූරිය මහතා කියා සිටියේය. 2010 වර්ෂය රටේ ඉතිහාසයට එක්ව ඇත්තේ ජනතාව විසින් වැඩිම රන් භාණ්ඩ ප්‍රමාණයක් බැංකුවල උකස් කළ වර්ෂයක් ලෙස බවත්,ඒ බව තමන් බැංකු කරුවන්ගෙන් දැනගත් බවත් මන්ත්‍රීවරයා සඳහන් කළේය. මෙමගින් පැහැදිලිවන්නේ ජනතාවට දැරිය නොහැකි තරමට ජීවන වියදම ඉහළ ගොස් ඇති බව හා ආණ්ඩුව විසින් පමණට වඩා විදේශ ණය ලබා ගැනීම නිසා උද්ගතව ඇති ඵල විපාක එ.ජා.ප නියෝජ්‍ය නායකයා විසින් පෙන්වාදුන් බවත් අද දෙරණ පාර්ලිමේන්තු වාර්තාකරු සඳහන් කරයි. අකාර්යක්ෂම පාලනය නිසා 2009 වසරේ පාඩු ලැබූ රාජ්‍ය ආයතනවල ලැයිස්තුවක්ද ජයසූරිය මන්ත්‍රීවරයා විසින් අද සභාවට ඉදිරිපත් කර තිබේ. ජනතාවගේ ජීවන තත්ත්වය ඉහළ ගොස් ඇති අවස්ථාවක විපක්ෂය විසින් ජීවන වියදම පිළිබඳ පමණක් කතා කිරීම අසාධාරණ බව ආණ්ඩු පක්ෂ ප්‍රධාන සංවිධායක,අමාත්‍ය දිනේෂ් ගුණවර්ධන මහතා විවාදයට එක්වෙමින් කියා සිටියේය. දඹානේ වැදි නායකයා පවා ජංගම දුරකථන භාවිතා කිරීම ජනතාවගේ ජීවන තත්ත්වට උසස් බවට කදිම උදාහරණයක් බව ගුණවර්ධන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12392", "Category": null, "Parent URL": null}