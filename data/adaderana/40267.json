{"Source": "Adaderana", "Timestamp": "January 11, 2014 01:45 pm", "Headline": "පනත් 6ක ප්‍රමාදය ගැන අගමැතිගෙන් නිලධාරීන්ට දොස්!", "News Content": "විහාර දේවාලගම් පනත, ශාසනාරක්ෂක පනත ඇතුළු පනත් 06ක් පාර්ලිමේන්තුවට ඉදිරිපත් කිරීම ප්‍රමාදවීම සම්බන්ධයෙන් අග්‍රාමාත්‍ය දී.මු.ජයරත්න මහතා අමාත්‍යංශ නිලධාරීන්ගෙන් කරුණු විමසා තිබේ. විහාර දේවාලගම් පනත, ශාසනාරක්ෂක පනත, දස සිල් මෑණියන් වහන්සේලා හා දස සිල් මෑණි ආරාම පනත, කථිකාවත් ලියාපදිංචි කිරීමේ පනත, බෞද්ධ ප්‍රකාශ පළ කිරීම හා නියාමන කිරීමේ පනත සහ බුද්ධ ශාසන පනත් කෙටුම්පත යන පනත් 06 ක් පාර්ලිමේන්තුවට ඉදිරිපත් කර සම්මත කර ගැනිමට නියමිතව තිබුණි. කෙසේ වෙතත් මෙම පනත් සම්මත කර ගැනිමට ප්‍රමාද වීම සම්බන්ධයෙන් ත්‍රෛයිනිකායික මහනාහිමිවරු සහ බෞද්ධ සංවිධාන දිගින් දිගටම අග්‍රාමාත්‍යවරයාගෙන් කරුණු විමසා ඇති බව සඳහන්ය. ඒ අනුව අග්‍රමාත්‍යවරයා විසින් බුද්ධ ශාසන හා ආගමික කටයුතු අමාත්‍යංශ නිලධාරින්ගෙන් මේ සම්බන්ධයෙන් කරුණු විමසා ඇත. අදාළ පනත් ප්‍රමාදයට හේතුව සම්බන්ධයෙන් ඉතා ඉක්මනින් විමසා බලා තමාට වාර්තාවක් ඉදිරිපත් කරන ලෙස අග්‍රමාත්‍යවරයා අදාළ නිලධාරීන් වෙත ලිඛිතව දන්වා යවා තිබේ. මේ අතර මල්වතු පාර්ශවයේ මහනායක අතිපුජ්‍ය තිබ්බටුවාවේ ශ්‍රී සුමංගල හිමියන් පෙන්වාදෙන්නේ අදාළ පනත් වලින් ඇතැම් පනත් වසර 06කටත් වඩා පැරණි ඒවා බවයි. එහෙත් මේ වනතුරුත් මෙම පනත් සම්මත කර ගැනීමට නොහැකිවීම සම්බන්ධයෙන් උන්වහන්සේ බලවත් කනගාටුව පළ කර ඇත.", "URL": "https://sinhala.adaderana.lk/news.php?nid=40267", "Category": null, "Parent URL": null}