{"Source": "Adaderana", "Timestamp": "April 3, 2014 03:17 pm", "Headline": "ඡන්දේ ගන්න විදුලි පුටුවක් ගැන කියමින් ජනතාවගේ හැඟීම් ඇවිස්සුවා!", "News Content": "ඉහළම ගියරයේ බොහොම සුව පහසුවෙන් ගමන් කරමින් සිටි ජනාධිපතිවරයා මැතිවරණ ප්‍රතිඵලයත් සමග පසුපස ගියරය තෙක් ගියර මාරු කර ඇති බවත්, හදිසි ජනාධිපතිවරණයක්, මහා මැතිවරණයක් පිළිබඳ දෙඩ වූ රාජපක්ෂ ආණ්ඩුව 2016 වසර තෙක් ජනාධිපතිවරණයක් නැතැයි දැන් පවසන බවත් එජාපය පවසයි. ඉදිරියේ දී තව තවත් තත්ත්වය තමන්ට අවාසිදායක බව ආණ්ඩුවේ වගකිව යුත්තන් අවබෝධ කර ගෙන බැවින් හදිසි ජාතික මැතිවරණයකට ගමන් නොකර ඉදිරි වසර දෙක බලයේ රැදී සිටීම පිළිබඳව ඔවුන් සිතන බව එම පක්ෂය විසින් නිවේදනයක් නිකුත් කරමින් අවධාරණය කරයි. එකී නිවේදනය වැඩිදුරටත් පහත පරිදිය. බස්නාහිර හා දකුණු පළාත් සභා ඡන්ද ප්‍රතිඵල වැදගත් සංඥා රැසක් ලබා දී තිබේ. මැතිවරණ ප්‍රතිඵල පිළිබද සාකච්ඡා කිරීමට පෙර අනේක විද බාධාවන්, බොරු ප්‍රචාරයන් මැද රජයේ අත්තනෝමතිකත්වයට එරෙහිව නිර්භයව තම ඡන්දය ප්‍රකාශ කළ ඡන්දදායකයන්ට කෘතවේදීත්වය දැක්වීමට අවස්ථාවක් කර ගන්නෙමු. එසේම මෙම මැතිවරණයේ දී එක්සත් ජාතික පක්ෂයේ මතය මේ දෙපළාත තුළ ශක්තිමත් කිරීමට උපරිම කැපවීමෙන් කටයුතු කළ සියලු එජාප අපේක්ෂකයින්ට, ආසන සංවිධායකවරුන්ට හා මහජන නියෝජිතයන්ට ස්තූතිය පළ කිරීමට ද කැමැත්තෙමු. මෙම මැතිවරණ ක්‍රියාවලිය සාර්ථකව අවසන් කිරීමට යම් උත්සාහයක් දැරූ මැතිවරණ කොමසාරිස් මහින්ද දේශප්‍රිය ඇතුළු ඊට සහයෝගය දැක්වූ සියලූ රාජ්‍ය නිලධාරීන්ට ද එක්සත් ජාතික පක්ෂයේ ගෞරවය අප පුද කරන්නෙමු. මැතිවරණ ප්‍රතිඵල පිළිබද කියවීමක් ඉදිරිපත් කිරීමට මත්තෙන් මෙම මැතිවරණය පැවැති පසුබිම පිළිබද අවධානය යොමු කිරීම වැදගත්ය. එක්සත් ජනතා නිදහස් සන්ධානයට අදාළව මෙම මැතිවරණයේ දී ප්‍රධාන අමාත්‍ය අපේක්ෂකයා වූයේ ජනාධිපති මහින්ද රාජපක්ෂ මහතා බව පැහැදිලිය. ජනාධිපතිවරයා කෙතරම් වැදගත්කමක් මෙම මැතිවරණයට ලබා දී තිබුණා ද කියතොත් ඡන්ද සටන ආරම්භයේ සිට ඔහු මේ සම්බන්ධව දැක්වූ උනන්දුව අතිමහත් විය. විශේෂයෙන්ම ජාත්‍යන්තර කුමන්ත්‍රණයක් හා විදුලි පුටුවක් ගැන කියමින් ජනතාවගේ හැඟීම් ඇවිස්සීමට ජනාධිපතිවරයා කටයුතු කළේ මැතිවරණ කොමසාරිස්වරයා විසින් මැතිවරණ අවස්ථාවක දී පිළිපැදිය යුතු යැයි නියම කර ඇති ඇතැම් මාර්ගෝපදේශ පවා උල්ලංඝණය කිරීමට කටයුතු කරමිනි. මැතිවරණ අවස්ථාවක දී ජනාධිපතිවරයාට, කැබිනට් මණ්ඩලයට ලබාදෙන ප්‍රසිද්ධිය ඒ මාධ්‍ය ඉඩ විපක්ෂයට ද ලබා දිය යුතු බව මැතිවරණ කොමසාරිස්වරයා නිකුත් කර ඇති මාර්ගෝපදේශ මාලාවේ දස වැන්නේ සදහන් වනමුත් එය ප්‍රායෝගික යතාර්ථයක් බවට කිසි විටෙක පත් නොවීය. ඊට අමතරව සමස්ත රාජ්‍ය යාන්ත්‍රණයම එක්සත් ජනතා නිදහස් සන්ධාන ජයග්‍රහණය වෙනුවෙන් කිසිදු අඩුවකින් තොරව නිර්ලජ්ජිතව මැතිවරණ ක්‍රියාවලියට යොදා ගෙන තිබුණි. බස්නාහිර හා දකුණු පළාත් සභා මැතිවරණයට අදාළව ක්‍රීඩා පිටිය සැකසී තිබුණේ ඒ ආකාරයටය. අප මේ මැතිවරණ ප්‍රතිඵල විග්‍රහ කළ යුත්තේ ඒ සියල්ල පිළිබද සැලකිලිමත් වෙමිනි. ‍ මාර්තු 29 වෙනි දින පැවැති මැතිවරණයේ දී ජනාධිපතිවරයා ජනතාවගෙන් ඉල්ලා සිටියේ රජය ශක්තිමත් කර ඒ හරහා ජාත්‍යන්තරයට පණිවිඩයක් ලබාදෙන ලෙසය. නමුත්, ඒ වෙනුවට මේ දෙපළාතේ බුද්ධිමත් ජනතාව ජනාධිපතිවරයාට බරපතළ පණිවිඩයක් ලබා දී තිබේ. ඒ තමන්ගේ ගමන් මග හා උපාය උපක්‍රම වෙනස් කිරීමට කටයුතු කරන ලෙස ඔහුට බල කරමිනි. 2005 දී ජනාධිපති මහින්ද රාජපක්ෂ බලයට පැමිණිමෙන් පසු මෙතරම් ප්‍රබල ප්‍රති විරෝධයක් දකුණේ දී කිසි විටෙක ඔහුට පළ නොවුණි. මෙම මැතිවරණ ප්‍රතිඵලයට ඉහළ වටිනාකමක් හිමි වනුයේ ඒ පසුබිම තුළය. මීට වසර 5කට පෙර පැවැති බස්නාහිර හා දකුණු පළාත් සභා මැතිවරණවලට සාපේක්ෂව මේ මැතිවරණයේදී එක්සත් ජනතා නිදහස් සන්ධානයෙන් ගිලිහී ඇති මුළු ඡන්ද සංඛ්‍යාව 247103 ක් පමණ වේ. ඡන්ද පමණක් නොවේ සන්ධානයේ මන්ත්‍රීධූර සංඛ්‍යාව ද 2009 ට සාපේක්ෂව මන්ත්‍රීධූර 17 කින් අඩුවී තිබේ. එක්සත් ජනතා නිදහස් සන්ධානයේ ඡන්ද පදනම එසේ සෙලවෙද්දී එක්සත් ජාතික පක්ෂය තම ඡන්ද පදනම මෙවර වැඩි කර ගෙන තිබේ. අප පක්ෂය සමග 2009 දී එක්ව තරග කළ ප්‍රජාතන්ත්‍රවාදී ජනතා පෙරමුණ මෙවර තනිව තරග කළ තත්ත්වයක දී පවා මන්ත්‍රීධූර 42 ක් දිනා ගැනීමට තනි පක්ෂයක් ලෙස එක්සත් ජාතික පක්ෂය සමත්ව සිටී. අනෙක් අතට මෙහිදී අප අවධානය යොමු කළ යුතු වැදගත්ම කාරණය වනුයේ මේ දෙපළාතේ මුළු ලියාපදිංචි ඡන්ද සංඛ්‍යාවෙන් 20 ලක්ෂයකට අධික පිරිසක් මැතිවරණ ක්‍රියාවලිය හා එක්ව නොසිටීමය. බස්නාහිර හා දකුණේ ලියාපදිංචි මුළු ඡන්ද සංඛ්‍යාව 5,898,428 ක් වෙද්දී මෙවර ඡන්දය ප්‍රකාශ කර තිබුණේ 3,921,612 දෙනෙකු පමණි. ඡන්දය ප්‍රකාශ කිරීමෙන් වැළකී සිටි මුළු සංඛ්‍යාව 1,976,810 ක් පමණ විය. රට තුළ ඇති ආණ්ඩු විරෝධයේ තරම මෙයින් මනාව පිළිඹිබු වේ. සමස්තයක් ලෙස බස්නාහිර පළාත තුළ දී රජයේ ඡන්ද පදනම 11.4 % කින් අඩු වෙද්දී දකුණු පළාතේ දී එම අඩුවීමේ ප්‍රතිශතය 9.8% ක් පමණ වී තිබේ. මේ රටේ බහුතරයක් මාධ්‍ය හසුරුවමින් කර්තෘවරුන්ව, මාධ්‍යවේදීන්ව බය ගන්වමින්, මැතිවරණ නීති රිති උල්ලංඝණය කරමින්, ජාත්‍යන්තර කුමන්ත්‍රණයක් පිළිබඳ නැති බිල්ලකු මවා පාමින් ජන මනස විකෘති කරමින් පැවැති මැතිවරණයක දී පවා එක්සත් ජනතා නිදහස් සන්ධානයේ ඡන්ද පදනම ඡන්ද 247,103 කින් ඛාදනය විම තුළ ලබා දී ඇති පණිවිඩය කුමක්ද ? අප තේරුම් ගත යුතු, අවබෝධ කර ගත යුතු වටිනාම කාරණය එයයි. මූලිකවම ගත් විට තවදුරටත් අන්තවාදයට මේ රට තුළ ඉඩක් නොමැති බව මෙම මැතිවරණ ප්‍රතිඵල ඔප්පු කර තිබේ. එල්.ටී.ටී.ඊයේ කෲර ත්‍රස්තවාදය පරදවමින් අපගේ වීරෝධාර රණවිරුවන් ලැබූ යුද ජයග්‍රහණයෙන් පසු මේ රටේ සියලු දෙනා තුළ වූ සාධාරණ බලාපොරොත්තුව වූයේ විවිධ පටු හේතු මත කැබලිවලට වෙන්ව තිබූ රට යළි එක්සේසත් වේවී යන්නය. නමුත් ඒ වෙනුවට පසුගිය වසර 5 තුළ අපට දැක ගත හැකිවූයේ ඊට සපුරා වෙනස් තත්ත්වයකි. අප ආදරණීය මාතෘ භූමිය ජනවාර්ගික පදනම මත, ආගමික පදනම මත කොටස්වලට වෙන් කිරීමට දරණ උත්සාහයට තමන් විරුද්ධ බවට වන පණිවිඩය මෙම මැතිවරණයේ දී බස්නාහිර හා දකුණේ ජනතාව නිර්භයව පෙරට විත් ලබා දී තිබේ. ජාති ,කුලමල, ගෝත්‍ර ,ආගම් බේදයෙන් තොරව මේ රටේ සියලු දෙනාට එකට ජීවත් විය හැකි පරිසරයක් හා එවන් රටක් නිර්මාණය කළ හැක්කේ එක්සත් ජාතික පක්ෂයට පමණක් බවට වන පණිවුඩය මෙම මැතිවරණයේ දී ජනතාව පැහැදිලිව ලබා දී ඇත. එකදු සුළු ජාතිකයෙකු හෝ එක්සත් ජනතා නිදහස් සන්ධානය යටතේ මෙවර තේරී පත් නොවු අතර, වාර්ගික විභේදනය වැඩි ප්‍රදේශවල දී ඔවුන් බරපතළ පසුබෑමකට ද ලක්ව තිබුණි. උතුරු කොළඹ ආසනයේ දී තුන් වන ස්ථානයට එක්සත් ජනතා නිදහස් සන්ධානය ඇද වැටීමෙන් ඒ බව පෙනී යයි. ඉහළම ගියරයේ බොහොම සුව පහසුව ගමන් කරමින් සිටි ජනාධිපතිවරයා මෙම මැතිවරණ ප්‍රතිඵලයෙන් පසු දැන් පසුපස ගියරය තෙක් ගියර මාරු කළ ඇති බව පෙනී යයි. හදිසි ජනාධිපතිවරණයක්, මහා මැතිවරණයක් පිළිබඳ දෙඩ වූ රාජපක්ෂ ආණ්ඩුව දැන් පසුපස ගියරයට යමින් 2016 වසර තෙක් ජනාධිපතිවරණයක් නොපැවැත්වෙන බව ප්‍රකාශ කරයි. සැබැවින්ම ඉදිරියේ දී තව තවත් තත්ත්වය තමන්ට අවාසිදායක බව ආණ්ඩුවේ වගකිව යුත්තන් අවබෝධ කර ගෙන සිටී. එබැවින් දැන් ඔවුන් කල්පනා කරනුයේ හදිසි ජාතික මැතිවරණයකට ගමන් නොකර ඉදිරි වසර දෙක බලයේ රැදී සිටීම පිළිබඳවය. එසේම මෙම මැතිවරණය, ස්වාධීන කොමිෂන් සභා යළිත් තහවුරු කිරීමේ අවශ්‍යතාව ද යළි යළිත් පෙන්නුම් කළේය. ආණ්ඩුවේ ප්‍රබලයන් සිදු කරන මැතිවරණ උල්ලංඝණයන් හමුවේ මැතිවරණ කොමසාරිස්වරයා හා පොලිසිය අසරණ වන බව මෙම මැතිවරණ ක්‍රියාවලිය තුළ පෙනී ගියේ වරක දී දෙවරක දී නොවේ. සැබැවින්ම රාජ්‍ය බලපෑම හමුවේ පොලිසිය හා මැතිවරණ කොමසාරිස්වරයා දැඩි අසීරුතාවකට පත්වන බව අවස්ථා කිහිපයක දීම පෙනී ගියේය. මේ තත්ත්වය නිවැරදි කිරීමට නම් 17 වැනි ව්‍යවස්ථා සංශෝධනය යටතේ පිහිට වූ කොමිෂන් සභා යළි රටේ ස්ථාපිත කිරිම අතිශයින්ම වැදගත්ය. අප මේ මැතිවරණයේ දී බස්නාහිර හා දකුණේ ජනතාවගෙන් ඉල්ලා සිටියේ බල පෙරළියට කොළ එළියක් දල්වන ලෙසය. ජනතාවගෙන් අප ඉල්ලා සිටි ඒ ඉල්ලීමට යහපත් ප්‍රතිචාර දැන් ලැබී තිබේ. ලබා දුන් ඒ ධෛර්යය සමගින් පෙරටත් වඩා ශක්තිමත්ව එක්සත් ජාතික පක්ෂයේ මතය සමාජගත කරමින් ජනතාව පීඩාවට පත් කරමින් සිටින මේ දුර්දාන්ත ආණ්ඩුව පන්නා දැමීමේ සටන දියත් කිරීමට සූදානම් බවට සහතිකය මේ මොහොතේ එක්සත් ජාතික පක්ෂය ලෙස අප රටේ ජනතාවට, අප පාක්ෂිකයන්ට ලබා දෙන්නෙමු. 2014. 04. 03", "URL": "https://sinhala.adaderana.lk/news.php?nid=42281", "Category": null, "Parent URL": null}