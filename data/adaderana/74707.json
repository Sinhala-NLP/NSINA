{"Source": "Adaderana", "Timestamp": "June 30, 2017 08:56 am", "Headline": "SAITM විරෝධතාවට අධිකරණ නියෝගයක්", "News Content": "සයිටම් ආයතනය අහෝසි කරන ලෙස රජයට බලකරමින් විරෝධතා ව්‍යාපාරයක නිරතව වන වෛද්‍ය ශිෂ්‍ය දෙමාපිය එකමුතුව රැදී සිටින අට්ටාලය වහා ඉවත් කරන ලෙස කොටුව මහේස්ත්‍රාත් අධිකරණය නියෝග කර තිබේ.කොටුව පොලීසිය සහ කොටුව දුම්රිය ස්ථානයේ ආරක්ෂක අංශයේ සහකාර ආරක්ෂක අධිකාරිවරයා විසින් ගොණු කළ පැමිණිල්ලක් සලකා බැලීමෙන් අනතුරුව කොටුව මහේස්ත්‍රාත් ලංකා ජයරත්න මෙනවිය මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය.දුම්රිය මගීන්ට අවහිර වන පරිදි දුම්රිය දෙපාර්තමේන්තුව සතු භුමියක එම අට්ටාලය ඉදිකර ඇත්තේ කිසිඳු අවසරයකින් හෝ දැනුවත් කිරීමකින් තොරව බව එම පැමිණිල්ල මඟින් පෙන්වා දී තිබේ.මේ පිළිබඳව කොටුව පොලිස් නිලධාරීන් සහ කොටුව දුම්රිය ස්ථානයේ ආරක්ෂක නිලධාරීන් කිහිප දෙනෙකුගෙන් සාක්ෂි ලබාගෙන ඇති බව සඳහන්ය.ඉදිරිපත් වූ කරුණු සැලකිල්ලට ගනිමින් කොටුව මහේස්ත්‍රාත් ලංකා ජයරත්න මෙනවිය විසින් පාර්ලිමේන්තු මන්ත්‍රීවරුන් වන නලින් ද ජයතිස්ස සහ ජයන්ත සමරවීර ඇතුළු 11 දෙනෙකුට එරෙහිව අදාළ නියෝගය නිකුත් කර තිබේ.", "URL": "https://sinhala.adaderana.lk/news.php?nid=74707", "Category": null, "Parent URL": null}