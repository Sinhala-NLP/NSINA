{"Source": "Adaderana", "Timestamp": "March 18, 2013 10:57 pm", "Headline": "ප්‍රහාර එපා - මනෝ ජයලලිතාගෙන් ඉල්ලයි", "News Content": "ඉන්දියාවේදී ශ්‍රී ලාංකිකයින්ට සිදුවන හිරිහැර වහාම නතර කිරීමට පියවර ගන්නා ලෙස ඉල්ලා ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා තමිල්නාඩු මහ ඇමතිනී ජයලලිතා ජයරාම් මහත්මියට විද්‍යුත් තැපැල් පණිවිඩයක් යවා තිබේ. මනෝ ගනේෂන් මහතා විසින් යැවු එකී පණිවිඩයේ වැඩිදුරටත් මෙසේද සඳහන්ය. ඉන්දියාවේ සංචාරයට යන සිංහල ජාතිකයන් හා බෞද්ධ භික්ෂූන් වහන්සේලා ඉලක්ක කර ගනිමින් සිදු කෙරෙන හිංසාකාරී ක්‍රියා වහාම නැවැත්වීමට පියවර ගන්නැයි තමිල්නාඩු මහ ඇමතිනී ජයලලිතා ජයරාම් මහත්මියට හදිසි විද්‍යුත් තැපැල් පණිවිඩයක් (ඊ-මේල්) යවමින් ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා ඉල්ලීමක් කරයි. එසේම “ශ්‍රී ලංකාවේ වෙසෙන දෙමළ ජනතාවගේ ප්‍රශ්න මුල්කර ගනිමින් දකුණු ඉන්දියාවේ තන්ජවුර් ” ත්‍රිචි” චෛන්නායි ආදී තැන්වල සිදුවෙන මෙවන් ක්‍රියා හෙළාදකිනවා.“ ඒ වගේම ශ්‍රී ලංකා රජය පිළිබඳවත් මෙහි වෙසෙන දෙමළ ජනතාවගේ දේශපාලන අයිතීන් පිළිබඳවත් දකුණු ඉන්දිය ක්‍රියාකාරීන් අනුගමනය කරන ප්‍රතිපත්තීන් පදනම් කරගෙන දේශපාලන සටන් ඉදිරියට රැගෙන යෑමට තමිල්නාඩුවේ ඇති දේශපාලන පක්ෂ හා සංවිධානවලට ඇති අයිතිය පිළිගන්නා බවත් ඔහු සඳහන් කරයි. “ඉන්දීය රජයට හා තමිල්නාඩුවට එරෙහිව මෙවන් සටන් පාඨ හා නැගිටීම් අප රටේද විටින් විට සිදුවේ. නමුත් එකී දේශපාලන සටන් හරහා අහිංසක ජනතාව ඉලක්ක කර හිරිහැර කිරීම අප නොපිළිගන්නා අතර එම මතය ඔබතුමිය විසින් ද පිළිගන්නා බවද අපි විශ්වාස කරමු.“ “මේවන විට ජිනීවා හි පැවැත්වෙන මානව හිමිකම් සැසිවාරය පදනම් කරගෙන මෑතක දී තමිල්නාඩුවේ සංචාරයට ගිය පිරිසට පහරදීම හා වන්දනාකරුවන්ට පහරදීම සිදු වී තිඛෙනවා. එසේම දකුණු ඉන්දියාවේ ශ්‍රී ලාංකිකයින් විසින් පවත්වාගෙන යනු ලබන ව්‍යාපාරික ස්ථානයන් ද ශ්‍රී ලංකා රජයට අයත් කාර්යාලයන්ට ද පහරදීම අප හෙළා දකිනවා.“ එල්. ටී. ටී. ඊ. සංවිධානය ඉන්දීය නීතිය යටතේ තහනම් සංවිධානයක් ලෙස තවමත් පවතින බව අප දන්නවා. එකී සංවිධානයේ තහනම ද ලාංකීය දෙමළ ජනතාවගේ අභිලාෂයන් ද එකක් නොව දෙකක් ලෙස ඔබ පිළිගන්නා බවත් අප දන්නවා. ඒ අනුව අප ශ්‍රී ලාංකිය ජනතාව එල්ල කර සිදු කෙරෙන මේ හිංසාකාරී ක්‍රියාවන් නැවැත්වීමට දැඩිව වහාම මැදිහත්වන්නැයි මම ඉල්ලා සිටීනවා.", "URL": "https://sinhala.adaderana.lk/news.php?nid=32535", "Category": null, "Parent URL": null}