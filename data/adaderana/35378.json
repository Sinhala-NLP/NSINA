{"Source": "Adaderana", "Timestamp": "July 1, 2013 06:56 am", "Headline": "ජාතික මදුරු මර්දන සතිය ඇරඹෙයි", "News Content": "ජාතික මදුරු මර්දන සතිය අද සිට ආරම්භ කෙරෙයි. සෞඛ්‍ය අමාත්‍යංශය කියා සිටියේ ලබන 7 වැනි දින දක්වා මෙම වැඩසටහන ක්‍රියාත්මක වන බවයි. මෙම ජාතික මදුරු මර්දන සතිය මෙම වසරේ ක්‍රියාත්මක වන දෙවන මදුරු මර්දන සතිය බව සෞඛ්‍ය අමාත්‍යංශය සඳහන් කරයි. සෞඛ්‍ය , අධ්‍යාපන, රාජ්‍ය ආරක්ෂක , පළාත් පාලන හා පරිසර යන අමාත්‍යංශ 5 ඒකාබද්ධව ක්‍රියාත්මක කරන අන්තර් ආංශික මදුරු මර්දන වැඩපිළිවෙලක් වශයෙන් මෙම මදුරු මර්දන සතිය තුළ වැඩසටහන් ක්‍රියාත්මක කිරීමට නියමිතය. ඒ අනුව එක් එක් අමාත්‍යංශ විසින් දිවයින පුරා තම අමාත්‍යංශවලට අයත් කාර්යාල හා ගොඩනැගිලි පරිශ්‍රවල මදුරු මර්දන වැඩසටහන් ක්‍රියාත්මක කළ යුතු බව සෞඛ්‍ය අමාත්‍යංශය පෙන්වාදෙයි. පසුගිය මාස කිහිපය තුළ සිදුකළ කීට විද්‍යා සමීක්ෂණවලදී අනාවරණය වී ඇත්තේ මදුරුවන් බෝවන ස්ථාන වලින් සියයට 60 කටත් වඩා වැඩි ප්‍රමාණයක් බැහැරලන අයිස්ක්‍රීම් කෝප්ප, යෝගට් කෝප්ප සහ කෑම බහලන රිජිෆෝම් භාජන බවයි. එමෙන්ම ඉවතලන ඇතැම් ඉලෙක්ට්‍රොනික උපකරණ ද ඒ අතරින් ප්‍රධාන තැනක් ගන්නා බව සෞඛ්‍ය අමාත්‍යංශ්‍ය සඳහන් කරයි. මෙම තත්ත්වය තුළ මෙවැනි ද්‍රව්‍ය තම නිවස අසළ හෝ අවට ඇත්නම් ඒවා විනාශ කිරීම වහාම සිදුකළ යුතු බව එම අමාත්‍යංශය කියා සිටියි.", "URL": "https://sinhala.adaderana.lk/news.php?nid=35378", "Category": null, "Parent URL": null}