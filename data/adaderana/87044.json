{"Source": "Adaderana", "Timestamp": "April 6, 2018 03:40 pm", "Headline": "ශ්‍රී ලංකන් ගුවන් සේවා සමාගමේ නව සභාපතිවරයා පඩි නැතුව වැඩට සුදානම්", "News Content": "ශ්‍රී ලංකන් ගුවන් සමාගම ලාභ ලබන තුරු වැටුපක් හෝ වෙනත් ප්‍රතිලාභ නොගෙන සිටීමට නව අධ්‍යක්ෂ මණ්ඩලය තීරණය කළ බව එම සමාගමේ නව සභාපති රංජිත් ප්‍රනාන්දු මහතා පවසයි. නව අධ්‍යක්ෂ මණ්ඩලයේ පළමු ප්‍රවෘත්ති සාකච්ඡාවට එක්වෙමින් ඒ මහතා වැඩිදුරටත් සඳහන් කළේ ඉකුත් මාර්තු 31 වැනි දිනෙන් අවසන් වූ මූල්‍ය වර්ෂයේදී ගුවන් සමාගම ලැබූ පාඩුව ඩොලර් මිලියන 100 ඉක්මවන බවයි. ශ්‍රී ලන්කන් ගුවන් සේවා සමාගමට නව අධ්‍යක්ෂ මණ්ඩල සහභාගී වූ පළමු මාධ්‍ය සාකච්ඡාව සඳහා ගුවන් සමාගමේ සහාපති රංජිත් ප්‍රනාන්දු , ගුවන් හමුදාපති එයාර් වයිස් මාෂල් කපිල ජයම්පති, මනෝ තිත්තවැල්ල, සුසන්ත කටුගම්පොළ, ආචාර්ය රෝෂන් පෙරේරා යන අධ්‍යක්ෂ මණ්ඩල සමාජිකයින් එක් විය. පසුගිය මාර්තු 31 වැනි දිනෙන් අවසන් වූ මූල්‍ය වර්ෂයේදී පමණක් සමාගමේ පාඩුව මිලියන 100 ඉක්මවන බවත් ගෙවා දැමීමට තිබෙන ණය මිලියන 750කට ආසන්න වෙන බවත් සභාපතිවරයා පැවසීය. එමෙන්ම අවශ්‍ය වුනොත් පාලනාධිකාරිය වෙනස් කිරීමට ඒ සඳහා අවශ්‍ය තීරණ තමා ගන්නා බවත් එය අධ‍්‍යක්ෂ මණ්ඩලයේ වගකීමක් වන බවත් සභාපතිවරයා වැඩිදුරටත් සඳහන් කළේය. ‍ එහිදී තව දුරටත් අදහස් දැක්වමින් සභාපතිවරයා සඳහන් කළේ, දැනෙන වෙනසක් සිදුකිරීම අත්‍යාවශ්‍යය වන බවයි. එය සිදු නොකර ගුවන් සේවය පවත්වා ගෙන යෑමේ හැකියාවක් අධ්‍යක්ෂ මණ්ඩලයට නොමැති බවයි.", "URL": "https://sinhala.adaderana.lk/news.php?nid=87044", "Category": null, "Parent URL": null}