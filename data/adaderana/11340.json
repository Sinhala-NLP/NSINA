{"Source": "Adaderana", "Timestamp": "October 7, 2010 12:57 pm", "Headline": "ෆොන්සේකා වෙනුවෙන් සමාව ඉල්ලන්න අනෝමාට වුවමනාවක් නෑ", "News Content": "සරත් ෆොන්සේකා මහතා වෙනුවෙන් ජනාධිපතිවරයාගෙන් සමාව ඉල්ලා සිටිය යුත්තේ ඔහුගේ පවුලේ සාමාජිකයෙකු විසින් බවත්, රනිල් වික්‍රමසිංහ මහතා ඒ වෙනුවෙන් සමාව ඉල්ලා ඵලක් නොවන බවත් ජන මාධ්‍ය අමාත්‍ය හා කැබිනට් මාධ්‍ය ප්‍රකාශක කෙහෙළිය රඹුක්වැල්ල මහතා පවසයි. ෆොන්සේකා මහතා වෙනුවෙන් සමාව ඉල්ලීමට කිසිදු අදාළත්වයක් රනිල් වික්‍රමසිංහ මහතාට නොමැති බව ඔහු ප්‍රකාශ කරයි. සරත් ෆොන්සේකා මහතා වෙනුවෙන් සමාව ඉල්ලීමේ කිසිදු අවශ්‍යතාවයක් අනෝමා ෆොන්සේකා මහත්මියට හෝ ඔහුගේ පවුලේ කිසිදු සාමාජිකයෙකුට නොමැති බවට අමාත්‍යවරයා චෝදනා කරයි. සටන් පාඨ කියමින් රට පුරා යාම පමණක් ඇගේ කාර්යය වී ඇති බවට හෙතෙම පෙන්වාදෙයි. විජය කුමාරතුංග මහතා සිරගතව සිටි අවධියේදී ඔහු වෙනුවෙන් චන්ද්‍රිකා බණ්ඩාරනායක කුමාරතුංග මහත්මිය එවකට බලයේ සිටි ජනාධිපතිවරයාගෙන් සමාව ඉල්ලා සිටි බව රඹුක්වැල්ල මහතා පෙන්වා දුන්නේය. නමුත් අනෝමා ෆොන්සේකා මහත්මියට එවැනි වුවමනාවක් නොමැති බව අමාත්‍යවරයා සඳහන් කරයි.", "URL": "https://sinhala.adaderana.lk/news.php?nid=11340", "Category": null, "Parent URL": null}