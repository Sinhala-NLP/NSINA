{"Source": "Adaderana", "Timestamp": "January 30, 2011 09:08 am", "Headline": "ප්‍රතිපාදන නෑ-ළමා රක්ෂණ අධිකාරිය අසරණයි", "News Content": "තම අධිකාරිය භාරයේ සිටින වීදී ළමුන් රැක බලා ගැනීමේ දී ගැටලු රැසකට මුහුණ දී ඇති බව ළමා රක්ෂණ අධිකාරිය පවසයි. ඔවුන්ට අවශ්‍ය පහසුකම් සැපයීමට ප්‍රමාණවත් ප්‍රතිපාදන අධිකාරිය සතුව නොමැති බව ළමා රක්ෂණ අධිකාරියේ සභාපති අනෝමා දිසානායක මහත්මිය ප්‍රකාශ කරයි. පසුගිය දා වීදී ළමුන් 21 දෙනෙකු එකවර ළමා රක්ෂණ අධිකාරිය භාරයට ගැනීමත් සමඟ මෙම තත්ත්වය බරපතල වූ බව අනෝමා දිසානායක මහත්මිය ප්‍රකාශ අද දෙරණට කියා සිටියාය. මෙම ළමුන් 21 දෙනාට අවශ්‍ය ප්‍රමාණයේ ආහාරපාන හෝ ඇඳුම් පැළඳුම් ඇත්තේ දින 3 ට පමණක් සෑහෙන සේ බවත්,ඉදිරි සතියේ දින කිහිපයකටත් සෑහෙන සේ අධිකාරියේ වියදමින් කුමක් හෝ වැඩපිළිවෙළක් දියත් කළ හැකිවෙතත් එයින් ඉදිරියට තත්ත්වය ඉතාම කනගාටුදායක විය හැකි බව ඇය පෙන්වාදෙයි. එබැවින් මෙම දරුවන්ට ආහාරපාන වලින් සහ ඇඳුම් පැළඳුම් වලින් සහයෝගය දැක්විය හැකි පරිත්‍යාගශිලීන් සිටිත් නම් 1929 දුරකථන අංකයට දැනුම්දෙන ලෙස හෝ ජාතික ළමා රක්ෂණ අධිකාරියට එකී පරිත්‍යාග ගෙනවිත් බාරදෙන ලෙස ළමා රක්ෂණ අධිකාරියේ සභාපති අනෝමා දිසානායක මහත්මිය ඉල්ලීමක් කරයි.", "URL": "https://sinhala.adaderana.lk/news.php?nid=13845", "Category": null, "Parent URL": null}