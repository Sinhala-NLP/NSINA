{"Source": "Adaderana", "Timestamp": "May 31, 2018 09:29 am", "Headline": "සමාජවාදී සමානතා පක්ෂයෙන් මූලික අයිතිවාසිකම් පෙත්සමක්", "News Content": "තම පක්ෂයේ මැයි දින රැළිය සැමරීම සඳහා කොළඹ නව නගර ශාලාව ලබදී පසුව එය අවලංගු කිරීමට කොළඹ මහ නගර සභාව ගත් තීරණය තුළින් සිය මූලික අයිතීන් කඩ වී ඇති බවට තීන්දුවක් ලබාදෙන මෙන් ඉල්ලා සමාජවාදී සමානතා පක්ෂය ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කර තිබේ. එම පක්ෂයේ ලේකම් විජය ඩයස් මහතා විසින් ගොනු කර ඇති පෙත්සම මඟින් වගඋත්තරකරුවන් ලෙස කොළඹ මහ නගර සභාව, එහි නගරාධිපතිනී රෝසි සේනානායක ඇතුළු පිරිසක් නම් කර ඇති බව සඳහන්ය. පෙත්සම්කරු කියා සිටින්නේ මැයි මස පළවන දින ලෝක කම්කරු දිනය සැමරීම සඳහා කොළඹ නව නගර ශාලාව තම පක්ෂය වෙත ලබාදීමට කොළඹ මහ නගර සභාව මුලින් තීන්දු කර තිබූ බවයි . ඒ සඳහා තම පක්ෂය විසින් කොළඹ නව නගර ශාලාව සඳහා මුදල් ගෙවා එය වෙන් කර තිබූ බවද පෙත්සමෙන් දැනුම් දී තිබේ. එහෙත් මැයි පළමුවන දින ලෝක කම්කරු දිනය සැමරීම අවලංගු කිරීමට රජය තීරණය කිරීමත් සමඟ කම්කරු දිනය සැමරීම සඳහා නව නගර ශාලාව ලබාදීම කොළඹ මහ නගර සභාව විසින් ප්‍රතික්ෂේප කල බව පෙත්සම්කරු පෙන්වාදෙයි. එහෙත් මැයි මස පළමුවන දින කම්කරු දිනය සැමරීම සඳහා ශ්‍රි ලංකා නිදහස් සේවක සංගමය වෙත කොළඹ මහජන පුස්තකාල ශ්‍රවණාගාරය ලබාදී තිබූ බව ද පෙත්සම්කරු පෙන්වාදී තිබේ. මෙතුළින් කොළඹ මහ නගර සභාව සිය මූලික අයිතීන් කඩ කර ඇති බවට තීන්දුවක් ලබාදෙන මෙන් ඉල්ලා අදාළ පෙත්සම ගොනු කර ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=90111", "Category": null, "Parent URL": null}