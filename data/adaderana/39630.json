{"Source": "Adaderana", "Timestamp": "December 16, 2013 12:55 pm", "Headline": "බලකාමයෙන් මත් වෙච්ච නායකයින්ට මැන්ඩෙලා ආදර්ශයක් - දෙපාරක් ජනපති වෙන්න හැදුවේ නෑ", "News Content": "බලකාමයෙන් මත් වූ ලෝක නායකයින්ට නෙල්සන් මැන්ඩෙලාගේ චරිතය ආදර්ශයක් යැයි කෝට්ටේ නාගවිහාරාධිපති ජූජ්‍ය මාදුළුවාවේ සෝභිත ‍හිමියෝ අවධාරණය කරති. ලොවෙන් ඊයේ සමුගත් දකුණු අප්‍රිකාවේ කළු ජාතික ප්‍රථම ජනපති නෙල්සන් මැන්ඩෙලා වෙනුවෙන් අද (16) කොළඹදී සංවිධානය කර තිබූ ගුණ සැමරුම් උත්සවයකට සහභාගි වෙමින් උන්වහන්සේ මේ බව පැවසීය. එම උත්සවයට ද්‍රවිඩ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් හා ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා ද එක්ව සිටියහ. දකුණු අප්‍රිකාවේ ව්‍යවස්ථාව අනූව එවකට මැන්ඩෙලාට සිය පළමු ජනාධිපති ධූර කාලය නිමවා තවත් වරක් එරට ජනාධිපති මැතිවරණයකට ඉදිරිපත් වීමට තිබූ බව සෝභිත හිමියෝ පෙන්වාදුන්හ. කෙසේ වෙතත් නෙල්සන් මැන්ඩෙලා පළමු ධූර කාලය අවසානයේදීම තවත් වතාවක් ජනපති මැතිවරණයකට ඉදිරිපත් නොවී තනතුරින් විශ්‍රාම ගත් බව උන්වහන්සේ පෙන්වාදුන්නේය. ‍එය බලකාමයෙන් මත්වී සිටින ලෝක නායකයින්ට හොඳ ආදර්ශයක් යැයි ද සෝභිත හිමියන් පැවසීය. ඒ අනූව ‍ලෝක නායකයින් නෙල්සන් මැන‍්ඩෙලාගේ චරිතය ආදර්ශයට ගත යුතු බවද අපේ රටට පවා ගැලපෙන ව්‍යවස්ථාවක් සැදීමට කාලය එළඹ ඇති බවද සෝභිත හිමියන් එහිදී අවධාරණය කළේය. නිල නිවාසය සැදීමට ජෙකොබ් සුමා මුදල් ගත් බව තහවුරු වීමෙන් පසු දකුණු අප්‍රිකානු අධිකරණය විසින් ඔහුට දඩයක් පවා පනවා ඇති බව උන්වහන්සේ කියා සිටියේය. දකුණු අප්‍රිකාවේ නීති පද්ධතිය පවා ශක්තිමත් බව ඉන් පැහැදිලි වන බව කී සෝභිත හිමියන් මෙරට විධායක ජනපති ක්‍රමය අහෝසි කළ යුතු බව සඳහන් කළේය. එයට “උදව් කළොත් සම්බන්ධන් මන්ත්‍රීතුමාලාට” පවා මේ රටේ පිළිගැනීමක් ඇතිවේ යැයි ද සෝභිත හිමියන් වැඩිදුරටත් පැවසීය. මනෝ ගනේෂන් මහතා මෙන්ම ආර්. සම්බන්ධන් මහතාද එහිදී අදහස් පළ කරන ලදී.", "URL": "https://sinhala.adaderana.lk/news.php?nid=39630", "Category": null, "Parent URL": null}