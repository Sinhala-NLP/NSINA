{"Source": "Adaderana", "Timestamp": "December 16, 2018 04:00 pm", "Headline": "නවසීලන්තය ලකුණු 29 ක් ඉදිරියෙන්", "News Content": "සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර පැවැත්වෙන පළමු ටෙස්ට් තරගය දෙවන දිනය සඳහා නතර කරන විට සිය පළමු ඉනිම ක්‍රීඩා කරන නවසීලන්ත කණ්ඩායම කඩුළු දෙකක් දැවි ලකුණු 311 ක් රැස් කරගෙන සිටියේය. ඊයේ (15) දිනය සඳහා තරගය නතර කරන විට සිය පළමු ඉනිමට කඩුළු 9ක් දැවි ලකුණු 275ක් රැස් කරගෙන සිටි ශ්‍රී ලංකා කණ්ඩායම අද (16) දිනයේ දී සිය පළමු ඉනිම වෙනුවෙන් තවත් ලකුණු 7ක් රැස් කර ගත්තේය. ඒ අනුව ශ්‍රී ලංකා පළමු ඉනිම සියලු දෙනා දැවි ලකුණු 282ක් ලෙස සටහන් විය. ඇන්ජලෝ මැතිව්ස් ලකුණු 83ක් රැස් කළ අතර නිරෝෂන් දික්වැල්ල නොදැවි ලකුණු 80ක් රැස් කළේය. දිමුත් කරුණාරත්න ලකුණු 79යි. නවසීලන්තය වෙනුවෙන් විශිෂ්ට පන්දු යැවීමක නිරත වු ටිම් සවුති ශ්‍රී ලංකා පළමු ඉනිමේ කඩුළු 6ක් දවා ගත්තේය. පිළිතුරු ඉනිම ක්‍රීඩා කිරීමට පිටියට පිවිසි නවසීලන්ත ඉනිමේ පළමු කඩුල්ල ලකුණු 59කදී දවා ගැනීමට ලහිරු සුදේශ් කුමාර සමත් වුණත් දෙවන කඩුල්ල වෙනුවෙන් පිටියට එක්වු ටොම් ලාතම් සහ කේන් විලියම්සන් ලකුණු 162ක සබඳතාවක් ගොඩනගමින් නවසීලන්ත ඉනිම ශක්තිමත් කළේය. ටොම් ලාතම් සිය ටෙස්ට් ක්‍රිකට් දිවියේ 7 වැනි ශතකය වාර්තා කිරීමට සමත් වු අතර දිනය නිමා වන විට ලාතම් නොදැවි ලකුණු 121ක් රැස් කරගෙන සිටියේය. රොස් ටේලර් නොදැවි රැස් කරගෙන සිටි ලකුණු සංඛ්‍යාව 50ක්. ඒ අනුව පළමු ඉනිමේ පන්දුවට පහරදෙන නවසීලන්ත පිල අද දිනය නිමාවේදී කඩුලු 02ක් දැවී ලකුණු 311ක් ලබා සිටියේය. නවසීලන්ත පිල මේ වනවිට මුල් ඉනිමේ කඩුලු 08 ක් අතැතිව ශ්‍රී ලංකාවට වඩා ලකුණු 29 ක් ඉදිරියෙන් සිටියි.", "URL": "https://sinhala.adaderana.lk/news.php?nid=100839", "Category": null, "Parent URL": null}