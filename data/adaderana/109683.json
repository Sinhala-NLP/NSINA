{"Source": "Adaderana", "Timestamp": "May 10, 2019 02:32 pm", "Headline": "සොයිසාට සහ අවිෂ්කට ICC යෙන් තරග තහනමක්", "News Content": "ජාත්‍යන්තර ක්‍රිකට් කවුන්සිලයේ දූෂණ මර්ධන පනත උල්ලංඝනය කිරීම හේතුවෙන් හිටපු පිතිකරුවෙකු මෙන්ම පුහුණුකරුවෙකු වන අවිශ්ක ගුණවර්ධනට සහ හිටපු වේගපන්දු යවන්නෙකු සහ පුහුණුකරුවෙකු වන නුවන් සොයිසා හට දූෂණ චෝදනා එල්ලකර තිබේ. ජාත්‍යන්තර ක්‍රිකට් කවුන්සිලය නිවේදනයක් නිකුත් කරමින් සඳහන් කළේ එක්සත් අරාබි එමීර් රාජ්‍ය ක්‍රිකට් ආයතනය වෙනුවෙන් ජාත්‍යන්තර ක්‍රිකට් කවුන්සිලය විසින් ඔවුන් දෙදෙනාට එරෙහිව මෙම චෝදනා ගොනුකල බවයි. 2018 වසරේ එක්සත් අරාබි එමීර් රාජ්‍යෙය්දී පැවැත්වූ T10 ක්‍රිකට් තරඟාවලියේදී පුහුණුකරුවන් ලෙස එම තරගාවලියට එක්වෙමින් දූෂණ ක්‍රියාවන් සඳහා මොවුන් සම්බන්ධ වූ බවට චෝදනා එල්ල වී තිබේ. මෙම චෝදනා ගොනුකර ඇත්තේ පසුගියදා ශ්‍රී ලංකා ක්‍රිකට් ආයතනය විසින් මුදලට තරග පාවාදීම සඳහා තමන්ට එල්ලවූ බලපෑම් පිළිබඳව ස්වේච්ඡාවෙන් හෙළිදරව් කිරීමට ලබා දුන් කාලයෙන් අනතුරුවයි. ජාත්‍යන්තර ක්‍රිකට් තරගයක ප්‍රතිඵලය වෙනස් කිරීම සඳහා බලපෑම් කිරීමට උත්සහ කිරීම සහ අයි.සී.සී නීති සංග්‍රහයට පටහැනි වන ආකාරයෙන් කටයුතු කිරීමට තමන්ට ආරාධනා කළ බව ජාත්‍යන්තර ක්‍රිකට් කවුන්සිලයට වාර්තා නොකිරීම ඇතුළු දූෂණ මර්ධන පනතේ වගන්ති හතරක් යටතේ නුවන් සොයිසා හට චෝදනා එල්ලකර තිබේ. අවිශ්ක ගුණවර්ධනට චෝදනා එල්ල කර ඇත්තේ දූෂණ මර්ධන පනතේ වගන්ති දෙකක් යටතේයි. නුවන් සොයිසාහට දැනටමත් තාවකාලික ක්‍රිකට් තහනමක් පනවා ඇති අතර අවිශ්ක ගුණවර්ධනටද වහාම ක්‍රියාත්මකවන පරිදි තාවකාලික ක්‍රිකට් තහනමක් පනවා තිබේ. ජාත්‍යන්තර ක්‍රිකට් කවුන්සිලය නිකුත් කල නිවේදනයේ සඳහන් වුනේ මොවුන් දෙදෙනාට නිදහසට කරුණු දැක්වීම සඳහා මැයි මස 9 වනදා සිට දින 14 කාලයක් ලබා දී ඇති බවයි.", "URL": "https://sinhala.adaderana.lk/news.php?nid=109683", "Category": null, "Parent URL": null}