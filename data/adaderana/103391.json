{"Source": "Adaderana", "Timestamp": "January 30, 2019 06:58 pm", "Headline": "සේනා මර්දනයට අමෙරිකාවෙන් විශේෂ වෛරසයක්", "News Content": "සේනා දළඹුවන් මර්දනය කළ හැකි බව කියන විශේෂ වෛරස් කාණ්ඩයක සාම්පල් විදෙස් රටකින් මෙරටට ආනයනය කර පරික්ෂණ පැවැත්වීමට බලාපොරොත්තු වන බව උද්‍යාන භෝග පර්යේෂණ හා සංවර්ධනය කිරිමේ ආයතනයේ කීට විද්‍යා අංශයේ ප්‍රධානී එස්.එස්.වැලිගමගේ මහතා පවසයි. ඔහු වැඩිදුරටත් ප්‍රකාශ කලේ බැක්ටීරියාවන් සහ ක්ෂුද්‍ර ජිවින්ද භාවිත කරමින් දළඹු උවදුර පාලනය කිරිමට මේ වනවිටත් පරික්ෂණ සිදුකරන බවයි. විදේශයකින් මෙරටට ගෙනා බඩඉරිඟු ඇට තොගයක තිබූ වෙනත් බීජ වර්ග කිහිපයක් තවාන් දැමිමෙන් පසු සේනා දළඹුවාට සමානකම් ඇති වෙනත් දළඹු විශේෂයක් එම තවානේ සිටියදී හමුවූ පුවතක් මාරවිල ප්‍රදේශයෙන් වාර්තා විය. හලාවත ,මාරවිල ප්‍රදේශයේ ගොවිපලකට ඉකුත් සතියේදී මෙම බඩඉරිඟු ඇට තොගය ගෙන්වා තිබු අතර එය පරික්ෂා කිරිමේදී බඩඉරිඟු ඇට සමඟ බඩඉරිඟු ශාක කොටස් කිහිපයක් ද වෙනත් බීජ වර්ග කිහිපයක්ද හමු වී ඇති අතර ඔහු එම වෙනත් බීජ වර්ග කිහිපය ද ගෙන බඩ ඉරිඟුවලින් වෙන්කොට වගා කර තිබේ. මින් එක් බීජ වර්ගයක් පැළ වී ඇති අතර අනෙක් වර්ගය පැළ නොවීම නිසා ඒ පිළිබඳ සොයා බැලිමට උරය තුළ ඇති පස් ඉවත් කළ විට එහි බීජ නොතිබී ඇති අතර ඒ වෙනුවට දළඹුවකු දක්නට ලැබුනු බවයි ගොවිපලේ හිමිකරු පැවසුවේය. පසුව ගොවිපලේ හිමිකරු විසින් මේ සම්බන්ධයෙන් අදාල ආයතනවලට දැනුම් දිමක්ද සිදුකර තිබුනු අතර ඒ අනුව අදාල බලධාරින් පැමිණ එහි සාම්පල පරික්ෂණ සඳහා රැගෙන ගොස් තිබේ. මේ අතර අනුරාධපුර , නොච්චියාගම , දොඹවලගම ප්‍රදේශයේ වී වගාව සේනා දළඹුවාට සමාන දළඹු විශේෂයක් ආක්‍රමණය කර ඇති බවට ඊයේ(29) අද දෙරණ වාර්තා කිරිමෙන් පසු එම වගාව නිරික්ෂණය කිරිමට මහවැලි එච්. කලාපයේ කෘෂිකර්ම නිලධාරින් පිරිසක් පැමිණියේය. මේ අතර සේනා දළඹුවන් මර්දනය කළ හැකි බව කියන විශේෂ වෛරස් කාණ්ඩයක් විදේශ රටකින් මෙරටට ආනයනය කර තිබේ.", "URL": "https://sinhala.adaderana.lk/news.php?nid=103391", "Category": null, "Parent URL": null}