{"Source": "Adaderana", "Timestamp": "February 17, 2015 08:48 am", "Headline": " ජනපති අද බුද්ධගයාවට යයි", "News Content": "ඉන්දියාවේ සිව් දින නිල සංචාරයක නිරත වී සිටින ජනාධිපති මෛත්‍රීපාල සිරිසේන මහතා අද(17) දිනයේ බුද්ධගයාව වන්දනාමාන කරගැනීමට නියමිතව තිබේ.ඊට අමතරව අද දිනය තුළ ජනාධිපතිවරයා තිරුපති කෝවිලට යාමට ද නියමිතය. ජනාධිපති මෛත්‍රීපාල සිරිසේන මහතාගේ පළමු විදෙස් සංචාරය ලෙස ඉන්දීය සංචාරය පෙරේදා දිනයේ ආරම්භ කරනු ලැබුණි. ඊයේ පෙරවරුවේ ඉන්දීය ජනාධිපති ප්‍රනාබ් මුකර්ජි මහතා හමුවු මෛත්‍රීපාල සිරිසේන මහතා පස්වරුවේ ඉන්දීය අග්‍රාමාත්‍ය නරේන්ද්‍ර මෝදී මහතා හමුවුණි.එම හමුවේ දී දෙරට අතර ආර්ථික, බලශක්ති, ධීවර හා සංස්කෘතික සබඳතා තර කෙරෙන ගිවිසුම් හතරකට ද අත්සන් තබනු ලැබුණි. කලාපයේ ආරක්ෂක සහයෝගීතාව පිළිබඳව ද දෙරටේ නායකයින් මෙහිදි අදහස් හුවමාරු කරගත් අතර මාලදිවයින් රාජ්‍යය ද ඒ සඳහා සම්බන්ධ කරගැනීමට අවධානය යොමුව තිබේ. ජනාධිපති මෛත්‍රීපාල සිරිසේන මහතා අනතුරුව ඉන්දීය ජාතික කෞතුකාගාරය නැරඹීමට ද එක් වු බව ජනාධිපති මාධ්‍ය අංශය සඳහන් කළේය. ඊයේ පස්වරුවේ ජනාධිපතිවරයා හිටපු ඉන්දීය අග්‍රාමාත්‍ය මන්මෝහන් සිං මහතා සහ සෝනියා ගාන්ධි මැතිණිය ද හමුවී සාකච්ඡා පවත්වා තිබේ. සිව් දින නිල සංචාරය නිමකරමින් හෙට දිනයේ ජනාධිපති මෛත්‍රීපාල සිරිසේන මහතා දිවයිනට පැමිණීමට නියමිතය.", "URL": "https://sinhala.adaderana.lk/news.php?nid=49396", "Category": null, "Parent URL": null}