{"Source": "Adaderana", "Timestamp": "September 3, 2015 09:43 am", "Headline": "විපක්ෂ නායකධූරය සම්බන්ධන්ටයි", "News Content": "අභිනව පාර්ලිමේන්තුවේ විපක්ෂ නායකවරයා ලෙස ද්‍රවිඩ ජාතික සන්ධානයේ නායක ආර් සම්බන්ධන් මහතා පත් කර තිබේ.පාර්ලිමේන්තුවේ විපක්ෂ නායකධූරය සම්බන්ධයෙන් පසුගිය දිනවල විවිධ කතා බහ පැතිරුණ අතර ඒ පිළිබඳව විවිධ නම්ද යෝජනා වී තිබිණ.කෙසේ වෙතත් ශ්‍රී ලංකා ප්‍රජාතන්ත්‍රික සමාජවාදී ජනර‍ජයේ 8 වැනි පාර්ලිමේන්තුව රැස්වූ වහාම කථානායක කරූ ජයසූරිය මහතා විසින් විපක්ෂනායකවරයා ලෙස ආර්. සම්බන්ධන් මහතා පත්වී ඇති බව නිල වශයෙන් ප්‍රකාශයට පත්වී තිබේ.විපක්ෂ නායකධූරය තමන්ට හිමිවිය යුතු බව පාර්ලිමේන්තුවේ විපක්ෂයේ බහුතර ආසන සංඛ්‍යාවක් ලබාගත් එක්සත් ජනතා නිදහස් සන්ධානය ප්‍රකාශ කළත් එම පක්ෂයෙන් තේරී පත්වූ පාර්ලිමේන්තු මන්ත්‍රීන් කිහිප දෙනෙකු ජාතික ආණ්ඩුවට සහය පළ කිරීම නිසා එය ගැටලුවක් බවට පත්විය.මේ අනූව සන්ධානය හැර පාර්ලිමේන්තුවේ බහුතර ආසන සංඛ්‍යාවක් ලබාගත් මීළඟ පක්ෂය වූයේ ද්‍රවිඩ ජාතික සන්ධානයයි.ඒ අනූව ද්‍රවිඩ ජාතික සන්ධානයේ මන්ත්‍රී පිරිස ද විපක්ෂ නායක තනතුර ආර්. සම්බන්ධන්ට හිමිවිය යුතු බව ඉකුත් දිනවල පවසා තිබුණි.මේ අතර විපක්ෂ නායක තනතුර සන්ධානයට ලබාදෙන ලෙස එම පක්ෂය නි‍යෝජනය කරන පිරිසක් පසුගියදා ජනාධිපතිවරයා හමුවූ අතර ජනාධිපතිවරයා ඒ සඳහා සුදුස්සකු පත්කර ගන්නැයි අවස්ථාව ලබාදුන් බව ජා.නි.පෙ නායක විමල් වීරවංශ මහතාද පවසා තිබිණ.කෙසේ වුවද මෙම වාතාවරණය යටතේ ද්‍රවිඩ ජාතික සන්ධානයට විපක්ෂ නායක තනතුර හිමිව ඇති අතර කථානායක කරු ජයසූරිය මහතා විසින් නව විපක්ෂ නායකවරයා ලෙස ආර්.සම්බන්ධන් මහතා පිළිගන්නා බව දැනුම්දී ඇතැයි සඳහන්ය.ආර්. සම්බන්ධන් මහතා පසුගිය මහමැතිවරණයෙන් ත්‍රීකුණාමල දිස්ත්‍රීක්කය නි‍යෝජනය කරමින් පාර්ලි‍ෙම්න්තුවට තේරී පත්විය.1933 වසරේ ත්‍රිකුණාමල ප්‍රදේශයේ උපත ලැබූ රාජවරෝදියම් සම්බන්ධන් මහතා යාපනය ශාන්ත පැට්‍රික් විද්‍යාලය, කුරුණෑගල ශාන්ත ආනා විද්‍යාලය, මොරටුව ශාන්ත සෙබෙස්තියන් විද්‍යාලය ආදී විද්‍යාල කිහිපයකින් මූලික අධ්‍යාපනය ලබා තිබේ. ශ්‍රී ලංකා නීති විද්‍යාලයේ නීති උපාධිධාරියෙකු වන ආර්.සම්බන්ධන් මහතා ප්‍රකට ජ්‍යෙෂ්ඨ නීති වෘත්තිකයෙකුද වේ. 82 හැවිරිදි ආර්.සම්බන්ධන් මහතා පළමුවරට පාර්ලිමේන්තුවට තේරීපත්වූයේ 1977 වසරේදීය.1983 වසර දක්වා පාර්ලිමේන්තු මන්ත්‍රීවරයෙකු වශයෙන් කටයුතු කළ සම්බන්ධන් මහතා 1989 වසරේ පැවති පාර්ලිමේන්තු මැතිවරණයෙන් පරාජයට පත්වුණි.යළිත් 2001 වසරේ පැවති මැතිවරණයෙන් පාර්ලිමේන්තුවට තේරීපත්වූ ඒ මහතා 2004 ,2010 සහ 2015 වසරවල පැවති පාර්ලිමේන්තු මැතිවරණ වලින් ජයග්‍රහණය කර අඛණ්ඩව පාර්ලිමේන්තුව තුළ රැඳී සිටී.", "URL": "https://sinhala.adaderana.lk/news.php?nid=53622", "Category": null, "Parent URL": null}