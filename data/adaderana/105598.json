{"Source": "Adaderana", "Timestamp": "March 6, 2019 05:30 pm", "Headline": "රජයේ විධායක නිලධාරීනුත් මහින්ද හමු වෙයි", "News Content": "රජයේ විධායක නිලධාරීන් 35,000 කට අධික සංඛ්‍යාවක් නියෝජනය කරන රජයේ නිලධාරීන්ගේ ඒකාබද්ධ කමිටුව අද (06) විපක්ෂ නායක කාර්යාලයේදී විපක්ෂ නායක මහින්ද රාජපක්ෂ මහතා සමඟ රාජ්‍ය සේවයේ විධායක නිලධාරීන්ගේ වැටුප් හා දීමනා විෂමතාවයන් සම්බන්ධයෙන් දැනුවත් කිරීමේ සාකච්ඡාවක් පවත්වන ලදී. ඒ සඳහා රජයේ වෛද්‍ය නිලධාරීන්ගේ සංගමය, රජයේ ආයුර්වේද වෛද්‍යවරුන්ගේ සංගමය, රාජ්‍ය සේවා ඉංජිනේරු සංගමය, ශ්‍රී ලංකා ක්‍රම සම්පාදන සංගමය, රජයේ පශු වෛද්‍ය සේවා සංගමය, ශ්‍රී ලංකා අධ්‍යාපන පරිපාලන සේවා සංගමය, ශ්‍රී ලංකා මිනින්දෝරු සේවා සංගමය, ඒකාබද්ධ වෘත්තිය සමිති එකමුතුව, රජයේ දන්ත වෛද්‍ය නිලධාරී සංගමය, රජයේ විද්‍යාත්මක නිලධාරීන්ගේ සංගමය, ශ්‍රී ලංකා කෘෂිකර්ම සේවයේ වෘත්තීය සංගම් එකමුතුව , රජයේ වාස්තු විද්‍යාඥයන්ගේ සංගමය, සමස්ත ලංකා ගුරු අධ්‍යාපනඥ සේවා නිලධාරීන්ගේ වෘත්තීය සමිතිය, තොරතුරු හා සන්නිවේදන තාක්ෂණ වෘත්තිකයන්ගේ සංගමය, ශ්‍රී ලංකා කාර්මික අධ්‍යාපන සේවයේ වෘත්තීය සංගම් එකමුතුව, දේශීය ආදායම් වෘත්තීය සමිති එකමුතුව, සංඛ්‍යාලේඛනඥවරුන්ගේ සංගමය යන සංගම්වල නියෝජිතයින් සහභාති වී ඇත. මහින්ද රාජපක්ෂ මහතා ජනාධිපති ධූරයේ කටයුතු කළ කාල වකවානුවේදී ජාතික වැටුප් ප්‍රතිපත්තියක් ඇති කොට රාජ්‍ය සේවයේ සමාන්තර ශ්‍රේණීන් අතර, පැවැති වැටුප් විෂමතාවය හැකි උපරිමයෙන් අවම කිරීමට පියවර ගැනීම සම්බන්ධයෙන් රජයේ විශාලතම විධායක නිලධාරීන්ගේ ඒකාබද්ධ සංවිධානය ලෙස මේ අවස්ථාවේදී එම සංවිධානයේ ස්තූතිය, විපක්ෂ නායකයා වෙත පුද කරන බැව් සාකච්ඡාව ආරම්භයේදීම රජයේ විධායක නිලධාරීන්ගේ ඒකාබද්ධ කමිටුව වෙනුවෙන් එහි සභාපති වෛද්‍ය නිමල් කරුණාසිරි මහතා විසින් ප්‍රකාශ කරන ලදී. වර්තමාන රජය පසුගිය කාලය තුළ කිසිදු ප්‍රතිපත්තියක් හෝ වැඩ පිළිවෙලක් නොමැතිව විවිධ අවස්ථාවන්හි පටු වාසි හා වරප්‍රසාද ලබාදීමේ අරමුණින් රාජ්‍ය සේවයේ සමහරක් කණ්ඩායම්වලට පමණක් වැටුප් හා දීමනා වැඩි කිරීම තුලින් මේ වන විට රාජ්‍ය සේවයේ බරපතල වැටුප් විෂමතාවයක් ඇති වී තිබෙන බව එම පිරිස විපක්ෂ නායකවරයා වෙත දැනුම් දී ඇත. මෙම තත්ත්වය රාජ්‍ය පරිපාලන චක්‍රලේඛඅංක.03/2016 මඟින් සංශෝධනය කරන ලද එම තත්ත්වය රාජ්‍ය පරිපාලන චක්‍රලේඛ අංක.06/2006 චක්‍රලේඛය මඟින් ක්‍රියාත්මක කරන ලද ජාතික වැටුප් ප්‍රතිපත්තියට පටහැනි බවත්, මේ හේතුවෙන් රාජ්‍ය සේවයේ විධායක නිලධාරීන්ගේ වැටුප්හි බරපතල විෂමතාවයක් ඇති වී තිබෙන්නාක් මෙන්ම, සමස්ත රාජ්‍ය සේවයම බරපතල අර්බුදයකට හා කඩා වැටීමකට හේතුවක් වී ඇති බවත්, රජයේ විධායක නිලධාරීන්ගේ ඒකාබද්ධ කමිටුවේ ලේකම් එච්.ඒ.එල්. උදයසිරි මහතා විසින් පෙන්වා දෙන ලදී. විපක්ෂ නායකවරයා විසින් මේ අවස්ථාවේදී ප්‍රකාශ කරන ලද්දේ මේ සම්බන්ධයෙන් ඉදිරි අයවැය විවාදයේදී විපක්ෂයේ මන්ත්‍රී තුමන්ලාගේ විශේෂ අවධානය යොමු කිරීමට කටයුතු කරන බවත්, මෙම රාජ්‍ය සේවයේ පවතින බරපතල වැටුප් විෂමතාවය විසඳීමෙහිලා සුදුසුම ක්‍රියාමාර්ගය නම් සියලුම රාජ්‍ය සේවයේ විධායක නිලධාරීන්ගේ සමාන්තර ශ්‍රේණීන් අතර, එක හා සමාන ආකාරයේ වැටුප් තලයක් සකස් කිරීම වන බවත්, ඒ සඳහා මෙම රජයට බල කිරීමට කටයුතු කරන බවත්ය. එමෙන්ම, තමා ප්‍රතිපත්තියක් වශයෙන් සැමවිටම රාජ්‍ය සේවකයින්ගේ වැටුප් වැඩි කිරීම වෙනුවෙන් පෙනී සිටින බවත්, එහෙත් එසේ වැඩි කිරීමේදී රාජ්‍ය සේවයේ අනිකුත් සමාන්තර ශ්‍රේණිවල නිලධාරීන්ට අසාධාරණයක් නොවන අයුරින් එකී වැටුප් හා දීමනා වැඩිවීම සියලු දෙනාටම එක හා සමානව සිදු විය යුතු බැව් තමාගේ මතය බවත්, විපක්ෂ නායකවරයා විසින් වැඩිදුරටත් පෙන්වා දෙන ලදී. මෙම අවස්ථාවට පාර්ලිමේන්තු මන්ත්‍රීවරුන් වන ගාමිණී ලොකුගේ, කෙහෙලිය රඹුක්වැල්ල ,බන්දුල ගුණවර්ධන, මහින්දානන්ද අළුත්ගමගේ යන මහත්වරුන් ද පාර්ලිමේන්තුවේ විපක්ෂ නායක කාර්යාලයේ අතිරේක ලේකම් නීතීඥ චමින්ද කුලරත්න මහතාද සහභාගී විය.", "URL": "https://sinhala.adaderana.lk/news.php?nid=105598", "Category": null, "Parent URL": null}