{"Source": "Adaderana", "Timestamp": "November 9, 2015 08:44 am", "Headline": "එල්.ටී.ටී.ඊ සැකකරුවන් 30 ක් අද නිදහස්", "News Content": "අත්අඩංගුවේ පසුවන එල්.ටී.ටී.ඊ සැකරුවන් පිරිසක් අද දිනයේ නිදහස් කිරිමට නියමිතව තිබේ.සැකකරුවන් 30 දෙනෙකු මෙලෙස නිදහස් කිරීමට සැලසුම් කර ඇති බව රජය පවසයි.බන්ධනාගාර කිහිපයක රඳවා සිටින එල්.ටී.ටී.ඊ සැකකරුවන් පිරිසක් තමන් නිදහස් කරන ලෙස බලකරමින් පසුගියදා උපවාසයක නිරත වූහ.කෙසේ වෙතත් දින කිහිපයක් පැවැති මෙම උපවාසයේදී රැඳවියන් සහ බලධාරීන් අතර පැවැති සාකච්ඡාවල ප්‍රතිඵලයක් ලෙස ඔවුන් උපවාසය අත්හැරිමට තීරණය කරන ලදී.රැඳවියන් නිදහස් කරන බවට රජය දුන් පොරොන්දුවක් හේතුවෙන් ඔවුන් උපවාසය අත්හැරි බව ජාතික සංවාද පිළිබඳ අමාත්‍ය මනෝ ගනේෂන් මහතා සඳහන් කළේය.එමෙන්ම විපක්ෂ නායක ආර්.සම්බන්ධන් මහතා ද පසුගියදා ප්‍රකාශ කර තිබුණේ එල්.ටී.ටී.ඊ සිරකරුවන් පිරිසක් නිදහස් කිරීමට රජය කැමැත්ත පල කර ඇති බවයි.කෙසේ වෙතත් දැනට අත්අඩංගුවේ සිටින එල්.ටී.ටී.ඊ සිරකරුවන් කණ්ඩායම් දෙකක් යටතේ නිදහස් කිරිමට රජය සැලසුම් කර ඇති බව ද පසුගියදා විපක්ෂ නායකවරයා ප්‍රකාශ කර තිබුණි.මේ අතර සිරකරුවන් පිරිසක් වැලිකඩ බන්ධනාගාරයේ වහලය මත නැඟී උපවාසයක් ආරම්භ කර තිබේ.මරණ දණ්ඩනය නියම වූ සිරකරුවන් පිරිසක් තමන්ට අවුරුදු 20 හෝ ජිවිතාන්තය දක්වා සිර දඬුවම් ලබා දෙන ලෙස ඉල්ලමින් මෙලෙස උපවාසයේ නිරතව සිටින බව වාර්තා වේ.", "URL": "https://sinhala.adaderana.lk/news.php?nid=54965", "Category": null, "Parent URL": null}