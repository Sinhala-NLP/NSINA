{"Source": "Adaderana", "Timestamp": "June 21, 2019 03:47 pm", "Headline": "රජය කෙරෙහිවත් මුස්ලිම් ජනතාව කෙරෙහිවත් වෛරයක් නෑ-අස්ගිරි මහනාහිමියන්", "News Content": "තමා විසින් සිදු කරන ලද ප්‍රකාශයක් වැරදි සහගත ලෙස අර්ථ කථනය කර ඇතැයි ස්‍යාමෝපාලි මහානිකායේ අස්ගිරි මහාවිහාර පර්ශවයේ මහානායක හිමියන් පවසයි. මේ පිළිබඳ මාධ්‍ය වෙත අද(21) දිනයේ දී විශේෂ ප්‍රකාශයක් කරමින් අතිපූජ්‍ය වරකාගොඩ ධම්මසිද්ධි ශ්‍රී ඤණරතනාභිධාන මහා නායක හිමියන් මෙම කරුණු පැවසීය. එක්සත් ජාතික පක්ෂය පිළිබඳව හා මුස්ලිම් ජනතාව පිළිබඳව සිදු කරනු ලැබ ඇති කරුණු බොහෝ ජනයා අතර කථා බහට ලක්වු කරුණු වන බව ද උන්වහන්සේ සඳහන් කළේය. ඩී.එස්.සේනානායක මහතා විසින් බිහි කරන ලද මහා පක්ෂයක් ලෙස එක්සත් ජාතික පක්ෂය හැඳින්විය හැකි බවත් පැවසු උන්වහන්සේ, එම පක්ෂය තුළින් මිනිස් වර්ගයාට හා රටට සේවයක් සිදුවු බව ද සඳහන් කළේය. අද වන විට එක්සත් ජාතික පක්ෂයේ ඇති යම් යම් දුර්වලතා නිසාවෙන් ජනතාව අතර, යම් අප්‍රසාදයක් ගොඩනැඟී ඇති බව ද වරකාගොඩ ධම්මසිද්ධි හිමිපාණන් සඳහන් කළේය. පසුගිය දා මුස්ලිම් අන්තවාදීන් අතලොස්සක් හේතුවෙන් අසරණ ජනතාවට විපත හේතුවෙන් රජය පිළිබඳ අප්‍රසාදයක් හා බියක් ඇතිව තිබෙන බව ද උන්වහන්සේ සඳහන් කළේය. පරීක්ෂණ මඟින් වැරදිකරුවන්ට දඬුවම් ලබා දෙනු ඇතැයි ජනතාව බලාපොරොත්තු වන බව ද පැවසු උන්වහන්සේ, එසේ නොවෙන හොත් ජනතාව තවත් වත්මන් රජය අප්‍රසාදයට පත් කරනු ඇතැයි ද පැවසීය. කෙසේ වෙතත් වත්මන් රජය පිළිබඳව හෝ මුස්ලිම් ජනතාව කෙරෙහි කිසිදු වෛරීය හැඟීමක් නොමැති බව ද පැවසු උන්වහන්සේ සියලු දෙනාම ජාතින් ලෙස එක්ව ඉදිරියටත් වැඩ කරනු ඇතැයි බලාපොරොත්තු වන බව ද පැවසීය. එයට අවශ්‍ය පියවර රජය විසින් ගත යුතු බවද පැවසු වරකාගොඩ ධම්මසිද්ධි හිමියන් භික්ෂුවක් ලෙස තමන්ට පැවරී ඇත්තේ රටත් ජාතියත් සම්බුද්ධ ශාසනයත් ආරක්ෂා කිරීම පමණක් බවත්, ඒ හැර පක්ෂ දේශාපලනයක් හෝ වෙනත් ජාති භේදයක් ඇත්තේම නැති බව ද සඳහන් කළේය.", "URL": "https://sinhala.adaderana.lk/news.php?nid=112483", "Category": null, "Parent URL": null}