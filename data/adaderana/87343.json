{"Source": "Adaderana", "Timestamp": "April 12, 2018 11:52 am", "Headline": "සිරියාවට එල්ල වුණ රසායනික ප්‍රහාරයට ප්‍රතිප්‍රහාර එල්ල කරන්න අමෙරිකාව සුදානම්", "News Content": "සිරියාවට එල්ලවූ රසායනික ප්‍රහාරයට ප්‍රතිප්‍රහාර එල්ල කිරීමට සූදානම් බව අමෙරිකාව පවසයි. කෙසේ නමුත් මෙතෙක් ඒ සම්බන්ධයෙන් අවසන් තීරණයක් ගෙන නොමැති බව ධවල මන්දිර ප්‍රකාශිකාවක් සඳහන් කළේය. සිරියාවට එල්ලවූ රසායනික ප්‍රහාරයට එරෙහිව යුධමය ක්‍රියාමාර්ගයක් ගැනීම සඳහා අමෙරිකාව සහ බටහිර රටවල් කිහිපයක නායකයින් එකඟතාව පල කර තිබේ. මේ සම්බන්ධයෙන් අමෙරිකානු ජනාධිපති ඩොනල්ඩ් ට්‍රම්ප්ද රුසියාවට අනතුරු ඇඟවීමක් සිදුකර තිබුණි. ට්විටර් ගිණුමේ සටහනක් තබමින් ට්‍රම්ප් පවසන්නේ රුසියාව සමඟ වන සබඳතා මේ වන විට දැඩිව පළුදුවී ඇති බවයි. මේ අතර පවතින වාතාවරණය සම්බන්ධයෙන් සාකච්ඡා කිරීම සඳහා ජගත් සංවිධානයේ ආරක්ෂක මණ්ඩලයද ඉදිරියේදී රැස්වීමට නියමිතයි.", "URL": "https://sinhala.adaderana.lk/news.php?nid=87343", "Category": null, "Parent URL": null}