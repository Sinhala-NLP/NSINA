{"Source": "Adaderana", "Timestamp": "May 12, 2016 03:46 pm", "Headline": " උපන්ගෙයි සිටම මම නවකවදයට විරුද්ධයි", "News Content": "විශ්වවිද්‍යාලයන් තුළ අදහා ගැනීමට නොහැකි හිංසනයන් හා ක්‍රියාවන් සිදුවන බව උසස් අධ්‍යාපන රාජ්‍ය අමාත්‍ය මොහාන් ලාල් ග්‍රේරු මහතා පවසයි.ඒ මහතා මේ බව ප්‍රකාශකර සිටියේ අද(12) කොළඹදී පැවති මාධ්‍ය හමුවකට එක්වෙමිනි.ඔහු ප්‍රකාශකර සිටියේ මෙම නවකවද සිද්ධීන්ට අදාළ පියවර ගැනීමට ජනාධිපතිවරයා, විෂය භාර අමාත්‍යවරයා, විශ්වවිද්‍යාල කොමිෂන් සභාව හා රජය ක්‍රියාකරන බවයි.මේ වන විට විශ්වවිද්‍යාලන් තුළ සිදු කරන ලද පරීක්ෂණයන් වලින් අණාවරණය වී ඇත්තේ විශ්වවිද්‍යාල සිසුන් 50% දෙනෙකුට වඩා ප්‍රතිශතයක් මෙම නවකවද සිද්ධීන් නිසා මානසිකව පහත වැටී ඇති බවයි.තමා උපන්ගෙයි සිටම මෙම නවකවද සිද්ධීන් වලට විරුද්ධ බවත්, මෙම සිද්ධීන් සිදු කරන පිරිස්වලට මානසිකව ප්‍රතිකාර කළ යුතු බවත් ඒ මහතා පවසයි.මෙවැනි සිදුවීම් ලංකාවට ජාතික මෙන්ම ජාත්‍යන්තර වශයෙන් අවමානයක් බවත්, එවැනි සිදුවීම්වලට එරෙහිව ජාතික මෙන්ම ජාත්‍යන්තර වශයෙන් ක්‍රියාමාර්ග ගැනීමට සූදානම් බවත් ඒ මහතා පවසයි.රට මුදවාගත්තා යැයි සිතුවද මෙවැනි තත්ත්වයන් මතුවීම තුළ විශ්වවිද්‍යාල මුදවා ගැනීමට තවමත් නොහැකි වී ඇති බවද ඔහු පෙන්වා දෙයි.මෙවැනි තත්ත්වයන්ට යහපාලන රජය තුළ ඉඩදිය නොහැකි බවත්, විශ්වවිද්‍යාල බලධාරීන් හා එක්ව මෙම තත්ත්වය තුරන් කිරීමට පියවර ගන්නා බවද මොහාන් ලාල් ග්‍රේරු මහතා පවසයි.ඒ සඳහා ලැබිය යුතු ශක්තිය ලබා දීමට සූදානම් බවත් ඒ මහතා වැඩිදුරටත් ප්‍රකාශකර සිටියේය.එමෙන්ම විශ්වවිද්‍යාල තුළ නවකවදය නීතියෙන් තහනම් කර ඇති බවත්, එම නීතිය කැඩීමට කිසිඳු පුද්ගලයෙකුට ඉඩ දිය නොහැකි බවත් උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතා පවසයි.එමෙන්ම ඒ මහතා ප්‍රකාශකර සිටියේ පාර්ලිමේන්තු පනතකින්ම නවකවදය නීතියෙන් තහනම් කර ඇති බවත්, ඒ නිසා නීතිය කඩන්න ඉඩ දීමට නොහැකි බවත්ය. මේ සම්බන්ධයෙන් නීතිය ක්‍රියාත්මක නොවන බවත්, නීතිය ක්‍රියාත්මක කිරීමට නම් විශ්වවිද්‍යාල සිසුන්ගෙන් පැමිණිලි ලැබිය යුතු බවත් ඒ මහතා පවසයි.මෙවැනි සිදුවීම් සම්බන්ධයෙන් නීතිය අකුරටම සිදු කරන බවත් ඒ මහතා පවසයි.", "URL": "https://sinhala.adaderana.lk/news.php?nid=60097", "Category": null, "Parent URL": null}