{"Source": "Adaderana", "Timestamp": "March 29, 2019 07:20 pm", "Headline": "FM දෙරණ 10 වන සංවත්සරය සමරයි", "News Content": "මෙරට අංක එකේ රේඩියෝ නාලිකාව වන FM දෙරණ දසවන සංවත්සරය අදයි. සිය දසවන සංවත්සරය අභිමානයෙන් සමරන්නේ අංක එකේ රේඩියෝ නාලිකාව බවට FM දෙරණ ඔසවා තැබූ ශ්‍රී ලාංකීය ලක්ෂ සංඛ්‍යාත ශ්‍රාවකයින්ට කෘතඥතාව පළ කරමින්. 'සරළ සුහද සොඳුරු ශ්‍රී ලාංකිකයා' යන තේමාව යටතේ FM දෙරණ මෙරට ගුවන් විදුලි නාලිකා අතරට එක්වන්නේ 2009 මාර්තු 29 වන දිනයි. එතැන් සිට 2011 වසරේ නව සංඛාත වෙනසත් සමග 92.2 සහ 92.4 ඔස්සේ FM දෙරණ සිය විකාශන කටයුතු අඛණ්ඩව සිදු කරයි. ආයුබෝවන් දෙරණ,අනූපමා කෝච්චිය,චූටි මල්ලියි පොඩි මල්ලියි,කෙම්මුර අඩවිය ඇතුළු වැඩසටහන් රැසක් මෙන්ම අද දෙරණ ප්‍රධාන පුවත් විකාශ 3ක්ද පැයෙන් පැය පුවත් විකාශයන්ද FM දෙරණ ඔස්සේ ශ්‍රාවක ඔබ වෙත සමීප කරනු ලබයි. එමෙන්ම FM දෙරණ දම්සක් නද වැඩසටහන තුළින් මේ වන විට අදියර 6ක් ඔස්සේ ජයග්‍රාහකයින් 300කට අධික පිරිසකට දඹදිව වන්දනා වරම් ලබා දෙමින් සිහින යථාර්ථයක් කර ගැනීමට FM දෙරණ කටයුතු කිරීමත් විශේෂත්වයක්. වැඩසටහන් සැලසුම්කරණයෙන්, ඉදිරිපත් කිරීමෙන්, නිර්මාණශීලිත්වයෙන් ප්‍රමුඛස්ථානයට පත් වීමෙන් පමණක් නොව දෙරණ රේඩියෝ නිධානය තුළින් මිලියනපතියන් බිහි කිරීමටද ගත වූ දස වසර තුළ FM දෙරණ කටයුතු කළේය. ඉන් නොනැවතුණු FM දෙරණ මෙරට ගුවන් විදුලි ඉතිහාසයේ ප්‍රථම වරට ගුවන් විදුලි නාලිකාවකින් කෝටිපතියෙකු බිහිකිරීමට එළැඹෙන ඉරිදා දිනයේදී සූදානම්. රුපියල් කෝටියක මුදලක් ද ගෘහ භාණ්ඩ,ඉඩම්,ලොරි සහ ට්‍රැක්ටර් ඇතුළු අති විශාල තිළිණ රැසක් ද FM දෙරණ කෝටිපති වරම තුළින් ශ්‍රාවක ඔබවෙත තිළිණ කරනු ඇති. අංශ රැසක් ඔස්සේ මෙරට ශ්‍රාවකයින් වෙත සමීප වෙමින් 2017 වසරේදී LMRB සමීක්ෂණ වාර්තාවන්ට අනුව මෙරට අංක එකේ ගුවන් විදුලි නාලිකාව බවට FM දෙරණ පත්වන්නේ මෙරට රේඩියෝ කලාවේ නවමු වෙනසක් ඇති කරමින්. එතැන් සිට මෙරට ගුවන් විදුලි නාලිකා 34ක් අතරින් අඛණ්ඩව අංක එකේ ගුවන් විදුලි නාලිකාව ලෙසින් මේ දක්වා FM දෙරණ රැඳී සිටින්නේ ලක්ෂ සංඛ්‍යාත ශ්‍රාවකයින්ගේ ආදරයත් සමඟයි. FM දෙරණ සිය අභිමානවත් දසවන සාංවත්සරික සැමරුව වෙනුවෙන් සර්ව ආගමික වැඩසටහන් පසුගිය දින කිහිපය මුළුල්ලේ සිදුකෙරුණි. FM දෙරණ සිය දසවන සංවත්සරය වෙනුවෙන් දිවයිනේ ජනකාන්ත කලාශිල්පීන්ගේ සහභාගීත්වයෙන් විශේෂ සැමරුම් වැඩසටහනක් පසුගියදා කොළඹදී පැවැත්වුණු අතර එය එළැඹෙන ඉරිදා රාත්‍රි 9.30ට ටී.වී දෙරණ ඔස්සේ විකාශය වීමට නියමිතයි. එමෙන්ම අද,හෙට සහ අනිද්දා යන දිනවල උදෑසන 6 සිට පස්වරු 6 දක්වා FM දෙරණ ශ්‍රවණය කර LED රූපවාහිනි දිනා ගැනීමේ අවස්ථාව ඔබට හිමිවන අතර අද දවසේ ජයග්‍රාහකයින්ට රූපවාහිනි යන්ත්‍ර ලබාදීම FM දෙරණ ප්‍රධාන කාර්යාලයේදී සිදුකෙරුණි. මේ අතර FM දෙරණ දසවන සාංවත්සරික සැමරුම වෙනුවෙන් FEEDBACK සහ PURPLE RANGE සංගීතයෙන් හැඩවන FM දෙරණ ඇටෑක් ෂෝ විශේෂ ප්‍රසංගය අද රාත්‍රියේ පිළියන්දල සෝමවීර චන්ද්‍රසිරි ක්‍රීඩාංණයේදී පැවැත්වීමට නියමිතයි.", "URL": "https://sinhala.adaderana.lk/news.php?nid=106995", "Category": null, "Parent URL": null}