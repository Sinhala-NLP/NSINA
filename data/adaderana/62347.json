{"Source": "Adaderana", "Timestamp": "July 23, 2016 01:45 pm", "Headline": " පාට කළ ආර්ථිකයක් නොව ජාතික ආර්ථිකයක් ගොඩනගන්න එන්න", "News Content": "රටේ ආර්ථිකය කඩා වැටී ඇතැයි මිත්‍යාවක් ගොඩනැඟීමට ඇතැමුන් උත්සහ කරන මෙම අවධියේ පාට කළ ආර්ථිකයක් නොව ජාතික ආර්ථිකයක් ගොඩනැගීමට එක්වන්නැයි මුදල් අමාත්‍ය රවී කරුණානායක මහතා ජනතාවගෙන් ඉල්ලා සිටියි.ඒ මහතා මේ බව ප්‍රකාශකර සිටියේ ඊයේ (22) පාර්ලිමේන්තුවේ දී පාර්ලිමේන්තු මන්ත්‍රී දිනේෂ් ගුණවර්ධන මහතා ගෙනා යෝජනා විවාදයේ අඳහස් දක්වමිනි.එහිදී අදහස් දක්වමින් ඒ මහතා කියා සිටියේ පසුගිය රජය විසින් භාරදුන්නේ දණ ගැස්සූ ආර්ථිකයක් බවත්, අද වන විට එම ආර්ථික සංවර්ධනය සෑම කොණකම ආරම්භ කර ඇති බවයි.තවදුරටත් අඳහස් දැක්වූ මුදල් අමාත්‍යවරයා පෙන්වා දුන්නේ අතීතයට වඩා වර්තමානයේ ජීවන වියදම අඩු කරගැනීමට හැකි වී ඇති බවයි.එනම් අත්‍යවශ්‍ය භාණ්ඩ මිල අඩු කර ජීවන වියදමට සාපේක්ෂව ආදායම වැඩි කර තිබෙන බවත්, එපමණක් නොව ආදායමේ හා වියදමේ සමබරතාවයක් ඇති කර තිබෙනවා යැයිද ඒ මහතා පෙන්වා දුනි. එහිදී වැඩිදුරටත් අදහස් දක්වමින් ඒ මහතා කියා සිටියේ,එදා හම්බන්තොට වරායට කෝටි 28,200ක් වියදම් කළා. අද එහි ආදයම මිලියන තුන්සියයක්.මෙහි ණය ගෙවන්න සිදු වී තිබෙන්නේ කොළඹ වරායේ ආදයමෙන්. සූරියවැව ජාත්‍යන්තර ක්‍රීඩාංගනයට මිලියන 4500ක් වියදම් කළා. අපි තක්සේරුවක් කළා. එහි වටිනාකම මිලියන 852යි. ඉතිරි මිලියන 3700ට සිදු වුණේ කුමක්ද?එය වියදම් කර තිබෙන්නේ කවුද?මේවා ගැන ප්‍රශ්න කළාම දේශපාලන හිරිහැර කරනවා කියනවා.ආර්ථිකය කඩා වැටිලා කියලා මිත්‍යාවක් රටේ ගොඩනගන්න උත්සහ කරනවා. අපි රටේ ආර්ථිකය හදන්න පටන්ගෙන තිබෙනවා.අපට අවශ්‍ය වන්නේ සැබෑ තත්ත්වය පෙන්වලා පාට කළ ආර්ථිකයක් වෙනුවට ජාතික ආර්ථිකයක් ගොඩනගන්න. ඒ සඳහ එකතුවෙලා වැඩකරමු යැයි අමාත්‍යවරයා සියලු පාර්ශවයන්ට ආරාධනා කළේ ය.", "URL": "https://sinhala.adaderana.lk/news.php?nid=62347", "Category": null, "Parent URL": null}