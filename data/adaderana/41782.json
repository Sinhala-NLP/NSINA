{"Source": "Adaderana", "Timestamp": "March 13, 2014 08:25 pm", "Headline": "ඔස්ට්‍රේලියානුවන්ට ලංකාවේ අලුගෝසුවන් වෙන්න බෑ", "News Content": "යළිත් පුරප්පපාඩු වී පවතින අලූගෝසු තනතුර සඳහා ඔස්ට්‍රේලියානුවන් දෙදෙනෙකු කැමැත්ත පළ කර ඇතත් ඔවුන් එම තනතුර සඳහා බඳවා නොගන්නා බව බන්ධනාගාර කොමසාරිස් ජනරාල් චන්ද්‍රරත්න පල්ලේගම මහතා පවසයි. විදේශිකයින් එම තනතුර සඳහා බඳවා ගැනීමට අවධානය යොමුකර නැතැයි හෙතෙම කියයි. මේ නිසා ලාංකිකයින් බඳවා ගන්නවා හැර වෙනත් රටවල පුරවැසියන් එම තනතුරට බඳවා නොගන්නා බව ඔහු සඳහන් කරයි. පුරප්පාඩුව පවතින අලුගෝසු තනතුර සඳහා ඔස්ට්‍රේලියානු ජාතිකයින් දෙදෙනෙකු විද්‍යුත් තැපෑල ඔස්සේ කැමැත්ත පළ කර තිබේ. බන්ධනාගාර මූලස්ථානයට ඔවුන් එසේ අදාළ පණිවිඩය ලබාදී ඇතැයි සඳහන්ය. අලුගෝසු තනතුර සඳහා ඉදිරිපත්ව සිටි පුද්ගලයා එල්ලුම් ගස දැකීමෙන් පසු ඔහු එම තනතුර ප්‍රතික්ෂේප කර සේවයෙන් ඉවත්ව ගොස් ඇති බව ඉකුත් දිනවල මාධ්‍ය වාර්තා විය. මීට පෙර බඳවා ගත් දෙදෙනා නිවාඩු ලබාගිය පසු නැවත සේවයට නොපැමිණි බව ද කියැවිණ. ඒ අනූව නැවත වතාවක් එම තනතුර සඳහා සුදුස්සෙකු බඳවා ගැනීමට තීරණය කර ඇති අතර 8 වසර සමත් අයෙකුට එම තනතුර සඳහා ඉල්ලුම් කළ හැකි බව පැවසේ.", "URL": "https://sinhala.adaderana.lk/news.php?nid=41782", "Category": null, "Parent URL": null}