{"Source": "Adaderana", "Timestamp": "June 30, 2018 01:23 pm", "Headline": "එජාපයට හා ශ්‍රීලනිපයට ජනාධිපතිවරණය ඉදිරිපත් කරන්න කිසිම අපේක්ෂකයෙක් නෑ", "News Content": "එක්සත් ජාතික පක්ෂය හෝ ශ්‍රී ලංකා නිදහස් පක්ෂය නියෝජනය කරමින් ජනාධිපතිවරණයට ඉදිරිපත්විමට කිසිඳු අපේක්ෂකයෙකු නොමැති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ෂොහාන් සේමසිංහ මහතා පවසයි. අනුරාධපුරයේදී මාධ්‍ය හමුවකට එක්වෙමින් මන්ත්‍රීවරයා මේ බව සදහන් කළේය. එක්සත් ජාතික පක්ෂයේ ජනාධිපති අපේක්ෂකයා රනිල් වික්‍රමසිංහ අග්‍රමාත්‍යවරයා බව එජාප මහ ලේකම්වරයා ප්‍රකාශ කරන බවත් ඒ අතර තමන් ජනාධිපතිවරණයට ඉදිරිපත් වන්නේ නම් එක්සත් ජාතික පක්ෂය ජයග්‍රහණය කරවීමේ හැකියාව තමාට ඇති බව සරත් ෆොන්සේකා අමාත්‍යවරයා ප්‍රකාශ කරන බවද ඒ මහතා පැවසීය. ඒ අනුව රනිල් වික්‍රමසිංහ අග්‍රමාත්‍යවරයාට නොහැකි බව එක්සත් ජාතික පක්ෂය ඇතුළතින්ම පිළිගෙන තිබෙන බවත් සරත් ෆොන්සේකා මහතාට නොහැකි බව රටේ ජනතාවම පළිගෙන ඇති බවද ඒ මහතා පැවසීය. 2020 ජනාධිපතිවරණ අපේක්ෂකයා සම්බන්ධයෙන් ශ්‍රී ලංකා නිදහස් පක්ෂය තුළ එකඟතාවයක් නොමැති බවත් ජනාධිපතිවරණයට කවුරුන් ඉදිරිපත් කරන්නේද යන්න සම්බන්ධයෙන් රජය නියෝජනය කරන පාර්ෂවවලට ගැටළුවක් මතුව ඇති බවද එක්සත් ජනතා නිදහස් සන්ධාන පාර්ලිමේන්තු මන්ත්‍රී ෂොහාන් සේමසිංහ මහතා පැවසීය.", "URL": "https://sinhala.adaderana.lk/news.php?nid=91738", "Category": null, "Parent URL": null}