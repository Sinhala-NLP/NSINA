{"Source": "Adaderana", "Timestamp": "February 16, 2017 05:09 pm", "Headline": "ගැටළු විසඳන තුරු අධ්‍යාපනය කඩාකප්පල් කරගන්න එපා", "News Content": "පෞද්ගලික වෛද්‍ය විද්‍යාල සම්බන්ධයෙන් මතුව ඇති ගැටළුවට සියලු දෙනාට පිළිගත හැකි සාධාරණ විසදුමක් ලබාදීමට රජය මේ වන විට අදාළ සියලු පාර්ශවයන් සමඟ සාකච්ඡා පවත්වමින් සිටින බව ජනාධිපති මෛත්‍රීපාල සිරිසේන මහතා පවසයි.ගැටළු ඇත්නම් ඒවා විසඳන තුරු අධ්‍යාපනය කඩාකප්පල් කර නොගන්නා ලෙස තමන් සියලු විශ්වවිද්‍යාල ශිෂ්‍ය සංගම්වලින් ඉල්ලා සිටින බව ජනාධිපතිවරයා පවසයි.පෞද්ගලික වෛද්‍ය විද්‍යාල සම්බන්ධයෙන් විශ්වවිද්‍යාල ශිෂ්‍ය සංගම් නියෝජිතයින් සමඟ ජනාධිපති කාර්යාලයේදී පැවැති සාකච්ඡාවේදී ජනාධිපති මෛත්‍රීපාල සිරිසේන මහතා මේ බව සඳහන් කර තිබේ.මෙම ගැටළුවට විසදුම් ලබා ගැනීම සඳහා ඉදිරිපත් කළ හැකි යෝජනා පිළිබඳව මෙහිදී ශිෂ්‍ය සංගම් නියෝජිතයින් දීර්ඝ වශයෙන් තම අදහස් ඉදිරිපත් කළ බව ජනාධිපති මාධ්‍ය අංශය සඳහන් කළේය.ශිෂ්‍ය සංගම්, පීඨාධිපතිවරුන්, වෛද්‍ය සභාව, විශ්වවිද්‍යාල ප්‍රතිපාදන කොමිසන් සභාව මෙන්ම මාලඹේ පෞද්ගලික වෛද්‍ය විද්‍යාලයේ පාලනාධිකාරිය ඇතුළු සියලු පාර්ශවයන්ගෙන් අදහස් විමසීමෙන් අනතුරුව මෙම ගැටළුව විසදීමට ඉදිරියේදී රජය පියවර ගන්නා බව ජනාධිපතිවරයා එහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=69718", "Category": null, "Parent URL": null}