{"Source": "Adaderana", "Timestamp": "October 12, 2016 02:54 pm", "Headline": "බැඳුම්කර සිද්ධියේ ආයතනයට සීල් තැබිය යුතුයි", "News Content": "මහබැංකු බැඳුම්කර වංචා සිද්ධියේ වටිනාකම රු.බිලියන 5-15ත් අතර මුදලක් බව අනාවරණය වී ඇති බව ඒකාබද්ධ විපක්ෂයේ නායක,පාර්ලිමේන්තු මන්ත්‍රී දිනේශ් ගුණවර්ධන මහතා පවසයි.හිතාගන්න බැරි තරමට මේ සා මුදලක් ලාභ ලැබූ එම පුද්ගලික ආයතනය සීල් තැබිය යුතු බවට තමන් රජයෙන් ඉල්ලීමක් කරන බව මන්ත්‍රීවරයා කියා සිටියේ අද(12)කොළඹ පැවති මාධ්‍ය හමුවකදීය.පාර්ලිමේන්තුව,විගණකාධිපති වාර්තාවෙන්ද මෙම උපයා ගත් මුදල් නීති විරෝධී හා අසාධාරණ බව පැහැදිලිවන බවත්,මේ සම්බන්ධයෙන් මහින්ද අමරවීර අමාත්‍යවරයාද අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කර ඇතත් ඒ ගැන කිසිදු විමර්ශනයක් සිදුවී නොමැති බව ඔහු සඳහන් කළේය.සිද්ධිය සම්බන්ධයෙන් සොයා බැලූ වාර්තාව විසින් මතුකරන තවත් ප්‍රශ්නයක් වනුයේ ඒ සා විශාල මුදලක් උපයා ගනු ලැබුවේ කෙසේද යන්න බවත්,කෝප් කමිටුවද ඒ මුදල උපයා ගැනීම ගැන සැක පළකරන බවත් ගුණවර්ධන මහතා අවධාරණය කළේය.මුදල් විශුද්ධිකරණ පනත යටතේ ඒකාබද්ධ විපක්ෂයේ මන්ත්‍රීවරුන්,රාජ්‍ය නිලධාරීන් රු.33,000 ට, පෝස්ටර් ටිකකට එෆ්.සී.අයි.ඩී හෝ සී.අයි.ඩී විසින් ප්‍රශ්න කරන බැවින් මේ සිද්ධිය එම පනත යටතේ අදාළ වන්නේ නැතිදැයි තමා රජයෙන් ප්‍රශ්න කරන බව මන්ත්‍රීවරයා සඳහන් කළේය. මේ අතර මේවන විට රටේ උද්ගතව ඇති වියළි කාලගුණය හේතුවෙන් ජනයා බොහෝ සෙයින් පීඩාවට පත්ව ඇති බවත්,දිස්ත්‍රීක්ක 25න් දිස්ත්‍රීක්ක 17ක් මේවන විට නියඟයෙන් පීඩා විඳින බව ඔහු සිහිපත් කළේය.මෙම ජනයාගේ පානීය ජල ප්‍රශ්නය වහා විසඳිය යුතු බවට තමන් ආණ්ඩුවට බලකරන බවත්, පහුගිය මහින්ද රාජපක්ෂ පාලන කාලයේ මෙවන් අවස්ථාවල එම ජනතාවට නොමිලේ පානීය ජලය ලබාදුන් බවත් මන්ත්‍රීවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=64983", "Category": null, "Parent URL": null}