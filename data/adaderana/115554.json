{"Source": "Adaderana", "Timestamp": "August 2, 2019 08:55 am", "Headline": "නායකත්ව මණ්ඩලය තුළ එජාපයට හඬක් නෑ-මෛත්‍රී ගුණරත්න", "News Content": "රනිල් වික්‍රමසිංහ මහතා අර්බුදයකට ලක්වු සෑම විටකම නායකත්ව මණ්ඩලයක් නිර්මාණය කළද එමඟින් එක්සත් ජාතික පක්ෂයේ හඬ නියෝජනය නොවන බව මධ්‍යම පළාත් ආණ්ඩුකාර මෛත්‍රී ගුණරත්න මහතා පවසයි. මහනුවරදී ප්‍රවෘත්ති සාකච්ඡාවක් පවත්වමින් ඔහු සඳහන්කළේ නායකත්ව මණ්ඩලය එක්සත් ජාතික පක්ෂයට අවාසිදායක බවයි. එක්සත් ජාතික පක්ෂ අපේක්ෂකයෙකු හැර වෙනත් කෙනෙකුට අපේක්ෂකත්වය නොදෙන බවට තීරණය කර තිබියදී රනිල් වික්‍රමසිංහ මහතා විසින් ප්‍රජාතන්ත්‍රවාදී ජාතික පෙරමුණ නමින් පෙරමුණක් නිර්මාණය කර එජාපයට එම පෙරමුණේ ඉතාමත්ම සුළු කර්තව්‍යයක් කිරීමට පමණක් ඉඩ සලසා ඇති බවට ඒ මහතා චෝදනා එල්ල කරයි. ප්‍රජාතන්ත්‍රවාදී ජාතික පෙරමුණේ සිටින්නේ එක්සත් ජාතික පක්ෂයේ එක් සාමාජිකයෙකු පමණක් බවත් එම සාමාජිකයා අග්‍රාමාත්‍යවරයා පමණක් බවත් මෛත්‍රී ගුණරත්න මහතා පවසයි. නායකත්ව මණ්ඩලයේ ප්‍රධානියා 2020 ජනාධිපති වීම සඳහා තරග කරන බවත් ප්‍රජාතන්ත්‍රවාදී ජාතික පෙරමුණේ ප්‍රධාන පක්ෂයක් ලෙස එජාපය නම් කළ ද එහි එක් අයෙකුට පමණක් කතා කිරීමේ හැකියාව ලැබෙන බවත් ඔහු පෙන්වා දෙයි. ඒ අනුව කෙදිනකවත් එක්සත් ජාතික පක්ෂ පාක්ෂිකයන්ට අවශ්‍ය නායකයෙකු පත් වීමට ඉඩක් නොලැබෙන බවත් මෛත්‍රී ගුණරත්න මහතා පෙන්වා දෙයි.", "URL": "https://sinhala.adaderana.lk/news.php?nid=115554", "Category": null, "Parent URL": null}