{"Source": "Adaderana", "Timestamp": "December 14, 2018 09:50 pm", "Headline": "පුරවැසි බලයෙන් පැය දෙකක් ප්‍රකාශ ලබාගනියි", "News Content": "පුරවැසි බලය සංවිධානයේ සාමාජිකයන් වන සමන් රත්නප්‍රිය,ගාමිණී වියන්ගොඩ සහ සාධාරණ සමාජයක් සඳහා වූ ජාතික ව්‍යාපාරයේ කැඳවුම්කරු මහාචාර්ය සරත් විජේසූරිය මහතාගෙන් අද(14) පොලිස් විශේෂ විමර්ශන ඒකකය පැය 02 කට ආසන්න කාලයක් ප්‍රකාශ සටහන් කරගෙන තිබේ. ඒ පසුගියදා ඔවුන් තිදෙනා සහභාගි වූ මාධ්‍ය හමුවකදී සමන් රත්නප්‍රිය මහතා රට තුළ අරගලයක් නිර්මාණය වන අන්දමින් සහ ජාතික ආරක්ෂාවට තර්ජනයක් වන ආකාරයෙන් ප්‍රකාශයක් සිදුකළ බවට ලද පැමිණිල්ලේ විමර්ශනවලට අදාළවයි. පුරවැසි බලය සංවිධානයේ සාමාජික සමන් රත්නප්‍රිය මහතා ඉකුත් දෙසැම්බර් 05 වැනිදා කොළඹදී කැඳවා තිබූ මාධ්‍ය හමුවකදී රට තුළ අරගලයක් නිර්මාණය වන ආකාරයෙන් සහ ජාතික ආරක්ෂාවට තර්ජනයක් වන ආකාරයෙන් ප්‍රකාශයක් සිදුකළ බවට චෝදනා කරමින් පිවිතුරු හෙළ උරුමය පසුගියදා පොලිස් මූලස්ථානයට පැමිණිල්ලක් ඉදිරිපත් කළේය. ඒ අනුව පරීක්ෂණ ආරම්භ කළ පොලිස් විශේෂ විමර්ශන ඒකකය සිද්ධියට අදාළව ප්‍රකාශ සටහන් කරගැනීම සඳහා පුරවැසි බලය සංවිධානයේ සාමාජික සමන් රත්නප්‍රිය මහතා‍ට අද කැඳවීමක් කර තිබුණි. මීට අමතරව එම මාධ්‍ය හමුවට සහභාගි වී සිටි සාධාරණ සමාජයක් සඳහා වූ ජාතික ව්‍යාපාරයේ කැඳවුම්කරු මහාචාර්ය සරත් විජේසූරිය හා පුරවැසි බලය සංවිධානයේ තවත් සාමාජිකයෙකු වන ගාමිණි වියන්ගොඩ යන මහත්වරුන් ද ප්‍රකාශ ලබා ගැනීම සඳහා අද පොලිස් විශේෂ විමර්ශන ඒකකයට කැඳවනු ලැබුවේය. පොලිස් මාධ්‍ය ප්‍රකාශක කාර්යාලය සඳහන් කළේ අද පෙරවරු 9.30 සිට දහවල් 12.00 පමණ වන තුරු ඔවුන් තිදෙනාගෙන් ප්‍රකාශ සටහන් කරගත් බවයි. ඔවුන් තිදෙනා අතුරින් සමන් රත්නප්‍රිය සහ ගාමිණි වියන්ගොඩ යන මහත්වරුන් වැඩිදුර ප්‍රකාශ සටහන් කරගැනීම සඳහා එළඹෙන සඳුදා යළි පොලිස් විශේෂ විමර්ශන ඒකකය වෙත කැඳවා තිබේ.", "URL": "https://sinhala.adaderana.lk/news.php?nid=100770", "Category": null, "Parent URL": null}