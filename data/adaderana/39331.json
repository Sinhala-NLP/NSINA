{"Source": "Adaderana", "Timestamp": "December 5, 2013 07:35 am", "Headline": "ළමුන් වෙනුවෙන් නීති වෙනස් කරන්න යයි", "News Content": "ළමුන් සම්බන්ධව දැනට පවතින ඇතැම් නීති වෙනස් කිරීමට කටයුතු කරන බව අධිකරණ අමාත්‍ය රවුෆ් හකීම් මහතා පවසයි. අමාත්‍යවරයා පෙන්වා දෙන්නේ විශේෂයෙන් ළමුන් හා යෞවනයන් පිළිබඳව පවතින ආඥා පනත ලබන වසර මුලදී වෙනස් කිරීමට බලාපොරොත්තු වන බවයි. එක්සත් ජාතීන්ගේ ළමා අරමුදලේ ශ්‍රී ලංකා නිත්‍ය නියොජිත ඌනා මැක්ලේ මහත්මිය සමඟ පැවති සාකච්ඡාවක දී රවුෆ් හකීම් අමාත්‍යවරයා මෙම අදහස් පල කර තිබේ. ළමුන් අධිකරණයට යොමු කිරිම මඟින් ඔවුන්ට යම් මානසික පීඩනයක් ඇති විය හැකි බැවින් අත්‍යවශ්‍යම අවස්ථාවක හැර ළමුන් අධිකරණයට යොමු නොකිරීම සඳහා අවශ්‍යවන නව නීති සකස් කිරීමට තීරණය කර ඇති බව රවුෆ් හකීම් අමාත්‍යවරයා ප්‍රකාශ කළේය. ළමා අපචාර, ළමුන්ට සිදුවන හිංසා, ළමුන් සම්බන්ධව පවතින නඩු ආදී කටයුතු වල දී ක්‍රියාත්මක වියයුතු ආකාරය පිළිබඳව පොලිස් නිලධාරීන්ට පුහුණුවීම් ලබා දිමට ද රජය කටයුතු කරන බව අමාත්‍යවරයා මෙහි දී පවසා තිබේ.", "URL": "https://sinhala.adaderana.lk/news.php?nid=39331", "Category": null, "Parent URL": null}