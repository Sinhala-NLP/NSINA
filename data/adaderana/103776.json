{"Source": "Adaderana", "Timestamp": "February 6, 2019 11:34 am", "Headline": "ශ්‍රී පාද විද්‍යා පීඨයේ සිසුන් විරෝධතාවයක", "News Content": "හැටන් පතන ශ්‍රී පාද අධ්‍යාපන විද්‍යා පීඨයේ අධ්‍යාපනය ලබන ගුරු අභ්‍යසලාභි සිසුන් එම විද්‍යා පිඨය තුල අද (06) පන්ති වර්ජනය කරමින් විරෝධතාවයක නියැලි සිටියි. අද උදෑසන සිට එම විද්‍යා පීඨයේ ප්‍රධාන ගේට්ටුව අභියස සිසුන් විරෝධතාවයේ නියැලි සිටියි. එම විද්‍යා පීඨයේ රෙජිස්ටාර්වරයා ස්ථාන මාරු කරන ලෙස බල කරමින් මෙම ගුරු අභ්‍යාසලාභි සිසුන් විරෝධතාවය දක්වනු ලබන බව පවසයි. එම විද්‍යා පීඨයේ මුළුතැන්ගෙය අපිරිසිදුව පවත්වාගෙන යාම නිසා මහජන සෞඛ්‍ය පරීක්ෂකවරුන් එම මුළුතැන්ගෙය තාවකාලිකව ඊයේ (05) සිට වසා දැමීම නිසා තමන්ට ආහාර පාන නිසි වේලාවට නොලැබෙන බවත්, එවන් තත්ත්වයත් මත සිටියදි ඊයේ රාත්‍රියේ රෙජිස්ටාර්වරයා ඇතුළු එම විද්‍යා පිඨයේ අනද්‍යන කාර්යය මණ්ඩලයේ පිරිසක් ඊයේ රාත්‍රියේ විද්‍යාපිඨය තුල මත්පැන් සාදයක්ද පැවැත් වු බව විරෝධතාවය දක්වන විද්‍යාපිඨයේ අභ්‍යාසලාභි සිසුන් කියා සිටියි. රෙජිස්ටාර්වරයා සහ අනද්‍යන කාර්යය මණ්ඩලයේ නිලධාරින් පිරිසක් සහ ගුරු අභ්‍යාසලාභි සිසුන් අතර ඊයේ රාත්‍රියේ විද්‍යාපීඨය තුල ඇති වූ නොසන්සුන්කාරී තත්ත්වයක් පාලනය කිරීමට දිඹුල පොලීසියේ නිලධාරින්ට සිදු විය. එම විද්‍යා පීඨයේ අනද්‍යන කාර්යය මණ්ඩලයේ නිලධාරින්ගේ ආරක්ෂාව උදෙසා රෙජිස්ටාර්වරයා සහ තවත් නිලධාරින් කිහිප දෙනෙකු අද අලුයම තෙක් දිඹුල පොලීසියේ රඳවා තබා ගැනීමට ද පොලිස් නිලධාරින්ට සිදු විය. මේ සම්බන්ධයෙන් අප එම විද්‍යාපීඨයේ පීඨාධිපතිනි රමණි අඹේනායක අප කල විමසුමකට ඇය කියා සිටියේ තම ආයතනයේ උසස් නිලධාරින්ගේ අනුමැතියක් නොමැතිව මාධ්‍යයට කිසිදු ප්‍රකාශයක් ලබාදිය නොහැකි බවයි.", "URL": "https://sinhala.adaderana.lk/news.php?nid=103776", "Category": null, "Parent URL": null}