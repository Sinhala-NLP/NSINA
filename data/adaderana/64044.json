{"Source": "Adaderana", "Timestamp": "September 13, 2016 08:47 am", "Headline": "දකුණු කොරියාවේ ප්‍රබල භූ කම්පනයක් - ශ්‍රී ලාංකිකයින්ට හානිවූ බවට තොරතුරු නෑ", "News Content": "දකුණු කොරියාවේ ඊයේ (12) සිදුවූ භූ කම්පනවලින් ශී‍්‍ර ලාංකිකයන් විපතට පත්වූ බවට මෙතෙක් තොරතුරු වාර්තාවී නොමැති බව එරට ශ්‍රී ලංකා තානාපති කාර්යාලයේ ප්‍රකාශිකාවක් කියා සිටියි.භූ කම්පනයෙන් ප්‍රදේශයේ ගොඩනැඟිලිවලට හානි සිදුව ඇති බව පමණක් දැනට වාර්තා වී ඇති බවත්,කෙසේ වුවද තවදුරටත් තොරතුරු ලබාගනිමින් සිටින බවත් ඇය අද දෙරණට කියා සිටියාය.ඒ අනුව සිද්ධිය සම්බන්ධයෙන් තොරතුරු ලබාගැනීමට හෝ තොරතුරු ලබාදීමට දකුණු කොරියාවේ වෙසෙන ශ්‍රී ලාංකිකයින්ට එරට තානාපති කාර්යාලය අමතන ලෙසද ඇය ඉල්ලීමක් කරයි. ශී‍්‍ර ලාංකිකයන් විසිපන්දහසකට වැඩි පිරිසක් දකුණු කොරියාවේ විවිධ ප්‍රදේශවල රැකියාවන්හි නිරත වන අතර එරට සිදුවූ භූ කම්පනයෙන් සිදුවූ හානිය පිළිබඳ මෙතෙක් නිල තහවුරු කිරීමක් වාර්තා නොවේ.කොරියා ටයිම්ස් වෙබ් අඩවිය වාර්තා කරන අන්දමට පුද්ගලයන් 6 දෙනෙකු පමණක් තුවාල ලබා ඇති අතර ගියොන්ජූ ප‍්‍රදේශයේ න්‍යෂ්ඨික බලාගාර 4 ක් තාවකාලිකව වසා දමා ඇතැයි ඉන්දියන් එක්ස්ප‍්‍රස් වෙබ් අඩවිය කියාසිටියි.යෝනෑප් ප‍්‍රවෘත්ති ඒජන්සිය පවසන පරිදි සිදුවූ පළමු භූ කම්පනයේ ප‍්‍රබලත්වය රික්ටර් ඒකක 5.3 ක් වන අතර එයින් බලපෑමට ලක්ව ඇත්තේ දකුණු කොරියාවේ නිරිත දිග ප‍්‍රදේශයකි.ඇති වූ දෙවන භූ කම්පනයේ ප‍්‍රබලත්වය රික්ටර් ඒකක 5.8 ක් බව වාර්තා වන අතර 1978 වසරෙන් පසු දකුණු කොරියාවේ සිදුවූ ප‍්‍රබලතම භූ කම්පනයද මෙය වන බව කොරියා ටයිම්ස් වෙබ් අඩවිය කියාසිටියි.දෙවන භූ කම්පනයෙන් පසු පැය 2 ක් පමණ ඇතුළත පසුකම්පන 22 ක් ද ඒ ආශි‍්‍රත ප‍්‍රදේශවල ඇති වී තිබෙන බවද එම වෙබ් අඩවිය වැඩිදුරටත් උපුටා දක්වයි.", "URL": "https://sinhala.adaderana.lk/news.php?nid=64044", "Category": null, "Parent URL": null}