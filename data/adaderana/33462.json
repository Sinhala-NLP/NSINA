{"Source": "Adaderana", "Timestamp": "April 22, 2013 09:35 am", "Headline": "පරණ ආයුධ යකඩ බඩු කඩවලට විකිණීමේ ජාවාරමක්", "News Content": "උතුරේ ප්‍රදේශවලින් පැරණි අවි ආයුධ රැගෙනවිත් ඒවා අනුරාධපුර, නොච්චියාගම ප්‍රදේශයේ යකඩ බඩු තොග වෙළඳසැල්වලට අලෙවි කිරීමේ ජාවාරමක් ක්‍රියාත්මක වන බව වාර්තා වේ. කිසියම් කණ්ඩායමක් විසින් කාලතුවක්කු කොටස්, හිස් මෝටර් උණ්ඩ, හිස් කාලතුවක්කු උණ්ඩ රැගෙන විත් නොච්චියාගම ප්‍රදේශයේ මෙම යකඩ බඩු වෙළඳ සැල්වලට අළෙවි කරන බව සඳහන්ය. මේ අතර පසුගියදා මෙවැනි කැබලි කිහිපයක පිපිරීමක් ද සිදුවිණි. මෙම සිද්ධිය සම්බන්ධයෙන් නොච්චියාගම පොලීසිය පුද්ගලයින් තිදෙනෙකු අත්අඩංගුවට ගෙන අධිකරණයට ඉදිරිපත් කළ ද මෙම ක්‍රියාවලිය තවදුරටත් සිදුවන බව ප්‍රදේශවාසීන් සඳහන් කළේය. මෙම අවි ආයුධ ජාවාරම හේතුවෙන් තමන් දැඩි බියකින් පසුවන බව ද ප්‍රදේශවාසීන් පවසයි. මේ සම්බන්ධයෙන් අද දෙරණ වැඩ බලන පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතාගෙන් විමසීමක් කළේය. මෙම සිද්ධීන් පිළිබඳව කිසිදු තොරතුරක් මේ වන තෙක් වාර්තා වී නොමැති බව එහිදී පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=33462", "Category": null, "Parent URL": null}