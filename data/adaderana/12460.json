{"Source": "Adaderana", "Timestamp": "November 28, 2010 08:41 pm", "Headline": "පකිස්ථානය හා ශ්‍රී ලංකාව ගිවිසුම් 4 ට අත්සන් තබයි", "News Content": "දිවයිනට පැමිණ සිටින පකිස්ථානු ජනාධිපති යූසුෆ් අල් සල්දාරි මහතා සහ ජනාධිපති මහින්ද රාජපක්ෂ මහතා අතර අද පස්වරුවේ පැවති සාකච්ඡාවෙන් පසුව දෙරට අතර රාජ්‍ය තාන්ත්‍රික ගිවිසුම් 4 ට අත්සන් තබා තිබේ. අද පස්වරුවේ ජනාධිපති කාර්යාලයේදී දෙරටේ නායකයින් දෙදෙනා හෝරාවකට ආසන්න කාලයක් සාකච්ඡා පැවැත් වූ බවත්,ඉන් අනතුරුව මෙම ගිවිසුම් සඳහා අත්සන් තැබුණු බවත් ජනාධිපති මාධ්‍ය ඒකකය සඳහන් කරයි. ඒ අනුව රාජතාන්ත්‍රික හා රාජකාරී ගමන් බලපත්‍ර දරන්නන් සඳහා වීසා රහිතව දෙරට අතර ගමන් කිරීමට හැකිවන පරිදි විධිවිධාන සැලසූ ගිවිසුමකට ද,කෘෂි කාර්මික ක්ෂේත්‍රයේ සහයෝගීතාව වර්ධනය කර ගැනීමට අදාළ අව‍බෝධතා ගිවිසුමකටද දෙරටේ නායකයින් අත්සන් තබා ඇත. මීට අමතරව රේගු කටයුතු වලදී අන්‍යෝන්‍ය පරිපාලනික සහයෝගීතාවය පිළිබඳ ගිවිසුමකටද,දෙරට අතර කලා හා නිර්මාණාත්මක අධ්‍යයනයන් පිළිබඳ සහයෝගීතාවය වර්ධනය කර ගැනීමට අදාළ ගිවිසුමකටද අත්සන් තැබූ බව ජනාධිපති මාධ්‍ය ඒකකය වැඩිදුරටත් කියා සිටියි.", "URL": "https://sinhala.adaderana.lk/news.php?nid=12460", "Category": null, "Parent URL": null}