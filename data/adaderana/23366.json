{"Source": "Adaderana", "Timestamp": "April 8, 2012 02:16 pm", "Headline": "වත්මන් රජයට තරුණයා විශ්වාසයි", "News Content": "වත්මන් රජය මෙරට තරුණයා විශ්වාස කරමින් ඔවුන්ට තම කටයුතු නිදහසේ කරගෙන යාමට ඉඩක් සලසා දී ඇති බව යෞවන කටයුතු හා නිපුණතා සංවර්ධන අමාත්‍ය ඩලස් අ‍ලහප්පෙරුම මහතා පවසයි. 70 දශකය ආරම්භ වන්නේ තරුණයා අවිශ්වාස කරගනිමින් බවත් ඒ තුළින් දහස් ගණනින් තරුණ ජීවිත ජාතියට අහිමි වු බවත් අමාත්‍යවරයා පෙන්වා දෙයි. ජාතික තරුණ සේවා සභාව යටතේ ශ්‍රී ලංකා යූත් නිවාස ව්‍යාපෘතිය දිවයින පුරා ප්‍රාදේශීය ලේකම් කොට්ඨාස 332ක ආරම්භ කිරීමේ ජාතික උත්සවයට සහභාගීවෙමින් අමාත්‍යවරයා මෙම අදහස් පළ කළේය. මේ යටතේ සෑම ප්‍රාදේශීය ලේකම් කොට්ඨාසයකම තරුණ ව්‍යාපාරය වෙනුවෙන් සිය ජීවිතය කැප කළ දුප්පත් තරුණයෙකුට හෝ තරුණියකට නිවාසයක් හිමිවෙයි. ඒ සඳහා ජාතික තරුණ සේවා සභාව රුපියල් ලක්ෂයක මුදලක් ලබාදෙන අතර ඉතිරි මුදල සහ ශ්‍රමය ප්‍රාදේශීය යෞවන සමාජ බල මණ්ඩලය විසින් සපයා ගත යුතුයි.", "URL": "https://sinhala.adaderana.lk/news.php?nid=23366", "Category": null, "Parent URL": null}