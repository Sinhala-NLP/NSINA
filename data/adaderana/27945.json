{"Source": "Adaderana", "Timestamp": "October 2, 2012 04:21 pm", "Headline": "ශ්‍රී ලංකාවේ ද්‍රවිඩ වැසියන් ගැන සොයාබලනවා", "News Content": "ශ්‍රී ලංකාවේ උතුරේ ද්‍රවිඩ ජනතාව නැවත පදිංචි කිරීමේ හා පුනරුත්ථාපන කටයුතු පිළිබඳ ඉන්දීය රජය දැඩි අවධානයෙන් සිටින බව එරට අග්‍රාමාත්‍ය ආචාර්ය මන්මෝහන් සිං මහතා පවසයි. ශ්‍රී ලංකාවේ ද්‍රවිඩ ජනතාවගේ ගැටලුවට සාධාරණයක් ඉටුකිරීමට මැදිහත් වන ලෙස ඉල්ලා ඉන්දීය ඩී.එම්.කේ පක්ෂ නායක කරුණානිධි පසුගිය අගොස්තු මස 20 වැනිදා එරට අග්‍රාමාත්‍ය ආචාර්ය මන්මෝහන් සිං මහතා වෙත ලිපියක් යවමින් දැනුම්දී තිබිණ. ඊට ප්‍රතිචාර වශයෙන් ඉන්දීය අග්‍රාමාත්‍යවරයා විසින් කරුණානිධි වෙත අදාළ කරුණ සම්බන්ධයෙන් පසුගිය සැප්තැම්බර් 25 වැනිදා මේ පිළිබඳව ලිපියකින් දැනුම්දී ඇති අතර එය අද (02) එරට මාධ්‍ය වෙත අනාවරණය කර තිබේ. ද්‍රවිඩ ජනතාව නැවත පදිංචි කිරීම මෙන්ම පුනරුත්ථාපනය කිරීමේ කටයුතු සම්බන්ධ කාරණාවලදී ඉන්දීය රජය වැඩි ප්‍රමුඛත්වයක් ලබාදෙන බව එම ලිපිය මගින් කරුණානිධිගේ අවධානයට යොමුකර ඇත. එසේම ද්‍රවිඩ ජනතාවට පිළිගත හැකි දේශපාලන විසඳුමක් ලබාදීම සඳහා ඉන්දීය රජය ශ්‍රී ලංකා රජය සමග අඛණ්ඩව කටයුතු කරන බව ද එමගින් අවධාරණය කර තිබේ.", "URL": "https://sinhala.adaderana.lk/news.php?nid=27945", "Category": null, "Parent URL": null}