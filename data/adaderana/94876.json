{"Source": "Adaderana", "Timestamp": "August 23, 2018 11:04 am", "Headline": "අනතුරට ලක් වූ ඉන්දීය ධීවරයින් 8 ක් නාවික හමුදාව බේරා ගනියි", "News Content": "උතුරු මුහුදු ප්‍රදේශයේදී අනතුරට ලක්ව සිටි ඉන්දීය ධීවරයින් 06 දෙනෙකු නාවික හමුදාව මගින් බේරාගෙන තිබේ. මුර සංචාරයේ යෙදී සිටි උතුරු නාවික විදානයට අයත් නෞකාවකට අනුයුක්ත නිලධාරීන් කණ්ඩායමකට දියේ ගිලෙමින් සිටි අදාළ ධීවරයින් පිරිස නිරීක්ෂණය වී ඇති බව සඳහන්ය. වහා ක්‍රියාත්මක වූ එම නිලධාරීන් ධීවරයින් 06 දෙනෙකු නිරුපද්‍රිතව බේරාගැනීමට කටයුතු කර ඇති බව නාවික හමුදාව සඳහන් කළේය. අදාළ ධීවරයින් පිරිස පැමිණි යාත්‍රාව ගැඹුරු මුහුදේදී අනතුරට ලක්වීම හේතුවෙන් ඔවුන් මුහුදේ පිහිනමින් සිට ඇති බවට අනාවරණය වී තිබේ. ඉන්දියාවේ තමිල්නාඩු ප්‍රදේශයේ පදිංචිකරුවන් වන මෙම ධීවරයින් පිරිසට ප්‍රථමාධාර ලබාදීමෙන් අනතුරුව ඔවුන් වැඩිදුර විමර්ශන කටයුතු සඳහා කන්කසන්තුරය පොලිස් ස්ථානයට භාරදුන් බව නාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=94876", "Category": null, "Parent URL": null}