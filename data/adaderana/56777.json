{"Source": "Adaderana", "Timestamp": "January 30, 2016 09:37 am", "Headline": "දුරකථන ඇමතුම් ජාවාරම්වලට ‍අහුවෙන්න එපා", "News Content": "ලොතරැයි දිනුම් හිමිව ඇති බව පවසමින් ලැබෙන දුරකථන ඇමතුම් වලට සහ එස්.එම්.එස් කෙටි පණිවිඩ වලට ප්‍රතිචාර දැක්වීමෙන් වළකින ලෙස විදුලි සංදේශ නියාමන කොමිෂන් සභාව ජනතාවගෙන් ඉල්ලීමක් කර තිබේ. එම කොමිෂන් සභාව පෙන්වා දෙන්නේ මේ දින වල ඇතැම් පුද්ගලයින්ගේ දුරකථන වලට විදෙස් රටවල දුරකථන අංක ඔස්සේ මෙවැනි දුරකථන ඇමතුම් සහ එස්.එම්.එස් පණිවිඩ ලැබෙන බවට පැමිණිලි ලැබී ඇති බවයි.ජනතාව නොමඟ යවා ආදායම් උපයාගැනීමේ මාර්ගයක් ලෙස මෙම ජාවාරම ක්‍රියාත්මක බව විදුලි සංදේශ නියාමන කොමිෂන් සභාව පෙන්වා දෙයි.ඒ අනුව එවැනි දුරකථන අංක අවහිර කිරීමට විශේෂ වැඩපිළිවෙලක් මේ වන විටත් ක්‍රියාත්මක කර ඇති බව විදුලි සංදේශ නියාමන කොමිෂන් සභාව සඳහන් කර තිබේ.මෙම ජාවාරම පිළිබඳව දිවයිනේ සියළු පොලිස් ස්ථාන දැනුවත් කර ඇති අතර ඉදිරියේදී මහජනතාව දැනුවත් කිරීම සඳහා පෝස්ටර් ව්‍යාපාරයක් ක්‍රියාත්මක කිරීමටද සැළසුම් කර ඇත.විදෙස් රටවලින් ලැබෙන ඇමතුම් සහ කෙටි පණිවිඩ සඳහා ප්‍රතිචාර දැක්වීමේදී වඩාත් සැළකිලිමත් විය යුතු අතර යම් ගැටලුවක් වෙතොත් 1900 දුරකථන අංකයට දැනුම් දෙන ලෙස විදුලි සංදේශ නියාමන කොමිෂන් සභාව මහජනතාවගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=56777", "Category": null, "Parent URL": null}