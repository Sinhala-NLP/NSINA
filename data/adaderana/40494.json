{"Source": "Adaderana", "Timestamp": "January 20, 2014 02:55 pm", "Headline": "දකුණේ ප්‍රභූ පවුලක් අපේ පැත්තට එනවා", "News Content": "එක්සත් ජාතික පක්ෂයේ බස්නාහිර පළාත් සභාවේ ප්‍රධාන අපේක්ෂකයා ගැන මෙතෙක් තීරණය කර නැති බවත් එකී තනතුරට තරඟ වැදීම සඳහා කිහිප දෙනෙකු ඉල්ලීම් කර ඇති බවත් එම පක්ෂයේ මහලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. පාර්ලිමේන්තු මන්ත්‍රී රංජන් රාමනායක මහතා එකී තනතුරට ඉදිරිපත් වීමට කැමැත්ත පළ කර ඇති බවත් ඔහුගේ ඉදිරිපත් වීම අගය කරන අතරම ඒ පිළිබඳව අවසන් තීරණයක් ගෙන නැතැයි ද හෙතෙම කියයි. කෙසේ හෝ බස්නාහිර හා දකුණු පළාත් සභා මැතිවරණයට එජාපයෙන් ඉදිරිපත් කරන අපේක්ෂකයින් සම්බන්ධයෙන් දිස්ත්‍රීක් නාම යෝජනා කමිටු 6ක් පත් කර ඇතැයිද ඔහු පවසයි. එකී සියලු කමිටුවලට මේ මස 28 වැනිදාට පෙර අපේක්ෂකයින්ගේ ලැයිස්තු සකසා ප්‍රධාන නාමයෝජනා මණ්ඩලයට ඉදිරිපත් කරන ලෙසට දැනුම් දී ඇතැයි ද තිස්ස අත්තනායක මහතා කියයි. දකුණු පළාතේ සන්ධානයට අයත් ප්‍රභු පවුලක් ඉදිරියේදී එක්සත් ජාතික පක්ෂයට එක්වන බවද ඒ ගැන දැන්ම හෙළි කළ නොහැකි බවද හෙතෙම පවසයි. කොළඹදී අද (20) පෙරවරුවේ පැවැති මාධ්‍ය හමුවකදී මන්ත්‍රීවරයා මේ අදහස් පළ කළේය. ගයන්ත කරුණාතිලක මන්ත්‍රීවරයා ආණ්ඩුවට එක් නොවන බවත් ඔහු නිහඬවම පක්ෂය වෙනුවෙන් සේවය කරන බවත් පෞද්ගලික හේතුවක් මත පසුගියදා පැවැති ආසන බලමණ්ඩල රැස්වීමකට නොපැමිණෙන්නට ඇති බවත් මාධ්‍යවේදියෙකු නැඟු ප්‍රශ්නයකට පිළිතුරු ලෙස තිස්ස අත්තනායක මහතා එහිදී කියා සිටියේය.", "URL": "https://sinhala.adaderana.lk/news.php?nid=40494", "Category": null, "Parent URL": null}