{"Source": "Adaderana", "Timestamp": "March 21, 2011 09:28 am", "Headline": "අතපසුවීමක් නිවැරදි කර එජාප අපේක්ෂකයන් 4 ගේ ප්‍රතිඵල යළි ප්‍රකාශ කරයි", "News Content": "මනාප ඡන්ද ප්‍රතිඵල සකස් කිරීමේ දී සිදුව තිබු අතපසුවීමක් නිවැරදි කර එක්සත් ජාතික පක්ෂ අපේක්ෂකයන් සිව් දෙනෙකුගේ මනාප ප්‍රතිඵල යළි ප්‍රකාශයට පත් කර තිබේ. කැකිරාව ප්‍රාදේශීය සභාවේ එක්සත් ජාතික පක්ෂ අපේක්ෂකයින්ගේ මනාප ගණන් කිරී‍මේ දී එක් ඡන්ද මධ්‍යස්ථානයක මනාප ලේඛනයට ඇතුළත් කර නොතිබීම හේතුවෙන් අනුරාධපුර දිස්ත්‍රික් මැතිවරණ තේරීම් භාර නිලධාරීවරයා විසින් මෙම පියවර ගෙන ඇත. මේ අතර අනුරාධපුර දිස්ත්‍රික්කයේ පලාගල ප්‍රාදේශීය සභාවේ එක්සත් ජාතික පක්ෂ අපේක්ෂකයන් දෙදෙනෙකු සමාන මනාප ලබාගැනීම හේතුවෙන් කුසපත් ඇදීමෙන් ජයග්‍රහකයෙකු තේරීමට පියවර ගෙන තිබේ. ඒ අනුව එච්.එල්.ඉර්ෂාද් සහ ආර්.එම්.එස්.කේ.රත්නායක යන අපේක්ෂකයන් දෙදෙනාගෙන් රත්නායක මහතා මන්ත්‍රී ධුරයට හිමිකම ලබා ඇත. කෙසේ වුව ද වසර දෙකකට පසු ඉර්ෂාද් මහතාට මන්ත්‍රී ධූරය ලබාදීමට රත්නායක මහතා එකඟතාවට පැමිණ තිබේ. මේ අතර බදුල්ල ඌවපරණගම ප්‍රාදේශීය සභාවේ සමාන මනාප සංඛ්‍යාවක් ලැබූ එක්සත් ජනතා නිදහස් සන්ධාන අපේක්ෂකයන් දෙදෙනෙකු වෙනුවෙන් ද කුසපත් ඇදීමක් ඊයේ(20) සිදුකරනු ලැබීය.", "URL": "https://sinhala.adaderana.lk/news.php?nid=14978", "Category": null, "Parent URL": null}