{"Source": "Adaderana", "Timestamp": "May 6, 2010 04:40 pm", "Headline": "කතානායක සමග ෆොන්සේකාගේ එකඟතාවක්", "News Content": "පාර්ලිමේන්තුව කැඳවන දිනයන්හිදී යුධ අධිකරණය නොපවත්වන බවට කතානායකවරයා සමග එකඟතාවයකට පැමිණි බව ප්‍රජාතන්ත්‍රවාදී ජාතික සන්ධානයේ නායක, පාර්ලිමේන්තු මන්ත්‍රී සරත් ෆොන්සේකා මහතා පවසයි. තමන්ගේ පාර්ලිමේන්තු වරප්‍රසාද වලට ගරු කරමින් පාර්ලිමේන්තුවට සහභාගිවීමට අවස්ථාව ලබාදෙන ලෙස කතා නායකවරයා වෙත මීට පෙර ඉල්ලීමක් කළ බව ෆොන්සේකා මහතා සිහිපත් කළේය. ඒ අනුව කතානායකවරයා යුධ අධිකරණයේ විනිසුරුවරුන් වෙත කළ ඉල්ලීමක ප්‍රතිඵලයක් ලෙස පාර්ලිමේන්තුව කැඳවන දිනයන්හිදී යුධ අධිකරණය නොපවත්වන බවට තමන්ට දැනුම් දුන් බව ඒ මහතා පෙන්වා දුන්නේය. එමෙන්ම යුධ අධිකරණයක් මගින් තම මන්ත්‍රීධුරය අහිමි කළ නොහැකි බව ද ෆොන්සේකා මහතා අවධාරණය කරයි. අද පාර්ලිමේන්තුවේ පැවති මාධ්‍ය හමුවකදී අදහස් දක්වමින් ඒ මහතා මේ බව සඳහන් කළේය. විමල් වීරවංශ මහතා ඇතුළු පාර්ලිමේන්තුවේදී තමන් වෙනුවෙන් අදහස් දැක්වූ සියළුම මන්ත්‍රීවරුන් වෙත සරත් ෆොන්සේකා මහතා තම ස්තූතිය ද පිරිනැමුවේය.", "URL": "https://sinhala.adaderana.lk/news.php?nid=8227", "Category": null, "Parent URL": null}