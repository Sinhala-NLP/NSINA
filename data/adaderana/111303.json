{"Source": "Adaderana", "Timestamp": "June 4, 2019 01:26 pm", "Headline": "ජොන්ස්ටන්ට එරෙහි නඩුවේ මූලික විරෝධතා අධිකරණය ප්‍රතික්ෂේප කරයි", "News Content": "හිටපු වෙළඳ අමාත්‍ය ජොන්ස්ටන් ප්‍රනාන්දු මහතා ඇතුළු විත්තිකරුවන් තුන්දෙනෙකුට එරෙහිව අල්ලස් කොමිසම විසින් ගොනුකර ඇති නඩුවට අදාළව විත්තිය විසින් ඉදිරිපත් කළ මූලික විරෝධතා කොළඹ මහේස්ත්‍රාත් අධිකරණය විසින් අද(04) ප්‍රතික්ෂේප කළේය. ඒ අනුව අදාළ නඩුව අගෝස්තු මස 09 වන දා විභාගයට ගන්නා බව කොළඹ ප්‍රධාන මහේස්ත්‍රාත් ලංකා ජයරත්න මෙනවිය නියම කළේය. මෙම නඩුව මීට පෙර විභාගයට ගත් අවස්ථාවේදී මූලික විරෝධතා මතු කළ විත්ති පාර්ශවයේ නීතිඥවරුන් එම නඩුව විභාගයට නොගෙන ප්‍රතික්ෂේප කරන මෙන් අධිකරණයෙන් ඉල්ලීම් කර තිබුණි. එම මූලික විරෝධතා ප්‍රතික්ෂේප කළ කොළඹ ප්‍රධාන මහේස්ත්‍රාත්වරිය නඩුව විභාගයට ගන්නා බව නියම කළේය. පසුගිය 2010 වසරේ සහ 2014 වසර දක්වා වූ කාල සීමාව තුළ සතොස ආයතනයේ රාජකාරි කළ සේවකයින් 153 දෙනෙකු ඔවුන්ගේ නීත්‍යානුකූල රාජකාරිවලින් ඉවත් කර දේශපාලන ක්‍රියාකාරකම් වල යෙදවීම තුළින් රජයට රුපියල් කෝටි හතරකට ආසන්න පාඩුවක් සිදු කළ බවට චෝදනා කරමින් අල්ලස් කොමිසම විසින් හිටපු ඇමති ජොන්ස්ටන් ප්‍රනාන්දු ඇතුළු තුන් දෙනෙකුට එරෙහිව මෙම නඩුව ගොනුකර තිබේ.", "URL": "https://sinhala.adaderana.lk/news.php?nid=111303", "Category": null, "Parent URL": null}