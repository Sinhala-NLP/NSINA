{"Source": "Adaderana", "Timestamp": "January 12, 2011 11:42 am", "Headline": "නාවික හමුදාවේ මුල් පුටුවට අලුත් මුහුණක්", "News Content": "රියර් අද්මිරාල් ඩී.ඩබ්.ඒ.එස් දිසානායක මහතා නව නාවික හමුදාපතිවරයා ලෙස පත් කළ බව ආරක්ෂක ලේකම් ගෝඨාභය රාජපක්ෂ මහතා අද දෙරණට කියා සිටියේය. නාවික හමුදාපති තිසර සමරසිංහ මහතාගේ ධුර කාලය මේ මස 15 වැනි දිනෙන් අවසන් වන බැවින් එම තනතුරට රියර් අද්මිරාල් DWAS දිසානායක මහතා පත් කර ඇති බව ආරක්ෂක‍ අමාත්‍යාංශය පවසයි. මේ අතර වත්මන් නාවික හමුදාපති වයිස් අද්මිරාල් තිසර සමරසිංහ මහතා අද සිට ක්‍රියාත්මක වන පරිදි අද්මිරාල් ධුරයට උසස් කර තිබේ. තිසර සමරසිංහ මහතා ශ්‍රී ලංකා නාවික හමුදාවේ 16 වැනි නාවික හමුදාපතිවරයා වශයෙන් එම ධුරයට පත් වුණේ 2009 වසරේ ජූලි මස 15 වැනිදාය. 1974 වසරේ ශිෂ්‍ය භට නිලධාරීයෙකු ලෙස නාවික හමුදාවට බැඳුණු ඔහු මේ වන විට වසර 36කට අධික කාලයක් නාවික හමුදා සේවයෙහි නිරතව සිටියි.", "URL": "https://sinhala.adaderana.lk/news.php?nid=13441", "Category": null, "Parent URL": null}