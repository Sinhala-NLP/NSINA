{"Source": "Adaderana", "Timestamp": "January 20, 2013 05:25 pm", "Headline": "බාල්කයේ පැය 24ක් වෙනුවට 48ක් එල්ලා පුද්ගලයෙක් එල්ලූම්ගස් යැවිය හැකියි ", "News Content": "පාර්ලිමේන්තුවට අනිද්දා (22) ගෙන ඒමට නියමිත අපරාධ (විශේෂ විධිවිධාන පනතට) අනුව සැකකරුවෙකු පැය 24ක් පොලීසියේ රඳවා ගැනීම වෙනුවට පැය 48ක් දක්වා රඳවා තබා ගැනීම සඳහා නීතිය සංශෝධනය කෙරෙන බව පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා පවසයි. ඒ මහතා මේ බව පැවසුවේ ජනවාරි මස 22 දෙවන දින අපරාධ නඩු විධාන (විශේෂ විධි විධාන) පනත පර්ලිමේන්තුවට ගෙන ඒමට විරුද්ධව වමේ පක්ෂ, වෘත්තීය සමිති, ශිෂ්‍ය සංගම්, විශ්වවිද්‍යාල ආචාර සංගම් එකතුව අද (20) කොළඹදී පැවැත්වූ මාධ්‍ය හමුවකට සහභාගී වෙමිනි. එහිදී ඔහු ‍වැඩිදුරටත් මෙසේ ද පැවසීය. “දැන් පවතින නීතියට අනුව පුද්ගලයෙකු අත්අඩංගුවට ගෙන අධිකරණය හමුවට ඉදිරිපත් නොකර පොලීසියට තබාගත හැක්කේ පැය 24 කාලයක් පමණයි. නමුත් මේ පනත සම්මත වුණොත් පැය 48ක් යන තෙක් පුද්ගලයෙකු- රඳවා තබා ගැනීමට පොලීසියට හැකියාව ලැබෙනවා. ඒ කියන්නේ පොලිස් බාල්කයේ එල්ලා තමන් වැරැද්ද කළා යැයි කියවා ගන්නා තෙක් පහරදීමට දැන් පැය 24ක් නොව පැය 48ක් යන තෙක් හැකියාව ලැබෙනවා. අපි පසුගිය කාලයේ දැක්කා මේ නීතිය නැතුවත් පොලීස් අත්අඩංගුවේදී පහරදීම් හේතුවෙන් මිය ගිය පුද්ගලයින් සංඛ්‍යාව වැඩියි. ඒ නිසා මේ පනත පාර්ලිමේන්තුවට ගෙන ඒමෙන් පසු මහ ජනතාවගේ අයිතිවාසිකම් උල්ලංඝණය වීම අනිවාර්යයි. මේ පනත යටතේ පැය 48 රදවා තබා ගැනීමේ කාල සංශෝධනයට අමතරව පොලීසියේදී ලබාදෙන කටඋත්තරය සාක්ෂියක් ලෙස සැලකීම නීතිගත කර තිබෙනවා. මෙය බරපතළ වන්නේ පොලීසියට පුළුවන් සැකකරු වැරදිකරු කරන්න නොයෙක් මාර්ගයන්ගෙන් ඇඟිලි සලකුණු අත්සන් බලෙන් ලබාගැනීම, අනෙක් පැත්තෙන් බිය ගන්වා කටඋත්තරය ලබාගැනීම ආදී නොයෙක් ක‍්‍රම තිබෙනවා. අපි මේකට හොදම උදාහරණය දැක්කේ බොරැල්ල ටී 20 වත්තේ සිදුකළ අත්අඩංගුවට ගැනීමේදී. එහිදී හැම සැකකරුවෙකු සතුවම කුඩු පැකට් තිබෙන බව පැවසුවා. නමුත් මෙතෙක් මේ කටඋත්තරය උසාවියේදී පිළිගත්තේ නෑ. ඒ නිසා මේ කරුණ භයානක තත්ත්වයක්. මෙම පනතේ අඩංගු අනෙක් භයානක කරුණ වන්නේ පොලීසිය ඉදිරිපත් කරන සාක්ෂි කරුගෙන් හරස් ප‍්‍රශ්න ඇසීම නැවැත්වීමයි. මෙහිදී පොලීසිය ඉදිරිපත්කරන සාක්ෂිකරුවන්ගේ තරාතිරම සම්බන්ධයෙන් අදහසක් අපිට තිබෙනවා. මේ නිසා මේ පනතේ එම වගන්තිය සම්බන්ධයෙන් භයානක කමක් තිබෙනවා. පනතේ තිබෙන අනෙක් දරුණුම වගන්තිය වන්නේ මේ පනතට අනුව පුද්ගලයෙකු හෝ පුද්ගලයින් කරන වැරැද්ද මහජන නොසන්සුන්තාවයක් ඇති විය හැකි නම් එම පුද්ගලයින්ට දඩුවම් ලබාදීම සඳහා මහේස්ත‍්‍රාත් අධිකරණයට නොයවා කෙළින්ම මහාධිකරණයට යැවීමේ හැකියාව පැවැතීමයි. මේ අනුව මහජන කැළඹිලි සම්බන්ධයෙන් පොලීසියට හෝ ආණ්ඩුව ඕනෑම තත්ත්වයක රැස්වීමක් පෙළපාලියකට අදාළව මේ නීතිය ක‍්‍රියාත්මක කළ හැකියි. ඒ නිසා දැන් පැහැදිළි වෙනවා. මේ එන්න හදන්නේ කුමකටද කියා. අයිතීන් ඉල්ලා උද්ඝෝෂණය කරන ශිෂ්‍යයින්, කම්කරුවන් මර්දනය කිරීම සඳහායි මෙම පනත ඉක්මනින් ගෙන ඒමට කටයුතු කරන්නේ. ඉදිරියේදී අර කටුනායක දී නතර කළ පෞද්ගලික විශ‍්‍රාම වැටුප් පනත යළි ගෙන ඒමට නියමිතයි. එසේම පෞද්ගලික විශ්වවිද්‍යාල පනත ගෙන ඒමට නියමිතයි. ඒ නිසා තමයි මේ පනත ඒවාට කලින් සම්මත කළේ. නමුත් අපි ආණ්ඩුව කියනවා මේ පනත භූමියේදී පරාජය කිරීමට අපි සූදානම් බව. ඒ සදහා අපි රට පුරා උද්ඝෝෂණ සංවිධානය කර තිබෙනවා. එහි ආරම්භය ලෙස 21 වන දින උදේ 10.00ට කොළඹ කොටුව දුම්රියපොළ ඉදිරිපිටදී උද්ඝෝෂණයක් පැවැත්වීමට අප බලාපොරොත්තු වෙනවා. අපි මහජනතාවගෙන් ඉල්ලා සිටිනවා මේ පනතට එරෙහිව නැගී සිටිමට අපිත් එක්ක එකතු වන ලෙස.” මෙම මාධ්‍ය සාකච්ඡාවට අන්තර් විශ්වවිද්‍යාලයීය ශිෂ්‍ය බලමණ්ඩලය නියෝජනය කරමින් කිංස්ලි ගුණරත්න, ප‍්‍රජාතන්ත‍්‍රවාදය සදහා මධ්‍ය ව්‍යාපාරය නියෝජනය කරමින් විමල් කැටපෙආරච්චි, සමස්ත ලංකා සෞඛ්‍ය සේවක සංගමයේ ප‍්‍රධාන ලේකම් වෛද්‍ය ආර්.එම්.ඩබ්. රණසිංහ, මා ඕවාදී ලංකා කොමියුනිස්ට් පක්ෂයේ ප‍්‍රධාන ලේකම් සුරෙන්ද්‍ර අජිත්, ස්වාධීන ලංකා ගුරු සංගමයේ ප‍්‍රධාන ලේකම් සරත් කහගල්ල, සුභාවිත අධ්‍යයන කවය නියෝජනය කරමින් මහින්ද රත්නායක, මානව හිමිකම් සුරැකීමේ මධ්‍යස්ථානය නියෝජනය කරමින් උදුල් පේ‍්‍රමරත්න, තරුණ නීතිඥ සංගමය නියෝජනය කරමින් නීතිඥ නුවන් බෝපගේ සහ නීතිඥ අචල කුමාරසිරි, විශ්වවිද්‍යාල ආචාර්යවරුන්ගේ සමිති සම්මේලනය නියෝජනය කරමින් නිර්මාල් රංජිත් දේවසිරි, කම්කරු අරගල මධ්‍යස්ථානයේ සම ලේකම් රංජිත් පියතිලක සහ සමාජවාදී පක්ෂය නියෝජනය කරමින් පී.ඩී. සරණපාල යන මහත්ම මහත්මීන් සහභාගීවූහ.", "URL": "https://sinhala.adaderana.lk/news.php?nid=30925", "Category": null, "Parent URL": null}