{"Source": "Adaderana", "Timestamp": "December 10, 2013 08:33 am", "Headline": "මාදී දිවයිනෙන් පිටවෙයි  ", "News Content": "බෙංගාල බොක්ක ප්‍රදේශයේ පවතින මාදී චණ්ඩ සුළි කුණාටුව දිවයිනෙන් ඈතට ගමන් කරමින් පවතින බව කාලගුණ විද්‍යා දෙපාර්තමේන්තුව පවසයි. එහි බලපෑමෙන් දිවයිනට ඊසාන දෙසින් වන ගැඹුරු මුහුදු ප්‍රදේශවල වැසි හා තද සුළං සහිත කාලගුණ තත්ත්වයක් තවදුරටත් අපේක්ෂා කරන බව එම දෙපාර්තමේන්තුව සඳහන් කරයි. ත්‍රීකුණාමලය සිට යාපනය දක්වා වෙරළ සීමාවේ සිට කිලෝමීටර් 450කට ඔබ්බෙන් වන ගැඹුරු මුහුදු ප්‍රදේශවල ගිගුරුම් සහිත වැසි ඇති විය හැකි බව එම දෙපාර්තමේන්තුව පවසයි. එමෙන්ම එම මුහුදු ප්‍රදේශවල මුහුද රළු හා අනතුරුදායක ස්වභාවයක් ගත හැකි අතර දිවයින වටා අනෙකුත් මුහුදු ප්‍රදේශ එසේ නොවන බව කාලගුණ විද්‍යා දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=39466", "Category": null, "Parent URL": null}