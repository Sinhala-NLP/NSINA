{"Source": "Adaderana", "Timestamp": "June 6, 2011 02:58 pm", "Headline": "සෞදියේ මත්පැන් විකුණූ වරදට වසර 5 ක් සිරගෙට -කස පහර 430 ක් ", "News Content": "මත්පැන් අලෙවි කිරීමේ චෝදනාව මත අත්අඩංගුවට ගත් සෞදි අරාබියේ වෙසෙන ශ්‍රී ලාංකිකයකුට වසර 05 ක සිර දඬුවමක් හා කස පහර 430 ක් ලබාදීමට නියම වී තිබේ. ටයිෆ්හි බටහිර නගරයක ප්‍රසිද්ධ ස්ථානයක මත්පැන් අලෙවි කිරීමේ කටයුතුවල යෙදී සිටියදී නම අනාවරණය නොවන මෙම පුද්ගලයා අත්අඩංගුවට පත්ව ඇති බව සඳහන්ය. සෞදි අරාබියේ දැහැමි බව ප්‍රවර්ධනය සහ දුසිරිත් වැළැක්වීම සඳහා වන කොමිසම මගින් මෙම පුද්ගලයා අත්අඩංගුවට ගෙන ඇති බව විදෙස් මාධ්‍ය වාර්තා සඳහන් කරයි. අදාළ චෝදනාවට වරදකරුවීම නිසා අධිකරණය මගින් ඔහුට වසර 05 ක සිර දඬුවමක්, මත්පැන් පානය කිරීමේ වරදට කස පහර 80 ක් සහ මත්පැන් අලෙවි කිරීමේ වරදට කස පහර 70 බැගින් පස් වතාවක් ලබාදීමට නියෝග කර තිබේ. ‍එමෙන්ම මෙම ශ්‍රී ලාංකිකයා සෞදි අරාබියෙන් පිටුවහල් කිරීමට ද නියෝග කර ඇති බව විදෙස් මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=16585", "Category": null, "Parent URL": null}