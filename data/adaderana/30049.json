{"Source": "Adaderana", "Timestamp": "December 18, 2012 08:21 am", "Headline": "ඇෆ්ගනිස්ථාන විදෙස් කටයුතු ඇමති දිවයිනට", "News Content": "තෙදින නිල සංචාරයක් සඳහා ඇෆ්ගනිස්ථාන විදේශ කටයුතු අමාත්‍ය ආචාර්ය ෂල්මායි රසෝල් මහතා අද (18) දිවයිනට පැමිණීමට නියමිතය. විදේශ කටයුතු අමාත්‍ය මහාචාර්ය ජී.එල්.පීරිස් මහතාගේ ආරාධනයකට අනුව ඔහු මෙම සංචාරයේ නිරත වන බව විදේශ කටයුතු අමාත්‍යාංශය සඳහන් කළේය. මෙහිදී කලාපීය සහ ජාත්‍යන්තර වශයෙන් දෙරටට වැදගත් වන කරුණු කෙරෙහි විදේශ අමාත්‍යවරුන් අතර ද්වීපාර්ශවික සාකච්ඡා පැවැත්වීමට නියමිත බව ද වාර්තා වේ. මෙම සංචාරය තුළ දී ඇෆ්ගනිස්ථාන විදේශ කටයුතු අමාත්‍යවරයා ජනාධිපති මහින්ද රාජපක්ෂ මහතා, ආර්ථික සංවර්ධන අමාත්‍ය බැසිල් රාජපක්ෂ මහතා ඇතුළු රජයේ ඉහළ පෙළේ නියෝජිතයින් හමුවීමට සැලසුම් කර තිබේ. මේ අතර ඉන්දීය යුද හමුදා ප්‍රධානී බික්‍රම් සිං නිල සංචාරයක් සඳහා හෙට දිනයේ දිවයිනට පැමිණීමට නියමිතය. ඉන්දීය හමුදා ප්‍රධානියාගේ සංචාරය තුළ ජනාධිපති මහින්ද රාජපක්ෂ මහතා ඇතුළු රජයේ නියෝජිතයින් සහ ත්‍රිවිධ හමුදා ප්‍රධානීන් හමුවීමට ද නියමිත බව වාර්තා වේ. දෙරට අතර පවතින ආරක්ෂක සහයෝගීතාව පිළිබඳව ඉන්දීය හමුදා ප්‍රධානියාගේ මෙම සංචාරය තුළ දී වැඩි අවධානයක් යොමුවනු ඇති.", "URL": "https://sinhala.adaderana.lk/news.php?nid=30049", "Category": null, "Parent URL": null}