{"Source": "Adaderana", "Timestamp": "December 19, 2017 07:24 am", "Headline": "වෛරස් උණක් හේතුවෙන් රජරට සරසවිය වැසෙයි", "News Content": "ශ‍්‍රී ලංකා රජරට විශ්ව විද්‍යාලයේ මිහින්තලය පරිශ‍්‍රයේ සියලුම පීඨ හදිසියේ වසා දැමීමට තීරණය කර තිබේ. සිසුන් අතර ශීඝ‍්‍රයෙන් පැතිර යන වෛරස් උණ රෝගී තත්ත්වයක් මීට හේතු වී ඇති බව උපකුලපති මහාචාර්ය රංජිත් විජයවර්ධන මහතා සඳහන් කළේය. ඒ අනුව අද දිනයේ සිට ලබන 26 වන දින දක්වා මිහින්තලය පරිශ‍්‍රයේ සියලුම පීඨ වසා දැමීමට තීරණය කර තිබේ. නේවාසිකාගාර හිමි සියලු ශිෂ්‍ය ශිෂ්‍යාවන් අද දින පස්වරු 4ට පෙර නේවාසිකාගාරවලින් ඉවත් විය යුතු අතර යළි 26 වන දින පස්වරු 4.00ට පෙර නේවාසිකාගාරවලට වාර්තා කළ යුතු බව රජරට විශ්ව විද්‍යාලය සඳහන් කළේය. සමාජ විද්‍යා පීඨයේ අවසන් නොවූ විභාග නැවත දෙසැම්බර් 27 වන දින සිට කාලසටහනේ අනුපිළිවෙලට පැවැත්වීමට ද කටයුතු යොදා තිබේ. මේ අතර මේ දිනවල දිවයිනේ ඇතැම් ප‍්‍රදේශවල ඉන්ෆ්ලුවෙන්සා වෛරසය ආසාදනය වීමේ ප‍්‍රවණතාවක් පවතින බව සෞඛ්‍ය අමාත්‍යාංශය පවසයි. ඒ පිළිබදව අද දෙරණට අදහස් දක්වමින් සෞඛ්‍ය සේවා අධ්‍යක්ෂ ජනරාල් වෛද්‍ය අනිල් ජාසිංහ මහතා මේ බව පැවසීය.", "URL": "https://sinhala.adaderana.lk/news.php?nid=81746", "Category": null, "Parent URL": null}