{"Source": "Adaderana", "Timestamp": "January 27, 2016 03:01 pm", "Headline": "සුමිත්ගේ මිතුරන්ගෙන් නිහඬ විරෝධයක්", "News Content": "ඇඹිලිපිටියේ සුමිත් ප්‍රසන්න ජයවර්ධන එක්දරු පියාගේ හදිසි මරණය ගැන අද ඇඹිලිපිටිය මහේස්ත්‍රාත් අධිකරණයේ සාක්ෂි විමසීම ආරම්භවීමෙන් පසු උසාවි පරිශ්‍රය අසළට රැස්වූ සුමිත්ගේ මිතුරන් පිරිසක් මේවන විට නිහඬ විරෝධතාවයක් ආරම්භ කර තිබේ.එකී මරණය ගැන අද පවුලේ සාමාජිකයින්ගෙන් සාක්ෂි විමසීම සිදුවන අතර මියගිය සුමිත්‍ ප්‍රසන්නගේ මිතුරන් පිරිසක් විසින් මෙම නිහඬ විරෝධතාව ආරම්භ කළ බව අප වාර්තාකරු පැවසීය.සුමිත්ගේ මරණයේ සාක්ෂි විමසීම මීට පෙර දින දෙකක් සිදුවූ අතර පොලිස් නිලධාරීන් තුන් දෙනෙකුගෙන් සහ සිවිල් පුද්ගලයින් තුන් දෙනෙකුගෙන් ඒ අනූව සාක්ෂි විමසීම සිදුකළ බව වාර්තා විය.ඒ අතර සිද්ධිය වූ දිනයේ ඇඹිලිපිටිය පොලීසියේ රාජකාරීයේ නිරතව සිටි පොලිස් නිලධාරීන් ‍කිහිප දෙනෙකු ද වන අතර ගැටුම සිදු වූ ස්ථානයේ සංගීත කණ්ඩායමේ සාමාජිකයෙකුගෙන් ද සාක්ෂි විමසීම සිදුකර ඇත.මේ අතර ඇඹිලිපිටියේ ගැටුමකින් පසු තරුණයෙකු මිය යාම ගැන පරීක්ෂණ පැවැත්වීමට ජාතික පොලිස් කොමිසමේ නිලධාරීන් කණ්ඩායමක් ද අද ඇඹිලිපිටියට පිටත්ව ගොස් ඇතැයි වාර්තා වේ.", "URL": "https://sinhala.adaderana.lk/news.php?nid=56697", "Category": null, "Parent URL": null}