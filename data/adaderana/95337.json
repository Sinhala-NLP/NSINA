{"Source": "Adaderana", "Timestamp": "September 1, 2018 07:42 am", "Headline": "තිරිඟු පිටි මිල ඉහළට", "News Content": "තිරිඟු පිටි මිල ඊයේ (31) මධ්‍යම රාත්‍රියේ සිට රුපියල් 05කින් ඉහළ දැමීමට ප්‍රීමා සමාගම පියවර ගෙන තිබේ. තිරිඟු පිටි මිල ඉහළ දැමීමත් සමඟ පාන් ඇතුළු බේකරි නිෂ්පාදන මිලද කඩිනමින් ඉහළ දැමීමට සිදුවන බව බේකරි හිමියන් පවසයි. තිරිඟු පිටි තිලෝවක මිල ඊයේ මධ්‍යම රාත්‍රියේ සිට රුපියල් 05කින් ඉහළ දැමීමට ප්‍රීමා සමාගම පියවර ගැනීමත් සමඟ මෙතෙක් රුපියල් 95ක්ව පැවති පිටි මිල රුපියල් 100 දක්වා ඉහළ ගොස් තිබේ. තිරිඟු ඇට ආනයනය කිරීමේදී අය කරන බදු ඉහළ යෑම සහ ඩොලරයේ අගයට සාපේක්ෂව රුපියලේ අගය පහත වැටීම යන කරුණු හේතුවෙන් මෙලෙස තිරිඟු පිටි මිල ඉහළ දැමීමට සිදු වූ බවයි ප්‍රීමා පිටි සමාගමේ ප්‍රකාශකයෙක් සඳහන් කළේය. කෙසේ වෙතත් අප කළ විමසීමකදී පාරිභෝගික සේවා අධිකාරිය සඳහන් කළේ, ප්‍රීමා සමාගමේ ඒක පාර්ශ්වික තීරණයක් අනූව මෙලෙස තිරිඟු පිටි මිල ඉහළ දමා ඇති බවයි. කෙසේ වෙතත් තිරිඟු පිටි මිල ඉහළ දැමීම සම්බන්ධයෙන් රජය මෙතෙක් කිසිදු තීරණයක් ගෙන නොමැති බවද එම අධිකාරිය ප්‍රකාශ කළේය. මේ අතර ඉහළ යන තිරිඟු පිටි මිලට සාපේක්ෂව කඩිනමින් පාන් ඇතුළු බේකරි නිෂ්පාදන වල මිලද ඉහළ දැමීමට සිදුවන බව බේකරි හිමියන් පෙන්වා දෙයි. ඒ අනූව බේකරි නිෂ්පාදන වල මිල ගණන් වැඩි වන අගයන් පිළිබඳව සමස්ත ලංකා බේකරි හිමියන්ගේ සංගමය ඉදිරියේදී තීරණයකට එළඹීමට නියමිතය.", "URL": "https://sinhala.adaderana.lk/news.php?nid=95337", "Category": null, "Parent URL": null}