{"Source": "Adaderana", "Timestamp": "November 29, 2013 11:55 am", "Headline": "ඉන්දීයාවේ ශ්‍රී ලංකා මහකොමසාරිස්ට එරෙහි නඩුවක් ප්‍රතික්ෂේපයි!", "News Content": "ඉන්දියාවේ ශ්‍රී ලංකා මහකොමසාරිස් ප්‍රසාද් කාරියවසම් මහතාට එරෙහිව ඉදිරිපත් කර තිබු නඩුවක් මැඩ්රාස් මහාධිකරණය විසින් ප්‍රතික්ෂේප කර තිබේ. එල්.ලීනා කුමාර් නැමති සමාජ ක්‍රියාකාරිනියක් විසින් අදාළ නඩුව ගොනුකර තිබුණි. ඉන්දියාවේ ශ්‍රී ලංකා මහකොමසාරිස් ප්‍රසාද් කාරියවසම් මහතා රටට අවශ්‍ය නොමැති පුද්ගලයෙකු ලෙස නම් කරන ලෙස ඉල්ලා සමාජයීය වැදගත්කමක් සහිත පෙත්සමක් ලෙස අදාළ නඩුව ගොනුකර තිබු බව වාර්තා ‍ෙව්. 1961 වසරේ වියනා සම්මුතියට අනුව විදේශ ප්‍රතිපත්ති සහ රටවල් අතර රාජතාන්ත්‍රික කටයුතු සඳහා අධිකරණයට මැදිහත් විය නොහැකි බව මැඩ්රාස් මහාධිකරණ විනිසුරුවරුන් ප්‍රකාශ කර ඇත. ඉන්දියාවේ ශ්‍රී ලංකා මහකොමසාරිස්වරයා සිදුකර ඇති ප්‍රකාශ සහ ක්‍රියාකාරකම් හේතුවෙන් ඔහු රටට අවශ්‍ය පුද්ගලයෙකු නොවන බවත් ජනතාව කුපිත වන ආකාරයේ ප්‍රකාශ නිකුත් කර ඇති බවත් අදාළ නඩුවෙන් චෝදනා කර ඇත. එසේ වුව ද අධිකරණය ප්‍රකාශ කර ඇත්තේ අදාළ චෝදනා සම්බන්ධයෙන් කටයුතු කිරීමේ බලය පමණක් රජයට හිමිව ඇති බවයි.", "URL": "https://sinhala.adaderana.lk/news.php?nid=39185", "Category": null, "Parent URL": null}