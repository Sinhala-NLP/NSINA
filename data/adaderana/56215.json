{"Source": "Adaderana", "Timestamp": "January 7, 2016 01:43 pm", "Headline": "තම ඝාතකයාට මෛත්‍රී මෛත්‍රී කරයි", "News Content": "ජනාධිපති මෛත්‍රීපාල සිරිසේන මහතා ඝාතනයට තැත්කිරීමේ චෝදනාවට වරදකරු වී සිටින හිටපු එල්.ටී.ටී.ඊ. සැකකරුට ජනාධිපති සමාවදීමට නියමිත බව විත්තියේ නිතීඥවරුන් අභියාචනාධිකරණයට දැනුම්දී තිබේ.අදාළ විත්තිකරුට වසර 10ක සිරදඬුවමක් සහ රුපියල් දසදහසක දඩයක් පොළොන්නරුව මහාධිකරණය මගින් නියම කර තිබු අතර එම දඬුවමට එරෙහිව විත්තිකරු විසින් නීතීඥවරුන් මගින් මීට පෙර අභියාචනයක් ඉදිරිපත් කර තිබුණි.අදාළ අභියාචනය ඉල්ලා අස්කර ගැනීමට අවසර ඉල්ලා විත්තිකරු වෙනුවෙන් පෙනී සිටි නීතීඥවරුන් අද අභියාචනාධිකරණයට මෝසමක් ඉදිරිපත් කළ බව අද දෙරණ අධිකරණ වාර්තාකරු සඳහන් කළේය.මෝසම ඉදිරිපත් කරමින් විත්තියේ නිතීඥවරුන් අධිකරණයට දැනුම්දී ඇත්තේ විත්තිකරුට ජනාධිපති සමාව ලබාදීමට නියමිත බැවින් දඬුවමට එරෙහි අභියාචනය ඉල්ලා අස්කර ගන්නා බවයි.කරුණු සලකා බැලූ අභියාචනාධිකරණය අදාළ අභියාචනය ඉල්ලා අස්කර ගැනීමට අවසර දුන් බව අද දෙරණ වාර්තාකරු සඳහන් කළේය.2005 – 2006 අතර කාලයේ මෛත්‍රීපාල සිරිසේන මහතා මහවැලි අමාත්‍යවරයාව සිටියදී පොළොන්නරුව මනම්පිටිය ප්‍රදේශයේ දී විත්තිකරු විසින් ක්ලේමෝ බෝම්බයක් අටවා ඝාතනයට සැලසුම් කර තිබුණි.", "URL": "https://sinhala.adaderana.lk/news.php?nid=56215", "Category": null, "Parent URL": null}