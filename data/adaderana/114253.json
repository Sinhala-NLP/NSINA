{"Source": "Adaderana", "Timestamp": "July 16, 2019 12:37 pm", "Headline": "ඉන්දියාවේ ගොඩනැඟිල්ලක් කඩා වැටී 14ක් ජීවිතක්ෂයට-17ක් බේරා ගනී", "News Content": "ඉන්දියාවේ හිමාචල් ප්‍රාන්තයේදී ගොඩනැඟිල්ලක් කඩාවැටී පුද්ගලයන් 14දෙනෙකු ජීවිතක්ෂයට පත්ව තිබේ. එම පිරිස අතර හමුදා නිලධාරීන් කිහිපදෙනෙකුද වන බව විදෙස් වාර්තා සඳහන් කළේය. හිමාචල් ප්‍රාන්තයට අයත් සෝලාන් ප්‍රදේශයේ පිහිටි නවාතැන්පලකට අයත් මහල් ගොඩනැඟිල්ලක් කඩා වැටී තිබේ. අදාළ ප්‍රදේශයට බලපෑ වැසි සහිත කාලගුණය හේතුවෙන් ගොඩනැගිල්ල කඩා වැටෙන්නට ඇති බවටයි බලධාරීන් විශ්වාස කරයි. ගොඩනැඟිල්ලේ සුන්බුන් තුළ සිරවී සිටි පුද්ගලයන් 17 දෙනෙකු පමණ බේරා ගැනීමට සහන සේවකයන් සමත්ව තිබුණි. එම පිරිස ප්‍රතිකාර සඳහා රෝහල්ගත කිරීමටත් පියවර ගෙන ඇති බව සඳහන් වෙයි. අනතුරින් මියගිය පිරිස අතර නවාතැන්පලේ හිමිකරුගේ භාර්යාවද සිටින බව ඉන්දීය මාධ්‍ය වාර්තා කළේය. සුන්බුන් තුළ සිරවී සිටින පුද්ගලයන් සොයා තවදුරටත් සෝදිසි මෙහෙයුම් ක්‍රියාත්මකයි. මේ අතර ප්‍රමිතියෙන් තොර ඉදිකිරීම් ද්‍රව්‍ය භාවිත කිරීම නිසා මෝසම් වැසි සමය තුළ ඉන්දියාවේ ගොඩනැඟිලි කඩාවැටීම් බහුලව දක්නට ලැබෙන බව විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=114253", "Category": null, "Parent URL": null}