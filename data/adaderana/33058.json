{"Source": "Adaderana", "Timestamp": "April 6, 2013 03:30 pm", "Headline": "උකස් මධ්‍යස්ථානයේ රන් භාණ්ඩ කොල්ලයට කළමනාකාරිණියත් මාට්ටු", "News Content": "කඩුගන්නාවේ උකස් මධ්‍යස්ථානයකින් රුපියල් 44 ලක්ෂයකට අධික වටිනාකමකින් යුත් මුදල් හා රන් භාණ්ඩ කොල්ලකෑමේ සිද්ධියක් සම්බන්ධයෙන් පුද්ගලයින් 3 දෙනෙකු අත්අඩංගුවට ගෙන තිබේ. කඩුගන්නාව දන්තුරේ ප්‍රදේශයේ රන් භාණ්ඩ උකස් මධ්‍යස්ථානයකට පැමිණි නාදුනන පුද්ගලයින් තිදෙනෙකු ගිනි අවි පෙන්වා සේවකයින් බිය ගන්වා මුදල් සහ රන් භාණ්ඩ කොල්ලකා පලා‍ගොස් තිබේ. කොල්ල කන ලද රන් භාණ්ඩ සහ මුදල්වල සම්පූර්ණ වටිනාකම රුපියල් 44 ලක්ෂ පනස් හයදහස් තිස් තුනක් බව පොලීසිය සඳහන් කළේය. මේ සම්බන්ධයෙන් පරීක්ෂණ සිදුකළ පොලීසිය අදාළ කොල්ලකෑම සම්බන්ධයෙන් එම උකස් මධ්‍යස්ථානයේ කළමනාකාරවරිය, මුදල් අයකැමිවරිය සහ තවත් සැකකරුවෙකු අත්අඩංගුවට ගෙන ඇත. කොල්ලකන ලද සියලූම මුදල් සහ රන් භාණ්ඩ ද සොයාගෙන ඇති බව පොලීසිය සඳහන් කළේය. අත්අඩංගුවට ගත් සැකකරුවන් මහනුවර මහේස්ත්‍රාත් අධිකරණයට ඉදිරිපත් කිරීමට නියමිත අතර කඩුගන්නාව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=33058", "Category": null, "Parent URL": null}