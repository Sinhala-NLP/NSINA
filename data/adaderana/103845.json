{"Source": "Adaderana", "Timestamp": "February 7, 2019 11:23 am", "Headline": "පාර්ලිමේන්තුව විනාඩි 10කට කල් තබයි", "News Content": "‍ආණ්ඩුක්‍රම ව්‍යවස්ථා සභාව සම්බන්ධයෙන් හටගත් මතභේදකාරි තත්ත්වයක් හේතුවෙන් පාර්ලිමේන්තු කටයුතු අද(07) පෙරවරුවේ තාවකාලිකව අත්හිටුවිමට කථානායක කරූ ජයසූරිය මහතා පියවර ගත්තේය. පෙරවරු 10.30ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තුව රැස්වූ අතර එහිදී ආණ්ඩුක්‍රම ව්‍යවස්ථා සභාව පිළිබඳ කතානායකවරයා සභාව හමුවේ ප්‍රකාශයක් සිදු කළේය. ඉන් අනතුරුව ව්‍යවස්ථා සභාව පිළිබඳ එක්සත් ජනතා නිදහස් සන්ධාන පාර්ලිමේන්තු මන්ත්‍රී මහින්ද අමරවීර මහතා විවාදයක් ඉල්ලා සිටි අතර එය කථානායකවරයා විසින් ප්‍රතික්ෂේප කිරීමත් සමඟ පක්ෂ විපක්ෂ මන්ත්‍රීවරුන් අතර උණුසුම්කාරි තත්ත්වයක් හට ගත්තේය. අනතුරුව පාර්ලිමේන්තු කටයුතු මිනිත්තු 10 කට අත්හිටුවා පක්ෂ නායක රැස්වීමක් කැඳවීමට කථානායකවරයා පියවර ගනු ලැබුවේය.", "URL": "https://sinhala.adaderana.lk/news.php?nid=103845", "Category": null, "Parent URL": null}