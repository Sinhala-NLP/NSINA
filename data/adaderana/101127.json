{"Source": "Adaderana", "Timestamp": "December 21, 2018 11:32 pm", "Headline": "අමෙරිකාවේ දැවැන්තයෙක් කොළඹ වරායට", "News Content": "ඇමරිකා එක්සත් ජනපද නාවික හමුදාවට අයත් යුද නෞකාවක් වන ‘රුෂ්මෝර්’ නෞකාව සුහද සංචාරයක් සඳහා අද (21) කොළඹ වරායට ළඟා වී ඇත. එහිදී ශ්‍රී ලංකා නාවික හමුදාව විසින් නාවික සම්ප්‍රදායානුකූලව එම නෞකාව පිළිගෙන තිබේ. දිගින් මීටර් 185 කින් යුක්ත මෙම නෞකාව ටොන් 18000 ක ධාරිතාවයකින් යුක්ත වෙයි. එය නිලධාරීන් සහ නාවිකයන් 380 දෙනෙකුගෙන් යුත් නැව් මුළුවකින් ද සමන්විතය. තවද, නෞකාවේ අණදෙන නිලධාරි වශයෙන් කොමාණ්ඩර් ආර්.සී ට්‍රයන් මහතා කටයුතු කරනු ලබන අතර, ‘රුෂ්මෝර්’ නෞකාව දිව‍යිනේ රැඳි සිටින කාල සීමාව තුළදී එහි නැව් මුළුව ශ්‍රී ලංකාවේ වැදගත් ස්ථානයන්හි සංචාරය කිරීමට සහ ශ්‍රී ලංකා නාවික හමුදාව විසින් සංවිධානය කරනු ලබන වැඩසටහන් කිහිපයකට ද සහභාගී වීමට නියමිතව ඇත. දින හයක (06) සුහද සංචාරයක් සඳහා පැමිණි, නෞකාව සංචාරය නිමා කිරීමෙන් අනතුරුව එළඹෙන දෙසැම්බර් 26 වන දින දිවයිනෙන් පිටත්වීමට නියමිතව ඇත.", "URL": "https://sinhala.adaderana.lk/news.php?nid=101127", "Category": null, "Parent URL": null}