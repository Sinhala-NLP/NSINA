{"Source": "Adaderana", "Timestamp": "August 23, 2013 07:08 am", "Headline": "හමුදාව ඝාතන යන්ත්‍රයක් නෙවෙයි", "News Content": "ශ්‍රී ලංකා හමුදාව ඝාතන යන්ත්‍රයක් ලෙස සැලකීම වැරදි මතයක් බව විදේශ අමාත්‍ය මහාචාර්ය ජී.එල් පීරිස් මහතා පවසයි. විදේශ අමාත්‍යවරයා පෙන්වා දෙන්නේ රජයේ හමුදාව මානුෂීය කටයුතුවලදී, ආපදා කළමනාකරණයේදී සහ ජනතාව මුදා ගැනීමේ ක්‍රියාවලි තුළදී මුලික කාර්ය භාරයයන් සිදුකරන බවයි. “වොයිස් ඔෆ් රෂියා“ මාධ්‍ය ආයතනය සමඟ ඊයේ පැවති සම්මුඛ සාකච්ඡාවකට එක්වෙමින් අමාත්‍යවරයා කියා සිටියේ දිවයිනේ විවිධ පළාත්වල හමුදාව රඳවා තැබීම සාමාන්‍යය ක්‍රියාවක් බවයි. ශ්‍රී ලංකාවේ සංක්‍රාන්ති සමය තුළ හමුදාව වැදගත් කාර්යය භාරයක් ඉටුකරන බව පෙන්වා දුන් අමාත්‍යවරයා ක්‍රමානුකූලව උතුරු පළාතෙන් හමුදාව ඉවත් කිරීම සිදු වනු ඇති බව කියා සිටියි. හමුදාව උතුරේ ජනතාවට උදවු කරන කණ්ඩායමක් බව එක්සත් ජාතීන්ගේ සංවිධානයේ මානුෂිය අධාර පිළිබඳ මහකොමසාරිස් කාර්යාලයේ සහ සරණාගතයින් පිළිබඳ කොමිසම විසින් නිකුත් කර ඇති වාර්තා වල දක්වා ඇති බව ද මහචාර්ය ජී.එල් පීරිස් මහතා එහිදී ප්‍රකාශ කළේය. “වොයිස් ඔෆ් රෂියා“ මාධ්‍යවේදියා විසින් ඇසූ ප්‍රශ්නයකට පිළිතුරු දෙමින් අමාත්‍යවරයා වැඩිදුරටත් කියා සිටියේ වසර 25 කට පසු උතුරේ ජනතාවට තම නියෝජිතයන් පත් කර ගැනීමේ අවස්ථාව උදාකරදී ඇති බවයි.", "URL": "https://sinhala.adaderana.lk/news.php?nid=36832", "Category": null, "Parent URL": null}