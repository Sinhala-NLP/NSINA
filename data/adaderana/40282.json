{"Source": "Adaderana", "Timestamp": "January 12, 2014 09:29 am", "Headline": "අහුවුණොත් අයියෝ ලේසී සර් කිව්වා", "News Content": "තමාට මුණ ගැසුණු තරුණයෙකුගෙන් රැකියාව ලැබුණාදැයි ප්‍රශ්න කළ විට “නෑ සර් දැන් රැකියා වැඩක් නෑ දැන් කුඩු කන්ටේනර් ගේනවා” බැරිවෙලාවත් කුඩු කන්ටේනර් එක අහුවුණොත්! “අයියෝ ලේසි සර් රජයේ සාක්ෂි කාරයෙක් වෙන්න, නැත්නම් ඩේවිඩ් කැමරන්ට විරුද්ධව ප්‍රකාශයක් කරන්න” පමණකැයි ඇත්තේ යනුවෙන් එම තරුණයා පිළිතුරු දුන් බවද විපක්ෂනායක රනිල් වික්‍රමසිංහ මහතා පවසයි. ඩේවිඩ් කැමරන් යනු කවුදැයි නොදන්නා තමාට, ඔහුට විරුද්ධව ප්‍රකාශයක් කර කුඩු කන්ටේනර් මෙරටට ගෙන්වා තරුණයින්ට කුඩු කැවිය හැකි බැව් එකී තරුණයා වැඩිදුරටත් පැවසූ බවද විපක්ෂනායකවරයා සඳහන් කරයි. කුඩු හා එතනෝල් බිස්නස්වලින් හම්බ කරන මහජන නියෝජිතයින් රජයේ ඉන්නා බවත් නීතිපති දේශපාලනීකරණය වී ඇති බවත් කුඩු හා එතනෝල් ගෙනැවිත් අහුවෙණ පුද්ගලයෙකුට රජයේ සාක්ෂි කාරයෙකු විය හැකි බවත් ඔහු පෙන්වාදෙයි. ඒ අනූව 17 වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කරන්නේ නම් ඊට පූර්ණ සහය ලබාදීමට එක්සත් ජාතික පක්ෂය සූදානම් බවද සිරිකොත පක්ෂ මූලස්ථානයේ පැවති භික්ෂු සම්මේලනය අමතමින් රනිල් වික්‍රමසිංහ මහතා පැවසීය. ස්වාධීන පොලීසියක්, ස්වාධීන නීතිපති දෙපාර්තමේන්තුවක්, ස්වාධීන අධිකරණයක්, ස්වාධීන රාජ්‍ය සේවා‍ කොමිසමක් නොමැතිවීම බලවත් පාඩුවක් බවද එකී ආයතන ස්ථාපිත කිරීමට රාජපක්ෂ රෙජිමය පියවර ගත යුතු බවද ඔහු එහිදී කීවේය. 17 වැනි සංශෝධනය ගෙනැවිත් එම ආයතන සක්‍රීය කර කුඩු, එතනෝල් ගෙන්වන අයට කුඩු මුදා ගැනීම සඳහා ලියුම් ලබාදෙන අයටත් එරෙහිව පියවර ගත යුතු යැයි විපක්ෂනායකවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=40282", "Category": null, "Parent URL": null}