{"Source": "Adaderana", "Timestamp": "December 8, 2011 03:01 pm", "Headline": "රුසියාවේ මූලික අධ්‍යයන සරසවියට උපාධි දීමේ බලයක් නෑ ", "News Content": "රුසියාවේ පීටර්ස්බර්ග් හි පිහිටි මූලික අධ්‍යයන පිළිබඳ ජාත්‍යන්තර විශ්ව විද්‍යාලයට අධ්‍යාපනික උපාධි හෝ අධ්‍යාපනික නිලයන් පැවරීමේ බලයක් නොමැති බව රුසියාවේ ශ්‍රී ලංකා තානාපති කාර්යාලය නිවේදනය කරයි. අදාළ විශ්ව විද්‍යාලය මගින් පිරිනමන විද්‍යාවේදී, වෛද්‍යවේදී, ආචාර්ය සහ අධි ආචාර්ය යන උපාධි එරට ක්‍රියාත්මක රුසියානු සමූහාණ්ඩු ඒකාබද්ධ අධ්‍යාපනික උපාධි සහ තනතුරු පිළිබඳ ආයතනය මගින් පිළි නොගන්නා බව තානාපති කාර්යාලය නිකුත් කළ නිවේදනයක දැක්වෙයි. මේ හේතුවෙන් රුසියාවේ උසස් අධ්‍යාපනය ලැබීමට අපේක්ෂා කරන ශ්‍රී ලාංකිකයින් මේ පිළිබඳ සැලකිලිමත් විය යුතු බව රුසියාවේ ශ්‍රි ලංකා තානාපති කාර්යාලය පවසයි. සුදුසු ආයතන සම්බන්ධයෙන් ශ්‍රි ලංකා විශ්ව විද්‍යාල ප්‍රතිපාදන කොමිසන් සභාව, ශ්‍රී ලංකා වෛද්‍ය සභාව සහ රුසියාවේ ශ්‍රි ලංකා තානාපති කාර්යාලය මගින් විමසීම් කළ හැකි බව එම තානාපති කාර්යාලය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20549", "Category": null, "Parent URL": null}