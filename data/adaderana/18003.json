{"Source": "Adaderana", "Timestamp": "August 11, 2011 03:53 pm", "Headline": "ආරක්ෂක ලේකම්ගේ ප්‍රකාශයට ජයලලිතාගේ අප්‍රසාදය", "News Content": "දේශපාලන වාසි උදෙසා ශ්‍රී ලංකාවේ ද්‍රවිඩ ජනතාව සම්බන්ධ කරුණු වෙත සහය දක්වන බවට ශ්‍රී ලංකාවේ ආරක්ෂක ලේකම් ගෝඨාභය රාජපක්ෂ මහතා කළ ප්‍රකාශය සම්බන්ධව තමිල්නාඩු මහ ඇමතිනී ජේ. ජයලලිතා මහත්මිය අප්‍රසාදය පළ කර ඇති බව විදෙස් මාධ්‍ය වාර්තා පවසයි. එමෙන්ම ශ්‍රී ලංකාවය ආර්ථික සම්බාධක පනවන ලෙස ඉල්ලා සිටිනු ලැබුවේ දේශපාලන වාසි උදෙසා නොවන බවත් ඇය සඳහන් කර ඇති බව එම මාධ්‍ය වාර්තා උපුටා දක්වයි. ශ්‍රී ලංකාව සඳහා පත්කරන ලද එක්සත් ජාතීන්ගේ විද්වත් මණ්ඩලයේ වාර්තාව මත පදනම්ව එසේ ආර්ථික සම්බාධක පනවන ලෙස ඉල්ලා සිටි බව ජයලලිතා මහත්මිය ප්‍රකාශ කර ඇති බව ද සඳහන්ය. එමෙන්ම ශ්‍රී ලංකාවේ ද්‍රවිඩ ජනතාව වෙනුවෙන් ගෙනයන වැඩපිළිවෙළ ඉදිරියට ද ක්‍රියාත්මක කරන බව ඇය වැඩිදුරටත් අවධාරණය කර ඇති බව විදෙස් මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=18003", "Category": null, "Parent URL": null}