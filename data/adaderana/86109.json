{"Source": "Adaderana", "Timestamp": "March 22, 2018 10:37 am", "Headline": " නඩු අහන්න පරක්කු වීමෙන් ජනතාව පෞද්ගලිකව විසඳා ගන්න හදනවා", "News Content": "විධායක ජනාධිපති ධුරය අහෝසි කිරීමට අදාළ බලමුලු ගැන්වීම් ආරම්භ කරන බව පුරවැසි බලය සංවිධානයේ පූජ්‍ය දඹර අමිල හිමියන් පවසයි. කොළඹ ඊයේ(21) පැවැති මාධ්‍ය හමුවකට එක්වෙමින් උන්වහන්සේ මේ බව ප්‍රකාශ කළේය. මෙහිදී පාර්ලිමේන්තුවට ඉදිරිපත් කර ඇති අධිකරණ සංවිධාන පනත සංශෝධනය කිරීමේ පනත් කෙටුම්පත පත සම්බන්ධයෙන්ද උන්වහන්සේ අදහස් පළ කළේය. මේ වන විට එම පනතට එරෙහිව කණ්ඩායම් දෙකක් ශ්‍රේෂ්ඨාධිකරණය වෙත ගොස් ඇති බවද පැවසු උන්වහන්සේ, පනත පාර්ලිමේන්තුවට ඉදිරිපත් කර නැවත ජනමත විචාරණයක් තුළින් ද එය සම්මත කර ගත යුතු බවට ඔවුන් ඉල්ලා ඇති බව ද පැවසීය. කෙසේ වෙතත් අද වන විට නඩු ගොඩ ගැසී ඇති බැවින් මෙම පනත ඉතා ඉක්මනින් සම්මත කර ගත යුතු බව ද උන්වහන්සේ වැඩිදුරටත් සඳහන් කළේය. එසේ නැති වුවහොත් දීර්ඝ කාලයක් නඩු නොවිසඳීම හේතුවෙන් ජනතාව නඩු පෞද්ගලිකව විසඳා ගැනීමට උත්සහ දරණ බව ද පූජ්‍ය දඹර අමිල හිමියන් සඳහන් කළේය.", "URL": "https://sinhala.adaderana.lk/news.php?nid=86109", "Category": null, "Parent URL": null}