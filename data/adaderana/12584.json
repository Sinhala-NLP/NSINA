{"Source": "Adaderana", "Timestamp": "December 4, 2010 08:26 am", "Headline": "කාදර්ට අලියා අහිමි කිරීම වළකන වාරණය දීර්ඝ කරයි", "News Content": "නියෝජ්‍ය අමාත්‍ය අබ්දුල් කාදර් මහතාගේ පක්ෂ සාමාජිකත්වය අහිමි කිරීම වළක්වාලමින් පනවා ඇති වාරණය තවදුරටත් දීර්ඝ කිරීමට කොළඹ දිසා අධිකරණය නියෝග කර තිබේ. ඒ අනුව අදාළ වාරණය ලබන 07 වැනිදා දක්වා දීර්ඝ කිරීමට අධිකරණය නියෝග කර ඇති බව සඳහන්ය. අදාළ නඩුව ඊයේ(03) කැඳවූ අවස්ථාවේ දැනට පනවා ඇති වාරණය විසුරුවා හරින ලෙස එක්සත් ජාතික පක්ෂය විරෝධතා ගොනු කරමින් සඳහන් කරනු ලැබීය. ඊට විරෝධය පළකර ඇති අබ්දුල් කාදර් නියෝජ්‍ය අමාත්‍යවරයා වෙනුවෙන් පෙනී සිටි නීතීඥවරු එම වාරණ නියෝගය ඉවත් කළහොත් පෙත්සම්කරුට දැඩි අගතියක් සිදුවන බව පැවසීය. ඉදිරිපත් වූ කරුණු සැලකිල්ලට ගනිමින් අදාළ වාරණ නියෝගය ඉවත් කරනවාද නැද්ද යන්න පිළිබඳ තීරණය ලබන 7 වැනිදා ලබාදෙන බව කොළඹ දිසා අධිකරණය දැනුම් දෙනු ලැබීය.", "URL": "https://sinhala.adaderana.lk/news.php?nid=12584", "Category": null, "Parent URL": null}