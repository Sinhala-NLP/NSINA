{"Source": "Adaderana", "Timestamp": "March 21, 2017 02:35 pm", "Headline": "ඉන්දීය ධීවරයින් 10 දෙනෙකු නාවික හමුදා අත්අඩංගුවට", "News Content": "මෙරට උතුරු නාවික විධානයට අනුයුක්ත වේග ප්‍රහාරක යාත්‍රාවකට අයත් නාවික පුද්ගලයන් විසින් ඊයේ (20) ඩෙල්ෆ් දූපතට දකුණින් වූ මුහුදු ප්‍රදේශයේ නීති විරෝධී ලෙස ධීවර කටයුතුවල නිරත ඉන්දීය ධීවරයින් 10 දෙනෙකු නාවික හමුදාව විසින් අත්අඩංගුවට ගෙන ඇති බව වාර්තා වෙයි. මෙම පිරිසට අයත් ට්‍රෝලර් යාත්‍රාවක් ද අත්අඩංගුවට ගත් බව නාවික හමුදා නිළ වෙබ් අඩවිය වාර්තා කරයි. කෙසේ වෙතත් අත්අඩංගුවට ගත් ධීවරයින් සහ භාණ්ඩ ශ්‍රී ලංකා නාවික නෞකා එළාර ආයතනය වෙත රැගෙන ඒමට කටයුතු යොදා තිබේ. මෙම පිරිස වැඩිදුර පරීක්‍ෂණ සඳහා යාපනය සහකාර ධීවර අධ්‍යක්ෂක වෙත භාර දුන් බවද වාර්තා වෙයි.", "URL": "https://sinhala.adaderana.lk/news.php?nid=71177", "Category": null, "Parent URL": null}