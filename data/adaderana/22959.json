{"Source": "Adaderana", "Timestamp": "March 21, 2012 10:01 pm", "Headline": "අධ්‍යාපන ක්ෂේත්‍රයේ විකාර වැඩ වහා නතර කළ යුතුයි", "News Content": "අධ්‍යාපන අමාත්‍යවරයා විසින් ජීවන වියදම පිළිබඳ විකාර ප‍්‍රකාශ කිරීමට සමානව අධ්‍යාපනයේ වෙනස්කම් කිරීම ද වහාම නතර කළ යුතු බව ලංකා ගුරු සංගමය පවසයි. අධ්‍යාපන ක්ෂේත්‍රයේ සිදුකරන මේ විකාර සහගත වෙනස්කම් වහාම නතර කරන ලෙස ලංකා ගුරු සංගමය බලකර සිටින බව එම සංගමයේ ප්‍රධාන ලේකම් ජෝශප් ස්ටාලින් මහතා සඳහන් කරයි. ඔහුගේ අත්සනින් යුතුව නිකුත් කර ඇති මාධ්‍ය නිවේදනයක මේ බව දැක්වෙන අතර එකී නිවේදනය පහත පරිදිය. තිදෙනෙකුගෙන් යුත් පවුලකට සැපපහසු ලෙස ජීවත්වීමට මසකට රු.7500 ක මුදලක් ප‍්‍රමාණවත් බව අධ්‍යාපන ඇමතිවරයා පසුගියදා ප‍්‍රකාශ කර තිබුණි. මෙහිදී ඔහු වැඩිදුරටත් සඳහන් කර ඇත්තේ පාසල් නේවාසිකාගාරයක එක් දරුවෙකුට දිනකට ආහාර වේල් 3 ක් සහ තේ වේල් 2 ක් දීම සඳහා මසකට වැය වන්නේ රු.2500 ක් බැවින් තිදෙනකුගෙන් යුත් පවුලකට මසකට රු.7500 ක් සෑහෙන බවයි. අධ්‍යාපන ඇමතිවරයා මෙසේ වගකීම් විරහිත ප‍්‍රකාශ සිදු කරන්නේ රටේ දිනෙන් දින ඉහළ යන ජීවන වියදම, වේගයෙන් සිදුවන රුපියලේ අගය අවප‍්‍රමාණය වීම, තෙල් මිල විශාල වශයෙන් ඉහළ දැමීම ආදී කිසිත් නොසලකාය. දිනපතා ඉහළ යන ජීවන වියදම සමග පොරබදන ආර්ථික විද්‍යා න්‍යායන් පිළිබඳ නොදන්නා සාමාන්‍ය පුද්ගලයෙකුට පවා මෙවැනි මුදලකින් ජීවත්විය නොහැකි බව වැටහේ. දැනටමත් පාසල් නේවාසිකාගාරවල සීමසහිතව ලබාදෙන ආහාර පානවල වියදම සාමාන්‍ය ජනතාවටද සමාන කරමින් ඇඳුම් පැළදුම්, ගමන් වියදම්, සෞඛ්‍ය සඳහා වියදම් ආදී ජනතාවගේ වෙනත් අවශ්‍යතා පිළිබඳ හැඟීමකින් තොරව කරන මේ ප‍්‍රකාශවලින් ඇමතිවරයාගේ චින්තනයේ සීමාවන් ඉතා මැනවින් පැහැදිලි වේ. මෙවන් පටු ආර්ථික චින්තනයකින් කටයුතු කරන අධ්‍යාපන ඇමතිවරයා මේ වන විට අධ්‍යාපන පද්ධතියේ විවිධ වෙනස්කම් සම්බන්ධයෙන් කරන ඵලදායී නොවන යෝජනා ද මේ ජීවන වියදම් කතාව මෙන්ම විකාරසහගතය. අධ්‍යාපන පද්ධතිය තුළ කිසිදු විචාරයකින් තොරව තම හිතුමතයට ඵලදායී නොවන යෝජනා කි‍්‍රයාත්මක කරමින් සිටින්නේ අධ්‍යාපනඥයින්ගෙන්, ගුරුවරුන් නියෝජනය කරන ගුරු වෘත්තීය සමිතිවලින් හෝ අදහස් විමසීමකින් තොරවය. ඇමතිවරයාගේ අසාර්ථක සපිරි පාසල් ව්‍යාපෘතිය, විෂයමාලා වෙනස් කිරීම් පිළිබඳ යෝජනා, පාසල් ළමුන්ට චක්කරය පාඩම් කරවීම වැනි අධ්‍යාපනයට අදාළ යෝජනා මගින් අධ්‍යාපන ක්ෂේත‍්‍රයේ විශාල පරිවර්තනයක් සිදුකරන බව අඟවමින් ජනතාව රැවටීමට කටයුතු කරයි. මෙවැනි වගකීම් විරහිත ප‍්‍රකාශ සිදුකරන ආකාරයට ම අධ්‍යාපන පද්ධතියේද කටයුතු සිදුකරන බැවින් අධ්‍යාපනයේ සිදුකරන මේ විකාර සහගත වෙනස්කම් වහාම නතර කරන ලෙස ලංකා ගුරු සංගමය බලකර සිටියි.", "URL": "https://sinhala.adaderana.lk/news.php?nid=22959", "Category": null, "Parent URL": null}