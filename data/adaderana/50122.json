{"Source": "Adaderana", "Timestamp": "March 21, 2015 01:43 pm", "Headline": "දඹුල්ලෙන් සොයාගත් අලි පැටවා අලි අනාථාගාරයට යවයි ", "News Content": "දඹුල්ල, කන්දලම ප්‍රදේශයේ නිවසක රඳවා තිබියදී සොයා ගන්නා ලද අලි පැටවා පින්නවල අලි අනාථාගාරයට රැගෙන යාමට වන ජීවි නිලධාරින් පියවර ගෙන තිබේ.දඹුල්ල මහේස්ත්‍රාත් අධිකරණය ලබාදුන් නියෝගයකට අනුව අලි පැටවා අද(21) පෙරවරුවේ පින්නවලට රැගෙන යාමට වනජීවි නිලධාරින් පියවරගත් බව අද දෙරණ වාර්තාකරු සඳහන් කළේය. පසුගියදා දඹුල්ල, කන්දලම ප්‍රදේශයේ නිවසක රඳවා තිබියදී සොයාගත් මෙම අලි පැටවා අලි ජාවාරම් සම්බන්ධයෙන් චෝදනා එල්ල වී සිටි අලි රොෂාන් නැමැති පුද්ගලයා විසින් බස්නාහිර පළාත් සභා මන්ත්‍රීවරයකුට අලෙවි කර ඇති බව සඳහන්ය.කෙසේ වෙතත් ඊට අදාළ ලියකියවිලි වල පරස්පරතාවක් පවතින බැවින් අලි පැටවා පිළිබඳ සම්පුර්ණ වාර්තාවක් ලබාදෙන ලෙස වනජීවි දෙපාර්තමේන්තුවට නියෝග කරන්නැයි පොලිසිය අධිකරණයෙන් ඉල්ලිමක් කර තිබේ.ඒ අනුව දින 10 කාලයක් ඇතුළත එම වාර්තාව ලබාදෙන ලෙස දඹුල්ල මහේස්ත්‍රාත් අධිකරණය වනජීවි දෙපාර්තමේන්තුවට නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=50122", "Category": null, "Parent URL": null}