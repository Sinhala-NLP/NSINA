{"Source": "Adaderana", "Timestamp": "July 2, 2010 04:31 pm", "Headline": "මුලතිව්වල කඳවුරක් ඉදිකළොත් ප්‍රශ්න ඇතිවෙයි   ", "News Content": "මුලතිව් නගරයෙහි හමුදා කඳවුරක් විවෘත කිරීම හා හමුදා නිලධාරීන්ට ස්ථිර නිවාස ඉදිකිරීම පිළිබඳ රජයේ තීරණය තුළින් බොහෝ ගැටලු පැනනැගිය හැකි බව ද්‍රවිඩ එක්සත් විමුක්ති පෙරමුණේ නායක ආනන්ද සංගරී මහතා පවසයි. අද නිවේදනයක් නිකුත් කරමින් ඒ මහතා මේ බව සඳහන් කර ඇත. වන්නි ප්‍රදේශයේ සිදුකෙරෙන විවෘත කිරීම් හා කුමන ආකාරයේ හෝ එහි ඉදිකිරීම වහා නවතා දමන ලෙස සංගරී මහතා මෙම නිවේදනය තුළින් රජයෙන් ඉල්ලීමක් කර තිබේ. එමෙන්ම උතුරු හා නැගෙනහිර ප්‍රදේශ වල යුධ හමුදාව වෙනුවෙන් ස්ථිර නිවාස ගොඩනැගීම පිළිබඳ අදහස ද අතහැර දමන ලෙස ඒ මහතා සඳහන් කරයි. ඔහු ඉදිරිපත් කරන මෙම යෝජනා පිළිබඳව රජයේ අවධානය යොමුකරන ලෙස ද සංගරී මහතා ඉල්ලා සිටියි. එල්. ටී. ටී. ඊ ත්‍රස්තවාදය මුළුමනින්ම පරාජයට පත්කළ හමුදාවක් මෙන්ම ඒ සඳහා සම්පූර්ණ සහයෝගය ලබාදුන් ජනතාවක් මෙරට සතු වුවද දශක තුනක යුද්ධයෙන් සමස්ත රටම බොහෝ පීඩා විඳි බව ආනන්ද සංගරී මහතා අවධාරණය කරයි. උතුරු නැගෙනහිර ජනතාව විඳි බොහෝ දුක් කටොලු පිළිබඳව නැවත විස්තර නොකළ යුතු බවත්, නැවතත් එවැනි තත්ත්වයකට මුහුණදීමට එම ජනතාවට අවශ්‍ය නොවන බවත් ඒ මහතා සිය නිවේදනය තුළින් පෙන්වාදෙයි.", "URL": "https://sinhala.adaderana.lk/news.php?nid=9352", "Category": null, "Parent URL": null}