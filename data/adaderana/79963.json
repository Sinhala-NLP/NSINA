{"Source": "Adaderana", "Timestamp": "November 15, 2017 05:11 pm", "Headline": " හැම ළමෙක්ටම අධ්‍යාපන අයිතිය ලබා දෙන්න අපි බැදිලා ඉන්නවා ", "News Content": "මෙරට සෑම දරුවෙකුටම අධ්‍යාපන අයිතිය ලබා දීමට ජාත්‍යන්තර ප්‍රඥාප්තීන්ට අනුව පමණක් නොව ආණ්ඩුක්‍රම ව්‍යවස්ථාව අනුව ද සෑම රජයක්ම බැදී සිටින බව ජනාධිපති මෛත්‍රීපාල සිරිසේන මහතා පවසයි. දිවයිනේ සියලු පාසල් සඳහා අවශ්‍ය භෞතික සහ මානව සම්පත් නොඅඩුව ලබාදීමට රජය කටයුතු කරනු ලබන්නේ ප්‍රධාන පාසල් සඳහා පවතින තරඟකාරීත්වය අවම කිරීමට බව ජනාධිපතිවරයා සඳහන් කළේය. ඒ අනුව සියලු දරුවන්ට බාධාවකින් තොරව අධ්‍යාපන අයිතිය ලබා දීමට හැකියාව ලැබෙන බව සඳහන් කළ ජනාධිපතිවරයා අධ්‍යාපනයේ තරඟකාරීත්වය තුළ පවතින මෙම අයහපත් තත්ත්වයන් වහා නිවැරදි විය යුතු බවද ප්‍රකාශ කළේය. මහනුවර පුෂ්පදාන බාලිකා විද්‍යාලයේ 75 වන සැමරුම් උත්සවයට සහ වාර්ෂික ත්‍යාග ප්‍රධානෝත්සවයට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පල කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=79963", "Category": null, "Parent URL": null}