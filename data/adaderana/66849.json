{"Source": "Adaderana", "Timestamp": "December 8, 2016 03:45 pm", "Headline": " ලබන අවුරුද්‍දට බෙහෙත් ගේන්න බිලියන 45ක් වෙන්කරලා", "News Content": "ලබන වසරේ මෙරටට ඖෂධ ගෙන්වීම සඳහා රුපියල් බිලියන 45ක මුදලක් වෙන් කර ඇති බව සෞඛ්‍ය අමාත්‍යංශය පවසයි.පසුගිය වසරේ ඖෂධ ගෙන්වීම සඳහා වෙන් කර තිබූණේ රුපියල් බිලියන 35ක මුදලක් පමණක් බව සෞඛ්‍ය අමාත්‍ය රාජිත සේනාරත්න මහතා පෙන්වාදෙයි.රාජ්‍ය ඖෂධ නිෂ්පාදන නීතිගත සංස්ථාවේ නව ඖෂධ 05ක් වෙළඳපොලට හඳුන්වාදීමේ උත්සවයකට එක්වෙමින් රාජිත සේනාරත්න අමාත්‍යවරයා මේ බව ප්‍රකාශ කළේය.රාජ්‍ය අංශයේ ඖෂධ අළෙවියේ පෙරමුණ ගෙන ඇත්තේ රාජ්‍ය ඖෂධ නීතිගත සංස්ථාව සහ රාජ්‍ය ඖෂධ නිෂ්පාදන නීතිගත සංස්ථාව බව සඳහන් කළ අමාත්‍යවරයා රජයේ රෝහල් සඳහා අවශ්‍ය ඖෂධවලින් වැඩි ප්‍රමාණයක් ලබාදෙන්නේ එම ආයතනවලින් බවද කියා සිටියේය.", "URL": "https://sinhala.adaderana.lk/news.php?nid=66849", "Category": null, "Parent URL": null}