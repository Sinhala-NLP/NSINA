{"Source": "Adaderana", "Timestamp": "May 25, 2012 07:10 pm", "Headline": "ෆොන්සේකාට පූර්ණ නිදහසක් ලැබී නෑ", "News Content": "සරත් ෆොන්සේකා මහතාට ලැබී ඇත්තේ සීමාසහිත නිදහසක් බව විපක්ෂ නායක රනිල් වික්‍රමසිංහ මහතා පවසයි. සරත් ෆොන්සේකාට ජෙනරල් යන තනතුර පාවිච්චි කිරීමට නොහැකි බව ලක්ෂ්මන් යාපා අබේවර්ධන මහතා පැවසූ බවත්, එමගින් සරත් ෆොන්සේකා මහතාට පූර්ණ ලෙස නිදහස ලැබී නොමැති බව පැහැදිලි වන බවත්, අද (25) පැවති මාධ්‍ය හමුවකට එක්වෙමින් රනිල් වික්‍රමසිංහ මහතා ප්‍රකාශ කළේය. සරත් ෆොන්සේකා මහතාට නිදහස ලබාදීම ඉතා වටිනා දෙයක් බවත්, ඔහු නිදහස් කරගැනීම සම්බන්ධයෙන් ආණ්ඩුව සමඟ සාකච්ඡා කළ ටිරාන් අලස් මහතා තමා ඉල්ලූ සියලු ඉල්ලීම් ආණ්ඩුවෙන් ලැබුණු බවට ප්‍රකාශකර ඇති අතර ඔහු ආණ්ඩුවෙන් ඉල්ලුවේ මෙම ඉල්ලීම පමණක්ද යන්න වික්‍රමසිංහ මහතා මෙහිදී විමසා සිටියේය. එමෙන්ම සරත් ෆොන්සේකා මහතාට නිදහස ලැබීම පිළිබඳ පුවත සෑම මාධ්‍ය ආයතනයකින්ම පළ කළ බවත්, ඒ පිළිබඳව ඔවුන්ට ස්තූතිවන්ත වන බවත්, මුද්‍රිත මාධ්‍ය ආයතන දෙකක් පමණක් මෙම පුවත පළ නොකළ බවත් මාධ්‍ය හමුවේ දී වැඩිදුරටත් අදහස් දැක්වූ රනිල් වික්‍රමසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24525", "Category": null, "Parent URL": null}