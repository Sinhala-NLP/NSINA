{"Source": "Adaderana", "Timestamp": "May 21, 2019 10:20 am", "Headline": "ආණ්ඩුවට එරෙහි විශ්වාසභංගය කථානායක අතට", "News Content": "ජනතා විමුක්ති පෙරමුණ ආණ්ඩුවට එරෙහි සිය විශ්වාසභංග යෝජනාව අද(21) කථානායකවරයා වෙත භාරදුන්නේය. පාස්කු ඉරුදින ත්‍රස්ත ප්‍රහාරය වැළැක්වීමට පියවර නොගැනීම ඇතුළු චෝදනා හයක් පදනම් කරගනිමින් මෙම විශ්වාසභංගය ඉදිරිපත් කර තිබේ. අග්‍රාමාත්‍යවරයා, අමාත්‍ය මණ්ඩලය ඇතුළු ආණ්ඩුවට එරෙහි විශ්වාසභංග යෝජනාවක් ජනතා විමුක්ති පෙරමුණු පාර්ලිමේන්තු මන්ත්‍රීවරුන් විසින් අද පෙරවරුවේ කථානායක කරු ජයසූරිය මහතා වෙත භාරදෙනු ලැබීය. එමඟින් ආණ්ඩුවට එරෙහිව චෝදනා 06ක් ඉදිරිපත් කර තිබේ. 1. අප්‍රේල් මස 21 වනදා සිදුවූ ත්‍රස්ත ප්‍රහාර හේතුවෙන් ශ්‍රී ලාංකිකයින් ඇතුළු පුද්ගලයින් 250 දෙනකුට අධික පිරිසක් ඝාතනය වීමත් එම ප්‍රහාරය පිළිබඳ අග්‍රාමාත්‍යවරයා කැබිනට් මණ්ඩලය සහ ආණ්ඩුව වෙත නිල වශයෙන් නිසි තොරතුරු ලැබී තිබියදී සාපරාධි නොසැලකිල්ලෙන් කටයුතු කර ඇති හෙයින් ද, 2. ප්‍රහාර මාලාවෙන් අනතුරුව අගමැතිවරයා සහ අමාත්‍ය මණ්ඩලය විසින් වගකීම භාරනොගෙන එම වගකීම වෙනත් පාර්ශ්වයන් වෙත පැවරීමට උත්සහ කරමින් වගකීම් විරහිත පරස්පර සහ සාවද්‍ය ප්‍රකාශයන් සිදුකිරීම හරහා රටේ ජනජීවිතය සහ මහජන ආරක්ෂාව සම්බන්ධයෙන් ව්‍යාකූලතාවයක් ඇති වන පරිදි කටයුතු කර ඇති හෙයින්ද 3.පාස්කු ඉරුදින ප්‍රහාරය සම්බන්ධයෙන් අත්අඩංගුවට ගත් සැකකරුවන් සම්බන්ධයෙන් විමර්ශන ක්‍රියාවලියට බාධා කරමින් සහ එකී අපරාධයන් සම්බන්ධයෙන් නීතිය ක්‍රියාත්මක කිරීමට බාධා කරමින් රජයේ සමහර අමාත්‍යවරුන් කටයුතු කර ඇති හෙයින් ද 4.පාස්කු ඉරුදින ප්‍රහාර මාලාවෙන් පසුව ප්‍රචණ්ඩ ක්‍රියාවන් සිදුකිරීම මැඩපැවැත්වීම සඳහා අවශ්‍ය පූර්ණ නීති මාලාවක් රජය සතුව තිබියදී මැයි මස 13 වන දින ගම්පහ ප්‍රෙද්ශයේ සහ වයඹ පළාතේ සිදුවූ අන්තවාදි ප්‍රචණ්ඩ ක්‍රියා වැළැක්වීම සඳහා නිසි අවධානයකින් සහ වගකීමකින් කටයුතු නොකර ඇති හෙයින්ද 5.පාස්කු ඉරිදා ප්‍රහාරයෙන් මසක් ගතවී තිබියදී රටේ සාමාන්‍ය ආර්ථික ක්‍රියාවලිය නැවත ගොඩනැගීමට නොහැකි වී ඇති හෙයින්ද රටේ පාසල් සහ සරසවි අධ්‍යාපන ක්‍රියාවලිය නැවත ගොඩනැගීමට අසමත් වී ඇති හෙයින්ද 6. පාස්කු ඉරුදින ප්‍රහාර මාලාවෙන් පසු රටේ ආරක්ෂක තත්වය සහ සිවිල් ජනජීවිතය යථා තත්වයට පත් නොකිරීම නිසා ඇති වී තිබෙන ආරාජික තත්ත්වය මත රටේ අභ්‍යන්තර කටයුතුවලට මැදිහත් වීමට විදේශ රාජ්‍යයන්ට ඉඩකඩ හරිමින් ක්‍රියා කර ඇති බැවින්ද ආණ්ඩුව කෙරෙහි තවදුරටත් විශ්වාසභංගත්වයට පත්ව ඇතැයි පාර්ලිමේන්තුවට යෝජනා කරන බව මෙම විශ්වාසභංග යෝජනාවේ දැක්වෙයි. No Confidence Motion by Prageeth Karunasinghe on Scribd", "URL": "https://sinhala.adaderana.lk/news.php?nid=110344", "Category": null, "Parent URL": null}