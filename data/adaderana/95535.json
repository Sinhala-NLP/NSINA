{"Source": "Adaderana", "Timestamp": "September 4, 2018 05:26 pm", "Headline": "ඇමති සාකච්ඡාවෙන් පසු ලංගම සේවකයින්ගේ වැටුප් ඉහළට", "News Content": "සියලූම ශ්‍රී ලංගම සේවකයින්ගේ වැටුප් වැඩිකිරීමට ප්‍රවාහන හා ගුවන් සේවා අමාත්‍ය නිමල් සිරිපාල ද සිල්වා මහතා විසින් එකඟතාවය පල කර තිබේ. ඒ අනුව, වැටුප් වැඩිවීම 2018 ඔක්තෝබර් මස 01 දින සිටම ක්‍රියාත්මක කිරීමට කටයුතු කරන ලෙසද ශ්‍රී ලංගම බලධාරීන්ට අමාත්‍යවරයා විසින් දැනුම් දී ඇත. ශ්‍රී ලංකා ගමනා ගමන මණ්ඩලය රුහුණු ප්‍රාදේශීය කාර්යාලයට අයත් ඩිපෝ 11 ක් විසින් ආරම්භ කරන ලද වැඩ වර්ජනය සම්බන්ධව ශ්‍රී ලංගම සියලූම වෘත්තිය සමිති නියෝජිතයන් සමඟ ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා අද(04) දින පස්වරුවේදී ප්‍රවාහන අමාත්‍යාංශයේ දී සාකච්ඡාවක් පැවැත්විය. ඒ අනුව ශ්‍රී ලංගම සේවකයින්ගේ වැටුප් වැඩිවීම සම්බන්ධයෙන් පැවති ඉල්ලීමට යහපත් ප්‍රතිචාර දක්වමින් අමාත්‍යවරයා 2006 අංක 30 දරණ කළමණාකරන චක්‍රලේකය සහ 2016 අංක 02 දරණ චක්‍රලේක එකවර ක්‍රියාත්මක කරමින් සියලූම ශ්‍රී ලංගම සේවකයින්ගේ වැටුප් වැඩිකිරීමට එකඟතාවය පල කර තිබේ. මෙම වැටුප් වැඩිවීම පිළිබඳව සියලූම වෘත්තීය සමිති සමාජිකයින් දැනුවත් කරන ලෙස වෘත්තීය සමිති නායකයින්ගෙන් තමා ඉල්ලා සිටින බවද ඒ අනුව වර්ජකයින් විසින් මෙතෙක් දිනක් දියත් කරන ලද වැඩ වර්ජනය නිමා කර අද දින සිටම නැවත සේවය ආරම්භ කරන ලෙසද අමාත්‍යවරයා ඉල්ලීමක් කර ඇත. මෙම සාකච්ඡාවට ප්‍රවාහන හා සිවිල් ගුවන්සේවා අමාත්‍යාංශ ලේකම් ජී.එස්. විතානගේ මහතා, ලංගම සභාපති රමාල් සිරිවර්ධන මහතා ඇතුළු අමාත්‍යාංශ නිලධාරීන් සහ ලංගම ප්‍රධාන නිලධාරීන්ද සහභාගී වී තිබේ.", "URL": "https://sinhala.adaderana.lk/news.php?nid=95535", "Category": null, "Parent URL": null}