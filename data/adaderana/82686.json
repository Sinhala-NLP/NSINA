{"Source": "Adaderana", "Timestamp": "January 8, 2018 05:40 pm", "Headline": "යාපනයේ මාල හොරෙක් පොලීසියට කොටු වුන හැටි", "News Content": "යාපනයේ වඩුක්කෝඩෙයි ප්‍රදේශයේ කාන්තාවකගේ පවුම් 12 ක් බරැති පෙන්ඩනයක් කඩාගෙන ගිය සැකකාර තරුණයින් දෙදෙනෙකුව සිද්ධිය සිදු වී පැය බාගයක් ගත්වීමටත් පෙර පොලීසිය විසින් අත් අඩංගුවට ගෙන තිබේ. ඊයේ (07) සවස පහට පමණ මෙම කාන්තාව ගමනක් ගොස් ආපසු එමින් සිටියදී යතුරු පදියකින් පැමිණි තරුණයින් දෙදෙනෙකු එක්වරම කාන්තාවගේ ගෙලෙහි තිබුණු පෙන්ඩනය සහිත මාලය කඩාගෙන ගොස් තිබේ. කාන්තාවගේ කෑගැසීමත් සමගම ඒ දෙස බැලූ මහමග ගමන් කල පිරිසක් යතුරු පැදියේ අංකය හා තරුණයින්ගේ තොරතුරු වඩුක්කෝඩෙයි පොලීසියට දැන්වීමත් සමගම හඹාගිය පොලිස් නිලධාරීන් පිරිසක් කඩාගත් තාලිකොඩිය සමග සැකකරුවන් දෙදෙනා අත් අඩංගුවට ගෙන තිබේ. මෙම ස්වර්ණාභරණ වල වටිනාකම රුපියල් ලක්ෂ හයක් පමණ වන බව සිද්ධියට මුහුණ පෑ කාන්තාව පොලීසියට කල පැමිණිල්ලේ සදහන් වෙයි. ඇය පොලීසියට පැමිණිලි කිරීමටත් පෙර සැකකරුවන් දෙදෙනා අත්අඩංගුවට ගැනීමට යාපනයේ වඩුක්කෝඩෙයි පොලීසියේ නිලධාරීන් සමත් වී ඇත. වඩුක්කෝඩෙයි පොලීසිය සිද්ධිය පිළිබදව පරීක්ෂණ පවත්වාගෙන යන අතර සැකකරුවන් දෙදෙනා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=82686", "Category": null, "Parent URL": null}