{"Source": "Adaderana", "Timestamp": "May 24, 2016 03:40 pm", "Headline": " ලෝක බැංකු ප්‍රතිපාදන ලිහිල් වෙයිද? ", "News Content": "ශ්‍රී ලංකාවට ලෝක බැංකුවෙන් ලබාදෙන මූල්‍ය ප්‍රතිපාදන තවත් වසර 4ක් සඳහා ලිහිල් ප්‍රතිපත්තියක් යටතේ ලබාදෙන ලෙස ජනාධිපති මෛත්‍රීපාල සිරිසේන මහතා සිදුකළ ඉල්ලීමට ලෝක බැංකු ප්‍රධානීන්ගෙන් යහපත් ප්‍රතිචාර හිමිව තිබේ.මෙරටට පැමිණ සිටින ලෝක බැංකුවේ විධායක නිලධාරීන් 12 දෙනෙකුගෙන් යුත් කණ්ඩායමක් අද(24) පෙරවරුවේ ජනාධිපතිවරයා හමුවු අවස්ථාවේ මේ බව ප්‍රකාශ වු බව ජනාධිපති මාධ්‍ය අංශය සඳහන් කළේය.ලෝක බැංකුවේ විධායක නිලධාරීන් පිරිසක් මෙලෙස මෙරටට පැමිණ ඇත්තේ වසර 34කට පසුව බව සඳහන්ය.ලෝක බැංකු ආධාර යටතේ මෙරට ක්‍රියාත්මක විවිධ ව්‍යාපෘතිවල ප්‍රගතීන් සොයාබැලීමට සහ කොන්දේසීවලට යටත්ව ලබාදෙන ණය පහසුකම්වල ව්‍යුහාත්මක වෙනස්කම් සිදුකිරීම සඳහා එම නිලධාරීන් පිරිස මෙරටට පැමිණ ඇති බව ජනාධිපති මාධ්‍ය අංශය සඳහන් කළේය.ශ්‍රී ලංකාව සමඟ පවතින සබඳතා තවදුරටත් වර්ධනය කරගනිමින් සංවර්ධනය කරා යන ගමනට අත්වැල් බැඳගන්නා ලෙසත් මධ්‍ය ආදායම් රටවල් යටතට ශ්‍රී ලංකාව ඇතුළත් කිරීමේ දී ණය ආධාර ලබාදීමට බලපාන කොන්දේසි නැවත සළකා බලන ලෙසත් ජනාධිපතිවරයා එහිදී එම නිලධාරීන්ගෙන් ඉල්ලා තිබේ.පශ්චාත් යුධ සමයේ සංවර්ධන කටයුතු ක්‍රියාත්මක කිරීම සහ ඇති වු ගංවතුර සහ නායයෑම් ව්‍යසන රට ඉදිරියේ ඇති සංවර්ධන බාධක ලෙස අභියෝගයක්ව පවතින බව ජනාධිපති මෛත්‍රීපාල සිරිසේන මහතා ප්‍රකාශ කර ඇත.ලෝක බැංකු නියෝජිත පිරිස ලංකාව ඇතුළු රටවල් ආර්ථික සමීක්ෂණ කටයුතුවල නියැලෙන අතර ඒ අතරින් ශ්‍රී ලංකාව වැදගත් ස්ථානයක පසුවන බව ජනාධිපතිවරයා හමුවේ ලෝක බැංකු නිලධාරීන් පිරිස ප්‍රකාශ කර තිබේ.", "URL": "https://sinhala.adaderana.lk/news.php?nid=60455", "Category": null, "Parent URL": null}