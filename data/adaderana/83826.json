{"Source": "Adaderana", "Timestamp": "January 31, 2018 12:51 pm", "Headline": " 70 වන නිදහස් දින සැමරුම වෙනුවෙන් සමරු මුදල් නෝට්ටුවක් ", "News Content": "පෙබරවාරි මස 04 වනදාට යෙදී ඇති 70 වන නිදහස් දින සැමරුම වෙනුවෙන් ශ්‍රී ලංකා මහ බැංකුව විසින් රුපියල් දහසක වටිනාකමින් යුත් සමරු මුදල් නෝට්ටුවක් නිකුත් කර තිබේ. ශ්‍රී ලංකා මහ බැංකුව විසින් නිකුත් කළ සිව්වන සමරු මුදල් නෝට්ටුව මෙය වන අතර එම මුදල් නෝට්ටුව මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා විසින් මුදල් අමාත්‍ය මංගල සමරවීර මහතා වෙත ඊයේ නිල වශයෙන් පිළිගැන්වූ බව සඳහන්ය. සමරු මුදල් නෝට්ටුවේ විශාලත්වය, ප්‍රමුඛ වර්ණය හා ආරක්ෂණ සලකුණු දැනට සංසරණයේ පවතින 11 වන කාණ්ඩයට අයත් රුපියල් දහසේ නෝට්ටුව හා සමාන වන අතර එහි වෙනස්කම් කිහිපයක් සිදුකර තිබේ. ඒ අනුව මුදල් නෝට්ටුවේ වම් පස පහල කෙලවරේ සමනල රූපය වෙනුවට විවිධත්වය සැමරීමේ ලාංඡනයත් නෝට්ටුව මධ්‍යයේ පන්සල, මුස්ලිම් පල්ලිය, දමිල කෝවිල හා ක්‍රිස්තියානි පල්ලිය දිස්වෙයි. සමරු මුදල් නෝට්ටුවේ දිනය 2018.02.04 ලෙස සටහන් කර ඇති අතර එම නෝට්ටු මිලියන 05ක් නිකුත් කරන බව ශ්‍රී ලංකා මහ බැංකුව සඳහන් කළේය.", "URL": "https://sinhala.adaderana.lk/news.php?nid=83826", "Category": null, "Parent URL": null}