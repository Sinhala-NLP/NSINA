{"Source": "Adaderana", "Timestamp": "September 14, 2017 07:18 am", "Headline": "වර්ජනය නිසා ප්‍රදේශ කීපයක විදුලිය සැපයීම අඩාලයි", "News Content": "විදුලිබල මණ්ඩල සේවකයින් ආරම්භ කර ඇති වැඩවර්ජනය හේතුවෙන් දිවයිනේ ප්‍රදේශ කිහිපයක සිදුව ඇති විදුලිය බිඳවැටීම් යථා තත්වයට පත් කිරීමට නොහැකි වී ඇති බව වාර්තා වෙයි.ඉල්ලීම් කිහිපයක් මුල් කරගනිමින් විදුලිබල මණ්ඩල සේවකයින් ඊයේ (13) දහවල් 12.00 සිට පැය 48ක වැඩවර්ජනයක් ආරම්භ කළේය.වැඩවර්ජනය හේතුවෙන් දිවයිනේ බොහෝ ප්‍රදේශ වල විදුලිය විසන්දි වී ඇති බව ලංකා විදුලි සේවක සංගමයේ ලේකම් රංජන් ජයලාල් මහතා සඳහන් කළේය.හෙට(15) දහවල් 12.00ට පෙර සිය ඉල්ලීම් වලට විසදුම් නොලැබුණහොත් අඛණ්ඩව වැඩවර්ජනය ක්‍රියාත්මක කරන බව ලංකා විදුලි සේවක සංගමයේ ලේකම් රංජන් ජයලාල් මහතා සඳහන් කළේය.කෙසේවෙතත් අදාළ ඉල්ලීම් සම්බන්ධයෙන් රජය විසදුම් ලබාදීමට එකඟතාව පළ කර තිබියදීත් මෙවැනි වැඩවර්ජනයක නිරතවීම අසාධාරණ බව විදුලි බල හා පුනර්ජනනීය බලශක්ති අමාත්‍යංශය පැවැසීය.එහි මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේ විදුලි සේවකයින්ගේ ගැටළුව විසදීමට මේ වන විටත් කටයුතු කරමින් සිටින බවයි.", "URL": "https://sinhala.adaderana.lk/news.php?nid=77523", "Category": null, "Parent URL": null}