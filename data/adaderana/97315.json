{"Source": "Adaderana", "Timestamp": "October 7, 2018 06:36 pm", "Headline": "ලක්ෂ 10ට අධික දුම්වැටි තොගයක් රේගු භාරයට", "News Content": "විදේශීය නිෂ්පාදිත දුම්වැටි තොගයක් ඩුබායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද (07) උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගත් බැව් රේගු මාධ්‍ය ප්‍රකාශක සුනිල් ජයරත්න මහතා පැවසීය. ඩුබායි හි රැකියාව සඳහා ගොස් සිටි මොහු 29 හැවිරිදි ,ගාල්ල ,වදුරඹ ප්‍රදේශයේ පදිංචිකරුවෙකි. ඔහු අද උදෑසන 10.30 ට ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්.- 226 දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති \" හරිත මාවත \" (Green Chanel) ඔස්සේ ගුවන් තොටුපොළෙන් පිටව යෑමට ආසන්නව සිටියදී රේගු නිලධාරීන් ඔහුගේ ගමන් මල්ලේ සගවා ගෙන තිබූ මෙම දුම්වැටි තොගය අත් අඩංගුවට ගෙන තිබේ . එහි රුපියල් 10,30,000 දශ ලක්ෂ තිස් දහසක් වටිනා , ඩුබායි හි නිෂ්පාදිත \" ටොප් මවුන්ටන් \" වර්ගයේ දුම්වැටි 20,600 ක් අඩංගු දුම්වැටි කාටූන් 103 ක් තිබූ බව රේගුව ප්‍රකාශ කරයි. මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුව විසින් සිදු කරයි.", "URL": "https://sinhala.adaderana.lk/news.php?nid=97315", "Category": null, "Parent URL": null}