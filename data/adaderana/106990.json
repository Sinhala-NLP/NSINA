{"Source": "Adaderana", "Timestamp": "March 29, 2019 05:50 pm", "Headline": "වර්තමාන ආණ්ඩුවේ කඩා වැටීමේ ආරම්භය ඊයේ සනිටුහන් වුණා-ෂෙහාන්", "News Content": "අමාත්‍යාංශ කිහිපයක වැය ශීර්ෂ පරාජයට පත්වීමෙන් ආණ්ඩුවේ බිඳවැටීම සනිටුවන් වනබව ශ්‍රී ලංකා පොදුජන පෙරමුණ පවසයි. බත්තරමුල්ල නෙළුම් මාවතේ පිහිටි ශ්‍රී ලංකා පොදුජන පෙරමුණු කාර්යාලයේ අද පැවති ප්‍රවෘත්ති සාකච්ඡාවකදි එක්සත් ජනතා නිදහස් සන්ධාන පාර්ලිමේන්තු මන්ත්‍රී ෂෙහාන් සේමසිංහ මහතා මේ බව සඳහන් කළේය. ඊයේ(28) දිනය රනිල් වික්‍රමසිංහ මහතාගේ ආණ්ඩුවට රතු එළියක් නිකුත් කළ දවසක් වු බවත්, වර්තමාන ආණ්ඩුවේ කඩා වැටීමේ ආරම්භය ද මෙය වු බව පැවසූ මන්ත්‍රීවරයා විශේෂයෙන් ආණ්ඩු පක්ෂය විසින්ම ඉදිරිපත් කළ වැය ශීර්ෂය දෙකක් සම්මත කර ගැනීමට නොහැකි වු බව ද පැවසීය. ආණ්ඩුවේ සියලු පක්ෂ තුළ ඇති අර්බුදය මෙම පරාජය තුළින් ඉස්මතු වු බව ද සඳහන් කළ මන්ත්‍රීවරයා එක්සත් ජාතික පක්ෂයේ මන්ත්‍රීවරු පවා සභා ගර්භයේ රැදෙමින් වැය ශීර්ෂයට විරුද්ධව සිය අදහස් පළ කළ බව ද පැවසීය. අද වන විට මෙගා පොලිස් අමාත්‍යාංශය ලංකාවේ අමාත්‍යාංශයක් විසින් ඉටු කළ යුතු කාර්යන් සිදු කර නොමැති බව ද කියා සිටි ෂෙහාන් සේමසිංහ මහතා, වෙන් කරන ලද මුදල් වැය කිරීමට හෝ අමාත්‍යාංශය තුළ වැඩපිළිවෙලක් නොවන බව සඳහන් කළේය.", "URL": "https://sinhala.adaderana.lk/news.php?nid=106990", "Category": null, "Parent URL": null}