{"Source": "Adaderana", "Timestamp": "February 24, 2019 02:28 pm", "Headline": "ක්‍රිකට් බලධාරීන් ගනු ලබන තීරණ අනුව කටයුතු කරනවා", "News Content": "සිය රට සහ ක්‍රිකට් බලධාරීන් ගනු ලබන තීරණ අනුව තමා සහ තම කණ්ඩායම කටයුතු කරන බව ඉන්දීය ක්‍රිකට් කණ්ඩායමේ නායක විරාත් කෝලී පවසයි. කාෂ්මීර ත්‍රස්ත ප්‍රහාරය මුල් කරගනිමින් ඉදිරි ලෝක කුසලාන ක්‍රිකට් තරගාවලියේදී පාකිස්ථානය සමග පැවැත්වෙන තරගය ඉන්දීය කණ්ඩායම වර්ජනය කළ යුතු බවට විවිධ පාර්ශව වලින් සිදුවන ඉල්ලීම්වලට පළමු වරට ප්‍රතිචාර දක්වමින් විරාත් කෝලී මේ බව ප්‍රකාශ කර ඇත. ඔස්ට්‍රේලියානු කණ්ඩායමට එරෙහිව 20/20 තරගාවලියට පෙර පැවති මාධ්‍ය හමුවේදී ඉන්දීය කණ්ඩායමේ නායක විරාත් කෝලී මේ බව ප්‍රකාශ කර තිබේ. කාෂ්මීර ප්‍රදේශයේ දී එල්ල වූ ත්‍රස්ත ප්‍රහාරයෙන් මියගිය ඉන්දීය ආරක්ෂක අංශ සාමාජිකයින් සම්බන්ධයෙන් සිය ශෝකය පල කරමින් ඔහු ප්‍රකාශ කර ඇත්තේ මෙම සිද්ධිය මුල් කරගනිමින් ඉන්දීය රජය සහ ක්‍රිකට් ආයතනය පාකිස්ථාන තරගය සම්බන්ධයෙන් යම් තීරණයක් ගන්නේ නම් එම තීරණය අනුව කටයුතු කිරීමට තම කණ්ඩායම සූදානම් බවයි.", "URL": "https://sinhala.adaderana.lk/news.php?nid=104941", "Category": null, "Parent URL": null}