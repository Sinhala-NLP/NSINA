{"Source": "Adaderana", "Timestamp": "April 30, 2014 05:14 pm", "Headline": "අමරපුර ශ්‍රී ධර්මරක්ෂිත මහා නිකායේ අභිනව මහනායක ධුරය පිළිබඳ අක්තපත්‍ර ප්‍රදානය ලබන ඉරිදා", "News Content": "අමරපුර ශ්‍රී ධර්මරක්ෂිත මහ නිකායේ අභිනව මහනායක ධුරයට තේරී පත් වූ රාජකීය පණ්ඩිත, ශාස්ත්‍රපති අතිපූජ්‍ය ත්‍රීකුණාමලයේ ආනන්ද ස්වාමීන් වහන්සේට අක්ත පත්‍ර ප්‍රදානය කිරීමේ උත්සවය මැයි මස 04 වන ඉරුදින ප.ව. 2.30 ට මහරගම සිරි වජිරඤාණ ධර්මායතනයේදී පැවැත්වේ. ශ්‍රී ලංකා අමරපුර මහානිකායේ උත්තරීතර මහානායක අග්ගමහා පණ්ඩිත අතිපූජ්‍ය දවුල්දෙන ශ්‍රී ඤාණිස්සරාභිධාන මහානායක ස්වාමීන් වහන්සේ සහ ශ්‍රී ලංකා අමරපුර මහාසංඝ සභාවේ සභාපති අතිපූජ්‍ය දොඩම්පහළ චන්දසිරි මහානායක ස්වාමීන් වහන්සේගේ ප්‍රධානත්වයෙන් හා ශ්‍රී ලංකා ප්‍රජාතාන්ත්‍රික සමාජවාදී ජනරජයේ ජනාධිපති අතිගරු මහින්ද රාජපක්ෂ මහතා ප්‍රධාන සම්භාවනීය සැදැහැවත් පින්වතුන් රැසක් මේ සඳහා සහභාගීවීමට නියමිතය. වැඩසටහන සම්බන්ධයෙන් අද(30) පැවති මාධ්‍ය සාකච්ඡාවේදී මහරගම සිරි වජිරඤාණ ධර්මායතනයේ වැඩබලන විහාරාධිපති, ධර්ම විජය පදනමේ ප්‍රධාන අනුශාසක, ත්‍රිපිටකාචාර්ය, ශාස්ත්‍රපති, රාජකීය පණ්ඩිත පූජ්‍යපාද හක්මන සුමනසිරි ස්වාමීන් වහන්සේ පවසා සිටියේ, ආනන්ද හිමියන් මෙම පදවියට පත්වීම ගිහි පැවිදි දෙපාර්ශවයේම ප්‍ර්‍රශංසාවට ලක්වීමක් මෙන්ම උන්වහන්සේ ජාතික ආගමික සමාජීය වශයෙන් සිදුකළ සේවාවන් ඇගයීමට ලක්වීමක් බවයි. 55 වන වියෙහි පසුවන අභිනව මහනා හිමියන්ට රට, දැය, සමය නගාසිටුවීම වෙනුවෙන් නිවැරදි චින්තනයක් පවතින බවත් එය තමන් වහන්සේගේ ගුරුදේවයන් වහන්සේලා වන අපවත්වී වදාළ අග්ගමහාපණ්ඩිත, පරමපූජනීය මඩිහේ පඤ්ඤාසීහ උත්තරීතර මහනායක සමිඳුන්ගේ සහ සුජීතව වැඩ වාසය කරන අම්පිටියේ ශ්‍රී රාහුල ලොකු හාමුදුරුවන් වහන්සේලාගෙන් ලැබුණු ධර්ම දායාදයක් බවද උන්වහන්සේ පැවසීය. පුන්‍ය උත්ස‍වයේ විශේෂ අවස්ථාවක් වන මහනා සමිඳුන්ට විජිනිපත පිළිගැන්වීම උන්වහන්සේගේම මව විසින් සිදුකිරීම සුවිශේෂී බවද හක්මන සුමනසිරි හිමියන් වදාළ සේක. මෙම අවස්ථාවේ අදහස් දැක්වූ අමරපුර ධර්මරක්ෂිත මහා නිකායේ නිකායාභිවෘද්ධි කමිටුවේ සභාපති ජ්‍යෙෂ්ඨ අමාත්‍යවරුන්ගේ කාර්යාලයේ ලේකම් මහින්ද මඩිහහේවා ප්‍රකාශ කර සිටියේ, මෙම පුන්‍ය උත්සවයට ත්‍රෙයිනිකායික මහනාහිමිවරුන් ප්‍රධාන 500 නමක් මහා සංඝරත්නය වැඩමකරන අතර, 2000 කට වැඩි ගිහි සැදැහැවතුන් සහභාගීවීමට නියමිත බවයි. සිය නිකායේ ඉතාම වැදගත් සහ උතුම් අවස්ථාවක් ලෙස මෙය සලකන බව එතුමන් සඳහන් කළේය. මෙම උත්සවය මහරගම සිරි වජිරඤාණ ධර්මායතන භූමියේ ඉතා චාම්ව සංවිධාන කිරීමට තමන්ට උපදෙස් ලබාදුන් මහනා සමිඳුන් වැඩිදුරටත් සඳහන් කර ඇත්තේ එය ධර්මායතනයටත් තම ගුරු දේවයන් වහන්සේලාටත් ප්‍රණාමය පුද කිරීමක් බවයි. මඩිහේ පඤ්ඤාසීහ මහනා සමිඳුන්ගේ චින්තනය සුජීතව ඉදිරියට ගෙනයාම සඳහා අබිනව මහනා සමිඳුන්ගේ චින්තනය සුවිශේෂී කාර්ය භාර්යයක් සිදු කරන බව ද එතුමන් සඳහන් කර සිටියේය. එමෙන්ම අමරපුර ධර්මරක්ෂිත නිකායයේ කිසිදු ස්වාමීන් වහන්සේ නමක් දේශපාලන භූමියට ඇතුළු නොවන බවද අවධාරණය කළේය. මාධ්‍යයට අදහස් දැක්වූ ධර්ම විජය පදනමේ සභාපති දේශබන්ධු ඕල්කට් ගුණසේකර මහතා සඳහන් කර සිටියේ අභිනව මහනා සමිඳුන්හට ශාසනික සමාජයීය සද්කාර්යයන් අලුත් අත්දැකීමක් නොවන බවයි. 1969 මහණ දිවියට පැමිණි උන්වහන්සේ වර්තමානයේ පොදු සමාජයේ දැකගන්නට තිඛෙන ශාසනික අර්බුද ඇතුළු අනෙකුත් ගැටළු සඳහා ඉදිරියෙන්ම මැදිහත් වී කටයුතු කරන බවට අපි සැවොම විශ්වාස කරන බව ඕල්කට් ගුණසේකර මහතා සඳහන් කළේය. සෑම නිකායකම ස්වාමීන් වහන්සේලා අභිනව මහනා සමිඳුන්ව ඉහළින් පිළිගෙන සුහදව කටයුතු කිරීම ඉදිරි ශාසනික අභිවෘද්ධියට මහත් රුකුලක් වන බවද ඒ මහතා පෙන්වා දෙයි. ලබන වසරේදී අනගාරික ධර්මාපාලතුමන්ගේ 150 වන ගුණ සැමරුම වෙනුවෙන් විශේෂ වැඩපිළිවෙළක් රජය වෙත ඉදිරිපත් කිරීමට අභිනව මහනා සමිඳුන් මේ දිනවල කටයුතු කරන බවද ඕල්කට් ගුණසේකර මහතා පවසයි.", "URL": "https://sinhala.adaderana.lk/news.php?nid=42893", "Category": null, "Parent URL": null}