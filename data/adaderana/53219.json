{"Source": "Adaderana", "Timestamp": "August 13, 2015 02:36 pm", "Headline": "දේශීය නිෂ්පාදකයා ශක්තිමත් කරනවා ", "News Content": "2018 වසරෙන් පසුව විදේශ රටවලින් මෙරටට ඇස්බැස්ටස් තහඩු ගෙන්වීම සම්පූර්ණයෙන් නතර කිරීමට පියවර ගන්නා බව ජනාධිපති මෛත්‍රීපාල සිරිසේනන මහතා පවසයි.අමාත්‍ය මණ්ඩලය සමඟ සාකච්ඡා කර ඒ සම්බන්ධයෙන් තීන්දුවක් ගන්නා බව ජනාධිපතිවරයා පෙන්වා දෙයි.රටේ ජනතාවගේ සෞඛ්‍ය තත්ත්වය සහ සනීපාරක්ෂාව පිළිබඳ අවධානය යෝමු කරමින් මෙම තීරණය ගන්නා බව ජනාධිපති මෛත්‍රීපාල සිරිසේනන මහතා පවසයි.කොළඹ දී පැවති පිඟන්, උළු හා වීදුරු කර්මාන්තකරුවන්ගේ සම්මන්ත්‍රණයට එක්වෙමින් ජනාධිපතිවරයා මේ බව කියා සිටියේය.ජනතාවගේ සෞඛ්‍යයට මහත් තර්ජනයක්ව ඇති ඇස්බැස්ටස් තහඩු ආනයනය නතරකිරීමට තමන් සෞඛ්‍ය ඇමතිවරයා ලෙස කටයුතු කළ සමයේ යෝජනා රැසක් ඉදිරිපත් කළ ද ඉහළ පුද්ගලයින් ඊට ආවරණය සැපයීම හේතුවෙන් ඒවා ක්‍රියාත්මක කිරීමට නොහැකි වූ බව ජනාධිපතිවරයා එහිදී සඳහන් කළේය. කෙසේවෙතත් මෙරට නිෂ්පාදනය කළ හැකි දේ පිටරටින් ගෙන්වා එම පුද්ගලයින් සතුටු කිරීමේ තීන්දු තීරණ ගැනීමට වත්මන් රජය සූදානම් නොමැති බව ජනාධිපති මෛත්‍රීපාල සිරිසේන මහතා සඳහන් කර සිටියේය. පැහැදිළි ජාතික ප්‍රතිපත්තියක් තුළින් දේශීය කර්මාන්ත ශක්තිමත් කිරීමට පියවර ගන්නා බව ජනාධිපතිවරයා එහිදී වැඩිදුරටත් සහන් කළේය.", "URL": "https://sinhala.adaderana.lk/news.php?nid=53219", "Category": null, "Parent URL": null}