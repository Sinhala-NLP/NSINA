{"Source": "Adaderana", "Timestamp": "July 30, 2017 10:28 am", "Headline": "අනතුරු 5යි-මරණ 5යි", "News Content": "දිවයිනේ ප්‍රදේශ කිහිපයක සිදුවු රිය අනතුරුවලින් පුද්ගලයින් පස් දෙනෙකු මියගොස් තිබේ. ඇඹිලිපිටිය - නෝනගම මාර්ගයේ කිරලවැල්කටුව ප්‍රදේශයේ දී මෝටර් රථයක යතුරුපැදියක් ගැටීමෙන් සිදුවු අනතුරකින් යතුරුපැදිකරු මියගොස් ඇති බව පොලීසිය පැවසුවේය. මියගොස් ඇත්තේ කොළඹගේආර ප්‍රදේශයේ පදිංචිව සිටි 29 හැවිරිදි තරුණයෙකි. අනතුරෙන් පසු මෝටර් රථය පළාගොස් ඇති අතර සැකකරු අත්අඩංගුවට ගැනීම සඳහා ඇඹිලිපිටිය පොලීසිය වැඩිදුර විමර්ශන ආරම්භ කර තිබේ. අක්කරෙයිපත්තුව - ඔලුවිල් අතුරු මාර්ගයේ ට්‍රැක්ටර් රථයක් සහ යතුරුපැදියක් මුහුණට මුහුණ ගැටීමෙන් අනතුරක් සිදුව ඇති බව පොලීසිය පැවසුවේය. අනතුරෙන් 18 හැවිරිදි යතුරුපැදිකරු මියගොස් ඇති අතර අනතුර සම්බන්ධයෙන් ට්‍රැක්ටර් රථයේ රියදුරු අත්අඩංගුවට ගෙන තිබේ. ගාල්ල - අකුරැස්ස මාර්ගයේ හේනේගම ප්‍රදේශයේ දී වේගය පාලනය කරගත නොහැකිව යතුරුපැදියක් මාර්ගයෙන් ඉවතට පැන බෝක්කු කණුවක ගැටීමෙන් ද අනතුරක් සිදුව ඇති බව වාර්තා වේ. අනතුරෙන් බරපතළ තුවාල ලැබු යතුරුපැදියේ පැදිකරු පසු පැදිකරු අකුරැස්ස රෝහලට ඇතුළත් කිරීමෙන් පසු පැදිකරු මියගොස් තිබේ. මියගොස් ඇත්තේ පරදූව ප්‍රදේශයේ පදිංචිව සිටි 17 හැවිරිදි තරුණයෙකි. මේ අතර හලාවත - වාරියපොල මාර්ගයේ - හෙට්ටිපොල - ගිරිතලාව ප්‍රදේශයේ දි යතුරුපැදියක් ලොරි රථයක ගැටීමෙන් 34 හැවිරිදි යතුරුපැදිකරු මියගොස් තිබේ. අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති බව පොලීසිය පැවසුවේය. ගිරිඋල්ල- පුස්කොලදෙණිය ප්‍රදේශයේ දී කැබ් රථයක පදිකයෙකු ගැටීමෙන් බරපතළ තුවාල ලැබු පදිකයා දඹදෙණිය රෝහලට ඇතුළත් කිරීමේ දී මියගොස් තිබේ.", "URL": "https://sinhala.adaderana.lk/news.php?nid=75762", "Category": null, "Parent URL": null}