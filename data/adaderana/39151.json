{"Source": "Adaderana", "Timestamp": "November 27, 2013 10:03 pm", "Headline": " නීතිය තදින් - මහ විරුවන් සැමරීමේ තහනම නොතැකූ තිදෙනෙක් අත්අඩංගුවේ ", "News Content": "නීති විරෝධී ලෙස හා ජාතිවාදය අවුස්සා මහජන සාමය කඩකිරීමට උත්සාහ දරමින් මහ විරු සමරුව පැවැත්වූ තිදෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. මන්නාරම, මුරුංගන් ප්‍රදේශයේ තිදෙනෙකු මෙලෙස අත්අඩංගුවට ගත් බවත්, ඔවුන්ට එරෙහිව නීතිමය ක්‍රියාමාර්ග ගන්නා බවත් පොලිස් මාධ්‍ය ප්‍රකාශකවරයා අද දෙරණට කියා සිටියේය. රටේ කොතැනක හෝ නීතිය නොතකා මහ විරුවන් සැමරීම සිදුකර ඇති බවට තොරතුරු ලැබී ඇත්නම් අදාළ පුද්ගලයින්ට එරෙහිව නීතිය තදින් ක්‍රියාත්මක කරන බවද ඔහු සඳහන් කළේය. මේ අතර යාපනය විශ්ව විද්‍යාලයේ මහ විරු සමරුව පවත්වන සුපුරුදු පීඨිකාව මත ප.ව 6.00 ට ඉටි පහන් දල්වා මහ විරු සමරුව සංකේතවත් කිරීමට කටයුතු කර ඇති බව කියැවෙයි. එසේම යාපනය ශික්ෂණ රෝහලේ අලුතින් ඉදිකරන ලද ගොඩනැඟිල්ලේ ඉහළ මාලයේ කිසියම් පිරිසක් විසින් මහා විරු දිනය සැමරීමට නියමිත වේලාව වන ප.ව 6.00 ට ඉටි පහන් දල්වා ඇතත්,ආරංචිය ලැබී එතැනට ආරක්ෂක අංශ පැමිණෙන විට පහන් දැල්වූ පිරිස් පළාගිය බවත් අද දෙරණ වාර්තාකරු පවසයි. කෙසේ වෙතත් ආණ්ඩුව විසින් පනවා ඇති නියෝග නොතකා උතුරු පළාතේ තැන් කිහිපයක මහ විරු සමරුව පැවැත්වුණු බව ද්‍රවිඩ මාධ්‍යයෙන් පළවන ඇතැම් වෙබ් අඩවි කිහිපයක් ඡායාරූප සමඟින් පළකර තිබේ. ම්ලේච්ඡ ත්‍රස්තවාදී සංවිධානයක් වන එල්.ටී.ටී.ඊ සංවිධානය යුදමය වශයෙන් පරාජය කර තිබියදී එල්.ටී.ටී.ඊ නායක ප්‍රභාකරන්ගේ උපන්දිනය සංකේතවත් කරමින් මහ විරුදිනය සැමරීම නීති විරෝධී ක්‍රියාවක් බව පොලිස් මූලස්ථානය විසින් ඉකුත් සතියේ නිවේදනය කර තිබිණි. කෙසේ වෙතත් ද්‍රවිඩ ජනයාට ජීවිතක්ෂයට පත්වූ ස්වකීය ජනතාව සැමරීම තහනම් කිරීමට නීතිමය හැකියාවක් නොමැති බවත්,මහ විරුවන් යනු එල්.ටී.ටී.ඊ සාමාජිකයන් පමණක් නොවන බවත් ද්‍රවිඩ ජාතික සන්ධානයේ මාධ්‍ය ප්‍රකාශක,පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසා තිබිණි. එසේම මහ විරු සමරුව පැවැත්වීම පමණක් නොව මර්දනය කර ඇති එල්.ටී.ටී.ඊ ත්‍රස්තවාදී සංවිධානය ප්‍රවර්ධනය කෙරෙන ආකාරයේ මාධ්‍ය භාවිතයේ යෙදෙන ඕනෑම අයෙකුට එරෙහිව නීතිමය ක්‍රියා මාර්ග ගන්නා බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පෙන්වා දෙන ලදී. එල්.ටී.ටී.ඊ සංවිධානය පැවැති සමයේ ඔවුන්ගේ මිය ගිය සාමාජිකයන් මෙන්ම හිටපු එල්.ටී.ටී.ඊ නායක ප්‍රභාකරන්ගේ උපන්දිනය සංකේතවත් කරමින් නොවැම්බර් මස 27 වන දින සවස 6.00 ට ඉටිපහන් දල්වා අඩ හෝරාවක කාලයක් මළ ගිය ඥාතීන් සිහිපත් කිරීම ඔවුන්ගේ පැවති සිරිතය. අනතුරුව ප.ව 6.30 ට වේළුපිල්ලේ ප්‍රභාකරන් විසින් මහ විරු සමරු දේශනය පැවැත්වීම සම්ප්‍රදායක් ලෙස පැවතුණු නමුදු එල්.ටී.ටී.ඊ නායකයා විසින් අවසන් වරට මහ විරු දේශනය පවත්වනු ලැබුවේ 2008 වසරේ නොවැම්බර් මස 27 වනදාය.", "URL": "https://sinhala.adaderana.lk/news.php?nid=39151", "Category": null, "Parent URL": null}