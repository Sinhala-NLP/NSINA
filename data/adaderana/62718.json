{"Source": "Adaderana", "Timestamp": "August 3, 2016 12:22 pm", "Headline": "අනධ්‍යයන ගැටළුව ගැන විශේෂ සාකච්ඡාවක්", "News Content": "විශ්වවිද්‍යාල අනධ්‍යයන කාර්යය මණ්ඩල විසින් ආරම්භ කළ වැඩ වර්ජනය සම්බන්ධයෙන් විශ්වවිද්‍යාල ඒකාබද්ධ වෘත්තීය සමිති බල මණ්ඩලයේ තීරණාත්මක සාකච්ඡාවක් මේ වන විට පැවැත්වෙයි. වැඩ වර්ජනයට එක්ව සිටින විශ්වවිද්‍යාල අනධ්‍යයන කාර්යය මණ්ඩල වෘත්තීය සමිති සියල්ලේම සහභාගීත්වයෙන් විවෘත විශ්වවිද්‍යාලයේ දී මෙම සාකච්ඡාව පැවැත්වෙන බව සඳහන්ය.විශ්වවිද්‍යාල අනධ්‍යයන කාර්යය මණ්ඩල වැඩ වර්ජනය සහ ඔවුන්ගේ ගැටලු පිළිබඳ ඊයේ දිනයේ ජනාධිපති මෛත්‍රීපාල සිරිසේන මහතා සමග සාකච්ඡාවක් පවත්වා ඇත. එම සාකච්ඡාවේ ප්‍රතිඵල සහ ඉදිරි ක්‍රියාමාර්ග තීරණය කිරීම සම්බන්ධයෙන් මේ වන විට පැවැත්වෙන සාකච්ඡාවේ දී අවධානය යොමුකර ඇති බව විශ්වවිද්‍යාල ඒකාබද්ධ වෘත්තීය සමිති බල මණ්ඩලයේ ප්‍රකාශකයෙකු සඳහන් කළේය. මේ අතර විශ්වවිද්‍යාල අනධ්‍යයන කාර්යය මණ්ඩල විසින් ආරම්භ කර ඇති මෙම වැඩ වර්ජනය පිටුපස දේශපාලන කුමන්ත්‍රණයක් ඇති බවට උසස් අධ්‍යාපන අමාත්‍ය ලක්ෂ්මන් කිරිඇල්ල මහතා පසුගියදා චෝදනා කළේය. ඉල්ලීම් ලබා දී තිබියදී ඔවුන් මෙලෙස වර්ජනයේ නිරත වන බව අමාත්‍යවරයා පැවසුවේය. කෙසේවෙතත් ජාතික සේවක සංගමය නියෝජනය කරන විශ්වවිද්‍යාල අනධ්‍යයන කාර්යය මණ්ඩල වෘත්තීය සමිති ද මෙම වැඩවර්ජනය සඳහා එක්ව සිටී. ජාතික සේවක සංගමයේ කොළඹ විශ්ව විද්‍යාලයේ අනධ්‍යන කාර්යය මණ්ඩල වෘත්තීය සමිති ශාඛාවේ ලේකම් එස්.එන්.සේනාරත්න මහතා සඳහන් කළේ අමාත්‍යවරයා විසින් ලබාදී ඇති බව කියන ඉල්ලීම් ලිඛිතව ලබාදෙන්නේ නම් තමන් මෙම වැඩ වර්ජනයෙන් ඉවත් වන බවයි.", "URL": "https://sinhala.adaderana.lk/news.php?nid=62718", "Category": null, "Parent URL": null}