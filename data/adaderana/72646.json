{"Source": "Adaderana", "Timestamp": "April 30, 2017 12:19 pm", "Headline": "මැයි දින පෙළපාලි සඳහා විශේෂ ප්‍රවාහන සේවාවක්", "News Content": "මැයි දින පෙළපාලි සහ රැස්වීම් සඳහා සහභාගී වන ජනතාවගේ ප්‍රවාහන අවශ්‍යතාවන් සඳහා විශේෂ දුම්රිය දෙකක් වෙන් කරවාගෙන ඇති බව වාර්තාවේ. එක්සත් ජාතික පක්ෂය සහ ශ්‍රී ලංකා නිදහස් පක්ෂය විසින් මෙම දුම්රිය දෙක මුදල් ගෙවා වෙන් කරවාගෙන ඇති බව දුම්රිය දෙපාර්තමේන්තුව සඳහන් කළේය. ප්‍රවාහන නියෝජ්‍ය අමාත්‍ය අශෝක අබේසිංහ මහතා සහ ශ්‍රී ලංකා නිදහස් පක්ෂයේ ජ්‍යේෂ්ඨ උප සභාපති ඒ.එච්.එම් ෆවුසි මහතා විසින් එම දුම්රියන් දෙක වෙන්කරවාගෙන ඇති බව සඳහන්වේ. ඒ අනුව මරදාන සිට මහනුවර බලා එක් දුම්රියක් ධාවනයේ යෙදවීමට නියමිත අතර අනෙක් දුම්රිය කුරුණෑගල සිට මරදාන බලා ධාවනයට යොදවන බව දුම්රිය දෙපාර්තමේන්තුව සඳහන් කළේය. මේ අතර ලංකා ගමනාගමන මණ්ඩලයට අයත් බස් රථ 4000කට ආසන්න ප්‍රමාණයක් මැයි දින රැළි වලට සහභාගී වන ජනතාවගේ ප්‍රවාහන අවශ්යදතාවන් සඳහා වෙන් කරවාගෙන තිබේ.‍ කෙසේවෙතත් හෙට (1) දිනයේ සාමාන්‍ය පරිදි ග්‍රාමීය බස් රථ ධාවනය සඳහා කටයුතු සැළසුම් කර ඇති ටී.එච්.ආර්.සී චන්ද්‍රසිරි මහතා සඳහන් කළේය. මේ අතරඅද (30) මධ්‍යම රාත්‍රියේ සිට හෙට(1) මධ්‍යම රාත්‍රිය දක්වා පැය 24ක කාලයක් අධිවේගී මාර්ග වල ධාවනය කරන බස් රථ සඳහා ගාස්තු අය නොකිරීමට රජය තීරණය කර තිබේ. ජාත්‍යන්තර කම්කරු දිනය නිමිත්තෙන් මෙම තීරණය ගෙන ඇති බව අධිවේගී මාර්ග නඩත්තු හා මෙහෙයුම් අධ්‍යක්ෂ එස්.ඕපනායක මහතා සඳහන් කළේය. අද(30) මධ්‍යම රාත්‍රී 12 සිට පැය 24ක කාලයක් තුළ මෙම වැඩපිළිවෙළ ක්‍රියාත්මක අතර එම කාලය තුළ ධාවනය වන බස් රථ සඳහා ගාස්තු රහිත විශේෂ ප්‍රවේශ පත්‍රයක් නිකුත් කිරීමට සැළසුම් කර තිබේ. කෙසේවෙතත් බස් රථ හැර අධිවේගී මාර්ග වල ධාවනය වන අනෙකුත් වාහන සඳහා සාමාන්‍ය පරිදි ගාස්තු අය කිරීම සිදුකරන බව එස්.ඕපනායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=72646", "Category": null, "Parent URL": null}