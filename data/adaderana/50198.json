{"Source": "Adaderana", "Timestamp": "March 24, 2015 04:07 pm", "Headline": "ලේ බැංකුවේ හිටපු අධ්‍යක්ෂිකාවට රටින් පිටවෙන්න අවසර නෑ", "News Content": "අත්අඩංගුවට ගෙන ඇප මත මුදාහැර සිටින ජාතික ලේ බැංකුවේ හිටපු අධ්‍යක්ෂිකා වෛද්‍ය මල්ලිකා බින්දුසාර මහත්මියට විදේශ ගතවීමට අවසර ලබාදීම කොළඹ මහේස්ත්‍රාත් අධිකරණය ප්‍රතික්ෂේප කර තිබේ.මල්ලිකා බින්දුසාර මහත්මියට විදේශගතවීම සඳහා අවසර ලබාදෙන ලෙස ඇයගේ නීතීඥවරුන් අධිකරණයෙන් ඉල්ලීමක් කර ඇති බව සඳහන්ය.කෙසේ වෙතත් ඊට විරෝධය පළ කරමින් අල්ලස් කොමිසම සඳහන් කර ඇත්තේ විත්තිකාරියට එල්ල කර ඇති චෝදනාවල ස්වභාවය සැලකිල්ලට ගනිමින් එම ඉල්ලීමට එකඟවිය නොහැකි බවයි. ඉදිරිපත් වු කරුණු සලකා බැලු කොළඹ ප්‍රධාන මහේස්ත්‍රාත් ගිහාන් පිලපිටිය මහතා විත්තිකාරියට විදෙස්ගතවීම සඳහා අවසර ලබාදීම ප්‍රතික්ෂේප කර ඇත.ජාතික ලේ බැංකුවේ අධ්‍යක්ෂවරිය ලෙස කටයුතු කළ අවදියේ තත්ත්වයෙන් බාල සැපයුම් මිලදී ගත් බවට චෝදනා කරමින් වෛද්‍ය මල්ලිකා බින්දුසාර මහත්මියට එරෙහිව අල්ලස් කොමිසම විසින් එම නඩුව ගොනුකර ඇති බව සඳහන්ය.", "URL": "https://sinhala.adaderana.lk/news.php?nid=50198", "Category": null, "Parent URL": null}