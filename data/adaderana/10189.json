{"Source": "Adaderana", "Timestamp": "August 12, 2010 05:17 pm", "Headline": "ශ්‍රී ලාංකිකයින් 75 ක් මලයාසියාවෙන් නිදහස්කරයි", "News Content": "මලයාසියාවට සංක්‍රමණය වී සිටි ශ්‍රී ලාංකික දෙමළ සරණාගතයින් 75 දෙනෙකු එරටින් නිදහස් කිරීමට මලයාසියානු බලධාරීන් තීරණය කර තිබේ. අද දහවල් 12.00 පමණ ක්වාලාම්පූර් අන්තර්ජාතික ගුවන්තොටුපළෙන් 62 ක පිරිසක් මුදාහළ බව මලයාසියානු ආගමන හා විගමන දෙපාර්තමේන්තුව සඳහන් කරයි. තවත් 13 දෙනෙකු හෙට දිනයේ මුදාහැරීමට කටයුතු කරනු ඇතැයි විකල්ප ක්‍රියාකාරීන්ගේ කණ්ඩායමේ (Alternative Action Team (AAT) සභාපති බී.කලයිවනාර් මහතා සහ දෙමළ අධ්‍යාත්මික ව්‍යාපාරයේ ප්‍රධානී ටී.සැම්බියන් මහතා (Tamil Integrity Movement) අද මාධ්‍ය හමුවක් පවත්වා පවසා තිබේ. පසුගිය අප්‍රේල් මස 75 දෙනෙකුගෙන් යුතු මෙම ශ්‍රී ලාංකිකයින් පිරිස තංජූන් පියැංඩෑන් තොටුපළෙන් මලයාසියාවට ගොඩබැස ඇති බවත්,සිංහලයින් පාලනය කරන ශ්‍රී ලංකා රජයෙන් ඔවුන්ට වධ හිංසා ලැබෙන බවත් මලයාසියානු බලධාරීන්ට පවසා ඇතැයි විදෙස් මාධ්‍ය උපුටා දක්වයි. ‍කෙසේ වෙතත් මලයාසියානු ආගමන විගමන දෙපාර්තමේන්තුව සහ වෙරළාරක්ෂක දෙපාර්තමේන්තුව විසින් රඳවාගනු ලැබූ මෙම පිරිස යළි හරවා එවීමට තීරණය කර ඇත.", "URL": "https://sinhala.adaderana.lk/news.php?nid=10189", "Category": null, "Parent URL": null}