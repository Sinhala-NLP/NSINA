{"Source": "Adaderana", "Timestamp": "September 3, 2017 12:44 pm", "Headline": " මුඟුරකින් පහරදී පියා මරලා", "News Content": "අක්මීමණ - ගල්වැටවත්ත ප්‍රදේශයේදී සිය පියාට යකඩ පොල්ලකින් පහරදී ඝාතනය කළ බව කියන පුත්‍රයෙකු අත්අඩංගුවට ගත් බව අක්මීමණ පොලීසිය පවසයි.පසුගියදා(02)සවස මෙම පහරදීම සිදුවී ඇති අතර පහර කෑමෙන් මියගොස් ඇත්තේ අක්මීමණ ගල්වැටවත්ත ප්‍රදේශයේ පදිංචි තිදරු පියකුවන සියඹලාගොඩගේ ධර්මදාස (75)නැමති පුද්ගලයෙකි.මෙම ඝාතනය සිදුකළ බව කියන 44 හැවිරිදි පුත්‍රයා මෙම ඝාතනයට ලක්වු තම පියා හා මව සමඟ ගල්වැටවත්ත ප්‍රදේශ‍යේ නිවසේ ජීවත්ව ඇති අතර අවිවාහක ඔහු මත්පැන් පානයට පුරුදු වූ පුද්ගලයකු බව පොලීසිය පවසයි.මෙම පුත්‍රයා නිතර නිතර බීමත්ව පැමිණ සිය පියා සමඟ ආරවුල් ඇතිකරගන්නකු බවත්, මෙම ඝාතනය සිදුවූ දිනද බීමත්ව නිවසට පැමිණ ඇති මොහු පියා සමඟ ඇතිකරගත් ආරවුලක් දුරදිග යෑමෙන් නිවසේ තිබූ යකඩ පොල්ලක් ගෙන පියාට පහරදී ඇති බවත් පොලීසිය පවසයි.මෙම පහර කෑමෙන් බරපතළ ලෙස තුවාල ලැබූ මෙම 75 හැවිරිදි පියා ප්‍රතිකාර සඳහා ගාල්ල කරාපිටිය ශික්ෂණ රෝහලට ඇතුළත් කිරීමෙන් පසුව මියගොස් ඇත.ඝාතනය සිදුකළ බව කියන සැකකරු පොලීසිය මඟින් අත්අඩංගුවට ගෙන ඇති අතර මෙම ඝාතනය සම්බන්ධයෙන් වැඩිදුර විමර්ශන අක්මීමණ පොලීසිය මඟින් සිදුකරනු ලබයි.", "URL": "https://sinhala.adaderana.lk/news.php?nid=77060", "Category": null, "Parent URL": null}