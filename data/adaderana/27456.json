{"Source": "Adaderana", "Timestamp": "September 16, 2012 01:37 pm", "Headline": "දත් දොස්තරවරු වැඩි කරන්න අවසර", "News Content": "සෑම සෞඛ්‍ය වෛද්‍ය නිලධාරී කොට්ඨාසයකටම එක් දන්ත ශල්‍ය වෛද්‍යවරයෙකු ලබාදීම සඳහා සෞඛ්‍ය අමාත්‍යාංශය විසින් ඉදිරිපත් කර තිබු යෝජනාවට රජයේ අනුමැතිය හිමි වී තිබේ. ඒ අනුව ඉදිරියේ දී අදාළ දන්ත ශල්‍ය වෛද්‍යවරු වෛද්‍ය නිලධාරී කොට්ඨාස වෙත ලබාදීමට කටයුතු කරන බව සෞඛ්‍ය අමාත්‍යංශයේ ලේකම් වෛද්‍ය නිහාල් ජයතිලක මහතා සඳහන් කළේය. 2005 වසර වන විට මෙරට තුළ සේවයේ යෙදී සිටියේ දන්ත ශල්‍ය වෛද්‍යවරු 600ක් පමණ වන අතර එය මේ වන විට 1300 දක්වා ඉහළ නැංවීමට රජය පියවර ගෙන තිබේ. එසේම මුඛ සෞඛ්‍ය පිළිබඳ මෙරට ජනතාව තුළ පවතින උනන්දුව අඩුකම හේතුවෙන් විවිධ මුඛ රෝගවලට ගොදුරුවීමේ වැඩි අවදානමක් ද පවතියි. මෙම කරුණු සැලකිල්ලට ගනිමින් සෞඛ්‍ය අමාත්‍යාංශය විසින් රජය වෙත අදාළ යෝජනාව සිදුකර තිබේ. ඒ අනුව ඉදිරියේ දී මෙරට ජනතාවගේ පවතින මුඛ රෝග අවම කර ගැනීමට හැකියාව ලැබෙන බව සෞඛ්‍ය අමාත්‍යාංශය සඳහන් කළේය. මේ අතර සෑම ප්‍රධාන පාසලකම පාසල් දන්ත සෞඛ්‍ය ඒකක ආරම්භ කිරීමට ද කටයුතු කරන බව සෞඛ්‍ය අමාත්‍යාංශය පැවසුවේය.", "URL": "https://sinhala.adaderana.lk/news.php?nid=27456", "Category": null, "Parent URL": null}