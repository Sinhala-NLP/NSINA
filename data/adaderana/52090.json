{"Source": "Adaderana", "Timestamp": "June 18, 2015 06:38 pm", "Headline": "ආණ්ඩුව මාස පහමාරට බිලියන 378.3ක ණය අරගෙන ", "News Content": "පසුගිය වසර තුළ මහින්ද රාජපක්ෂ හිටපු ජනාධිපතිවරයා විසින් විදේශ ණය වශයෙන් ලබාගෙන ඇත්තේ රුපියල් බිලියන 259.8 පමණක් බවත්, වර්තමාන ආණ්ඩුව බලයට පත්වී මාස පහමාරක් ඇතුළත රුපියල් බිලියන 378.3 ක ණය ප්‍රමාණයක් ලබාගෙන ඇති බවත් පාර්ලිමේන්තු මන්ත්‍රී ජී.එල්.පීරිස් මහතා පවසයි. ඔහු මේ බව සඳහන් කර සිටියේ අද නාරහෙන්පිට අභයාරාමයේ පැවති මාධ්‍ය හමුවකට එක්වෙමින්ය. එසේම පසුගිය දිනක සිදුවු මහ බැංකු ප්‍රෝඩාව හේතුවෙන් මේ වන විට පාඩුව රුපියල් බිලියන 50 ඉක්මවන බවත්, වර්තමාන ආණ්ඩුව ඒ පිළිබඳව කතා නොකරන බවත් ඒ මහතා එම අවස්ථාවේදී කියා සිටියේය. එසේම හිටපු ජනාධිපති මහින්ද රාජපක්ෂ මහතා පසුගිය දින මාතර පැවති රැළිය ආසන්නයට පැමිණි බවත්, ඊළඟ රැළියට අනිවාර්යයෙන් ඒ මහතා සහභාගී වන බවත්, ඒ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52090", "Category": null, "Parent URL": null}