{"Source": "Adaderana", "Timestamp": "October 15, 2013 07:24 am", "Headline": " නායකත්ව මණ්ඩලය ගැන විශේෂ සාකච්ඡාවක්", "News Content": "එක්සත් ජාතික පක්ෂය සඳහා පිහිටුවීමට යෝජිත නායකත්ව මණ්ඩලය පිළිබඳව විශේෂ සාකච්ඡාවක් අද පස්වරුවේ පැවැත්වීමට නියමිතව තිබේ. රනිල් වික්‍රමසිංහ කරු ජයසූරිය සහ සජිත් ප්‍රේමදාස යන මහත්වරුන් අතර මෙම සාකච්ඡාව සිරිකොත පක්ෂ මුලස්ථානයේ දි පැවැත්වීමට නියමිත බව එම පක්ෂයේ ප්‍රකාශකයෙක් සඳහන් කළේය. නායකත්ව මණ්ඩලය සඳහා සාමාජිකයින් පත්කිරීම පිළිබඳව සහ එහි කාර්යය භාරය පිළිබඳව මෙහිදි දීර්ඝ වශයෙන් සාකච්ඡා කෙරෙනු ඇත. නායකත්ව මණ්ඩලයට බලතල ලබාදිය යුතු ආකාරය සහ ඒ සඳහා නමක් යෝජනා කිරීම ද මෙම සාකච්ඡාවේ අරමුණ වී තිබේ. පසුගියදා එක්සත් ජාතික පක්ෂ කෘත්‍යාධිකාරී මණ්ඩල රැස්වීමේ දී එම පක්ෂයේ ඉදිරි කටයුතු සඳහා නායකත්ව මණ්ඩලයක් පත් කිරීමට යෝජනා විය. එම මණ්ඩලයේ සභාපතිධුරය කරු ජයසූරිය මන්ත්‍රීවරයාට ලබාදීමට යෝජනා වී තිබේ. අදාළ නායකත්ව මණ්ඩලය සම්බන්ධයෙන් පසුගිය බ්‍රහස්පතින්දා දිනයේ සාකච්ඡාවක් සිදුකිරීමට නියමිතව තිබුණ ද සජිත් ප්‍රේමදාස මන්ත්‍රීවරයාගේ ඉල්ලීම මත එය කල් දමනු ලැබිණි. කෙසේ වෙතත් අද දිනයේ පැවැත්වෙන සාකච්ඡාවට තමා සහභාගී වන බවයි සජිත් ප්‍රේමදාස මන්ත්‍රීවරයා සදහන් කළේය.", "URL": "https://sinhala.adaderana.lk/news.php?nid=38145", "Category": null, "Parent URL": null}