{"Source": "Adaderana", "Timestamp": "July 2, 2010 02:10 pm", "Headline": "ඇඟළුම් සේවකයින්ගේ දුක්ඛිත බව පෙත්සමට හේතුවයි", "News Content": "අමෙරිකානු සේවක සංගමය විසින් එරට රජය වෙත පෙත්සමක් ගොනු කිරීමට ප්‍රධාන හේතුව ශ්‍රී ලංකාවේ සේවක අයිතීන් නිසි පරිදි ඉටු නොවීම බව ශ්‍රී ලංකාවේ සේවක එකමුතුව නිවේදනයක් නිකුත් කරමින් සඳහන් කරයි. විශේෂ ඇඟළුම් සේවයේ නියැලී සිටින සේවකයින්ගේ දුක්ඛදායක තත්ත්වය විවෘත කරුණක් බව ද එම එකමුතුව පෙන්වාදෙයි. අමෙරිකානු සේවක සංගමය විසින් ශ්‍රී ලංකාවට ජී. එස්. පී. සහනය ලබාදීම පිළිබඳව නැවත සලකා බලන ලෙස ඉල්ලීමක් කිරීමට මෙම තත්ත්වය බලපා ඇති බව මෙම එකමුතුවෙහි අදහස වී තිබේ. ලංකාවේ සේවක සංගම් තම අවශ්‍යතා පිළිබඳව කෙතරම් ඉල්ලීම් ඉදිරිපත් කළ ද ඒ පිළිබඳව නිසි ක්‍රියා මාර්ග අනුගමනය නොකරන බවත්, එසේ එම අවස්ථාවන්වලදීම ඒ සඳහා සුදුසු පියවර අනුගමනය කළේ නම් මෙවැනි අවස්ථාවකට මුහුණදීමට රජයට සිදු නොවනු ඇති බව සේවක එකමුතුව අවධාරණය කරයි. ශ්‍රී ලංකාවේ සේවක අයිතීන් ඉටු නොවීම ජාත්‍යන්තරය ඉදිරියේ අනාවරණය වී ඇති නිසා එම තත්ත්වය තවදුරටත් සඟවා ගත නොහැකි බව ඔවුන් පෙන්වාදෙයි. ජාත්‍යන්තර කම්කරු සංවිධානය මගින් ඉදිරිපත් කරන ලද නිර්දේශයන් පවා ශ්‍රී ලංකාව සැලකිල්ලට නොගැනීම අමෙරිකානු සේවක සංගමයේ අවධානයට ලක්ව ඇති මූලික කරුණකි. ශ්‍රී ලංකාවට ජී.‍එස්.පී බදු සහනය ලබාදීම සලකා බලන ලෙස ඉල්ලා 2008 දී අමෙරිකානු සේවක සංගමය ඉදිරිපත් කළ පෙත්සම ලබන අගෝස්තු මාසයේදී විභාග කිරීමට නියමිත බව අමෙරිකානු රජය නිවේදනය කර තිබේ.", "URL": "https://sinhala.adaderana.lk/news.php?nid=9348", "Category": null, "Parent URL": null}