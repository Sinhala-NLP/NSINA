{"Source": "Adaderana", "Timestamp": "January 31, 2014 08:19 am", "Headline": "අමෙරිකානු සහකාර රාජ්‍ය ලේකම් නිෂා බිෂ්වාල් එයි", "News Content": "දකුණු හා මධ්‍යම ආසියා කලාපය භාර අමෙරිකානු රාජ්‍ය දෙපාර්තමේන්තුවේ සහකාර රාජ්‍ය ලේකම් නීෂා බිෂ්වාල් මහත්මිය අද දිවයිනට පැමිණීමට නියමිතව තිබේ. තෙදින සංචාරයක නිරත වන ඇය අදාළ කාලය තුළ රජයේ ඉහළ පෙළේ නිලධාරින් ඇතුළු විවිධ නියෝජිතයින් සමග සාකච්ඡා පැවැත්වීමට නියමිතය. ඇය යාපනය ප්‍රදේශයේ සංචාරයක නිරත වන අතර උතුරු පළාත් සභාවේ මන්ත්‍රිවරුන් සහ සිවිල් සමාජ ක්‍රියාකාරින් ද හමුවනු ඇති බව වාර්තා වේ. යුද්ධයෙන් පසු ජාතීන් අතර සංහිඳියාව, නීතිය සහ වගකීම සම්බන්ධයෙන් අදාළ සාකච්ඡා වල දී වැඩි අවධානයක් යොමු කෙරෙනු ඇත. ශ්‍රි ලංකා සංචාරයෙන් අනතුරුව නීෂා බිෂාවල් මහත්මිය ලන්ඩනය වෙත ගොස් එරට නියෝජිතයින් හමුවී සාකච්ඡා කිරිමෙන් පසු ජිනීවා නුවර බලා පිටත්ව යන බව අමෙරිකානු රාජ්‍ය දෙපාර්තමේන්තුව පවසයි. මේ අතර දෙමළ ජාතික සන්ධානයේ මන්ත්‍රිවරුන් පිරිසක් බ්‍රිතාන්‍යයේ ලන්ඩන් නුවර බලා පිටත්ව යාමට සූදානම් වේ. එරට දී පැවැත්වෙන ජාත්‍යන්තර සමුළුවකට සහභාගි වීම සඳහා එම පක්ෂයේ මන්ත්‍රිවරුන් 6 දෙනෙකු පිටත්ව යාමට නියමිත බව එම සන්ධානයේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=40774", "Category": null, "Parent URL": null}