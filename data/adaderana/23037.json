{"Source": "Adaderana", "Timestamp": "March 25, 2012 08:53 am", "Headline": "  තර්ජන කිරීම් ප්‍රතික්ෂේප කළත් මර්වින්ගේ ප්‍රකාශයට අවධානය", "News Content": "ජිනීවා මානව හිමිකම් කවුන්සිල සැසිවාරය අතර තුරදී ශ්‍රී ලංකා මානව හිමිකම් ක්‍රියාකාරීන් පිරිසකට තර්ජනය කළ බවට වන චෝදනා රජය ප්‍රතික්ෂේප කර තිබේ. ජිනීවා වලට ගොස් සිටින මෙරට මානව හිමිකම් ක්‍රියාකාරීන්ට හිරිහැර සිදුකිරීමෙන් වළකින ලෙස එක්සත් ජාතීන්ගේ මානව හිමිකම් පිළිබඳ මහ කොමසාරිස් නවි පිල්ලෙයි මහත්මිය ශ්‍රී ලංකා රජයෙන් ඉල්ලීමක් කර තිබුණි. ඒ සම්බන්ධයෙන් විදෙස් මාධ්‍යයක් වෙත අදහස් දක්වමින් ජනාධිපති මාධ්‍ය ප්‍රකාශක බන්දුල ජයසේකර මහතා අදාළ චෝදනාව ප්‍රතික්ෂේප කළේය. එහෙත් අමාත්‍ය මර්වින් සිල්වා මහතා විසින් මාධ්‍යවේදීන් හා මානව හිමිකම් ක්‍රියාකාරීන් සම්බන්ධයෙන් කළ ප්‍රකාශයක් ද ජාත්‍යන්තරයේ අවධානයට ලක්ව තිබේ. මර්වින් සිල්වා මහතා ඇතැම් ක්‍රියාකාරීන් නම් වශයෙන් හඳුන්වා දෙමින් ඔවුන් ලංකාවට පැමිණි විට අත පය කඩා දමන ප්‍රසිද්ධියේ ප්‍රකාශ කළ අතර ඒ සම්බන්ධයෙන් අදාළ පුද්ගලයින් මානව හිමිකම් කවුන්සිලයට ද පැමිණිලි කර ඇති බව වාර්තා වේ.", "URL": "https://sinhala.adaderana.lk/news.php?nid=23037", "Category": null, "Parent URL": null}