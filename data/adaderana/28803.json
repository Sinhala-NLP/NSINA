{"Source": "Adaderana", "Timestamp": "November 1, 2012 02:49 pm", "Headline": "සහන සැලසීමට බාධාවක් නෑ -නිලධාරීන්ගේ නිවාඩු අවලංගුයි", "News Content": "ආපදාවට පත් ජනයාට සහන සැලසීමට කිසිදු මූල්‍යමය බාධාවක් නොමැති බවත්, මේවන විටත් මිලියන 200 ක පමණ මුදලක් ඉතිරිව පවත්නා බවත් ආපදා කළමනාකරණ අමාත්‍ය මහින්ද අමරවීර මහතා පවසයි. ඊට අමතරව නියඟයට පහසුකම් සැලසීම සඳහා ප්‍රාදේශීය ලේකම්වරුන්ට යවන ලද මුදල් ද ඉතිරිව ඇති බව අමාත්‍යවරයා සඳහන් කරයි. ධාරාණිපාත වර්ෂාව හේතුවෙන් පීඩාවට පත් ජනයාට සහන සැලසීම සඳහා මේවන විට අමාත්‍යංශය යටතේ සිටින සියලුම නිලධාරීන්ගේ නිවාඩු අවලංගු කර ඇති බව අමාත්‍යවරයා කියා සිටියේ අද (01) කොළඹ පැවති මාධ්‍ය හමුවකට එක්වෙමිනි. එම නිලධාරීන් පැය 24 ම සේවය සඳහා බැඳී සිටින බවත්, අවතැන් ජනයාට කිසිදු අඩුපාඩුවකින් තොරව ආහාර හා අනෙකුත් පහසුකම් සලසා ඇති බවත් අමරවීර මහතා පෙන්වා දුන්නේය. කිසියම් තැනක යම් අඩු පාඩුවක් වෙත්නම් එය නිලධාරීන්ගේ වගකීමක් වන බැවින් ඒ පිළිබඳ වහාම දැනුම්දෙන ලෙස හෙතෙම මාධ්‍යවේදීන්ගෙන් ඉල්ලීමක් කළේය. පෙර සූදානමින් සිටි නිසා අධික වර්ෂාවෙන් සිදුවිය හැකි හානි අවම කර ගැනීමට හැකිවූ බවත්, කාලගුණ විද්‍යා දෙපාර්තමේන්තුවට මීට පෙර විවිධ අවස්ථාවන්හි චෝදනා එල්ල වුවත් මෙවර පළ කළ අනාවැකි ඒ අයුරින්ම සිදුවුණු වගත් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=28803", "Category": null, "Parent URL": null}