{"Source": "Adaderana", "Timestamp": "December 20, 2012 04:05 pm", "Headline": " සහන සැලසීමට මුදල් වෙන්කිරීම පමණක් ප්‍රමාණවත් නෑ", "News Content": "අධික වර්ෂාව හා ජලගැලීම් හේතුවෙන් පීඩාවට පත් ජනතාවට සහන සැලසීමේදී මුදල් වෙන්කිරීම පමණක් ප්‍රමාණවත් නොවන බව එ.ජා.ප පාර්ලිමේන්තු මන්ත්‍රී අඛිල විරාජ් කාරියවසම් මහතා පවසයි. රජයේ අමාත්‍යවරුන් සහන සැලසීම් පිළිබඳ විවිධ කතා කියමින් සිටියද සමස්තයක් ලෙස සලකා බලන විට එකී කටයුතු නිසි පරිදි සිදුව නොමැති බව හෙ‍තෙම කියා සිටියි. ආරක්ෂක අංශ මැදිහත්වීමෙන් පීඩාවට පත්වූවන්ට සහන සැලසීමට ක්‍රියා කිරීම සම්බන්ධයෙන් තමන් ඔවුන්ට ප්‍රශංසා කරන බවද මන්ත්‍රීවරයා කියා සිටියේ අද (20) කොළඹ පැවති මාධ්‍ය හමුවකට එක්වෙමිනි. වෙන්කරන මුදල් නිසි ලෙස ජනතාව අතරට ගමන් කරන්නේද යන්න හා ඒවායේ ප්‍රගතිය කෙසේද යන්න පිළිබඳ පසු විපරමක් කළ යුතුව ඇති බවත්, ඔවුන්ගේ කඩාවැටුණු නිවාස කඩිනමින් ඉදිකර ගැනීම සඳහා සහය විය යුතු බවත් මන්ත්‍රීවරයා අවධාරණය කරයි. කෝටි ගණන් මුදල් වියදම් කරමින් කාර් රේස් තැබීමට, මාර්ග කොන්ක්‍රීට් කිරීමට, පාඩු ලබන ගුවන් සමාගම් නඩත්තු කිරීමට හැකියාව ඇති ආණ්ඩුවකට පීඩාවට පත් ජනතාවට වෙනුවෙන් කටයුතු කිරීමට මීට වඩා හැකියාවක් තිබිය යුතු බව කාරියවසම් මහතා අවධාරණය කරයි.", "URL": "https://sinhala.adaderana.lk/news.php?nid=30107", "Category": null, "Parent URL": null}