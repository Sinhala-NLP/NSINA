{"Source": "Adaderana", "Timestamp": "February 24, 2019 12:42 pm", "Headline": "විශාලතම හෙරොයින් තොගය සමඟ අත්අඩංගුවට ගත් සැකකරුවන් මහේස්ත්‍රාත් ඉදිරියට", "News Content": "මෙරටින් හමුවු විශාලතම හෙරොයින් තොගය සමඟ අත්අඩංගුවට ගත් පුද්ගලයින් දෙදෙනා දින 07ක් රදවාගෙන ප්‍රශ්න කිරීමට බලාපොරොත්තු වන බව පොලීසිය පවසයි. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සදහන් කළේ අදාළ සැකකරුවන් අද (24) දින කොටුව මහේස්ත්‍රාත්වරයා වෙත ඉදිරිපත් කර එම රැදවුම් නියෝගය ලබාගැනීමට බලාපොරොත්තු වන බවයි. කොල්ලුපිටිය ප්‍රදේශයේ සුපිරි වෙළෙඳ සංකීර්ණයක රථ ගාලක තිබු වෑන් රථ දෙකක් තුළ තිබී හෙරොයින් කිලෝග්‍රෑම් 294කට අධික ප්‍රමාණයක් ඊයේ (23) පස්වරුවේ සොයාගනු ලැබුවේය. පොලිස් මත්ද්‍රව්‍ය නාශක කාර්යාංශය සහ පොලිස් විශේෂ කාර්යය බලකාය එක්ව සිදුකළ වැටලිමකදී මෙම හෙරොයින් තොගය සොයාගත් බව පොලිස් අධිකාරී රුවන් ගුණසේකර මහතා සදහන් කළේය. මෙම හෙරොයින් තොගය මෙරටට ගෙන ආ පුද්ගලයින් සහ ගෙන ආ ආකාරය පිළිබද පුළුල් පරීක්ෂණ ආරම්භ කර ඇති බවද ඔහු සදහන් කළේය.", "URL": "https://sinhala.adaderana.lk/news.php?nid=104936", "Category": null, "Parent URL": null}