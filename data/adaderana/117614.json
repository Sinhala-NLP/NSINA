{"Source": "Adaderana", "Timestamp": "August 27, 2019 03:45 pm", "Headline": "පාකිස්තාන හිටපු ක්‍රිඩක මිස්බා උල් හක් ක්‍රිකට් කමිටුවෙන් අස්වෙයි", "News Content": "පාකිස්තාන හිටපු ක්‍රිඩක මිස්බා උල් හක් පාකිස්තාන ක්‍රිකට් කමිටුවෙන් ඉල්ලා අස්වී තිබේ. ඒ ප්‍රධාන පුහුණුකාර ධූරය සඳහා ඉල්ලුම් කිරීමටයි. 45 හැවිරිදි මිස්බා උල් හක් 2017 වසරේ ජාත්‍යන්තර ක්‍රිකට් පිටියට සමුදීමෙන් පසු ඔහු පාකිස්තාන ක්‍රිකට් ආයතනය සමඟ කටයුතු කිරීම ආරම්භ කළේය. ඒ පාකිස්තාන ක්‍රිකට් ආයතනයේ කමිටු සාමාජිකයෙකු ලෙසයි. කෙසේ වෙතත් ඔහු ඊයේ ඉන් ඉවත් වීමට තීරණය කළ බව පාකිස්තාන ක්‍රිකට් ආයතනයට ලිපියක් මගින් දන්වා තිබේ. පාකිස්තාන ක්‍රිකට් කණ්ඩායමේ ප්‍රධාන පුහුණුකාර ධූරය සදහා තමන්ද ඉල්ලූම් කිරීමට බලාපොරොත්තු වන බැවින් සිය ධූරයෙන් ඉල්ලා අස්වන බව එම ලිපියේ සඳහන් කර ඇත. ඒ අනුව පාකිස්තාන ක්‍රිකට් කණ්ඩායමට නව ප්‍රධාන පුහුණුකරුවෙකු ලබන මාස තුළදී පත් කිරීමට නියමිත බවයි එරටින් වාර්තා වෙයි.", "URL": "https://sinhala.adaderana.lk/news.php?nid=117614", "Category": null, "Parent URL": null}