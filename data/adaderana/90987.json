{"Source": "Adaderana", "Timestamp": "June 16, 2018 07:32 pm", "Headline": "සත්දිනක් ජම්පරය ඇන්දොත් ඥානසාර හිමිට භික්ෂුභාවය අහිමිවන ලකුණු", "News Content": "මාස හයක සිර දඬුවමක් නියම වී, බන්ධනාගාරගතව සිටින පූජ්‍ය ගලගොඩඅත්තේ ඥානසාර හිමියන් දින හතක් යනතුරු චීවරය නොදරා සිරකරුට හිමි ඇඳුමෙන් සිටියහොත් විනය පිටකයට අනුව උන්වහන්සේගේ භික්ෂූත්වය අහිමි වන බව මහාචාර්ය පූජ්‍ය මැදගොඩ අභයතිස්ස හිමියන් පව​සයි. උන්වහන්සේ වැඩිදුරටත් පෙන්වා දෙන්නේ ඥානසාර හිමිගේ භික්ෂූත්වය රැකගැනීම සඳහා මහ නාහිමිවරුන් මැදිහත් විය යුතු බවයි. මාස 06 ක කාලයක් සඳහා බන්ධනාගාරගත කර සිටින පූජ්‍ය ගලගොඩඅත්තේ ඥානසාර හිමියන් මේ වනවිට වැලිකඩ බන්ධනාගාරය තුළ අභියාචිත නේවාසික සිරකරුවෙකු ලෙස සිටින අතර උන්වහන්සේට පැවිදි චීවරය වෙනුවට සිරකරුවන් සඳහා වන ඇඳුම ලබා දී ඇති බව බන්ධනාගාර දෙපාර්තමේන්තුව තහවුරු කළේය. මේ අතර අද(16) දිනයේත් භික්ෂූන් වහන්සේ කිහිප දෙනෙකු ඥානසාර හිමියන්ගේ සුවදුක් විමසීමට බන්ධනාගාරය වෙත පැමිණ සිටියේය. කෙසේවෙතත් පැපිළියාන ශ්‍රී සුනේත්‍රා දේවි පිරිවෙන් විහාරස්ථානයේදී අද මාධ්‍ය හමුවක් පවත්වමින් භික්ෂූන් වහන්සේ සඳහන් කළේ පූජ්‍ය ගලගොඩඅත්තේ ඥානසාර හිමියන්ගෙන් පැවිදි චීවරය ඉවත් කිරීමට විනය පිටකයට අනුව කිසිසේත් නොවිය යුත්තක් බවයි.", "URL": "https://sinhala.adaderana.lk/news.php?nid=90987", "Category": null, "Parent URL": null}