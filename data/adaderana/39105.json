{"Source": "Adaderana", "Timestamp": "November 25, 2013 03:05 pm", "Headline": "ගුරුවරිය දණගැස්වීමට එරෙහි නඩුව 27 ට කල්යයි", "News Content": "පාසල් ගුරුවරියක දණගැස්වීම සම්බන්ධයෙන් වු නඩු විභාගය මෙම මස 27 වැනි දින දක්වා කල් තැබීමට පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා විසින් අද(25) නියෝග කර තිබේ. නවගත්තේගම නවෝද්‍යා පාසලේ සේවය කරමින් සිටි ගුරුවරියක වු ප්‍රියානි රත්නායක මහත්මිය මෙම සිද්ධියට මුහුණ දුන්නාය. වයඹ පළාත් සභාවේ හිටපු මන්ත්‍රීවරයෙකු වු ආනන්ද සරත් කුමාර මහතාට එරෙහිව මෙම නඩුව විභාග වෙමින් පවතින අතර පසුගිය ජුලි මස 04 වැනි දින පාසලට කඩා වැදී ඇති හිටපු පළාත් සභා මන්ත්‍රීවරයා එම විද්‍යාලය තුළදීම පාසල් ගුරුවරිය දණ ගස්වනු ලැබුවේ යැයි චෝදනා ලැබ සිටියි. මේ සම්බන්ධයෙන් වු නඩුව ආණමඩුව සංචාරක දිසා අධිකරණයේදී අවස්ථා 03 කදී කැඳවන ලද අතර නීතිපති උපදෙස් මත පුත්තලම මහාධිකරණය වෙත මාරුකර මෙම නඩුව විභාග කිරීමට තීරණය විය. අද (25) නඩුව කැඳවු අවස්ථාවේදී විත්තිකරු වෙනුවෙන් පෙනී සිටි නීතිඥයින් කියා සිටියේ තමන් නඩු විභාගය සඳහා සුදානමක් නොමැති බවයි. ඒ අනුව නඩු විභාගය කල් දැමු මහාධිකරණ විනිසුරුවරයා එදිනට දෙපාර්ශවයම සුදානමින් අධිකරණය හමුවට පැමිණෙන ලෙසද දන්වා සිටියේය.", "URL": "https://sinhala.adaderana.lk/news.php?nid=39105", "Category": null, "Parent URL": null}