{"Source": "Adaderana", "Timestamp": "September 15, 2019 12:35 pm", "Headline": "තෙවරප්පෙරුමට නිදහස ඉල්ලා වතු කම්කරුවන් පාරට", "News Content": "රක්ෂිත බන්ධනාගාර ගත කර සිටින නියෝජ්‍යය අමාත්‍යය පාලිත තෙවරප්පෙරුම මහතා නිදහස් කරන ලෙස ඉල්ලා අද (15) හැටන් පොලිස් වසමට අයත් දික්ඔය ඇන්ෆිල්ඩ් වතුයායේ වතු කම්කරුවන් පිරිසක් කෝවිලක පුජාවක් පවත්වා පොල් ගසා දේව කන්නලව්වක් කර විරෝධතා ව්‍යපාරයක් සිදු කරනු ලැබුවේය. ඉකුත් මස 19 දින කළුතර තෙඹුවන ටොයිස් වතුයායේ මිය ගියවතු කම්කරුවෙකුගේ මෘත දේහය එම වතුයායේ පාලන අධිකාරිය මඟින් මිහිදන් කිරිමට අවස්ථාව ලබා නොදී සිටියදි අධිකරණ නියෝගයද නොතකා නියෝජ්‍යය අමාත්‍යය පාලිත තෙවරප්පෙරුම මහතා මැදිහත් වී එම මෘත දේහය එම වතුයායේ පොදු සුසාන භූමියේදිම වතු පාලන අධිකාරියේ විරෝධය මැද මිහිදන් කිරිමට කටයුතු කළේය. මේ සම්බන්ධයෙන් වතු පාලන අධිකාරිය විසින් මතුගම මහෙස්ත්‍රාත් අධිකරණයේ පවරා තිබු නඩුවකට පෙනී සිටි නියොජ්‍යය අමාත්‍යයවරය මතුගම මහෙස්ත්‍රාත්වරයා විසින් හෙට (16) දින දක්වා රක්ෂිත බන්ධනාගාර ගත කිරිමට නියෝග කළේය. උද්ඝෝෂනයේ නියැලි සිටි හැටන් ඇන්ෆිල්ඩ් වතුයායේ වතුකම්කරුවන් කියා සිටින්නේ සුළු ජාතින් නියොජ්නය කිරිමට මේ රටේ දේශපාලන නායකයින් සිටියත්, එම නායකයින්ද මැදිහත් නොවී සිටියදි අමාත්‍යය පාලිත තෙවරප්පෙරුම මහතා ඉදිරිපත් වි මිය ගිය තම සහෝදර වතු කම්කරුවෙකුට සාධාරණයක් ඉටු කර දුන් බවයි. එවැනි අමාත්‍යවරයෙකු රක්ෂිත බන්ධනාගාර ගත කිරිම සාධාරණ නොවන බවත්, නියෝජ්‍යය අමාත්‍යයවරයාව ඇතුළු සිද්ධියට සම්බන්ධ රක්ෂිත බන්ධනාගාර කර ඇති සියළු දෙනා නිදහස් කල යුතු බවත් උද්ඝෝෂනයේ නියැලි සිටි වතු කම්කරුවන් ප්‍රකාශ කර ඇත.", "URL": "https://sinhala.adaderana.lk/news.php?nid=119148", "Category": null, "Parent URL": null}