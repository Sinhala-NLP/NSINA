{"Source": "Adaderana", "Timestamp": "January 4, 2013 11:02 am", "Headline": "අතරමංව සිටි ලාංකික සංක්‍රමණිකයින් මුදාගැනෙයි", "News Content": "ඉන්දුනීසියාවට ආසන්න මුහුදු ප්‍රදේශයේ අතරමංව සිටි ශ්‍රී ලාංකික සංක්‍රමණිකයින් පිරිසක් රැගත් බෝට්ටුවක් ඉන්දුනීසියානු බලධාරීන් විසින් මුදාගෙන තිබේ. අනවසරයෙන් ඔස්ට්‍රේලියාවට ඇතුළුවීමේ අරමුණින් සංක්‍රමණිකයින් 46 දෙනෙකු රැගත් මෙම බෝට්ටුව සුමත්‍රා දූපතට නාවික සැතපුම් 330 ක දුරින් පිහිටි මුහුදු ප්‍රදේශයේ දී ඉන්දුනීසියානු බලධාරීන් විසින් මුදාගෙන ඇති බව විදෙස් මාධ්‍ය වාර්තා කළේය. පසුගිය 23 වන දින ඔවුන් ඔස්ට්‍රේලියාවට ඇතුළුවීමට උත්සාහ දරා ඇති අතර එය ව්‍යවර්ථ වීම හේතුවෙන් ඔවුන් දින ගණනාවක් මුහුදේ අතරමංව සිට ඇති බව සඳහන්ය. ඉන් අනතුරුව ඉන්දුනීසියානු වෙළෙඳ නෞකාවකින් අදාළ ශ්‍රී ලාංකිකයින් පිරිස රැගත් යාත්‍රාව මුදාගෙන ඇති අතර ඔවුන් ඉන්දුනීසියානු බලධාරීන්ට භාරදීමට පියවර ගෙන තිබේ. පසුගිය වසරේ දී පමණක් ශ්‍රී ලාංකික අනවසර සංක්‍රමණිකයින් 6500 ක පමණ ප්‍රමාණයක් ඔස්ට්‍රේලියාවට පැමිණ ඇති බව ද සඳහන්ය.", "URL": "https://sinhala.adaderana.lk/news.php?nid=30482", "Category": null, "Parent URL": null}