{"Source": "Adaderana", "Timestamp": "September 12, 2010 02:25 pm", "Headline": "එජාපයට සදාකාලිකවම විපක්ෂය වෙන්න බෑ", "News Content": "එක්සත් ජාතික පක්ෂයේ මන්ත්‍රීවරුන් 25 දෙනෙකු පාර්ලිමේන්තුව තුළ ස්වාධින කණ්ඩායමක් ලෙස කටයුතු කිරීමට තීරණය කිරීම කිසියම් පුද්ගලයෙකුට විරුද්ධව හෝ පුද්ගලයකු නිසා ගත් තීරණයක් නොවන බව රත්නපුර දිස්ත්‍රික් පාර්ලිමේන්තු මන්ත්‍රිනී තලතා අතුකෝරල මහත්මිය පවසයි. රනිල් වික්‍රමසිංහ මහතා පක්ෂ නායකත්වයෙන් ඉවත් කිරීමේ අවශ්‍යතාවයක් ද එම කණ්ඩායමට නොවන බව ඇය අවධාරණය කරයි. එක්සත් ජාතික පක්ෂය මේ දක්වා බොහෝ පරාජයන්ට මුහුණ දී ඇති බවත්, ඉදිරියේදී නායකත්වය හා එකඟ නොවන පාක්ෂිකයන් පක්ෂය හැරයාම වලක්වා ගැනීමට කටයුතු කළ යුතු බවත් එම මහත්මිය පෙන්වාදෙයි. වත්මන් ජනාධිපතිවරයා විසින් තවත් වසර 04 න් පසු මැතිවරණයක් කැඳවීම පිළිබඳව ප්‍රබල විශ්වාසයක් පවතින බව ද අතුකෝරල මහත්මිය අවධාරණය කරන අතර පක්ෂයේ ජයග්‍රහණය වෙනුවෙන් දැන් සිටම ක්‍රියාත්මක විය යුතු බව ද සඳහන් කරයි. එක්සත් ජාතික පක්ෂය සදාකාලිකවම විපක්ෂය ලෙස රැඳී සිටිනු දැකීමට පක්ෂය වෙනුවෙන් ඡන්දය භාවිත කරන ඡන්ද දායකයින් කිසිසේත්ම කැමැත්තක් නොදක්වනු ඇති බව පාර්ලිමේන්තු මන්ත්‍රීවරිය අවධාරණය කරයි. ඔවුන් එක්සත් ජාතික පක්ෂ රජයක් බලයේ සිටිනු දැකීමට කැමති වනු ඇති බවත්, පක්ෂයේ වගකීම විය යුත්තේ එම ජනතාව හා රට වෙනුවෙන් කටයුතු කිරීම බවත් අද දෙරණ සමග අදහස් දක්වමින් තලතා අතුකෝරල මහත්මිය කියා සිටියාය. රනිල් වික්‍රමසිංහ යනු දීර්ඝකාලීන අත්දැකීම් සහිත පළපුරුදු දේශපාලඥයකු බවත්, නමුත් ඔහු ක්‍රියාකාරී නායකයකු වෙනුවෙන් ඉඩ ලබාදිය යුතු බවත් රනිල් වික්‍රමසිංහ මහතාගේ කාර්යය කුමක් විය යුතුද යනුවෙන් අද දෙරණ නැගූ පැනයට පිළිතුරුදෙමින් එම මහත්මිය පෙන්වා දුන්නාය. එක්සත් ජාතික පක්ෂය ජයග්‍රහණය කරා මෙහෙයවීම සඳහා රනිල් වික්‍රමසිංහ මහතාගේ මග පෙන්වීම යටතේ කටයුතු කරන ක්‍රියාකාරී නායකයකු අවශ්‍ය බව ඇය වැඩිදුරටත් අවධාරණය කළාය.", "URL": "https://sinhala.adaderana.lk/news.php?nid=10812", "Category": null, "Parent URL": null}