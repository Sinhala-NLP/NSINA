{"Source": "Adaderana", "Timestamp": "September 4, 2018 01:04 pm", "Headline": "අහිංසකයන්ගේ කටුමැටි ගෙයත් අහිමි කළ දේශපාලන පොරොන්දුවක්", "News Content": "මැතිවරණ සමයේ දේශපාලනඥයින් ලබා දෙන පොරොන්දු හේතුවෙන් ජනතාව රැවටීමට ලක්වු පුවත් අප කාටත් සුලබව අසන්නට ලැබෙන කරුණක්. කෙසේ නමුත් දේශපාලන පොරොන්දුවක් හේතුවෙන් පවුලක් දැඩි ලෙස අසරණ වි ඇති පුවතක් පිළිබඳ තොරතුරු තෙල්දෙණිය පුටුහපුව ප්‍රදේශයෙන් වාර්තා විය. තෙල්දෙණිය ප්‍රාදේශීය ලේකම් කොට්ඨාශයේ පුටුහපුව ප්‍රදේශයේ සාමාජිකයින් පස් දෙනෙකුගෙන් යුත් මෙම පවුල ජීවත්ව තිබුණේ කටුමැටියෙන් සකස් කරන ලද ඉතා කුඩා නිවසකයි. පියා හදවත් රෝගයෙන් පෙළීම හේතුවෙන් දරු දෙදෙනා හා මිත්තනියගෙන් යුත් මේ පවුලේ සියලුබර කරට ගැනීමට සිදුවුනේ 30 හැවිරිදි වියේ පසුවන මෙම මවටයි. එදිනෙදා කුලි වැඩකින් ලැබෙන සොච්චමින් එදා වේල සරිකර ගත් මෙම පවුලට නව බලාපොරොත්තුවක් ලැබෙන්නේ 2015 වසරේ මධ්‍යම පළාත් සභා මන්ත්‍රීවරයෙක් නව නිවසක් සාදා දීමට පොරොන්දු වීමත් සමඟයි. නව නිවසක් වෙනුවෙන් අමුද්‍රව්‍ය සුළු ප්‍රමාණයක්ද ගෙවත්ත සීමාවට ගෙනැවිත් දීමත් සමඟ ඔවුන් ජීවත් වු නිවස කඩා දමන්නේ නව නිවස ඉදිකිරීමට ඉඩ ලබා දිමේ අරමුණින්. මේ අතර පසුගිය 1 වැනිදා මේ නිවසේ ජීවත් වු මිත්තනිය තාවකාලික නිවස පහල වු හෙලට වැටි ජීවිතක්ෂයට පත්ව ඇති අතර ඇගේ අවසන් කටයුතු සිදුකිරීමට සිදුව තිබුනේද තාවකාලික තහඩු සෙවලි කල ස්ථානයකයි. කෙසේ නමුත් අද වනවිට කිසිත් කරකියා ගත නොහැකිව අසරණ වි සිටින මෙම පවුලේ පිරිස් ඉල්ලා සිටින්නේ කෙසේ හෝ ජීවත් වීමට කුඩා නිවසක් සදා දෙන ලෙසයි. මව මිය යෑම නිසා තමාට දරුවන් දමා රැකියාවක් සඳහා යෑම අද වන විට ගැටළුවක් වී ඇති බවත්, වර්ෂා කාලයේ දී මෙම නිවසේ සිටීම බොහෝ අපහසු කරුණක් වන බවත් පැවසූ මෙම නිවැසියන් කවුරුන් හෝ මැදිහත්ව තමන්ගේ ජිවිතවලට පිළිසරණක් සපයා දෙන ලෙස ඉල්ලා සිටියේය.", "URL": "https://sinhala.adaderana.lk/news.php?nid=95519", "Category": null, "Parent URL": null}