{"Source": "Adaderana", "Timestamp": "February 7, 2012 08:04 am", "Headline": "ඇමති මෛත්‍රීපාල අමෙරිකාවට", "News Content": "සෞඛ්‍ය අමාත්‍ය මෛත්‍රිපාල සිරිසේන මහතා අමෙරිකාව බලා පිටත්ව ගොස් තිබේ. අමෙරිකාවේ වොෂිංටන්හි පැවැත්වෙන ස්නායු ශල්‍ය වෛද්‍යවරුන්ගේ සමුළුවට සහභාගී වීම සඳහා අමාත්‍යවරයා ඊයේ රාත්‍රී දිවයිනෙන් පිටත්ව ගිය බව සෞඛ්‍ය අමාත්‍යාංශය ප්‍රකාශ කරයි. අමෙරිකා එක්සත් ජනපදයේ ස්නායු ශල්‍ය විශේෂඥ වෛද්‍යවරුන්ගේ සංගමයේ ආරාධනයකට අනුව මෛත්‍රීපාල සිරිසේන අමාත්‍යවරයා‍ මෙම සමුළුවට සහභාගී වේ. ස්නායු ශල්‍ය වෛද්‍ය සේවාව සම්බන්ධයෙන් වන එම සමුළුවේ දී මෛත්‍රීපාල සිරිසේන අමාත්‍යවරයා දේශනයක් පැවැත්වීමට ද නියමිතය. මෙම සංචාරයේ දී අමාත්‍යවරයා අමෙරිකා එක්සත් ජනපදයේ රෝහල් කිහිපයක ස්නායු ශල්‍ය වෛද්‍ය ඒකක නිරීක්ෂණය කිරීමට ද බලාපොරොත්තු වන බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=21920", "Category": null, "Parent URL": null}