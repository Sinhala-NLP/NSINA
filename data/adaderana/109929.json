{"Source": "Adaderana", "Timestamp": "May 14, 2019 06:12 pm", "Headline": "සිරියාවේ ගුවන්  ප්‍රහාර කරන දර්ශන පෙළක් සමාජ මාධ්‍ය ජාලයට-100ක් මරුට", "News Content": "සිරියාවේ ඉඩ්ලිබ් නගරයට ගුවන් ප්‍රහාර එල්ල කරන දර්ශන පෙළක් සමාජ මාධ්‍ය ඔස්සේ සංසරණය වෙමින් තිබේ. ඉකුත් 30වන දා සිට මෙම ප්‍රදේශයේ සිදු කෙරෙන ප්‍රහාරවලින් සිවිල් වැසියන් සියයකට අධික පිරිසක් මියගොස් ඇති බව සඳහන්. සිරියාවේ කැරලිකරුවන් යටතේ පාලනය වන අවසන් ප්‍රදේශය වන ඉඩ්ලිබ් නගරයට පසුගිය තිස් වන දා සිට රුසියාවේ සහාය ලබන සිරියානු හමුදා ප්‍රහාර එල්ල කරමින් සිටියි. ඔවුන් එම ප්‍රදේශයට ගොඩබිම් මෙන්ම ගුවන් ප්‍රහාරද එල්ල කරමින් සිටින බව නිරීක්ෂණ කණ්ඩායම් පවසයි. එම ප්‍රහාරවලින් නිවාස ඇතුළු දේපළ රැසක් විනාශ වී තිබේ. වයිට් හෙල්මට්ස් නමින් හඳුන්වන සිවිල් ආරක්ෂක කණ්ඩායමේ සාමාජිකයන් ප්‍රහාරවලින් විපතට පත්වූවන් මුදාගැනීමේ මෙහෙයුමක් ආරම්භ කර ඇති බවයි විදෙස් වාර්තා සඳහන් කළේය. මේ අතර මෙම ගැටුම් අඛණ්ඩව පැවතියහොත් මානුෂීය අර්බුදයක් ඇතිවීමේ අවදානමක් පවතින බවට ජගත් සංවිධානය අනතුරු අඟවයි. සිරියාවේ කැරලිකරුවන් සතු අවසන් ප්‍රදේශය වන්නේ ඉඩ්ලිබ් නගරය පිහිටි වයඹදිග ප්‍රදේශයයි. මෙම කලාපයේ මිලියන 3ක පමණ පිරිසක් වාසය කරන අතර ඔවුන්ගෙන් බහුතරය මෙම ගැටුම් ආරම්භ වූ දින සිට එක්වරක් හෝ ප්‍රදේශයෙන් පලාගොස් ඇති බවද ජගත් සංවිධාන වාර්තාවේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=109929", "Category": null, "Parent URL": null}