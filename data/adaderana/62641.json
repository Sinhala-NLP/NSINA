{"Source": "Adaderana", "Timestamp": "August 1, 2016 11:26 am", "Headline": "බැසිල් යළි රිමාන්ඩ්", "News Content": "දිවි නැඟුම අරමුදලේ මුදල් අවභාවිතා කළ බවට චෝදනා එල්ලවී ඇති හිටපු ආර්ථික සංවර්ධන අමාත්‍ය බැසිල් රාජපක්ෂ මහතා අගෝස්තු 8 දින දක්වා යළි රක්ෂිත බන්ධනාගාර ගත කර ති‍බේ.අත්අඩංගුවට ගෙන රක්ෂිත බන්ධනාගාර ගත කරන ලද බැසිල් රාජපක්ෂ මහතා වෛද්‍ය පරීක්ෂාවක් සඳහා බන්ධනාගාර රෝහලට ඇතුළත් කෙරුණු අතර පසුව එහි වෛද්‍යවරයාගේ අනුමැතිය සහිතව කොළඹ ජාතික රෝහලට මාරු කරන එවන ලදී.මේවන විටත් කොළඹ ජාතික රෝහලේ ගෙවන වාට්ටුවක නේවාසිකව සිටින රාජපක්ෂ මහතා අද දිනයේ යළි අධිකරණයට ඉදරිපත් කරනලදුව මෙලෙස යළි රක්ෂිත බන්ධනාගාර ගත කර තිබේ.ඉකුත් ජනාධිපතිවරණ සමයේ එවක ජනාධිපති මහින්ද රාජපක්ෂ මහතාගේ රුව සහිත කටවුට් ප්‍රදර්ශනය කිරීම සඳහා කොඩි කණු සකසා ගැනීමට දිවිනැඟුම අරමුදලෙන් පළාත් පාලන ආයතන වෙත මුදල් ලබාදුන් බවට බැසිල් රාජපක්ෂ මහතාට චෝදනා එල්ලවී තිබේ.එමෙන්ම තමා ඇප මත මුදාහරින ලෙස හිටපු අමාත්‍ය බැසිල් රාජපක්ෂ මහතා ඉදිරිපත් කළ ප්‍රතිශෝධන පෙත්සම පිළිබඳ තීරණය ලබාදීම මේ මස 08 වනදා දක්වා කල්දැමීමටද තීරණය කර තිබේ.ලබන 04 වන දිනට පෙර ඒ පිළිබඳ විරෝධතා ඉදිරිපත් කරන ලෙස අද පෙත්සම කැඳවූ අවස්ථාවේදී කොළඹ මහාධිකරණ විනිසුරු එම්.කේ.ඩී මොරායස් මහතා දැනුම් දී ඇති බව වාර්තා වෙයි.පොදු දේපල පනත යටතේ කඩුවෙල මහේස්ත්‍රාත් අධිකරණය විසින් තමා රිමාන්ඩ් භාරයේ තැබීම නීති විරෝධි බව බැසිල් රාජපක්ෂ මහතා වෙනුවෙන් පෙනී සිටි නීතිඥවරුන් මහාධිකරණය හමුවේ පෙන්වා දී ඇත.පොලිස් මූල්‍ය අපරාධ විමර්ශන කොට්ඨාසයේ නිලධාරීන් සහ නීතිපතිවරයා එම පෙත්සමේ වගඋත්තරකරුවන් ලෙස නම් කර තිබේ.", "URL": "https://sinhala.adaderana.lk/news.php?nid=62641", "Category": null, "Parent URL": null}