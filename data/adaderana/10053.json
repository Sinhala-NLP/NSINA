{"Source": "Adaderana", "Timestamp": "August 5, 2010 06:03 pm", "Headline": "කේ.පී ගැන ආණ්ඩුව කියන්නේ කුමක්ද..?", "News Content": "එල්.ටී.ටී.ඊ. සංවිධානයේ ජාත්‍යන්තර අංශයේ නායකයා ලෙස සිටි කුමාරන් පද්මනාදන් හෙවත් කේ.පී. සම්බන්ධයෙන් රට තුළ ව්‍යාකූල තත්ත්වයක් පවතින බව ප්‍රජාතන්ත්‍රවාදී ජාතික සන්ධානයේ පාර්ලි‍මේන්තු මන්ත්‍රී අනුර කුමාර දිසානායක මහතා පවසයි. ආණ්ඩුවේ ඇතැම් ඇමතිවරුන් විවිධ අවස්ථාවන්හිදී කේ.පී. පිළිබඳව නොයෙක් හෙළිදරව් කිරීම් සිදුකර ඇති බව ද හෙතෙම අද පාර්ලිමේන්තුවේ දී කියා සිටියේය. එහෙත් ඔහුට එරෙහිව ආණ්ඩුව මෙතෙක් කිසිදු නීතිමය පියවරක් ගෙන නොමැති බව ද අනුර කුමාර දිසානායක මන්ත්‍රීවරයා පෙන්වාදෙයි. කේ.පී. සම්බන්ධයෙන් ගන්නා ඉදිරි පියවර පිළිබඳව සහ ඔහු සම්බන්ධයෙන් ගෙන ඇති ක්‍රියාමාර්ග පිළිබඳ ආණ්ඩුව රටට හෙළිදරව් කළ යුතු බව අනුර කුමාර දිසානායක මන්ත්‍රීවරයා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=10053", "Category": null, "Parent URL": null}