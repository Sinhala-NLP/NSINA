{"Source": "Adaderana", "Timestamp": "May 7, 2019 09:06 am", "Headline": "වවුනියාවේ කැළෑවකින් ගුවන් යානා නාශක පතුරම් තොගයක් හමුවෙයි", "News Content": "වවුනියාව, අලගල්ල, අළුත්ගම ප්‍රදේශයේ කැළෑව තුළ තිබී ගුවන් යානා නාශක පතුරම් 85ක් සොයාගත් බව වව්නියාව ඊරට්ටපෙරියකුලම පොලීසිය පවසයි. ඊයේ(06) සවස මෙම ගුවන් යානා නාශක පතුරම් තොගය සොයාගත් බව වාර්තා වෙයි. පොලිසිය පැවසූවේ ප්‍රදේශවාසීන්ගෙන් ලද තොරතුරක් මත අදාළ ගුවන් යානා නාශක පතුරම් තොගය සොයාගැනීමට හැකිවු බවයි. අදාළ ස්ථානයේ තවත් පුපුරණ ද්‍රව්‍ය පවතින්නේද යන්න සොයා පොලිස් පුපුරණ ද්‍රව්‍ය නිරීක්ෂණය කරන නිළ සුනඛයින් යොදා පරීක්ෂා කළ බවද පොලීසිය සඳහන් කළේය. එහෙත් අදාළ ස්ථානයේ වෙනත් පුපුරණ ද්‍රව්‍ය නොතිබු අතර, යුධ සමයේ අදාළ කැළෑව තුළ එල්.ටී.ටී.ඊ ක්‍රියාකාරකම් සිදුව ඇති බවද ආරක්ෂක අංශ පැවසූහ. සොයාගත් පුපුරණ ද්‍රව්‍ය වවුනියාව මහේස්ත්‍රාත් අධිකරණ නියෝග යටතේ පොලිස් විශේෂ කාර්ය බළකා නිලධාරීන් විසින් නිශ්‍රකීය කිරීමට නියමිතය. සිද්ධිය සම්බන්ධයෙන් ඊරට්ටපෙරියකුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=109415", "Category": null, "Parent URL": null}