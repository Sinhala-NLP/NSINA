{"Source": "Adaderana", "Timestamp": "September 30, 2012 08:49 am", "Headline": "95%ක් ඉවරලු", "News Content": "මේ වන විට මෙරට තුළ මැලේරියා රෝගය සියයට 95ක් පමණ පාලනය කර තිබේ. 2015 වසර වන විට මැලේරියා රෝගය මෙරටින් සම්පූර්ණයෙන්ම ඉවත් කිරීම රජයේ අරමුණ බව සෞඛ්‍ය අමාත්‍යාංශය සඳහන් කළේය. කෙසේ වෙතත් විදෙස් රටවලින් මෙරටට පැමිණෙන සංක‍්‍රමණිකයන් පිළිබඳ වැඩි අවධානයකින් යුතුව කටයුතු කරන බව ද සෞඛ්‍ය අමාත්‍යාංශය පැවසුවේය. මේ අතර මේ වසරේ ගත වු කාලසීමාව තුළ මෙරටින් හඳුනාගෙන ඇත්තේ මැලේරියා රෝගීන් විසි දෙදෙනෙකු පමණක් වන බව සෞඛ්‍ය අමාත්‍යාංශය වැඩිදුරටත් සඳහන් කළේය. එසේම මේ වසරේ ගත වු කාලසීමාව තුළ මැලේරියා රෝගයට ගොදුරු වී මෙරටට පැමිණි විදේශිකයන් 53 දෙනෙකු හඳුනාගෙන ඇති බව සෞඛ්‍ය අමාත්‍යාංශය පැවසුවේය. ගුවන්තොටුපළේ ස්ථාපිත කර ඇති විශේෂ සෞඛ්‍ය මධ්‍යස්ථානය තුළින් මෙම පිරිස් හඳුනාගෙන ඇත. මෙම විදේශිකයන්ට අවශ්‍ය වෛද්‍ය ප‍්‍රතිකාර සහ අනෙකුත් පහසුකම් ලබාදීමට පියවර ගෙන ඇති බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=27868", "Category": null, "Parent URL": null}