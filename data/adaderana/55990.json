{"Source": "Adaderana", "Timestamp": "December 28, 2015 01:18 pm", "Headline": " ටොයියන්ගේ බයියන්ගේ යුගය ඉවරයි - ගම්මන්පිල කළු කොඩි සතියක් ඉල්ලයි", "News Content": "ටොයියන්ගේ හා බයියන්ගේ යුගය 2016 ජනවාරි 08 න් අවසන් කරන බව එජනිස පාර්ලිමේන්තු මන්ත්‍රී උදය ගම්මන්පිල මහතා පවසයි.ඉකුත් වසරේ ජනවාරි 08 වෙනිදායින් පසු ටොයියන් හා බයියන් ලෙස බෙදී වාදකර ගත්තද, මේවන විට බයියන්ටත් වඩා මේ ආණ්ඩුව ගැන කලකිරී ඇත්තේ ටොයියන් බව හෙතෙම කියා සිටියේ අද (28) කොළඹ පැවති මාධ්‍ය හමුවකදීය.මේ නිසාම මේවන විට ටොයියන්ගේ හා බයියන්ගේ පොදු පැතුම වී ඇත්තේ හැකි ඉක්මනින් ආණ්ඩුවේ අවසානයක් දැකීම බවත්, ඒ වෙනුවෙන් ඔවුන් එකතුවී කටයුතු කළ යුතු බවත් ඔහු සඳහන් කළේය.ජාතික අඳුරුතම දිනය උදාවීමට ඇත්තේ තව දින 11 ක් පමණක් බවත්, ජනවාරි 08 වන දින යනු අඳුරුතම යුගයකට පාර කැපූ දිනය බවත් හෙතෙම සිහිපත් කළේය.ජනවාරි 08 දායින් පසුව ජාතික ආරක්ෂාව තර්ජනයට ලක්වූ බවත්, ජාතික ආර්ථිකය කඩා වැටුණු බවත්, සංස්කෘතිය හා සභ්‍යත්වය බිඳවැටුණු බවත් ගම්මන්පිල මන්ත්‍රීවරයා සඳහන් කළේය.ඒ නිසාම මෙම ආණ්ඩුවට ජනතාවගේ පවත්නා විරෝධය පෙන්වීම සඳහා ජනවාරි මස 02 වන දින සිට 08 වන දින දක්වා සතියක කාලය නිවසේ, හා තම මෝටර් රථයේ කළු කොඩියක් ඔසවා විරෝධය දක්වන ලෙස ඔහු ජනතාවගෙන් ඉල්ලා සිටියේය.යම් කිසි අයුරකින් එලෙස කළු කොඩි එසවීම නිසා කළු ඩිෆෙන්ඩරයක් ඒවි යයි බියක් දැනෙන්නේනම් මුහුණු පොතේ ප්‍රොපයිල් පිංතූරයට කළු කොඩියක් දමා විරෝධය දක්වන ලෙස මන්ත්‍රීවරයා දන්වා සිටියේය.", "URL": "https://sinhala.adaderana.lk/news.php?nid=55990", "Category": null, "Parent URL": null}