{"Source": "Adaderana", "Timestamp": "May 13, 2015 12:19 pm", "Headline": "තවත් එන්තර වාසියක් - මෙවර මහින්ද මංගලගෙන් කෝටි 100ක් ඉල්ලයි", "News Content": "හිටපු ජනාධිපති මහින්ද රාජපක්ෂ මහතාගේ කීර්තිනාමයට හානී සිදුවන ආකාරයේ අපහාසාත්මක ප්‍රකාශයක් සිදුකළ බවට චෝදනා කරමින් රුපියල් කෝටි 100ක වන්දියක් ලබාදෙන ලෙස ඉල්ලා විදේශ කටයුතු අමාත්‍ය මංගල සමරවීර මහතාට එන්තරවාසියක් යොමුකර තිබේ.හිටපු ජනාධිපති මහින්ද රාජපක්ෂ මහතාගේ නීතීඥ අතුල ප්‍රියදර්ශන ද සිල්වා මහතා විසින් මෙම එන්තරවාසිය යොමුකර ඇති බව සඳහන්ය. පසුගිය මැයි මස 7 වැනිදා මංගල සමරවීර අමාත්‍යවරයා විසින් කොළඹ දී පවත්වන ලද මාධ්‍ය හමුවේ දී හිටපු ජනාධිපතිවරයා සම්බන්ධයෙන් අසත්‍යය සහ ද්වේශ සහගත ප්‍රකාශයන් සිදුකර ඇති බව නීතීඥ අතුල ප්‍රියදර්ශන ද සිල්වා මහතා පවසයි.හිටපු ජනාධිපතිවරයා සහ ඔහුගේ පවුලේ උදවිය විසින් සොරකම් කර ඇති බවටත්, හිටපු ජනාධිපතිවරයාගේ සහ පවුලේ සාමාජිකයින්ගේ වත්කම රුපියල් බිලියන 18ක් පමණ වන බවත්, ශ්‍රී ලංකාවේ පළමු වැනි ට්‍රිලියනපතියා හිටපු ජනාධිපතිවරයා බවත්, එහිදී ප්‍රකාශ වී ඇති බව සඳහන්ය.මංගල සමරවීර මහතාගේ අදාළ ප්‍රකාශ තම සේවාදායකයා හට අපහාස කිරීමේ සහ අපකීර්තියක් ඇති කිරීමේ අරමුණින් සිදුකර ඇති බව නීතීඥ අතුල ප්‍රියදර්ශන ද සිල්වා මහතා පෙන්වාදෙයි.මේ හේතුවෙන් හිටපු ජනාධිපතිවරයාගේ කීර්ති නාමයට සිදුවු පාඩුව ගණනය කළ නොහැකි වුව ද නෛතික අවශ්‍යතාවන් සඳහා එම පාඩුව රුපියල් කෝටි සියයකට තක්සේරු කර ඇති බව නීතීඥවරයා පවසයි. ඒ අනුව එන්තරවාසිය යොමුකළ දිනයේ සිට දින 21ක් ඇතුළත අදාළ මුදල තම සේවාදායකයා හට ගෙවන ලෙස නීතීඥ අතුල ප්‍රියදර්ශන ද සිල්වා මහතා මංගල සමරවීර අමාත්‍යවරයාට දැනුම් දී ඇත.එම මුදල අදාළ කාලය තුළ ගෙවීමට අපොහොසත් වුවහොත් ඊට එරෙහිව ඉදිරි නීතිමය ක්‍රියාමාර්ග ගන්නා බව ද නීතීඥවරයා යොමුකළ එන්තරවාසියේ සඳහන්ය.මේ අතර පසුගියදා මුදල් ඇමති රවී කරුණානායක මහතා හිටපු ජනපතිගෙන් රුපියල් මිලියන 2000ක වන්දියක් ඉල්ලා අපහාස නඩුවක් දමන බවද පැවසීය.ඒ ලංකාපුත්‍ර බැංකුවෙන් ණය ලබාදීම සම්බන්ධයෙන් හිටපු ජනාධිපතිවරයා විසින් කර ඇති ප්‍රකාශයක් පදනම් කරගනිමිනි.එසේම හිටපු ආරක්ෂක ලේකම් ගෝඨාභය රාජපක්ෂ මහතාද පසුගියදා ජවිපෙ බස්නාහිර මන්ත්‍රී සුනිල් වටගල වෙත එන්තර වාසියක් යවමින් රුපියල් රුපියල් බිලියනක වන්දියක් ඉල්ලා සිටින ලදී.ඒ අම්පාරේ පැවැති දැයට කිරුළ ප්‍රදර්ශනයේදී රුපියල් කෝටි 13ක මූල්‍ය අක්‍රමිකතාවයක් සිදුව ඇති බව කියමින් වටගල මහතා අල්ලස් කොමිසමට ඉදිරිපත් කළ පැමි‍ණිල්ලකින් සිය කීර්ති නාමයට හානි වූ බව කියමිනි.", "URL": "https://sinhala.adaderana.lk/news.php?nid=51308", "Category": null, "Parent URL": null}