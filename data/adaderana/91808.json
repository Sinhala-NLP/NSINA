{"Source": "Adaderana", "Timestamp": "July 1, 2018 11:21 pm", "Headline": "පාතාලයන්ට නිදහස් දුන්නු ආණ්ඩුව ජනතාවට මරණ බිය උරුම කර දුන්නා", "News Content": "පාතාල මර්දනයට නායකත්වය දුන් රංගජීව වැනි පොලිස් නිලධාරීන් හිරේ දමා පාතාලයන්ට නිදහස දුන් වත්මන් ආණ්ඩුව ව්‍යාපාරිකයන්ට සහ පොදු ජනතාවට මරණ බිය උරුම කර දී ඇති බව ජාතික නිදහස් පෙරමුණේ නායක, විමල් වීරවංශ මහතා පවසයි. පසුගියදා මහනුවර තැපැල් ශ්‍රවණාගාරයේදී පැවැති රටට සතුරු 20 එපා සම්මන්ත්‍රණයට එක්වෙමින් ඒ මහතා මෙසේ සඳහන් කළේය. එහිදී වැඩිදුරටත් අදහස් දැක්වූ ඒ මහතා මෙසේ ද පැවසීය. “දින 100න් විධායක ජනාධිපති ධුරය අහෝසි කිරීමට ආපු මෛත්‍රීපාල සිරිසේන ජනාධිපතිවරයා ඉදිරියේ ජනතා විමුක්ති පෙරමුණ අවුරුදු තුනකට පස්සේ විධායක ජනාධිපති ධුරය අහෝසි කිරීමේ 20 වැනි ආණ්ඩුක්‍රම ව්‍යවස්ථා සංශෝධනයක් තබා තිබෙනවා. දැන් අනුර දිසානායක කියනවා, මේ 20 වැනි සංශෝධනය විජිතගේ‍ කියලා. විජිත හේරත් කියනවා, තවත් කෙනෙකුගේ කියලා. එහෙම බැලුවොත් 20 වැනි සංශෝධනය අවජාතකයි කියලා පෙනෙනවා. නමුත් මේකට අප්පෙක් ඉන්නවා. ඒ තමයි ජයම්පති වික්‍රමරත්න. ඔහු මේක හැදුවේ රනිල් වික්‍රමසිංහ වෙනුවෙන්. මේ අතර අනාරක්ෂිත බව දවසින් දවස වර්ධනය වෙමින් තිබියදී හමුදාව සියට 25කින් කප්පාදු කරනවා, යුද මූලෝපායික වශයෙන් වැදගත් උතුරේ හමුදා කඳවුරු 100ක් පමණ ඒ යටතේ ඉවත් කිරීමට යනවා. මෙහෙම කරන්නේ ඇමෙරිකා එක්සත් ජනපදයේ උවමනාවටයි. ඇමෙරිකා එක්සත් ජනපදය අද අසූචි ගොඩක් කියා හඳුන්වන ජිනීවා මානව හිමිකම් කවුන්සිලයට එදා ගෙන ආපු යෝජනාවලියට මංගල සමරවීර අත ඔසවලා එකඟ වුණේ මේ දේ කරන්නයි. අද මේ නිවට ආණ්ඩුව බටහිර අධිරාජ්‍යවාදීන් හා දෙමළ ඩයස්පෝරාව සතුටු කරන්න ආරක්ෂක අංශවලට හැම අතින්ම පහර දෙනවා. එදා පාතාලය මර්දනය කරන්න මුල් වුණු රංගජීව කියන පොලිස් නිලධාරියා අද ඉන්නේ හිරේ. එවැනි නිලධාරීන් හිරේ දමපු මේ ආණ්ඩුව පාතාලයන්ට නිදහස දුන්නා. අපේ ආණ්ඩුව කාලයේ පාතාලයන්ට බිය ඇති වී ජනතාවට ආරක්ෂිත බව පිළිබඳව හැඟීමක් ඇති වී තිබුණා. මේ පාතාලය හිස එසවීම නිසා අද යමක් කමක් හම්බකරගත් ව්‍යාපාරිකයන් ජීවත් වන්නේ ඉතාමත් බියෙන්.“", "URL": "https://sinhala.adaderana.lk/news.php?nid=91808", "Category": null, "Parent URL": null}