{"Source": "Adaderana", "Timestamp": "May 13, 2013 07:24 am", "Headline": "මැදවච්චිය-මඩු යකඩ යකාගේ ගමන යළි ඇරඹෙයි", "News Content": "මැදවච්චියේ සිට මඩු දක්වා වූ දුම්රිය ධාවන කටයුතු හෙට (14) දිනයේ සිට යළි ආරම්භ කරන බව දුම්රිය දෙපාර්තමේන්තුව පවසයි. කිලෝ මීටර් 43 ක දුරින් යුත් අදාළ මාර්ගය ඉන්දීය ණය ආධාර යටතේ ප්‍රතිසංස්කරණය කර තිබේ. ඒ අනුව හෙට දිනයේ සිට මැදවච්චිය සහ මඩු අතර රේල් බස් සේවාවක් ක්‍රියාත්මක කිරීමට නියමිත බව දුම්රිය සාමාන්‍ය අධිකාරී බී.ඒ.පී ආරියරත්න මහතා සඳහන් කළේය. උදෑසන දහවල් සහ පස්වරු යන වශයෙන් වාර 3 ක් දෛනිකව මෙම රේල් බස් සේවාව ධාවනය කිරීමට සැලසුම් කර තිබේ. මෙම මාර්ගයේ අවසන් වරට දුම්රියක් ධාවනය කර ඇත්තේ 1986 වසරේ බව දුම්රිය සාමාන්‍ය අධිකාරීවරයා සඳහන් කළේය. තලෙයිමන්නාරම දක්වා වූ මාර්ගයේ ප්‍රතිසංස්කරණ කටයුතු ද මේ වසරේ දෙසැම්බර් අවසන් කිරීමට බලාපොරොත්තු වන බව දුම්රිය සාමාන්‍ය අධිකාරී බී.ඒ.පී ආරියරත්න මහතා පැවසීය.", "URL": "https://sinhala.adaderana.lk/news.php?nid=34040", "Category": null, "Parent URL": null}