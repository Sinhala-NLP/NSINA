{"Source": "Adaderana", "Timestamp": "November 16, 2018 08:35 am", "Headline": "කෝටි ගාණක රන් බිස්කට් රේගුවට මාට්ටු", "News Content": "රන් බිස්කට් තොගයක් ඉන්දියාවේ සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් තිදෙනකු කටුනායක ගුවන් තොටුපොළේ දී රේගු මත්ද්‍රව්‍ය පාලන අංශයේ නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. රුපියල් එක් කෝටි හතලිස් තුන් ලක්ෂ අනූ අට දහස් අට සිය හැටක් (1,43,98,860 ) වටිනා මෙම රන් බිස්කට් තොගය ඊයේ රාත්‍රීයේ දී අත්අඩංගුවට ගෙන තිබේ. මොවුන් මහනුවර , අකුරණ ප්‍රදේශයේ පදිංචි වයස අවුරුදු 48,46 සහ 44 යන වයස්වල පසුවන ව්‍යාපාරිකයෝ තිදෙනෙක් බව අනාවරණය වී ඇත. අමොවුන් තිදෙනා ඊයේ රාත්‍රී 10.50 ට ඉන්දියාවේ මුම්බායි නුවර සිට පැමිණි ශ්‍රී ලන්කන් ගුවන් සේවයේ යූ.එල්- 144 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබේ. ඔවුන් විසින් සකස් කරගෙන විත් තිබූ ලෝහමය බට 06 ක් තුළ මෙම රන් බිස්කට් තොගය දමා ගෙන, එම බට ඔවුන්ගේ භාණ්ඩ තබාගෙන යන ගුවන් තොටුපොළ තුළ භාවිතා කරන ට්‍රොලි කරත්ත තුළ මෙම ලෝහ බට දෙක බැගින් සඟවා ගෙන , කිසිවක් ප්‍රකාශ කිරීමට නොමැති \"හරිත මාවත \" ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් මෙම ව්‍යාපාරිකයන් තිදෙනා අත්අඩංගුවට ගෙන තිබුණි. මෙහි ග්‍රෑම් 100 බැගින් බර වූ රන් බිස්කට් 24 ක් දෙකට කපා , එම රන් බිස්කට් කැබලි 48 මෙම ලෝහ බට තුළ මොවුන් සඟවා ගෙන තිබූ අතර , එම රන් බිස්කට් සියල්ලේම මුළු බර කිලෝ ග්‍රෑම් 02 යි ග්‍රෑම් 400 ක් බව රේගුව ප්‍රකාශ කරයි. මෙම අත් අඩංගුවට ගැනීම රේගු මත්ද්‍රව්‍ය පාලන අංශයේ සහකාර රේගු අධිකාරීවරුන් වන නුවන් අබේනායක ,රසික සමන්ජිත් , සසංක ධර්මසිරි , රංජිත් සිල්වා සහ ධනුෂ්ක අලහකෝන් යන මහත්වරුන් විසින් සිදු කර තිබුණි. මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත සිදු කරයි.", "URL": "https://sinhala.adaderana.lk/news.php?nid=99289", "Category": null, "Parent URL": null}