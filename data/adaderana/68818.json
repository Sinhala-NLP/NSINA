{"Source": "Adaderana", "Timestamp": "January 29, 2017 06:49 pm", "Headline": "සේවය හැරගිය හමුදා සාමාජිකයින් සොයා තවදුරටත් මෙහෙයුම් ", "News Content": "නිවාඩු නොලබා සේවයට වාර්තා නොකර සිටින ත්‍රිවිධ හමුදා සාමාජිකයින් අත්අඩංගුවට ගැනීමේ කටයුතු මේ වනවිට ආරම්භ කර ඇති බව හමුදා ප්‍රකාශක, යුද හමුදා මාධ්‍ය අධ්‍යක්‍ෂ බ්‍රිගේඩියර් රොෂාන් සෙනෙවිරත්න මහතා පවසයි. දෙසැම්බර් මස 31දා මධ්‍යම රාත්‍රියේ සිට මෙලෙස නිවාඩු නොලබා සේවයට වාර්තා නොකර සිටින පිරිස් අත්අඩංගුවට ගැනීමේ කටයුතු ආරම්භ වූ අතර පසුගිය 25දා වන විට 250ක පිරිසක් අත්අඩංගුවට ගෙන තිබේ.හමුදා ප්‍රකාශක රොෂාන් සෙනෙවිරත්න මහතා කියා සිටියේ අත්අඩංගුවට ගැනීමේ කටයුතු අඛණ්ඩව ක්‍රියාත්මක කරන බවත්, එම පිරිස් සඳහා විනයානුකුලව කටයුතු කිරීමට කටයුතු කරන බවයි.මේ සම්බන්ධව සියලුම පොලිස් ස්ථාන මෙන්ම ආගමන විගමන දෙපාර්තමේන්තු නිලධාරීන් ද දැනුවත්කර ඇති බව බ්‍රිගේඩියර් රොෂාන් සෙනෙවිරත්න මහතා වැඩිඳුරටත් පැවසීය. නිවාඩු නොලබා සේවයට වාර්තා නොකර සිටින ත්‍රිවිධ හමුදා සාමාජිකයින් සඳහා නිශ්කාෂණ ලබා නිත්‍යානුකුලව සේවයෙන් ඉවත්වීම සඳහා ආරක්‍ෂක අමාත්‍යාංශය මගින් 2016 වසර තුළ දෙවතාවක් වරකට මසක් බැගින් වූ පොදු සමා කාලයක් ප්‍රකාශයට පත් කොට තිබුණි.අවසන් පොදු සමා කාලය පසුගිය දෙසැම්බර් මස 31දා මධ්‍යම රාත්‍රියෙන් අවසන් විය. ඒ යටතේ නිලධාරීන් සහ සෙසුනිලයින් නව දහසකට ආසන්න පිරිසක් අවසන් නිශ්කාෂණ සඳහා රපෝර්තු කොට තිබිණි.", "URL": "https://sinhala.adaderana.lk/news.php?nid=68818", "Category": null, "Parent URL": null}