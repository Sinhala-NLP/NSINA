{"Source": "Adaderana", "Timestamp": "November 7, 2018 05:25 pm", "Headline": "දෙමළ සන්ධානයෙන් ජනපතිට ඉල්ලීමක්", "News Content": "වත්මන් අර්බුදකාරී දේශපාලන වාතාවරණය යථා තත්ත්වයට පත් කිරීම සඳහා දැනට තීරණය කර ඇති දිනට පෙර පාර්ලිමේන්තුව කැඳවිය යුතු බවට දෙමළ ජාතික සන්ධානය අවධාරණය කර තිබේ. දෙමළ ජාතික සන්ධාන නියෝජිතයින් පිරිසක් සහ ජනාධිපති මෛත්‍රීපාල සිරිසේන මහතා අතර සාකච්ඡාවක් අද පෙරවරුවේ පැවති බව දෙමළ ජාතික සන්ධානය පවසයි. ජනාධිපති ලේකම් කාර්යාලයේ පැවති මෙම සාකච්ඡාව සඳහා දෙමළ ජාතික සන්ධානය නියෝජනය කරමින් එහි නායක ආර්. සම්බන්ධන්, සෙල්වම් අඩෙක්කලනාදන්, ධර්මලිංගම් සිද්ධාර්ථන් සහ එම්.ඒ. සුමන්තිරන් යන පාර්ලිමේන්තු මන්ත්‍රීවරුන් එක්ව තිබේ. මෙහිදී රටේ වත්මන් වාතාවරණය සම්බන්ධයෙන් දීර්ඝ ලෙස කරුණු සාකච්ඡා වී ඇති අතර තමන් ගත් ඇතැම් තීන්දුවලට බලපෑ පසුබිම ජනාධිපතිවරයා මෙහිදී පැහැදිලි කල බව නිවේදනයක් නිකුත් කරමින් එම්.ඒ.සුමන්තිරන් මහතා සඳහන් කළේය. පවතින වාතාවරණය තුළ දෙමළ ජාතික සන්ධානයේ මන්ත්‍රීවරුන් ගෙන ඇති තීන්දු සම්බන්ධයෙන් ද ඔවුන් ජනාධිපතිවරයා වෙත කරුණු පැහැදිලි කර තිබේ. කෙසේවෙතත් තමන් විසින් මීට පෙර ගෙන ඇති තීරණය වෙනස් කිරීමට නොහැකි බවත් එම තීරණයට අනුව කටයුතු කරන බවත් ජනාධිපතිවරයා හමුවේ ප්‍රකාශ කල බව අදාළ නිවේදනයේ සඳහන් වෙයි. එහෙත් රටේ පවතින දේශපාලන තත්ත්වය යථා තත්ත්වයට පත් කිරීම සඳහා ඉදිරියේදී ජනාධිපතිවරයා විසින් ගන්නා ක්‍රියාමාර්ගවලට පූර්ණ සහයෝගය ලබාදෙන බවද ඔවුන් ප්‍රකාශ කර තිබේ. පාර්ලිමේන්තුව නියමිත දිනට පෙර කැඳවන ලෙස සිදුකළ ප්‍රකාශය පිළිබඳව ද තමන් දැඩි අවධානය යොමු කරන බව ජනාධිපතිවරයා ප්‍රකාශ කල බවයි අදාළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=98851", "Category": null, "Parent URL": null}