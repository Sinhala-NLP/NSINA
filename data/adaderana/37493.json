{"Source": "Adaderana", "Timestamp": "September 18, 2013 10:07 am", "Headline": "තිස්සමහාරාමේ ලක්ෂ 18ක රන් කොල්ලයට 4ක් මාට්ටු", "News Content": "තිස්සමහාරාම ප්‍රදේශයේදී සිදුවු රුපියල් ලක්ෂ 18ක ආසන්න වටිනාකමින් යුතු මුදල් සහ රන් ආභරණ කොල්ලකෑමේ සිද්ධියක් සම්බන්ධයෙන් සැකකරුවන් සිව්දෙනෙකු අත්අඩංගුවට ගෙන තිබේ. පසුගිය පළමුවැනි දින ගිනි අවි පෙන්වා බියගන්වා පුද්ගලයෙකු සතුව තිබී රුපියල් 16 ලක්ෂ 6000ක මුදලක් සහ රුපියල් එක්ලක්ෂ 50,000 ක් පමණ වටිනා රන් මුදුවක් කොල්ලකා ඇති බවට තංගල්ල කොට්ඨාශ අපරාධ විමර්ශන අංශයට පැමිණිල්ලක් ලැබී තිබුණි. ඒ අනුව සිදුකළ විමර්ශන වලදී තිස්සමහාරාම ප්‍රදේශයේ දී සැකකරුවන් සිව්දෙනෙකු අත්අඩංගුවට ගැනීමට හැකි වු බව පොලීසිය පැවසුවේය. ඔවුන් සතුව තිබී කොල්ලකන ලද මුදල් වලින් රුපියල් 61,000 ක් සහ රන් මුදුව සොයාගෙන ඇත. එමෙන්ම කොල්ලකෑම සඳහා යොදාගත් ගල්කටස් වර්ගයේ ගිනි අවියක්, ජංගම දුරකථන 03ක්, ත්‍රී රෝද රථවක් සහ යතුරුපැදියක් ද පොලිස් භාරයට ගෙන තිබේ. අත්අඩංගුවට ගත් සැකකරුවන් සම්බන්ධයෙන් තංගල්ල කොට්ඨාස අපරාධ විමර්ශන අංශය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=37493", "Category": null, "Parent URL": null}