{"Source": "Adaderana", "Timestamp": "September 9, 2014 08:37 am", "Headline": "ජයලලිතා සාමිට එරෙහිවෙයි ", "News Content": "තමිල්නාඩු ප්‍රධාන අමාත්‍ය ජයලලිතා ජයරාම් භාරතීය ජනතා පක්ෂයේ ජ්‍යේෂ්ඨ නායකයෙකු වන සුබ්‍රමනියම් සාමිට එරෙහිව අපහාස නඩුවක් ගොනුකර තිබේ. ඉන්දීය මාධ්‍ය වාර්තා කරන්නේ චෙන්නායි අධිකරණයේ දී අදාළ නඩුව ගොනුකර ඇති බවයි. ශ්‍රී ලංකා නාවික හමුදාව විසින් පසුගියදා අත්අඩංගුවට ගත් ධීවරයින් පැමිණි යාත්‍රා තමාට සහ ඩී.එම්.කේ.පක්ෂයේ නායක ටී.ආර්.බාලුට අයත් බවට සුබ්‍රමනියම් සාමි සිදුකළ ප්‍රකාශයක් හේතුවෙන් මෙම නඩුව ගොනු කළ බව ජයලලිතා ජයරාම් මහත්මිය පෙන්වා දෙයි. පසුගිය සැප්තැම්බර් පළමු වැනි දින සහ දෙවන දින ශ්‍රී ලංකා නාවික හමුදාව විසින් නීති විරෝධී ලෙස මෙරට මුහුදු සීමාවට ඇතුළු වු ඉන්දීය ධීවරයින් 15 දෙනෙකු අත්අඩංගුවට ගනු ලැබුණි. අදාළ ධීවරයින් සහ යාත්‍රා නිදහස් කිරීමට කඩිනමින් පියවර ගන්නා ලෙස බලකරමින් ජයලලිතා ජයරාම් ඉන්දීය අග්‍රාමාත්‍ය නරේන්ද්‍ර මෝඩි වෙත ලිපියක් යොමුකර තිබුණි. එහිදි භාරතීය ජනතා පක්ෂයේ ජ්‍යෙෂ්ඨ නායකයෙකු වන සුබ්‍රමනියම් සාමි ද නරේන්ද්‍ර මෝඩි වෙත ලිපියක් යොමුකරමින් සඳහන් කර ඇත්තේ අදාළ ධීවරයින් පැමිණි යාත්‍රා තමිල්නාඩු ප්‍රධාන අමාත්‍යවරියට සහ ඩි.එම්.කේ.පක්ෂයේ ජ්‍යෙෂ්ඨ නායක ටි.ආර්.බාලුට අයත් බවයි. සුබ්‍රමනියම් සාමි විසින් සිදුකර ඇති එම ප්‍රකාශයෙන් තමාට අපහාස වී ඇති බව චෝදනා කරමින් තමිල්නාඩු ප්‍රධාන අමාත්‍ය ජයලලිතා ජයරාම් ඊයේ(08) මෙම නඩුව ගොනුකර තිබේ.", "URL": "https://sinhala.adaderana.lk/news.php?nid=45930", "Category": null, "Parent URL": null}