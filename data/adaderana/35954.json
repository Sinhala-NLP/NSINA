{"Source": "Adaderana", "Timestamp": "July 20, 2013 06:22 pm", "Headline": " ශ්‍රී ලංකාව 320යි - සංගක්කාර 169යි", "News Content": "කුමාර් සංගක්කාර පන්දු 137 කදී 4 පහර 18ක් හා 6 පහර 6ක් සමගින් ලබාගත් ලකුණු 169ද සමගින් දකුණු අප්‍රිකානු කණ්ඩායම සමග පැවැත්වෙන එක්දින තරගාවලියේ පළමු තරගයේදී ශ්‍රී ලංකා කණ්ඩායම කඩුලු 5ක් දැවි ලකුණු 320ක් ලබා ගැනීමට මීට ටික වේලාවකට පෙර සමත් විය. කාසියේ වාසිය දිනාගත් අප්‍රිකානු කණ්ඩායම පළමුවෙන් පන්දුවට පහරදීම සඳහා ශ්‍රී ලංකා කණ්ඩායමට ආරාධනා කළේය. ඒ අනුව ශ්‍රී ලංකා කණ්ඩායම වෙනුවෙන් සංගක්කාර ලබා ගත් ලකුණු 169 හැරුණු විට ආරම්භක පිතිකරු උපුල් තරංග ලකුණු 43ක්, මහේල ජයවර්ධන ලකුණු 42ක්, ලහිරු තිරිමාන්න ලකුණු 17ක්, තිලකරත්න ඩිල්ෂාන් ලකුණු 10ක් ලබාගන්නා ලදී. අවසන් අවස්ථාවේදී පිටියට පිවිසි තිසර පෙරේරා අවසන් පන්දුවාර කිහිපයේදී තමාගේ සේවය ශ්‍රී ලංකාවට අත්‍යවශ්‍ය බව යළි පසක් කරමින් පන්දු 7කදී ලකුණු 16ක් ලබා ගැනීමට සමත් විය. කුමාර් සංගක්කාර අද ලබා ගත්තේ සිය 16 වැනි එක්දින ශතකය වීම ද විශේෂත්වයකි. පන්දු යැවීමේදී මෝන් මෝකල් ලකුණු 34ට කඩුලු 2ක් බිඳ හෙළීමට සමත් විය. මෙම තරගය කොළඹ ආර්. ප්‍රේමදාස ක්‍රීඩාංගණයේදී පැවැත්වෙයි.", "URL": "https://sinhala.adaderana.lk/news.php?nid=35954", "Category": null, "Parent URL": null}