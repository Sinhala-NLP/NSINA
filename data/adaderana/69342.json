{"Source": "Adaderana", "Timestamp": "February 8, 2017 06:15 pm", "Headline": " පර්පචුවල් ට්‍රෙෂරීස් ගැන පියවර රැසක් අරන් තියෙනවා", "News Content": "මහ බැංකු බැඳුම්කර ගනුදෙනුව සම්බන්ධයෙන් චෝදනා එල්ල වී ඇති පර්පචුවල් ට්‍රෙෂරීස් සමාගම පිළිබඳ පියවර රැසක් මේ වන විට ගෙන ඇති බව මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා පවසයි.ඒ සම්බන්ධ විමර්ශන කටයුතු තවදුරටත් ක්‍රියාත්මක බව අද ශ්‍රී ලංකා මහ බැංකු පරිශ්‍රයේ පැවති මාධ්‍ය හමුවකදී මහ බැංකු අධිපතිවරයා සඳහන් කළේය.මහ බැංකුව විසින් සිදුකළ පරීක්ෂණයකට අනුව පර්පචුවල් ට්‍රෙෂරීස් සමාගමේ ඇතැම් කටයුතු සීමා කිරීමට මුදල් මණ්ඩලය පියවර ගෙන ඇති බව ඔහු සඳහන් කළේය.පර්පචුවල් ට්‍රෙෂරීස් සමාගම පිළිබඳ විමර්ශනයක් සිදුකරන ලෙස තමන් පොලිස්පතිවරයා වෙත දැනුම්දීමක් සිදුකළ බව මහ බැංකු අධිපතිවරයා සඳහන් කළේය.එම විමර්ශනය මේ වන විට සිදුවෙමින් පවතින අතර එම සමාගම පිළිබඳ අභ්‍යන්තර පරීක්ෂණ දෙකක් ද පැවැත්වෙන බව මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=69342", "Category": null, "Parent URL": null}