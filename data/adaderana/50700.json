{"Source": "Adaderana", "Timestamp": "April 17, 2015 10:16 am", "Headline": "72 හැවිරිදි මවකට හදි කළ නරුමයා සොයයි", "News Content": "නිවසක තනිවම වාසය කළ වය අවුරුදු 72 ක් වන වයෝවෘද්ධ කාන්තාවක දුෂණය කළ බව කියන සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව පල්ලම පොලීසිය කියයි.අත්අඩංගුවට ගැනීමට නියමිතව ඇත්තේ වයස අවුරුදු 60 ක් වන හලාවත - විල්පත පදිංචිකරුවෙකි.මෙසේ අතවරයට ලක්ව ඇත්තේ හලාවත - විල්පත ප්‍රදේශයේ පදිංචි එක්දරු මවක වන අතර ඇයගේ එම දරුවාද විවාහ වී වෙනම වාසය කරන බව පොලීසිය කියයි.පසුගිය 13 වැනිදා රාත්‍රී 9.00 ට පමණ මෙම කාන්තාව ජීවත් වන නිවසට ගොස් ඇති සැකකරු එම නිවසේ දොරට තට්ටු කර ඇත. කාන්තාව නිවසේ දොර විවෘත කිරීමෙන් අනතුරුව සැකකරු ඇයට අතවර කර පලා ගොස් ඇති බවට පැමිණිලි ලැබී ඇති බව පොලීසිය පවසයි.අතවරයට පත්ව ඇති කාන්තාව 14 වැනිදා පෙරවරුවේ ප්‍රතිකාර ලබා ගැනීම සදහා මුන්දලම දිසා රෝහලට ඇතුළත් වී ඇති අතර ඇයට ප්‍රතිකාර කර ඇති මුන්දලම දිසා රෝහලේ වෛද්‍යවරුන් වෛද්‍ය පරීක්ෂණයක් සඳහා ඇය හලාවත මහා රෝහලට මාරු කර ඇත.ඒ අනුව ඇය දුෂණයට ලක්වී ඇති බව හලාවත මහා රෝහලේ අධිකරණ වෛද්‍ය නිලධාරීවයා විසින් කරන ලද පරීක්ෂණයේදී අනාවරණය වී තිබේ.ඒ අනුව හලාවත රෝහල් පොලීසිය විසින් මේ බව පල්ලම පොලීසියට දැනුම් දී ඇති බව අද දෙරණ වාර්තාකරු පවසයි.පල්ලම පොලීසියේ නිලධාරීන් විසින් මේ වන විට අතවරයට පත්ව ඇති කාන්තාවගෙන් ප්‍රකාශ සටහන් කරගෙන ඇත.සැකකරු ප්‍රදේශයෙන් පලා ගොස් ඇති බව පොලීසිය කියයි.පල්ලම පොලිස් ස්ථානාධිපති පොලිස් පරීක්ෂක ඩබ්ලිව්.ලක්රුවන් මහතා ඇතුළු නිලධාරීන් විසින් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=50700", "Category": null, "Parent URL": null}