{"Source": "Adaderana", "Timestamp": "January 18, 2019 11:49 am", "Headline": "පිළිසරණක් අවැසි මොහොතක්", "News Content": "වෛද්‍යවරයෙකු සහ ඉංජිනේරුවරයෙකු වීමේ පුතුන්ගේ සිහිනය පිලිකා මාරයකු විසින් වීනාශ කිරීමේ අවදානමට ලක් වූ පවුලක් ගලේවෙල දේවහුව බුලනවැව ප්‍රදේශයෙන් වාර්තාවිය. 45 හැවිරිදි එච්.එම් .ජයලාල් හේරත් සහ 43 හැවිරිදි ඒ. ඒ. අයිරාංගනී යුවල කුඩා කාමරයක කලකට සිට පදිංචිව සිටින අතර ඔවුන් දැඩි ආර්ථික දුෂ්කරතාවයන් රැසකට මුහුණ දෙමින් ජීවිකාව ගෙවයි. කුලී වැඩක් කරගෙන ජීවත් වූ මෙම යුවළගේ එකම අධිෂ්ඨානය වූයේ සිය පුතණුවන් දෙදෙනාට නිසි අධ්‍යාපනයක් ලබාදීමය. එසේ සිටින අතරතුර මීට මාස හත අටකට ඉහත දී එකවරම ජයලාල් හේරත් මහතා හිසේ අමාරුවක් සහ කනේ කැක්කුමක් සෑදී මාස ගණනාවක් නිවසේ සිට විවිධ ප්‍රතිකාර කරන්නට විය. එන්න එන්නම රෝග තත්ත්වය උත්සන්න වීමත් සමඟ අයිරාංගනී මහත්මිය සිය සැමියා රෝහලට රැගෙන ගොස් තිබේ. එහිදී අනාවරණය වී ඇත්තේ ජයලාල් හේරත් මහතා පිළිකා රෝගියෙකු ඒ වනවිටත් පිළිකාව ඔඩුදුව ගොස් හමාරය. පසුව එදා සිට මාස ගණනාවක්ම ජයලාල් ජීවත් වූයේ ජීවිතයත් මරණයත් අතර සටනක රෝහලේ වෛද්‍යවරුන්ට පින්සිද්ද වන්නටය. දැනට ප්‍රතිකාර වලින් පසු ඔහු නිවසට පැමිණ සිටින නමුත් ජයලාල් මහාත මාස තුනක පමණ කාලයක් සිටම දියර වර්ග වලින් පමණක් ජීවත් වන්නේ බත් ඇටයක් කන්නට තරම් වාසනාව ඔහුට නොමැති නිසාය. මේ දරුපවුල ජීවත් වන්නේ තම අවට පදිංචි හිතවතුන්ගේ ලැබෙන උදව්වකින් පමණි. ජයලාල්ගේ බිරිඳ සැමියාගේ ආහාර පාන සකසා දරුවන් දෙන්නාගේ වැඩ කරද්දී කුලියකට හෝ යාමට නොහැකිය, දින 72 ක් සැමියා රෝහලේ සිටියදී ඔහු බැලීමට ගියාය. මේ විශාල කරදර ගොන්න තුළ ජයලාල්ගේ වැඩිමහල් පුතා රංග දිල්ශාන් උසස් පෙළ තාක්ෂණවේදය විෂය හදාරන පාසල් සිසුවෙකි. ඔහුගේ බාල පුතා රදීෂ දේශාන් 12 වන වියේ පසුවන 8 වසරේ අධ්‍යාපනය ලබකි. රංග දිල්ශාන් හැඬු කඳුළින් කියා සිටියේ තමන් ඉංජිනේරුවෙකු වී තම පවුලේ ආර්ථිකය කෙසේ හෝ ගොඩනගා ගන්නා බවය. රදිෂ පුතනුවන් හඬා වැටෙමින් කියා සිටියේ තමන් කෙසේ හෝ අධ්‍යාපනය ලබා වෛද්‍යවරයකු වීමේ සිහිනය සැබෑ කර ගැනීමට උත්සාහ දරන බවය. ඒ තම පියා වගේ දුක්විදින ජනතාවට ප්‍රතිකාර කිරීමට බලාපොරොත්තුවෙන් බව රදිෂ පවසයි. ඔවුන්ගේ එම උත්සාහය කොතෙක් දුරට සාර්ථක වන්නේ ද නැද්ද යන්න ජීවිතයත් මරණයත් අතර සටන් වදින ජයලාල් හේරත් මෙන්ම මව ඒ .ඒ .අයිරාංගනී මහත්මිය දැඩි කනස්සල්ලකින් පසු වන්නේ කවුරුන් හෝ ගෙනැවිත් දෙන මුදලකින් ආහාර ටිකකින් එම ඉලක්ක සපුරා ගැනීමට හැකිදැයි සිහිනයක් පවතින නිසාවෙනි. පිළිස්සූ නොමැති ගඩොල් මැටි වලින් බැඳ කුඩා කාමරයක මෙම පවුලේ හතර දෙනාම ජීවත් වන්නේ ලන්තෑරුම් එළියෙනි. ලන්තෑරුම් එළියෙන් පාඩම් කරන මෙම දරුවන් දෙදෙනා වීද්‍යාලයේ ද දක්ෂ දරුවන් බව ගුරුවරු පවසයි. එම දරුවන් දෙදෙනාට අවශ්‍ය පොත් පත් ටික බොහෝදුරට ලබාදෙන්නේ විද්‍යාලයේ ගුරු මෑණි වරුන් හෝ ගුරු පිය වරුන් බව මෙම දරුවන් හඬා වැටෙමින් පැවසීය. උසස් අධ්‍යාපනය ලබන ඉංජිනේරු සිහිනය රඳවා සිටින රංග දිල්ෂාන්ට පෞද්ගලික උපකාරක පන්ති වල ගුරුවරු පවා දැඩි ආදරයක් දක්වන්නේ ඔහුගේ ඉලක්කය ඉතාමත් සාර්ථක නිසාවෙනි. එම නිසාම පෞද්ගළික ගුරුවරු පවා ඔහුගෙන් මුදලක් අය නොකර ඉගැන්වීම සිදු කරන බව රංග අප සමඟ පැවසීය. ඔවුන්ගේ එකම බලාපොරොත්තුව බවට පත්ව ඇත්තේ පියාණන්ට අවශ්‍ය ප්‍රතිකාර ලබාදීමත් ශක්තිජනක දියර ආහාර ලබා දීමත් කෙසේ හෝ තව ටික කාලයක් පිළිකා මාරයාගෙන් තම පියා ගලවාගැනීම සදහාය. ජයලාල් හේරත් මහතාගේ එකම බලාපොරොත්තු බවට පත්ව ඇත්තේ වැඩිමහල් පුතා උසස් පෙළ විභාගය පාස් වෙන තුරු තමන්ට ජීවත්වීමට අවශ්‍යතාවය බවය. ඔවුන්ට උදව් කිරීමට කැමති අයකු වේනම් දුරකථන අංකය 0779257685 වෙත අමතන්න.", "URL": "https://sinhala.adaderana.lk/news.php?nid=102588", "Category": null, "Parent URL": null}