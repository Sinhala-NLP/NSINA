{"Source": "Adaderana", "Timestamp": "October 18, 2012 07:21 am", "Headline": "මෙරට සීමාවේ දී ආරක්ෂාව දෙන්න පුළුවන්", "News Content": "ශ්‍රී ලංකා ධීවරයින්ට මෙරට මුහුදු සීමා තුළදී අදාළ ආරක්ෂාව උප‍රිමයෙන් ලබාදීමට කටයුතු කරන බව නාවික හමුදාව පවසයි. කෙසේ වෙතත් වෙනත් රටවල මුහුදු සීමා උල්ලංඝණය කරමින් ධීවර කටයුතුවල නිරත නොවන ලෙස ද නාවික හමුදාව ඉල්ලීමක් කරයි. පසුගියදා මාතර, කුඩාවැල්ල ධීවර වරායෙන් ධීවර කටයුතු සඳහා ගිය බෝට්ටුවකට එල්ල වූ ප්‍රහාරයකින් ධීවරයින් තිදෙනෙකු ජීවිතක්ෂයට පත්විය. මේ අතර අදාළ බෝට්ටුවට එල්ල වූ ප්‍රහාරය සම්බන්ධයෙන් මේ වන විට තොරතුරු රැසක් අනාවරණය වෙමින් පවතින බව ‍පරීක්ෂණ සිදුකරන කණ්ඩායම් සඳහන් කරයි. නීති විරෝධී සංක්‍රමණික කණ්ඩායම් විසින් මෙම ප්‍රහාරය එල්ල කරන්නට ඇති බවට සැක කෙරෙන අතර මෙම ප්‍රහාරයන් පිටුපස වෙනත් බලවේග ක්‍රියාත්මක වන්නේ ද යන්න සම්බන්ධයෙන් මේ වන විට පරීක්ෂණ ආරම්භ ‍කොට තිබේ.", "URL": "https://sinhala.adaderana.lk/news.php?nid=28375", "Category": null, "Parent URL": null}