{"Source": "Adaderana", "Timestamp": "July 14, 2016 04:58 pm", "Headline": "  කිරිඳිවැලදී ගිනි අවියක් සමග 3ක් මාට්ටු", "News Content": "බෝර 12 වර්ගයේ පතොරම් තුවක්කුවක් සමග සැකකරුවන් තිදෙනෙකු කිරිඳිවැල ප්‍රදේශයේ දී අත්අඩංගුවට ගෙන තිබේ.කිරිඳීවැල, ඕවිටිගම්මන පොලිස් මාර්ග බාධකයේ රාජකාරියේ නිරත පොලිස් නිළධාරීන් විසින් කිරිදිවැල දෙස සිට නිට්ටඹුව දෙසට ධාවනය වූ යතුරුපැදී 2ක් නවතා පරීක්ෂා කර ඇති බව සඳහන්ය.එහිදී එක් යතුරුපැදියක පිටුපස ගමන්ගත් පුද්ගලයෙකු සතුව තිබූ පොහොර බෑගයක තිබී බෝර 12 වර්ගයේ පතොරම් තුවක්කුවක් සහ ජීව උණ්ඩයක් පොලීසිය විසින් සොයාගෙන ඇත. ඒ අනුව එම යතුරුපැදියේ ගමන් ගත් සැකකරුවන් දෙදෙනා අත්අඩංගුවට ගෙන ඇති අතර මොවුන් සමග යම් සම්බන්ධතාවක් ඇති බවට පොලීසියට ඇති වූ සැකයක් මත අනෙක් යතුරුපැදිකරුද අත්අඩංගුවට ගෙන ඇති බව පොලීසිය සඳහන් කළේය.සැකකරුවන් රුවන්වැල්ල සහ බටුවිට ප්‍රදේශවල පදිංචිකරුවන් වන අතර කිරිඳිවැල පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=62057", "Category": null, "Parent URL": null}