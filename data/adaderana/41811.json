{"Source": "Adaderana", "Timestamp": "March 15, 2014 09:06 am", "Headline": "මාතර - ගාල්ල අධිවේගයත් අද ජනතා අයිතියට ", "News Content": "දක්ෂිණ අධිවේගී මාර්ගයේ ගාල්ල - මාතර කොටස ජනාධිපති මහින්ද රාජපක්ෂ මහතා අතින් අද (15) පස්වරුවේ විවෘත කිරීමට නියමිතව තිබේ. ගාල්ල, පින්නදූව සිට මාතර, ගොඩගම දක්වා ඉදිකරන ලද මෙම අධිවේගී මාර්ගය දුර කිලෝමීටර් 30කින් සමන්විතය. මෙම මාර්ගය සඳහා වැය කර ඇති මුදල රුපියල් බිලියන 18කි. මෙම අධිවේගී මාර්ගය තුළින් මාතර සිට කඩුවෙල දක්වා පැය එක හමාරකින් ළඟාවීමට අවස්ථාව උදාවන අතර මාර්ගවල උපරිම වේග සීමාව පැයට කිලෝමීටර් 100ක් බව සඳහන්ය. මෙම අධිවේගී මාර්ගය මංතීරු හතරකින් සහ පිවිසුම් තුනකින් යුක්ත වන බව මහාමාර්ග අමාත්‍යාංශය පැවසීය. අධිවේගී මාර්ගයේ, පින්නදූව පිවිසුමේ සිට ගාල්ල වරාය දක්වා කිලෝමීටර 04කින් යුත් විශේෂ මාර්ගයක්ද ඉදිකර ඇත. දක්ෂිණ අධිවේගී මාර්ගයේ මාතර සිට හම්බන්තොට දක්වා දීර්ඝ කිරීමේ වැඩකටයුතු ලබන ජුනි මස ආරම්භවීමට නියමිතය. ඉකුත් 8 වැනිදා කොට්ටාව - කඩුවෙල කොටස විවෘත කෙරිණ. දක්ෂිණ අධිවේගී මාර්ගයේ නවතම බස් ගාස්තු සංශෝධනයට අනූව මහරගම හා කඩුවෙල සිට ගාල්ලට ගාස්තුව රුපියල් 420කි. මහරගම හා කඩුවෙල සිට මාතරට බස් ගාස්තුව රුපියල් 500ක් වේ. මීට පෙර ගාල්ල හා මහරගම අතර පමණක් බස් ගාස්තුව රුපියල් 500ක් විය.", "URL": "https://sinhala.adaderana.lk/news.php?nid=41811", "Category": null, "Parent URL": null}