{"Source": "Adaderana", "Timestamp": "July 20, 2019 07:01 pm", "Headline": "පොලීසියට භාර වූ ඩිෆෙන්ඩර් චන්ඩි ලබන සඳුදා දක්වා රිමාන්ඩ්", "News Content": "කළගෙඩිහේනේදී වෑන් රථයට පහරදීමේ සිද්ධිය සම්බන්ධයෙන් කොළඹ අපරාධ කොට්ඨාසය මඟින් අත්අඩංගුවට ගත් පුද්ගලයින් සිව් දෙනා ලබන සඳුදා දක්වා අත්තනගල්ල මහේස්ත්‍රාත් අධිකරණය විසින් රක්ෂිත බන්ධනාගාරගත කෙරුණි. මේ අතර පහරදීමේ සිද්ධියට සම්බන්ධ ඩිෆෙන්ඩර් රථය මහරගම ප්‍රෙද්ශයේ නිවසක තිබි ඊයේ පොලීස් භාරයට ගැණුනද ප්‍රාඩෝ රථය මෙතෙක් සොයාගෙන නැත. මෙම පහර දීමේ සිද්ධියට සම්බන්ධ ප්‍රාඩෝ රථයේ හිමිකරු හා ඩිෆෙන්ඩර් රථයේ හිමිකරු තවමත් පොලිස් අත්අඩංගුවට පත්ව නැත. ඉකුත් 16 වැනිදා මහනුවර දෙසට ප්‍රාඩෝ රථයකින් හා ඩිෆෙන්ඩර් රථයකින් ගමන් කළ පිරිසකට ඉදිරියට ගමන් කිරීමට වෑන් රථයක් ඉඩ ලබානොදීම හේතුවෙන් කුපිත වු එම රථ දෙකෙහි පිරිස් කළගෙඩිහේන ප්‍රෙද්ශයේදි මඟ හරස් කර වෑන් රථයට පහරදීමක් සිදු කළේය. පහරදීම සිදුවන විට ප්‍රාඩෝ ජීප් රථයේ පසුපස අසුනේ විශේෂ පුද්ගලයෙකු රැදී සිටි අතර පසුව ඔවුන් එම ස්ථානයෙන් පළා ගියේය. මෙම පහරදීමේ සිද්ධිය සම්බන්ධයෙන් වැඩබලන පොලිස්පති සී.ඩී. වික්‍රමරත්න මහතාගේ උපදෙස් පරිදි කොළඹ අපරාධ කොට්ඨාසය පරීක්ෂණයක් ආරම්භ කළේය. ඒ අනුව පහර දීමේ සිද්ධියට සම්බන්ධ WP CAD 8850 ඩිෆෙන්ඩර් රථය මහරගම ඇල්හේනපාර ප්‍රෙද්ශයේ නිවසක තිබියදි මහරගම පොලිස් නිලධාරින් විසින් ඊයේ පස්වරුවේ සොයාගනු ලැබුවේය. එමෙන්ම අදාළ ඩිෆෙන්ඩර් රථයේ රියදුරු හා එම රථයේ ගමන් කළ තවත් පුද්ගලයෙකු ඊයේ රාත්‍රියේ කොළඹ අපරාධ කොට්ඨාසයට භාරවීමෙන් පසු අත්අඩංගුවට ගැනුණි. එලෙස අත්අඩංගුවට ගැනුණේ ගාමිණි විජේසුරිය හා ගීත් ප්‍රසන්න බණ්ඩාර නැමැති පුද්ගලයින් දෙදෙනෙකි. පහරකෑමට ලක් වු වෑන් රථයේ රියදුරු ඊයේ කොළඹ අපරාධ කොට්ඨාසය වෙත පැමිණ තිබුණි. මේ අතර WP CAD 8850 ඩිෆෙන්ඩර් රථයේම ගමන් ගත් මාක්ස් පීටර් රුවන් ප්‍රසන්න නමැති තවත් පුද්ගලයෙකු අද උදෑසන කොළඹ අපරාධ කොට්ඨාසයට භාර වීමෙන් පසු අත්අඩංගුවට ගැනුණි. එමෙන්ම ඩිෆෙන්ඩර් රථයේ ගමන් ගත් සඳුන් පුෂ්පකුමාර නමැති තවත් අයෙක් අද පස්වරුවේ කොළඹ අපරාධ කොට්ඨාසයට භාරවිමෙන් පසු අත්අඩංගුවට ගැණුනි. මොවුන් සිව්දෙනා අද පස්වරුවේ අත්තනගල්ල මහේස්ත්‍රාත් අධිකරණයට ඉදිරිපත් කිරීමෙන් පසු දක්වා රක්ෂිත බන්ධනාගාරගත කළේය. අප මෙම පහරදීමේ සිද්ධිය පිළිබඳව කළ සොයාබැලීමකදී අනාවරණ වුණේ සී.ඒ.ජී 0550 දරණ ප්‍රාඩෝ රථයේ වර්තමාන හිමිකරු අංක 37, ගාල්ලේගම, ඉංගිරිය ලිපිනයේ පදිංචි දිනේෂ් නුවන් අමරතුංග යන අයෙක් බවයි. ඇතැම් පුද්ගලයින් විසින් මොහු ජනාධිපති ධූරයට සුදුසු බවට යෝජනා කර ඇති අතර ඔහු ඊට ප්‍රතිචාර දක්වමින් සිය ෆේස්බුක් ගිණුමෙහි සටහන් යොදා තිබුණි. එමෙන්ම දැඩි විවේචනයට ලක් වු පාස්කු ප්‍රහාරයෙන් පසුව මිනුවන්ගොඩ ප්‍රෙද්ශයේදි ආරක්ෂකයින් පිරිවරාගෙන ඇමතිවරුන් රථ පෙළකින් ගමන් කිරීමේ සිද්ධිය දැක්වෙන රූපරාමු ඔහු සිය ෆේස්බුක් ගිණුමෙහි පළ කර තිබිමද විශේෂත්වයකි. පහරදීම සිදුවන ස්ථානයේ ඇති සී.ඒ.ඩී 8850 අංකය දරන ඩිෆෙන්ඩර් රථයේ වත්මන් හිමිකරු වන්නේ, අංක 34, ගාල්ලේගම, ඉංගිරිය යන ලිපිනයේ පදිංචි උදම් ඉන්දුල සම්පත් බණ්ඩාර අමරතුංගයි. කෙසේ වෙතත් ප්‍රාඩෝ රථයේ හිමිකරු හා ඩිෆෙන්ඩර් රථයේ හිමිකරු මෙතෙක් පොලිසියට භාර වී නැත.", "URL": "https://sinhala.adaderana.lk/news.php?nid=114599", "Category": null, "Parent URL": null}