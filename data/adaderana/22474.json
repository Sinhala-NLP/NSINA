{"Source": "Adaderana", "Timestamp": "February 29, 2012 09:09 am", "Headline": "මෙරට සරණාගතයින් 100 ක් බ්‍රිතාන්‍යයෙන් පිටුවහල් කරයි", "News Content": "බ්‍රිතාන්‍යයේ සිටින ශ්‍රී ලාංකික ද්‍රවිඩ සරණාගතයින් 100 දෙනෙකු පිටුවහල් කිරීමට නියමිතව ඇති බව එරට මාධ්‍ය වාර්තා සඳහන් කරයි. මෙම සරණාගතයින් පිරිස බ්‍රිතාන්‍යය රජයට අයත් ගුවන් යානයකින් නැවත ශ්‍රී ලංකාව වෙත එවීමට නියමිත බව හියුමන් රයිට්ස් වොච් සංවිධානය සඳහන් කර ඇති බව ද එම මාධ්‍ය වාර්තා කරයි. පසුගිය මාස කිහිපය තුළ ද මීට පෙර පිටුවහල් කරන ලද ද්‍රවිඩ ජාතිකයින් රැගත් බ්‍රිතාන්‍ය ගුවන් යානා 08 ක් ශ්‍රී ලංකාව වෙත ළඟා වූ බවත්, එසේ නැවත ශ්‍රී ලංකාවට පැමිණි ද්‍රවිඩ ජාතිකයින් විවිධ අතවරයන්ට ලක්ව ඇති බවත් හියුමන් රයිට්ස් වොච් සංවිධානය ප්‍රකාශ කර ඇත. ප්‍රශ්න කිරීම් අතරතුර තමන් විවිධ හිංසාවන්ට ලක්වූ බවට එවැනි එක් ද්‍රවිඩ ජාතිකයකු චෝදනා කර ඇති බව එම සංවිධානය සඳහන් කර ඇති බව බ්‍රිතාන්‍ය චැනල් 4 වාර්තා පෙන්වාදෙයි. එවැනි තත්ත්වයක් මත එම සරණාගතයින් පිටුවහල් නොකිරීමේ ජාත්‍යන්තර නෛතික වගකීමක් බ්‍රිතාන්‍ය රජයට පවතින බව හියුමන් රයිට්ස් වොච් සංවිධානයේ බ්‍රෑඩ් ඇඩම්ස් පවසා ඇත. ශ්‍රී ලංකාවට එරෙහිව එල්ල වන මානව හිමිකම් චෝදනා නිසා එර‍ට ද්‍රවිඩ ජාතිකයින්ට බ්‍රිතාන්‍ය සරණාගතභාවය ලබාදීම ප්‍රතික්ෂේප කිරීමට පෙර ඒ පිළිබඳව අවධානය යොමුකළ යුතුව ඇති බව ද ඔහු ප්‍රකාශ කර තිබේ.", "URL": "https://sinhala.adaderana.lk/news.php?nid=22474", "Category": null, "Parent URL": null}