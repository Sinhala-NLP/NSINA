{"Source": "Adaderana", "Timestamp": "March 11, 2010 07:54 am", "Headline": "ජොන්ස්ටන් හා ඉන්දික මන්ත්‍රීවරුන් නොවේ", "News Content": "ජොන්ස්ටන් ප්‍රනාන්දු හා ඉන්දික බණ්ඩාරනායක යන මහත්වරුන් සහභාගී වන අමාත්‍ය මණ්ඩල රැස්වීම්වලදී ගනු ලබන තීරණ බල රහිත වන බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. ඒ මහතා අමාත්‍ය මණ්ඩල ලේකම්වරයා වෙත ලිපියක් යවමින් සඳහන් කරන්නේ ජොන්ස්ටන් ප්‍රනාන්දු සහ ඉන්දික බණ්ඩාරනායක යන මහත්වරුන් තවදුරටත් මන්ත්‍රීවරුන් නොවන බවය. ආණ්ඩුක්‍රම ව්‍යවස්ථාවේ 44 (1) ආ ව්‍යවස්ථාව යටතේ අමාත්‍යවරයෙකු විය හැක්කේ පාර්ලිමේන්තු මන්ත්‍රීවරයෙකුට පමණක් බව තිස්ස අත්තනායක මහතා පෙන්වා දෙයි. මේ වන විට ඔවුන් දෙදෙනා මන්ත්‍රී ධුරවලින් ඉවත් කර ඇති බව එක්සත් ජාතික පක්ෂ මහලේකම්වරයා වැඩිදුරටත් සඳහන් කරයි. පාර්ලිමේන්තුව නැවත කැඳවා ඇති බැවින් ප්‍රමාදයකින් තොරව ව්‍යවස්ථාපිත විධිවිධානවලට අනුව මේ සම්බන්ධයෙන් අවශ්‍ය පියවර ගන්නා ලෙස මැතිවරණ කොමසාරිස්වරයා වෙත ලිපියක් යවමින් තිස්ස අත්තනායක මහතා ඉල්ලා සිටියි.", "URL": "https://sinhala.adaderana.lk/news.php?nid=7181", "Category": null, "Parent URL": null}