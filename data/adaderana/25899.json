{"Source": "Adaderana", "Timestamp": "July 19, 2012 10:42 am", "Headline": "අකුරැස්ස ප්‍රාදේශීය සභාවට අලුත් සභාපතිවරයෙකු පත්කරනවා - මෛත්‍රීපාල", "News Content": "අකුරැස්ස ප්‍රාදේශීය සභාව සඳහා අලුතින් සභාපතිවරයෙකු පත්කරන බව ශ්‍රී ලංකා නිදහස් පක්ෂයේ මහ ලේකම් අමාත්‍ය මෛත්‍රීපාල සිරිසේන මහතා පවසයි. කොළඹදි අද (19) පැවැති ප්‍රවෘත්ති සාකච්ඡාවකදි අමාත්‍යවරයා මේ බව පැවසුවේය. දැරියක අපයෝජනය කිරිමේ සිද්ධියක් සම්බන්ධයෙන් අදාළ ප්‍රාදේශීය සභාවේ සභාපතිවරයාට චෝදනා එල්ල වී තිබේ. ස්ත්‍රී දූෂණ, ළමා අපචාර වැනි නීති විරෝධි ක්‍රියාවන් සිදුකරන පුද්ගලයින්ගේ එක්සත් ජනතා නිදහස් සන්ධානයේ පක්ෂ සාමාජිකත්වය, තනතුරු සියල්ල අහෝසි කරන ලෙස ජනාධිපති මහින්ද රාජපක්ෂ මහතා දැනුම්දී ඇතැයි ද ‍එහිදි අමාත්‍යවරයා පැවසුවේය. එවැනි පුද්ගලයින්ට එරෙහිව තරාතිරම නොබලා කටයුතු කරන ලෙසට ජනාධිපතිවරයා අදාළ අංශ වෙත උපදෙස් දී ඇතැයි ද අමාත්‍යවරයා පවසයි. මේ අතර මෙවර නැගෙනහිර පළාත් සභා මැතිවරණයේදි එක්සත් ජාතික පක්ෂය දැඩි පසුබෑමකට ලක්වන බවත් මැතිවරණයේදි එම පක්ෂයට 3 හෝ 4 වැනි ස්ථානයක් හිමිවීමට ඉඩ ඇති බවත් ඔහු කියා සිටියේය. එසේම දැනට කර ඇති සමීක්ෂණවලින් එක්සත් ජනතා නිදහස් සන්ධානය ඉදිරියෙන් සිටින බව ද ඇමතිවරයා පැවසුවේය.", "URL": "https://sinhala.adaderana.lk/news.php?nid=25899", "Category": null, "Parent URL": null}