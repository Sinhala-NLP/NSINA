{"Source": "Adaderana", "Timestamp": "December 23, 2018 01:43 pm", "Headline": "සමූහ මිනිවලේ අස්ථි සාම්පල අමෙරිකාවට", "News Content": "මන්නාරම සමූහ මිනී වලෙන් සොයාගත් අස්ථි කොටස් අතරින් ලබාගත් සාම්පල කාබන් කාල නීර්ණ පරීක්ෂාව සඳහා ජනවාරි තුන් වැනි සතියේදී ෆ්ලෝරීඩාහි රසායනාගාරය වෙත රැගෙන යෑමට නියමිතව තිබේ. එම සමූහ මිනී වල සම්බන්ධයෙන් කැනීම් කරන වි‍ශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා අද දෙරණට පැවසුවේ, සති 2ක පමණ කාලයකින් එහි වාර්තාව ලබා ගත හැකි වනු ඇති බවයි. මන්නාරම සමූහ මිනී වලෙන් සොයාගත් අස්ථි කොටස් අතරින් කාබන් කාල නිර්ණ පරීක්ෂාව සඳහා යොමු කිරීමට නියමිත සාම්පල් ගැනීම පසුගිය සතියේදී සිදුකෙරුණි. ඒ අනුව අස්ථි කොටස් සාම්පල හයක් කාබන් පරීක්ෂාවට යොමු කිරීමට නියමිත අතර සමූහ මිනී වළ පිහිටි භූමියේ ස්ථාන හයකින් ඒවා ලබා ගෙන තිබේ. එම අස්ථි කොටස් ෆ්ලෝරීඩාවේ කාබන් පරීක්ෂණ රසායනාගාර වෙත ලබන ජනවාරි මස 3 වැනි සතියේදී යොමු කිරීමට නියමිත බවයි මන්නාරම සමූහ මනී වළ සම්බන්ධයෙන් කැනීම් කරන විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා අද දෙරණට සඳහන් කළේ. සමූහ මිනී වළ සම්බන්ධයෙන් දින 121ක කාලයක් පරීක්ෂණ පවත්වා ඇති අතර මිනිස් අස්ථි කොටස් 283කට අදාළ අස්ථි මේ වන විට හඳුනාගෙන තිබේ. ඉන් 274ක් එම ස්ථානයෙන් මේ වන විට ගොඩගෙන තැන්පත් කර ඇත්තේ මන්නාරම මහේස්ත්‍රාත් අධිකරණයේ ස්ථාපිත විශේෂ කුටියකයි. මන්නාරම පැරණි සතොස ගොඩනැඟිල්ල තිබූ ස්ථානයේ පස් කපා ඉවත් කිරීමේදී එහි තිබී මාර්තු මාසයේදී අස්ථි කොටස් කිහිපයක් හමුවීමත් සමඟ එම ස්ථානයේ කැනීම් සිදුකිරීම හා පරීක්ෂණ ආරම්භ කෙරුණි.", "URL": "https://sinhala.adaderana.lk/news.php?nid=101187", "Category": null, "Parent URL": null}