{"Source": "Adaderana", "Timestamp": "June 19, 2018 05:37 pm", "Headline": "හෙළ වාරි පුරාවත ජනපති අතට ", "News Content": "ශ්‍රී ලංකා මහවැලි කේන්ද්‍රය මඟින් ප්‍රකාශයට පත් කර ඇති “හෙළ වාරි පුරාවත”ග්‍රන්ථය ජනාධිපති මෛත්‍රීපාල සිරිසේන මහතා වෙත පිළිගන්වා තිබේ. අද(19) පෙරවරුවේ ජනාධිපති කාර්යාලයේදී මෙම ග්‍රන්ථය රජරට විශ්ව විද්‍යාලයේ ජ්‍යෙෂ්ඨ කථිකාචාර්ය චන්දන රෝහණ විතානච්චි මහතා විසින් ජනාධිපතිවරයා වෙත පිළිගැන්වූ බව ජනාධිපති මාධ්‍ය අංශය සඳහන් කළේය. මෙරට වාරි ක්ෂේත්‍රයේ ආරම්භයේ සිට මොරගහකන්ද ජලාශ ව්‍යාපෘතිය නිර්මාණය දක්වා තොරතුරු මෙම කෘතියේ ඇතුළත් වෙයි. මේ අතර අන්තර්ජාතික සහල් පර්යේෂණ ආයතනයේ අධ්‍යක්ෂ ජනරාල් මැතිව් මොරෙල් මහතා ඇතුළු නියෝජිතයින් පිරිසක් ජනාධිපති මෛත්‍රීපාල සිරිසේන මහතා මුණ ගැසී තිබේ. මෙහිදී කලාපයේ රටවල් මුහුණ දී ඇති දේශගුණික විපර්යාසයන් සමඟ ජාතික පරිභෝජනය සඳහා සහලින් ස්වයංපෝෂිත වීමේ වැදගත්කම අධ්‍යක්ෂ ජනරාල්වරයා විසින් අවධාරණය කල බව ජනාධිපති මාධ්‍ය අංශය සඳහන් කළේය. එමෙන්ම දේශගුණික විපර්යාස හේතුවෙන් මෙරට සහල් නිෂ්පාදනයට සිදුවන බලපෑම අවම කර ගැනීම සඳහා චන්ද්‍රිකා තාක්ෂණය යොදා ගැනීමට අවශ්‍ය සහය ලබාදීමටද සූදානම් බව මැතිව් මොරෙන් මහතා මෙහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=91137", "Category": null, "Parent URL": null}