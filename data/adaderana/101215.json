{"Source": "Adaderana", "Timestamp": "December 24, 2018 09:17 am", "Headline": "මහ මඟ දී නිමාවූ සද්ධන්තයෙකුගේ ජීවිතය", "News Content": "පුත්තලම - අනුරාධපුර මාර්ගයේ 4 කණුව ප්‍රදේශයේදී සුඛෝපභෝගී බස් රථයක් වන අලි පැටවෙකුගේ ගැටීමෙන් සිදුවු අනතුරකින් වන අලි පැටවා එම ස්ථානයේදීම මිය ගොස් ඇති බව පුත්තලම මුලස්ථාන පොලීසිය පවසයි. අද(24) අළුයම 2.30 ට පමණ මන්නාර සිට කොළඹ බලා ධාවනයවෙමින් තිබූ මෙම බස් රථය සිරම්භිඅඩිය ප්‍රදේශයේදි මාර්ගය හරහා මාරුවෙමින් සිටි වයස අවුරුදු අටක අලි පැටවාගේ ගැටී ඇත. අලි පැටවා බස් රථය ගැටීමත් සමඟ රියදුරුට රථය පාලනය කර ගැනීමට නොහැකිව මිටර් 50 ක පමණ දුරකට ඇදි ගොස් සෙල්ලන්කන්දල් රක්ෂීතයේ ඇති ගසක ගැටී ඇති බව පොලීසිය පැවසීය. අදාළ අනතුරින් බස් රථයේ කිසිඳු මගීයකුට අනතුරක් සිදුව නොමැති අතර බස් රථයේ කොන්දොස්තරවරයා පමණක් බරපතළ තුවාල ලබා පුත්තලම මුලික රෝහලට ඇතුළත් කර ඇති බව පුත්තලම පොලීසිය සඳහන් කළේය. අදාළ අනතුර සිදුවී ඇති ප්‍රදේශය හරහා වන අලින් නිරන්තරයෙන් මාර්ගය හරහා මාරු වන ස්ථානයක් බවට හඳුනා ගෙන ඇති අතර ඒ පිළිබඳ දැණුවත් කිරීමේ පුවරුද සවි කර ඇති බව අප වාර්තාකරු පවසයි. අනතුරින් මරණයට පත්වු වන අලිව පැටවාගේ පශ්චාත් මරණ පරික්ෂණය වනජීවි නිලධාරීන් විසින් අද සිදු කිරීමට නියමිතියි. සිද්ධිය සම්බන්ධයෙන් පුත්තලම මුලස්ථාන පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101215", "Category": null, "Parent URL": null}