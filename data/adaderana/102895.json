{"Source": "Adaderana", "Timestamp": "January 23, 2019 12:54 pm", "Headline": "කුඩු කිලෝ 95 ක් සමඟ අත්අඩංගුවට ගත් සැකකරුවන් රඳවාගෙන ප්‍රශ්න කරන්න අවසර", "News Content": "කොල්ලුපිටියේ පිහිටි සුපිරි නිවාස සංකීර්ණයේ කිලෝග්‍රෑම් 95 කට වැඩි හොරොයින් මත්කුඩු තොගයක් සමඟ ත්අඩංගුවට ගත් සැකකරුවන් 05 දෙනා රඳවා තබා ගෙන ප්‍රශ්න කිරීමට අධිකරණය අවසර ලබා දී තිබේ. අදාළ සැකකරුවන් අද කොළඹ කොටුව මහේස්ත්‍රාත් අධිකරණව වෙත ඉදිරිපත් කිරීමෙයන් අනතුරුව මෙම නියෝග ලබා දී ඇති බව අද දෙරණ වාර්තාකකරු පවසයි. කිලෝග්‍රෑම් 95 කට වැඩි හොරොයින් මත්කුඩු තොගයක් කොල්ලුපිටිය සුපිරි නිවාස සංකීර්ණයකින් සොයාගැනීමට පොලිස් මත්ද්‍රව්‍ය නාශක කාර්යාංශය ඊයේ(22) සමත්විය. පළමු මහලේ නිවසක් පොලිස් මත්ද්‍රව්‍ය කාර්යාංශයේ හා විශේෂ කාර්ය බලකායේ නිලධාරීන් විසින් විශේෂ පරීක්ෂාවට ලක් කෙරුණු අතර එහිදී මෙම හෙරොයින් තොගය සොයා ගැනුණි. හෙරොයින් තොගය සමඟ අත්අඩංගුවට ගත් සැකකරුවන් 05 දෙනා අතර 29 හැවිරිදි හා 43 හැවිරිදි අමෙරිකානු ජාතිකයින් දෙදෙනෙක්,45 හැවිරිදි ඇෆ්ඝනිස්ථාන ජාතිකයෙකු සහ හික්කඩුව ප්‍රදේශයේ පදිංචි ශ්‍රී ලාංකිකයන් දෙදෙනෙකු වෙයි. මෙම හෙරොයින් තොගය ඊයේ සොයාගැනුණේ පොලිස් මත්ද්‍රව්‍ය නාශක කාර්යාංශය හා විශේෂ කාර්ය බලකායේ නිලධාරීන් එක්ව කොල්ලුපිටිය ප්‍රදේශයේ සිදුකළ ඒකාබද්ධ මෙහෙයුමකදීය. ඒ අනුවඊයේ පෙරවරුවේ කොල්ලුපිටියේ සුපිරි වෙළෙඳ සංකීර්ණයකට පිවිසෙන දොරටුවක් අසලදී හෙරොයින් කිලෝග්‍රෑම් 01 යි ග්‍රෑම් 62 ක් සන්තකයේ තබාගෙන සිටි 29 හැවිරිදි අමෙරිකානු ජාතිකයාත්,එම හෙරොයින් ලබාගැනීමට පැමිණි හික්කඩුව ප්‍රදේශයේ පදිංචි ශ්‍රී ලාංකිකයින් දෙදෙනාත් පළමුව අත්අඩංගුවට පත්විය. එහිදී ශ්‍රී ලාංකිකයින් දෙදෙනා පැමිණ සිටි සුඛෝපභෝගී මෝටර් රථයක් ද පොලිස් අත්අඩංගුවට ගෙන තිබේ. අනතුරුව අත්අඩංගුවට පත් අමෙරිකානු ජාතිකයා පරීක්ෂාවට ලක්කිරීමේදී කොල්ලුපිටිය සුපිරි නිවාස සංකීර්ණයක නම සඳහන් යතුරක් ඔහුගේ කලිසම් සාක්කුවක තිබී හමුවී ඇති අතර ඒ හරහා මෙම නිවාස සංකීර්ණය පරීක්ෂා කිරීමේදී සම්පූර්ණ හෙරොයින් තොගය හමුවිය. මෙලෙස සොයාගත් හෙරොයින් තොගය පාර්සල් 92 ක අසුරා තිබූ අතර ප්‍රමාණයෙන් කිලෝග්‍රෑම් 95 යි ග්‍රෑම් 88 ක් වෙයි.", "URL": "https://sinhala.adaderana.lk/news.php?nid=102895", "Category": null, "Parent URL": null}