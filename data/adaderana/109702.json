{"Source": "Adaderana", "Timestamp": "May 10, 2019 06:38 pm", "Headline": "කිසියම් මොහොතක මුස්ලිම් ජනතාවට අත තැබීමට යෑම මේ ප්‍රශ්නය තුළ සියදිවි නසා ගැනීමක්", "News Content": "ඉස්ලාම් අන්තවාදය නිර්මාණය වෙන්නේ කොහේද? ආණ්ඩුව විසින් ගන්නා වු බටහිර ගැතිවාදී තීරණ මත ඉස්ලාම් අන්තවාදය නිර්මාණය වෙන බව පූජ්‍ය අතුරලියේ රතන හිමියන් පවසයි. වැඩි දුරටත් අදහස් දක්වමින් උන්වහන්සේ කියා සිටියේ, එවැනි තීරණයක් ප්‍රතික්‍රියාවක් ලෙස ලංකාවට බලපාන බවත් එය හඳුනා ගත යුතු බවයි. අන්තවාදය ප්‍රධාන වශයෙන් බිහි වන්නේ අන්තර් ජාතික දේශපාලනය තුළ බව ද පැවසූ රතන හිමි, දේශපාලනයේ දී ගනු ලබන තීරණ ඉතා වැදගත් බව ද පැවසීය. මේ වෙලාවේ අමෙරිකාවට ඉඩම් ලබා දෙන ප්‍රතිපත්ති ජනාධිපතිවරයා හෝ අගමැතිවරයා හෝ නොසැඳිය යුතු බවත් එවැන්නක් සිදු කිරිමට ඔවුන්ට කිසිදු අයිතියක් නොමැති බව ද පැවසීය. එවිට සිදුවන්නේ ඇමෙරිකාවේ කඳවුරු ත්‍රිකුණාමලයේ පිහිටු වීම තුළ ලෝක ඉස්ලාම් ත්‍රස්ථවාදීන්ගේ ගොඳුරක් නැතිනම් ප්‍රහාරයක් බවට ලංකාව පත්වෙන බව ද පැවසීය. ඉස්ලාම් ජනතාව කුමක් ද කළ යුත්තේ? මෙවැනි තත්ත්වයක් ගැන ඉස්ලාම් දේශපාලනඥයින් පාර්ලිමේන්තුවේ දන්නා තරමින් කථා කර නොමැති බවත් පැවසු රතන හිමියන් මුස්ලිම් සමාජය තුළින් රට ගැන හිතන ලෝකය ගැන දැනුවත් අලි ෂබ්රි මහතා වැනි ප්‍රබුද්ධ සමාජ ව්‍යාපාරයක් අවශ්‍ය බවද පැවසීය. ප්‍රතිත්‍රස්ථ විරෝධි පනත ? මේ වන විට පාර්ලිමේන්තුවේ මේ ගැන සාකච්ඡා කරන බවත් පැවසු රතන හිමියන් මෙම පනත තුළින් මානව හිමිකම්වල නාමයෙන් බුද්ධි අංශ විනිවිද යා හැකි පරිදි ජාත්‍යන්තර සංවිධානවලට ඉඩ ලබා දීම බව ද පැවසීය. පාර්ලිමේන්තු උපදේශක කාරක සභාවේ මේ පිළිබඳ සාකච්ඡා කරන බවත්, මෙය සිදු කිරීම තුළ බුද්ධි අංශවලට ස්වාධීනව එම කටයුතු කිරීමට ඇති හැකියාව වැලකෙන බව ද උන්වහන්සේ පැවසීය. අද ආණ්ඩුවට ඇත්තේ කෙටි කාලයක් බවත්, හැකි ඉක්මනින් ජනමතයට ඉඩ දී මේ රට ස්ථාවර වන වැඩපිළිවෙලකට යා යුතු බව ද සඳහන් කළ රතන හිමියන්, ඉක්මනින් මැතිවරණයක් පවත්වා රටේ ජනතාවට තීරණය කිරීමේ හැකියාව ලබා දිය යුතු බවද පැවසීය. දෙමළ ළමයි 500කට ඉස්ලාම් දහම ඉගැන්වීම කවුද දන්නේ? වතුකරයේ දෙමළ ළමුන් 500 කට වසරක් පුරා කිසිවෙකුට හොරොන් ඉස්ලාම් දහම උගන්වා ඇති බවත් එවැනි දෙයක් අධ්‍යාපන දෙපාර්තමේන්තුව හෝ නොදන්නා බවද පැවසු උන්වහන්සේ බුද්ධි අංශවල මෙහෙයවීමෙන් ආරක්ෂක අංශ මෙම තත්ත්වය ඉතා හොඳින් පාලනය කර ඇති බවත් පැවසීය. ප්‍රශ්නය ඇතේතේ කොහේද ? මෙවැනි මතවාදයක් ගොඩනගන සංවිධාන බිලියන ගාණක් ධනය යොදමින් ලංකාව තුළ එය සිදු කර ඇති බවත්, ඔවුන් දේශන පවත්වමින් නැගෙනහිර ෂරියා විශ්වවිද්‍යාලයක් නිර්මාණය කර ඇති බවත් එය නැගෙනහිර ආණ්ඩුකාර හිස්බුල්ලා මහතාගේ පවුලේ විශ්වවිද්‍යාලයක් බව ද රතන හිමියන් පැවසීය. පළමුව කළ යුත්තේ මෙම විශ්වවිද්‍යාලය තාවකාලිකව වසා දැමීම බව ද පැවසු උන්වහන්සේ මෙය සෑදීමට ආධාර දුන් සෞදි සංවිධානය ගැන ජාත්‍යන්තර වශයෙන් මෙවැනි රටවල් කීයක ත්‍රස්ථවාදය පතුරවා ඇත්දයි පරීක්ෂණයක් කර සොයා බැලිය යුතු බව ද සඳහන් කළේය. එවැන්නක් නැතුව විශ්වවිද්‍යාලය පවත්වාගෙන යෑම වැරැද්දක් බව ද පවසන රතන හිමියන්, හිස්බුල්ලා මහතාගේ ආණ්ඩුකාරධූරය වහාම තාවකාලිකව අත්හිටුවිය යුතු බව ද පැවසීය. රිෂාඩ් බදුයුර්දීන් අමාත්‍යවරයා ගැන ප්‍රශ්න ගොඩක් ඇති බවත් වහාම නීතිය ක්‍රියාත්මක වී නීතිය ඉටු කිරිමට රනිල් වික්‍රමසිංහ මහතා ඉඩ දිය යුතු බව ද රතන හිමියන් පැවසීය. කොළඹ අසාද් සාලි මහතා ගැන විවිධ කථා ඇතිව තිබෙනවා මෙවැනි ප්‍රශ්න කරන මුස්ලිම් දේශපාලනඥයින් තාවකාලිව එම තනතුරුවලින් ඉවත් කළ යුතු බව ද පැවසු රතන හිමියන් පසුව එම තත්ත්වය විසඳා ගත හැකි බවද පැවසීය. සිංහල ජනතාව සංසුන් කිරීමට යෑමෙන් ඵලක් නොමැති බව ද පැවසු උන්වහන්සේ කිසියම් මොහොතක අපි මුස්ලිම් ජනතාවට අතතැබීමට යෑම මේ ප්‍රශ්නය තුළ සියදිවි නසා ගැනීමක් බව ද සඳහන් කළේය. පසුගිය කාලයේ ශ්‍රී මහා බෝධියට හෝ දළදා මාළිඟයට බෝම්බ ප්‍රහාර එල්ල කළ පමණින් අපි දෙමළ ජනතාවට ප්‍රති ප්‍රහාර එල්ල නොකල බවද පැවසු උන්වහනේසේ මෙම ත්‍රස්ථ සංවිධානවලට මුදල් එන විඳිය ගැන සොයා බැලීය යුතු බව ද පැවසීය. ආරාබිය වැනි රටවල තිබෙන මුදල් කෝටි ගණනක් ලංකාවට ඇඳී එන බවත් මුස්ලිම් ජනතාව හා එක්ව මෙය වැලැක්වීමට වැඩසටහනක් සැකසිය යුතු බවත් උන්වහන්සේ මෙය ජාත්‍යන්තර දේශපාලන වැඩසටහනක් බවත්, මේ සඳහා ප්‍රබුද්ධ මුස්ලිම් ජනතාව දිනා ගැනීම තුළින් එය ඉටු කර ගත යුතු බව ද පැවසීය. අද(10) කොළඹ ශ්‍රී ලංකා පදනම් ආයතනයේ පැවති උත්සවයක් අතර තුර රතන හිමියන් මේ බව පැවසීය. ඉස්ලාම් රාජ්‍ය ත්‍රස්ථවාදය මේ වන විට මහා පරිමාණයෙන් ලංකාව තුළට කඩා වැටී ඇති බැවින් මෙම තත්ත්වය මුළුමනින්ම වළක්වාලීම පෙරදැරි කර ගනිමින් ශ්‍රී ලංකා ජාතික සභාව විසින් “පංචවිධ ජාතික සැලැස්මක්“ එළිදක්වා තිබේ. එම අවස්ථාව සඳහා ශ්‍රී ලංකා ජාතික මහා සභාවේ සභාපති, පූජ්‍ය අතුරලියේ රතන හිමියන්, අගරදගුරු මැල්කම් රංජික් කාදිනල් පියතුමන් ඇතුළු සමාජ සංවිධානවල නියෝජිතයින් රැසක් එක්ව සිටියේය.", "URL": "https://sinhala.adaderana.lk/news.php?nid=109702", "Category": null, "Parent URL": null}