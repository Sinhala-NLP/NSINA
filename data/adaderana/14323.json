{"Source": "Adaderana", "Timestamp": "February 19, 2011 10:17 am", "Headline": "බේරුවල මැතිවරණ ප‍්‍රචණ්ඩ ක‍්‍රියා ඉහළ යයි", "News Content": "බේරුවල ප‍්‍රදේශයට පිටතින් පැමිණි පිරිසක් විසින් සිදු කරනු ලබන මැතිවරණ ප‍්‍රචණ්ඩ ක‍්‍රියා හේතුවෙන් ප‍්‍රදේශයේ නීතිය හා සාමයට බලවත් බාධා එල්ල වී තිබෙන බව කැෆේ සංවිධානයේ විධායක අධ්‍යක්‍ෂ කීර්ති තෙන්නකෝන් මහතා පවසයි. නාම යෝජනා බාරදීමෙන් පසුව අපේක්‍ෂකයින්ට සහ ඔවුන්ගේ ආධාරකරුවන්ට පහරදීම් සහ තර්ජනය කිරීමේ සිදුවීම් පහක් බේරුවල ප‍්‍රදේශයෙන් වාර්තා වී ඇති බව ඔහු පෙන්වාදෙයි. එක්සත් ජනතා නිදහස් සන්ධානයේ අපේක්‍ෂකයෙකු විසින් වෙනත් ප‍්‍රදේශයකින් ගෙන්වා ගනු ලැබූ පිරිසක් විසින් සිදු කරනු ලබන මෙම ප‍්‍රචණ්ඩක‍්‍රියා පාලනයට පොලීසිය විධිමත් මැදිහත්වීමක් සිදු කර නොමැති බවට ද හෙතෙම චෝදනා කරයි. පහරදීම් සහ තර්ජනය කිරීම් සම්බන්ධයෙන් පීඩාවට පත් වූ පාර්ශවයන්ට කළුතර දිස්ත‍්‍රික්කයේ සේවයේ නියුතු ඉහළ පොලිස් නිලධාරීන් කිසිදු සාධනීය මැදිහත්වීමක් සිදු කර නොමැති බව ද තෙන්නකෝන් මහතා ප්‍රකාශ කරයි. කැෆේ සංවිධානයේ නීතිඥයින් ඊයේ(18) මේ පිළිබඳව පොලිස් මුලස්ථානයේ නිලධාරීන්ගේ ද අවධානය යොමු කරනු ලැබූ බව ද සඳහන්ය. මැතිවරණ සමයේ බේරුවල ප‍්‍රදේශයේ නීතිය හා සාමය ආරක්‍ෂා කිරීම සඳහා විධිමත් පියවර ගන්නා ලෙස කැෆේ සංවිධානය කළුතර දිස්ත‍්‍රික්කයේ ජ්‍යෙෂ්ඨ පොලිස් නිලධාරීන්ගෙන් අවධාරණයෙන් ඉල්ලා සිටියි.", "URL": "https://sinhala.adaderana.lk/news.php?nid=14323", "Category": null, "Parent URL": null}