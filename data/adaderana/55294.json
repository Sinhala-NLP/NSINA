{"Source": "Adaderana", "Timestamp": "November 24, 2015 12:20 pm", "Headline": "රනිල් - මෛත්‍රී හවුල බදුබර පටවලා", "News Content": "රනිල් - මෛත්‍රී හවුල මේ රටේ වැඩ කරන ජනතාවගේ අයිතිවාසිකම් නැතිකරන්න හදනවා යැයි ජාතික වෘත්තීය සමිති මධ්‍යස්ථානයේ සභාපති වසන්ත සමරසිංහ මහතා චෝදනා කරයි.අද පෙරවරුවේ පැවැති මාධ්‍ය හමුවකදී ඔහු කියා සිටියේ මෙවර අය වැයෙන් අල, ලූනු බදු සොච්චමක් අඩු කර වැඩ කරන ජනතාව සම්පූර්ණයෙන් රැවටීමට ලක් කර ඇති බවයි.රාජ්‍ය සේවකයින්ගේ විශ්‍රාම වැටුපත් නැති කර දැමීමට එමගින් සැලසුම් ඉදිරිපත් කර ඇති බවත්, ඡන්දේ කාලේට පමණක් වටිනා වතු සේවකයින් අය වැයෙන් අමතක කර ඇති බවත්, හෙතෙම පැවසීය.රාජපක්ෂලා රේස් පදින වාහනවල බදු අඩු කළා මෙන් මෙවර අය වැයෙත් එවැනි අඩු කිරීමක් කර ඇති බවත්, සාමාන්‍ය ජනතාවට වාහනයක් ගැනීමේ සිහිනය නැති කර ඒවායේ ගණන් වැඩි කර ඇති බවත්, හෙතෙම පැවසීය.අගමැතිගේ කලින් ආණ්ඩුවේ “යළි පුබුදමු ශ්‍රී ලංකා” වැඩපිළිවෙළ මෙවර අය වැයෙන් යළි විකුණමු ශ්‍රී ලංකා ලෙස ගෙනැවිත් ඇති බව ඔහු කියා සිටියේය.ඒ නිසා මෙය යහපාලනය නොව වහපාලනය බවද මෙම අය වැය ලේඛනය පරාජය කිරීමට කැපවන බවද ඔහු කීවේය.එම මාධ්‍ය හමුවට එක්වූ එහි ලේකම් මහින්ද ජයසිංහ මහතා පැවසුවේ ගෑස්, ලූනූ, අල බදු අඩු කළ බව කියමින් ජනතාවට චුවින්ගම් හැපීමට දී ඇති බවයි.ධීවර ජනතාවට, ශිෂ්‍යයින්ට, වැඩ කරන ජනතාවට අය වැයෙන් සහනයක් නැති බවත්, සිදුකර ඇත්තේ බදු පැටවීම පමණක් බවත්, හෙතෙම පැවසීය.රුපියල් 10,000 දීමනාව රාජ්‍ය සේවකයින්ගේ මූලික වැටුපට එකතු කරනවා යැයි රනිල් වික්‍රමසිංහ අගමැතිවරයා පැවසූ නමුත්, එය විශ්‍රාම වැටුපට එක් කිරීම ගැන සලකා බලනවා යැයි රවී කරුණානායක මුදල් ඇමතිවරයා පවසා ඇති බවත්, ඔහු පෙන්වාදුන්නේය.මාධ්‍ය හමුව ඇමතු ජාතික වෘත්තීය සමිති මධ්‍යස්ථානයේ කැඳවුම්කරු සමන්ත කෝරළේ ආරච්චි මහතා පැවසුවේ මෙවර අය වැය ගැන පසුගියදා ජනාධිපති මෛත්‍රිපාල සිරිසේන සමග සාකච්ඡා කළ නමුත් එමගින් සිය ඉල්ලීම් වලට විසඳුම් ලැබී නැති බවයි.මෙම අය වැය වෘත්තීය සමිති දැඩි සටන්වලට පෙළඹෙන ආකාරයට හදා ඇති බවද ඔහු කියා සිටියේය.", "URL": "https://sinhala.adaderana.lk/news.php?nid=55294", "Category": null, "Parent URL": null}