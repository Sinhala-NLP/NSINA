{"Source": "Adaderana", "Timestamp": "October 11, 2017 01:56 pm", "Headline": " ෆින්ලන්ත-ලංකා පාර්ලිමේන්තු සම්බන්ධය ශක්තිමත් කරන්න පියවර  ", "News Content": "ශ්‍රී ලංකා හා ෆින්ලන්ත පාර්ලිමේන්තු අතර සම්බන්ධතාවය ශක්තිමත් කරමින් ද්වීපාර්ශවීය හුවමාරු වැඩසටහන් ආරම්භ කිරීමට කටයුතු කළ යුතු බව ෆින්ලන්ත කථානායිකා මරියා ලොහෙලා මහත්මිය පවසයි.ෆින්ලන්ත පාර්ලිමේන්තු ක්‍රමය හා සම්ප්‍රදාය පිළිබඳව අධ්‍යයනය කිරීමට අවස්ථාව ලබා දීමටත්, අනෙක් රටවල පාර්ලිමේන්තු ක්‍රමය හා සම්ප්‍රදායන්ගෙන් පෝෂණය ලැබීමටත්, තමන් සෑම විටම සූදානම් බව කථානායකවරිය අවධාරණය කරයි.ෆින්ලන්තයේ නිල සංචාරයක නිරතව සිටින අග්‍රමාත්‍ය රනිල් වික්‍රමසිංහ මහතා සමඟ විශේෂ සාකච්ඡාවකට සහභාගී වෙමින් ෆින්ලන්ත කථානායික මරියා ලොහෙලා මහත්මිය මේ බව ප්‍රකාශ කර තිබේ.සාකච්ඡාව සඳහා ෆින්ලන්ත පාර්ලිමේන්තු සංකීර්ණයට පැමිණි අග්‍රමාත්‍යවරයා උණුසුම්ව පිළිගත් ෆින්ලන්ත කථානායකවරිය ඇතුළු ශ්‍රී ලංකික දූත පිරිස එරට පාර්ලිමේන්තුව තුළ කෙටි සංචාරයකටද රැගෙන ගිය බව අග්‍රමාත්‍ය කාර්යාලය සඳහන් කළේය.පසුගිය වසර දෙකක පමණ කාලය තුළ ශ්‍රී ලංකාවේ පාර්ලිමේන්තු ප්‍රජාතන්ත්රාවාදය ශක්තිමත් කරලීම සඳහා ගත් සාධනීය පියවර අගය කරන බවද ෆින්ලන්ත කථානායකවරිය ප්‍රකාශ කර තිබේ.ඒ සම්බන්ධයෙන් අනුගමනය කරන පියවර පිළිබඳව අග්‍රමාත්‍ය රනිල් වික්‍රමසිංහ මහතා එහිදී දීර්ඝ වශයෙන් පැහැදිලි කළ බව අග්‍රමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=78608", "Category": null, "Parent URL": null}