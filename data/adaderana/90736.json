{"Source": "Adaderana", "Timestamp": "June 11, 2018 07:35 pm", "Headline": "එකම වෙලාවේ සිද්ධ වුණ රිය අනතුරු දෙකකින් යුද හමුදා සෙබළුන් 2ක් හා යතුරුපැදිකරුවෙක් මරුට", "News Content": "දඹුල්ල කුරුණෑගල ප්‍රධාන මාර්ගයේ ගලේවෙල පුවක්පිටිය ප්‍රදේශයේදී සහ කනාදන ප්‍රදේශයේදී අද(11) දින පස්වරුවේ එකම වෙලාවේ සිදු වූ රිය අනතුරු දෙකකින් යුද හමුදාවේ සෙබළුන් දෙදෙනකු හා යතුරුපැදිකරුවෙකු මියගොස් තවත් පුද්ගලයෙකු බරපතළ තුවාල ලබා ඇතැයි ගලේවෙල පොලීසිය කියයි. එක අනතුරක් සිදුව ඇත්තේ ගලේවෙල දඹුල්ල ප්‍රධාන මාර්ගයේ පුවක්පිටිය ප්‍රදේශයේ දීය. ඒ ‍රිරෝද රථයක් සහ ටිපර් රථයක් මුහුණට මුහුණ ගැටීමෙණි. ත්‍රිරෝද රථයේ ගමන් ගත් යුද හමුදාවේ සේවය කරන සෙබළුන් දෙදෙනෙකු මියගොස් තවත් එහි ගමන් ගත් අයකු බරපතළ තුවාල ලබා ඇතැයි පොලිසිය කියයි. ත්‍රීරෝද රථ හා ටිපර් රථ අනතුරෙන් මියගොස් ඇත්තේ ගලේවෙල යටිගල්පොත්ත ප්‍රදේශයේ පදිංචි යුද හමුදාවේ සේවය කරන නිවාඩු පැමිණ සිටී සමිත් මධුරංග ඒකනායක (22) සුපුන් කල්හාර රාජතිලක (22) යන තරුණයින් ‍දෙදෙනෙකි. ඔවුන් දෙදෙනාම දියතලාව ප්‍රදේශයේ යුද හමුදා කඳවුරක සේවය කරන බව නිවැසියන් පවසති. ත්‍රීරෝද රථය තවත් මෝටර් රථයකට වේගයෙන් ඉස්සර කිරීමට යෑමේ දී ඉදිරියෙන් පැමිණි ටිපර් රථයේ මුහුණට මුහුණ ගැටී මෙම අනතුර සිදු වෙන ආකාරය අසල හෝටලයක සවිකොට තිබූ ආරක්ෂිත කැමරාවක සටහන්ව තිබිණි. එම අනතුරින් යුද හමුදා සෙබළුන් දෙදෙනා එම ස්ථානයේම මිය ගොස් තිබෙන බවත් තුවාල ලැබූ ඔවුන්ගේ මිතුරා ගලේවෙල ප්‍රාදේශීය රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා කුරුණෑගල මහ රෝහලට මාරු කර යවා තිබිණි. ටිපර් රථය පැදවූ රියැදුරු සැකපිට අත්අඩංගුවට ගත් බව ගලේවෙල පොලීසිය කියයි. අනික් අනතුර සිදුව ඇත්තේ දඹුල්ල ගලේවෙල ප්‍රධාන මාර්ගයේ කනාදන ප්‍රදේශයේදී යතුරුපැදියක් වේගය පාලනය කර ගැනීමට නොහැකිව විදුලි කණුවක ගැටීමෙන් සිදු වූ අනතුරකින් බව පොලීසිය කියයි. මියගිය අය ගල්ගමුව ප්‍රදේශයේ පදිංචිකරුවෙකු බවට හඳුනාගෙන ඇතැයි පොලීසිය වැඩිදුරටත් සඳහන් කළේය. යතුරුපැදිය වේගය පාලනය කරගැනීමට නොහැකිව වීදුලි කණුවක ගැටීමෙන් තුවාල ලැබූ පුද්ගලයා ද ප්‍රදේශවාසීන් වහා ගලේවෙල රෝහලට රැගෙන යන රැගෙන ගොස් තිබේ. එහිදී ඇතුළත් කරනවාත් සමඟම තුවාලකරු මිය ගොස් ඇතැයි පොලිසිය කියයි. අනතුරු දෙකටම හේතුව නොසැලකිලිමත් රිය ධාවනය බව ගලේවෙල පොලිසිය පවසති.", "URL": "https://sinhala.adaderana.lk/news.php?nid=90736", "Category": null, "Parent URL": null}