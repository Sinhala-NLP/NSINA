{"Source": "Adaderana", "Timestamp": "June 3, 2018 10:22 am", "Headline": "යතුරු පැදියක් හොරකම් කරලා අරගෙන ගියපු පොලිස් කොස්තාපල් අනතුරට පත්වුන හැටි", "News Content": "යතුරු පැදියක් සොරකම් කර ගෙන පලා යමින් සිටි පොලිස් කොස්තාපල්වරයෙකු මාදම්පේ - පම්බල ප්‍රදේශයේදී අනතුරට පත්වීමෙන් අනතුරුව ප්‍රතිකර සදහා හලාවත මහා රෝහලට ඇතුලත් කර තිබේ. පසුගිය 02 වැනිදා සවස මෙම අනතුර සිදුවී ඇති අතර රෝහල් ගත කර ඇත්තේ සීදූව පොලීසියට අනියුක්තව සේවය කරන පොලිස් කොස්තාපල්වරයෙකුවය.ඔහු නිකවැරටිය ප්‍රදේශයේ පදිංචිකරුවෙකි. නිකවැරටිය - මාවතගම ප්‍රදේශයේදී සැකකාර පොලිස් නිලධාරීයා විසින් යතුරු පැදිය සොරා ගෙන සීදුව බලා යමින් සිටින විට මෙම අනතුර සිදුවී ඇති බව පොලීසිය කියයි.යතුරු පැදි සොරකම සම්බන්ධයෙන් එහි හිමිකරු විසින් නිකවැරටිය පොලීසියට පැමිණිල්ලක් සිදු කර ඇත. සැකකරු පොලිස් ආරක්ෂාව යටතේ හලාවත මහා රෝහල් ප්‍රතිකාර ලබමින් සිටී. ප්‍රතිකාර අවසන් වීමෙන් අනතුරුව සැකකාර පොලිස් කොස්තාපල්වරයාව වැඩිදුර විමර්ශණ කටයුතු සදහා නිකවැරටිය පොලීසියට බාර දීමට කටයුතු කරන බව මාදම්පේ පොලීසිය කියයි.", "URL": "https://sinhala.adaderana.lk/news.php?nid=90250", "Category": null, "Parent URL": null}