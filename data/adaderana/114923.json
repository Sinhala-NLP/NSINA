{"Source": "Adaderana", "Timestamp": "July 24, 2019 08:12 pm", "Headline": "මසුන් ඇල්ලීමට ගන්නා පුපුරණ ද්‍රව්‍ය තොගයක් නාවික හමුදා බාරයට", "News Content": "උතුරු මැද නාවික විධානයට අනුයුක්ත නාවිකයින් පිරිසක් අද ( 24) ඉරනතිවු දූපතේ සිදු කළ වැටලීමකිදී මසුන් ඇල්ලීම සඳහා යොදා ගන්නා පුපුරණ ද්‍රව්‍ය කිහිපයක් සමඟ පුද්ගලයින් තිදෙනෙකු නාවික හමුදා බාරයට ගෙන ඇත. ඉරනතිවු දුපතේ සිදු කළ වැටලීමකදී මසුන් ඇල්ලීමට යොදා ගන්නා පුපුරණ ද්‍රව්‍ය කිහිපයක් ‍සොයා ගෙන ඇති අතර, ඒවා නිවසක් තුල සඟවා තිබියදි මෙලෙස සොයාගෙන ඇත්තේ. එහිදී, ඩෙටනේටර් 28 ක්, මිටර් 02 ක් දිගැති ආරක්‍ෂිත වෙඩි නූල් 02 ක්, වස බෝතල් 01 ක් චාර්ජස් 03 ක් සොයා ගෙන තිබේ. නාවික හමුදා බාරයට ගත් පුද්ගලයින් වයස අවුරුදු 26, 31 සහ 37 වන වියෙහි පසුවන නච්චිකුඩා, ඉරනතිවු සහ වීරවිල් යන ප්‍රදේශයන්හි පදිංචිකරුවන් බව හඳුනාගෙන ඇත. නාවික හමුදා බාරයට ගත් පුද්ගලයින්, පුපුරණ ද්‍රව්‍ය කිහිපය ඉදිරි විමර්ශන කටයුතු සඳහා නච්චිකුඩා පොලිසිය වෙත භාර දිමට කටයුතු කරන ලදී. තවද, පුපුරණ ද්‍රව්‍ය යොදා මසුන් ඇල්ලීම හේතුවෙන් සාගර පරිසර පද්ධතියට සිදුවන හානිය අතිවිශාල වන බැවින් ශ්‍රී ලංකාව වටා ඇති සාගර කලාපය තුල ඇති මත්ස්‍ය සම්පත මෙන්ම සාගර සම්පත සුරක්‍ෂිත කිරීම වෙනුවෙන් නාවික හමුදාව නිරන්තර මෙහෙයුම් ක්‍රියාත්මක කර ඇත.", "URL": "https://sinhala.adaderana.lk/news.php?nid=114923", "Category": null, "Parent URL": null}