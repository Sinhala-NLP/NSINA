{"Source": "Adaderana", "Timestamp": "August 10, 2018 11:10 am", "Headline": "වසර 100ක් පැරණි අත්වැල් පාලම අබලන්වීමෙන් ගම්වාසීන් දැඩි අවධානමක", "News Content": "බදුල්ල අන්දෙණිය අත්වැල් පාලම අබලන්වීම හේතුවෙන් ප්‍රදේශයේ ගම්මාන රැසක ජනතාව පීඩාවට පත්ව සිටින බව අද දෙරණ වාර්තාකරු පවසයි. ගම්වාසීන් බලධාරීන්ගෙන් ඉල්ලා සිටින්නේ වසර 100ටත් වඩා පැරණි මෙම අත්වැල් පාලම හැකි ඉක්මනින් පිළිසකර කරදෙන ලෙසයි. වසර 100ටත් වඩා පැරණි බදුල්ල අන්දෙණිය අත්වැල් පාලම මේ වනවිට දැඩිලෙස අබලන්වී තිබේ. ඒ හේතුවෙන් අන්දෙණිය, නෙලුම්ගම, දමන්වර, කැන්දගොල්ල,හෑගොඩ ,කුට්ටියගොල්ල,නෙලුම්වැව ආදී ගම්මානවල දහස් ගණනක ජනතාව තම දෛනික ගමනාගමන කටයුතු සපුරාගත නොහැකිව දැඩි අපහසුතාවට පත්ව සිටියි. 2014 වර්ෂයේදී රජය මඟින් මෙම පාලම ප්‍රතිසංස්කරණය කිරීමට කටයුතු කර තිබුණද මේ වන විට පාලමෙහි සවිකර තිබූ ලෑලි දිරාපත්වී පාලම අබලන් වී ඇති අයුරු දක්නට ලැබෙන බව අප වාර්තාකරු සඳහන් කළේය. ප්‍රදේශයේ පාසැල් සිසුන් ඇතුළු ජනතාවට බදුල්ල නගරයට ඒම සඳහා ඇති කෙටිම මාර්ගය වන්නේ අත්වැල් පාලම හරහා වැටී ඇති මෙම මාර්ගයයි. ගම්වාසීන් පවසන්නේ පාලම මතින් නැවත ගමන් කිරීමට නොහැකි තත්ත්වයක් උද්ගතවුවහොත් ,බදුල්ල නගරයට යාම සඳහා අමතර කිලෝමීටර 05ට වැඩි දුරක් ගෙවා යාමට සිදුවන බවයි. එමෙන්ම විදුලිය නොමැතිවීම හේතුවෙන් රාත්‍රී කාලයේදී පාලම මතින් ගමන් කිරීමට නොහැකි බව ප්‍රෙද්ශවාසීන් සඳහන් කළේය. ඔවුන් බලධාරීන්ගෙන් ඉල්ලා සිටින්නේ මෙම අත්වැල් පාලම නිසි ප්‍රමිතියකින් යුක්තව අලුත්වැඩියා කරදෙන ලෙසයි.", "URL": "https://sinhala.adaderana.lk/news.php?nid=94178", "Category": null, "Parent URL": null}