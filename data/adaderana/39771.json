{"Source": "Adaderana", "Timestamp": "December 22, 2013 09:17 am", "Headline": "ඉන්දියාවට හා ලංකාවට මත්කුඩු බෙදාහරින ජාවාරමක් හෙළිවෙයි", "News Content": "ඉන්දීය රුපියල් කෝටි 30ක් පමණ වටිනා හෙරොයින් මත්කුඩු කිලෝග්‍රෑම් 9ක් සමඟ සැකකරුවන් තිදෙනෙකු දිල්ලි පොලීසිය විසින් අත්අඩංගුවට ගෙන තිබේ. ඇෆ්ගනිස්ථානය හා පකිස්ථානයේ සිට ඉන්දියාවේ දකුණු දිග ප්‍රදේශවලට සහ ශ්‍රී ලංකාවට මත්කුඩු බෙදාහරින ජාවාරමක් සම්බන්ධයෙන් මේ සමඟ තොරතුරු අනාවරණය වී ඇතැයි විදෙස් මාධ්‍ය වාර්තා කරයි. අත්අඩංගුවට ගත් සැකකරුවන්ගෙන් එක් පුද්ගලයෙකු ආන්ද්‍රා ප්‍රදේශ්වල පදිංචිකරුවෙකි. සැකකරුවන‍්ගෙන් හෙළි වු තොරතුරු මත හෙරොයින් ජාවාරම පිළිබඳ තොරතුරු රැසක් අනාවරණය කර ගැනීමට හැකිවී ඇති බව නව දිල්ලි විශේෂ පොලිස් ඒකකයේ නියෝජ්‍ය කොමසාරිස් සංජීව් කුමාර් යාදේව් මහතා පෙන්වාදෙන්නේය. ඇෆ්ගනිස්ථානය සහ පකිස්ථානය හරහා ඉන්දියාවට ගෙන එන හෙරොයින් ශ්‍රී ලංකාව වැනි රටවලට වෙළදාම් කරන බව නව දිල්ලි පොලිසිය පවසයි. ඔවුන් පෙන්වාදෙන්නේ මෙම ජාවාරම සම්බන්ධයෙන් අවස්ථා කිහිපයක දී සැකකරුවන් අත්අඩංගුවට ගෙන ඇති අතර තවදුරටත් මේ ගැන පරීක්ෂණ සිදුකරන බවයි.", "URL": "https://sinhala.adaderana.lk/news.php?nid=39771", "Category": null, "Parent URL": null}