{"Source": "Adaderana", "Timestamp": "August 22, 2017 01:06 pm", "Headline": "20 වන සංශෝධනයට උතුරු මැද අනුමැතිය", "News Content": "පළාත් සභා ඡන්දය සෑම පළාත් සභාවකම එකම දිනකදී පැවැත්වීමට අදාළ යෝජිත ආණ්ඩුක්‍රම ව්‍යවස්ථාවේ 20 වන සංශෝධනයට උතුරු මැද පළාත් සභාවේ අනුමැතිය හිමිව තිබේ. ජනාධිපතිවරයා විසින් පළාත් ආණ්ඩුකාරවරයා වෙත යොමු කර තිබූ අදාළ සංශෝධන පනත් කෙටුම්පත අද(22) පෙරවරුවේ උතුරු මැද පළාත් සභාව රැස් වූ අවස්ථාවේ ප්‍රධාන අමාත්‍ය පේශල ජයරත්න මහතා විසින් සභාවට ඉදිරිපත් කර ඇති බව සඳහන් වෙයි. සියලු පළාත් සභාවල ඡන්දය එකම දිනකදී පැවැත්වීම සම්බන්ධයෙන් වූ එම පනත් කෙටුම්පත පිළිබඳ ජනාධිපතිවරයා උතුරු මැද පළාත් සභාවේ අදහස විමසා ඇති බවත් කඩිනමින් එම තීරණය ජනාධිපතිවරයාට යොමු කළ යුතු බවත් ප්‍රධාන අමාත්‍යවරයා එහිදී සභාවට දැනුම් දී තිබේ. කෙසේවෙතත් මෙම අදාළ පනත් කෙටුම්පත වැදගත් කාරණයකට අදාළ වූවක් බැවින් එය අධ්‍යයනය කිරීමට කාලය අවශ්‍ය බැවින් ඉදිරි සභා වාරයේ දී මේ පිළිබඳව විවාදයක් පැවැත්විය යුතු බවට උතුරු මැද පළාත් සභාවේ ඒකාබද්ධ විපක්ෂය නියෝජනය කරන මන්ත්‍රී කණ්ඩායම එහිදී යෝජනා කළ බව අද දෙරණ වාර්තාකරු පැවසුවේය. එහෙත් කඩිනමින් ජනාධිපතිවරයාට මේ පිළිබඳ තීරණය දැනුම් දිය යුතු බැවින් එම අවස්ථාවේදීම සාකච්ඡා කර පනත් කෙටුම්පත පිළිබඳ තීරණයක් ගත යුතු බවට සභාපතිවරයා එහිදී ප්‍රකාශ කිරීමත් සමඟ සභාවේ උණුසුම් තත්ත්වයක් හටගත් බව සඳහන් වෙයි. කෙසේවෙතත් එම බාධා කිරීම් හමුවේ උතුරු මැද පළාත් සභා සභාපති ඩී.එම්. අමරතුංග මහතා පනත් කෙටුම්පත පිළිබඳ ඡන්ද විමසීම සිදුකර තිබේ. එහිදී ඒකාබද්ධ විපක්ෂය නියෝජනය කරන මන්ත්‍රීවරුන් 13 දෙනා ඊට විරුද්ධව ඡන්දය ප්‍රකාශ කර ඇති අතර ආණ්ඩු පක්ෂයේ හා විපක්ෂයේ මැති ඇමතිවරුන් 15 දෙනෙකු පනත් කෙටුම්පතට පක්ෂව ඡන්දය ප්‍රකාශ කර ඇති බව වාර්තා වෙයි. ඒ අනුව වැඩි ඡන්ද දෙකකින් එම පනත් කෙටුම්පත උතුරු මැද පළාත් සභාව තුළ සම්මත වී ඇත.", "URL": "https://sinhala.adaderana.lk/news.php?nid=76551", "Category": null, "Parent URL": null}