{"Source": "Adaderana", "Timestamp": "March 18, 2013 10:45 pm", "Headline": "ඉන්දු ලංකා ආරක්ෂක හමුව අවලංගු කරයි ", "News Content": "ශ්‍රී ලංකාවත් ඉන්දියාවත් අතර වාර්ෂිකව පැවැත්වෙන ආරක්ෂක සහයෝගිතා සාකච්ඡාව යටතේ ලබන 25 වැනිදාට නියමිතව තිබූ හමුව අවලංගු කර ඇතැයි ඉන්දීය මාධ්‍ය වාර්තා කරයි. එම සාකච්ඡාව අවලංගු කිරීමට මුල් වූ හේතුව අනාවරණය කර නැති අතර එය ඉන්දියාවේ නව දිල්ලි හිදී පැවැත්වීමට සැලසුම්කර තිබුණි. එම සාකච්ඡාවේදී දෙරටේ ආරක්ෂක කටයුතු ශක්තිමත් කිරීම හා ඉදිරි යුද අභ්‍යාස පිළිබඳව අවධානය යොමු කිරීමට නියමිතව තිබූ බව ඉන්දීය මාධ්‍ය වාර්තා කරයි. කෙසේ වෙතත් ශ්‍රී ලංකාව සම්බන්ධයෙන් ජිනීවා සමුළුවේදී පියවරක් ගන්නා ලෙසට තමිල්නාඩු දේශපාලන පක්ෂ ඉන්දීය මධ්‍යම රජයට බලපෑම් කරන වාතාවරණයක් තුළ මෙම තීරණය ද ප්‍රකාශයට පත්ව ඇති බව එම වාර්තා පෙන්වාදෙයි. විශේෂයෙන් ශ්‍රී ලංකාවේ ආරක්ෂක අංශවලට ඉන්දියාවේ පුහුණුව ලබානොදිය යුතු බව තමිල්නාඩුවේ දේශපාලන පක්ෂ ඉකුත් කාලයේදී එරට මධ්‍යම රජයෙන් ඉල්ලීම් ද කර තිබුණි. මේ අතර ජිනීවා මානව හිමිකම් සැසිවාරයේදී ශ්‍රී ලංකාවට එරෙහි අමෙරිකානු යෝජනාව සම්බන්ධයෙන් ක්‍රියා කළ යුතු ආකාරය පිළිබඳව උපදෙස් දීමට එක්සත් ජාතීන්ගේ සංවිධානයේ ඉන්දීය නිත්‍ය නියෝජිතයා යළි එරටට කැඳවා ඇතැයි විදෙස් මාධ්‍ය වාර්තා පවසයි. ඒ අනූව එක්සත් ජාතීන්ගේ සංවිධානයේ ඉන්දීය නිත්‍ය නියෝජිත දිලීප් සින්හා මහතා ඉන්දියාවට හෙට පැමිණීමට නියමිත බව එම වාර්තා අනාවරණය කරයි. ශ්‍රී ලංකාව සම්බන්ධ අමෙරිකානු යෝජනාව ලබන 21දා ජගත් මානව හිමිකම් සැසියට ඉදිරිපත් කිරීමට නියමිත අතර තමිල්නාඩු දේශපාලනඥයින්ගෙන් ඉන්දීය මධ්‍යම රජයට එල්ලවන පීඩනය හමුවේ ඒ පිළිබඳව ක්‍රියා කළ යුතු ආකාරය ගැන ඔහුට උපදෙස් දීමට නියමිත බව සඳහන්ය.", "URL": "https://sinhala.adaderana.lk/news.php?nid=32534", "Category": null, "Parent URL": null}