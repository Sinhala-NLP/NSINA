{"Source": "Adaderana", "Timestamp": "October 1, 2017 05:02 pm", "Headline": "  දැනුමෙන්-ගුණයෙන් යුත් දරු පරපුරක් ගොඩනගන්න රජය කැප වෙනවා", "News Content": "මෙරට දරුපරපුර දැනුමෙන් මෙන්ම ගුණයෙන් යුත් යහපත් දරු පරපුරක් ලෙස ගොඩනැගීමට රජය කැපවී සිටින බව ජනාධිපති මෛත්‍රීපාල සිරිසේන මහතා පවසයි.දරුවන්ගේ ආරක්ෂාවත් අභිවෘද්ධියත් වෙනුවෙන් ගත යුතු සෑම පියවරක්ම රජය ගන්නා බව ජනාධිපතිවරයා අවධාරණය කරයි.අදට යෙදි ඇති ලෝක ළමා දිනය වෙනුවෙන් පොළොන්නරුව රාජකීය විද්‍යාලය සහ කොළඹ ආනන්ද විද්‍යාලය එක්ව පොළොන්නරුව රාජකීය විද්‍යාලයේ දී සංවිධානය කර තිබු මත්ද්‍රව්‍ය නිවාරණ වැඩමුළුවට සහභාගී වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය.මත්ද්‍රව්‍ය වලින් රටේ දරු පරපුර නිදහස් කරගැනීම සඳහා රජය දැඩි කැපවීමකින් කටයුතු කරන අතර ඒ සඳහා ජාතික වැඩසටහන් රැසක් ක්‍රියාවට නංවා ඇති බව ජනාධිපතිවරයා එහිදී සඳහන් කළේය.රජය එම වැඩපිළිවෙළ ක්‍රියාවට නංවන විට දරුවන්ට වඩා මුදලට ඉහළ වටිනාකමක් ලබාදෙමින් මුදල් පසුපස හඹායන මත්ද්‍රව්‍ය ජාවාරම්කරුවන් පසුගිය කාලසීමාව තුළ ඊට පිළිතුරු ලබාදුන්නේ මත්ද්‍රව්‍ය පාසල් දරුවන් අතර නොමිලේ බෙදාහරිමින් බව ජනාධිපතිවරයා පෙන්වා දුන්නේය.මෙම අභියෝගකාරී තත්ත්වයන් හමුවේ දරුවන් බේරාගැනීම සඳහා සමාජයේ සියලුදෙනාගේ අවධානය යොමුවිය යුතු බව ජනාධිපති මෛත්‍රීපාල සිරිසේන මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=78227", "Category": null, "Parent URL": null}