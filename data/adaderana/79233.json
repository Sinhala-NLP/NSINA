{"Source": "Adaderana", "Timestamp": "October 28, 2017 03:16 pm", "Headline": " “අපේ ධීවරයින්ව ශ්‍රී ලංකා බලධාරීන් බලෙන් අරන් යනවා“-පලනි මෝඩිට ලියුමක් ලියයි", "News Content": "මෙරට අත්අඩංගුවේ පසුවන ඉන්දීය ධීවරයින් සහ එම යාත්‍රා නිදහස් කිරීමට වහා මැදිහත් වන ලෙස තමිල්නාඩු ප්‍රධාන අමාත්‍ය කේ.පලනිස්වාමි විසින් ඉන්දීය මධ්‍යම රජයෙන් ඉල්ලීමක් කර තිබේ. තමිල්නාඩු ප්‍රධාන අමාත්‍යවරයා විසින් ඉන්දීය අග්‍රමාත්‍ය නරේන්ද්‍ර මෝඩි වෙත ලිපියක් යොමුකරමින් මෙම ඉල්ලීම සිදුකර ඇති බව වාර්තා වෙයි. සිය මුහුදු සීමාවේ ධීවර කර්මාන්තයේ යෙදමින් සිටි ඉන්දීය ධීවරයින් සහ යාත්‍රා ශ්‍රී ලංකා බලධාරීන් විසින් බලහත්කාරයෙන් රැගෙන යන බවට ද තමිල්නාඩු ප්‍රධාන අමාත්‍යවරයා විසින් මෙහිදී පෙන්වා දී තිබේ. ඒ අනුව ශ්‍රී ලංකා අත්අඩංගුවේ මේ වන විට ඉන්දීය ධීවරයින් 54 දෙනෙකු සිටින අතර ධීවර යාත්‍රා 140ක් ද ඇති බව ඔහු සිය ලිපියෙන් පෙන්වා දී ඇත. ශ්‍රී ලංකා අත්අඩංගුවේ සිටින ඉන්දීය ධීවරයින්ගේ ආරක්ෂාව සම්බන්ධයෙන් අග්‍රමාත්‍ය නරේන්ද්‍ර මෝඩිගේ අවධානය යොමුකරන ලෙස ලෙස තමිල්නාඩු ප්‍රධාන අමාත්‍යවරයා ඉල්ලීමක් කර තිබේ.", "URL": "https://sinhala.adaderana.lk/news.php?nid=79233", "Category": null, "Parent URL": null}