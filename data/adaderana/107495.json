{"Source": "Adaderana", "Timestamp": "April 6, 2019 10:04 am", "Headline": "බ්‍රෙක්සිට් සඳහා කල් ඉල්ලා යුරෝපා සංගමයට ලිපියක්", "News Content": "බ්‍රෙක්සිට් වැඩපිළිවෙල ක්‍රියාවට නැංවීම සඳහා තවත් කල් ඉල්ලා යුරෝපා සංගමය වෙත ලිපියක් යැවීමට බ්‍රිතාන්‍ය අගමැතිනී තෙරේසා මේ කටයුතු කර ඇත. අදාළ ලිපිය යොමුකර ඇත්තේ යුරෝපා සංගම් සභාපති ඩොනල්ඩ් ටස්ක් වෙතයි. බ්‍රිතාන්‍යය යුරෝපා සංගමයෙන් ඉවත්වීමේ බ්‍රෙක්සිට් වැඩපිළිවෙල ක්‍රියාත්මක කිරීමට ජූනි මස 30වැනිදා දක්වා කාලය ලබාදෙන ලෙස මේ ලිපිය මඟින් අගමැතිනී තෙරේසා මේ ඉල්ලා සිටියාය. එම කාලසීමාවේදී බ්‍රිතාන්‍යය පාර්ලිමේන්තු මන්ත්‍රීවරුන්ගේ අනුමැතිය සහිත ඉවත්වීමේ ගිවිසුමක් සකස් කරගැනීම අගමැතිනියගේ අභිප්‍රාය වී ඇත. මේ කාලයට පෙර යම් එකගතාවකට එළඹීමට පාර්ලිමේන්තුව සමත්වුවහොත් තවත් කල්දැමීමකින් තොරව යුරෝපා සංගමයෙන් ඉවත්වීමේ හැකියාව බ්‍රිතාන්‍යයට ලැබෙන බව අගමැතිනිය පවසා සිටියි. මේ අතර අවශ්‍ය නම් නම්‍යශීලී ඉවත්වීමක් සඳහා බ්‍රිතාන්‍යයට මාස 12ක කාලයක් ලබාදීමට යුරෝපා සංගම් සභාපති ටස්ක් යෝජනා කර ඇත. දැනට පවතින තත්ත්වය යටතේ ලබන 12වැනිදා වන විට බ්‍රිතාන්‍යය යුරෝපා සංගමයෙන් ඉවත්විය යුතුය. කෙසේ නමුත් එකඟත්වයකයට එළඹීමට අපොහොසත්වීමෙන් මේ වන විට බ්‍රිතාන්‍යය දැඩි අපහසුතාවට පත්ව ඇති බව විදෙස් වාර්තා පවසා සිටියි.", "URL": "https://sinhala.adaderana.lk/news.php?nid=107495", "Category": null, "Parent URL": null}