{"Source": "Adaderana", "Timestamp": "February 25, 2019 04:16 pm", "Headline": "බිංගිරියේ කොහු කර්මාන්ත ශාලාවක් ගින්නෙන් අළුවෙයි-අලාභය කෝටි 5ක්", "News Content": "බිංගිරිය පොලිස් වසමට අයත් මහගම් ප්‍රදේශයේ කොහු කර්මාන්ත ශාලාවක හටගත් ගින්නක් හේතුවෙන් රුපියල් කෝටි පහකට අධික අලාභයක් සිදුව ඇති බව වාර්තා වෙයි. අද(25) පෙරවරු 9ට පමණ මෙම ගින්න හට ගෙන ඇති බව අද දෙරණ වාර්තාකරු පවසයි. සවස 3 පමණ වන තෙක් ගින්න පාලනය කිරීමට නොහැකි වු බව වාර්තා වෙයි. ගින්න හේතුවෙන් කොහු කර්මාන්ත ශාලාවේ තුබූ යන්ත්‍ර සුත්‍ර ඇතුළු කොහු ආශ්‍රිත නිෂ්පාදනවලට හා ගොඩනැඟිලි කීපයකට හානි සිදුව තිබේ. ගින්න පාලනය කිරීම සඳහා හලාවත නගර සභාවේ ගිනි නිවන ඒකකයට හා මිගමුව නගර සභාවේ ගිනි නිවන ඒකකයට දැනුවත් කිරීමෙන් පසු හලාවත නගර සභාවේ ගිනි නිවන ඒකකයේ එක් රථයක් පැමිණ තිබු අතර මීගමු නගර සභාව මුදල් ගෙවන තෙක් පැමිණීම ප්‍රතික්ෂේප කර ඇත. හලාවත නගර සභාවේ ගිනි නිවන රථ දෙකක් අක්‍රිය තත්ත්වයේ තිබීම ගින්න පාලනය කිරීම කල් ගත වීමට හේතුව බව ප්‍රදේශ වාසින් පැවසුහ. මිට අමතරව බිංගිරිය ප්‍රදේශීය සභාව , හලාවත ප්‍රාදේශීය සභාව ඇතුළු පෞද්ගලික ආයතන කීපයක ජල බවුසර් ගින්න නිවීම සඳහා ලබා දී තිබිණි. මේ හේතුවෙන් ගින්න අවට නිවාස වෙත පැතිර යාම වලක්වා ගත හැකි වී තිබේ. මේ පිළිබඳව මාදම්පේ පොලිසියට හා බිංගිරිය පොලීසියට පැමිණිලි ලැබී ඇත. ගින්නට හේතුව අද පස්වරුව තෙක් අනාවරණය වී නොතිබිණි.", "URL": "https://sinhala.adaderana.lk/news.php?nid=105012", "Category": null, "Parent URL": null}