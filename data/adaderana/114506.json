{"Source": "Adaderana", "Timestamp": "July 19, 2019 02:12 pm", "Headline": "පාසල් සිසුවිය කළ ඉල්ලීමට අගමැතිගෙන් තෑග්ගක්", "News Content": "පසුගිය දා මොණරාගල දිස්ත්‍රික්කයේ කළ සංචාරයකදී මඩුල්ල මධ්‍ය මහා විද්‍යාලයේ උසස් පෙළ කලා අංශයේ ඉගෙනුම ලබන දුලාංජලී දිසානායක සිසුවිය අග්‍රාමාත්‍ය රනිල් වික්‍රමසිංහ මහතාගෙන් ඉල්ලීමක් කළේ තමාගේ අධ්‍යපන කටයුතු සඳහා ශිෂ්‍යාධාරයක් ලබා දෙන ලෙසය. දුලංජලීගේ මව කලක සිට අසාධ්‍ය පිළිකා රෝගයකින් පීඩා විඳියි. මව රැක බලා ගැනීමට පූර්ණ කාලීනව කැපවිය යුතු නිසා දුලාංජලීගේ පියාට ස්ථිර රැකියාවක නිරතවීමට ද නොහැකිය. මේ තත්වය නිසා දුලංජලීගේ අධ්‍යයන කටයුතු සඳහා ආර්ථික අපහසුතා රාශියක් උද්ගගත වී තිබේ. මේ පිළිබඳ අවධානය යොමු කළ අග්‍රාමාත්‍ය රනිල් වික්‍රමසිංහ මහතා, රාජ්‍ය පරිපාලන ආපදා කළමනාකරණ සහ ග්‍රාමීය ආර්ථික කටයුතු අමාත්‍ය රංජිත් මද්දුම බණ්ඩාර මහතා සමග ද සාකච්ඡා කොට දුලාංජලී ශිෂ්‍යාවගේ උසස් අධ්‍යාපනය අවසන් වන තෙක් මාසික ශිෂ්‍යාධාර ලබා දීමට වැඩ පිළිවෙලක් යොදන ලදී. අජිත ද කොස්තා මහතාගේ අනුග්‍රාහකත්වය යටතේ ඇයට ලබා දෙන මාසික ශිෂ්‍යාධාර වැඩ පිළිවෙල 18 වන දා කොළඹ අරලියගහ මන්දිරයේදී ආරම්භ කෙරිණි. උසස් පෙළ විභාගය සමත්ව විශ්ව විද්‍යාලයට තේරී පත් වන තුරු මෙම ශිෂ්‍යාධාර වැඩපිළිවෙල ක්‍රියාත්මකය.", "URL": "https://sinhala.adaderana.lk/news.php?nid=114506", "Category": null, "Parent URL": null}