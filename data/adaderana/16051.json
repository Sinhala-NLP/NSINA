{"Source": "Adaderana", "Timestamp": "May 12, 2011 12:51 pm", "Headline": "විපක්ෂය පාර්ලිමේන්තු සභාව වර්ජනය කරයි", "News Content": "පාර්ලිමේන්තු සභාව මෙවර ද විපක්ෂය විසින් වර්ජනය කරන බව පාර්ලි‍මේන්තු සභා නියෝජිත එක්සත් ජාතික පක්ෂ පාර්ලිමේන්තු මන්ත්‍රී ස්වාමිනාදන් මහතා පවසයි. විපක්ෂ නායකවරයා ද පාර්ලිමේන්තු සභාව වර්ජනය කිරීමට තීරණය කර තිබූ බව ඔහු පැවසුවේය. කොමිසන් සභා සඳහා නම් කළ සාමාජිකයින් පිළිබඳ සලකා බැලීමට පාර්ලිමේන්තු සභාව අද(12) රැස්වෙයි. පාර්ලිමේන්තු සභාවේ සාමාජිකයින් අද දිනය තුළ රැස්වී මේ ‍පිළිබඳව සලකා බැලීමට නියමිත බව පාර්ලිමේන්තු මහලේකම් කාර්යාලය පැවසීය. අගවිනිසුරු ධුරය, අල්ලස් හෝ දූෂණ විමර්ශන කොමිසන් සභාවේ ප්‍රධානියා ඇතුළු සාමාජිකයින් සහ රාජ්‍ය සේවා කොමිසන් සභාවේ ප්‍රධානත්වය පිළිබඳ මෙහිදී සලකා බැලීමට නියමිතය. ජනාධිපති මහින්ද රාජපක්ෂ මහතා විසින් අදාළ ධුරයන් සඳහා ඉදිරිපත් කර ඇති නම් මෙහිදී සලකා බැලෙන බව සඳහන්ය.", "URL": "https://sinhala.adaderana.lk/news.php?nid=16051", "Category": null, "Parent URL": null}