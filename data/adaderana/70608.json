{"Source": "Adaderana", "Timestamp": "March 9, 2017 08:39 am", "Headline": "විරෝධතා දැක්වු ඉන්දීය ධීවරයින් 49 ක් අත්අඩංගුවට ", "News Content": "ඉන්දියාවේ දුම්රිය මාර්ග හරස්කරමින් විරෝධතාවයේ නිරත වූ ධීවරයින් 49 දෙනෙකු ඉන්දිය පොලීසිය විසින් අත්අඩංගුවට ගෙන තිබේ. ශ්‍රී ලංකා නාවික හමුදාව විසින් ඉන්දීය ධීවරයෙකු වෙඩි තබා ඝාතනය කල බවට චෝදනා කරමින් පුදුච්චරි ප්‍රදේශයේ විරෝධතාවයේ නිරත වී සිටි පිරිසක් මෙලෙස අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. ඔවුන් දුම්රිය මාර්ග හරස් කරමින් කලහකාරී ලෙස හැසිරීම හේතුවෙන් එරට පොලීසිය විසින් අත්අඩංගුවට ගෙන තිබේ. ඉන්දීය ධීවරයෙකු ශ්‍රී ලංකා නාවික හමුදාව විසින් එල්ල කල ප්‍රහාරයකින් මියගිය බවට චෝදනාකරමින් තමිල්නාඩු ධීවරයින් ඊයේ (08) දිනයේ සිට විරෝධතාවල නිරත වි සිටින බව වාර්තා වෙයි. කෙසේ වෙතත් තම ධීවරයින්ගේ ආරක්ෂාව තහවුරු කරන තුරු යළි ධීවර කටයුතුවලට යොමු නොවන බවත්, වෙඩි තැබීම සිදුකල බව කියන ශ්‍රී ලංකාවේ නාවික හමුදාවේ නිළධාරීන් අත්අඩංගුවට ගත යුතු බවත් විරෝධතාකරුවන් පවසයි. ඒ සඳහා කඩිනමින් මැදිහත් වන ලෙස ඉන්දිය විදේශ කටයුතු අමාත්‍ය සුශ්මා ස්වරාජ් වෙත ලිඛිතව දැනුම්දී ඇති බව ද වාර්තා වෙයි. මේ අතර එවන් කිසිදු වෙඩි තැබීමක් සිදුකර නොමැති බව නාවික හමුදාව අවධාරණය කර සිටින බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා සඳහන් කළේය. කෙසේ වෙතත් ඒ පිළිබඳව තවදුරටත් සොයාබලන ලෙස ආරක්ෂක ලේකම්වරයාට සහ නාවික හමුදාපතිවරයාට අමාත්‍යවරයා දැනුම් දී ඇති බව ද වාර්තා වෙයි. ඉන්දිය වෙරලාරක්ෂක නිළධාරින් විසින් මෙරට ධීවරයින් දස දෙනෙකු අත්අඩංගුවට ගැනීම පිළිබඳව ද මේ වන විට ධීවර අධ්‍යක්ෂ ජනරාල්වරයාගේ ප්‍රධානත්වයෙන් පරීක්ෂණයක් ක්‍රියාත්මක බව ද මහින්ද අමරවීර අමාත්‍යවරයා සඳහන් කළේය. මේ අතර මෙරට අත්අඩංගුවේ සිටින ඉන්දීය ධීවරයින් 80 නිදහස් කිරීමට ශ්‍රී ලංකා රජය තීරණය කර ඇති බව ද හින්දු පුවත්පත වාර්තා කර තිබේ. ඒ අනුව ඉන්දීය අත්අඩංගුවේ සිටින ශ්‍රී ලාංකික ධීවරයින් 19 දෙනාද නිදහස් කරනු ඇති බව හින්දු පුවත්පත වාර්තා කරයි.", "URL": "https://sinhala.adaderana.lk/news.php?nid=70608", "Category": null, "Parent URL": null}