{"Source": "Adaderana", "Timestamp": "February 15, 2011 09:46 pm", "Headline": "අපේ මුහුදු සීමාවට ඇතුළු වූ ඉන්දීය ධීවරයින් 106 ක් අත්අඩංගුවේ", "News Content": "ශ්‍රී ලංකාවේ මුහුදු සීමාවට ඇතුළු වී නීති විරෝධී ලෙස ධීවර කටයුතු වල නිරත වූ ඉන්දීය ධීවරයින් 106 දෙනෙකු අත්අඩංගුවට ගෙන තිබේ. අද(15)පස්වරුවේ ශ්‍රී ලාංකික ධීවරයින් පිරිසක් විසින් මෙම ඉන්දීය ධීවර පිරිස අල්ලාගෙන පේදුරුතුඩුව පොලීසියට බාර දුන් බව නියෝජ්‍ය පොලිස්පති ගාමිණී සිල්වා මහතා අද දෙරණට කියා සිටියේය. මෙම ඉන්දීය ධීවරයින් පිරිස සමග ඔවුන් ධීවර කටයුතු වල නිරත වූ ධීවර යාත්‍රා 18 ක්ද පොලිස් භාරයට ගත් බව නියෝජ්‍ය පොලිස්පතිවරයා සඳහන් කළේය. මෙම ධීවරයින් 106 දෙනාම මේ වන විට පේදුරුතුඩුව පොලීසියේ රඳවා තබා ගෙන දිගින් දිගටම ප්‍රශ්න කිරීම් හා විමර්ශන කටයුතු සිදුකරන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14243", "Category": null, "Parent URL": null}