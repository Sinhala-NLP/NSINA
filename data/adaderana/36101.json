{"Source": "Adaderana", "Timestamp": "July 25, 2013 06:10 pm", "Headline": "ජනසෙත පෙරමුණ උතුරු පළාතට තරඟ වදියි", "News Content": "ජනසෙත පෙරමුණ එළඹෙන උතුරු පළාත් මැතිවරණය සඳහා මන්නාරම දිස්ත්‍රික්කය වෙනුවෙන් නාමයෝජනා භාරදී තිබේ. තවත් ස්වාධීන කණ්ඩායම් කිහිපයක් මධ්‍යම, උතුර සහ වයඹ පළාත් සභා ඡන්ද වීමසීමට අදාළ නාමයෝජනා භාරදී ඇති බව මැතිවරණ කොමසාරිස් මහින්ද දේශප්‍රිය මහතා පවසයි. අද (25) දහවල් වන විට ස්වාධීන කණ්ඩායම් 4ක් දිස්ත්‍රික්ක තුනක් සඳහා ඇප මුදල් තැන්පත් කර තිබු බව හෙතෙම කියා සිටියි. මහනුවර, යාපනය දිස්ත්‍රික්ක දෙක සඳහා ස්වාධීන කණ්ඩායම බැගින් ද පුත්තලම දිස්ත්‍රික්කය සඳහා ස්වාධීන කණ්ඩායම් දෙකක් ද ඇප මුදල් තැන්පත් කර තිබු බව මැතිවරණ කොමසාරිස්වරයා සඳහන් කරයි. උතුර, මධ්‍යම හා වයඹ පළාත් සභා ඡන්ද විමසීමට අදාළ නාමයෝජනා භාරගැනීම අද පෙරවරු 8.30ට ආරම්භ වු අතර ලබන මස පළමු වැනිදා දහවල් 12න් එම කාලය අවසන් වන බව මැතිවරණ කොමසාරිස්වරයා පවසයි. ස්වාධීන කණ්ඩායම්වලට ඇප මුදල් තැන්පත් කිරීමට එළඹෙන 31 වැනිදා දහවල් 12 දක්වා අවස්ථාව උදා වෙයි. නියමිත කාලසීමාව අවසන් වන තෙක් නොසිට කල්වේලා ඇතිව ඇප මුදල් තැන්පත් කිරීමට හා නාමයෝජනා භාරදීමට පියවර ගන්නා ලෙසයි දේශපාලන පක්ෂ සහ කණ්ඩායම් වලින් මැතිවරණ කොමසාරිස්වරයා ඉල්ලා සිටියි.", "URL": "https://sinhala.adaderana.lk/news.php?nid=36101", "Category": null, "Parent URL": null}