{"Source": "Adaderana", "Timestamp": "May 5, 2018 02:16 pm", "Headline": "ශ්‍රී සේනානායකාරාම පුරාණ විහාරස්ථාන‍ය අබලන් වෙලා", "News Content": "පොළොන්නරුව ලංකාපුර ප්‍රාදේශීය ලේකම් කොට්ඨාසයට අයත් ගම්මාන රැසක ජනතාව වැදුම්පිදුම් කිරීම සඳහා පැමිණෙන ශ්‍රී සේනානායකාරාම පුරාණ විහාරස්ථාන‍යේ ගොඩනැගිලි මේවන විට ගරාවැටෙමින් පවතියි. විහාරාධිපතිහිමියන් ඇතුළු දායකයින් අදාළ අංශවලින් ඉල්ලා සිටින්නේ හැකි ඉක්මණින් විහාරස්ථානය ප්‍රතිසංස්කරණය කර දෙන ලෙසයි. 1951 වසරේදී පොළොන්නරුව දිස්ත්‍රික්කයේ ගොවිජනපද බිහිවීමත් සමඟ ශ්‍රී සේනානායකාරාම පුරාණ විහාරස්ථානය ඉදිකර තිබේ. එතැන් සිට ශාසනික හා ආගමික කටයුතු රැසකට මූලික වූ මෙම විහාරස්ථානය 1962 වසරේ සිට වසර ගණනාවක් පිරිවෙන් අධ්‍යාපන ආයතනයක් ලෙස ද පවත්වාගෙන ගොස් තිබේ. මේ වනවිටත් ගම්මාන 3ක සිසු දරුවන් වෙනුවෙන් විහාරස්ථානය තුළ දහම් අධ්‍යාපනය ලබා දුන්නද දරුවන්ට ඉගෙනීමට ඇති ධර්ම ශාලාවද දැඩි ලෙස අබලංව පවතියි. එසේම බුද්ධ මන්දිරය ඇතුළු අනෙකුත් ගොඩනැගිලි ද දිරාපත්ව ඇති අතර භික්ෂුන්වහන්සේ සිටින සංගාවාසයද අනාරක්ෂිත තත්ත්වයට පත්ව තිබේ. රාමඤ්ඤ නිකායේ භික්ෂුන්වහසේට විනය කර්ම කිරීම සඳහා සීමා මාලකය පිහිටි පොළොන්නරුවේ එකම විහාරස්ථානය වන්නේද මෙයයි. නමුත් විහාරස්ථානයේ ඇති අබලං තත්ත්වය හේතුවෙන් එය ද සිදුකිරීමට නොහැකි තත්ත්වයක් උද්ගතව ඇති බව විහාරාධිපති හිමියන් සදහන් කළේය. උන්වහන්සේ බලධාරීන් ඉල්ලා සිටින්නේ හැකි ඉක්මණින් විහාරස්ථානය ප්‍රතිසංස්කරණය කර දෙන ලෙසයි.", "URL": "https://sinhala.adaderana.lk/news.php?nid=88564", "Category": null, "Parent URL": null}