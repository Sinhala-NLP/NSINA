{"Source": "Adaderana", "Timestamp": "March 21, 2016 01:16 pm", "Headline": "  පැමිණිලි විභාගයට කොමිසම රැස්වෙයි", "News Content": "උතුරු පළාතේ ජනතාවගෙන් අතුරුදන්වූවන් පිළිබඳ පැමිණිලි ලබාගැනීම මේ මාසයේදී අවසන් කළ හැකි බව අතුරුදන්වූවන් පිළිබඳ සෙවීමේ ජනාධිපති විමර්ශන කොමිසම පවසයි.කොමිසමේ සභාපති මැක්ස්වෙල් පරණගම මහතා ප්‍රකාශ කළේ ලබන සතියේ උතුරු පළාතේ ප්‍රදේශ කිහිපයක පැමිණිලි විභාග කිරීමේ සැසිවාර පවත්වන බවයි.ඒ අනුව ලබන 25,26 සහ 27 යන දිනවල මුලතිව් ප්‍රාදේශීය ලේකම් කාර්යාලයේදී කොමිසම රැස්වෙයි.28 වැනිදා මන්නාරමදිත්, 29 වැනිදා වව්නියාවේදිත් අතුරුදන්වූවන් පිළිබඳ සෙවීමේ ජනාධිපති විමර්ශන කොමිසම මහජන පැමිණිලි විභාග කිරීම සඳහා රැස්වීමට නියමිතය.ඒ අනුව උතුරු පළාතේ පැමිණිලි ලබා ගැනීම බොහෝ දුරට අවසන් වන බව කොමිසමේ සභාපති මැක්ස්වෙල් පරණගම මහතා සඳහන් කළේය.මේ වන විට පැමිණිලි 6,000ක් පමණ විභාග කර අවසන් කර තිබේ.තවත් පැමිණිලි විශාල සංඛ්‍යාවක් කොමිසම වෙත ලැබී ඇති බව සභාපතිවරයා ප්‍රකාශ කළේය.අතුරුදන්වූවන් සෙවීම පිළිබඳ ජනාධිපති විමර්ශන කොමිසමට පැමිණිලි විභාග කිරීම සඳහා ලබන ජුනි මාසය දක්වා කල් ලබාදී තිබේ.", "URL": "https://sinhala.adaderana.lk/news.php?nid=58460", "Category": null, "Parent URL": null}