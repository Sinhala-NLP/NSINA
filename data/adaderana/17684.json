{"Source": "Adaderana", "Timestamp": "July 28, 2011 09:36 am", "Headline": "දිවයිනේ රෝහල් රැසක ඖෂධ හිඟයක්", "News Content": "කොළඹ ජාතික රෝහල ඇතුළු ප්‍රධාන රෝහල් රැසක මේ වන විට ඖෂධ හිඟයක් පවතින බව සෞඛ්‍ය සේවා වෘත්තීය සමිති සන්ධානය පවසයි. මේ හේතුවෙන් රෝගීන් මෙන්ම සෞඛ්‍ය කාර්යය මණ්ඩලය ද දැඩි අසීරූතාවයකට පත්ව ඇති බව එම සන්ධානයේ සභාපති සමන් රත්නප්‍රිය මහතා සඳහන් කළේය. ජාතික රෝහල ඇතුළුව, අක්ෂි රෝහල, වව්නියාව, අනුරාධපුර වැනි රෝහල්වල මෙම ඖෂධ හිඟය දක්නට ලැබෙන බව ඒ සම්බන්ධව පැහැදිලි කළ සමන් රත්නප්‍රිය මහතා කියා සිටියේය. ප්‍රතිජීවක, ශල්‍ය උපකරණ සහ අනෙකුත් ඖෂධවල හිඟයක් පවතින බව ඔහු පෙන්වාදුන්නේය. මෙම ඖෂධ හිඟය නිසා රෝගීන් මෙන්ම කාර්යය මණ්ඩලය ද පීඩාවට පත්ව සිටින බව හෙතෙම ප්‍රකාශ කළේය. මේ සම්බන්ධයෙන් සොයා බලා කටයුතු කිරීමට පියවර ගන්නා බව ඒ පිළිබඳව සෞඛ්‍ය අමාත්‍යාංශයේ අතිරේක ලේකම් වෛද්‍ය පාලීත මහීපාල මහතාගෙන් අද දෙරණ කළ විමසීමකදී ඒ මහතා සඳහන් කළේය.", "URL": "https://sinhala.adaderana.lk/news.php?nid=17684", "Category": null, "Parent URL": null}