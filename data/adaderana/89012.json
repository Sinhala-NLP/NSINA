{"Source": "Adaderana", "Timestamp": "May 13, 2018 10:02 am", "Headline": "විරෝධතාවයක් නිසා තිස්සමහාරාම කතරගම මාර්ගයේ කොටසක් වැසෙයි", "News Content": "භුමිතෙල් මිල ඉහළ දැමීමට විරෝධය පළකරමින් හම්බන්තොට දිස්ත්‍රික් ධීවර ප්‍රජාව අද තිස්ස - මාතර ප්‍රධාන මාර්ගය හුන්ගම ප්‍රදේශයේදී විරෝධතාවයක නිරත විණි. හම්බන්තොට ගොඩවාය,රැකව,කලමැටිය සහ වැලිපතන්විල ධීවර සංගම් ඊට එක්ව සිටියේය. විරෝධතාව නිසා ගුරුපොකුණ මංසන්ධිය අසලින් තිස්ස - මාතර ප්‍රධාන මාර්ගයේ ගමනාගමන කටයුතුද ඇන හිටියා‍. මේ අතරවාරයේ මෙම ස්ථානයට පැමිණි හුන්ගම පොලිසිය විසින් විරෝධතාකරුවන් විසුරුවා හරිනු ලැබීය. ඒ අතර මීගමුව මහ නගර සභාවේ මන්ත්‍රීවරුන්ද අද මාධ්‍ය හමුවක් පවත්වමින් භූමිතෙල් මිල ඉහළ දැමීමට විරෝධය පළ කළ අතර ඊට එක්සත් ජනතා නිදහස් සන්ධාන පාර්ලිමේන්තු මන්ත්‍රී නිමල් ලන්සා මහතා ද එක්විණි. එහිදී අදහස් දැක්වූ එක්සත් ජනතා නිදහස් සන්ධාන පාර්ලිමේන්තු මන්ත්‍රී නිමල් ලන්සා මහතා ප්‍රකාශ කළේ ධීවර ජනතාව ලබන අඟහරුවාදා දින දක්වා ආණ්ඩුවට කල් ලබාදී ඇති බවත් අඟහරුවාදා දින වන විට සහනයක් ලබා දෙන්නේ යැයි අපේක්ෂා කරන බවත් එසේ නොමැතිව ආණ්ඩුව ඉන්ධන මිල අඩු නොකරන්නේ නම් ආණ්ඩුව ගෙදර යන තෙක් සටන් කරන බවයි. කෙසේ වෙතත් විදුලි සැපයුම නොමැති සමෘද්ධි ප්‍රතිලාභින්ට,වතුකරයේ ජනතාවට,විදුලි සැපයුම නොමැති ප්‍රදේශවල ජනතාවට සහ කුඩා ප්‍රමාණයේ එක්දින ධීවර යාත්‍රා භාවිත කරන ධීවර ප්‍රජාවට තවදුරටත් පැරණි මිලටම භූමිතෙල් ලබා දෙන බව මුදල් අමාත්‍යාංශය අද නිවේදනය කළේය. ඒ අනුව විදුලිය නොමැති පවුල් ඒකක සඳහා මැයි මස 10 වනදා සිට භූමිතෙල් සහනය ලබාදීමට නියමිත අතර ප්‍රථම ගෙවීම ජූනි මස සිදු කරනු ඇත.", "URL": "https://sinhala.adaderana.lk/news.php?nid=89012", "Category": null, "Parent URL": null}