{"Source": "Adaderana", "Timestamp": "April 17, 2019 01:26 pm", "Headline": "ආනයනික පළතුරුවල කෘමි නාශක සංඝටක නෑ", "News Content": "ආනයනික පළතුරු වර්ගවල පලිබෝධ නාශක සංඝටක ඇති බවට මේ දක්වා තහවුරු වී නොමැති බව සෞඛ්‍ය, පෝෂණ හා දේශීය වෛද්‍ය අමාත්‍යාංශය පවසයි. විෂය භාර අමාත්‍ය රාජිත සේනාරත්න මහතාගේ උපදෙස් මත සෞඛ්‍ය අමාත්‍යාංශයේ වෘත්තිය ආහාර සුරක්ෂිතතා ඒකකය විසින් ඒ සම්බන්ධයෙන් පරීක්ෂණ සිදුකර ඇති බව අමාත්‍යාංශය පවසන්නේය. ආනයනය කරන පලතුරු වර්ගවල සාම්පල ගුවන් තොටුපලේදී සහ වරායේදී ලබා ගනිමින් එම පරීක්ෂණ සිදුකර ඇති බව සදහන්. ආනයනික ඇපල්, මිදි හා දොඩම්වල පරීක්ෂා කළ සාම්පලවල මෙරට තහනම් කර ඇති පලිබෝධ සංඝටක අඩංගු බවට රජයේ රස පරීක්ෂක දෙපාර්තමේන්තුව දැනුම්දුන් බවට ගිණුම් කාරක සභාව පසුගියදා ප්‍රකාශ කර තිබුණි. කෙසේවෙතත් 2018 වර්ෂයේ සිදුකළ පර්යේෂණවලදී එවැනි පලිබෝධ නාශක සංඝටක ආනයනික පලතුරුවල අඩංගු වී නොමැති බවට තහවුරු වී ඇති බව සෞඛ්‍ය අමාත්‍යාංශය පවසන්නේය.", "URL": "https://sinhala.adaderana.lk/news.php?nid=108100", "Category": null, "Parent URL": null}