{"Source": "Adaderana", "Timestamp": "June 25, 2014 12:22 pm", "Headline": "තමිල්නාඩු ධීවරයින් උතුරේ ජනතාවගේ මත්ස්‍ය සම්පත කොල්ලකද්දී ද්‍රවිඩ සංවිධාන නිහඬයි", "News Content": "උතුරේ ජනතාවට අසාධාරණ සිදුවන බවට මැසිවිලි නඟන දෙස් විදෙස් ද්‍රවිඩ සංවිධාන තමිල්නාඩු ධීවරයින් උතුරු මුහුදේ මත්ස්‍ය සම්පත කොල්ල කනවිට කිසිදු හඬක් නොනඟන බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. උතුරු මුහුදේ මත්ස්‍ය සම්පත වැඩි වශයෙන් නෙළා ගන්නේ ද්‍රවිඩ වැසියන් බව පෙන්වාදෙන වනිගසූරිය මහතා තමිල්නාඩු ධීවරයින් ශ්‍රී ලංකා මුහුදු සීමාව උල්ලංඝණය කර අත්අඩංගුවට ගන්නා විට නාවික හමුදාවට චෝදනා කරන බවද කියයි. දෙස් විදෙස් මාධ්‍ය මගින් මෙලෙස නාවික හමුදාවට චෝදනා නඟන බවත් තමිල්නාඩු ධීවරයින් අත්අඩංගුවට ගන්නේ ඔවුන්ට හිරිහැර නොකර නීත්‍යානූකූලව යැයිද ඔහු කියා සිටියේය. හෙතෙම මේ අදහස් පළ කළේ හෙටට (26) යෙදෙන ජාත්‍යන්තර මත්ද්‍රව්‍ය විරෝධි දිනය නිමිත්තෙන් අන්තරායකර ඖෂධ පාලක ජාතික මණ්ඩලය විසින් අද (25) කොළඹදී පැවැත්වූ මාධ්‍ය හමුවකට සහභාගි වෙමිනි. මාධ්‍ය හමුවේදී අදහස් දැක්වූ එම මණ්ඩලයේ සහකාර අධ්‍යක්ෂිකා භද්‍රානි සේනානායක මහත්මිය කියා සිටියේ මේවන විට රට තුළ ගංජා සහ හෙරොයින් ව්‍යාප්තිය පාලනය කිරීමට හැකිවී ඇති බවයි. මත්ද්‍රව්‍ය සම්බන්ධයෙන් 1984 හා 0112 077 778 යන අංකවලට දැනුම්දිය හැකි බවත් මත්ද්‍රව්‍ය නිවාරණ වැඩපිළිවෙළට පාර්ශව 34ක සහය ලැබෙන බවද ඇය පැවසුවාය. වැටලීම්වලදී ආරක්ෂක අංශ බාරයට ගැනෙන මත්ද්‍රව්‍ය බොහෝමයක් විනාශ කරන බවත් ඇතැම් අවස්ථාවල නීතිමය කටයුතු අවසන් වන තුරු ඒවා තබා ගැනෙන බවත් ඇය කියා සිටියාය. මත්ද්‍රව්‍ය වල බර හා පරීක්ෂණ කටයුතු සිදුකරන්නේ රස පරීක්ෂක දෙපාර්තමේන්තුව විසින් බැවින් තම ආයතනයට එහි කටයුතු ගැන අදහස් දැක්වීමට නොහැකි බව මාධ්‍යවේදීන්ගේ ප්‍රශ්න වලට පිළිතුරු වශයෙන් ඇය පෙන්වාදුන්නාය. “සාමුහිකත්වය තුළින් ජයග්‍රහණය කරා පියනඟමු” හෙට මත්ද්‍රව්‍ය විරෝධී දිනයේ තේමාව බවත් එම උත්සවය හෙට ශ්‍රී ලංකා මහ බැංකු ආයතන ශ්‍රවණාගාරයේදී පැවැත්වීමට කටයුතු යොදා ඇති බවත් එහිදී අනාවරණය කෙරිණ.", "URL": "https://sinhala.adaderana.lk/news.php?nid=44218", "Category": null, "Parent URL": null}