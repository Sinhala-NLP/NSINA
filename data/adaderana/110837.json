{"Source": "Adaderana", "Timestamp": "May 28, 2019 01:20 pm", "Headline": "ජපානයේ සිසුන් පිරිසකට පිහි ප්‍රහාරයක්", "News Content": "ජපානයේ ටෝකියෝ අගනුවර ආසන්නයේ බස් නැවතුම්පලකදී පාසැල් සිසුන් පිරිසකට පිහි ප්‍රහාරයක් එල්ලවී තිබේ. ඉන් 12 හැවිරිදි ශිෂ්‍යාවක් සහ අසල සිටි 39 හැවිරිදි පිරිමි පුද්ගලයෙක් මියගොස් ඇති බව විදෙස් වාර්තා සඳහන් කළේය. දකුණුදිග ටෝකියෝවේ කවසාකි නගරයේ බස් නැවතුම්පලක රැඳී සිටි පාසැල් සිසුන් කණ්ඩායමක් වෙතට පිහි ප්‍රහාරය එල්ල කර තිබුණි. ඉන් 18 දෙනෙකු තුවාල ලබා ඇති අතර ඔවුන්ගෙන් 16 දෙනෙකුම පාසැල් ශිෂ්‍යාවන් බව සඳහන්. ප්‍රහාරය සිදුකළ පුද්ගලයා 50 හැවිරිදි වියේ පසුවන්නෙකු බවට හඳුනාගෙන ඇති අතර පොලිසිය විසින් ඔහුව අත්අඩංගුවට ගෙන තිබුණා. කෙසේ නමුත් තමා විසින්ම ගෙල ප්‍රදේශයට එල්ලකරගෙන තිබූ ප්‍රහාර හේතුවෙන් පසුව ඔහු මියගිය බවයි පොලිස් වාර්තා සඳහන් කළේ. සිදුවීම වූ ස්ථානයේ තිබූ පිහි දෙකක්ද පොලිස් භාරයට ගෙන ඇති බව සඳහන්. ප්‍රහාරය සිදු කිරීමට හේතුව තවමත් අනාවරණ වී නොමැති අතර ඒ සම්බන්ධයෙන් වැඩිදුර විමර්ශන ක්‍රියාත්මකයි. මේ දිනවලදී ජපන් සංචාරයක නිරතව සිටින අමෙරිකානු ජනාධිපතිවරයා මෙම සිදුවීම සම්බන්ධයෙන් සිය කණගාටුව ප්‍රකාශ කර ඇති බව විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=110837", "Category": null, "Parent URL": null}