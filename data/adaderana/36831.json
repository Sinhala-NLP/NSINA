{"Source": "Adaderana", "Timestamp": "August 23, 2013 06:20 am", "Headline": " ඇඟිලි සලකුණු දෙන්න ගිහින් අපරාධකරු පැන ගිහින්", "News Content": "කොල්ලකෑම් රැසකට සම්බන්ධ බව කියන සැකකරුවෙකු හලාවත මහේස්ත්‍රාත් අධිකරණයේදී බන්ධනාගාර නිලධාරීන්ගෙන් මිදී පලාගොස් තිබේ. ඊයේ සවස මෙසේ පලාගොස් ඇත්තේ කුලියාපිටිය,තුන්දෙණිය,මැඩියාව ජනපදයේ පදිංචිව සිටි වයස අවුරුදු 34 ක් වන අයෙකි.ඔහු බන්ධනාගාර දෙපාර්තමේන්තුවේ අංක 2187 යටතේ ලියාපදිංචි වී සිටින අපරාධකරුවෙකි. මාදම්පේ ප්‍රදේශයේදී සිදුවු බව කියන කොල්ලකෑමක් සම්බන්ධයෙන් සැකකරුට එරෙහිව හලාවත අධිකරණයේ නඩුවක් විභාගවෙමින් පැවති බව අද දෙරණ වාර්තාකරු පවසයි. මීගමුව බන්ධනාගාරයේ සිට සැකකරුව එම නඩුවට ඉදිරිපත් කිරීම සදහා බන්ධනාගාර නිළධාරීන් විසින් ගෙනවිත් ඇති අතර නඩුව කැඳවු අවස්ථාවේදී සැකකරු වරද පිළි ගැනීම නිසා දඬුවම් නියම කිරීමට ඔහුගේ ඇඟිලි සලකුණු ලබා ගන්නා ලෙස මහේස්ත්‍රාත්වරිය විසින් බන්ධනාගාර නිලධාරීන්ට නියම කර ඇත. ඇඟිළි සලකුණු ලබා ගැනීම සඳහා බන්ධනාගාර නිලධාරීන්ගේ ආරක්ෂාව ඇතිව අධිකරණයේ කාර්යාලයට ගිය සැකකරු හොර රහසේ පලාගොස් ඇත. සැකකරු සම්බන්ධයෙන් සොයා බැලූවත් තොරතුරක් අනාවරණය නොවු බැවින් බන්ධනාගාර නිලධාරීන් මේ බව හලාවත පොලීසියට පැමිණිල්ලක් කරමින් සටහන් කර තිබේ.", "URL": "https://sinhala.adaderana.lk/news.php?nid=36831", "Category": null, "Parent URL": null}