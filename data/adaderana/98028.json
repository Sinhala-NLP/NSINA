{"Source": "Adaderana", "Timestamp": "October 22, 2018 08:55 am", "Headline": "අත්කම් භාණ්ඩ ආනයනය තහනම් කරනවා", "News Content": "විදේශ රටවලින් මෙරටට ගෙන්වන ලී කැටයම් හා අත්කම් භාණ්ඩ ගෙන්වීම සම්පූර්ණයෙන්ම නවතා දමන ලෙස තමන් ජනාධිපතිවරයාගෙන් ලිඛිත ඉල්ලීමක් කළ බව සංචාරක හා ක්‍රිස්තියානි කටයුතු පිළිබඳ රාජ්‍ය අමත්‍ය රංජිත් අලුවිහාරේ මහතා පැවසීය. කර්මාන්ත හා වාණිජ කටයුතු අමාත්‍යයංශය මගින් සංවිධානය කර තිබූ හස්ත කර්මාන්ත ගම්මානයට නව යුගයක් උදා කිරීමේ වැඩසටහන යටතේ ජාතික ශිල්ප සභාව මඟින් සිගිරිය ඇහැලගල ප්‍රදේශයේ හස්ත කර්මාන්ත ගම්මානය විවෘත කොට එහි කර්මාන්ත ශිල්පීන් හට උපකරණ බෙදාදීමේ වැඩසටහන ඊයේ (21) සීගිරිය ප්‍රදේශයේ දී එක්වෙමින් අමාත්‍යවරයා මේ බව සඳහන් කළේ ය. පාරම්පරිකව පවත්වාගෙන ගිය හස්ත කර්මාන්ත ගම්මාන ශිල්පීන් වෙනුවෙන් එම ගම්මානය හස්ත කර්මාන්ත ගම්මානයක් බවට පත් කොට එහි පලකය විවෘත කිරීමෙන් අනතුරුව රාජ්‍ය අමාත්‍යවරයා සහ ජාතික ශිල්ප සභාවේ නිලධාරීහු සිගිරිය මහා විහාරයේ දී මාතලේ දිස්ත්‍රික්කයේ තෝරාගත් ශිල්පීන් සහ ශිල්පිනියන් ට නිෂ්පාදන සඳහා අවශ්‍ය යාන්ත්‍රික උපකරණ පරිත්‍යාග කිරීම සිදු කළහ. මෙම අවස්ථාවේදි වැඩිදුරටත් කියාසිටියේ සීගිරිය හස්ත කර්මාන්ත ගම්මානය සංවර්ධනය කිරීම සඳහා උපරිම දායකත්වයක් ලබාදෙන බවයි. තමන් කළ ඉල්ලීම සඳහා ජනාධිපතිවරයා සිය කැමැත්ත ප්‍රකාශකොට ඇතැයි ද අමාත්‍යවරයා සඳහන් කළේය. සීගිරිය නැරඹීම සඳහා පැමිණෙන දෙස් විදෙස් සංචාරකයන්ගෙන් මධ්‍යම සංස්කෘතික අරමුදල රුපියල් ලක්ෂ 150ත් 200 ත් අතර මුදලක් උපයා ගන්නා බවත් එහෙත් කිසිදු ප්‍රදේශීය සංවර්ධනයකට එම මුදල් යොදවන්නේ නැති බවත් සඳහන් කළේය. මධ්‍යම සංස්කෘතික අරමුදල එම මුදල් ලබා ගත්තද සංචාරක ප්‍රවර්ධනයට ජාතික ශිල්ප සභාවට ප්‍රාදේශීය සභාවකට එම මුදල් නොලැබෙන බවදඅමාත්‍යවරයා මෙහිදී පැවසීය.", "URL": "https://sinhala.adaderana.lk/news.php?nid=98028", "Category": null, "Parent URL": null}