{"Source": "Adaderana", "Timestamp": "April 17, 2019 01:30 pm", "Headline": "ජනාධිපතිවරයාගේ ධූර කාලය දිගු කරන්න ඊජිප්තු පාර්ලිමේන්තුවේ උත්සහයක්", "News Content": "වත්මන් ජනාධිපතිවරයාගේ ධුරකාලය දීර්ඝ කිරීමට ඊජිප්තු පාර්ලිමේන්තුව ගත් උත්සාහයක් පිළිබද පුවතක් විදෙස් මාධ්‍ය වාර්තා කර තිබේ. මේ අනුව ජනාධිපති ඇබ්දෙල් ෆාටා අල් සිසීගේ ධුරකාලය දිගු කිරීම සඳහා ව්‍යවස්ථාවට නව සංශෝධනයක් ගෙන ඒමට ඊජිප්තු පාර්ලිමේන්තුවේ අනුමැතිය හිමිවී තිබේ. ඒ වෙනුවෙන් පැවැති පාර්ලිමේන්තු ඡන්ද විමසීමකදී ඊට පක්ෂව ඡන්ද 531ක් සහ විපක්ෂව ඡන්ද 22ක් හිමිව තිබුණි. මෙම නව සංශෝධනය යටතේ ජනාධිපති සිසීට 2030 වසර තෙක් බලයේ සිටීමට අවස්ථාව හිමිවනු ඇති. තවද ඒ අනුව ජනාධිපතිවරයාගේ මෙතක් පැවැති වසර 4ක ධුරකාලය වසර 6 දක්වා දීර්ඝ කෙරෙයි. ඊට අමතරව අදාළ සංශෝධනය යටතේ ජනාධිපතිවරයාගේ බලතල ඉහළ දමන අතර ඉන් අධිකරණය මත ඔහුගේ අධිකාරියද කැපී පෙනෙන ලෙස ඉහළ යන බව විදෙස් වාර්තා පවසයි. කෙසේ වෙතත් මෙම නව සංශෝධනය නීතියක් බවට පත්වීම සඳහා ජනමත විචාරණයකින් සම්මත වීම අත්‍යවශ්‍යයි. ජනමත විචාරණය පැවැත්වෙන දින තවමත් නිෂ්චිතව ප්‍රකාශයට පත්ව නැහැ.", "URL": "https://sinhala.adaderana.lk/news.php?nid=108101", "Category": null, "Parent URL": null}