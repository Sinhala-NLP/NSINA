{"Source": "Adaderana", "Timestamp": "October 3, 2018 06:14 am", "Headline": "තලවාකැලේ නාය යෑමේ අවධානමක්", "News Content": "තලවාකැලේ, ග්රේ-ට් වෙස්ටන් තේ වතුයායේ, ලූසා කොටසේ වතු නිවාස පේළියකට ඉහළින් පිහිටි විශාල කන්දක් ඊයේ (02) රාත්‍රීයේ අධික වර්ෂාවත් සමඟ නාය යෑමේ අවධානමක් හේතුවෙන් එම නිවාස වල පදිංචි පවුල් 300 ක සාමාජිකයින් 1000 කට ආසන්න පිරිසක් අවතැන්ව සිටියි. අවතැන්ව සිටින පිරිස එම වතුයායේ, ශ්‍රී මුත්තු මාරි අම්මන් හින්දු කෝවිලේ තාවකාලිකව ලැගුම් ගෙන සිටින බව අද දෙරණ වාර්තාකරු පවසයි. අවතැන්ව සිටින ජනතාව පවසා ඇත්තේ ඊයේ රාත්‍රීයේ ප්‍රදේශයට ඇද හැලුන ධාරානිපාත වර්ෂාවත් සමඟ වතු නිවාස පේළියට ඉහළින් පිහිටි කන්දෙන් ගල් පෙරළෙන ශබ්ද ඇසුන බවත්, කාලයක් තිස්සේ නාය යෑමේ අවධානමක් ඇති නිසා තම නිවාස වලින් ඉවත්වූ බවත්ය. මේ වන විට තලවාකැලේ පොලීසිය එම ප්‍රදේශයේ ආරක්ෂාවට යොදවා ඇති අතර ග්රේ ට් වෙස්ටන් තේ වතුයායේ පාලනාධිකාරිය මගින් අවතැන්ව සිටින පිරිසට පහසුකම් සපයා ඇත. නුවරඑළිය දිස්ත්‍රික් ආපදා කළමණාකරන ඒකකය වෙත මේ සම්බන්ධව දැණුම් දුන් බව තලවාකැලේ පොලිසිය පවසයි. (ඡායා රූප-ගාමිණී බණ්ඩාර ඉලංගන්තිලක)", "URL": "https://sinhala.adaderana.lk/news.php?nid=97082", "Category": null, "Parent URL": null}