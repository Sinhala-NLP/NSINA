{"Source": "Adaderana", "Timestamp": "January 23, 2012 03:16 pm", "Headline": "හයිය පෙන්නන්න ද්‍රවිඩ සන්ධානය ලියාපදිංචිය ඉල්ලයි", "News Content": "තම පක්ෂය නියෝජනය කරන ප්‍රධාන දෙමළ දේශපාලන පක්ෂ 5 ම ඇතුළත් කොට දෙමළ ජාතික සන්ධානය නමින් තනි පක්ෂයක් ලියාපදිංචි කිරීමට තීරණය කර ඇති බව දෙමළ ජාතික සන්ධානය පවසයි. එම සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියේ ඉදිරියේ දී මෙම පක්ෂය ලියාපදිංචි කිරීම සඳහා කටයුතු කරන බවයි. ඉලංගෙයි තමිල් අරුසුකච්චි , ද්‍රවිඩ එක්සත් විමුක්ති පෙරමුණ , ටෙලෝ , ප්ලොට් සහ ඊ.පී.ආර්.එල්.එෆ් යන පක්ෂ මෙලෙස දෙමළ ජාතික සන්ධානය යටතේ තනි පක්ෂයක් ලෙස ලියාපදිංචි කිරීමට නියමිතයි. දෙමළ ජාතික සන්ධානයේ ඉදිරි වැඩපිළිවෙල පිළිබඳව දැනුවත් කිරීම සඳහා වව්නියාව ප්‍රදේශයේ පැවති මාධ්‍ය හමුවකට එක් වෙමින් සුරේෂ් ප්‍රේමචන්ද්‍ර මන්ත්‍රීවරයා මේ බව ප්‍රකාශ කර තිබේ. දෙමළ ජාතික සන්ධානය රජය සමඟ පවත්වන සාකච්ඡා මේ වන විට බිඳ වැටී ඇති නිසා පක්ෂය ශක්තිමත් කිරීමට මෙම තීරණය ගත් බවද සුරේෂ් ප්‍රේමචන්ද්‍රන් මන්ත්‍රීවරයා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=21584", "Category": null, "Parent URL": null}