{"Source": "Adaderana", "Timestamp": "February 19, 2013 01:54 pm", "Headline": "මව්පියන්ගේ වගකීම රටට ආදරය කරන පරපුරක් බිහි කිරීමයි", "News Content": "රට තුළ සදාචාරවත් අනාගත පරපුරක් ගොඩනැගීමේ වගකීම රජයට පමණක් තනිව ඉටුකළ නොහැකි බව ජනාධිපති මහින්ද රාජපක්ෂ මහතා පවසයි. ඒ සඳහා ආගමික නායකයින්ගේ දායකත්වය අත්‍යවශ්‍ය බව ජනාධිපතිවරයා පෙන්වාදෙයි. එමෙන්ම රටට ජාතියට ආදරය කරන අනාගත පරපුරක් ගොඩනැගීම මව්පියන්ගේ ද වගකීමක් බව ජනාධිපති මහින්ද රාජපක්ෂ මහතා පවසයි. ගෝනපළ, ඔලබොඩුව ශ්‍රී ජයවර්ධනාරාම විහාරස්ථානයේ අභිනව ෂඩ් මහා දේවාල මන්දිරය විවෘත කිරීමේ අවස්ථාවට සහභාගී වෙමින් ජනාධිපතිවරයා මේ බව පැවසීය. නැගෙනහිර මුස්ලිම් ජනතාව පන්සල් ඉදිකරන විට දකුණේ සිංහල ජනතාව කෝවිල් ඉදිකිරීම තුළින් රටේ සියලු ජනතාව අතර ගොඩනැගී ඇති ආගමික සහජීවනය පෙන්නුම් කරන බව ජනාධිපති මහින්ද රාජපක්ෂ මහතා එහිදි සඳහන් කළේය. මෙම ජාතික සහ ආගමික සබැඳියාව රටේ ඉදිරි ගමනට ශක්තියක් බව ජනාධිපතිවරයා එහිදි වැඩිදුරටත් පැවසීය.", "URL": "https://sinhala.adaderana.lk/news.php?nid=31767", "Category": null, "Parent URL": null}