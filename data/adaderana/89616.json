{"Source": "Adaderana", "Timestamp": "May 22, 2018 03:49 pm", "Headline": "වසර 7කට පසු ඩමස්කස් මුළුමනින්ම සිරියානු හමුදා යටතට පත්වෙයි", "News Content": "වසර 7කට පසුව ඩමස්කස් නගරය ආශ්‍රිත ප්‍රදේශය මුළුමනින් අත්පත් කර ගැනීමට සිරියානු හමුදා සමත්වී තිබේ. එම ප්‍රදේශය සම්පූර්ණයෙන්ම ආරක්ෂිත බව එරට හමුදා වාර්තා සඳහන් කරයි. සිරියානු යුද්ධය ආරම්භවූ 2011 වර්ෂයේ සිට අල් හජාර් අල් අස්වද් දිස්ත්‍රික්කය පැවතුණේ අයි එස් ත්‍රස්තවාදීන්ගේ ග්‍රහණයේයි. ප්‍රදේශය මුදා ගැනීමේ මෙහෙයුම් පසුගිය අප්‍රේල් මාසයේදී ආරම්භ කළේය. එම මෙහෙයුම්වලදී විශාල පිරිසක් මියගිය අතර ලක්ෂ ගණනක් ජනතාව අවතැන්ව සිටියි. එමෙන්ම නිවාස ඇතුළු දේපළ රැසක්ද ගැටුම් වලින් විනාශ වී තිබේ. ඩමස්කස් නගරය ආශ්‍රිත ප්‍රදේශයේ බලය මේ වනවිට පවතින්නේ සිරියානු හමුදා යටතේයි. කෙටි කාලයක් තුළදී අන්තවාදීන් පරාජයට පත් කර ප්‍රදේශය මුදා ගැනීමට තම හමුදා සමත්වූ බව එරට හමුදා ප්‍රධානියෙකු ප්‍රකාශ කළේය.", "URL": "https://sinhala.adaderana.lk/news.php?nid=89616", "Category": null, "Parent URL": null}