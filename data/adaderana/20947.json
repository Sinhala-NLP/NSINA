{"Source": "Adaderana", "Timestamp": "December 26, 2011 01:12 pm", "Headline": "හරි ප්‍රතිඵල දුන්නාම සරසවියට ගන්නවා -ඊට කලින් පුහුණු කරනවා", "News Content": "උසස් අධ්‍යාපන අමාත්‍යාංශයේ කාර්යය භාරය වන්නේ විශ්ව විද්‍යාලවලට සිසුන් ඇතුළත් කර ගැනීමට අදාළව නිර්ණායක ඉදිරිපත් කිරීම පමණක් බව උසස් අධ්‍යාපන අමාත්‍ය එස්.බී දිසානායක මහතා පවසයි. කෙසේ වුව ද නිවැරදි ප්‍රතිඵල ලබාදීමෙන් පසු විශ්ව විද්‍යාල සඳහා ළමුන් බඳවා ගන්නා බව අධ්‍යයන පොදු සහතික පත්‍ර උසස් පෙළ ප්‍රතිඵල සම්බන්ධ ගැටලුව පිළිබඳව අමාත්‍යවරයාගෙන් අද දෙරණ කළ විමසීමක දී ඒ මහතා කියා සිටියේය. ඒ අනුව 2012 වර්ෂය සඳහා සිසුන් බඳවා ගැනීම ඔක්තෝබර් මාසයේ දී සිදු කිරීමට නියමිත අතර නායකත්ව පුහුණුව ද ඊට පෙර ආරම්භ කිරීමට නියමිතය. උසස් පෙළ විභාගය විෂය නිර්දේශ දෙකක් යටතේ පැවැත්වුව ද පොදු ඉසෙඩ් අගයක් තීරණය කිරීමේ ගැටලුවක් මතු වීම හේතුවෙන් උසස් පෙළ ප්‍රතිඵල ලබාදීම ප්‍රමාද විය. එහෙත් ජනාධිපති මහින්ද රාජපක්ෂ මහතාගේ මැදිහත්වීමෙන් පසු ඊයේ(25) රාත්‍රිය වන විට ප්‍රතිඵල අන්තර්ජාලයට නිකුත් කිරීමට විභාග‍ කොමසාරිස්වරයා පියවර ගත්තේය. කෙසේ වුව ද උසස් පෙළ විභාගයේ දිස්ත්‍රික් සහ ජාතික මට්ටමේ ශ්‍රේණිගත කිරීම් තාවකාලිකව අත්හිටුවීමට අද(26) තීරණය කර තිබේ. නමුත් මේ වන විට නිකුත් කර ඇති ප්‍රතිඵලවල විෂයන්ට අදාළ ප්‍රතිඵල සහ ඉසෙඩ් අගය වෙනස් නොවන බව උසස් අධ්‍යාපන අමාත්‍යාංශ ලේකම් ආචාර්ය සුනිල් ජයන්ත නවරත්න මහතා ප්‍රකාශ කළේය. දිස්ත්‍රික් සහ ‍ජාතික මට්ටමේ ශ්‍රේණිගත කිරීම්වල දෝෂ පවතින බවට අනාවරණය වීමෙන් පසු මෙම තීරණය ගෙන තිබිණි.", "URL": "https://sinhala.adaderana.lk/news.php?nid=20947", "Category": null, "Parent URL": null}