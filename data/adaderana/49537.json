{"Source": "Adaderana", "Timestamp": "February 23, 2015 05:44 pm", "Headline": "පසුගිය ආණ්ඩුව පස්ස දොරෙන් ද්විත්ව පුරවැසිභාවය දීලා ", "News Content": "පසුගිය ආණ්ඩුව සමයේදී පුද්ගලයින් 2000ට පමණ නීති විරෝධී අයුරින් ද්විත්ව පුරවැසිභාවය ලබා දී ඇති බව මහජන සාමය පිළිබඳ අමාත්‍ය ජොන් අමරතුංග මහතා පවසයි.එසේම පසුගිය ආණ්ඩු සමයේ අදාළ කාරණය සම්බන්ධව කටයුතු කරන ලද්දේ ආරක්ෂක අමාත්‍යංශය බවත්, එහි අතිරේක ලේකම්ලා සහ ලේකම් ධූර දැරූ පුද්ගලයින් ද්විත්ව පුරවැසිභාවයන් මුදල් මත පදනම්ව ලබා දී ඇති බවට සිතිය හැකි බවත් මේ සම්බන්ධයෙන් අද දෙරණ කළ විමසීමකදී ඒ මහතා සඳහන් කර සිටියේය.තවද ඉදිරියේදී ද්විත්ව පුරුවැසිභාවය ලබා ගැනීම සඳහා පවුලක සිටින ප්‍රධාන පුද්ගලයාට ලක්ෂ තුනක පමණ මුදලක් මෙන්ම පවුලේ අනෙකුත් සෙසු සාමාජිකයින් සඳහා රුපියල් පනස් දහසක පමණ මුදලක් අය කිරීමට යෝජනාවක් පවතින බව අමාත්‍ය ජෝන් අමරතුංග මහතා පෙන්වා දුන්නේය.මෙලෙස නීති විරෝධීව ලබාදී ඇති ද්විත්ව පුරවැසිභාවයන් අවලංගු කළ යුතුව ඇතත් එය දීර්ඝ ක්‍රියාදාමයක් බැවින් ඒ පිළිබඳව දැනට කටයුතු නොකරණ බවද ඔහු අවධාරණය කළේය.කෙසේ වෙතත් මේ සම්බන්ධයෙන් නීති රෙගුලාසී මාලාවක් හඳුන්වාදීමට කටයුතු කරමින් සිටින බවද අමාත්‍ය ජෝන් අමරතුංග මහතා අද දෙරණට වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=49537", "Category": null, "Parent URL": null}