{"Source": "Adaderana", "Timestamp": "December 4, 2012 12:28 pm", "Headline": "දුම්රිය සේවකයින් පැය 48ක් කල්දෙයි", "News Content": "වැටුප් වැඩිවීමක් ඉල්ලා දුම්රිය සේවකයින් අද (04) මධ්‍යම රාත්‍රීයේ සිට ආරම්භ කිරීමට තීරණය කර තිබු පැය 24ක සංකේත වර්ජනය තාවකාලිකව අත්හිටුවා විසඳුම් ලබාදීමට වැටුප් කොමිසමට පැය 48ක කාලයක් ලබාදී තිබේ. මේ සම්බන්ධයෙන් සාකච්ඡාවක් ප්‍රවාහන අමාත්‍ය කුමාර වෙල්ගම මහතා සමග අද (04) පැවැති බවත් එහිදී සිය ගැටලු විසඳීම සඳහා වැටුප් කොමිසමට පැය 48 ක කාලයක් ලබාදීමට තීරණය කෙරුණු බවත් දුම්රිය දෙපාර්තමේන්තුවේ ශ්‍රේණිගත වෘත්තීය සමිති එකමුතුවේ කැඳවුම්කරු ජානක ප්‍රනාන්දු මහතා පවසයි. විසඳුම් ලබානොදුණහොත් නැවතත් වෘත්තීය ක්‍රියාමාර්ගවලට පිවිසෙන බවද ඔහු අවධාරණය කරයි. දුම්රිය පාලකවරුන්, නියාමකවරුන්, ස්ථානාධිපතිවරුන්, කර්මාන්ත ශාලා නිලධාරීන්, දුම්රිය පාලම් හා මාර්ග පරීක්ෂකවරුන්, දුම්රිය ගොඩනැගිලි පරීක්ෂකවරුන් ඇතුළු ශ්‍රේණි කිහිපයක සේවකයින් මෙම වැඩවර්ජනයට එක්වීමට නියමිත තිබිණ. 6/2006 චක්‍රලේඛයට අනුව සිදුව ඇති වැටුප් විෂමතා ඉවත් කර එක් එක් ශ්‍රේණිවලට අයත් සේවකයින්ට හිමිවිය යුතු වැටුප් තල ලබාදෙන ලෙස ඉල්ලා මෙම වැඩවර්ජනය ක්‍රියාත්මක කිරීමට ඔවුන් සැලසුම් කරන ලදී.", "URL": "https://sinhala.adaderana.lk/news.php?nid=29706", "Category": null, "Parent URL": null}