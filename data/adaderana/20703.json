{"Source": "Adaderana", "Timestamp": "December 15, 2011 01:21 pm", "Headline": "මානව හිමිකම් ක්‍රියාකාරී සැලැස්ම ක්‍රියාත්මක කරයි", "News Content": "ජාතික මානව හිමිකම් ආරක්ෂා කිරීම හා ප්‍රවර්ධනය කිරිම සඳහා වන ජාතික මානව හිමිකම් ක්‍රියාකාරී සැලැස්ම ක්‍රියාත්මක කිරීමට රජය තීරණය කර තිබේ. ශ්‍රී ලංකාව විසින් ජගත් මානව හිමිකම් කවුන්සිලයේ 2008 විශ්ව වාරික සමාලෝචන අවස්ථාවේ දී දෙන ලද ස්වේච්ඡා ප්‍රතිඥා මත මෙම සැලැස්ම සකස් කර ඇති බව ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පවසයි. අද(15) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය සාකච්ඡාවේ දී ඒ මහතා මේ බව සඳහන් කළේය. මානව හිමිකම් ප්‍රවර්ධනය කිරීම සහ ආරක්ෂා කිරීම සඳහා රජයේ කැපවීම පිළිබඳව ජාතිය වෙත මෙන්ම අපගේ ජාත්‍යන්තර හවුල්කරුවන්, විශේසයෙන් එක්සත් ජාතීන්ගේ මානව හිමිකම් කවුන්සිලය සමග සාර්ථක ලෙස කටයුතුවල නිරතවීමට මෙම සැලැස්ම ඉවහල් වන බව ද ඒ මහතා ප්‍රකාශ කළේය. වැවිලි කර්මාන්ත අමාත්‍ය මානව හිමිකම් පිළිබඳ ජනාධිපති විශේෂ නියෝජිත මහින්ද සමරසිංහ මහතා අමාත්‍ය මණ්ඩලය වෙත කළ යෝජනාවකට අනුව මේ සඳහා රජයේ ප්‍රධාන ක්‍රියාත්මක කිරීමේ නියෝජිත ආයතනවල නිලධාරීන්ගෙන් සමන්විතව අන්තර් අමාත්‍ය කමිටුවක් අමාත්‍ය මහින්ද සමරසිංහ මහතාගේ ප්‍රධානත්වයෙන් පත්කිරීමට ද තීරණය කර තිබේ. එසේම 2012 ඔක්තොම්බර් මාසයේ දී පැවැත්වෙන විශ්ව වාරික සමාලෝචනයේ දෙවැනි වටයට ශ්‍රී ලංකාව සහභාගිකරවීමට අවශ්‍ය මුලික කටයුතු කිරීම, විශේෂයෙන් ජාතික මානව හිමිකම් ක්‍රියාකාරී සැලැස්ම ක්‍රියාත්මක කිරීමේ ප්‍රගතිය පිළිබඳව වාර්තා කිරීම සහ මේ සම්බන්ධයෙන් අදාළ රජයේ නි‍යෝජිතායතන සහ‍යෝගීතාවය ඉල්ලා සිටීමට අනුමැතිය ලැබුණු බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=20703", "Category": null, "Parent URL": null}