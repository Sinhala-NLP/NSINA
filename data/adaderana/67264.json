{"Source": "Adaderana", "Timestamp": "December 23, 2016 07:44 am", "Headline": " විශේෂ විධිවිධාන පනත් කෙටුම්පත ඌව පළාත් සභාව පරාජයට පත් කරයි", "News Content": "සංවර්ධන විශේෂ විධිවිධාන පනත් කෙටුම්පත වැඩි ඡන්ද 04කින් ඌව පළාත් සභාව විසින් පරාජයට පත් කර තිබේ. ඌව පළාත් ආණ්ඩුකාර එම්.ජි ජයසේන මහතා විසින් අදාළ පනත් කෙටුම්පත පළාත් සභාවේ මතය විමසීම සඳහා ඊයේ(22) ඉදිරිපත් කර තිබුණි.ඒ අනුව සිදු කළ ඡන්ද විමසීමේදී පනත් කෙටුම්පතට පක්ෂව ඡන්ද 09ක් ලැබී ඇති අතර ඊට විරුද්ධව ඡන්ද 13ක් හිමිව තිබේ.පළාත් ප්‍රධාන අමාත්‍ය චාමර සම්පත් දසනායක මහතා එහිදී ඡන්දය ප්‍රකාශ කිරීමෙන් වැලකී සිටි බව වාර්තා වෙයි.එක්සත් ජාතික පක්ෂ මන්ත්‍රීවරුන් පනතට පක්ෂව ඡන්දය භාවිත කර ඇති අතර ශ්‍රී ලංකා නිදහස් පක්ෂ මන්ත්‍රීවරුන් පනතට විරුද්ධව ඡන්දය භාවිත කර තිබේ.අදාළ පනත් කෙටුම්පත පළාත් සභාවල අනුමැතිය සඳහා ඉදිරිපත් කිරීමට රජය තීරණය කර තිබුණි.එහෙත් එම පනතට ශ්‍රී ලංකා නිදහස් පක්ෂය බලයේ පවතින පළාත් සභා 07හි අනුමැතිය ලබා නොදෙන බව ඒ පිළිබඳ පැවැති සාකච්ඡාවකින් පසු එම පළාත් ප්‍රධාන අමාත්‍යවරුන් තීරණය කර තිබුණි.මේ අතර සංවර්ධන විශේෂ විධිවිධාන පනත් කෙටුම්පත පිළිබඳ අග්‍රාමාත්‍ය රනිල් වික්‍රමසිංහ මහතා සහ පළාත් ප්‍රධාන අමාත්‍යවරුන් අතර සාකච්ඡාවක් අද(23) පස්වරුවේ අරලියගහ මන්දීරයේදී පැවැත්වෙයි.අදාළ පනත මගින් සංවර්ධන වැඩපිළිවෙළට පවතින බාධා ඉවත් කිරීම අපේක්ෂාව බව රජය ප්‍රකාශ කළ ද එමගින් පළාත් සභාවල බලතල තවදුරටත් අඩුවී මධ්‍යම රජයේ කිහිප දෙනෙකුට වැඩි බලයක් හිමිවන බවට මත පළ වී තිබේ.කෙසේ වුවද එම පනත් කෙටුම්පතෙක් සුපිරි බලතල සහිත ඇමතිවරයෙකු පත් කිරීම පිළිබඳව දක්වා නොමැති බව අමාත්‍ය මලික් සමරවික්‍රම මහතා ප්‍රකාශ කර තිබුණි.", "URL": "https://sinhala.adaderana.lk/news.php?nid=67264", "Category": null, "Parent URL": null}