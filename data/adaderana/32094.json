{"Source": "Adaderana", "Timestamp": "March 4, 2013 08:34 am", "Headline": "විකිරණ කාන්දුවක් ඇතැයි පළවන වාර්තා බොරු", "News Content": "ඉන්දියාවේ කුඩන්කුලම් න්‍යෂ්ටික බලාගාරයේ විකිරණ කාන්දුවක් පවතින බවට පළ වන වාර්තා සම්පූර්ණයෙන්ම අසත්‍ය බව ශ්‍රී ලංකා පරමාණුක ශක්ති අධිකාරිය පවසයි. මෙම බලාගාරයේ යුරේනියම් පිරවීමේ දී විකිරණ කාන්දුවක් සිදුවී ඇති බවට ඇතැම් මාධ්‍ය පසුගියදා විවිධ වාර්තා පළ කොට තිබිණි. පසුගිය 27 වැනිදා සිටි මේ දක්වා එම විකිරණ කාන්දුව සිදුවන බව‍ට තොරතුරු වාර්තා වී ඇති බව මාධ්‍ය වාර්තා සඳහන් කළේය. මේ සම්බන්ධයෙන් අද දෙරණ පරමාණුක ශක්ති අධිකාරියේ සභාපති ආචාර්ය රංජිත් විජේවර්ධන මහතාගෙන් විමසීමක් කළ අතර එහිදී ඔහු සඳහන් කළේ කුඩන්කුළම් න්‍යෂ්ටික බලාගාරයට යුරේනියම් පිරවීමේ දී විකිරණ කාන්දුවක් සිදුවී ඇති බවට අදාළ ආයතන විසින් මේ දක්වාත් පරමාණුක ශක්ති අධිකාරිය වෙත දැනුම් දී නොමැති බවය. එමෙන්ම විකිරණ කාන්දුවක් සිදුවූයේ නම් ශ්‍රී ලංකාවේ බටහිර වෙරළ තීරයේ ස්ථාපිත කොට ඇති පෙරදැනුම් දීමේ පද්ධති ක්‍රියාත්මක වන අතර ඒවායේ ද මේ දක්වාත් කිසිදු ආකාරයක සංඥාවක් සටහන් වී නොමැති බව ද සභාපතිවරයා සඳහන් කළේය. මීට අමතරව කුඩන්කුලම් න්‍යෂ්ටික බලාගාරය මේ දක්වාත් ක්‍රියාකාරී බලාගාරයක් නොවන බව හෙ‍තෙම පැවසීය. කිසියම් ආකාරය මෙම බලාගාරයේ අනතුරක් සිදු වුවහොත් එහි භයානක ප්‍රතිඵල මෙරටට අත් නොවන බව ද ආචාර්ය විජේවර්ධන මහතා සඳහන් කළේය. එමෙන්ම කිසියම් ආකාරයක පිපිරීමක් හෝ කාන්දුවක් සිදුවුවහොත් එයට මුහුණ දීම සඳහා මෙරට තුළ ව්‍යාපෘතියක් ක්‍රියාත්මක බව ඒ මහතා පැවසීය. එම නිසා මෙම බලාගාරයෙන් කිසිදු ආකාරයක අහිතකර ප්‍රතිඵලයක් ශ්‍රී ලංකාවේ ජනතාවට අත්නොවන බව ද සභාපතිවරයා කියා සිටියි. කුඩන්කුලම් බලාගාරය ජාත්‍යන්තර සම්මුතීන්ට අනුව සකස් කර ඇති අතර එහි නියාමන කටයුතු ජාත්‍යන්තර පරමාණුක ශක්ති ඒජන්සිය හරහා ක්‍රියාත්මක වන බව පරමාණුක ශක්ති අධිකාරියේ සභාපති ආචාර්ය රංජිත් විජේවර්ධන මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=32094", "Category": null, "Parent URL": null}