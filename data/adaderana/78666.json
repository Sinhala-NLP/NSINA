{"Source": "Adaderana", "Timestamp": "October 13, 2017 10:01 am", "Headline": "යුනෙස්කෝ සංවිධානයෙන් අමෙරිකාව ඉවත් වෙයි", "News Content": "අමෙරිකා එක්සත් ජනපදය, එක්සත් ජාතීන්ගේ අධ්‍යාපන, විද්‍යාත්මක සහ සංස්කෘතික සංවිධානය හෙවත් යුනෙස්කෝ සංවිධානයෙන් ඉවත්වීමට තීරණය කර තිබේ. යුනෙස්කෝ සංවිධානය ඊශ්‍රායල් විරෝධිව පක්ෂග්‍රාහිව කටයුතු කරන බවට චෝදනා කරමින් අමෙරිකාව ඊයේ(12) සිය ඉවත්විම පිළිබඳ ප්‍රකාශයට පත් කර තිබුණි. බටහිර ඉවුර අල්ලාගනු ලැබීම සහ ජෙරුසුලමේ පුදබිම්වල සිදු කරන ඊශ්‍රායල් ක්‍රියාකාරකම් පසුගිය වසරේ ඉදිරිපත් කරන ලද යෝජනාවක් මඟින් යුනෙස්කෝ සංවිධානය විසින් විවේචනයට ලක් කර තිබුණි. යුනෙස්කෝ සංවිධානයේ ප්‍රධානී ඉරිනා බොකෝවා මේ සම්බන්ධයෙන් ප්‍රකාශ කර ඇත්තේ එම ඉවත්විම බෙහෙවින් කණගාටුදායක සිදුවිමක් බවයි. මේ අතර අමෙරිකාව අනුව යමින් තම රට ද එම සංවිධානයෙන් ඉවත් කර ගැනිමට අදාලව විදේශ කටයුතු අමාත්‍යාංශයට උපදෙස් ලබාදුන් බව ඊශ්‍රායල් අග්‍රාමාත්‍ය බෙන්ජිමින් නෙතන්යාහු ට්විටර් පණිවුඩයක් නිකුත් කරමින් ප්‍රකාශ කර තිබේ. එක්සත් ජාතීන්ගේ සංවිධානය ගොඩනැගීමෙන් පසු ඊට අනුබද්ධ සංවිධානයක් ලෙස යුනෙස්කෝ සංවිධානය ආරම්භ කළ අතර රටවල් 195ක් එය නියෝජනය කරයි.", "URL": "https://sinhala.adaderana.lk/news.php?nid=78666", "Category": null, "Parent URL": null}