{"Source": "Adaderana", "Timestamp": "January 2, 2019 07:43 pm", "Headline": "නියමිත පරිදි මැතිවරණ පැවැත්වීමට වෙනත් ක්‍රියාමාර්ග තිබේද?", "News Content": "නිල කාලය අවසන් වී ඇති පළාත් සභාවලට 'අදාළ මැතිවරණ නියමිත පරිදි පැවැත්වීම සඳහා ගත හැකි වෙනත් ක්‍රියාමාර්ග කෙරෙහි ජාතික මැතිවරණ කොමිසමේ අවධානය මේ වන විට යොමු වී තිබේ. පළාත් සභා 9 න් 6 කම නිල කාලය මේ වන විට අවසන්ව තිබුණත් තවමත් ඒ පළාත් සභා වල මැතිවරණ පැවැත්වීම පිළිබඳ තීරණයක් ගෙන නොමැත. සබරගමුව , නැගෙනහිර , උතුරු මැද , මධ්‍යම , වයඹ සහ උතුරු පළාත් සභාවල නිල කාලය තමයි මේ විදිහට මේ වන විටත් අවසන් වී තිබේ. එයින් සබරගමුව පළාත් සභාවේ නිල කාලය අවසන් වෙලා මේ වන විට වසරකුත් මාස 3 ක කාලයක් ගත වී ඇත. ඒ අතරේ එළඹෙන අප්‍රේල් මාසයේදි දකුණ පළාත් සභාවෙ සහ බස්නාහිර පළාත් සභාවෙත්, ඔක්තෝබර් මාසයේදි ඌව පළාත් සභාවෙත් නිල කාලය අවසන් විමට නියමිතයි. මෙවන් තත්ත්වයක් පැවතුනත් පළාත් සභා මැතිවරණ පැවැත්වීමට නොහැකි වී ඇත්තේ පැවති 'සමානුපාතික ක්‍රමය' වෙනුවට 'මිශ්‍ර සමානපාතික ක්‍රමයට' පළාත් සභා ඡන්දය පැවැත්වීම සඳහා 2017 අංක 17 පනතින් ගෙන ආ යෝජනාව පාර්ලිමේන්තුවෙන් සම්මත නොවීම නිසයි. එය සමාලෝචන කමිටුවක් හමුවට යොමුකර තිබුණත් මෙතෙක් සමාලෝචනයට ලක්ව නොතිබීම නිසා ඉදිරි කටයුතු ඇනහිට තිබේ.", "URL": "https://sinhala.adaderana.lk/news.php?nid=101707", "Category": null, "Parent URL": null}