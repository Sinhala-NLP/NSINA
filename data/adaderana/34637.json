{"Source": "Adaderana", "Timestamp": "June 4, 2013 10:03 pm", "Headline": "ස්ටාලින් අනතුරු අඟවයි", "News Content": "ශී‍්‍ර ලංකා ගුරු සේවා ව්‍යවස්ථාව සංශෝධනය කොට නව ගුරු සේවා ව්‍යවස්ථාවක් කි‍්‍රයාත්මක කිරීමට අධ්‍යාපන අමාත්‍යංශය සුදානම් වන බවත් එසේ කළහොත් දැඩි වෘත්තීය කි‍්‍රයාමාර්ග ගන්නා බවත් ලංකා ගුරු සංගමයේ ලේකම් ජෝසප් ස්ටාලින් මහතා අවධාරණය කරයි. එම සංගමයේ ලේකම් ජෝසප් ස්ටාලින් මහතා මේ සම්බන්ධයෙන් නිකුත් කළ මාධ්‍ය නිවේදනයක ඒ පිළිබඳව වැඩිදුරටත් මෙසේ ද සඳහන්ය. වර්තමාන අධ්‍යාපන ඇමති බන්දුල ගුණවර්ධන අධ්‍යාපනය සම්බන්ධ සියලූ තීන්දු තීරණ අත්තනෝමතිකව කි‍්‍රයාත්මක කරන ආකාරයටම ශී‍්‍ර ලංකා ගුරු සේවා ව්‍යවස්ථාව ද නැවත සංශෝධනය කොට නව ගුරු සේවා ව්‍යවස්ථාවක් කි‍්‍රයාත්මක කිරීමට කටයුතු කරමින් සිටී. දැනට ගුරු සේවයේ නියුතු 216,281 ක් වූ නිලධාරීන්ට අදාළ වන සේවා ව්‍යවස්ථාවක් මෙසේ අත්තනෝමතිකව කි‍්‍රයාත්මක කිරීමට සූදානම් වේ. 1994.10.31 දිනැති අංක 843/4 දරණ අති විශේෂ ගැසට් පත‍්‍රයේ පළ කරන ලද නිවේදනය පරිදි, අංක 865/3 හා 1995.04.03 දිනැති, 966/5 සහ 1997.03.11 දිනැති, අංක 975/6 සහ 1997.05.14 දිනැති අති විශේෂ ගැසට් පත‍්‍රවල වරින් වර සංශෝධනය වූ 1994.10.06 දින සිට ගුරු විදුහල්පති වෘත්තීය සමිතිවල අනුමැතිය මත කි‍්‍රයාත්මක ශී‍්‍ර ලංකා ගුරු සේවා ව්‍යවස්ථා සංග‍්‍රහය මෙසේ අත්තනෝමතිකව සංශෝධනය කිරීමට අධ්‍යාපන අමාත්‍යාංශය සූදානම්වීම පිළිබඳව අපගේ දැඩි විරෝධය පළ කරමු. දැනට කි‍්‍රයාත්මක ශී‍්‍ර ලංකා ගුරු සේවය මෙතෙක් නොපැවති අනුමත සේවක සංඛ්‍යාවකට යටත් කොට දැනට පවතින උසස්වීම් ක‍්‍රමවේදය නව සේවා ව්‍යවස්ථා කෙටුම්පත තුළ සම්පූර්ණයෙන්ම ව්‍යාකූලත්වයට පත් කොට ඇත. පළමු පන්තියට උසස්වීමේ සේවා කාලය අවුරුදු 20 සිට 22 දක්වා දීර්ඝ කොට ඇත. නිසි අධ්‍යයනයකින් තොරව ගුරු සේවය අනුමත සේවක සංඛ්‍යාවකට යටත් කළ විට උසස්වීමේ අවස්ථාව පවතින පුරප්පාඩු මත සීමා කිරීමට යටත් වේ. එසේම ගුරු සේවය තුළ බරපතළ විභේදනයක් ඇති කොට ඩිප්ලෝමාධාරී ගුරුවරුන් නව ව්‍යවස්ථාව තුළ කොන් කිරීමකට ලක් කොට ඇත. එසේම උසස්වීම් සඳහා පවතින තරග විභාගවලට මෙම ව්‍යවස්ථාව තුළ ඉදිරිපත් විය හැක්කේ එක් වතාවක් පමණි. ගුරුවරුන් ඉල්ලූම් නොකළ අධි පන්තිය නමැති කටු ඔටුන්නක් මේ තුළ අන්තර්ගත කොට ඇත. නිල වශයෙන් ගුරු විදුහල්පති වෘත්තීය සමිතිවලට ලබාදී නොමැති අධ්‍යාපන අමාත්‍යාංශය හොරෙන් කි‍්‍රයාත්මක කිරීමට සැරසෙන නව ගුරු සේවා ව්‍යවස්ථාවේ ඉහත දැක්වූ කරුණු පැහැදිළිව ඇතුළත් කොට ඇත. රාජ්‍ය සේවා කොමිසමට ද ඉදිරිපත් කොට රාජ්‍ය සේවා කොමිසමද එය අනුමත කළ බව මහත් උජාරුවෙන් අධ්‍යාපන ලේකම්වරයාත් අධ්‍යාපන ඇමතිවරයාත් වහසි බස් දොඩවා ඇත. එසේම කැබිනට් මණ්ඩලයේ අනුමැතිය සඳහා ද ඉදිරිපත් කරන බව ඔවුහු තවදුරටත් ප‍්‍රකාශ කරති. ගුරු සහ විදුහල්පති වෘත්තීය සමිතිවල අදහස් විමසීමකින් තොරව මෙම සේවා ව්‍යවස්ථාව කැබිනට් මණ්ඩලයට ඉදිරිපත් කිරීම නතර කරන ලෙසත් එසේ ගුරු විදුහල්පති වෘත්තීය සමිතිවල අනුමැතියෙන් තොරව නව සේවා ව්‍යවස්ථාව කි‍්‍රයාත්මක කළහොත් සියලූ ගුරු විදුහල්පති වෘත්තීය සමිති ඒකාබද්ධව ඊට එරෙහිව දැඩි වෘත්තීය කි‍්‍රයාමාර්ගයක නිරත වන බවත් වගකීමෙන් යුතුව අවධාරණය කර සිටිමු. ජෝසප් ස්ටාලින් ලේකම්", "URL": "https://sinhala.adaderana.lk/news.php?nid=34637", "Category": null, "Parent URL": null}