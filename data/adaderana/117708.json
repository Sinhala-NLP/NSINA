{"Source": "Adaderana", "Timestamp": "August 28, 2019 05:59 pm", "Headline": "කරූට නාමයෝජනා නැත්නම් පිස්සන් කොටුවේ නවත්වන්න වෙනවා-මහින්දානන්ද", "News Content": "ජනාධිපතිවරණයට මුහුණ දීමට ඇති නොහැකියාව හේතුවෙන් ජනාධිපති ධුරය අහෝසි කිරීමට කටයුතු කරන ලෙස රනිල් වික්‍රමසිංහ මහතා ජනාධිපතිවරයා හමුවේ ඉල්ලීමක් කර ඇතැයි ඒකාබද්ධ විපක්ෂය පවසයි. විපක්ෂ නායක කාර්යාලයේ පැවති මාධ්‍යහමුවකට එක්වෙමින් එහි නියෝජිතයින් මේ බව අනාවරණ කළේය. එහිදී අදහස් දැක්වු එක්සත් ජනතා නිදහස් සන්ධාන පාර්ලිමේන්තු මන්ත්‍රී මහින්දානන්ද අලුත්ගමගේ මහතා කියා සිටියේ, අද වෙනකල් එක්සත් ජාතික පක්ෂයට ජනාධිපති අපේක්ෂකයා නම් කිරීමට නොහැකි වී ඇති බවයි. එක්සත් ජාතික පක්ෂය බිඳී අවසන් බවත් පැවසු මන්ත්‍රීවරයා, එම පක්ෂය තුළ රනිල් වික්‍රමසිංහ මහතා ජනාධිපති අපේක්ෂකයා ලෙස තරග කරන බවට තීන්දු කර ඇතැයි ද පැවසීය. කරූ ජයසූරිය මහතාට අපේක්ෂකත්වය ලබා දෙන බව පවසා සිටියත්, එතුමා ජනාධිපතිවරයා ලෙස ඇ﻿ඳුම් මහලා, ෆොටෝ ෂූට් කරලා, ජනාධිපති නිල නිවසට හීනෙන් ගොස් අවසන් බවද කියා සිටියේය. වැරදීමකින් හෝ කරූ ජයසූරිය මහතාට නාම යෝජනා නොලැබී ගියහොත් එතුමා අංගොඩ යැවීමට සිදුවන බවත් පැවසු මන්ත්‍රීවරයා, ඒ අතර එජාපයේ කොටසක් පක්ෂය තුළ සජිත් ප්‍රේමදාස මහතා අපේක්ෂකයා කිරීමට කටයුතු කරන බවද පැවසීය. එක්සත් ජාතික පක්ෂයේ අජිත් පෙරේරා මහතාට හා සුජීව සේනසිංහ මහතාට විරුද්ධව විනය පරීක්ෂණ පත්වද්දි බැඳුම්කර වංචාවේ දී අර්ජුන් ඇලෝෂියස්ගෙන් ඔවුන් දෙපල මුදල් ගත් තොරතුරු ඊයේ (27) දිනයේ දී ලැබුණ බවද මන්ත්‍රීවරයා කියා සිටියේය. මේ අතර මාධ්‍ය හමුවට එක් වු පාර්ලිමේන්තු මන්ත්‍රී සුසිල් ප්‍රේම්ජයන්ත් මහතා කියා සිටියේ, සමහර මන්ත්‍රීවරු ජනතාව සජිත් ප්‍රේමදාස මහතා ඉල්ලන බව පැවසුවත් අපි නම් ඉල්ලන්නේ නැති බවයි. ඔහුව එජාපයේ සියලු දෙනා ඉල්ලනව ද යන්න නොදන්නා බවද පැවසු මන්ත්‍රීවරයා පුවත් පත් වාර්තාවක් ගෙන හැර දක්වමින් කියා සිටියේ, එයින් එජාපයට ජනාධිපතිවරණයකට මුහුණ දීමට තිබෙන නොහැකියාව පැහැදිලිව පෙනී යන බවයි. ජනාධිපති ධූරය පමණක් අහෝසි කළ නොහැකි බවත් එයට අනිවාර්යයෙන්ම තුනෙන් දෙකක ඒකාබද්ධයේ ඡන්දය ලබා ගත යුතු බවත් පැවසු මන්ත්‍රීවරයාගෙන් “ඔබ පක්ෂයේ හිටපු ප්‍රබල නායකයෙක් කුමාර වෙල්ගම මහතා,මේ අර්බුදය ඇතුළේ එතුමා පන්නලානේ පටන්ගත්තේ ඔබතුමාලා“ යනුවෙන් මාධ්‍යවේදීන් ප්‍රශ්න කර සිටියේය. එහිදී කුමාර වෙල්ගම ප්‍රබලයෙක් බව තමා විශ්වාස නොකරන බවද පැවසු මන්ත්‍රීවරයා, එතුමා ලොකු තනතුරු කිසිවක් දැරුවේ නැතැයි ද පැවසීය. ඊට වඩා තනතුරු තමා දැරූ බවත් පැවසු මන්ත්‍රීවරයා, තමා සන්ධානේ ලේකම් විදිහට මැතිවරණ 11ක් මෙහෙයවා ඇතැයි ද සඳහන් කළේය. මෙහිදී අදහස් දක්වමින් මහින්දානන්ද අලුත්ගමගේ මහතා කියා සිටියේ, තම පක්ෂයෙන් එක්සත් ජාතික පක්ෂයට ගියේ කුමාර වෙල්ගම මහතාට තිබු නඩු දෙක නිසා බවත්, රනිල් වික්‍රමසිංහ මහතා ඒ නඩු ප්‍රශ්නය විසඳු බවත්ය. වෙල්ගම මහතාගේ සහෝදරයා හෙට බන්ධනාගාර ගත වීමට සිටිය දී අගමැතිවරයා කථා කර එය වැළැක්වු බවත්, දැන් එතුමා “ගෝඨා - භය “ ගැන කථා කරන බවද මන්ත්‍රිවරයා පැවසීය.", "URL": "https://sinhala.adaderana.lk/news.php?nid=117708", "Category": null, "Parent URL": null}