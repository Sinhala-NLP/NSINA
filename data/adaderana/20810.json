{"Source": "Adaderana", "Timestamp": "December 20, 2011 08:09 am", "Headline": "රජය හා ටී.එන්.ඒ අතර ඉදිරි සාකච්ඡා ගැන තීරණය අදයි", "News Content": "රජය සහ දෙමළ ජාතික සන්ධානය අතර තවත් සාකච්ඡාවක් ඊ‍යේ(19) පස්වරුවේ පැවැත්වුණි. මෙම සාකච්ඡාවේ දී ඉඩම් බලතල ලබාදීම සම්බන්ධයෙන් දීර්ඝ වශයෙන් සාකච්ඡා කර ඇති බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ .සුමන්දිරන් මහතා ප්‍රකාශ කළේය. ඒ අනුව පළාත් සභාවලට ඉඩම් බලතල ලබාදීමේ දී ක්‍රියාත්මක විය යුතු ආකාරය පිළිබඳව මෙහිදී දෙපාර්ශවය සාකච්ඡා කොට තිබේ. දෙමළ ජාතික සන්ධානය නියෝජනය කරමින් මෙම සාකච්ඡාවට ආර්.සම්බන්ධන්, එම්.ඒ.සුමන්දිරන්, සුරේෂ් ප්‍රේමචන්ද්‍රන් ඇතුළු මන්ත්‍රීවරුන් පිරිසක් සහභාගී විය. අමාත්‍ය නිමල් සිරිපාල ද සිල්වා, මහාචාර්ය ජි.එල්.පීරිස්, පාර්ලිමේන්තු මන්ත්‍රී මහාචාර්ය රජිව් විජේසිංහ සහ සජින්වාස් ගුණවර්ධන යන කණ්ඩායම රජය නියෝජනය කරමින් මෙම සාකච්ඡාවට එක්විය. දෙපාර්ශවය අතර පවත්වනු ලබන ඉදිරි සාකච්ඡාව සම්බන්ධයෙන් අද(20) දි‍නයේ තීරණය කිරීමට නියමිත බව සුමන්දිරන් මන්ත්‍රීවරයා ප්‍රකාශ කළේය. විශේෂයෙන් ඉදිරි සකච්ඡා පැවැත්වෙන දිනය අද දිනයේ තීරණය කිරීමට නියමිතය.", "URL": "https://sinhala.adaderana.lk/news.php?nid=20810", "Category": null, "Parent URL": null}