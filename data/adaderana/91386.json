{"Source": "Adaderana", "Timestamp": "June 23, 2018 07:25 pm", "Headline": "පාසලක් දියුණු කිරීම සඳහා එම පාසලේ ආදි ශිෂ්‍යයින්ට විශාල වගකීමක් පැවරෙනවා", "News Content": "පාසලක් දියුණු කිරීම සඳහා එම පාසලේ ආදි ශිෂ්‍යයින්ට විශාල වගකීමක් පැවරෙන බව අග්‍රාමාත්‍ය රනිල් වික්‍රමසිංහ මහතා පවසයි. කොළඹ රාජකීය විද්‍යාලයේ පැවැති උත්සවයකට එක්වෙමින් රනිල් වික්‍රමසිංහ අග්‍රාමාත්‍යවරයා මේ බව සඳහන් කළේය. රාජකීය විද්‍යාලයේ 60 කණ්ඩායම විසින් ප්‍රතිසංස්කරණය කරන ලද බටහිර ගොඩනැගිල්ලේ උඩුමහලේ පන්ති කාමර නැවත විද්‍යාලයට භාරදීමේ උත්සවය අද (23) දින කොළඹ, රාජකීය විද්‍යාලයේදී අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්විණි. එම අවස්ථාවට සංවර්ධන උපාය මාර්ග හා ජාත්‍යන්තර වෙළඳ අමාත්‍ය මලික් සමරවික්‍රම, රාජකීය විදුහලේ විදුහල්පති බී.ඒ. අබේරත්න, යුද හමුදාපති ලුතිනන් ජනරාල් මහේෂ් සේනානායක, ආරක්ෂක මාණ්ඩලික ප්‍රධානී අද්මිරාල් රවින්ද්‍ර විජේරත්න, රාජකීය විද්‍යාලයේ 60 කණ්ඩායමේ සංවර්ධන අරමුදලේ විධායක කමිටුවේ ව්‍යාපෘති සම්බන්ධීකාරක වජිර ගුණවර්ධන යන මහත්වරුන් ප්‍රමුඛ 60 ආදී ශිෂ්‍ය කණ්ඩායමේ නිලධාරීන් ඇතුළු විශාල පිරිසක් ද සහභාගී වී සිටියහ.", "URL": "https://sinhala.adaderana.lk/news.php?nid=91386", "Category": null, "Parent URL": null}