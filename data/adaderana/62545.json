{"Source": "Adaderana", "Timestamp": "July 29, 2016 12:55 pm", "Headline": "අනධ්‍යයන වර්ජනය තවදුරටත්!", "News Content": "විශ්වවිද්‍යාල අනධ්‍යයන කාර්ය මණ්ඩල ක්‍රියාත්මක කර ඇති අඛණ්ඩ වැඩ වර්ජනය හේතුවෙන් දිවයිනේ සියළුම විශ්වවිද්‍යාලවල කටයුතුවලට බාධා පැමිණ තිබේ.ඉල්ලීම් 7ක් මුල්කරගනිමින් පසුගිය 27 වැනිදා සිට අනධ්‍යයන කාර්ය මණ්ඩල මෙම වැඩ වර්ජනයේ නිරතව සිටින අතර තම ඉල්ලීම් සඳහා විසඳුම් ලබාදෙන තෙක් වර්ජනය අඛණ්ඩව ක්‍රියාත්මක කරන බව ඔවුන් පවසයි.අනධ්‍යයන කාර්යය මණ්ඩල වැඩ වර්ජනයෙන් පුස්තකාල පවා පරිහරණය කිරීමට නොහැකි තත්ත්වයක් උද්ගතවීම තුළ සිසුන් දුෂ්කරතාවට පත්ව සිටින බව කැලණිය විශ්ව විද්‍යාල මහා ශිෂ්‍ය සංගමයේ සභාපති නන්දන සුදේශ් පැවසුවේය.කෙසේවෙතත් ඊයේ මහනුවර පැවති මාධ්‍ය හමුවක දී උසස් අධ්‍යාපන අමාත්‍ය ලක්ෂ්මන් කිරිඇල්ල මහතාගෙන් මාධ්‍යවේදීන් මේ වර්ජනය පිළිබඳ විමසීමක් කළ අවස්ථාවේ අමාත්‍යවරයා සඳහන් කළේ අනධ්‍යයන සේවකයින්ගේ ගැටලු සම්බන්ධයෙන් නිසි විසඳුම් ලබාදීමට කටයුතු කරමින් සිටියදී මෙවැනි වර්ජනයක නිරතවීම අසාධාරණ බවයි.", "URL": "https://sinhala.adaderana.lk/news.php?nid=62545", "Category": null, "Parent URL": null}