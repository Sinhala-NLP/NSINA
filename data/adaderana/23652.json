{"Source": "Adaderana", "Timestamp": "April 19, 2012 09:41 pm", "Headline": "කොන්දොස්තර රස්සාවට සමුදී පසුම්බි 2,500 ක් පික් පොකට් ගහලා", "News Content": "වසර 20 ට අධික කාලයක් මහ මගදී මුදල් පසුම්බි 2,500 ට වැඩි ප්‍රමාණයක් සොරාගත් බව කියන සැකකරුවකු හලාවත කොට්ඨාසයේ නොවිසඳුණු අපරාධ විමර්ශන ඒකකය විසින් අත්අඩංගුවට ගෙන තිබේ. මොරටුව ප්‍රදේශයේ පදිංචිකරුවකු වන සැකකරු පසුව නාත්තණ්ඩිය ප්‍රදේශයේ කාන්තාවක සමග එක්වී පවුල් ජීවිතයක් ගෙවමින් පික් පොකට් ජාවාරම දිගින් දිගටම සිදුකර ඇතැයි පොලීසිය පවසයි. කලක් පුද්ගලික බස් රථ කොන්දොස්තරවරයකු ලෙස සේවය කර ඇති මෙම සැකකරු එම සේවයේ නිරතවෙමින් සිටියදීම බස් රථයේ ගමන් කළ මගීන් සතු මුදල් පසුම්බි සහ ගමන්මලු සොරකම් කිරීම ආරම්භ කර තිබේ. පසුව කොන්දොස්තර රැකියාවෙන් සමුගෙන මොහු දිගින් දිගටම මුදල් පසුම්බි සහ ගමන්මලු සොරකම් කිරීම ජයටම කරගෙන ගොස් ඇති බව මූලික විමර්ශන වලදී අනාවරණය වී ඇත. සැකකරු විසින් මීගමුව ප්‍රදේශයේදී කාන්තාවකගේ අත් බෑගයක් සොරකම් කොට එහි තිබූ රු.ලක්ෂ පහ හමාරක් වටිනා ස්වර්ණාභරණ තොගයක් කොළඹ,මීගමුව,ජා-ඇළ,මහ වැව සහ නාත්තණ්ඩිය ආදී ප්‍රදේශවල ස්වර්ණාභරණ උකස් මධ්‍යස්ථාන වලට උකස් කර තිබියදී පොලීසිය විසින් සොයාගෙන තිබේ. තමන් විසින් සිදුකරන ලද සියලුම සොරකම්වල මුදල් මත් කුඩු පානය කිරීම සඳහා යොදාගත් බවත්,සොරකම් කිරීමට අමතරව තමන් මත් කුඩු ජාවාරමේද නිරත වූ බවත් හෙතෙම පාපොච්ඡාරණය කර ඇතැයි පොලීසිය පවසයි. හලාවත පොලිස් කොට්ඨාසයේ නොවිසඳුණු අපරාධ විමර්ශන ඒකකයේ ස්ථානාධිපති,උ.පො.ප පී.වී අරුණ ශාන්ත මහතා ඇතුළු පිරිසක් විසින් සැකකරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=23652", "Category": null, "Parent URL": null}