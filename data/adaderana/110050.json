{"Source": "Adaderana", "Timestamp": "May 16, 2019 10:36 am", "Headline": "පෙරහැරක් නිසා හට ගත් ගැටුම", "News Content": "ඉන්දියාවේ භාරතීය ජනතා පක්ෂ ප්‍රධානියාගේ වීථි පෙරහැරක් හේතුවෙන් කොල්කටා නගරයේ ගැටුමක් හටගෙන තිබේ. එහිදී රථවාහන කිහිපයකට ගිනිතබා ඇතැයිද විදෙස් වාර්තා සඳහන් කළේය. භාරතීය ජනතා පක්ෂයේ ප්‍රධානී අමිත් ෂා කොල්කටා නගරයේදී දැවැන්ත වීථී පෙරහැරක් පවත්වා තිබුණි. ජන නැටුම් ඇතුළු කලා අංග රැසක් එම පෙරහැරට එක්කර තිබූ බව විදෙස් වාර්තා සඳහන් කළේය. ඊට බටහිර බෙංගාල ප්‍රාන්තයේ මහඇමතිනී මම්තා බැනර්ජිගේ ආධාරකරුවන් ප්‍රහාර එල්ල කළ බවට අමිත් ෂා චෝදනා කරයි. ඔවුන් තමාගේ ආධාරකරුවන්ට ගල්මුල් ප්‍රහාර එල්ල කළ බවත් ගිනි තැබීම් සිදු කරමින් පුද්ගලයන් අතර තෙරපීමක් ඇති කිරීමට උත්සහ දැරූ බවත් භාරතීය ජනතා පක්ෂ ප්‍රධානියාගේ ප්‍රකාශයේ සඳහන් වෙයි. මේ අතර අමිත් ෂාට එරෙහිව සාමකාමී විරෝධතාවක නිරතවූ තමාට ඔහුගේ ආධාරකරුවන් හිරහැර කළ බව විශ්වවිද්‍යාල සිසුන් පිරිසක් පවසා තිබුණි. මෙම කලහකාරී තත්ත්වය හේතුවෙන් බෙංගාල ප්‍රාඥයෙකු ලෙසින් සැලකෙන ඊශ්වර් චන්ද් විද්‍යාසාගර්ගේ පිළිරුවක්ද විනාශ වී ඇති බව සඳහන් වෙයි. ඉන්දියානු මහමැතිවරණය මේ දිනවලදී පැවැත්වෙන අතර එය අවසන් වීමට නියමිතව තිබෙන්නේ ලබන 19වන දායි. එවන් පසුබිමක් තුළ බටහිර බෙංගාල ප්‍රාන්තයේ භාරතීය ජනතා පක්ෂයට පවතින ජන බලය පෙන්වමින් අමිත් ෂාගේ වීථි පෙරහැර සංවිධාන කර තිබුණි.", "URL": "https://sinhala.adaderana.lk/news.php?nid=110050", "Category": null, "Parent URL": null}