{"Source": "Adaderana", "Timestamp": "March 10, 2012 12:37 pm", "Headline": "නුවරඑළිය රක්ෂිතයේ ගින්නෙන් අක්කර 06 ක වගාවට හානි", "News Content": "නුවරඑළිය ශාන්තිපුර ෆයිනස් රක්ෂිතයේ අද(10) අලුයම හටගෙන තිබූ ගින්න මේ වන විට සම්පූර්ණයෙන් මැඩපවත්වා තිබේ. අද අලුයම 5.30ට පමණ මෙම ගින්න හටගෙන තිබූ බව නුවරඑළිය දිස්ත්‍රික් ආපදා කළමනාකරණ සම්බන්ධීකාරක එරන්දන ‍හේමවර්ධන මහතා සඳහන් කළේය. ගින්න මැඩපැවැත්වීම සඳහා නුවරඑළිය මහනගර සභාවේ ගිනි නිවන ඒකකයේ නිලධාරීන්, නුවරඑළිය පොලිසිය සහ යුද හමුදාව එක්ව කටයුතු කර තිබේ. මෙම ගින්න හේතුවෙන් අක්කර 06ක පමණ භූමි ප්‍රමාණයක පිහිටි ෆයිනස් වගාවට හානි සිදුව ඇත. කිසියම් පුද්ගලයෙකු විසින් සිදුකරන ලද ක්‍රියාවක් මෙම ගින්නට හේතුවී ඇති බව එරන්දන හේමවර්ධන මහතා සඳහන් කළේය.", "URL": "https://sinhala.adaderana.lk/news.php?nid=22708", "Category": null, "Parent URL": null}