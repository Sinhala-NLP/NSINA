{"Source": "Adaderana", "Timestamp": "October 16, 2010 08:48 am", "Headline": "මාධ්‍යවේදීන්ට ගැහුවේ හිතාමතාමයි", "News Content": "උසස් අධ්‍යාපන අමාත්‍යාංශ භූමිය අවට සරසවි සිසුන් පලවාහැරීම සඳහා පොලිසිය ගත් ක්‍රියාමාර්ගයේ දී මාධ්‍යවේදීන් පිරිසකට පහරදීම සම්බන්ධයෙන් රජය නිශ්චිත පියවර ගත යුතු බව මාධ්‍ය සංවිධාන පවසයි. පොලිසිය මාධ්‍යවේදීන් පිරිසකට පහරදුන්නේ හිතාමතා බව වෘත්තීය පත්‍ර කලාවේදීන්ගේ සංගමයේ ජයසේන කෝට්ටෙගොඩ මහතා සඳහන් කරයි. මාධ්‍යවේදීන්ට පහරදීමට පොලිසියට නියෝග ලැබුණේ කෙසේද වන්න පිළිබඳව විමසා බැලිය යුතු බවත්, ඔහු පෙන්වාදෙයි. පොලිස් පහරදීම පිළිබඳ සිදුකරන පොලිස් පරීක්ෂණ සම්බන්ධයෙන් තමා කිසිවක් නොදන්නා බව මේ සම්බන්ධයෙන් අද දෙරණ කළ විමසීමක දී පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පැවසුවේය. කෙසේවෙතත් මේ සම්බන්ධයෙන් අපක්ෂපාතී පරීක්ෂණයක් පැවැත්වෙන බව හෙතෙම කියා සිටියේය.", "URL": "https://sinhala.adaderana.lk/news.php?nid=11525", "Category": null, "Parent URL": null}