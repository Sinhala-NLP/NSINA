{"Source": "Adaderana", "Timestamp": "June 13, 2019 02:25 pm", "Headline": "සමහර තැන්වල ලංගම අදත් නවතී", "News Content": "දීප ව්‍යාප්ත වැඩවර්ජනයකට එක්ව සිටින ලංකා ගමනාගමන මණ්ඩලයේ, ජාතික සේවක සංගම් සේවකයින් මේ වන විට අග්‍රාමාත්‍ය ලේකම්වරයා සහ විෂයභාර අමාත්‍යවරයා සමඟ සාකච්ඡාවකට එක්ව සිටියි. ලංකා ගමනාගමන මණ්ඩලයේ, ජාතික සේවක සංගම් සේවකයින් ආරම්භ කර ඇති දීප ව්‍යාප්ත වැඩ වර්ජනය අද (13) දෙවන දිනටත් ක්‍රියාත්මක වෙයි. ඒ උසස්වීම් ලබාදුන් සිය තනතුරට සාපේක්ෂව වැටුප් වැඩි වීමක් මෙතෙක් ආණ්ඩුව විසින් සිදු කර නොමැති බවට පවසමින්. මේ අතර ඊයේ සහ අද දිනයන්හිදී ප්‍රධාන නගර රැසක ලංගම බස් රථ ධාවනයේ යම් අඩුවක් දක්නට ලැබුණු බව අප වාර්තාකරුවන් සඳහන් කළේය. ලංගම බස් රථ ධාවනය නොවීම හේතුවෙන් අධික මගීන් සංඛ්‍යාවක් පටවාගත් පුද්ගලික බස් රථයක් බණ්ඩාරවෙළ බස්නැවතුම්පොලේදී කාර්මික දෝෂයකට ලක්වන අයුරු දක්නට ලැබුණි. මේ අතර පුත්තලම - කුරුණෑගල මාර්ගයේ පුද්ගලික බස් කිපයක්ද බස්රථ හිමියන් විසින් ධාවනයට එක් නොකිරීම හේතුවෙන් මගීන් අපහසුතාවට පත්ව ඇත.", "URL": "https://sinhala.adaderana.lk/news.php?nid=111898", "Category": null, "Parent URL": null}