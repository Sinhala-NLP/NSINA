{"Source": "Adaderana", "Timestamp": "April 23, 2019 04:37 pm", "Headline": "IS සංවිධානය ප්‍රහාරයේ වගකීම භාර ගනී-විදෙස් මාධ්‍ය", "News Content": "රටම තැති ගන්වමින් පසුගිය ඉරිදා සිදුවූ ප්‍රහාර මාලාවේ වගකීම අයි.එස්.අයි.එස්. ත්‍රස්තවාදී සංවිධානය භාරගෙන තිබේ. රොයිටර් පුවත් සේවය මේ බව වාර්තා කළේ, අයිඑස් ප්‍රහාර වාර්තා කරන අමාක් නැමැති ප්‍රවෘත්ති ඒජන්සිය උපුටා දක්වමින්. එම ප්‍රහාර පසුගියදා නවසීලන්තයේ ක්‍රයිස්චර්ච්හී ඉස්ලාමීය දේවස්ථාන ඉලක්ක කර සිදුකෙරුණු ප්‍රහාරවලට ප්‍රතිචාරයක් ලෙස සිදුවූවක් බවට අද පාර්ලිමේන්තුවේදී අනාවරණ විය. පුද්ගලයින් 321දෙනෙකුට මරු කැදවමින් පසුගිය පාස්කු ඉරිදා ශ්‍රී ලංකාවේ දේවස්ථාන සහ සුපිරි හෝටල් කිහිපයක් ඉලක්ක කර එල්ල වූ බෝම්බ ප්‍රහාර මාලාවේ වගකීම ISIS ත්‍රස්ත සංවිධානය භාරගෙන ඇතැයි රොයිටර් පුවත් සේවයඅද වාර්තා කළා. ඒ, A M A Q ප්‍රවෘත්ති සේවය උපුටා දක්වමින්. ISIS සංවිධානය නිකුත් කර තිබූ ප්‍රකාශයේ මෙලෙස සදහන්ව තිබුණි. අමෙරිකාව ප්‍රමුඛ ඉස්ලාමීය රාජ්‍යයට එරෙහි කුරුසකරුවන්ගේ සන්ධානය අයත් ජාතීන් සහ ශ්‍රී ලංකාවේ ක්‍රිස්තියානි ප්‍රජාව ඉලක්ක කර පෙරේදා එල්ල වූ ප්‍රහාරයට සම්බන්ධ ප්‍රහාරකයන් ඉස්ලාමීය රාජ්‍ය සංවිධානයේ සාමාජිකයෝ වෙති. කෙසේ වෙතත් ප්‍රහාරය තහවුරු කරන කිසිදු සාක්ෂියක් අයි.එස්. සංවිධානය මෙතෙක් ප්‍රකාශයට පත්කර නැහැ. මෙම බෝම්බ ප්‍රහාර නවසීලන්ත ක්‍රයිස්චර්ච් ප්‍රහාරයට ප්‍රතිප්‍රහාරයක් ලෙස ඉස්ලාම් අන්තවාදී කණ්ඩායමක් එල්ලකළ ප්‍රහාරයක් බව මූලික විමර්ශනවලින් හෙළිවී ඇතැයි ආරක්ෂක රාජ්‍ය අමාත්‍ය රුවන් විජේවර්ධන මහතා පාර්ලිමේන්තුවේදී ප්‍රකාශ කළා. ඔහු එහිදී සදහන් කළේ, අන්තවාදී ඉස්ලාමීය සංවිධාන තහනම් කළ යුතු බවයි.", "URL": "https://sinhala.adaderana.lk/news.php?nid=108541", "Category": null, "Parent URL": null}