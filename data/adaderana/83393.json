{"Source": "Adaderana", "Timestamp": "January 23, 2018 01:02 pm", "Headline": " මුලතිව්හි සිංහල ධීවරයින් - දමිළ ධීවරයින් අතර දැඩි නොසන්සුන්තාවයක්", "News Content": "මුලතිව් - නායාරූ ප්‍රදේශයේ සිංහල ධීවරයින් හා දෙමළ ධීවරයින් අතර දැඩි නොසන්සුන් තත්ත්වයක් හටගෙන ඇති අතර පොලීසිය ඊට මැදිහත් වී සිංහල ධීවරයින්ට ආරක්ෂාව ලබා දී තිබේ. නායාරූ දෙමළ ධීවරයින් පවසන්නේ දේශපාලන වුවමනාවන් මත නායාරූ පළාතට දකුණේ ධීවර පවුල් 300 ක් රැගෙන විත් ඔවුන්ව පදිංචි කරවීමට රජය ගෙන ඇති තීරණය අසාධාරණ බවයි. දකුණේ ධීවරයින්ට ස්ථිර නිවාස සාදා ගැනීම පිණිස ඉඩම් මැන වෙන්කොට දීමට මිනින්දෝරු නිලධාරීන් පැමිණි අවස්ථාවේදී නායාරු ප්‍රදේශයේ පාරම්පරික දෙමළ ධීවරයින් ඊට තදබල ලෙස විරෝධය පලකළ අවස්ථාවේදී සිංහල ධීවරයින් හා දෙමළ ධීවරයින් අතර මෙම නොසන්සුන් තත්ත්වය හට ගෙන තිබේ. ඉඩම් මැණීමේ කටයුතු මේ නොසන්සුන් තත්ත්වයත් විරෝධතාවයත් හේතුවෙන් නතර කොට දැමීමට මුලතිව් නිලධාරීන්ට සිදු වී ඇති අතර නොසන්සුන් තත්ත්වය පාලනය කිරීමට පොලීසිය යෙදවීමට සිදුව ඇත. නායාරු දෙමළ ධීවරයින් පවසන්නේ අතීතයේ සිට නායාරූ ධීවර වරාය සංක්‍රමණික සිංහල ධීවරයින් සඳහා පමණක් වෙන්වුණු පළාතක් බවයි. නමුත් පසු කාලීනව එම සංක්‍රමණික සිංහල ධීවර පවුල් වලට රජයෙන් ඉඩම් ලබා දී ස්ථිර නිවාස ඉදි කිරීමේ වැඩපිළිවෙළක් ක්‍රියාත්මක වුවත් දෙමළ ධීවරයින් එම කටයුත්තට කිසිඳු විරෝධයක් පල කොට නොසිටියේ ඔවුන් වසර ගණනාවක්ම දන්නා හදුණන පිරිසක් නිසා බවයි. නමුත් රජය මේ අවස්ථාවේදී සිදු කරණු ලබන්නේ දේශපාලන වාසි වෙණුවෙන් දකුණේ සිංහල ධීවර පවුල් 300 ක් නායාරූ පළාතේ පදිංචි කොට දේශපාලන වාසි ලබාගැනීමේ ක්‍රියාවක් නිසා තමන් ඊට විරෝධය පල කරන බව ඔවුහු කියා සිටිති. මේ නොසන්සුන් වාතාවරණය නිසා ඉතා දිගු කාලයක් දන්නා හදුණන සිංහල ධීවරයින් දැන් තමන් සමග උරණ වී සිටින බව පවසන දෙමළ ධීවරයෝ මෙය ඉතා අවාසනාවන්ත තත්ත්වයක් බවද කියා සිටිති.", "URL": "https://sinhala.adaderana.lk/news.php?nid=83393", "Category": null, "Parent URL": null}