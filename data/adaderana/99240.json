{"Source": "Adaderana", "Timestamp": "November 15, 2018 11:23 am", "Headline": "වයර් කපා ගත් දෙන්නාට වැඩ වරදීයි", "News Content": "අවස්ථා කීපයකදී මාදම්පේ ටෙලිකොම් ආයතනය සතු දුරකථන රැහැන් කපා ගෙන සොරා ගෙන ගිය යුධ හමුදා සාමාජිකයන් දෙදෙනෙකු මාදම්පේ පොලීසිය විසින් අත්අඩංගුවට ගෙන තිබේ. ඊයේ(14) මේ අත්අඩංගුවට ගැනීම සිදු කර ඇත්තේ මේ දෙදෙනා ටෙලිකොම් දුරකථන රැහැන් කීපයක් කපා ගෙන ත්‍රිරෝද රථයකින් පලා යමින් සිටියදීය. මේ දෙදෙනාගෙන් එක් අයෙකු මාදම්පේ සුදුවැල්ල ප්‍රදේශයේ පදිංචිකරුවෙකු වන අතර ඔහු මේ වන විටත් ශ්‍රී ලංකා යුධ හමුදාවේ කෝප්‍රල්වරයෙකු ලෙස සේවය කරයි. මේ ජාවාරමේ ප්‍රධානියා ලෙස කටයතු කර ඇත්තේ ඔහු වන බවත් අනෙක් තැනැත්තා නුවර ප්‍රදේශයේ පදිංචි ශ්‍රී ලංකා යුධ හමුදාවේ විශ්‍රාමික සැරයන්වරයෙක් වන බවත් වාර්තා වෙයි. මීට පෙර අවස්ථා කීපයකදී මාදම්පේ ටෙලිකොම් ආයතනය සතු දුරකථන රැහැන් මෙලෙස කපා ගෙන ගොස් තිබු අතර මේ හේතුවෙන් විශාල පාඩුවක් දැරීමට ටෙලිකොම් ආයතනයට සිදුවිය. මේ තත්වය සැලකිල්ලට ගනිමින් දුරකථන රැහැන් කැපීමේදී ඒ බව දැනගැනීමේ ක්‍රමයක් සකස් කර, ඒ බව වහා මාදම්පේ පොලීසියට දැන්වීමෙන් අනතුරුව පොලීසිය විසින් මාදම්පේ නගරයේ සිදුකරන ලද විශේෂ සෝදිසි මෙහෙයුමකදී ත්‍රිරෝද රථය සමඟ මේ දෙදෙනා අත්අඩංගුවට ගෙන තිබේ. මේ ත්‍රිරෝද රථය වයරින් කිරීම් සදහාද යොදා ගෙන ඇත්තේ මේ කම්බි බව මාදම්පේ පොලිස් ස්ථානාධිපති පොලීස් පරීක්ෂක වසන්ත කුමාර මහතා පැවසිය. අත්අඩංගුවට ගත් සැකකරුවන් අධිකරණයට ඉදිරිපත් කිරීමට නියමිතව තිබේ. මාදම්පේ පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99240", "Category": null, "Parent URL": null}