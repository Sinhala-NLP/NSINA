{"Source": "Adaderana", "Timestamp": "January 9, 2014 05:23 pm", "Headline": "සරසවි සිසුන්ගේ ශිෂ්‍යාධාර බලහත්කාරයෙන් ලබාගෙන", "News Content": "පේරාදෙණිය විශ්ව විද්‍යාලයේ මහපොළ ශිෂ්‍යාධාර හිමි සිසුන්ගෙන් එම මුදල් විශ්ව විද්‍යාලයේම සිසුන් පිරිසක් විසින් බලහත්කාරයෙන් ලබාගෙන ඇති බවට තොරතුරු ලැබී ඇති බව විශ්ව විද්‍යාලයේ උපකුලපති මහාචාර්ය අතුල සේනාරත්න මහතා පවසයි. මේ සම්බන්ධයෙන් සිසුන් පිරිසක් තමාට පැමිණිලි කර ඇති බව උපකුලපතිවරයා සඳහන් කරයි. පේරාදෙණිය විශ්ව විද්‍යාලයේ මහපොළ ශිෂ්‍යාධාර හිමි සිසුන් සඳහා ශිෂ්‍යාධාර ලබා දීම විශ්ව විද්‍යාල පරිශ්‍රයේ පිහිටි රාජ්‍ය බැංකුවකින් ඊයේ(08) දිනයේ සිදුකර තිබේ. අදාල බැංකුව අසළ රැඳී සිටි සිසුන් පිරිසක් ශිෂ්‍යාධාර ලබා ගත් සෑම සිසුවෙකුගෙන්ම බලහත්කාරයෙන් මුදල් ලබාගෙන ඇති බවට තොරතුරු ලැබී ඇති බව මහාචාර්ය අතුල සේනාරත්න මහතා පවසයි. පේරාදෙණිය විශ්ව විද්‍යාලයේ නවක වදය ලබාදීමේ සිදුවීමක් සම්බන්ධයෙන් අධිකරණයෙන් වරදකරුවන් වු සිසුන් තිදෙනෙකු හට අත්හිටවු සිරදඬුවම් හා රුපියල් ලක්ෂ 08කට අධික දඩ මුදලක් ගෙවන ලෙස නියෝග කර ඇති අතර එම දඩ මුදල ගෙවීම සඳහා බව පවසමින් මෙලෙස මුදල් එක්රැස් කර ඇති බව සඳහන් වෙයි. මෙම සිද්ධිය සම්බන්ධයෙන් සොයා බැලීම සඳහා ත්‍රිපුද්ගල කමිටුවක් පත් කිරීමට පියවර ගත් බව පේරාදෙණිය විශ්ව විද්‍යාලයේ උපකුලපති මහාචාර්ය අතුල සේනාරත්න මහතා ප්‍රකාශ කළේය.", "URL": "https://sinhala.adaderana.lk/news.php?nid=40227", "Category": null, "Parent URL": null}