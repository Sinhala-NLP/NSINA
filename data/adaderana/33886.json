{"Source": "Adaderana", "Timestamp": "May 7, 2013 04:10 pm", "Headline": "වෙද වර්ජනයෙන් රෝගීන් අමාරුවේ!", "News Content": "රජයේ ලියාපදිංචි සහ සහකාර වෛද්‍යවරුන් ආරම්භ කර ඇති අඛණ්ඩ වැඩ වර්ජනය හේතුවෙන් අනුරාධපුර දිස්ත්‍රික්කයේ රෝහල් ගණනාවක ප්‍රතිකාර කටයුතු අඩාල වී තිබේ. සිය ඉල්ලීම් කිහිපයක් මුල් කරගනිමින් රජයේ ලියාපදිංචි සහ සහකාර වෛද්‍යවරුන් ඊයේ දිනයේ සිට මෙම වැඩ වර්ජනය ආරම්භ කළේය. මේ හේතුවෙන් අනුරාධපුර දිස්ත්‍රික්කයේ නෙළුබෑව සහ තම්මැන්නාව ප්‍රාදේශීය රෝහල්වල ප්‍රතිකාර කටයුතු සම්පූර්ණයෙන්ම ඇන හිට ඇති බව අද දෙරණ වාර්තාකරු පැවසුවේය. ඊට අමතරව අනුරාධපුර මධ්‍යම බෙහෙතේ ශාලා සියල්ලම වෛද්‍යවරුන් නොමැති වීම හේතුවෙන් වසා දමා තිබේ. නෙළුබෑව රෝහලේ අද පෙරවරුවේ පැවැත්වීමට නියමිතව තිබු ළමා හා මාතෘ සායනය ද අදාළ වර්ජනය හේතුවෙන් පවත්වා නොමැති බවද වාර්තා වේ. මෙම වර්ජනය සම්බන්ධයෙන් අනුරාධපුර ප්‍රාදේශිය සෞඛ්‍ය සේවා අධ්‍යක්ෂ වෛද්‍ය පාලිත බණ්ඩාර මහතා පැවසුවේ මේ සඳහා කඩිනමින් විසඳුම් ලබාදීමට සෞඛ්‍ය අමාත්‍යාංශයේ බලධාරීන් මැදිහත් විය යුතු බවයි.", "URL": "https://sinhala.adaderana.lk/news.php?nid=33886", "Category": null, "Parent URL": null}