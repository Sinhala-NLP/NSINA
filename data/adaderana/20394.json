{"Source": "Adaderana", "Timestamp": "December 1, 2011 01:40 pm", "Headline": "ළමා නිවාසය ගැන නිවැරදි තොරතුරු ලබාදෙන්නැයි නියෝගයක්", "News Content": "මොරටුව, රාවතාවත්ත ප්‍රදේශයේ පවත්වාගෙන යන ප්‍රේම් ළමා නිවාසය සම්බන්ධයෙන් නිවැරදි තොරතුරු මාධ්‍ය වෙත ලබාදෙන ලෙස කොළඹ මහේස්ත්‍රාත් අධිකරණය ජාතික ළමා රක්ෂණ අධිකාරියට අද(01) නියෝග කර තිබේ. ඒ අදාළ ළමා නිවාසයේ පාලනාධිකාරිය විසින් අධිකරණය හමුවේ සිදුකළ කරුණු දැක්වීමකට අනුවය. එම ළමා නිවාසයේ බාලවයස්කාර ළමුන් විකුණූ බවට ඉදිරිපත්ව ඇති පැමිණිල්ලක් නැවත විභාගය සඳහා කැඳවූ අවස්ථාවේ දී අධිකරණය මෙම නියෝගය නිකුත් කර ඇත. ළමා නිවාසයේ සිටි කිසිදු දරුවකු නීතිවිරෝධී ලෙස විකිණීමක් සිදුවී නොමැති බව අදාළ පැමිණිල්ල අද කැඳවූ අවස්ථාවේ දී ළමා නිවාසයේ අයිතිවාසිකම් වෙනුවෙන් පෙනී සිටි නීතිඥ නෙවිල් අබේරත්න සඳහන් කළේය. අදාළ ළමා නිවාසය නීතිවිරෝධී ආකාරයට පවත්වාගෙන යන බවට ජාතික ළමා රක්ෂණ අධිකාරිය සඳහන් කළ ද එය පරිවාස දෙපාර්තමේන්තුව මෙන්ම ස්වේච්ඡා සංවිධාන පනත යටතේ ලියාපදිංචි කර පවත්වාගෙන යන බව නීතිඥවරයා ප්‍රකාශ කළේය. එබැවින් ඒ පිළිබඳ අසත්‍ය තොරතුරු මාධ්‍ය වෙත පළවීම නිසා එම ආයතනය විශාල අපහසුතාවයකට මුහුණ දී සිටින බව නීතිඥවරයා කියා සිටියේය. මේ පිළිබඳ නිවැරදි තොරතුරු මාධ්‍ය වෙත පළකිරීම ඉතා වැදගත් බවත්, ඒ සඳහා නිවැරදි තොරතුරු මාධ්‍ය වෙත නිකුත්කරන ලෙස ද එම කරුණු සලකා බැලූ මහේස්ත්‍රාත්වරිය ජාතික ළමා රක්ෂණ අධිකාරියට දැනුම් දුන්නාය. එම නිවැරදි තොරතුරු පළකිරීම මාධ්‍යයේ වගකීම බව ද මහේස්ත්‍රාත්වරිය පැවසුවාය. ඒ පිළිබඳව තවදුරටත් පරීක්ෂණ පවත්වන බව පැමිණිල්ල කැඳවූ අවස්ථාවේ අධිකරණයට වාර්තාවක් ඉරිදිපත් කරමින් ජාතික ළමා රක්ෂණ අධිකාරිය සඳහන් කර ඇත. ඒ අනුව පැමිණිල්ල ලබන 15 වනදා නැවත කැඳවීමට නියම කළ අධිකරණය එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන ලෙස ද ජාතික ළමා රක්ෂණ අධිකාරියට නියෝග කර තිබේ‍.", "URL": "https://sinhala.adaderana.lk/news.php?nid=20394", "Category": null, "Parent URL": null}