{"Source": "Adaderana", "Timestamp": "July 12, 2011 02:15 pm", "Headline": " ලන්ඩන් වාණිජ අධිකරණයට අභියාචනා කිරීමට ඛනිජ තෙල් සංස්ථාවට අවසර", "News Content": "ස්ටෑන්ඩර් චාර්ටඞ් බැංකුව සමග උද්ගතව ඇති නීතිමය ගැටලුව සම්බන්ධයෙන් ලන්ඩන් වාණිජ අධිකරණය විසින් ලබාදුන් තීන්දුවට එරෙහිව අභියාචනයක් ඉදිරිපත් කරීමට ලංකා ඛනිජ තෙල් නීතිගත සංස්ථාවට එරට අධිකරණය විසින් අවසර ලබා දී තිබේ. ප‍්‍රශ්නගත විවෘත්පන්න ගනුදෙනු සම්බන්ධයෙන් ලංකා ඛනිජ තෙල් නීතිගත සංස්ථාවට විරුද්ධව පැවරූ නඩුවේ තීන්දුව ස්ටෑන්ඩර්ඞ් චාර්ටඞ් බැංකුවේ වාසියට ලන්ඩන් වාණිජ අධිකරණය විසින් ලබා දී ඇත. ලංකා ඛනිජ තෙල් නීතිගත සංස්ථාව එම තීන්දුවෙන් අතෘප්තියට පත්වන බැවින් වහාම එම තීන්දුවට එරෙහිව අභියාචනයක් ඉදිරිපත් කිරීමට ලංකා ඛනිජ තෙල් නීතිගත සංස්ථාව අවසර ඉල්ලා සිටි බව ඛනිජ තෙල් සංස්ථාව සඳහන් කරයි. ඊට ප්‍රතිචාර දක්වමින් ලන්ඩන් වාණිජ අධිකරණ විනිසුරුවරයා එරට අභියාචනාධිකරණයට අභියාචනයක් ඉදිරිපත් කිරීමට ලංකා ඛනිජ තෙල් නීතිගත සංස්ථාවට අවසරය ලබාදීමට තීරණය කර ඇති බව සඳහන් වේ. එම අවසරය යම් කොන්දේසිවලට යටත් කිරීමට ස්ටෑන්ඩර්ඞ් චාර්ටඞ් බැංකුව කරනු ලබන යම් ඉල්ලීමකට ඛනිජ තෙල් නීතිගත සංස්ථාව විරෝධතා ගොනු කරනු ඇති බවත්, ඛනිජ තෙල් සංස්ථාවේ මෙම නඩුව සම්බන්ධව නෛතික කටයුතු නීතිපති දෙපාර්තමේන්තුව මගින් සිදුකරනු ලබන බවත් ඛනිජ තෙල් සංස්ථාව අවධාරණය කරනු ලබයි. ස්ටෑන්ඩර්ඩ් චාර්ටඩ් බැංකුවට ඇමරිකානු ඩොලර් මිලියන 162 ක මුදලක් ගෙවන ලෙස එංගලන්ත අධිකරණයක් විසින් ලංකා ඛනිජ තෙල් නීතිගත සංස්ථාවට නියෝග කර ඇතැයි අද පෙරවරුවේ විදෙස් මාධ්‍ය උපුටා දක්වා තිබිණි. හෙජින් ගනුදෙනුවට අදාළ අවබෝධතා ගිවිසුම අනුව ස්ටෑන්ඩර්ඩ් චාර්ටඩ් බැංකුවට ඇමරිකානු ඩොලර් 161,733,500 ක් අදාළ පොලිය සමග ගෙවිය යුතු බව බ්‍රිතාන්‍ය මහාධිකරණ විනිසුරු හැම්බ්ලන් විසින් ඊයේ දිනයේ නියෝග කර ඇති බව රොයිටර් පුවත් සේවය වාර්තා කරන ලදී.", "URL": "https://sinhala.adaderana.lk/news.php?nid=17361", "Category": null, "Parent URL": null}