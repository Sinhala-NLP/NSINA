{"Source": "Adaderana", "Timestamp": "August 2, 2018 04:25 pm", "Headline": "හැප්පීම් තිබුණත් ඉදිරියටත් පාක්ෂිකයන් වෙනුවෙන් කැපවෙනවා", "News Content": "විවිධ හැල හැප්පීම් මැද වුවද ගෙවුණු වසර තුනක කාලය තුළ දී මෙන්ම ඉදිරියටත් එක්සත් ජාතික පාක්ෂිකයින් සහ රටේ සුබ සිද්ධිය වෙනුවෙන් කැප වෙන බව එක්සත් ජාතික පක්ෂ මහලේකම් අමාත්‍ය අකිල විරාජ් කාරියවසම් මහතා පවසයි. එක්සත් ජාතික පාක්ෂිකයින් මුහුණ දෙන ගැටළු හඳුනාගනිමින් ඒවාට කඩිනම් විසදුම් ලබාදෙමින් ක්‍රියාත්මක සිරිකොත ගමට ගෙනයන වැඩසටහනේ තවත් විශේෂ මහජන නියෝජිත හමුවක් සිරිකොත පක්ෂ මූලස්ථානයේ දී අද (02) පැවැත්විය. ඒ පක්ෂ මහලේකම් අමාත්‍ය අකිල විරාජ් කාරියවසම් මහතාගේ ප්‍රධානත්වයෙන්. මේ සදහා මධ්‍යම පළාතේ සියලුම පළාත් පාලන (මහ නගර සභා, නගර සභා හා ප්‍රාදේශිය සභා) ආයතනවල මහජන නියෝජිතයින් සහභාගි විය. මෙහිදී අදහස් දැක්වූ පක්ෂ මහලේකම් අමාත්‍ය අකිල විරාජ් කාරියවසම් මහතා සදහන් කළේ රට තුළ යහපාලනය ස්ථාපිත කර ප්‍රජාතන්ත්‍රවාදය ආරක්ෂා කිරීමට එක්සත් ජාතික පක්ෂය ප්‍රමුඛ කාර්යභාරයක් ඉටු කර ඇති බවයි. එමෙන්ම එක්සත් ජාතික පාක්ෂිකයින් සහ ජනතාව වෙනුවෙන් එක්සත් ජාතික පක්ෂය ප්‍රමුඛ රජය මේ වන විට විශාල මෙහෙවරක් ඉටු කර ඇති නමුත් මාධ්‍ය හරහා ඒවා ජනගත කිරීමේ ගැටළු සහගත තත්වයන් හේතුවෙන් තවමත් මේ සම්බන්ධව ජනතාවට නිසි අවබෝධයක් ලැබී නොමැති බව පෙන්වා දුන්නේය. කවර බාධක මධ්‍යයේ වුවද රට සංවර්ධනය කිරීම වෙනුවෙන් එක්සත් ජාතික පක්ෂය ප්‍රමුඛ රජය ක්‍රියාත්මක කර ඇති ගම් පෙරළිය සහ එන්ටර්ප්‍රයිස් ශ්‍රී ලංකා වැඩසටහන්වල ප්‍රතිඵල ලබාගැනීමට එක්සත් ජාතික පාක්ෂිකයින් ප්‍රමුඛ ජනතාවට නොබෝ දිනකින් අවකාශ උදාවනු ඇති බව ද මහ ලේකම්වරයා සඳහන් කළේය. සිරිකොත ගමට ගෙනයන වැඩසටහන යටතේ දිවයින පුරා පළාත් පාලන ආයතන නියෝජනය කරන එක්සත් ජාතික පාක්ෂික මහජන නියෝජිතයන් සමඟ හමුවීම් කිහිපයක් ඉදිරි දිනවල දී පැවැත්වීමට ද කටයුතු සංවිධානය කර තිබේ.", "URL": "https://sinhala.adaderana.lk/news.php?nid=93699", "Category": null, "Parent URL": null}