{"Source": "Adaderana", "Timestamp": "February 1, 2013 05:57 pm", "Headline": "කඩඉම් ලකුණු අඩු කිරීම ගැටලුවට විසඳුමක් නෙවෙයි", "News Content": "මෙවර නීති විද්‍යාලයට සිසුන් ඇතුළත් කර ගැනීමේ කඩඉම් ලකුණු සංඛ්‍යාව 66 දක්වා අඩුකිරීමට ජාතික නීති අධ්‍යාපන සභාව තීරණය කර තිබීම තම අරගලයේ ප්‍රතිඵලයක් වුවත් එය ගැටලුවට විසඳුමක් නොවන බව නීති ප්‍රවේශ ශිෂ්‍ය එකමුතුව පවසයි. කඩඉම් ලකුණු ප්‍රමාණය 66 දක්වා අඩුකරමින් වැඩිපුර සිසුන් 242 ක් ඇතුළත් කර ගැනීමට කටයුතු කර ඇතත් එහිදී සිදුවන්නේ ඉංග්‍රීසි හා ද්‍රවිඩ භාෂා මාධ්‍යවලින් පෙනී සිටි සිසුන්ට පවා ඇතුළත්වීමට අවස්ථාව සැලසීම බව නීති ප්‍රවේශ ශිෂ්‍ය එකමුතුවේ සභාපති රංසි භාවා මහතා පවසයි. වඩා අසාධාරණයට ලක්ව ඇත්තේ සිංහල මාධ්‍යයෙන් පෙනී සිටි සිසුන්ට බැවින් එකී පිරිස නීති පීඨයට ඇතුළත් කර ගැනීමට වැඩපිළිවෙළක් දියත් විය යුතු බව ඔහු පෙන්වාදෙයි. සිංහල මාධ්‍යයෙන් පෙනී සිටි සිසුන්ට ලබාදුන් ප්‍රශ්න පත්‍රයේ මුද්‍රණ දෝෂ 8 ක් තිබුණු බවත්,එමගින් සිංහල මාධ්‍යයෙන් පෙනී සිටි සිසුන්ට ලකුණු 14 ක් අහිමිවූ බවත් ඔහු අවධාරණය කර සිටියි. මෙම තත්ත්වය ඉංග්‍රීසි හෝ ද්‍රවිඩ භාෂා මාධ්‍යයෙන් විභාගයට පෙනී සිටි සිසුන්ට කිසිසේතම බලපෑමක් සිදුනොවූ බවත්, පළමුව ඉංග්‍රීසි භාෂාවෙන් මුද්‍රිත ප්‍රශ්න පත්‍රය සිංහලට පරිවර්තනය කිරීමේදී හුදු භාෂා දැනුම පමණක් ඇති පරිවර්තකයින් යොදා සිදුකිරීමෙන් සිදුවූ අකටයුත්තක් බවත් හෙතෙම කියා සිටියේ අද (31) කොළඹ පැවති මාධ්‍ය හමුවකට එක්වෙමිනි. නීති පීඨ ප්‍රවේශ විභාගය තරග විභාගයක් බැවින් මෙවැනි විභාගයකදී මීට වඩා සැලකිලිමත් ලෙස කටයුතු කළ යුතුව ඇති බවත්, බහුතර සිංහල සිසුන් පිරිසකට සිදුව ඇති අසාධාරණය හේතුවෙන් ශ්‍රේෂ්ඨාධිකරණයේ මූලික අයිතිවාසිකම් පෙත්සමක් ගොනුකර ඇති බවත් ඔහු සඳහන් කළේය. මෙම විභාගයට පෙනී සිටින සිසුන්ගෙන් 80%ක් පෙනී සිටින්නේ සිංහල මාධ්‍යයෙන් බැවින් අදාළ ප්‍රශ්න පත්‍රය සිංහල මාධයෙන් සකසා එය ඉංග්‍රීසියට හා ද්‍රවිඩ භාෂාවට පරිවර්තනය කිරීම වඩා සුදුසු බව භාවා මහතා පෙන්වාදෙයි. මෙහිදී වඩා අසාධාරණයට ලක්ව ඇත්තේ සිංහල සිසුන් බව පෙනී ගියද විභාග කොමසාරිස්වරයා පවා ප්‍රශ්නය මගහැරිය බව ජාතික විද්වත් කමිටුවේ සභාපති බන්දුල චන්ද්‍රසේකර මහතා මෙහිදී අදහස් දක්වමින් කියා සිටියේය.", "URL": "https://sinhala.adaderana.lk/news.php?nid=31270", "Category": null, "Parent URL": null}