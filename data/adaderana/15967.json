{"Source": "Adaderana", "Timestamp": "May 8, 2011 10:59 am", "Headline": "හොරෙන් රත්‍රන් පැන්නවූ ශ්‍රී ලාංකිකයින් 7 ක් ඉන්දියාවේදී මාට්ටු", "News Content": "රත්ත්‍රන් ජාවාරමක නිරත වූ ශ්‍රී ලාංකිකයින් හත් දෙනෙකු ඇතුළු 8 දෙනෙකු ඉන්දීය රජයේ ආදායම් බුද්ධිය ඒකකය විසින් අත්අඩංගුවට ගෙන ඇතැයි විදෙස් මාධ්‍යඋපුටා දක්වයි. ශ්‍රී ලාංකිකයින් හත් දෙනාට අමතරව මුම්බායිහි පදිංචිකරුවෙකුද ඒ අතර වන බවත්,ඉකුත් සිකුරාදා දිනයේ මෙම පිරිස අත්අඩංගුවට ගෙන ඇති බවත් ඉන්දීය මාධ්‍ය වාර්තා කරයි. මෙම පිරිස එරට ආදයම් බදු හා නීතිරීතිවලට පිටින් ඉන්දීය රුපියල් කෝටි දෙකක වටිනාකමකින් යුතු රත්‍රන් කැබලි 84 ක් වංචා කළ බවට චෝදනා එල්ලවී තිබේ. මුම්බායිහි ඩොන්ග්‍රි ප්‍රදේශයේ හෝටලයකදී රත්‍රන් කැබලි 30 ක් සමග මෙම පිරිස අත්අඩංගුවට ගැනීමට හැකිවූ බව ඉන්දීය මාධ්‍ය කියා සිටියි. අත්අඩංගුවට ගත් පිරිසෙන් ප්‍රශ්න කිරීමෙන් හා පසුව කළ සෝදිසි කිරීම් වලදී ඉතිරි රත්‍රන් කැබලි 54 සොයා ගැනීමට එරට බලධාරීන්ට හැකිවී තිබේ. අත්අඩංගුවට පත් ශ්‍රී ලාංකිකයින්ගේ ගුවන් පාස්පෝට් පරීක්ෂා කර බැලීමේදී මොවුන් 25 වතාවක් කොළඹ සිට මුම්බායි දක්වා පැමිණ ඇති බව අනාවරණය වී ඇතැයි සඳහන් වේ. ආරක්ෂක නිලධාරීන්ට මෙම රත්‍රන් තොගය හමුවන විට ඒවා කාබන් කොළවල ඔතා රහසිගතව ගෙනවිත් ඇති බවත්,මෙම සිදුවීම අන්තර්ජාතික ජාවාරමක කොටසක් විය හැකි යයි තමන් සැක කරන බවත් බුද්ධි ඒකකයේ නිලධාරියෙකු සඳහන් කර තිබේ.", "URL": "https://sinhala.adaderana.lk/news.php?nid=15967", "Category": null, "Parent URL": null}