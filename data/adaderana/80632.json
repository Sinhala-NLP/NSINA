{"Source": "Adaderana", "Timestamp": "November 27, 2017 03:38 pm", "Headline": " ගෘහස්‌ථ ප්‍රචණ්‌ඩත්වය නිසා දවස් තුනකට පාරක් කාන්තාවක් මිය යනවා", "News Content": "නිවසේ ඇති ප්‍රචණ්ඩත්වය නිසා දින තුනකට වරක් කාන්තාවක මිය යාමේ භයානක තත්වයක් වාර්තා වී තිබේ. එම තත්ත්වය ප්‍රංශයේ ඇති වී ඇති බව අනාවරණ වී තිබේ. ප්‍රංශ ජනාධිපති එම්මානුවෙල් මැක්‍රෝන් විසින් මෙම හෙළිදරව්ව කර ඇති බව වාර්තා වෙයි. ගෘහස්‌ථ ප්‍රචණ්‌ඩත්වයට ගොදුරුව සෑම තෙදිනකටම වරක්‌ ම කාන්තාවක් මරුමුවට පත්වීම පිළිබඳව ප්‍රංශය ලැඡ්ජාවට පත්විය යුතු බව ඔහු ප්‍රකාශ කර ඇත. ඔහු මේ බව කියා සිටියේ කාන්තාවන්ට එරෙහි ප්‍රචණ්‌ඩත්වය පිටුදැකීමේ ජාත්‍යන්තර දිනය සැමරීමේ උත්සවයකදී වීම ද විශේෂත්වයකි. මේ තත්ත්වය දැක දැක නිහඬව සිටීම නතර කළ යුතු බවද ඔහු ප්‍රකාශ කර තිබේ. සිය රටේ කාන්තාවන් මුහුණ දෙමින් සිටින ගෘහස්‌ථ ප්‍රචණ්‌ඩත්වය සම්බන්ධයෙන් නිහඬ බව රැකීමේ ප්‍රතිපත්තියට නැවතීමේ තිත තැබීමේ කාලය එළඹ ඇතැයි ද ඔහු සඳහන් කර තිබේ. \" තවදුරටත් ප්‍රංශය කාන්තාවන් බියෙන් දිවි ගෙවන රටක්‌ නොවිය යුතුයි. හිංසා කරන, අපහාස කරන, ස්‌පර්ශ කරන අපරාධකරුවන්ට කිසි විටෙක සමාව නොලැබිය යුතුයි. ඔවුන් හඳුනාගෙන, ඔවුන් අපකීර්තියට පත්කොට, යුක්‌තිය පසිඳලා ඔවුන් හෙළා දැකීම අත්‍යවශ්‍යන් කළ යුතුයි.\" යන්න ඔහු ප්‍රකාශ කර තිබේ. වසරේදී සිය සහකරු හෝ පැරණි සහකරු විසින් මරා දමන ලද කාන්තාවන් 123 දෙනා ද මෙම උත්සවයේ දී සමරනු ලැබීය. ප්‍රචණ්‌ඩත්වයට, හිංසනයට හෝ නොසලකා හැරීමට ගොදුරුවන කාන්තාවන් වෙනුවෙන් 24 පැය පුරාම ක්‍රියාත්මක වන අන්තර්ජාල ආධාර සේවයක්‌ ඇතුළු පියවර ගණනාවක්‌ම උත්සවය අතරවාරයේ ජනාධිපති මැක්‍රෝන් නිවේදනය කළේය. රට තුළ ලිංගික සමානාත්මතාව ප්‍රවර්ධනය කිරීම ජනාධිපති එම්මානුවෙල් මැක්‍රෝන්ගේ එක්‌ මැතිවරණ පොරොන්දුවක් වන අතර මැතිවරණය සමයේ ප්‍රංශ ජනතාවගේ ප්‍රධානම අවධානය යොමු වී තිබුණු ප්‍රශ්නය එය බව ද සමීක්‌ෂණයකදී අනාවරණ වී තිබුණි.", "URL": "https://sinhala.adaderana.lk/news.php?nid=80632", "Category": null, "Parent URL": null}