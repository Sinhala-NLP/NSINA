{"Source": "Adaderana", "Timestamp": "March 4, 2014 02:15 pm", "Headline": "ගම්පහ බණ්ඩාරනායක 10 විවෘතයි - ශිෂ්‍යභට ව්‍යාපාරය තහනම්!", "News Content": "ඊයේ (03) දින නියමයක් නොමැතිව වැසුණු ගම්පහ බණ්ඩාරනායක පාසලේ 6, 7, 8, 9 පංති පමණක් ලබන (10) වැනිදා නැවත ආරම්භ කරන බව ගම්පහ කලාප අධ්‍යාපන අධ්‍යක්ෂ එස්.කේ. මල්ලවආරච්චි මහතා පවසයි. විදුහල්පතිවරයා ඉවත් කරන ලෙස ඉල්ලා එහි සිසුන් පිරිසක් ඊයේ විරෝධතා දැක්වූ අතර ඉන් පාසලේ දේපළවලට ද හානි සිදුවිය. ගැටලුවට තුඩුදුන් පාසලේ ශිෂ්‍යභට කණ්ඩායම තාවකාලිකව තහනම් කිරීමට ද, දේපළවලට සිදුවූ හානිය මව්පියන්ගේ අය කර ගැනීම කෙරෙහිද අවධානය යොමුව ඇතැයි හෙතෙම පැවසීය. එසේම සතියක් ඇතුළත ගැටලුවලට විසඳුම් ලබාදීමටද සෙසු පංති කඩින් කඩ ආරම්භ කිරීම කෙරෙහිද අවධානය යොමුව ඇතැයි ඔහු වැඩිදුරටත් කීවේය.", "URL": "https://sinhala.adaderana.lk/news.php?nid=41534", "Category": null, "Parent URL": null}