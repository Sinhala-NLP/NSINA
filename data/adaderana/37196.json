{"Source": "Adaderana", "Timestamp": "September 6, 2013 05:07 pm", "Headline": "වැඩියෙන් පාරවල් හදන්නේ වැඩියෙන් ගසාකන්නයි", "News Content": "අද දවසේ රටේ තරුණයන්ට පවත්නා එකම විකල්පය එක්සත් ජාතික පක්ෂය බව විපක්ෂ නායක රනිල් වික්‍රමසිංහ මහතා පවසයි. රාජපක්ෂ රෙජිමය විසින් තරුණයන් මරාදමන බවත්, ඉකුත් වසර දෙකක කාලය තුළ තරුණයින් 4 දෙනකු මරාදමන ලද බවත් වික්‍රමසිංහ මහතා කියා සිටියේ අද (06) පක්ෂයේ 67 වන සංවත්සරය නිමිත්තෙන් පක්ෂ මූලස්ථානයේ පැවති උත්සවයේදීය. තරුණ තරුණියන්ට නවීන දැනුම ලැබිය යුතු අද දවසේ සිදුවන්නේ නවීකරණය නොව රාජපක්ෂකරණය බව ඔහු සඳහන් කළේය. දැනුම ලබා ගැනීමට අධ්‍යාපනයට අත ඇති ජංගම දුරකථනයෙන් ප්‍රයෝජනය ගත හැකි බව විපක්ෂ නායකවරයා පෙන්වා දුන්නේය. පරිගණක, ලැප්ටොප්, අයි පෑඩ් ඇත්නම් අධ්‍යාපනය දියුණු කර ගත හැකි බවත් , ඒ වෙනුවට රජය වැඩි වැඩියෙන් පාරවල් කොන්ක්‍රීට් කිරීම සඳහා මුදල් යොදවන්නේ එයින් වැඩි මුදලක් ගසා කෑහැකි බැවින් යයි රනිල් වික්‍රමසිංහ මහතා අවධාරණය කළේය. තමන්ගේ කාලයේ කිසි විටෙකත් ගුරුවරුන් ලිංගික අල්ලස් ගැනීමක් ගැන අසා නැති බව සිහිපත් කළ ඔහු මෙවැනි දේ සිදුවන්නේ රාජපක්ෂ පරම්පරාවේ මැද මුලන සංස්කෘතියක් තුළ බව කියා සිටියේය. කලකට ඉහතදී පැල්පත්වාසී ප්‍රදේශවලට කොරියාව යයි කීවත් අද වන විට තරුණයින් රැකියා සඳහා පිටත්ව යන්නේ කොරියාවට බව වික්‍රමසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37196", "Category": null, "Parent URL": null}