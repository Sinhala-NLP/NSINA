{"Source": "Adaderana", "Timestamp": "November 24, 2018 08:14 am", "Headline": "රන් සොරකමේ ගිය තිදෙනෙක් තැන් දෙකකින් මාට්ටූ ", "News Content": "කාන්තාවන්ගේ ගෙලබැඳි රන්මාල කොල්ලකෑමේ සිද්ධීන් සම්බන්ධයෙන් පුද්ගලයින් තිදෙනෙකු දිවයිනේ ප්‍රදේශ දෙකකදී අත්අඩංගුවට ගෙන තිබේ. පොලීසිය පැවසුවේ කුරුණෑගල නගරයේ දී රුපියල් ලක්ෂයක පමණ වටිනාකමින් යුත් රන් මාලයක් කොල්ලකා පළා යමින් සිටි පුද්ගලයෙකු අත්අඩංගුවට ගෙන ඇති බවයි. රථ වාහන රාජකාරියේ යෙදී සිටි පොලිස් නිලධාරියෙකු නගරවාසීනගේ සහය ඇතිව සැකකරු අත්අඩංගුවට ගෙන ඇති බව සඳහන් වෙයි. අත්අඩංගුවට ගත් සැකකරු 28 හැවිරිදි රදලියගොඩ කටුපොත ප්‍රදේශයේ පදිංචිකරුවෙකු වන අතර ඔහු අද(24) කුරුණෑගල මහේස්ත්‍රාත් අධිකරණය වෙත ඉදිරිපත් කිරීමට නියමිතය. කෝපායි උරුම්බිරායි ප්‍රදේශයේදී ද යතුරුපැදියකින් පැමිණි පුද්ගලයින් දෙදෙනෙකු විසින් කාන්තාවකගේ ගෙල බැඳි රුපියල් 65,000ක් පමණ වටිනාකමින් යුත් රන් මාලයක් කොල්ලකා පළායමට උත්සාහ කිරීමේදී ප්‍රදේශවාසීන් විසින් අල්ලා පොලීසියට භාර දී තිබේ.", "URL": "https://sinhala.adaderana.lk/news.php?nid=99695", "Category": null, "Parent URL": null}