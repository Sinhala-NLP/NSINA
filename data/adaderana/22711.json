{"Source": "Adaderana", "Timestamp": "March 10, 2012 02:16 pm", "Headline": "අල්ලස් චෝදනා එල්ල වූ සහකාර පොලිස් අධිකාරීවරයා රිමාන්ඩ්", "News Content": "අල්ලස් චෝදනාව මත අත්අඩංගුවට ගන්නා ලද නුගේගොඩ ප්‍රදේශය භාර සහකාර පොලිස් අධිකාරී නිහාල් මෙන්ඩිස් මහතා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. මහරගම ප්‍රදේශයේ පදිංචි කාන්තාවක විසින් කරන ලද පැමිණිල්ලකට අනුව අල්ලස් කොමිසම මෙම සහකාර පොලිස් අධිකාරීවරයා අත්අඩංගුවට ගෙන තිබිණි. පැමිණිලිකාරිය විසින් මහරගම පිළිකා රෝහලට එන රෝගීන්ට පහසුකම් සැලසීම සඳහා සුබ සාධන මධ්‍යස්ථානයක් එම රෝහල අසල පවත්වාගෙන යන බව අල්ලස් කොමිසම අධිකරණයට වාර්තාවක් ඉදිරිපත් කරමින් සඳහන් තිබිණි. එහි අයිතිය පිළිබඳව ඇතිවූ ආරවුලක් නිරාකරණය කරගැනීම සඳහා පැමිණිලිකාරිය සැකකාර සහකාර පොලිස් අධිකාරීවරයා වෙත පැමිණිල්ලක් ඉදිරිපත් කර තිබේ. එම පැමිණිල්ල පැමිණිලිකාරිණියට වාසිදායක අයුරින් විසඳාගැනීම සඳහා සැකකාර සහකාර පොලිස් අධිකාරීවරයා විසින් රුපියල් ලක්ෂ 10 ක අල්ලසක් ඉල්ලා ඇත. අදාළ අල්ලස් මුදල ඊයේ විජේරාම ප්‍රදේශයේ පිහිටි විහාර භූමියක දී ලබාගත් අවස්ථාවේ අල්ලස් කොමිසමේ නිලධාරීන් විසින් මොහු අත්අඩංගුවට ගනු ලැබීය. සිද්ධියට අදාළ පරීක්ෂණ කටයුතු මෙතෙක් අවසන් කර නොමැති නිසා සැකකරු රිමාන්ඩ් භාරයට පත්කරන ලෙස සැකකරු අධිකරණයට ඉදිරිපත් කරමින් අල්ලස් කොමිසමේ නිලධාරීන් සඳහන් කළේය. එම ඉල්ලීම සලකා බැලූ කොළඹ මහේස්ත්‍රාත් අධිකරණය සැකකරු ලබන 22 වන දින දක්වා රිමාන්ඩ් භාරයේ තැබීමට නියෝග කර තිබේ.", "URL": "https://sinhala.adaderana.lk/news.php?nid=22711", "Category": null, "Parent URL": null}