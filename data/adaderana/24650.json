{"Source": "Adaderana", "Timestamp": "May 31, 2012 01:29 pm", "Headline": "සෞදි අරාබියේ ආධාරයෙන් ශ්‍රී ලංකාවට හෙද පුහුණු පාසලක්", "News Content": "මැදපෙරදිග, යුරෝපය, අමෙරිකාව ඇතුළු රටවල පවතින හෙද පුරප්පාඩු සඳහා මෙරට හෙදියන් යොමු කිරීම අරමුණු කර ගනිමින් හෙද පුහුණු පාසලක් හා රෝහලක් ඉදිකිරීම සඳහා සෞදි අරාබියේ ආයතනයක් සමඟ අවබෝධතා ගිවිසුමකට එළඹ තිබේ. ශ්‍රී ලංකා විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතා හා සෞදි අරාබියේ ප්‍රමුඛ පෙලේ ආයතනයක් වන සෞදි සෞඛ්‍ය ආයෝජන සමාගම සමඟ මෙම අවබෝධතා ගිවිසුමට අත්සන්තබා ඇති බව සඳහන්ය. මේ අනුව සෞදි සෞඛ්‍ය ආයෝජන සමාගම ශ්‍රී ලංකාවේ ඉදිකෙරෙන මෙම හෙදි පුහුණු පාසල හා රෝහල සඳහා අමෙරිකානු ඩොලර් මිලියන 40 ක ආයෝජනයක් කරන බව ශ්‍රී ලංකා විදේශ සේවා නියුක්ති කාර්යාංශය සඳහන් කරයි. මෙම හෙදි පුහුණු පාසල අති නවීන පහසුකම්වලින් සමන්විත වන අතර මෙහිදී වෛද්‍ය රසායනාගාර පහසුකම් ද ලබා ගත හැකි බව එම කාර්යාංශය වැඩිදුරටත් ප්‍රකාශකර ඇත.", "URL": "https://sinhala.adaderana.lk/news.php?nid=24650", "Category": null, "Parent URL": null}