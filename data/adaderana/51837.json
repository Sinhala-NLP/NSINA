{"Source": "Adaderana", "Timestamp": "June 7, 2015 05:28 pm", "Headline": "එල්.ටී.ටී.ඊ. නායකයින්ට හමුදාවට බාරවෙන්න කියලා අපි කිව්වේ නෑ ", "News Content": "ශ්‍රී ලංකාවේ පැවති යුද්ධයේ අවසන් කාලයේ දී හිටපු එල්.ටී.ටී.ඊ. සාමාජිකයින්ට ආරක්ෂක අංශ වෙත බාරවීමට තමා කිසිදු උපදෙසක් ලබානොදුන් බව ඉන්දීය ඩී.එම්.කේ.පක්ෂ නායක කරුණානිධිගේ දියණිය කණිමෝෂී පවසයි.ඉන්දීය ද හින්දු පුවත්පතට ප්‍රකාශයක් ලබාදෙමින් ඇය ප්‍රකාශ කර ඇත්තේ ඒ පිළිබඳ එලිලන්ගේ බිරිඳ වන උතුරු පළාත් සභා මන්ත්‍රීනී ආනන්දි ශෂිදරන් මහත්මිය සිදුකර ඇති ප්‍රකාශය සම්පූරණයෙන්ම පදනම් විරහිත බවයි.තම ස්වාමිපුරුෂයා යුද්ධයේ අවසන් සමයේදී ශ්‍රී ලංකා ආරක්ෂක අංශ වෙත බාරවුයේ ඉන්දීය ඩී.එම්.කේ.පක්ෂ නායක එම්.කරුණානිධි සහ ඔහුගේ දියණිය කණිමෝෂි ලබාදුන් උපදෙස් වලට අනුව බව ආනන්දි ශෂිදරන් මහත්මිය ද හින්දු පුවත්පතට ප්‍රකාශ කර තිබුණි.තම ස්වාමිපුරුෂයා සමඟ සැටලයිට් තාක්ෂණය යොදා ගනිමින් දුරකතනය ඔස්සේ කණිමෝෂී මේ පිළිබද උපදෙස් දුන් බව ශෂීධරන් මහත්මිය ප්‍රකාශ කර තිබුණි.එවැනි උපදෙසක් ලබාදුන්නේ කුමන අරමුණකින්ද යන්න ඩී.එම්.කේ.පක්ෂය මේ වන තෙක් ප්‍රකාශ කර නොමැති අතර එය වහා හෙළිකරන ලෙස ඇය ඉල්ලා තිබුණි.කෙසේවෙතත් අදාළ ප්‍රකාශය ප්‍රතික්ෂේප කරන කණිමෝෂි පවසන්නේ තමා එලිලන් නැමැත්තෙකු එල්.ටී.ටී.ඊ. සංවිධානයට සම්බන්ධව සිටියේද යන්න පිළිබඳව නොදන්නා බවයි.එලෙස ආරක්ෂක අංශ වෙත බාරවන ලෙස උපදෙස් ලබාදිමේ බලයක් ඉන්දීය රජය වෙනුවෙන් හෝ ශ්‍රී ලංකා රජය වෙනුවෙන් තමාට නොමැති බව පවසන කණිමෝෂි මෙම සිදුවීම පිටුපස කුමන කණ්ඩායමක් සිටින්නේද යන්න තමා නොදන්නා බවද ප්‍රකාශ කර තිබේ.", "URL": "https://sinhala.adaderana.lk/news.php?nid=51837", "Category": null, "Parent URL": null}