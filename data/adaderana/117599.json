{"Source": "Adaderana", "Timestamp": "August 27, 2019 01:47 pm", "Headline": "සජිත් ඉල්ලා අදත් විරෝධතාවයක්", "News Content": "එක්සත් ජාතික පක්ෂයේ නියෝජ්‍ය නායක සජිත් ප්‍රේමදාස මහතාට ජනාධිපතිවරණ අපේක්ෂකත්වය ලබා දෙන ලෙස බල කරමින් පෙළපාලියක් සහ උද්ඝෝෂණයක් හලාවත නගර මධ්‍යයේදී පැවැත්වුණි. අද(27) පෙරවරුවේ මෙම උද්ඝෝෂණය සහ පෙළපාලිය පැවති බව අද දෙරණ වාර්තාකරු පවසයි. හලාවත කොළඹ පාරේ පිහිටි මහා රෝහල අසලට පිවිසි පිරිස අනතුරුව පෙළපාලියකින් හලාවත නගරය දක්වා ගමන් කරන ලදි. එලෙස පැමිණි පුද්ගයින් හලාවත නගර මධ්‍යයේදී විරෝධතා පුවරු ප්‍රදර්ශනය කරමින් උද්ඝෝෂණය නිරත විය. පුත්තලම දිස්ත්‍රික්කයේ එක්සත් ජාතික පක්ෂයේ පළාත් පාලන නියෝජිතයින් රැසක් මෙම පෙළපාලියට සහ උද්ඝෝෂණයට එක්ව සිටි බව අප වාර්තාකරු පවසයි. කෙසේවෙතත් එක්සත් ජාතික පක්ෂය නියෝජනය කරන පාර්ලිමේන්තු මන්ත්‍රීවරුන් හෝ වයඹ පළාත් සභාවේ හිටපු මන්ත්‍රීවරුන් කිසිවෙකු මෙම අවස්ථාවට එක්ව නොසිටීම විශේෂත්වයක් විය.", "URL": "https://sinhala.adaderana.lk/news.php?nid=117599", "Category": null, "Parent URL": null}