{"Source": "Adaderana", "Timestamp": "September 27, 2011 10:26 am", "Headline": "එළවළු, පළතුරු ප්‍රවාහනයට ප්ලාස්ටික් කූඩ කූලි පදනමෙන්", "News Content": "එළවළු සහ පළතුරු ප්‍රවාහනයේ දී භාවිත කරන ප්ලාස්ටික් කූඩ, කූලි පදනම මත ගොවීන්ට ලබාදීමට සමූපකාර හා අභ්‍යන්තර වෙළඳ කටයුතු අමාත්‍යාංශය තීරණය කර තිබේ. ප්ලාස්ටික් කූඩ භාවිතය සැප්තැම්බර් මස පළමු වැනි දින සිට අනිවාර්යය කර ඇති අතර කූඩවල මිල ගණන් වැඩි වීම හේතුවෙන් ගොවීන් මෙයට විරෝධය පළ කර සිටියේය. මේ හේතුවෙන් කූලි පදනම මත අදාළ ප්ලාස්ටික් කූඩ ගොවීන්ට ලබාදීමට තීරණය කර ඇති බව සමූපකාර හා අභ්‍යන්තර වෙළඳ කටයුතු අමාත්‍යාංශ ලේකම් සුනිල් එස්.සිරිසේන මහතා ප්‍රකාශ කළේය. ඒ අනුව සියලු ආර්ථික මධ්‍යස්ථානවල ණය හෝ කුලී පදනම මත කූඩ ලබාගැනීම සඳහා අවශ්‍ය ක්‍රමවේදයක් සකස් කර ඇති බව ඔහු සඳහන් කළේය. මේ අතර මෙම ප්ලාස්ටික් කූඩ භාවිත කිරීමේ ක්‍රමවේදය නිසා ගොවීන් මෙන්ම වෙළෙඳුන් ද අපහසුතාවයට පත්ව සිටින බව ඊයේ(27) දඹුල්ල ප්‍රදේශයේ පැවති උත්සවයකදී ගොවිජන සේවා හා වනජීවි අමාත්‍ය එස්.එම්.චන්ද්‍රසේන මහතා සඳහන් කළේය. එමෙන්ම එළවළු ප්‍රවාහන කටයුතු අඩාල වී ඇති බවත්, වඩාත් ප්‍රායෝගික ක්‍රමවේදයක් අනුගමනය කිරීමට කටයුතු කළ යුතු බවත් ඔහු පෙන්වාදුන්නේය. කෙසේ වෙතත් ප්ලාස්ටික් කූඩ භාවිතය ක්‍රමානුකුලව ගොවීන්ට හුරුකිරීම සිදුකළ යුතු බව සමූපකාර හා අභ්‍යන්තර වෙළඳ කටයුතු අමාත්‍යාංශ ලේකම් සුනිල් එස්.සිරිසේන මහතා ප්‍රකාශ කළේය. ප්ලාස්ටික් කූඩ භාවිතය පිළිබඳ නීතිය සම්බන්ධව වැටලීම් ආරම්භ කිරීමට පෙර ගොවීන්, පාරිභෝගිකයින්, ප්‍රවාහනකරුවන් සහ වෙළෙඳුන් දැනුවත් කිරීමට කටයුතු බවත් ඔහු පෙන්වාදුන්නේය. මෙම ක්‍රමවේදය දිගටම අනුගමනය කළහොත් වාර්ෂිකව සිදුවන මිලියන 1300 ක පමණ පාඩුව මඟහරවා ගැනීම සඳහා අවශ්‍ය පියවර ගැනීමට අවස්ථාව ලැබෙන බව ද හෙතෙම කියා සිටියේය.", "URL": "https://sinhala.adaderana.lk/news.php?nid=18993", "Category": null, "Parent URL": null}