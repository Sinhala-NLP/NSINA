{"Source": "Adaderana", "Timestamp": "November 25, 2013 04:33 pm", "Headline": " ජීවිතක්ෂයට පත්වූවන් සැමරීම තහනම් කිරීමට කිසිදු නීතියක් නෑ", "News Content": "ජීවිතක්ෂයට පත්වූ දරු දැරියන්,මව්පියන්,ඥාතීන් සිහිපත් කිරීම නීති විරෝධී බවට ශ්‍රී ලංකාවේ කිසිදු නීතියක් නොපවත්නා බව ද්‍රවිඩ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි. ඒ නිසා පොලීසියට හෝ හමුදාවට එසේ ජීවිතක්ෂයට පත් වූවන් සිහිපත් කිරීම තහනම් කරමින් නීති පැනවීමට හැකියාවක් නොමැති බව ප්‍රේමචන්ද්‍රන් මහතා අද දෙරණට කියා සිටියේය. “මහවිරු දිනය“ ලෙස රැස්වීම්,උද්ඝෝෂණ හා පෙළපාලි පැවැත්වීම නීති විරෝධී බවත්, එකී නීතිය උල්ලංඝණය කරමින් කිසිවෙකු හෝ කටයුතු කරන්නේනම් ඊට එරෙහිව නීතිමය ක්‍රියාමාර්ග ගන්නා බවත් පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා නිවේදනය කර තිබිණි. කෙසේ වෙතත් ඒ පිළිබඳ අදහස් දක්වමින් පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියේ “මහවිරු දිනය“ ලෙස සමරනු ලබන්නේ එල්.ටී.ටී.ඊ සංවිධානයේ සාමාජිකයන් පමණක් නොව යුද්ධය හේතුවෙන් ජීවිතක්ෂයට පත්වූ සියලුම දෙනා සිහිපත් කිරීම එහිදී සිදුවන බවයි. තමන්ගේ ඥතීන් වෙනුවෙන් පුද්ගලයෙකුට ඇතිවන භාවමය හැඟීම් වැළැක්වීමට කිසිවෙකුටත් හැකියාවක් නොමැති බවත්, එවැනි නීතියක් එක්සත් ජාතීන්ගේ සංවිධානය විසින් හෝ පනවා නොමැති බවත් ඔහු සිහිපත් කළේය. එහෙත් තමන් ගරු කරන පුද්ගලයින්ගේ පිළිරූ ස්ථාපිත කිරීමට හෝ පවත්වාගෙන යාමට කිසියම් ජාතියකට අයිතියක් ඇති බව එක්සත් ජාතීන් පවා පිළිගන්නා නමුත් ලංකා ආණ්ඩුව එය පිළිනොගන්නා බව මන්ත්‍රීවරයා අවධාරණය කළේය. රජය මෙන්ම රජයේ හමුදාවන්ද දෙමළ ජනතාව සමග මිත්‍රත්වයෙන් කටයුතු කරන බව පුන පුනා කියා සිටියද,දෙමළ ජනයාගේ හැඟීම් දැනීම් වටහා ගැනීමට හැකියාවක් නොමැති මෙවැනි ක්‍රියාමාර්ග වලින් බිඳවැටීමක් මිස මිත්‍රත්වයක් වර්ධනය නොවන බව සුරේෂ් ප්‍රේමචන්ද්‍රන් මහතා පෙන්වා දුන්නේය. දෙමළ ජනතාවට ජීවිතක්ෂයට පත්වූ තම ඥාතීන් සිහිපත් කිරීමට පවත්නා අවස්ථාව තහනම් කිරීමට පියවර ගන්නා රජය, රටේ ආරක්ෂක අංශවල සාමාජිකයින් හා ජීවිතක්ෂයට පත්වූ මැති ඇමතිවරුන් සිහිපත් කිරීම තහනම් නොකරන්නේ මන්දැයි මන්ත්‍රීවරයා වැඩිදුරටත් විමසා සිටියේය.", "URL": "https://sinhala.adaderana.lk/news.php?nid=39108", "Category": null, "Parent URL": null}