{"Source": "Adaderana", "Timestamp": "September 24, 2010 11:46 am", "Headline": "සටන් විරාමය බිඳවැටීම ගැන විමර්ශනයක් ", "News Content": "ශ්‍රී ලංකා රජය හා එල්. ටී. ටී. ඊ ත්‍රස්තවාදීන් අතර නෝර්වේ රාජ්‍යය මැදිහත්ව 2002 වර්ෂයේදී අත්සන් කරන ලද සටන් විරාම ගිවිසුම බිඳවැටීම පිළිබඳව විමර්ශනයක් සිදුකිරීමට තීරණය කර ඇති බව ශ්‍රී ලංකාවේ නෝර්වේජියානු තානාපති කාර්යාලයේ මාධ්‍ය ප්‍රකාශක පවසයි. 2008 වර්ෂයේදී රජයේ හමුදා නැවත අවි ගැනීමත් සමග සටන් විරාම ගිවිසුමට අවසන් තිත තැබිණි. ශ්‍රී ලංකාව හා එල්. ටී. ටී. ඊ ත්‍රස්තවාදීන් අතර වසර 26 ක කාලයක් පුරා යුද ගැටුම් පැවති කාල සීමාව තුළ නෝර්වේජියානු මැදිහත්වීම පිළිබඳව යුරෝපීය හා ශ්‍රී ලාංකික විද්වතුන් එක්ව විමර්ශනය කරන බව මාධ්‍ය ප්‍රකාශකවරයා සඳහන් කරයි. ශ්‍රී ලංකාවේ වත්මන් සංවර්ධන කටයුතු සඳහා නෝර්වේ සහයෝගය ඉදිරියේදීද ලබාදීම සඳහා මෙම විමර්ශන කටයුතු ඉවහල් වනු ඇති බව ඔහු පෙන්වාදෙයි. පසුගිය 21 වනදා එක්සත් ජාතීන්ගේ මහ සමුළුව අතරතුරදී ශ්‍රී ලංකා ජනපති මහින්ද රාජපක්ෂ මහතා සහ නෝර්වේජියානු අග්‍රාමාත්‍ය ජීන්ස් ස්ටොල්ටෙන්බර්ග් මහතා අතර ද්විපාර්ශවික සාකච්ඡා පැවැත්විණි. එහිදී ශ්‍රී ලංකාවේ සංවර්ධන කටයුතු සඳහා සහයෝගය ලබාදෙන ලෙස ජනාධිපතිවරයා නෝර්වේජියානු අගමැතිවරයාගෙන් ඉල්ලීමක් කර තිබිණි.", "URL": "https://sinhala.adaderana.lk/news.php?nid=11063", "Category": null, "Parent URL": null}