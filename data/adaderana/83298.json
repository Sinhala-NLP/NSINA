{"Source": "Adaderana", "Timestamp": "January 21, 2018 11:01 am", "Headline": "අම්මා එපා කියද්දිත් පාර පැනලා - අවුරුදු 13 දැරිය පාර මැද වාහනයකට යට වෙලා ", "News Content": "මහනුවර - යාපනය ඒ නවය මාර්ගයේ නාඋල - නාලන්ද රෝහලට නොදුරින් පිහිටි වංගු ප‍්‍රදේශයේ දි මෝටර් රථයක ගැටීමෙන් අවුරුදු දහතුනක දැරියක් ජීවිතක්ෂයට පත්ව ඇති බව පොලීසිය පවසයි. ඊයේ (20) සවස හයට පමණ සිය මව සමග පාරේ රැදී ඇති මිය ගිය දැරිය සිය නැගණිය සමඟ මවගේ අවවාද නොතකා පාර හරහා මාරුවිමට ගිය අවස්ථාවේ අනතුර සිදුව ඇති බව පොලිසිය ප්‍රකාශ කළේය. අනතුරින් ජිවිතක්ෂයට පත්ව ඇත්තේ නාලන්ද විදුහලේ නවය වසරේ ඉගෙනුම ලැබූ කෞෂල්‍යා සෙව්වන්දි (13) නැමති නාලන්ද ප‍්‍රදේශයේම පදිංචිව සිටි දැරියකි. අනතුරින් බරපතල තුවාල ලැබූ එලීසා තරුදනි (අවුරුදු එකයි මාස හතකි) දැරිය මේ වන විට මාතලේ මුලික රෝහලේ ප‍්‍රතිකාර ලබමින් සිටියි. සිද්ධිය ඇසින් දුටුවන් කියා සිටියේ වැඩිමහල් දියනිය සිය කුඩා නැගනිය වඩාගෙන පාර හරහා මාරුවීමට ගිය අවස්ථාවේ මෙම අනතුර සිදුවු බවයි. ඔවුන් වැඩිදුරටත් කියා සිටියේ දරුවන්ගේ මව එපා කියද්දි මාර්ගය හරහා මාරුවනවාත් සමඟ මාතලේ දෙසින් දඹුල්ල දෙසට පැමිණි මෝටර් රථයේ දැරිය ගැටුනු බවත් එක්වරම වැඩිමහල් දියනියගේ උකුලේ සිටි කුඩා දැරිය වේගයෙන් විසිවී ගිය බවත්ය. මොටර් රථයේ රියදුරු සිය රථයේ තිරිංග තදකර ඇති අතර පසුව මීටර් 20 ක පමණ දුරකට මෝටර් රථය ඇදී ගිය බව ද සිද්ධිය ඇසින් දුටුවෝ සඳහන් කළහ. මෝටර් රථයේ රියදුරු අත්අඩංගුවට ගෙන ඇති අතර ඔහු නාඋල මහේස්ත‍්‍රාත් අධිකරණයට ඉදිරිපත් කිරීමට නියමිතව තිබිණි. රියදුරු සීගිරිය ප‍්‍රදේශයේ පදිංචි අයෙකු බවත් ඔවුගේ මෝටර් රථයෙන් මහුවර ප‍්‍රදේශයට කුළි ගමනක් ගොස් නැවත සීගිරිය බලා පැමිණෙන අවස්ථාවේ අනතුර සිදුව ඇති බවත් පොලිසිය සිදුකල මුලික පරික්ෂණ වල දී හෙළිව තිබේ. සිද්ධිය සම්බන්ධයෙන් නාඋල පොලිස්ථානාධිපති පොලිස් පරික්ෂක සුගත් බණ්ඩාර විජේසුන්දර මහතගේ උපදෙස් පරිදි පොලිස් පරික්ෂක නිශාන්ත, උප පොලිස් පරික්ෂක උපතිස්ස, සැරයන්වරුන් වන සිසිර(51910) සහ රඹුක්වැල්ල(57679) මහත්වරු සිද්ධිය සම්බන්ධයෙන් වැඩිදුර පරික්ෂණ පවත්වති.", "URL": "https://sinhala.adaderana.lk/news.php?nid=83298", "Category": null, "Parent URL": null}