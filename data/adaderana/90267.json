{"Source": "Adaderana", "Timestamp": "June 3, 2018 02:12 pm", "Headline": "ටිපර් රථය පසු කර යන්න ගිය කොස්තාපල් අවසන් ගමන් යයි", "News Content": "ගාල්ල - කොළඹ ප්‍රධාන මාර්ගයේ බේරුවල ප්‍රදේශයේදී සිදුවු රිය අනතුරකින් පොලිස් කොස්තාපල්වරයෙකු මියගොස් තිබේ. අද උදෑසන කළුතර දෙස සිට අලුත්ගම දෙසට ධාවනය වූ ටිපර් රථයක් පසුකර යාමට උත්සාහ කළ යතුරුපැදියක් එම ටිපර් රථයේ ගැටීමෙන් අනතුර සිදුව ඇති බව පොලීසිය සඳහන් කළේය. අනතුරෙන් බරපතළ තුවාල ලැබු යතුරුපැදිකරු නාගොඩ රෝහලට ඇතුළත් කිරීමේ දී මියගොස් තිබේ. මියගොස් ඇත්තේ බෙන්තර හඹුරුගල ප්‍රදේශයේ පදිංචිව සිටි 29 හැවිරිදි අයෙකු වන අතර ඔහු කළුතර උතුර පොලිස් ස්ථානයට අනුයුක්තව සේවයේ නිරතව සිටි පොලිස් කොස්තාපල්වරයෙකු බව සඳහන්ය. අනතුර සම්බන්ධයෙන් ටිපර් රථයේ රියදුරු අත්අඩංගුවට ගත් බව බේරුවල පොලීසිය සඳහන් කළේය.", "URL": "https://sinhala.adaderana.lk/news.php?nid=90267", "Category": null, "Parent URL": null}