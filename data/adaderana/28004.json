{"Source": "Adaderana", "Timestamp": "October 4, 2012 02:07 pm", "Headline": "පෙර පැවති යුද හමුදා පරිශ්‍රය ඉන්දීය සමාගමකට දෙන්න කැබිනට් අනුමැතිය", "News Content": "කොළඹ ගාලු පාරේ පෙර පැවති යුද හමුදා පරිශ්‍රයෙහි කොටසක ඇ.ඩො මිලියන 140 ක ආයෝජනය සඳහා අයි.ටී.සී ඉන්දියා සමාගම වෙත අවසරය ලබාදීමට කැබිනට් අනුමැතිය හිමිව තිබේ. මේ බව අද(04) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී ජනමාධ්‍ය අමාත්‍ය කෙහෙලිය රඹුක්වැල්ල මහතා කියා සිටියේය. ආර්ථික සංවර්ධන අමාත්‍ය බැසිල් රාජපක්ෂ මහතා කළ යෝජනාවකට අනුව මෙම අනුමැතිය හිමිව ඇති බව සඳහන්ය. 2008 අංක 14 දරණ ක්‍රමෝපායික සංවර්ධන පනත යටතේ අදාළ වන ව්‍යාපෘතියක් ලෙස හඳුනාගෙන ඇති මෙම බහුවිධ මිශ්‍ර උපයෝගිතා සංවර්ධන ව්‍යාපෘති ස්ථාපනය කිරීමට නියමිතය. මෙම ව්‍යාපෘතියේ ආයෝජකයා වන අයි.ටී.සී ලිමිටඩ් සමාගම සියයකට අධික හෝටල් සංඛ්‍යාවකින් යුතු ඉන්දියාවේ දෙවන විශාලතම හෝටල් සමාගම බව අමාත්‍යවරයා පෙන්වා දුන්නේය. ශ්‍රී ලංකාවේ ස්ථාපිත කෙරෙන ව්‍යාපෘතියට සුඛෝපභෝගී හෝටල්,උසස් තත්ත්වයේ නිවාස පද්ධති, හා ප්‍රමිතියෙන් ඉහළ වෙළඳ ශාලාද ඇතුළත්ය.", "URL": "https://sinhala.adaderana.lk/news.php?nid=28004", "Category": null, "Parent URL": null}