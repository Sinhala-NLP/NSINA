{"Source": "Adaderana", "Timestamp": "January 10, 2012 03:51 pm", "Headline": "දෙසැම්බරයේ වැටලීම්වලින් ලංවිමට ලක්ෂ 121 ක ආදායමක්", "News Content": "ලංකා විදුලි බල මණ්ඩලයේ හදිසි වැටලීම් අංශය ඉකුත් දෙසැම්බර් මාසයේ සිදුකළ වැටලීම්වලින් පමණක් රුපියල් ලක්ෂ 121 ක ආදායමක් උපයා ඇති බව විදුලි බල හා බලශක්ති අමාත්‍යාංශය පවසයි. විදුලි මනු වෙනස් කිරීම, කොකු භාවිත කර විදුලිය ලබාගැනීම වැනි අයථා ක්‍රම මගින් විදුලිය ලබා ගැනීමේ සිද්ධීන් 106 ක් අදාළ මාසයේ දී හසුකර ගැනීමට හැකි වී ඇති බව එම අමාත්‍යාංශය සඳහන් කරයි. ලාභ අපේක්ෂාවෙන් තොරව පවත්වාගෙන යන ආයතනයක් වශයෙන් ලංකා විදුලි බල මණ්ඩලය පාඩු ලැබීම අවමකර ගැනීම සඳහා අයථා ක්‍රම මඟින් විදුලිය ලබා ගන්නා මෙවැනි ආයතන සහ පුද්ගලයින් හසුකර ගැනීම අත්‍යවශ්‍ය බව විදුලි බල හා බලශක්ති අමාත්‍යාංශය පවසයි. ඒ අනුව සිදුකළ වැටලීම්වලින් පසුගිය වසරේ අවසන් කාර්තුවේ දී වාර්තාගත ආදායමක් ඉපැයීමට විදුලිබල මණ්ඩලය සමත්වී ඇතැයි අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=21294", "Category": null, "Parent URL": null}