{"Source": "Adaderana", "Timestamp": "March 26, 2012 08:32 am", "Headline": "මේ වසරේ ලංවිමට බිලියන 43 ක පාඩුවක් ලබන්න වෙයි", "News Content": "මේ වසරේ දී ලංකා විදුලි බල මණ්ඩලය රුපියල් බිලියන 43 ක පාඩුවක් ලබනු ඇතැයි විදුලි බල හා බලශක්ති අමාත්‍ය පාඨලී චම්පික රණවක මහතා පවසයි. ඉන්ධන මිල ඉහළ යාම සහ දැනට පවතින විදුලි ගාස්තුව හේතුවෙන් මෙම තත්ත්වය උදා වී ඇති බව අමාත්‍යවරයා සඳහන් කළේය. විදුලි බල මණ්ඩලයේ වාර්ෂික ආදායම රුපියල් බිලයන 175 ක් වන අතර වියදම රුපියල් බිලියන 219 ක් පමණ වන බව අමාත්‍යවරයා ප්‍රකාශ කළේය. විදුලිය ඒකකයක් නිෂ්පාදනය සඳහා රුපියල් 21 . 70ක් වැය වුවද එය අලෙවි කරන මිල වන්නේ රුපියල් 16 . 44 කි. මේ අතර බලශක්ති සංරක්ෂණයට පාසල් ශිෂ්‍ය ශිෂ්‍යාවන් උනන්දු කරවීම වෙනුවෙන් විශේෂ වැඩසටහනක් අද(26) කොළඹ ආනන්ද විද්‍යාලයේ දී ආරම්භ වේ. මේ සඳහා පාසල් ශිෂ්‍ය ශිෂ්‍යාවන් දහසක් පමණ සහභාගී වන අතර ඔවුන් බලශක්ති සංරක්ෂණයට කැපවන මතු පරපුරක් උදෙසා වන ශිෂ්‍ය ප්‍රතිඥාව ලබාදීම සිදුකෙරෙනු ඇත. මෙම බලශක්ති සංරක්ෂණ ප්‍රතිඥාව, සිංහල, දෙමළ සහ ඉංග්‍රීසි භාෂා මාධ්‍යය තුනෙන්ම අද සිට මාස 06 ක කාලයක් දිවයිනේ සියලු පාසල්වල ශිෂ්‍ය ශිෂ්‍යාවන් විසින් සෑම සතියේ සඳුදා දින උදෑසන රැස්වීම අවස්ථාවේ දී ලබාදිය යුතුය.", "URL": "https://sinhala.adaderana.lk/news.php?nid=23057", "Category": null, "Parent URL": null}