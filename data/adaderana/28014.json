{"Source": "Adaderana", "Timestamp": "October 4, 2012 06:44 pm", "Headline": "කාසියේ වාසිය ශ්‍රී ලංකාවටයි", "News Content": "අද පැවත්වෙන විස්සයි විස්ස ලෝක කුසලාන ක්‍රිකට් තරඟාවලියේ පළමු අවසන් පූර්ව තරගයේදී කාසියේ වාසිය දිනාගැනීමට ශ්‍රී ලංකා කණ්ඩායම සමත්විය. ඒ අනුව ශ්‍රී ලංකා කණ්ඩායමේ නායක මහේල ජයවර්ධන ප්‍රථමයෙන් පන්දුවට පහරදීමට තීරණය කරන ලදී. ශ්‍රී ලංකා කණ්ඩායම හා පකිස්තාන කණ්ඩායම අතර පැවැත්වෙන එම තරඟය රාත්‍රී 7.00 ට කොළඹ ආර්.ප්‍රේමදාස ක්‍රීඩාංගණයේ දී ආරම්භ වීමට නියමිතය. අද තරඟය සඳහා සහභාගීවන කණ්ඩායම තනතීරුව පරීක්ෂා කිරීමෙන් අනතුරුව ප්‍රකාශයට පත් කරන බව ශ්‍රී ලංකා කණ්ඩායමේ නායක මහේල ජයවර්ධන සඳහන් කළේය. දඟ පන්දු යවන්නන්ට වාසි සහගත ලෙස ආර්.‍ප්‍රේමදාස ක්‍රීඩාංග‍ණයේ තනතීරුව මේ වන විට ක්‍රියාත්මක වන බව ක්‍රීඩා විචාරකයින් පෙන්වාදෙයි. මේ අතර විස්සයි විස්ස ලෝක කුසලාන ක්‍රිකට් තරඟාවලියේ අවසන් පූර්ව තරඟවලට අදාළ ප්‍රවේශ පත්‍ර තවදුරටත් මිලදී ගත හැකි බව ජාත්‍යන්තර ක්‍රිකට් කවුන්සිලය පවසයි.", "URL": "https://sinhala.adaderana.lk/news.php?nid=28014", "Category": null, "Parent URL": null}