{"Source": "Adaderana", "Timestamp": "November 2, 2015 07:32 am", "Headline": "රාජාංගණය හා දැදුරු ඔය වාන් දොරටු ඇරෙයි", "News Content": "රාජංගණය සහ දැදුරුඔය ජලාශයේ වාන් දොරටු මේ වන විට විවෘත කර ඇති බැවින් කලාඔය සහ දැදුරුඔය පහළ ප්‍රදේශ වල පදිංචිකරුවන් අවධානයෙන් පසුවිය යුතු බව පුත්තලම ආපදා කළමනාකරණ ඒකක සඳහන් කරයි.රාජාංගණය ජලාශයේ වාන් දොරටු 04 ක් අඩි 04 බැගින් සහ වාන් දොරටු 04 ක් අඩි 02 බැගින් මේ වන විට විවෘත කර ඇත.රාජාංගණය ජලාශයේ වාන් ජලය කලාඔයට මුදා හැරෙන බැවින් කලාඔයේ ජල මට්ටම මේ වන විට ඉහළ ගොස් ඇති බව සඳහන්ය.පුත්තලම - මන්නාරම මාර්ගය එළුවන්කුලම ප්‍රදේශයේදී කලාඔයේ ජලයෙන් යටවී ඇති අතර එළුවන්කුලම ප්‍රදේශයේදී කලාඔයේ ජල මට්ටම අඟල් 61 ක් දක්වා ඉහළ ගොස් ඇති බැවින් එම මාර්ගයේ ගමනා ගමන කටයුතුවලට බාධා එල්ලවී තිබේ.ඊයේ රාත්‍රී 7.00 වන විට දැදුරුඔය ජලාශයේ වාන් දොරටු 05 ක් අඟල් 06 බැගින් විවෘත කර ඇත.දැදුරුඔය ජලාශයේ වාන් ජලය මුදා හැරෙන්නේ දැදුරුඔයට වන බැවින් දැදුරුඔය පහළ ප්‍රදේශ වල එනම් හලාවත සහ පල්ලම ප්‍රාදේශීය ලේකම් කොට්ඨාස වල පදිංචිකරුවන් අවධානයෙන් පසුවිය යුතු බවද අපදා කළමණාකරන ඒකකය සදහන් කරයි.", "URL": "https://sinhala.adaderana.lk/news.php?nid=54813", "Category": null, "Parent URL": null}