{"Source": "Adaderana", "Timestamp": "July 18, 2014 02:45 pm", "Headline": "නාවික සෙබළුන් 7දෙනාට ඇප - යාපනයේ විරෝධතා", "News Content": "වයස අවුරුදු 11 දැරියක් දූෂණය කිරීමේ චෝදනා මත නාවික හමුදා සෙබළුන් 7 දෙනෙකු අත්අඩංගුවට ගෙන තිබේ. සැකකරුවන් යාපනය ළමාධිකරණයට ඉදිරිපත් කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය. යාපනය, කයිට්ස් ප්‍රදේශයේදී පසුගිය 15 වැනිදා මෙම සිද්ධිය වී ඇත. මේ අතර අදාළ සිද්ධියට විරෝධය පාමින් යාපනය, කරෙයිනගර් ප්‍රදේශයේ අද (18) උද්ඝෝෂණයක් ද සංවිධානය කර තිබිණ. කරෙයිනගර් ප්‍රාදේශීය ලේකම් කාර්යාලය ඉදිරිපිට මෙම විරෝධතාව පැවැති අතර එම අවස්ථාවට මාවෙයි සේනාධිරාජා, ඊ.සරවනබවන් හා එස් ශ්‍රීධරන් යන ද්‍රවිඩ ජාතික සන්ධාන මන්ත්‍රීන් හා උතුරු පළාත් සභා මන්ත්‍රීන් ඇතුළු පිරිසක් එක්ව සිටියහ. මේ අතර උසාවියට ඉදිරිපත් කෙරුණු නාවික සෙබළුන් 7 දෙනා ඇප මත මුදාහැර තිබේ. එම සෙබළුන් හඳුනා ගැනීමේ පෙරට්ටුවේදී පැමිණිලිකාර පාර්ශවයට හඳුනාගැනීමට නොහැකි වීම නිසා සැකකාර සෙබළුන් ඇප මත මුදාහැර ඇත.", "URL": "https://sinhala.adaderana.lk/news.php?nid=44764", "Category": null, "Parent URL": null}