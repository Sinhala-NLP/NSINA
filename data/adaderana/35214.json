{"Source": "Adaderana", "Timestamp": "June 24, 2013 05:37 pm", "Headline": "බැදුම්කරය වලංගු අවදානම් අයට පමණයි", "News Content": "බ්‍රිතාන්‍යයට ඇතුළුවීමේදී ශ්‍රී ලංකාව ඇතුළු නම් කළ රටවල සියලූම පුද්ගලයින් බැඳුම්කරයක් තැන්පත් කළ යුතු නොවන බව ශ්‍රී ලංකාවේ බ්‍රිතාන්‍ය මහකොමසාරිස් කාර්යාලය පවසයි. කෙසේ වෙතත් වැඩි අවදානමක් සහිත බවට හඳුනාගත් පුද්ගලයින්ගෙන් පමණක් බ්‍රිතාන්‍යයට ඇතුළු වීමේ දී ස්ටර්ලින් පවුම් 3000ක බැඳුම්කරයක් අය කිරිමට තීරණය කර ඇති බව නිවේදනයක් නිකුත් කරමින් එම කාර්යාලය කියයි. ශ්‍රී ලංකාව, ඉන්දියාව, පාකිස්ථානය , බංග්ලාදේශය, නයිජීරියාව සහ ඝානාව යන රටවල පුද්ගලයින් බ්‍රිතාන්‍යයට ඇතුළු වීමේ දී බැඳුම්කරයක් තැන්පත් කළ යුතු බවට මාධ්‍ය වාර්තා පළ වී තිබුණි. ඒ සම්බන්ධයෙන් අදහස් දක්වන ශ්‍රී ලංකාවේ බ්‍රිතාන්‍ය මහකොමසාරිස් කාර්යාලය පවසන්නේ බ්‍රිතාන්‍යයට පැමිණෙන විදේශිකයින් ආගමන නීති කඩකරමින් කටයුතු කිරීම වැළැක්වීම මෙවැනි තීරණයක් ගැනීමට හේතුව බවයි. අදාළ බැඳුම්කරයට යටත්වන පුද්ගලයින් නියමිත කාලය තුළ රටින් පිටව යන්නේ නම් එම මුදල නැවත ලබාගත හැකිය. ලබන නොවැම්බර් මාසයේ සිට මෙය ක්‍රියාත්මක කිරීමට අපේක්ෂිතය.", "URL": "https://sinhala.adaderana.lk/news.php?nid=35214", "Category": null, "Parent URL": null}