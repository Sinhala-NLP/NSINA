{"Source": "Adaderana", "Timestamp": "May 10, 2011 02:35 pm", "Headline": "කල්දැමූ ආයතනවල ඡන්දය එක් දිනයක පවත්වන්නැයි ඉල්ලීමක්", "News Content": "කල්දමන ලද පළාත් පාලන ආයතනවල මැතිවරණය එක් දිනයක දී පැවැත්වීමට කටයුතු කරන ලෙසට එක්සත් ජාතික පක්ෂය රජයෙන් ඉල්ලා සිටියි. රජයට බහුතර බලයක් ඇත්නම් මෙම පළාත් පාලන ආයතනවල මැතිවරණ එක්දිනක දී පැවැත්වීමට ක්‍රියානොකරන්නේ මන්ද යන්න එම පක්ෂයේ මහලේකම් තිස්ස අත්තනායක මහතා ප්‍රශ්න කර සිටියේය. කොළඹ දී අද(10) පැවති මාධ්‍ය හමුවකට සහභාගී වෙමින් තිස්ස අත්තනායක මහතා මේ අදහස් පළ කළේය. පළාත් පාලන ආයතන සම්බන්ධයෙන් වන නඩු තීන්දුව ලබන 12 වැනිදා ප්‍රකාශයට පත් කිරීමට නියමිත වුවත් ඉන් අනතුරුව ගැටලු රැසක් පැන නගින බව ද තිස්ස අත්තනායක මහතා කියා සිටියේය. මැතිවරණයට ඉදිරිපත් වීම සඳහා බාරදී ඇති නාමයෝජනා පත්‍රවල වලංගුතාව පිළිබඳ එහිදී ගැටලු මතුවිය හැකි බව ඔහු එහිදී සඳහන් කළේය.", "URL": "https://sinhala.adaderana.lk/news.php?nid=16010", "Category": null, "Parent URL": null}