{"Source": "Adaderana", "Timestamp": "August 6, 2014 08:14 am", "Headline": "රාජ්‍ය ආයතන තුනක් පාඩු ලබන ලැයිස්තුවට", "News Content": "ලංකා ඛනිජ තෙල් නීතිගත සංස්ථාව, මිහින් එයාර් ගුවන් සමාගම සහ ලංකා ධිවර සංස්ථාව මේ වසර තුළ පාඩු ලබන ප්‍රධානතම වාණිජ රාජ්‍ය ආයතන තුනක් බව පොදු ව්‍යාපාර පිළිබඳ කාරක සභාවේ අතුරු වාර්තාව අනාවරණය කර තිබේ. එම වාර්තාව පාර්ලිමේන්තුවට ඉදිරිපත් කිරිමෙන් පසු කාරක සභාවේ සභාපති අමාත්‍ය ඩිව් ගුණසේකර මහතාගේ ප්‍රධානත්වයෙන් පැවති මාධ්‍ය හමුවේ දි මෙම කරුණු අනාවරණය වුණි. පසුගිය වසරේ අලාභ ලැබු ලංකා විදුලිබල මණ්ඩලය මේ වසරේ දි ලාභ ලබන ආයතනයක් බවට පත්ව ඇති බවයි අනාවරණ වී ඇත. කාරක සභා වාර්තාවට අනුව ප්‍රමාණවත් විනිවිදභාවයක් දක්නට නොලැබුණු ප්‍රධාන ගනුදෙනු අතර ලංකා ඛනිජ තෙල් නීතිගත සංස්ථාව ප්‍රමිතියෙන් තොර ඛනිජ තෙල් නිෂ්පාදන වෙනුවෙන් රුපියල් බිලියන 8.3 පාඩුවක් ලැබීම, එක්සත් අරාබි එමීර් රාජ්‍ය සමඟ ඉන්ධන මිලදි ගැනීම වෙනුවෙන් අමෙරිකානු ඩොලර් විසිලක්ෂ 60. 000ක පමණ අමතර මුදලක් ගෙවීම කැපී පෙනෙයි . මීට අමතරව ජාතික තරුණ සේවා සභාව,සුගතදාස ජාතික ක්‍රිඩා සංකීර්ණ අධිකාරිය, රබර් පර්යේෂණ ආයතනය, නිවාස සංවර්ධන මුල්‍ය සංස්ථා බැංකුව ඇතුළු ආයතන කිහිපයක් ද පිරිමැසුම්කාරි නොවන ගනුදෙනු සිදුකර ඇති බව අනාවරණය වි තිබේ. කාරක සභාව මගින් අනාවරණය කළ කරුණු පිළිබඳ පසුවිපරම් කමිටුවක් පත් කර ඇති අතර එහි ප්‍රධානියා අමාත්‍ය මහින්ද අමරවීර මහතා වෙයි.", "URL": "https://sinhala.adaderana.lk/news.php?nid=45153", "Category": null, "Parent URL": null}