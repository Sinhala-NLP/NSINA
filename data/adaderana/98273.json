{"Source": "Adaderana", "Timestamp": "October 26, 2018 05:07 pm", "Headline": "ඝාතන කුමන්ත්‍රණයට පොලිස් නිලධාරීන් 47ක ගෙන් ප්‍රකාශ ගනියි", "News Content": "ජනාධිපති සහ හිටපු ආරක්ෂ ලේකම්වරයා ඝාතන කිරීමට කුමන්ත්‍රණය කිරීම සම්බන්ධයෙන් නියෝජ්‍ය පොලිස්පතිවරු දෙදෙනෙකු ඇතුළු පොලිස් නිලධාරීන් 47ක ගෙන් ප්‍රකාශ සටහන් කර ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. හිටපු නියෝජ්‍ය පොලිස්පති නාලක ද සිල්වා මහතා අත්අඩංගුවට ගැනීම සම්බන්ධයෙන් අද (08) කොළඹ පැවති විශේෂ මාධ්‍ය හමුවකට එක් වෙමින් පොලිස් මාධ්‍ය ප්‍රකාශකවරයා මේ බව ප්‍රකාශ කළේය. මේ අතර අදාළ සිද්ධිය සම්බන්ධයෙන් හිටපු නියෝජ්‍ය පොලිස්පති නාලක ද සිල්වා මහතා ඇතුළු 89 දෙනෙකුගෙන් ප්‍රකාශ සටහන් කර ගත් බව ඒ මහතා පැවසීය. මෙම විමර්ශන හුදෙක්ම හඬපට මත පදනම් වූ විමරශනයක් නොවුන අතර මේ විමර්ශනය සඳහා හඬ පට මෙන්ම විශේෂඥ සහයද සැලකකිල්ලට ගත් බව පොලිස් මාධ්‍ය ප්‍රකාශකවරයා පෙන්වා දුන්නේය. ජනාධිපති සහ හිටපු ආරක්ෂ ලේකම්වරයා ඝාතන කිරීමට කුමන්ත්‍රණය කිරීම සිද්ධියට අදාළව අපරාධ පරීක්ෂණ දෙපාර්තමෙන්තුවට මුලින්ම හඬ පට හයක් ලැබුණු අතර එම හඬ පට අධිකරණ නියෝගයෙන් රජයේ රස පරීක්ෂකවරයා වෙත යොමු කළ බව ඒ මහතා පැවසීය. පසුව රස පරීක්ෂ දෙපාර්තමේන්තුව විසින් අදාළ හඬපට සංවාද අනුව හඬ පට 124 වෙන් කළ බවත් වෙන් කළ හඬපට වලින් 123ක හඬ ගැලපෙන බව වාර්තා කළ බව පෙන්වා දෙයි. ඉන්පසුව පැමිණිලිකාර නාමල් කුමාර විසින් හඬපට ඇතුළත් තවත් සංයුක්ත තැටි දෙකක් අපරාධ පරීක්ෂණ දෙපාර්තමෙන්තුව වෙත ලබා දුන් අතර සැකකාර හිටපු නියෝජ්‍ය පොලිස්පති නාලක ද සිල්වා මහතාද හඬපට ඇතුළත් සංයුක්ත තැටියක් අපරාද පරීක්ෂණ දෙපාර්තමේන්තුව වෙත ලබා දුන් බව ඒ මහතා පැවසීය. මේ අතර සැකකාර හිටපු නියෝජ්‍ය පොලිස්පති නාලක ද සිල්වා මහතාගේ ජංගම දුරකථනය හා ලැප්ටොප් පරිඝණක යන්ත්‍රය සහ හඬ පට ඇතුළත් සංයුක්ත තැටි 03න රජයේ රස පරීක්ෂක දෙපාර්තමේන්තුව වෙත යොමු කළ බවත් ඒවායේ පරීක්ෂණ ලැබීමට නියමිත බව ඒ මහතා පැවසීය. අපරාධ පරීක්ෂණ දෙපාර්තමේන්තුව විසින් හිටපු නියෝජ්‍ය පොලිස්පති නාලක ද සිල්වා මහතා දින 5ක් පුරා ප්‍රශ්න කළ ආකාරයද පොලිස් මාධ්‍ය ප්‍රකාශකවරයා පැහැදිලි කළේය. අපරාධ පරීක්ෂණ දෙපාර්තමේන්තුව සැකකාර හිටපු නියෝජ්‍ය පොලිස්පතිවරයාගෙන් දින 05 තුළදී පැය 48කුත් විනාඩි 20කුත් සටහන් කර ගත් බව පොලිස් මාධ්‍ය ප්‍රකාශකවරයා සඳහන් කළේය. මේ අතර නාමල් කුමාර විසින් අපරාධ පරීක්ෂණ දෙපාර්තමෙන්තුවට සිදු කර ඇති පැමිණිල්ල වී ඇත්තේ ජනාධිපතිතුමා හෝ හිටපු ආරක්ෂක ලේකම්වරයා සහ සහකාර පොලිස් අධිකාරීවරයෙක් ඝාතනය කිරීමේ කුමන්ත්‍රණය බව ඒ මහාතා පෙන්වා දෙයි. පැමිණිල්ලේ එලෙස සටහන් වුවද හඬපට වලින් එවැනි තත්ත්වයක මතුවී නොමැති බව පොලිස් අධිකාරී රුවන් ගුණසේකර මහතා වැඩිදුරටත් සඳහන් කළ අතර නමුත් වැඩිදුර පරීක්ෂණ ඉදිරියට සිදු කරන බව පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=98273", "Category": null, "Parent URL": null}