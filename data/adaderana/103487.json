{"Source": "Adaderana", "Timestamp": "February 1, 2019 09:38 am", "Headline": "බ්‍රිතාන්‍ය, ජර්මනිය සහ ප්‍රංශය අමෙරිකානු සම්බාධක ඉක්මවා යාමට තීරණයක්", "News Content": "අමෙරිකානු සම්බාධක නොතකමින් ඉරානය සමඟින් ගණුදෙනු කිරීමට බ්‍රිතාන්‍ය, ජර්මනිය සහ ප්‍රංශය යන යුරෝපානු රටවල් තීරණයකර ඇත. ඒ සඳහා ඉන්ස්ටෙක්ස් යන ගෙවීමේ ක්‍රමවේදය භාවිත කෙරෙනු ඇති අතර අමෙරකාව සහ ඉරානය අතර පසමිතුරුකම් දශක ගණනාවක් අතීතයට දිවයයි. දෙරට අතර යම් පමණක සමීප මිතුරුදමක් ඇතිකරගැනීමට අමෙරිකාවේ හිටපු ජනාධිපති බැරැක් ඔබාමා පාලනය යටතේ දැඩි උත්සාහයක්ද ගනු ලැබීය. එහි ප්‍රතිඵලයක් ලෙස දෙරට අතර ඇති කරගත් ඓතිහාසික ඉරාන න්‍යෂ්ටික ගිවිසුම දැක්විය හැකිය. කෙසේ වෙතත් වත්මන් ජනාධිපති ඩොනල්ඩ් ට්‍රම්ප් පාලනය යටතේ අදාළ ගිවිසුමෙන් ඉවත්වීමට අමෙරිකාව තීරණය කළේ ඉරානයට තවත් ආර්ථික සම්බාධකද පනවමිනි. පසුගිය නොවැම්බර් මාසයේදී මේ සම්බන්ධයෙන් ප්‍රසිද්ධ ප්‍රකාශයක් නිකුත් කරමින් අමෙරිකානු රාජ්‍ය ලේකම් මයික් පොම්පෙයෝ, ඉරානය සමඟ වෙළෙද ගණුදෙනුවල යෙදෙන රටවලට ද සම්බාධක පනවන බව පැවසීය. එහෙත් මේ සම්බාධක අතික්‍රමණය කරමින් දිගින් දිගටම ඉරානය සමඟින් ව්‍යස්ථාපිත වෙළඳ ගණුදෙනු පැවැත්වීමට තමන් ඉදිරියේදී කටයුතු කරන බවට යුරෝපා සාංගමික රටවල් වන බ්‍රිතාන්‍ය, ජර්මනිය සහ ප්‍රංශය තීරණය කර ඇත. මෙම වැඩපිළිවෙල යටතේ ආහාර සහ වෛද්‍යාධාර වැනි අත්‍යවශ්‍ය භාණ්ඩ පමණක් ගණුදෙනු කිරීමට යෝජිත අතර ඉදිරියේදී වෙනත් භාණ්ඩ සඳහාද යොමුවීමට ඔවුන් අපේක්ෂා කරයි. එහිදී අමෙරිකානු ඩොලරය භාවිත නොකර ඒ වෙනුවෙන් ඉන්ස්ටෙක්ස් (INSTEX) නම් ගෙවීමේ ක්‍රමවේදය භාවිත කිරීමට ද තීරණය වී ඇත. වෙළෙද ගනුදෙනු සඳහා වන ද්‍රව්‍යමය සහාය යන අර්ථයෙන් යුතුව ඉන්ස්ටෙක්ස් යන නාමය යොදාගත් බවටද සඳහන් වෙයි. බ්‍රිතාන්‍ය, ජර්මනිය සහ ප්‍රංශය යන යුරෝපා සංගමයේ ප්‍රධාන රටවල් තෝරාගත් මෙම ගනුදෙනු ක්‍රමවේදය සමඟින් ඉදිරියේදී තවත් යුරෝපානු රටවල් එක්වනු ඇති බවත් වාර්තා වෙයි.", "URL": "https://sinhala.adaderana.lk/news.php?nid=103487", "Category": null, "Parent URL": null}