{"Source": "Adaderana", "Timestamp": "October 31, 2016 02:27 pm", "Headline": "අගමැති ඉල්ලා අස්විය යුතුයි-නැත්නම් විශ්වාසභංගයක් ", "News Content": "හිටපු මහබැංකු බැඳුම්කර වංචාවට අදාළව ජනාධිපතිවරයා‍ගේ ඇඟේද මඩ තැවරී ඇති බවත්,එකී මඩ සෝදාගැනීම සඳහා වැරදිකරුවන්ට දඬුවම් ලබාදීමට ජනාධිපතිවරයා පෞද්ගලිකව මැදිහත්විය යුතු බවත් පිවිතුරු හෙළඋරුමයේ ප්‍රධාන ලේකම්,පාර්ලිමේන්තු මන්ත්‍රී උදය ගම්මන්පිල මහතා පවසයි.බලවත් විරෝධයක් තිබියදී අර්ජුන් මහේන්ද්‍රන් මහ බැංකු අධිපති කමට පත්කරනු ලැබුවේ ජනාධිපතිවරයා විසින් බවත්, එතුමා බේරාගැනීම සඳහා පාර්ලිමේන්තුව විසුරුවා හැරියේද ජනාධිපතිවරයා විසින් බවත් මන්ත්‍රීවරයා විසින් සිහිපත් කරනු ලැබුවේ අද(31)කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.වසර එකහාමාරක් අප කළ අඛණ්ඩ සටනක ප්‍රතිඵලයක් ලෙස බැඳුම්කර හොරුන් පිළිබඳ සැබෑ තොරතුර එළියට ආවා. බැඳුම්කර වංචාවක් සිදු වී නැති බවට පසුගිය කාලයේ පොත් ලියූ අයට විවාද කළ අයට ගිරිය පුප්පගෙන කතා පැවැත්වූ අයට ඇඳි වත ගලවා දමා බැඳුම්කර වංචාවක් වුණු බව පිළිගෙන කෝප් වාර්තාවට අත්සන් තබන්න සිදු වුණා. ඒක අපේ ජයග්‍රහණයක්. අරාබි නිසොල්ලාසයේ හිටියේ \"අලි බබා සහ හොරු හතලිහ\". ලංකාවේ ඉන්නේ \"අලි හොරා සහ හොරු දහදෙනා\". අලි හොරා තමයි මේ බැඳුම්කරේ මහ මොළකරු අගමැතිතුමා. කෝප් වාර්තාවේ පාද සටහන් කල්ලියයි අර්ජුන් මහේන්ද්‍රන් එකතු වුණාම හොරු දහදෙනා හැදෙනවා. හොරු අල්ලන්න ආපු අය කම්බ හොරු බවට පත් වුණු මෙවැනි අවස්ථාවක් ලෝක ඉතිහාසයටම නෑ.කෝප් කමිටුවේ සාමාජිකයින් දෙදනෙකු වාර්තාවට අත්සන් තබා නෑ. එක් කෙනෙක් රන්ජන් රාමනායක නියෝජ්‍ය ඇමතිතුමා. අනිත් කෙනා දෙමළ ජාතික සංධානයේ මාවෙයි සේනාධිරාජා මන්ත්‍රිතුමා. ඒ දෙදෙනා වාර්තාවට අත්සන් නොකළේ ඇයිදැයි ජනතාවට පැවසිය යුතුයි.දැන් තව දුරටත් විමර්ශන අවශ්‍ය නෑ. ඒකෙන් සිදු වන්නේ තව දුරටත් කල් මරමින් හොරුන්ට නිදහසේ සිටින්න ඉඩ දීම පමණයි. හෙළි වී ඇති කරුණු හොඳටම ප්‍රමාණවත්.වසර එක හමාරක් මේ ගැන අධ්‍යයනය කළා. ඩියු ගුණසේකර මැතිතුමන්ගේ ප්‍රධානත්වයෙන් ඇති කෝප් කමිටුව සම්පුර්ණ අධ්‍යයනයක් කරලා වාර්තාව පාර්ලිමේන්තුවට ඉදිරිපත් කරන්න යද්දී වාර්තාව ඉදිරිපත්වීම වළක්ව ගන්න පාර්ලිමේන්තුව විසුරුවා හැරියා. ඒ නිසා අපි ජනපතිතුමන්ටත් කියනවා. ඔබ තුමාත් මේ වගකීමෙන් මිදෙන් නෑ. බලවත් විරෝධයක් තිබියදී අර්ජුන් මහේන්ද්‍රන් මහ බැංකු අධිපති කමට පත්කළේ ඔබ තුමන්. අර්ජුන් මහේන්ද්‍ර බේරගන්න පාර්ලිමේන්තුව විසුරුවා හැරියේ ඔබ තුමන්. ඒ නිසා ඔබ තුමන්ගේ ඇඟෙත් මඩ. ඒ මඩ ටික සෝද ගන්න නම් මේ වැරදිකරුවන්ට දඩුවම් කිරීමේ ක්‍රියාවලිය කඩිනම් කිරීමට ජනපතිවරයා පෞද්ගලිකවම මැදිහත් විය යුතුයි. දැන් අවශ්‍ය නීතිය ක්‍රියාත්මක කිරීමයි. මොනවාද යුක්තිය ඉටු කිරීම සඳහා ගත යුතු ක්‍රියාමාර්ග. හැමෝම යුක්තිය ඉටු කරනු කිව්වාට කළ යුතු දේ කියන්නේ නෑ. මෙන්න අපි දකින විධියට යුක්තිය ඉටු කිරීමට ගත යුතු හදිසි ක්‍රියා මාර්ගහය.1. අගමැතිතුමා වහාම ඉල්ලා අස්වීම.2. අර්ජුන් මහේන්ද්‍රන් සහ පර්පෙචුවල් ට්‍රෙෂරීස් අධ්‍යක්ෂවරුන්ගේ විදේශ ගමන් තහනම් කරන්න.3. පර්පෙචුවල් ට්‍රෙෂරීස් සතු බැංකු ගිණුම් තහනම් කර එය සතු අයුතු ලෙස උපයා ගත් අරමුදල් මහ බැංකුවේ භාරයට ගන්න.4. පර්පෙචුවල් ට්‍රෙෂරීස් සතු මුදල් තැරැව්කාර බලපත්‍රය වහාම අත්හිටුවන්න.5. පොලීසියේ අපරාධ පරීක්ෂණ අංශයේ හෝ අල්ලස් කොමිසමේ සහය ඇතිව නීතිපති විසින් අගමැති රනිල් වික්‍රමසිංහ, අර්ජුන් මහේන්ද්‍රන් ඇතුළු වගකිවයුතු සියළු දෙනාට අපරාධ නඩු ගොනු කිරීම.6. ලංකා බැංකුව සතුව මුදල් තැරැව්කාර සමාගමක් තිබිය දී පර්පෙචුවල් ට්‍රෙෂරීස් හරහා ලංසු තැබීමෙන් ලංකා බැංකුව විසින් දූෂණයක් සිදු කිරීම පිළිබඳ පරීක්ෂණයක් ඇරඹීම.අගමැතිතුමා විපක්ෂ නායක කාලයේ දුම්රිය අනතුරක් වුණත් ප්‍රවාහන ඇමතිට ඉල්ලා අස් වෙන්න කියනවා. ඇවන්ට්ගාඩ් ආන්දෝලනය මතු වුණු ගමන් තිලක් මාරපන ඇමතිතුමාට ඉල්ලා අස් වෙන්න කිව්වා. දැන් ඔන්න අගමැතිතුමාගේ වාරය. ඔබතුමාගේ අධීක්ෂණය යටතේ තිබුණු ආයතනයක මේ දැවැන්ත වංචාව වෙන්නේ. ඒ විතරක් නොවේ. අර්ජුන් මහේන්ද්‍රන් ප්‍රකාශ කරනවා ඔබතුමාගේ උපදෙස් මතයි මේ ගනුදෙනුව කළේ කියලා. දැන් ඉතින් අගමැතිතුමාට තිබෙන්නේ කණ්ණාඩියක් ඉදිරියට ගිහින් \"රනිල්, නම්බු පිටින් ගෙදර යන්න කාලය ඇවිත්\" කියලා කියන එකයි. අගමැතිතුමා ඉල්ලා අස් නොවුණොත් එතුමාට එරෙහිව විශ්වාස භංග යෝජනාවක් ගෙනෙන්න අපට සිදු වෙනවා.මේ වංචාවට විරුද්ධව අපි ගොඩ නැඟුව පුළුල් ජන මතය නිසා ආණ්ඩු පාර්ෂවයේ සිටින ශ්‍රීලනීප මන්ත්‍රීවරු මුස්ලිම් කොන්ග්‍රස් මන්ත්‍රීවරු මේ ආණ්ඩුව බිහිකිරීමට ප්‍රභල දායකත්වයක් දුන් දෙමළ ජාතික සන්ධානයේ මන්ත්‍රීවරු, මේ ආණ්ඩුව බලයට ගෙනා ජනතා විමුක්ති පෙරමුන මේ සියළු බලවේග මෙ සටනෙදි අප හා එකතු වුණා. එහි ගෞරවය මුලින්ම අපි දෙන්න ඕන විඝනකාධිපති තුමන්ට. එතුමන් තමයි මේ සටනේ ඔටුනු නොපළන් වීරයා. එතුමන් ජීවිත අවධානමක් ගනිමින් ඇත්ත ඇති සැටියෙන් තම වාර්තාවේ ලිව්වා. එතුමන්ගේ තොරතුරු මතයි කෝප් කම්ටුව කටයුතු කරන්නේ. පොලිස්පතිතුමන්ට නීතිපතිතුමන්ට ආදර්ශයක් වන ආකාරයට මෙහිදී විඝණකාධිපතිතුමන් කටයුතු කර තියෙනවා. අන්තිම දවස වෙන තුරුත් \"හොරකමක් වී නැත\", වෙන්දේසි ක්‍රමය සෘජු කුමයට වඩා හොඳය\"කියමින් සිටිය එජාප මන්ත්‍රීවරුන් 9 දෙනෙක් \"පාද සටහන් සහිතව හරි වරදක් වෙලා තියෙනවය, අපිට හොරු රකින්නට ඕන නැත\" කියන සින්දුව අළුතින් කියන්නට ගත්තේ මාධ්‍ය විසින් මේ ප්‍රශ්නය පිළිබද ඇතිකරපු සමාජ බලපෑම නිසා. ඒ නිසා විඝනකාධිපතිතුමා වගේම මාධ්‍යයත් මේ සටනේ වීරයින් විදිහට අපි සලකනවා. ඒ වගේම කෝප් කමිටුවේ පාද සටහන් කල්ලිය නෙවෙයි කෝප් කමිටුව තුළ දැවැන්ත සටනක් කළ සුනිල් හදුන්නෙත්ති මන්ත්‍රීතුමන් ප්‍රමුඛ අනික් පිරිසටත් අපි ප්‍රණාමය පුදු කරනවා.", "URL": "https://sinhala.adaderana.lk/news.php?nid=65588", "Category": null, "Parent URL": null}