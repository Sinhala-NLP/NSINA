{"Source": "Adaderana", "Timestamp": "June 11, 2011 04:22 pm", "Headline": "දුම්රියක් පීලිපනියි -පුත්තලම දුම්රිය පාරේ ධාවනය සීමාවෙයි ", "News Content": "දුම්රිය පීලි පැනීමක් නිසා පුත්තලම දුම්රිය මාර්ගයේ දුම්රිය ධාවනයට බාධා පැමිණ ඇති බව දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා පවසයි. කොළඹ -කොටුවේ සිට පුත්තලම දක්වා ධාවනය වූ මිශ්‍ර දුම්රියක් අද(11) පෙරවරුවේ කුඩහකපොළ උප දුම්රිය ස්ථානය ආසන්නයේදී පීලි පැනීමට ලක්වී ඇති බව ඒ මහතා සඳහන් කළේය. මෙම අනතුරින් භාණ්ඩ ප්‍රවාහන මැදිරි 02 ක් පෙරළී ඇති බවත්, එම මැදිරි පීලිගත කිරීමේ කටයුතු කඩිනමින් සිදුකෙරෙමින් පවතින බවත් පෙන්වාදුන්නේය. නමුත් මේ වනවිට පුත්තලම දුම්රිය මාර්ගයේ දුම්රිය ධාවන කටයුතු කොළඹ -කොටුවේ සිට ජා ඇළ දක්වාත්, පුත්තලමේ සිට සීදුව දක්වාත් සීමා වී ඇති බව සමරසිංහ මහතා කියා සිටියේය. එම මාර්ගයේ දුම්රිය ධාවන කටයුතු කඩිනමින් යථා තත්ත්වයට පත්කිරීමට කටයුතු කරන බව ද හෙතෙම ප්‍රකාශ කළේය.", "URL": "https://sinhala.adaderana.lk/news.php?nid=16695", "Category": null, "Parent URL": null}