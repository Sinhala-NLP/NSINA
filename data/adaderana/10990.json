{"Source": "Adaderana", "Timestamp": "September 21, 2010 08:17 am", "Headline": "වසර 20 ට පසු එල්ලුපිට්ටිහි නැවත පදිංචි කෙරෙයි", "News Content": "මන්නාරම, එල්ලුපිට්ටි ප්‍රදේශයේ පවුල් 52 ට අයත් සාමාජිකයින් 157 දෙනෙකු යළි පදිංචි කර තිබේ. වසර 20කට පසුව එම ප්‍රදේශයේ සාමාන්‍ය ජනතාව පදිංචි කළ ප්‍රථම අවස්ථාව මෙය බව සඳහන්ය. නැවත පදිංචි කිරීමේ අමාත්‍ය මිල්රෝයි ප්‍රනාන්දු මහතාගේ ප්‍රධානත්වයෙන් මොවුන් නැවත පදිංචි කර ඇත. මෙම සෑම පවුලකටම සිය වාසස්ථාන පිළිසකර කර ගැනීම සඳහා සිමෙන්ති මලු 8ක් සහ සෙවිලි තහඩු 20 බැගින් ලබා දී ඇති බව වාර්තා වේ. යුද ගැටුම් පැවති සමයට පෙර එම ප්‍රදේශය පැවති ආකාරයටම යළි සකස් කර දීමට තමා ‍බලාපොරොත්තු වන බව මිල්රෝයි ප්‍රනාන්දු අමාත්‍යවරයා එහි දී කියා සිටියේය.", "URL": "https://sinhala.adaderana.lk/news.php?nid=10990", "Category": null, "Parent URL": null}