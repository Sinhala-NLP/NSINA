{"Source": "Adaderana", "Timestamp": "February 15, 2011 01:12 pm", "Headline": "ගාල්ල -මාතර අධිවේගී දුම්රිය මග හෙට ජනතා අයිතියට පැවරෙයි", "News Content": "නවීකරණය කරන ලද ගාල්ල -මාතර අධිවේගී දුම්රිය මාර්ගය හෙට(16) ජනතා අයිතියට පත්කිරීමට කටයුතු යොදා ඇතැයි දුම්රිය දෙපාර්තමේන්තුව පවසයි. ඒ අනුව හෙට පෙරවරු 11 ට ප්‍රථම අධිවේගී දුම්රිය ධාවනය කිරීමට නියමිත බව දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා සඳහන් කරයි. මුහුදුබඩ දුම්රිය මාර්ගය නවීකරණය කිරීමේ පළමු පියවර නිමකොට මෙසේ ගාල්ල හා මාතර අතර කිලෝමීටර් 43 ක් වන මාර්ගය අධිවේගී දුම්රිය මාර්ගයක් ලෙස සකසා ජනතා අයිතියට පත්කරන බව මේ සම්බන්ධයෙන් වැඩිදුරටත් අදහස් දැක්වූ ඒ මහතා කියා සිටියේය. පෙරවරු 11 ට යෙදෙන සුබ මොහොතින් ගාල්ල සිට මාතර දක්වා ප්‍රථම මගී අධිවේගී දුම්රිය ධාවනය කිරීමට සියලු කටයුතු සංවිධානය කර ඇති බව ඔහු පෙන්වාදුන්නේය. ඉන්දීය ජන රජයේ ණය ආධාර ක්‍රමය යටතේ ජාත්‍යන්තර යුනිකොන් සමාගම විසින් අමෙරිකානු ඩොලර් මිලියන 36 ක් වැයකොට මෙම මාර්ගය නවීකරණය කර ඇති බව ද හෙතෙම කියා සිටියේය.", "URL": "https://sinhala.adaderana.lk/news.php?nid=14229", "Category": null, "Parent URL": null}