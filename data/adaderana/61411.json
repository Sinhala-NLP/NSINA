{"Source": "Adaderana", "Timestamp": "June 24, 2016 07:00 am", "Headline": "බ්‍රිතාන්‍යයේ ජනමත විචාරණයේ ප්‍රතිඵල කරට කර!", "News Content": "බ්‍රිතාන්‍යය යුරෝපා සංගමය තුළ තවදුරටත් රැඳී සිටිය යුතුද නැතිද යන්න පිළිබඳ ජනතා කැමැත්ත විමසීම නිමිත්තෙන් පවත්වන ජනමත විචාරණයේ ප්‍රතිඵල මේවන විට නිකුත් වෙමින් තිබේ.දැනට ප්‍රකාශිත ප්‍රතිඵලවලට අනූව බ්‍රිතාන්‍ය යුරෝපා සංගමයෙන් ඉවත්විය යුතු බවට බහුතර මතයක් ප්‍රකාශිත වී ඇති අතර එය 1,279,166 කි.තවදුරටත් රැඳී සිටිය යුතු බවට ප්‍රකාශිත වී ඇති මනාප සංඛ්‍යාව 1,105,164 බව විදෙස් වාර්තා පවසයි.යුරෝපා සංගමයෙන් බ්‍රිතාන්‍ය ඉවත් විය යුතු බවට බහුතර මතයක් ලබා ගැනීමට එක්කෝටි හැටඅට ලක්ෂයක් ඡන්ද ලබා ගත යුතු බව ද එම වාර්තාවල දැක්වෙයි.ඡන්ද බල ප්‍රදේශ 382න් ගණනය කිරීම් අවසන් කළ බල ප්‍රදේශ 15කින් මෙම ප්‍රතිඵලය ලැබී ඇත.එංගලන්තය, උතුරු අයර්ලන්තය, ස්කොට්ලන්තය සහ වෙල්සය තුළ ඡන්ද විමසීම පැවැති අතර ඡන්දය ප්‍රකාශය කිරීම සඳහා හාරකෝටි හැටපන්ලක්ෂයක් පමණ සුදුසුකම් ලබා තිබුණි.බ්‍රිතාන්‍යය යුරෝපා සංගමය තුළ තවදුරටත් සිටිය යුතුද නැතිද යන ප්‍රශ්නයේ දී බ්‍රිතාන්‍ය ජනතාව බොහෝ දුරට සම සමව බෙදී ඇති බව දැනට නිකුත් වී ඇති ප්‍රතිඵලවලට අනූව පෙනී යයිඒ අතර බ්‍රිතාන්‍ය විරුද්ධ පක්ෂයේ මන්ත්‍රීවරුන් පමණක් නොව අගමැතිවරයා අයත් ‘කන්සවේටිව්’ පක්ෂයේ ඇතැම් මන්ත්‍රීවරුන් ද යෝජනා කර තිබුණේ බ්‍රිතාන්‍යය යුරෝපා සංගමයෙන් ඉවත් නොවිය යුතු බවටය.යුරෝපා සංගමය සැලකෙනුයේ ලොව විශාලතම වෙළඳපළ හසුරුවන රියදුරු අසුන ලෙසය.එම සංගමය තුළ තවදුරටත් සිටීමෙන් සිය ජනතාවගේ ආරක්ෂාව තහවුරු කිරීමට ක්‍රියාමාර්ග ගත හැකි මෙන්ම ඉන් ඉවත් වුවහොත් විවෘත දේශ සීමා, අනවශ්‍ය ණය දීම් සහ ‘යුරෝ’ නමැති මුදල් ඒකකය භාවිතයෙන් ඉවත්වීමට හැකි බව අගමැති ඩේවිඩ් කැමරන් පවසයි.යුරෝපා සංගමයෙන් ඉවත් විය යුතුය යනුවෙන් යෝජනා කරන පිරිස් ඒ සඳහා ඉදිරිපත් කරන හේතු කිහිපයක්ද වේ.ඒ අතර පවුම් බිලියන ගණනක් සාමාජික මුදල් ලෙස ගෙවා රඳවාගෙන සිටින යුරෝපා සංගම් සාමාජිකත්වයෙන් ලැබෙන ප්‍රතිලාභය ප්‍රමාණවත් නැති බව මෙන්ම බ්‍රිතාන්‍යයේ දේශ සීමා රැක ගැනීම ප්‍රධාන කරුණු ලෙස සැලකේ. තවද යුරෝපා සංගමයේ සාමාජිකත්වය ඇති රටක කෙනෙකුට තවත් සාමාජික රටකට නිදහසේ ගොස් පදිංචි වීමට ඇති හැකියාව හේතුවෙන් බ්‍රිතාන්‍යයට ඇති බලපෑම ද ඔවුන් සැලකිල්ලට ගෙන තිබේ. ඒ සමගම යුරෝපා සංගමය සමග සමීප සම්බන්ධතා පැවැත්වීම හේතුවෙන් අනාගතයේ දී ‘යුරෝපා එක්සත් ජනපදයක්’ බිහි වීමේ හැකියාවක් ඇති බව ඔවුන් පෙන්වාදී තිබේ.එසේම බ්‍රිතාන්‍යය යුරෝපා සංගමය තුළ රැඳී සිටිය යුතුයැයි පවසන පිරිසගේ ප්‍රධාන තර්කය වී ඇත්තේ රටට ලැබෙන ආර්ථික වාසියයි. ඔවුන් පවසන්නේ බ්‍රිතාන්‍යය තුළට එන යුරෝපා සංක්‍රමණිකයන් බොහෝ දුරට තරුණ ශ්‍රම බලකායක් බැවින් ආර්ථික වර්ධනයක් ඇතිවී මහජන සේවාවන් සඳහා යෙදවිය හැකි විශාල මුදලක් රට තුළ ඉතිරිවන බවයි.අදාළ කරුණු සලකා බලා මේ වසරේ මුලදී බ්‍රිතාන්‍ය තවදුරටත් යුරෝපා සංගමය තුළ සිටිය යුතු ද නැතිද යන්න තීරණය කිරීමට ජූනී මස (23) දා ජනමත විචාරණයක් පැවැත්වීමට බ්‍රිතාන්‍ය අගමැති ඩේවිඩ් කැමරන් තීරණය කළේය.", "URL": "https://sinhala.adaderana.lk/news.php?nid=61411", "Category": null, "Parent URL": null}