{"Source": "Adaderana", "Timestamp": "August 3, 2018 08:23 pm", "Headline": "පිබිදෙමු පොළොන්නරුව යටතේ අදත් ව්‍යාපෘති රැසක් ජනතා අයිතියට", "News Content": "දිවයින පුරා ගම් දනව් සිසාරා ගිය සංවර්ධනයේ අරුණළු සමඟ ජාතික සමගියේත්, ආගමික සංහිඳියාවේත් අරමුණු ඉටුකර ගැනීමට කැපවෙමු යැයි ජනාධිපති මෛත්‍රීපාල සිරිසේන මහතා ඇරුයුම් කරයි. ජනතාවගේ දුගී බව තුරන් කරමින් ජාති, ආගම්, කුල බේදයකින් තොරව සියලූදෙනාට සංවර්ධනයේ ප‍්‍රතිලාභ ලබාදීමේ යෝධ වැඩපිළිවෙළ වත්මන් රජය යටතේ දීප ව්‍යාප්තව ක්‍රියාවට නංවා තිබෙන බව ද ජනාධිපතිවරයා සඳහන් කළේය. ජනාධිපති මෛත්‍රීපාල සිරිසේන මහතා මේ බව ප‍්‍රකාශ කළේ ලංකාපුර අල්හිලාල්පුර ජුම්මා මුස්ලිම් පල්ලියේ පැවති වැඩසටහනකට අද (03) පස්වරුවේ එක්වෙමිනි. පිබිදෙමු පොළොන්නරුව දිස්ත්‍රික් සංවර්ධන වැඩසටහන යටතේ නිම කෙරුනු සංවර්ධන ව්‍යාපෘති 180 ක් දින 03 ක් තුළ ජනගත කිරීමේ වැඩසටහනේ අවසන් දිනය වන අද දින ද ව්‍යාපෘති 61 ක් ජනාධිපතිවරයාගේ සහ දේශපාලන පක්ෂ බේදයකින් තොරව මැති ඇමතිවරුන්ගේ ප‍්‍රධානත්වයෙන් ජනතා අයිතියට පවරාදීම සිදු කෙරිණි. රුපියල් කෝටි 6000 ක වියදමින් පස් අවුරුදු සැලැස්මක් ලෙස ක්‍රියාත්මක පිබිදෙමු පොළොන්නරුව වැඩසටහන යටතේ පසුගිය වසර 03 තුළදී ජනතා අයිතියට පවරාදෙන ලද සංවර්ධන ව්‍යාපෘති සිය ගණනකට වැඩි සංඛ්‍යාවට අමතරව මෙම සංවර්ධන ව්‍යාපෘති 180 ජනතා අයිතියට පැවරුණු අතර ඊයේ සහ පෙරේදා දිනවලදි ද ව්‍යාපෘති 60 බැගින් ජනතා අයිතියට පවරා දෙනු ලැබුවේ පක්ෂ විපක්ෂ බේදයකින් තොරව දේශපාලන නියෝජිතයින්ගේ මෙන්ම විද්වතුන්ගේ ද සහභාගීත්වයෙනි. මෙහිදි මැති ඇමතිවරුන් පෙන්වා දුන්නේ තම දේශපාලන ගමනේ ආරම්භයට ශක්තිමත් අත්වැලක් වූ ආදරණීය ගම්වාසි ජනතාව අමතක නොකොට ඔවුන් වෙනුවෙන් යුතුකම් ඉටුකිරිමේ සැබෑ නායකත්වයේ පරමාදර්ශී ගුණය ජනාධිපතිවරයා පිළිබිඹු කළ බවයි. මෙම දින 03 තුළ ජනගත කෙරුණු ව්‍යාපෘති අතර දිස්ත්‍රික්කයේ සෑම පාසලකම සිදුකෙරුණු සංවර්ධන කටයුත්තක් සිසු අයිතියට පවරාදීම විශේෂත්වයක් වූ අතර, රෝහල් සංවර්ධනය ඇතුළු සෞඛ්‍ය ක්ෂේත‍්‍රයේ පහසුකම් පුළුල් කිරීම, මාර්ග සංවර්ධනය, පානීය ජල පහසුකකම්, ආගමික ස්ථාන වැඩිදියුණුව ඇතුළු සංවර්ධන කටයුතු රැසක් සිදු විය. අදි දින ද ජනගත කෙරෙණු සංවර්ධන ව්‍යාපෘති අතරින් පාසල් අධ්‍යාපනය පිළිබඳ විශේෂ අවධානයක් යොමු කර තිබූ අතර ඒ වෙනුවෙන් වූ ව්‍යාපෘති 40 කට ආසන්න ප‍්‍රමාණයක් සිසු අයිතියට පවරාදීම සිදු විය. අල්හිලාල්පුර ජුම්මා මුස්ලිම් පල්ලියේ සිදු කෙරුණු සංවර්ධන කටයුතු ජනතා අයිතියට පවරාදීම ජනාධිපතිවරයා අතින් සිදු විය. ජනාධිපතිවරයා වෙත ආශිර්වාද පළ කරමින් විශේෂ ආශිර්වාද පූජාවක් ද ආපු බක්කර් මවුලවිතුමා විසින් සිදුකළහ. අමාත්‍ය රිෂාඞ් බදුර්දීන්, කාදර් මස්තාන් සහ මැදිරිගිරිය ආසනයේ මුස්ලිම් ප‍්‍රදේශභාර ශ‍්‍රී ලංකා නිදහස් පක්ෂ සංවිධායක එම්. නසාර්ඞීන් මහතා ඇතුළු පිරිසක් එම අවස්ථාවට එක්ව සිටියහ. මේ අතර හිඟුරක්දමන කාශ්‍යප පරිවෙණේ රුපියල් මිලියන 14 ක වියදමින් ඉදිකෙරෙන භික්ෂු නේවාසිකාගාර ගොඩනැගිල්ලේ ඉදිකිරීම් ආරම්භ කිරීම ද අද ජනාධිපතිවරයාගේ ප‍්‍රධානත්වයෙන් සිදු විය. ළගම පාසල - හොඳම පාසල වැඩසටහන යටතේ හබරණ මහා විද්‍යාලයේ ඉදිකෙරුණු තෙමහල් පංතිකාමර ගොඩනැගිල්ල සිසු අයිතියට පවරාදීම සහ ගුරු නිල නිවස විවෘත කිරීම අද සිදුවූයේ ද ජනාධිපතිවරයා අතිනි.", "URL": "https://sinhala.adaderana.lk/news.php?nid=93768", "Category": null, "Parent URL": null}