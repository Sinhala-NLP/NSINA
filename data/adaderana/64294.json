{"Source": "Adaderana", "Timestamp": "September 21, 2016 12:36 pm", "Headline": "ඩිෆෙන්ඩර් නඩුවෙන් හිරුණිකා ඇතුළු පිරිසට ඇප", "News Content": "පුද්ගලයෙකු පැහැරගෙන ගොස් තර්ජනය කළ බවට චෝදනා එල්ල වී ඇති පාර්ලිමේන්තු මන්ත්‍රී හිරුණිකා ප්‍රේමචන්ද්‍ර මහත්මිය ඇතුළු විත්තිකරුවන් නව දෙනෙකු ඇප මත මුදාහැරීමට කොළඹ මහාධිකරණය නියෝග කර තිබේ.එක් එක් විත්තිකරුවන් රුපියල් 50,000ක මුදල් ඇප සහ රුපියල් ලක්ෂ 5 බැගින් වු ශරීර ඇප දෙකක් මත මුදාහැරීමට කොළඹ මහාධිකරණ විනිසුරු පද්මිනි එන්.රණවක මහත්මිය නියෝග කර ඇත.එමෙන්ම විත්තිකරුවන්ගේ විදෙස් ගමන් තහනම් කිරීමට ද විනිසුරුවරිය නියෝග කර තිබේ.මේ අතර රජයේ වාහන අවභාවිත කළ බවට එල්ල වු චෝදනා මත අත්අඩංගුවට ගත් විමල් වීරවංශ මන්ත්‍රීවරයාගේ සොහොයුරා වන සරත් වීරවංශ මහතා තවදුරටත් රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් අධිකරණය නියෝග කර තිබේ.ඔහු ඔක්තෝබර් මස 05 වන දින දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් ලංකා ජයරත්න මෙනවිය අද නියෝග කර ඇත.", "URL": "https://sinhala.adaderana.lk/news.php?nid=64294", "Category": null, "Parent URL": null}