{"Source": "Adaderana", "Timestamp": "June 13, 2011 11:42 am", "Headline": "යළිත් පළාත් පාලන ආයතන 3 ක ඡන්දය කල්යයි", "News Content": "පළාත් පාලන මැතිවරණය නොපැවැති සියලුම පළාත් පාලන ආයතනවලට අදාළව මැතිවරණය ජූලි මස 23 වන දින පවත්වන බව රජය මීට පෙරාතුව ප්‍රකාශ කර තිබුණද තවත් පළාත් පාලන ආයතන 3 ක මැතිවරණය නොපැවත්වෙන බව රජය විසින් නිවේදනය කර තිබේ. ජූලි මස 12 වන දින අදාළ මැතිවරණය වෙනුවෙන් තැපැත් ඡන්දය භාවිතා කරනු ලබන බව මීට පෙරාතුව නිවේදනය කරනු ලැබූවද ඒ අනුව එදිනද තවත් පළාත් පාලන ආයතන 3 ට අදාළව තැපැල් ඡන්දය භාවිතා නොකෙරෙන බව වාර්තා වේ. මීට පෙරාතුව පළාත් පාලන ආයතන 67 ක් සඳහා නව නියෝජිතයින් පත් කර ගැනීමට අදාළව මැතිවරණය ජූලි මස 23 වන දින පවත්වන බවට සඳහන් කර තිබුණි. එසේ වුවද හලාවත,මුහුදුබඩපට්ටු,පුදුකුඩඉරිප්පු යන පළාත් පාලන ආයතනවලට අදාළව මැතිවරණය නොපැවැත්වෙන බව මැතිවරණ කොමසාරිස් මහින්ද දේශප්‍රිය මහතා පවසා ඇතැයි රජයේ නිල වෙබ් අඩවිය උපුටා දක්වයි. නීතිමය හා ආරක්ෂක හේතූන් මත මෙම පළාත් පාලන ආයතන ත්‍රිත්වයෙහි මැතිවරණය කල්දමා ඇති වග මැතිවරණ කොමසාරිස්වරයා සඳහන් කර ඇතැයි එහි දැක්වේ. පසුගිය අප්‍රේල් මස පැවති පළාත් පාලන මැතිවරණයෙන් පළාත් පාලන ආයතන 234 න් 205 ක ජය තහවුරු කර ගැනීමට එක්සත් ජනතා නිදහස් සන්ධානයට හැකි වූ අතර පළාත් පාලන ආයතන 12 ක් ජය ලබා දෙවෙනි ස්ථානයට පත්වූයේ\"ඉලංකෙයි තමිල් අරසු කච්චි\"පක්ෂයයි. එක්සත් ජාතික පක්ෂයට ජය ලබාගත හැකි වූයේ පළාත් පාලන ආයතන 9 ක පමණකි.", "URL": "https://sinhala.adaderana.lk/news.php?nid=16732", "Category": null, "Parent URL": null}