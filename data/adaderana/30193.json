{"Source": "Adaderana", "Timestamp": "December 23, 2012 04:53 pm", "Headline": "යාපනය සරසවියට වෙන්නේ මොකක් ද?", "News Content": "යාපනය සරසවියේ ආචාර්ය සංගම් සභාපතිවරයා වව්නියාව ත‍්‍රස්ත විමර්ශන ඒකකයට කැඳවා ප‍්‍රශ්න කිරීම හෙළාදකින බව ලංකා ගුරු සංගමය පවසයි. මේ වන විට සියලූම විශ්ව විද්‍යාලවල අධ්‍යයන කටයුතු සිදු කෙරමින් පවතින බවත් යාපනය විශ්ව විද්‍යාලයේ පමණක් අධ්‍යයන කටයුතු සිදු නොකිරීමෙන් බරපතළ තත්ත්වයක් උද්ගත විය හැකි බවත් එහි ලේකම් ‍ජෝසප් ස්ටාලින් මහතා පෙන්වාදෙයි. ඔහු විසින් නිකුත් කළ නිවේදනයක මේ බව වැඩිදුරටත් මෙසේද සඳහන්ය. යාපනය සරසවියේ ආචාර්යවරුන්ගේ සංගමයේ සභාපති ආචාර්ය අමිර්තලිංගම් රාසකුමාරන් මහතාගෙන් ඊයේ (22) වව්නියාව ත‍්‍රස්ත විමර්ශන ඒකකය ප‍්‍රශ්න කර තිබුණි. මේ ආකාරයෙන් යාපනය විශ්ව විද්‍යාලයේ ආචාර්යවරුන් සහ සිසුන් විටින් විට ත‍්‍රස්ත විමර්ශන ඒකකයට කැඳවා ප‍්‍රශ්න කිරීමෙන් ඔවුන් බිය ගැන්වීමේ කි‍්‍රයාමාර්ගයක නිරත වන බව පැහැදිළිය. පසුගියදා අත්අඩංගුවට ගත් යාපනය සරසවියේ සිසුන් නිදහස් කරන ලෙස විශ්ව විද්‍යාල උපකුපතිවරයා ඇතුළු ආචාර්යවරුන්, සිසුන්ගේ දෙමාපියන් කරන ඉල්ලීම් දිගින් දිගටම ප‍්‍රතික්ෂේප කරන ආරක්ෂක අංශ එම සිසුන් නිදහස් නොකිරීමෙන් යාපනය විශ්ව විද්‍යාලයේ අධ්‍යයන කටයුතු ආරම්භ කිරීමට නොහැකිව ඇත. එසේ තිබියදී සිසුන් නිදහස් කර විශ්ව විද්‍යාලය විවෘත කිරීම වෙනුවට සිදු කරනුයේ ආචාර්යවරුන් සහ සිසුන් මෙසේ වරින් වර ත‍්‍රස්ත විමර්ශන ඒකකය මගින් ප‍්‍රශ්න කිරීම්වලට ලක්කර ඔවුන් බිය ගැන්වීමයි. පසුගිය කාලයේ විශ්ව විද්‍යාලවල අධ්‍යයන කටයුතු දිගින් දිගටම ප‍්‍රමාද වූ අතර මේ වන විට ආචාර්යවරුන් දැඩි කැපවීමකින් සියලූම විශ්ව විද්‍යාලවල අධ්‍යයන කටයුතු සිදු කෙරමින් පැවතියදී යාපනය විශ්ව විද්‍යාලයේ පමණක් අධ්‍යයන කටයුතු සිදු නොකිරීමෙන් බරපතළ තත්ත්වයක් උද්ගත විය හැකිය. මේ ආකාරයට යාපනය විශ්ව විද්‍යාලයේ ආචාර්යවරුන්ට සහ සිසුන්ට එල්ල කර ඇති මර්දනය හා බියගැන්වීම් වහා නවත්වා විශ්ව විද්‍යාලය විවෘත කිරීමට කටයුතු කර සිටින ලෙස ලංකා ගුරු සංගමය ඉල්ලා සිටී.", "URL": "https://sinhala.adaderana.lk/news.php?nid=30193", "Category": null, "Parent URL": null}