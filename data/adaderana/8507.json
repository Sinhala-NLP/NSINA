{"Source": "Adaderana", "Timestamp": "May 19, 2010 05:09 pm", "Headline": "කැලණිය විශ්ව විද්‍යාලය වසාදැමෙයි", "News Content": "කැලණිය විශ්වවිද්‍යාලය දින නියමයක් නැතිව වසා දැමීමට පාලනාධිකාරිය තීරණය කර ඇතැයි අද දෙරණ වාර්තාකරු සඳහන් කරයි. දෙපිරිසක් අතර ඇතිවූ ගැටුමක් දුරදිග යාම හේතුවෙන් මෙසේ විශ්ව විද්‍යාලය තාවකාලිකව වසා දැමීමට තීරණය කළ බව සඳහන් වේ. අද පෙරවරුවේ විශ්ව විද්‍යාලයීය කලා පීඨයේ සහ විද්‍යාපීඨයේ සිසුන් පිරිසක් අතර ගැටූමක් ඇතිවීමත්,නේවාසිකාගාර වල උණ සන්නිපාත රෝගී තත්ත්වයක් වර්ධනය වීමත් හේතු කොටගෙන මෙසේ විශ්ව විද්‍යාලය වසා දැමීමට තීරණය කළ බව කැලණිය විශ්ව විද්‍යාලයේ ජනමාධ්‍ය ඒකකයේ අධ්‍යක්ෂ ආචාර්ය මාපා තිලකරත්න මහතා අද දෙරණ කළ විමසීමකදී කියා සිටියේය. ඒ අනුව හෙට පෙ.ව 8.00 වන විට සියලුම විශ්ව විද්‍යාල සිසු- සිසුවියන් නේවාසිකාගාර වලින් පිටවී යා යුතු බව පාලානාධිකාරිය විසින් මේ වන විටත් දැනුම් දී තිබේ. එහෙත් කැලණිය විශ්ව විද්‍යාලයේ රාගම පිහිටි වෛද්‍ය පීඨය වසා නොදමන බවත් එහි අධ්‍යයන කටයුතු අඛණ්ඩව සිදුකරන බවත් වාර්තා වේ.", "URL": "https://sinhala.adaderana.lk/news.php?nid=8507", "Category": null, "Parent URL": null}