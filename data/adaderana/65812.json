{"Source": "Adaderana", "Timestamp": "November 7, 2016 02:14 pm", "Headline": "  සුමිත් පෙරේරාගේ ඇප ඉල්ලීම් විභාගය කල් යයි", "News Content": "වසීම් තාජුදීන් ඝාතනය සම්බන්ධයෙන් රක්ෂිත බන්ධනාගාර ගත කර සිටින නාරාහේන්පිට පෙලිසියේ අපරාධ අංශයේ හිටපු ස්ථානාධිපති සුමිත් පෙරේරා මහතාගේ ඇප ඉල්ලීම විභාගයට ගැනීම කොළඹ මහාධිකරණය යළි කල්දමා තිබේ.අදාළ ඉල්ලීම අද(07) කැඳවූ අවස්ථාවේ නීතිපතිවරයා පවසා ඇත්තේ සිද්ධියට අදාළ පරීක්ෂණ කටයුතු තවමත් අවසන් වී නොමැති බවයි.ඒ හේතුවෙන් මෙම අවස්ථාවේ ඇප ඉල්ලීම විභාගයට ගැනීමට තමන් විරුද්ධ වන බව නීතිපතිවරයා වෙනුවෙන් පෙනී සිටි රජයේ නීතිඥවරයා ප්‍රකාශ කර තිබේ.ඒ අනුව අදාළ ඇප ඉල්ලීම විභාගට ගැනීම දෙසැම්බර් මස 16 වනදා දක්වා කල්දැමීමට කොළඹ මහාධිකරණය තීන්දු කළ බව අද දෙරණ අධිකරණ වාර්තාකරු පැවසුවේය.එදිනට ඇප ඉල්ලීම පිළිබඳ විරෝධතා ඇත්නම් ඉදිරිපත් කරන ලෙසද මහාධිකරණය නීතිපතිවරයා වෙත දැනුම් දී තිබේ.සාක්ෂි වසන් කිරීමේ චෝදනාවට අත්අඩංගුවට ගත් නාරාහේන්පිට පොලිසියේ අපරාධ අංශයේ හිටපු ස්ථානාධිපතිවරයා කොළඹ මහේස්ත්‍රාත් අධිකරණය මගින් රක්ෂිත බන්ධනාගාර ගත කරනු ලැබීය.", "URL": "https://sinhala.adaderana.lk/news.php?nid=65812", "Category": null, "Parent URL": null}