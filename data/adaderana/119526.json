{"Source": "Adaderana", "Timestamp": "September 19, 2019 07:07 pm", "Headline": "මැතිවරණ නීති උල්ලංඝනය කරමින් රැකියා ලබාදෙන බවට මැතිවරණ කොමිසමට පැමිණිලි", "News Content": "ජනාධිපතිවරණය සඳහා අපේක්ෂකයන් තිදෙනකු විසින් අද ඇප තැන්පත් කරනු ලැබුවේය. මේ අතර ජනාධිපතිවරණයක් ප්‍රකාශයට පත්කර ඇති පසුබිමක මැතිවරණ නීතී රෙගුලාසි උල්ලංඝණය කරමින් රාජ්‍ය ආයතන සහ අමාත්‍යාංශ කිහිපයක රැකියා සම්මුඛ පරීක්ෂණ කැඳවා තිබූ බවට චෝදනා කරමින් මැතිවරණ කොමිෂන් සභාවට පැමිණිල්ලක් ඉදිරිපත් කෙරුණි. ශ්‍රී ලංකාවේ 07 වන විධායක ජනාධිපතිවරයා තෝරාපත්කරගැනීම සඳහා පවත්වන මෙරට ඉතිහාසයේ 08 වන ජනාධිපතිවරණය මේ වසරේ නොවැම්බර් මස 16 වනදා පැවැත්වීමට දින නියම කරමින් මැතිවරණ කොමිෂන් සභාව ඊයේ 2141/25 දරණ ගැසට් නිවේදනය නිකුත් කරනු ලැබුවේය. ඒ අනුව ඔක්තෝමබර් මස 07 වනදා නාමයෝජනා භාරගන්නා අතර ඊට අදාළ ඇප මුදල් තැන්පත් කිරීමට අද දින සිට ඔක්තොම්බර් 06 වනදා මධ්‍යහ්න 12.00 දක්වා කාලය ලබා දී ඇත. අද දිනයේදී ස්වාධීන අපේක්ෂකයින් දෙදෙනෙක් මැතිවරණ කොමිෂන් සභාවට ඇප මුදල් තැන්පත් කරනු ලැබුවේය. කෙසේවෙතත් ජනාධිපතිවරණයක් ප්‍රකාශයට පත්කර ඇති පසුබිමක මැතිවරණ නීතී රෙගුලාසි උල්ලංඝණය කරමින් රාජ්‍ය ආයතන සහ අමාත්‍යාංශ කිහිපයක රැකියා සම්මුඛ පරීක්ෂණ කැඳවා තිබූ බවට අද දෙරණට වාර්තා වුණි. නාගරික සංවර්ධන අමාත්‍යාංශයේ සම්මුඛ පරීක්ෂණ සදහා විශාල පිරිසක් පැමිණ සිටියේය. පාරිභෝගික අධිකාරියේද අද දිනයේ සම්මුඛ පරීක්ෂණයක් පැවැත්වුණි. අධයාපන අමාත්‍යාංශයද අද දිනයේ පිරිසක් සම්මුඛ පරීක්ෂණ සදහා කැඳවා තිබූ අයුරුද දක්නට ලැබුණි. ශ්‍රී ලංකා පදනම් ආයතනයේදී සමෘද්ධි බඳවාගැනීම් සඳහා පැවති සම්මුඛ පරීක්ෂණය සඳහා විශාල පිරිසක් පැමිණ සිටියේය. මේ අතර අද දිනයේදී රාජ්‍ය ආයතනවල රැකියා ලබාදීම සදහා පැවති සම්මුඛ පරීක්ෂණ සම්බන්ධයෙන් මැතිවරණ කොමිෂන් සභාවට පැමිණිල්ලක් ඉදිරිපත් කිරීම සඳහා නීතීඥ ප්‍රේම්නාත් සී දොලවත්ත මහතා අද පස්වරුවේ එහි පැමිණියේය. පාර්ලිමේන්තු මන්ත්‍රී ජයන්ත සමරවීර මහතාද මැතිවරණ කොමිෂන් සභාවට පැමිණ මේ සම්බන්ධයෙන් පැමිණිල්ලක් ඉදිරිපත් කළේය. කෙසේවෙතත් මැතිවරණයක් ප්‍රකාශයට පත්කර ඇති පසුබිමක රාජ්‍ය ආයතන රැකියා සඳහා සම්මුඛ පරීක්ෂණ කැඳවීමට නෛතික හැකියාවක් ඇත්දැයි අද දෙරණ BIG FOCUS සංවාදයට අද පෙරවරුවේ එක්වූ මැතිවරණ කොමිෂන් සභාවේ අධ්‍යක්ෂ ජනරාල් සමන් ශ්‍රී රත්නායක මහතාගෙන් අප විමසීමක් කළේය.", "URL": "https://sinhala.adaderana.lk/news.php?nid=119526", "Category": null, "Parent URL": null}