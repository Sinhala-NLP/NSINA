{"Source": "Adaderana", "Timestamp": "September 7, 2015 05:27 pm", "Headline": "GMOA ජනපති හමුවෙයි", "News Content": "රජයේ වෛද්‍යවරුන්ගේ වෘත්තිය ගැටළු සම්බන්ධයෙන් ජනාධිපති මෛත්‍රිපාල සිරිසේන මහතා අවධානය යොමු කර තිබේ.රජයේ වෛද්‍ය නිලධාරීන්ගේ සංගමයේ නියෝජිතයින් අද පස්වරුවේ ජනාධිපතිවරයා හමුවී අදාළ ගැටළු සම්බන්ධයෙන් සාකච්ඡා කළ බව ජනාධිපති මාධ්‍ය අංශය පැවසුවේය.රාජ්‍ය වැටුප් ප්‍රතිපත්තිය ආරක්ෂා කර ගනිමින් රජයේ වෛද්‍යවරුන්ගේ වැටුප් ගැටළුවට විසදුම් ලබා දෙන ලෙස එම සංගමය විසින් එහිදී ඉල්ලීමක් කර ඇති අතර ඒ සම්බන්ධයෙන් අවධානය යොමු කරන බව ජනාධිපතිවරයා ප්‍රකාශ කර ඇත.සීමාවාසික වෛද්‍යවරුන්ගේ ගුණාත්මක භාවය දියුණු කිරීමට ජනාධිපතිවරයා සෞඛ්‍ය ඇමතිවරයාව සිටින සමයේදී ආරම්භ කිරීමට යෝජිතව තිබූ මේ දක්වා ක්‍රියාත්මක නොවූ විශේෂ වැඩසටහන් ක්‍රියාත්මක කිරීම් පිළිබඳව ද එහිදී දීර්ඝ වශයෙන් සාකච්ඡා වී ඇත.මත්ද්‍රව්‍ය උවදුර තුරන් කිරීම සම්බන්ධයෙන් ජනාධිපතිවරයා ගෙන යන වැඩපිළිවෙළ සඳහා ද රජයේ වෛද්‍යවරුන්ගේ සංගමය විසින් යෝජනා රැසක් ඉදිරිපත් කර ඇති බව ජනාධිපති මාධ්‍ය අංශය පැවසුවේය.එමෙන්ම සාම්බ්‍රානී ලෙස වංචා සහගතව මෙරටට ආනයනය කර ඇති රේගු අත්අඩංගුවේ පවතින නිකොටීන් කුට්ටි මුදා නොහරින ලෙස ද රජයේ වෛද්‍යවරුන්ගේ සංගමය විසින් ඉල්ලීමක් කර ඇත.", "URL": "https://sinhala.adaderana.lk/news.php?nid=53716", "Category": null, "Parent URL": null}