{"Source": "Adaderana", "Timestamp": "December 3, 2010 01:30 pm", "Headline": "ජයලත්ට එරෙහි සාක්ෂි ඇත්නම් තේරීම් කාරක සභාවක් පත්කරන්න -රනිල් කියයි", "News Content": "ජයලත් ජයවර්ධන මන්ත්‍රීවරයාට එරෙහිව පැහැදිලි සාක්ෂි ඇත්නම් පාර්ලිමේන්තු තේරීම් කාරක සභාවක් පත්කරන ලෙස විපක්ෂ නායක රනිල් වික්‍රමසිංහ මහතා අද(03) පාර්ලිමේන්තුවේ දී ආණ්ඩු පක්ෂයෙන් ඉල්ලා සිටියේය. ඒ පිළිබඳ කටයුතු කරමින් සිටින බව එහිදී ආණ්ඩු පක්ෂ ප්‍රධාන සංවිධායක දිනේෂ් ගුණවර්ධන මහතා සඳහන් කළේය. අයවැය කාරක සභා අවස්ථා විවාදය අද සිව්වන දිනටත් පාර්ලිමේන්තුවේ දී පැවැත්වේ. අද දිනයේ එක්සත් ජාතික පක්ෂ පාර්ලිමේන්තු මන්ත්‍රී ජයලත් ජයවර්ධන මහතා විසින් පුද්ගලික පැහැදිලි කිරීමක් කළ බව ද අද දෙරණ පාර්ලිමේන්තු වාර්තාකරු සඳහන් කළේය. ඊයේ(02) දිනයේ තමාට ආණ්ඩු පක්ෂයේ මැති ඇමතිවරුන් සාපරාධී අයුරින් චෝදනා කරමින් වධ හිංසා කළ බව එහිදී මන්ත්‍රීවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=12573", "Category": null, "Parent URL": null}