{"Source": "Adaderana", "Timestamp": "June 28, 2012 08:40 am", "Headline": "ව්‍යාජ නෝට්ටුවක් ළඟ තබාගත් අයෙක් දැලේ ", "News Content": "රුපියල් පන් දහසේ ව්‍යාජ නෝට්ටුවක් ළඟ තබාගත් පුද්ගලයෙකු හබරණ පොලිසිය විසින් අත්අඩංගුවට ගෙන තිබේ. හබරණ ඉන්ධන පිරවුම්හලකින් යතුරුපැදියකට ඉන්ධන ලබාගැනීම සඳහා පැමිණි පුද්ගලයෙකු මෙලෙස අත්අ‍ඩංගුවට ගෙන ඇති බව සඳහන්ය. ඉන්ධන ලබාගැනීමෙන් පසුව මෙම ව්‍යාජ මුදල් නෝට්ටුව එහි සේවකයෙකුට ලබාදී ඇති අතර ඒ පිළිබඳව සැක සිතී සේවකයා අදාළ පුද්ගලයා පිළිබඳව හබරණ පොලිසියට දැනුම් දී ඇත. අනතුරුව එය ව්‍යාජ මුදල් නෝට්ටුවක් බවට හබරණ පොලිසිය විසින් අනාවරණය කරගෙන ඇති අතර ඒ අනුව සැකකරු අත්අඩංගුවට ගත් බව හබරණ පොලිසිය සඳහන් කරයි. අත්අඩංගුවට ගත් සැකකරු දඹුල්ල ප්‍රදේශයේ පදිංචිකරුවෙකු වන අතර ඔහු අද (28) කැකිරාව මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=25373", "Category": null, "Parent URL": null}