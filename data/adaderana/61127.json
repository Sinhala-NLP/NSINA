{"Source": "Adaderana", "Timestamp": "June 15, 2016 03:32 pm", "Headline": "අර්ජුනට දෙන එකක් නෑ", "News Content": "මහබැංකු අධිපති තනතුර තවදුරටත් අර්ජුන මහේන්ද්‍රන්ට ලබානොදෙනු ඇතැයි සෞඛ්‍ය හා දේශීය වෛද්‍ය අමාත්‍ය සම කැබිනට් ප්‍රකාශක රාජිත සේනාරත්න මහතා පවසයි.අමාත්‍ය මණ්ඩල තීරණ දැනුම් දීමේ මාධ්‍ය හමුවේදී මාධ්‍යවේදියෙකු මහබැංකු අධිපතිවරයා සම්බන්ධයෙන් විමසන ලද පැනයකට පිළිතුරු ලෙස හෙතෙම මේ බව පැවසිය.ජනාධිපතිවරයා ද මේ ගැන යම් ක්‍රියාමාර්ගයක් ගනු ඇතැයි විශ්වාස කරන බවද ඒ මහතා කියා සිටියේය.මේ අතර මාධ්‍යයේ මැදිහත්වීමෙන් එක්රැස් කළ මුදලින් මහරගම පිළිකා රෝහලට පෙට් ස්කෑන් යන්ත්‍රයක් ලබාදීම ගැනද අද කැබිනට් මාධ්‍ය හමුවේදි කතා බහට ලක්වූ අතර අමාත්‍යවරයා එම වැඩපිළිවෙළ අගය කළේය.ඔහු පැවසුවේ සෞඛ්‍ය අමාත්‍යංශයේ මැදිහත්වීමෙන් කොළඹ ජාතික රෝහලට ද පෙට් ස්කෑන් යන්ත්‍රයක් ලබාදෙන බවයි.මේ අතර තොරතුරු දැනගැනීමේ පනත ලබන 23 වැනිදා පාර්ලිමේන්තුවේ විවාදයට ගැනෙන බව පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පැවසීය.අමාත්‍යවරයා කියා සිටියේ මෙරට දේශපාලන පක්ෂ සහ සිවිල් සංවිධාන වසර ගණනාවක් තිස්සේ මෙම පනත ගෙන ඒම සම්බන්ධයෙන් කතා කරනු ලැබුවද එය අසාර්ථක වූ බවයි.මෙම පනත සම්බන්ධ විවාදය සම්පූර්ණ දිනයක් පැවැත්වෙන බවත්, සියලු මන්ත්‍රීවරුන්ගේ අදහස් මත එය සම්මතවනු ඇතැයි අපේක්ෂා කරන බවත්, ඒ මහතා පෙන්වා දුන්නේය.එහිදී මේ ගැන අදහස් දක්වමින් ජනමාධ්‍ය නියෝජ්‍ය අමාත්‍ය කරුණාරත්න පරණවිතාන මහතා පැවසුවේ මෙම පනත මගින් ආරක්ෂක, පුද්ගලික හා ජාත්‍යන්තර ගිවිසුම් සම්බන්ධයෙන් සීමාවකට යටත්ව තොරතුරු ලබාදෙන බවයි.එය ලොව රටවල් රැසකම පිළිගත් ක්‍රමවේද අනුගමනය කරමින් සිදුකරන්නක් බවද කියා සිටි නි‍යෝජ්‍ය ඇමතිවරයා මෙරට විද්‍යුත් මාධ්‍ය නියාමනය සඳහා වැඩපිළිවෙළක් සකස් කරන බවද පැවසීය.විද්‍යුත් මාධ්‍ය ක්‍රියාකාරිත්වය සම්බන්ධයෙන් ලැබී ඇති අදහස් හා ‍යෝජනා සැලකිල්ලට ගනිමින් යහපත් මාධ්‍ය සංස්කෘතියක් ඇති කිරිම වෙනුවෙන් එම කටයුත්ත සිදුකරන බව හෙතෙම කීවේය.", "URL": "https://sinhala.adaderana.lk/news.php?nid=61127", "Category": null, "Parent URL": null}