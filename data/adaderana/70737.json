{"Source": "Adaderana", "Timestamp": "March 11, 2017 05:40 pm", "Headline": "සැකකටයුතු ගිණුමක් ගැන මහ බැංකුවෙන් පැමිණිල්ලක්", "News Content": "සැකකටයුතු ගිණුමක් පවත්වාගෙන යාම සම්බන්ධයෙන් ශ්‍රී ලංකා මහ බැංකුවෙන් ලද පැමිණිල්ලක් මත අපරාධ පරීක්ෂණ දෙපාර්තමේන්තුව විමර්ශන ආරම්භ කර තිබේ. විදෙස් රටවල්වල සිට සිදු කරන ව්‍යාපාරයක් සම්බන්ධයෙන් මහ බැංකුව විසින් සිදු කළ දැනුම්දීමක් මත මේ සම්බන්ධයෙන් විමර්ශන සිදු කරන බව පොලිස් මූලස්ථානය සඳහන් කළේය. අදාළ බැංකු ගිණුම් සම්බන්ධයෙන් රැක් ඇමෝටෙක් නැමැති සමාගමේ අධ්‍යක්ෂ ලෙස කටයුතු කරන කාන්තාවකගෙන් අපරාධ පරීක්ෂණ දෙපාර්තමේන්තුව ප්‍රශ්න කර ප්‍රකාශ සටහන් කර ගෙන තිබේ. අනතුරුව මේ පිළිබඳව සිදු කළ වැඩිදුර විමර්ශනවල දී නයිජිරියානු සහ අමෙරිකානු ජාතිකයින් යොදවා මෙරට තුළ සිදු කරන ආයෝජන වෙනුවෙන් මුදල් ගෙන්වා ගැනීම් කටයුතු සිදු කරන පානදුර ප්‍රදේශයේ පදිංචි පුද්ගලයෙකු අත්අඩංගුවට ගෙන ඇති බව පොලිස් මූලස්ථානය සඳහන් කළේය. ඒ අනුව මෙම සිද්ධිය සම්බන්ධයෙන් නයිජිරියානු ජාතිකයෙකු ද අත්අඩංගුවට ගෙන ඇති අතර ඔවුන් දෙදෙනා ලබන 21 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=70737", "Category": null, "Parent URL": null}