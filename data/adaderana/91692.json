{"Source": "Adaderana", "Timestamp": "June 29, 2018 02:41 pm", "Headline": "ගජමුතු තුනක් අලෙවි කරන්න ආපු හමුදා සෙබළුන් 2 ක් හා සිවිල් ආරක්ෂක භටයෙක් අත්අඩංගුවට", "News Content": "ගජ මුතු 03 ක් අලෙවි කිරීමට පැමිණි යුද හමුදා සෙබළුන් දෙදෙනෙකුව සහ සිවිල් ආරක්ෂක බලකායේ භටයෙකුව දංකොටුව පොලීසිය විසින් අත්අඩංගුවට ගෙන ඇත. 29 වැනිදා දහවල් දංකොටුව නගරයේදී මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇත්තේ මැදවච්චිය - බෝගහවැව 5 වන බලකායට අයත් කෝප්‍රල්වරයෙකු, ලාන්ස් කෝප්‍රල්වරයෙකු සහ අනුරාධපුර ගැමුණු පුර සිවිල් ආරක්ෂක කදවුරට අනියුක්තව සේවය කරන සිවිල් ආරක්ෂක භටයෙකි. යුද හමුදා කෝප්‍රල්වරයා ගිරිඋල්ල - මැදගොල්ල පදිංචිකරුවෙකු වන අතර, ලාන්ස් කෝප්‍රල්වරයා මොරවැව මහදිවුල්වැව පදිංචිකරුවෙකි. සිවිල් ආරක්ෂක භටයාද මොරවැව මහදිවුල්වැව පදිංචිකරුවෙකු බවට හදුනා ගෙන ඇත. සැකකරුවන් මෙම ගජ මුතු සොයා ගත්තේ කුමන ආකාරයකටද යන්න සම්බන්ධයෙන් විමර්ශණ කටයුතු දංකොටුව පොලීසිය විසින් ආරම්භ කර ඇත. දංකොටුව පොලීසිය වැඩිදුර විමර්ශණ කටයුතු කරයි.", "URL": "https://sinhala.adaderana.lk/news.php?nid=91692", "Category": null, "Parent URL": null}