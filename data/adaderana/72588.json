{"Source": "Adaderana", "Timestamp": "April 28, 2017 02:29 pm", "Headline": " පින්ලන්තයෙන් සුව සේවාවට ආධාර", "News Content": "ශ්‍රී ලංකාවට ලබා දෙන ආධාරවලින් බහුතරයක් සෞඛ්‍ය සේවාව සඳහා ලබා දෙන බව පින්ලන්තයේ සමාජ කටයුතු හා සෞඛ්‍ය අමාත්‍ය මැටිලා මහත්මිය ප්‍රකාශ කර තිබේ.සෞඛ්‍ය අමාත්‍ය රාජිත සේනාරත්න මහතා සමඟ සෞඛ්‍ය අමාත්‍යංශයේ පැවැති ද්වීපාර්ශවික සාකච්ඡාවලදී පින්ලන්ත ඇමතිවරිය මේ බව ප්‍රකාශ කර ඇති බව සඳහන්ය.පින්ලන්තය ශ්‍රී ලංකාවට ලබා දෙන මුදල්වලින් සියයට 30ක් ආධාර වශයෙන් ද සියයට 70ක් සහන ණයක් වශයෙන් ද ලබා දෙන බව මෙහිදී අනාවරණය වී තිබේ.පින්ලන්තය ලබා දෙන ආධාරවලින් සෞඛ්‍ය ක්ෂේත්‍රයේ සිදු කළ යුතු සංවර්ධන ව්‍යාපෘති පිළිබඳ යෝජනා කඩිනමින් ලබා දෙන ලෙස පින්ලන්ත සෞඛ්‍ය ඇමතිවරිය සෞඛ්‍ය අමාත්‍යවරයාගෙන් ඉල්ලීමක් කළ බව සෞඛ්‍ය අමාත්‍යංශය සඳහන් කළේය.කිසියම් පුද්ගලයෙකුගේ ඩී.එන්.ඒ පරීක්ෂාකර ප්‍රතිකාර කිරීමේ ක්‍රමවේදය ශ්‍රී ලංකාව තුළ ප්‍රචලිත කිරීම පිළිබඳව එහි සාකච්ඡා වී ඇති අතර ඒ සඳහා ශ්‍රී ලංකාවේ වෛද්‍යවරුන්ට පුහුණුවක් ලබාදීමට පින්ලන්ත රජය එකඟතාව පළ කරන බව ද මෙහිදී ප්‍රකාශ වී තිබේ.", "URL": "https://sinhala.adaderana.lk/news.php?nid=72588", "Category": null, "Parent URL": null}