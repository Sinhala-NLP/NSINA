{"Source": "Adaderana", "Timestamp": "June 12, 2012 04:54 pm", "Headline": " හොර පාරෙන් ඕස්ට්‍රේලියාව බලා යන්න ගිහින් හරි පාරෙන් 11 ක් පොලිසියට මාට්ටු", "News Content": "නීති විරෝධී ලෙස ඕස්ට්‍රේලියාව බලා යෑමට සිටි පුද්ගලයින් 11 දෙනකු පොලීසිය විසින් අත්අඩංගුවට ගෙන තිබේ. අද පෙ.ව 11.30 ට පමණ පුත්තලම පොලිස් ස්ථානයේ නිළධාරීන් කණ්ඩායමක් විසින් පුත්තලම රෝහල පිටුපස නවාතැන්පළක සිටියදී මෙම පිරිස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පවසයි. අත්අඩංගුවට ගනු ලැබූ 11 දෙනාගෙන් 9 දෙනකු මඩකළපුව ප‍්‍රදේශයේ පදිංචිකරුවන් වන අතර දෙදෙනෙකු මුලතිව් ප‍්‍රදේශයේ පදිංචිකරුවන් බව සඳහන් වේ. ඔවුන් ඕස්ට්‍රේලියාවට යවන බව පවසා ජාවාරම්කරුවෙකු විසින් ඊයේ මෙම ස්ථානයට රැගෙන විත් ඇති බවත්,මොවුන් රැගෙන යාමට සැලසුම් කර තිබුණු ජාවාරම්කරු හඳුනාගෙන ඇති බවත්,ඔහු අත් අඩංගුවට ගැනීමට විශේෂ පොලිස් කණ්ඩායමක් යොදවා ඇති බවත් පොලිසිය කියා සිටියි. ඔස්ට්‍රේලියාව බලා යෑමේ අපේක්ෂාවෙන් මෙතැන රැඳී සිටි සමහර පුද්ගලයින් ගෙන් ලක්ෂ 2 ක බැගින් වූ මුදලක් ජාවාරම්කරු විසින් ලබා ගෙන ඇති බවත්, ඔවුන් බෝට්ටුවක් මගින් ඕස්ටෙ‍්‍රලියාවට යවන බවට පොරොන්දුවී ඇති බවත් මූලික විමර්ශන වලදී හෙළිවී තිබේ. පුත්තලම පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=24976", "Category": null, "Parent URL": null}