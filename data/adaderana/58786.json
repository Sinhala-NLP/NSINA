{"Source": "Adaderana", "Timestamp": "March 31, 2016 01:16 pm", "Headline": " කුමාර් ගුණරත්නම් අවුරුද්දකට හිරේ යවයි", "News Content": "පෙරටුගාමි සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම්ට වසරක සිරදඬුවමක් හා රුපියල් 50,000ක දඩයක් කෑගල්ල මහේස්ත්‍රාත් අධිකරණය විසින් මීට ටික වේලාවකට පෙර නියම කර තිබේ.ආගමන විගමන පනත උල්ලංඝණය කරමින් නීති විරෝධීව ශ්‍රී ලංකාවේ රැඳී සිටීමේ චෝදනාවට වැරදිකරු කරමින් කෑගල්ල මහේස්ත්‍රාත් ප්‍රසන්න අල්විස් මහතා මෙම නියෝගය ලබාදී ඇත.ඕස්ට්‍රේලියානු පුරවැසියකු වන ගුණරත්නම් ඉකුත් වසරේ ශ්‍රී ලංකාවට පැමිණ තිබූ අතර රුවන්වැල්ලේ ඔහුගේ මවගේ නිවසේ සිටියදී පසුගිය වසරේ නොවැම්බර් 04 වැනිදා අත්අඩංගුවට ගෙන අධිකරණයට ඉදිරිපත් කිරීමෙන් පසු රිමාන්ඩ් කරන ලදී.වරින් වර ඔහු සම්බන්ධ නඩුව විභාගයට ගත් අතර අද එහි තීන්දුව මෙලෙස ලබාදුන් බව අප වාර්තාකරු පැවසීය.කලක් ජවිපෙ මුල් පෙළ නායකයෙකු ලෙස ප්‍රමුඛ කාර්ය භාර්යයක් ඉසිලූ කුමාර් ගුණරත්නම් එම පක්ෂයේ ඇතිවූ මතගැටුමක් හේතුවෙන් ඔස්ට්‍රේලියාවට ගොස් එරට නොයෙල් මුදලිගේ නමින් පුරවැසිභාවය ලබා ජීවත්විය.පසුව ඉකුත් රාජපක්ෂ රජය සමයේ පළමු වරට ඔහු මෙරට පුරවැසියෙකු නොවී සිටියදී සංචාරක වීසාවකින් පැමිණ දේශපාලන කළ බවට චෝදනා ලැබ ආරක්ෂක අංශ මගින් අත්අඩංගුවට ගෙන ඕස්ට්‍රේලියානු තානාපති කාර්යාලයේද මැදිහත්වීමෙන් පිටුවහල් කෙරිණි.ඉක්බිතිව ඉකුත් ජනාධිපතිවරණ සමයේ කිසිදු නීතිමය හෝ වෙනත් බලපෑමකින් තොරව ප්‍රසිද්ධියේ ලංකාවට පැමිණි ඔහු පෙරටුගාමී සමාජවාදී පක්ෂය වෙනුවෙන් ප්‍රසිද්ධ දේශපාලන කටයුතුවල නිරත විය.වරෙක දැඩි තාඩන පීඩනවලට ලක්ව රටින් පිටමං කළ ඔහු ඒ රජයේම ආශිර්වාදය සහිතව මැතිවරණ සමයක පැමිණ දේශපාලන කටයුතු වල නිරතවීම පිළිබඳ බොහෝ දෙනෙකු විවිධ මත පළකරනු ලැබූවද පෙරටුගාමී සමාජවාදී පක්ෂය එකී රජයේ දේශපාලන කොන්ත්‍රාත්තුවක් තමන් විසින් ඉටුකරන බවට නැඟුණු චෝදනා ප්‍රතික්ෂේප කර තිබිණි.කෙසේ වෙතත් ජනාධිපතිවරණයෙන් පසු කුමාර් ගුණරත්නම් නමැති අය ආගමන විගමන නීති උල්ලංඝණය කරමින් මෙරට රැඳී සිටින බවට ආගමන විගමන නිලධාරීන් විසින් පෙන්වාදීමේදී පෙරටුගාමී සමාජවාදී පක්ෂය විසින් හෙතෙම රටින් පිටුවහල් නොකරන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කරන ලදී.කෙසේවෙතත් පෙත්සම සලකා බැලූ නඩු වාර කිහිපයකට පසුව 2015 පෙබරවාරි මස 18 වන දිනමූලික අයිතිවාසිකම් පෙත්සම යළි සලකා බැලූ ශ්‍රේෂ්ඨාධිකරණය අදාළ පුද්ගලයා රටින් පිටුවහල් කිරීමට හැකි බව දැනුම් දුන් අතර අගවිනිසුරු කේ ශ්‍රී පවන්, ප්‍රියසාද් ඩෙප් හා ඊවා වනසුන්දර යන විනිසුරුවන් හමුවේ පෙත්සම විභාගයට ගැනිණි.ඉන්පසුව සැඟවී සිටි කුමාර් ගුණරත්න මහතා අත්අඩංගුවට ගැනුණු අතර ඔහු අධිකරණයට ඉදිරිපත් කිරීමෙන් පසු වරින් වර රිමාන්ඩ් කළ අතර එම නඩුවේ අවසන් තීන්දුව මෙලෙස ප්‍රකාශයට පත්විය.", "URL": "https://sinhala.adaderana.lk/news.php?nid=58786", "Category": null, "Parent URL": null}