{"Source": "Adaderana", "Timestamp": "September 25, 2013 11:39 am", "Headline": "යළි ඡන්දය තියන්න වෙන්නේ අධිකරණ තීන්දුවක් දුන්නොත් පමණයි", "News Content": "පුත්තලම දිස්ත්‍රීක්කයට අදාළව යළි මැතිවරණය පැවැත්විය හැක්කේ ඊට අදාළව අධිකරණ නියෝගයක් ලැබුණොත් පමණක් බව මැතිවරණ කොමසාරිස් මහින්ද දේශප්‍රිය මහතා පවසයි. ශාන්ත ඇන්ඩෘ විද්‍යාලයේ ගොඩනැගිල්ලක් තුළ තිබී හමුවූ භාවිතා කළ ඡන්ද පත්‍රිකා තොගයට පිළිබඳ ගැටලුව සම්බන්ධයෙන් අදහස් දක්වමින් කොමසාරිස්වරයා මේ බව කියා සිටියේය. හමුවූ ඡන්ද පත්‍රිකා ‍තොගයෙන් සමස්ත ප්‍රතිඵලයට බලපෑමක් එල්ල නොවන බව ඔහු පෙන්වා දුන්නේය. මෙහිදි මැතිවරණ කොමසාරිස්වරයා සඳහන් කළේ අදාළ ඡන්ද පත්‍රිකා ගණන් කිරීමෙන් අනතුරුව අතපසුවීමකින් අදාළ විද්‍යාලයේ එම පත්‍රිකා දමාගොස් ඇති බවයි. එමෙන්ම එම විද්‍යාලයේ පැවති ඡන්ද මධ්‍යස්ථානයේ රාජකාරී කටයුතු කළ රාජ්‍ය නිලධාරීන් සම්බන්ධයෙන් පරීක්ෂණයක් පැවැත්වීම රාජ්‍ය පරිපාලන අමාත්‍යාංශ ලේකම්වරයාට භරකරණ බව ද මැතිවරණ කොමසාරිස්වරයා එහිදී සඳහන් කර තිබේ. නිලධාරීන් කිහිපදෙනෙකුගේ ක්‍රියාකලාපය හේතුවෙන් නිදහස් හා සාධාරණ ඡන්ද ක්‍රමය පිළිබඳව ජනතාව තුළ පවතින ආකල්පය බිඳ වැටීමක් පිළිබඳව තමන් කණගාටුවට පත්වන බව එහිදී හෙතෙම කීවේය. මේ අතර පුත්තලම ශාන්ත ඇන්ඩෘ විද්‍යාලයේ ඡන්ද මධ්‍යස්ථානයෙන් සොයාගත් ඡන්ද පත්‍රිකා අද පුත්තලම අධිකරණයට ඉදිරිපත් කිරීමට නියමිතව තිබේ ඡන්ද පත්‍රිකා මළු දෙකක් ඊයේ(24) දිනයේ දී සොයාගත් අතර ඒවා සොයා ගැනීමෙන් අනතුරුව මැතිවරණ කොමසාරිස් මහින්ද දේශප්‍රිය මහතා එම ස්ථානයට ගොස් පරීක්ෂණ ආරම්භ කරන ලදී. එමෙන්ම පොලිස් විශේෂ කණ්ඩායමක් ද මේ සම්බන්ධයෙන් පරීක්ෂණ ආරම්භ කරණු ලැබුණි. කෙසේ වෙතත් මේ වන විට පුත්තලම නගරයට සහ පොලීසිය අවට ප්‍රදේශයට දැඩි ආරක්ෂාවක් යොදවා ඇති අතර පොලිස් විශේෂ කාර්යය බලකාය ද ආරක්ෂක කටයුතු සඳහා එක්ව සිටියි. මේ අතර පුත්තලම දිස්ත්‍රික්කයේ ඡන්දය අවලංගු කරන ලෙස ඉල්ලමින් ජනසෙත පෙරමුණ සහ ප්‍රජාතන්ත්‍රවාදී පක්ෂ නියෝජිතයින් උපවාසයක් ආරම්භ කර තිබේ. පුත්තලම දිස්ත්‍රික් ලේකම් කාර්යාලය ඉදිරිපිට මොවුන් මෙලෙස උපවාසය ආරම්භ කර ඇති බව වාර්තා වෙයි.", "URL": "https://sinhala.adaderana.lk/news.php?nid=37679", "Category": null, "Parent URL": null}