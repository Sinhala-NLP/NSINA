{"Source": "Adaderana", "Timestamp": "August 16, 2010 07:50 am", "Headline": "ඩිපෝ සේවක වැඩ වර්ජනය මාරාන්තික උපවාසයක් වෙයි", "News Content": "මාස දෙකක පමණ වැටුප් නොලැබීම හා පරිපාලන ගැටලු කිහිපයක් මුල් කර ගනිමින් දෙහිඅත්තකණ්ඩිය ගමනාගමන මණ්ඩල ඩිපෝ සේවකයන් ආරම්භ කළ වැඩ වර්ජනය මාරාන්තික උපවාසයක් බවට පත්ව තිබේ. තම ඉල්ලීම් වලට මෙතෙක් විසඳුම් නොලැබීම හේතුවෙන් අද සිට මාරාන්තික උපවාසයක් ආරම්භ කෙරෙන බව එම සේවකයන් පවසයි. පසුගිය 12 වැනිදා ආරම්භ කළ වර්ජනයට ඩිපෝවේ සියලු සේවකයන් එක්වී සිටින බව අද දෙරණ වාර්තාකරු සඳහන් කළේය. ඔවුන් දෙහිඅත්තකණ්ඩිය බස් නැවතුම්පොලේ වහලය මත නැගී මෙම උපවාසයේ නිරත වන බව සඳහන්ය. දෙහිඅත්තකණ්ඩිය ඩිපෝව රුපියල් ලක්ෂ 55ක පමණ මූල්‍ය අර්බුදයකට මුහුණ පා ඇති නිදහස් ජාතික ප්‍රවාහන සේවක සංගමයේ ලේකම් කීර්ති උදය කුමාර මහතා පවසයි. මෙම වර්ජනය හේතුවෙන් පාසල් සිසුන් ඇතුළු විශාල පිරිසක් දුෂ්කරතාවට පත්ව ඇති බව අද දෙරණ වාර්තාකරු සඳහන් කළේය. විශේෂයෙන් උසස් පෙළ විභාගය සඳහා යන ළමුන්ට මින් දැඩි බලපෑමක් එල්ල වී තිබේ.", "URL": "https://sinhala.adaderana.lk/news.php?nid=10247", "Category": null, "Parent URL": null}