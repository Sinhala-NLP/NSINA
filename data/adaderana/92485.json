{"Source": "Adaderana", "Timestamp": "July 13, 2018 12:18 pm", "Headline": "ෆේස් බුක් සමාගමට අභියෝගයක් වු නඩු තීන්දුව", "News Content": "ෆේස්බුක් සමාගමට අභියෝගයක් එල්ල කරමින් ලබාදුන් නඩු තීන්දුවක් පිළිබඳව ජර්මනියෙන් වාර්තා වෙයි. සිය මියගිය ඥාතීන්ගේ ෆේස්බුක් ගිණුම් වෙත ප්‍රවේශ වීම සඳහා ඔවුන්ගේ උරුමක්කාරයින්ට අයිතියක් පවතින බව ජර්මනියේ අධිකරණයක් තීන්දු කර තිබේ. අදාළ නඩු තීන්දුවට මාර්ගය සකස් වුණේ 2012 වර්ෂයේ බර්ලින් නුවරදී දුම්රියක ගැටී මියගිය 15 හැවිරිදි දැරියකගේ මව්පියන් ඇයගේ ෆේස්බුක් ගිණුම සඳහා ප්‍රවේශ වීමට අධිකරණයෙන් අවසර ඉල්ලා සිටීමත් සමඟයි. මියගිය දැරියගේ මව්පියන්ට ඇයගේ ෆේස්බුක් ගිණුමට ප්‍රවේශ වීමට අවශ්‍ය වී තිබුණේ එම මරණය සියදිවි හානි කරගැනීමක් ද අනතුරකින් සිදුවූවක්ද යන්න සැකහැර දැන ගැනීමටයි. දැරියගේ මරණයෙන් පසුව ෆේස්බුක්හි සමරුවක් ලෙස පවතින ඇයගේ ගිණුමේ අන්තර්ගතය තවමත් පවතින නමුත් කිසිවෙකුටත් ඊට ප්‍රවේශ වීමේ හැකියාවක් නැහැ. කෙසේ වෙතත් ෆේස්බුක් සමාගමට අභියෝගයක් වෙමින් දැරියගේ මව්පියන්ට ඇයගේ ෆේස්බුක් ගිණුමට ප්‍රවේශවීම සඳහා පූර්ණ අවසරය ජර්මනියේ පහළ අධිකරණය විසින් ලබා දී තිබේ. මේ අතර ෆේස්බුක් සමාගම අදාළ නඩු තීන්දුවට එරෙහිව අභියාචනයක් ඉදිරිපත් කර ඇති බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=92485", "Category": null, "Parent URL": null}