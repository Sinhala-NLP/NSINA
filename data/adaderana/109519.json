{"Source": "Adaderana", "Timestamp": "May 8, 2019 12:03 pm", "Headline": "අලීම් ඩාර්ගේ 200වන තරග විනිශ්චය", "News Content": "ජාත්‍යන්තර ක්‍රිකට් තරග විනිසුරුවරයෙකුවන පාකිස්තාන ජාතික අලීම් ඩාර් තරග විනිසුරුවරයෙකු ලෙස සිය 200වන එක්දින තරගය සඳහා ඊයේ (07) සහභාගී විය. ඒ අයර්ලන්තයේදී පැවැත්වෙන තුන්කොන් එක්දින තරගාවලියේ දෙවන තරගයේදීයි. 50 හැවිරිදි වියේ පසුවන අලීම් ඩාර් එක්දින තරග විනිසුරුවරයෙකු ලෙස 2000 වසරේදී සිය වෘත්තීය ආරම්භ කළේය. ඒ ශ්‍රී ලංකාව සහ පාකිස්තානය අතර පාකිස්තානයේදී පැවැත් එක්දින තරගයේදීයි. පළමු වරට 2004 වසරේදී ජාත්‍යන්තර ක්‍රිකට් කවුන්සිලයේ ඉහළ විනිසුරු මණ්ඩලයට නම් කෙරුණු අලීම් ඩාර් 2005 සහ 2006 වසරවලදී ජාත්‍යන්තර ක්‍රිකට් කවුන්සිලයේ වසරේ විනිසුරුවරයා සම්මානය සඳහාද නිර්දේශ වී තිබේ. එමෙන්ම එක්දින තරග 200 සීමාව පසුකර ගිය තුන්වන තරග විනිසුරුවරයා ලෙසද ඔහු ඉතිහාසයට එක් වීමද විශේෂත්වයක්. එක්දින ලෝක කුසලාන තුනකදී තරග විනිසුරුවරයෙකු ලෙස කටයුතු කර තිබෙන අලීම් ඩාර් 2019 වසරේ ලෝක කුසලාන එක්දින තරගාවලියේද තරග විනිසුරුවරයෙකු ලෙස කටයුතු කිරීමට නියමිතයි.", "URL": "https://sinhala.adaderana.lk/news.php?nid=109519", "Category": null, "Parent URL": null}