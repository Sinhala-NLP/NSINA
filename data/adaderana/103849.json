{"Source": "Adaderana", "Timestamp": "February 7, 2019 12:01 pm", "Headline": "ශ්‍රී පාද විද්‍යා පීඨයේ සිසුන් දෙවෙනි දිනටත් උද්ඝෝෂණයේ", "News Content": "ශ්‍රීපාද ජාතික අධ්‍යාපන විද්‍යා පීඨයේ පැවැත්වූ මත් පැන් සාදයට සම්බන්ධ සියළු දෙනා හා පීඨයේ රෙජිස්ටාර්වරයා වහා ඉවත් කරන ලෙස ඉල්ලමින් එම පීඨයේ සිසු සිසුවියන් විසින් අද(07) පෙරවරුවේ දෙවෙනි දිනයටත් එම පීඨයේ පිවිසුම් ගේට්ටුව අසලදී උද්ඝෝෂණයක නිරත විය. ඉකුත් (05) වනදා පතන ශ්‍රීපාද ජාතික අධ්‍යාපන විද්‍යා පීඨයේ පැවැත්වූ මත් පැන් සාදයට සම්බන්ධ සියළු දෙනා හා පීඨයේ රෙජිස්ටාර් වරයා වහා ඉවත් කරන ලෙස ඉල්ලමින් එම පීඨයේ සිසු සිසුවියන් උද්ඝෝෂණයක කළහ. මෙම සාදයට සම්බන්ධවූයේ යැයි කියන විද්‍යා පීඨයේ සේවක පිරිසක් අද දින නැවත සේවයට වාර්තා කර තිබීමත් සමඟ සිසුන් විසින් මෙසේ උද්ඝෝෂණය කළහ. උද්ඝෝෂකයින් සමඟ මෙහිදී දුරකතනයෙන් සම්බන්ධ වූ ජාතික විද්‍යා පීඨ කොමසාරිස් එච්.එම්.ඒ. බණ්ඩාර මහතා කතා කරමින් සිසුන්ට දන්වා සිටියේ, සිද්ධියට සම්බන්ධ පිරිස පිළිබඳව පරීක්ෂණයක් පවත්වා අද පස්වරුව වන විට තීරණයක් ගන්නා බවය. මෙහිදී උද්ඝෝෂණයට එක්ව සිටි සිසුන් කියා සිටියේ කොමසාරිස්වරයා අද දින තුළ සාධාරණ තීරණයක් නොගතහොත් තමන් අඛණ්ඩව උද්ඝෝෂණය පවත්වන බවයි. සිසුන් විසින් ඉවත් කළයුතු යැයි පවසන, අද දින සේවයට වාර්තා කර සිටි සේවකයින් පිරිස මෙම උද්ඝෝෂණයෙන් පසුව සේවයට වාර්තා නොකර පිටව ගිය අතර සිසුන් තම දෛනික අධ්‍යාපන කටයුතු සඳහා දේශන ශාලාවලට ගිය බව අප වාර්තාකරු පවසයි.", "URL": "https://sinhala.adaderana.lk/news.php?nid=103849", "Category": null, "Parent URL": null}