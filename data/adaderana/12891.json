{"Source": "Adaderana", "Timestamp": "December 16, 2010 11:58 am", "Headline": "මුල් වීඩියෝව නොමැතිව සුදු කොඩියේ සාක්ෂි මෙහෙයවීමට ඉඩ ලැබෙයි ", "News Content": "සුදුකොඩි ප්‍රකාශය පිළිබඳ නඩුවේ මුල් වීඩියෝ පටය නොමැතිව සංස්කරණ කරන ලද දර්ශන ඔස්සේ සාක්ෂි මෙහෙයවීමට ඉඩදෙන බව කොළඹ මහාධිකරණය අද(16) ප්‍රකාශ කර තිබේ. විත්තිකාර සරත් ෆොන්සේකා මහතාගේ පාර්ශවය විසින් මතුකළ විරෝධතාවය ප්‍රතික්ෂේප කරමින් කොළඹ මහාධිකරණ විනිසුරු දීපාලි විජේසුන්දර මහත්මිය ත්‍රිපුද්ගල විනිසුරු මඬුල්ල මෙම නියෝගය කරනු ලැබීය. මෙම නඩුවේ සාක්ෂියක් ලෙස සරත් ෆොන්සේකා මහතා පසුගිය ජනාධිපතිවරණ සමයෙහි රත්නපුරයෙහි පැවැත්වූ කතාවක වීඩියෝ දර්ශන ඇතුළත් කර තිබිණි. එම වීඩියෝ දර්ශන වල මුල් පිටපත් නොමැතිව සාක්ෂි මෙහෙයුම සඳහා ඉදිරිපත් කිරීම සම්බන්ධව විරුද්ධ වන බව එය විභාගයට ගත් අවස්ථාවේ සරත් ෆොන්සේකා මහතා වෙනුවෙන් පෙනීසිටි නීතිඥ නලින් ලක්වූහෙට්ටි මහතා සඳහන් කළේය. එහෙත් සාක්ෂි ආඥා පනත යටතේ එය සාක්ෂියක් වශයෙන් බාරගැනීමට හැකියාව පවතින බව එය ප්‍රතික්ෂේප කළ රජයේ නීතිඥවරයා සඳහන් කළේය. කෙසේවෙතත් අදාළ දර්ශන වල මුල් පිටපත් නොමැතිව සාක්ෂි මෙහෙයවීම සඳහා අවසර දෙන බව අද එහි තීන්දුව ලබාදෙමින් විනිසුරු මඬුල්ල සඳහන් කරනු ලැබීය. ඒ අනුව නඩුවට අදාළ වීඩියෝ සාක්ෂි මෙහෙයවීම සඳහා අවසර දුන් අධිකරණය ඒ පිළිබඳ වැඩිදුර විභාගය ජනවාරි මස 6 වන දින පවත්වන බව ද නිවේදනය කර තිබේ. ‍මෙම නඩුවේ පැමිණිල්ල සඳහා මීට පෙර පෙනීසිටියේ රජයේ නියෝජ්‍ය සොලිස්ටර් ජෙනරාල් වසන්ත නවරත්න බණ්ඩාර මහතාය. එහෙත් අද දින පැමිණිල්ල වෙනුවෙන් නියෝජ්‍ය සොලිස්ටර් ජෙනරාල් බුවනෙක අලුවිහාරේ මහතා පෙනීසිටීම ද කැපීපෙනෙන සිදුවීමක් විය.", "URL": "https://sinhala.adaderana.lk/news.php?nid=12891", "Category": null, "Parent URL": null}