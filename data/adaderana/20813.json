{"Source": "Adaderana", "Timestamp": "December 20, 2011 08:59 am", "Headline": "24 දා සිට කරාපිටියේ හෘද රෝග අංශයේ සැත්කම් ඇරඹෙයි", "News Content": "ගාල්ල, කරාපිටිය ශික්ෂණ රෝහලේ හෘද රෝග අංශයේ සැත්කම් යළි මේ මස 24 වන දින සිට සිදුකිරීමට නියමිතය. ශල්‍යාගාරයේ සිදුවන අලුත්වැඩියා කටයුත්තක් හේතුවෙන් මේ වන විට ගාල්ල කරාපිටිය රෝහලේ සැත්කම් සිදුකිරීම තාවකාලිකව නතර කර තිබේ. රෝහලේ ශල්‍යාගාරය සම්බන්ධව කඩිනමින් වාර්තාවක් ලබාදෙන ලෙස සෞඛ්‍ය අමාත්‍යවරයා රෝහල් අධ්‍යක්ෂවරයා වෙත දැනුම් දී තිබුණි. ඒ අනුව කරාපිටිය ශික්ෂණ රෝහලේ අධ්‍යක්ෂ වෛද්‍ය ජයංපති සේනානායක මහතා විසින් අදාළ සිදුවීම් සම්බන්ධ වාර්තාවක් ඉදිරිපත් කර තිබේ. ශල්‍යාගාරය තුළ බැක්ටීරියා ගහණය ඉහළ යාම මෙම ශල්‍යාගාරයේ කටයුතු තාවකාලිකව නැවැත්වීමට හේතුව වී ඇති බව එහිදී දැනුම් දී ඇත. ඒ අනුව අලුත්වැඩියා කටයුතු සිදුකළ ශල්‍යාගාරය තව දින 04 න් පසුව නැවත විවෘත කර අදාළ සැත්කම් සිදුකළ හැකි බව වෛද්‍ය ජයංපති සේනානායක මහතා සිය වාර්තාවෙන් පෙන්වා දී තිබේ.", "URL": "https://sinhala.adaderana.lk/news.php?nid=20813", "Category": null, "Parent URL": null}