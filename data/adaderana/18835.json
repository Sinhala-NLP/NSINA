{"Source": "Adaderana", "Timestamp": "September 19, 2011 09:49 pm", "Headline": "සිමෙන්ති බාල නම් පැය 24 න් අස්වෙන්න ජොනී සූදානම්", "News Content": "තමා ගෙන්වූයේ බාල සිමෙන්ති යයි ඔප්පු කරනු ලැබුවහොත් පැය 24 ක් තුළ අමාත්‍ය පදවියෙන් ඉල්ලා අස්වන බව සමූපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා පවසයි. එ.ජා.ප පාර්ලිමේන්තු මන්ත්‍රී දයාසිරි ජයසේකර,ජ.වි.පෙ පාර්ලිමේන්තු මන්ත්‍රී අනුර කුමාර දිසානායක වැන්නන් තමන්ට බාල සිමෙන්ති ‍ගෙනා බවට චෝදනා කරමින් සිටින බව අමාත්‍යවරයා කියා සිටියි. කළ යුත්තේ චෝදනා කිරීම නොව එකී චෝදනා ඔප්පු කර පෙන්වීම යයි හෙතෙම කියා සිටියේ අද කාක්කපල්ලිය ප්‍රදේශයේ සී/ස මාදම්පේ විවිධ සේවා සමූපකාරයට අයත් කෝප් සිටි වෙළඳ මධ්‍යස්ථානයක් විවෘත කිරීමේ අවස්ථාවට සහභාගීවෙමිනි. ශ්‍රී ලංකා ප්‍රමිති ආයතනය සිමෙන්ති සමාගම් හා එක්ව වසරින් වසර මිල ඉහළදැමීමේ කුමන්ත්‍රණයක් දියත් කර තිබුණු බවද අමාත්‍යවරයා මෙහිදී අනාවරණය කළේය.", "URL": "https://sinhala.adaderana.lk/news.php?nid=18835", "Category": null, "Parent URL": null}