{"Source": "Adaderana", "Timestamp": "March 28, 2017 07:27 pm", "Headline": "සියලු උපදෙස් අධිපතිගේ නම් ටෙන්ඩර් කමිටුවක් මොකටද?-සභාපති සාක්ෂි දෙයි", "News Content": "ප්‍රශ්නගත බැඳුම්කර නිකුතුව පිළිබද ජනාධිපති විමර්ශන කොමිසම හමුවේ අද දිනයේ දී මහ බැංකුවේ නියෝජ්‍ය අධිපති සහ බැඳුම්කර වෙන්දේසි ටෙන්ඩර් කමිටුවේ සභාපති පී.සමරසිරි මහතා සාක්ෂි ලබා දී තිබේ.අතිරේක සොලිසිටර් ජනරාල් යසන්ත කෝදාගොඩ මහතා විසින් සාක්ෂි මෙහෙයවීම සිදුකළ අතර ඔහු සමරසිරි මහතාගෙන් විමසා සිටියේ හිටපු මහ බැංකු අධිපති අර්ජුන් මහේන්ද්‍රන් මහතා නිරන්තරයෙන්ම ටෙන්ඩර් කමිටුවේ තීරණයට වෙනස් තීරණයක සිට කටයුතු කළේ ද යන්න පිළිබඳව යි.ඊට පිළිතුරු දුන් නියෝජ්‍ය අධිපතිවරයා 2015 වසරේ පෙබරවාරි 27 වන දින වෙන්දේසියෙන් පසුව ද අවස්ථා කිහිපයකදි අර්ජුන් මහේන්ද්‍රන් මහතා ටෙන්ඩර් කමිටුවේ මතයට වෙනස් මතයක සිට කටයුතු කළ බව කියා සිටියේය.මෙහිදි යසන්ත කෝදාගොඩ මහතා විමසා සිටියේ 2015 පෙබරවාරි 27 වැනිදා රාජ්‍ය ණය දෙපාර්තමේන්තුවේ නිලධාරීන්, ටෙන්ඩර් කමිටුවට පැමිණ අර්ජුන් මහේන්ද්‍රන් මහතා බිලියන 10ක ලංසු භාරගන්නා ලෙසට පැවසූ බව දැනුම්දුන් පසු ටෙන්ඩර් කමිටු සභාපතිවරයා ලෙස ඊට ප්‍රතික්‍රියා දැක්වුයේ කෙසේද යන්න පිළිබඳවයි. එහිදි ඔහු පැවසුවේ අනෙක් නියෝජ්‍ය අධිපතිවරුන් දෙදෙනා මහ බැංකු අධිපතිවරයා සමග එක්ව තමන්ට උපදෙස් ලබාදීම සම්බන්ධයෙන් තමන් කෝපයට පත්වු බවයි.අනතුරුව මහ බැංකු අධිපතිවරයා සියලුම තීරණ සම්බන්ධයෙන් උපදෙස් ලබාදෙන්නේ නම් ටෙන්ඩර් කමිටුව ක්‍රියාත්මක වන්නේ කුමකට දැයි තමන් සමාජිකයන්ගෙන් ප්‍රශ්න කළ බව ද සමරසිරි මහතා කොමිසම හමුවේ පවසා තිබේ. කොමිසමේ කටයුතු යළි හෙට පෙරවරු 10.00ට ආරම්භ වීමට නියමිතය.", "URL": "https://sinhala.adaderana.lk/news.php?nid=71475", "Category": null, "Parent URL": null}