{"Source": "Adaderana", "Timestamp": "June 21, 2018 11:27 am", "Headline": "වැසි තත්ත්වයේ සුළු වැඩි වීමක්", "News Content": "දිවයිනේ නිරිත දිග කොටසේ පවතින වැසි තත්ත්වයේ සුළු වැඩිවීමක් අද(21) දින සිට අපේක්ෂා කරන බව කාලගුණ විද්‍යා දෙපාර්තමේන්තුව පවසයි. ඒ අනුව අද දිනයේදී බස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් වැසි හෝ ගිඟුරුම් සහිත වැසි ඇති වන අතර සබරගමුව සහ මධ්‍යම පළාත්වල මිලි මීටර් 50 ට වැඩි තරමක් තද වැසි ඇති විය හැකි බව කාලගුණ අනාවැකියේ සඳහන් වෙයි. මේ අතර උතුර, උතුරු-මැද, වයඹ සහ ඌව පළාත්වල සහ මාතලේ, ත්‍රිකුණාමලය සහ හම්බන්තොට දිස්ත්‍රික්කවලට පැයට කිලෝමීටර් 50ක පමණ තරමක තද සුළං තත්ත්වයක් ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළේය. පුත්තලම සිට මන්නාරම හරහා කන්කසන්තුරය දක්වා වන මුහුදු ප්‍රදේශවල සුළගේ වේගය විටින් විට පැයට කිලෝමීටර් 70 දක්වා ඉහළ යා හැකි බැවින් එම ප්‍රදේශවල මුහුදු ප්‍රදේශ රළු විය හැකි බැවින් ධීවර සහ නාවුක ප්‍රජාවට අවධානයෙන් කටයුතු කරන ලෙස කාලගුණ බලධාරීන් දැනුම් දෙයි.", "URL": "https://sinhala.adaderana.lk/news.php?nid=91248", "Category": null, "Parent URL": null}