{"Source": "Adaderana", "Timestamp": "December 17, 2017 01:26 pm", "Headline": "  ඡන්දෙන් පස්සේ ප්ලොට්-ටෙලෝ TNA දීගෙ කටුගාන්න ලෑස්ති වෙයි", "News Content": "පළාත් පාලන මැතිවරණයෙන් පසුව ප්ලොට් සංවිධානය හා ටෙලෝ සංවිධානය දෙමළ ජාතික සන්ධානයෙන් ඉවත් වීමට බොහෝ දුරට ඉඩ ඇතැයි එම සංවිධාන දෙකේ නායකයෝ කියා සිටිති. දෙමළ ජාතික සන්ධානය තුළ මෙතෙක් පැවති අර්බුද අවසන් බව එහි නායකයින් ප්‍රකාශ කළත් ප්ලොට් නායක ධර්මලිංගම් සිද්ධාර්ථන් මහතා හා ටෙලෝ නායක සෙල්වම් අඩෙයිකලනාදන් මන්ත්‍රීවරයා පවසන්නේ එම අර්බුද කීපයක් විසදී ඇත්තේ පළාත් පාලන මැතිවරණ උණුසුම නිසා පමණක් බවයි. පළාත් පාලන මැතිවරණයෙන් පසුව එම සියලු තත්ත්වයන් වෙනස් විය හැකි බව එම පක්ෂ දෙකේම නායකයෝ කියා සිටිති. දෙමළ ජාතික සන්ධානයේ ප්‍රධාන පක්ෂය වන ඉලංකෙයි තමිල් අරුසු කච්චි පක්ෂය සෑම අවස්ථාවකදීම සාකච්ඡාවලදී එළඹෙන පොදු එකඟතාවලට අනුව කටයුතු නොකිරීම සෙසු පක්ෂ අතර ගැටුම් ඇතිවීමට ප්‍රධාන හේතුව බව ටෙලෝ හා ප්ලොට් නායකයා පෙන්වා දෙයි. යාපනයේදී පැවති සාකච්ඡාවලදී මෙවර පළාත් පාලන මැතිවරණයේදී ප්ලොට් හා ටෙලෝ සංවිධානවලට අපේක්ෂකයින් ලබා දීම සඳහා අනුපාත ක්‍රමයක් සකස් කලත් නාම යෝජනා ලබාදීමේදී එම එකඟතා සියල්ලක්ම ඉලංකෙයි තමිල් අරුසු කච්චි පක්ෂය විසින් කඩ කොට ඇති බවට ඔවුන් චෝදනා කොට සිටිති. ප්ලොට් සංවිධානය යාපනයේ කිසිඳු පළාත් පාලන ආයතනයකට හෝ නාම යෝජනා ලබා නොදීමටත් ටෙලෝ සංවිධානය වවුනියාව නගර සභාවට තනිවම තරඟ කිරීමටත් තීරණය කොට ඇත්තේ මේ හේතුව මත යැයි එම නායකයෝ දෙදෙනා කියා සිටියි. දෙමළ ජාතික සන්ධානයේ මධ්‍යම කාරක සභාව ලබන වසරේ මාර්තු මස 05 වෙනිදා පැවැත්වෙන විට පක්ෂය තුළ බොහෝ වෙනස්කම් සිදුවිය හැකි බව ටෙලෝ හා ප්ලොට් නායකයෝ කියා සිටියි.", "URL": "https://sinhala.adaderana.lk/news.php?nid=81648", "Category": null, "Parent URL": null}