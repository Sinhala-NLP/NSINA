{"Source": "Adaderana", "Timestamp": "February 14, 2013 04:02 pm", "Headline": "එයාලට ඕන දේවල් නෙවෙයි අපට ඕන දේවල් අපි කළා", "News Content": "එක්සත් ජාතීන්ගේ සංවිධානයට අගනා දේවල් ඉටු කළේ නැති වුවත් රජයට අගනා දේවල් දැනටමත් ඉටුකර ඇති බව තොරතුරු හා ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය විසින් කර තිබූ ප්‍රකාශයක් සම්බන්ධයෙන් අද (14) කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු විසින් අසන ලද පැනයකට පිළිතුරු දෙමින් අමාත්‍යවරයා මේ බව කියා සිටියේය. උගත් පාඩම් හා ප්‍රතිසන්ධානය සඳහාවූ ජනාධිපති කොමිසමේ නිර්දේශයන් ක්‍රියත්මක නොකිරීමෙන් ශ්‍රී ලංකා රජය තමාට ලැබී තිබුණු අගනා අවස්ථාවක් මගහැරිය බවට නවනීදන් පිල්ලෙයි මහත්මිය විසින් පසුගියදා ප්‍රකාශයක් කර තිබුණි. කෙසේ වෙතත් ස්වාධීන රටක් ලෙස අප හැකි උපරිමයෙන් ක්‍රියා කරන බවත්, චෝදනා එල්ලවන්නේනම් ඊට නොබියව මුහුණදෙන බවත් රඹුක්වැල්ල මහතා එහිදී සඳහන් කළේය. රජය විසින් කිසි විටෙකත් රටේ ඉඩම් විදේශයන්ට විකුණා දමා හෝ පවරාදී නොමැති බවත්, කිසියම් බදු ප්‍රතිපත්තියක් මත නිශ්චිත කාල සීමාවකට පමණක් ආයෝජන සඳහා ලබාදී ඇති බවත් රඹුක්වැල්ල අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=31629", "Category": null, "Parent URL": null}