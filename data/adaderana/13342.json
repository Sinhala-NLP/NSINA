{"Source": "Adaderana", "Timestamp": "January 7, 2011 04:50 pm", "Headline": "හෝටල් වල භාවිතා කරන ජලයේ යෝග්‍යතාව සේවීමට පරීක්ෂණ ව්‍යාපෘතියක්", "News Content": "මෙරට සියලුම හෝටල් සහ ආපනශාලාවල භාවිතා කරන ජලයේ යෝග්‍යතාව පරීක්ෂා කිරීම සඳහා දීප ව්‍යාප්ත ජල පරීක්ෂණ ව්‍යාපෘතියක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. බොහෝ ආපනශාලා සහ හෝටල්වල භාවිතා කරන ජලය සෞඛ්‍ය ආරක්ෂිත නොවන බවට පැමිණිලි ඉදිරිපත් වී ඇති බව සෞඛ්‍ය අමාත්‍යාංශය පවසයි. මේ හේතුවෙන් සෞඛ්‍ය අමාත්‍යාංශයේ මහජන සෞඛ්‍ය අංශය මගින් මෙම පරීක්ෂණය ආරම්භ කර ඇත. එහි මූලික අදියර ඊයේ(06) දිනයේ සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතාගේ ප්‍රධානත්වයෙන් කොළඹ නගර සභා බල ප්‍රදේශය තුළ සිදුකරනු ලැබීය. එහිදි ආපනශාලා සියයකට අධික ප්‍රමාණයක භාවිතා කරන ජලය පරීක්ෂාවට ලක් කළ අතර ජල සාම්පල ගණනාවක් වැඩිදුර පරීක්ෂණ සඳහා ලබාගෙන ඇති බව සෞඛ්‍ය අමාත්‍යාංශය සඳහන් කරයි. මේ අතර මේ වන විට වෙළඳපොළේ අලෙවිය සඳහා තිබෙන පානීය ජල බෝතල්වල ප්‍රමිතිය පිළිබඳව සොයාබැලීමට ද සෞඛ්‍ය අමාත්‍යාංශය තීරණය කර තිබේ.", "URL": "https://sinhala.adaderana.lk/news.php?nid=13342", "Category": null, "Parent URL": null}