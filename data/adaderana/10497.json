{"Source": "Adaderana", "Timestamp": "August 29, 2010 08:19 am", "Headline": "අධිකරණය පාසල් නොයන ළමුන් ගැන වාර්තාවක් ඉල්ලයි ", "News Content": "පාසල් යන වයසේ පසුවන, පාසල් නොයන දරුවන් පිළිබඳව වාර්තාවක් ඉදිරිපත් කරන ලෙස බත්තරමුල්ල ළමා අධිකරණය පොලිස් ළමා හා කාන්තා කාර්යංශයට නියෝග කර තිබේ. පාසල් නොයන දරුවන් පිළිබඳව සොයා බලා ඔවුන් පාසල් අධ්‍යාපනයට යොමු කිරීම සඳහා මෙම නියෝගය ලබා දී ඇති බව සඳහන්ය. ඒ අනුව එම වාර්තාව සකස් කිරීමේ කටයුතු ආරම්භ කර ඇති බව පොලිස් ළමා හා කාන්තා කාර්යංශය අද දෙරණට සඳහන් කළේය. පළමුව බස්නාහිර පළාතේ මුහුදුබඩ ප්‍රදේශ වල පාසල් නොයන ළමුන් පිළිබඳව වාර්තාවක් ඉදිරිපත් කිරීමට බලාපොරොත්තු වන බව පොලිස් ළමා හා කාන්තා කාර්යංශය පවසයි. ඒ සඳහා මේ වන විටත් පොලිස් ළමා හා කාන්තා කාර්යංශය දෙහිවල, ගල්කිස්ස, රත්මලාන සහ මොරටුව යන ප්‍රදේශ වල පාසල් නොයන දරුවන් පිළිබඳ දත්ත ලබා ගැනීමේ කටයුතු ආරම්භ කර තිබේ.", "URL": "https://sinhala.adaderana.lk/news.php?nid=10497", "Category": null, "Parent URL": null}