{"Source": "Adaderana", "Timestamp": "January 30, 2017 09:15 pm", "Headline": "නි.ඇමති බලහත්කාරයෙන් මාතෘ සායන ගොඩනැඟිල්ල විවෘත කරලා", "News Content": "පානදුර, තොටවත්ත මාතෘ සායන ගොඩනැඟිල්ල නියෝජ්‍ය අමාත්‍ය පාලිත තෙවරප්පෙරුම මහතා විසින් අද බලහත්කාරයෙන් විවෘත කරනු ලැබුණි. එම ගොඩනැඟිල්ලේ ඉදිකිරීම් අවසන් වී මාස කිහිපයක් ගතව තිබුණත් එය ජනතා අයිතියට පත් නොකිරීමට විරෝධය පළකරමින් තෙවරප්පෙරුම මහතා ඇතුළු පිරිසක් පානදුර ප්‍රාදේශිය සභාවට පැමිණ එහි ලේකම්වරිය හමුවී මේ සම්බන්ධයෙන් විමසා සිටින ලදී.එහිදී ලේකම්වරිය මෙම ගොඩනැඟිල්ල විවෘත කිරීමට තමාට හැකියාවක් නැති බව මූලාරම්භයේදී පවසා සිටියද ,නියෝජ්‍ය අමාත්‍යවරයාගේ බලකිරීම මත එම ස්ථානයට යාමට ඇය එකඟවී තිබේ.ඉන්පසු නියෝජ්‍ය අමාත්‍යවරයා එම ගොඩනැඟිල්ල වෙත ගොස් ඉබි යතුරු ගලවා බලහත්කාරයෙන් එය විවෘත කරනු දකින්නට ලැබිණි. පානදුර, තොටවත්ත මෙම මාතෘ සායනයේ පැවැති අඩුපාඩු හේතුවෙන් එහි නව මාතෘ සායනයක් ඉදිරිකිරිම සඳහා ඉකුත් 2014 වසරේ දී මුල් ගල තැබුණු අතර මීට මාස නවයකට පෙර එහි ඉදිකිරීම් කටයුතු අවසන් කරනු ලැබුවද එය ජනතා අයිතියට පත් කර නොතිබිණි.", "URL": "https://sinhala.adaderana.lk/news.php?nid=68857", "Category": null, "Parent URL": null}