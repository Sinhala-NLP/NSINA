{"Source": "Adaderana", "Timestamp": "January 30, 2017 09:24 pm", "Headline": "එක්සත් ජාතීන්ගේ වෙසක් උත්සවය අපට විශිෂ්ට අවස්ථාවක්", "News Content": "එක්සත් ජාතීන්ගේ වෙසක් උත්සවය මේ රටේ පැවැත්වීමට හැකියාව ලැබීම මේ රටට ඉතාමත් කලාතුරකින් ලැබිච්ච විශිෂ්ට අවස්ථාවක් බව මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අන්තර් ජාතික මට්ටමින් අනෙකුත් බෞද්ධ රටවල් සමග සහජීවනයක් ඇති කර ශක්තිමත් බලයක් හැටියට නැගී සිටින්නට අපට එමගින් අවස්ථාව ලැබෙනු ඇති බව අමාත්‍යවරයා කියා සිටියේ අද (30) කොළඹ පැවති මාධ්‍ය හමුවකදීය. ජනාධිපතිතුමාගේ මූලිකත්වයෙන් ඒ තේමාවන්වලට එළඹිලා වර්තමාන ලෝකය මුහුණ දෙන පාරිසරික සමාජ සහ අනෙකුත් ගැටළුවලට බුදු දහමෙන් ලැබෙන දාර්ශනික පිටුබලය පිළිබඳව අන්තර් ජාතිකමය වශයෙන් මතයක් ඇති කරන්නත් මෙම අවස්ථාව යොදාගන්නා බව අමාත්‍යවරයා මෙහිදී කියා සිටියේය.එසේම මෙම රට ගැන, අපේ රටේ ප‍්‍රතිරූපය ගැන මේ රටේ තියෙන සාමය සහජීවිනය, පරිසර හිතකාමීත්වය පිළිබඳව ලෝකයට රටේ ප‍්‍රතිරූපය ගොඩනැංවීමේ අවස්ථාවක් හැටියටත් මෙම අවස්ථාව සලකා ක්‍රියා කරන බව ඔහු මෙහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=68858", "Category": null, "Parent URL": null}