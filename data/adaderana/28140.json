{"Source": "Adaderana", "Timestamp": "October 9, 2012 09:33 am", "Headline": "පහර කෑ මේජර්ගේ වාර්තාව හමුදාපතිට භාරදෙයි", "News Content": "‍ කොළඹ ප්‍රදේශයේ හෝටලයක දී පසුගියදා ප්‍රහාරයට ලක්වු යුද හමුදා මේජර්වරයා සම්බන්ධයෙන් සිදුකළ පරීක්ෂණවල වාර්තාව යුද හමුදාපතිවරයාට භාරදී තිබේ. අදාළ වාර්තාව පසුගියදා යුද හමුදාපතිවරයාට භාරදී ඇති බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කළේය. අමාත්‍ය මර්වින් සිල්වා මහතාගේ පුත් මාලක සිල්වා ඇතුළු පිරිසක් තමාට පහරදුන් බවට අදාළ මේජර්වරයා කොම්පඤ්ඤවීදිය පොලීසියට පැමිණිලි කරනු ලැබීය. කෙසේ වෙතත් පසුව මේජර්වරයා අධිකරණයට දැනුම් දී සිටියේ මාලක සිල්වා තමාට පහරදීමක් සිදුනොකළ බවත් කම්පනය නිසාවෙන් එසේ කියැවුණු බවත්ය. අදාළ සිද්ධිය සම්බන්ධයෙන් යුද හමුදාව විසින් ද ත්‍රිපුද්ගල පරීක්ෂණ කණ්ඩායමක් පත්කරනු ලැබීය. එම කමිටුව විසින් සකස් කළ පරීක්ෂණ වාර්තාව යුද හමුදාපතිවරයා විසින් අධ්‍යයනය කිරීමෙන් අනතුරුව අවසන් නිගමනයක් ගනු ඇති බව රුවන් වනිගසූරිය මහතා සඳහන් කළේය. කෙසේ වෙතත් අදාළ වාර්තාවට අනුව මේජර්වරයා යුද හමුදා පනත උල්ලංඝණය කර ඇති බවට අනාවරණය වී ඇති බව යුද හමුදා ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=28140", "Category": null, "Parent URL": null}