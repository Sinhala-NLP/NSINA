{"Source": "Adaderana", "Timestamp": "January 16, 2011 09:06 am", "Headline": "ශ්‍රී ලංකාවට සහන සලසන්න එක්සත් ජාතීන් පෙරමුණ ගනියි", "News Content": "අයහපත් කාලගුණය හේතුවෙන් ශ්‍රී ලංකාවේ විපතට පත් ජනතාවට හදිසි සහන සැලසීමට ඉදිරිපත් වන්නැයි එක්සත් ජාතීන්ගේ සංවිධානය පරිත්‍යාගශීලීන්ගෙන් ඉල්ලීමක් කර තිබේ. විපතට පත් වූවන්ට පිරිසිදු ජලය , ආහාර ද්‍රව්‍ය සහ මදුරුදැල් ඇතුළු අත්‍යවශ්‍ය භාණ්ඩ කඩිනමින් අවශ්‍යව ඇතැයි එම සංවිධානයේ නිත්‍ය නියෝජිත නීල් බෲනේ මහතා නිවේදනයක් නිකුත් කරමින් සඳහන් කරයි. මේ අතර උතුරු නැගෙනහිර විපතට පත් ප්‍රදේශ වල බිම් බෝම්බ සහ පුපුරණ ද්‍රව්‍ය තවදුරටත් පැවතිය හැකි බැවින් විපතට පත් ජනතාව ආරක්ෂිත ස්ථාන වෙත යොමු කිරීමට ‍පියවර ගත යුතු බව එක්සත් ජාතීන්ගේ සංවිධානය පෙන්වා දී තිබේ. මේ අතර රටවල් කිහිපයක් දැනටමත් විපතට පත් වූවන්ට සහන සැලසීම සදහා ඉදිරිපත් වී සිටින බවද සඳහන් වේ. අමෙරිකා එක්සත් ජනපදය ඩොලර් ලක්ෂ 3ක පමණ අහාර ද්‍රව්‍ය ලබා දී ඇති අතර ශ්‍රී ලංකාවේ අමෙරිකානු තානාපති ප්‍රැට්‍රිෂියා බියුටිනස් මහත්මිය පවසන්නේ විපතට පත් වූවන් වෙනුවෙන් තවත් සහනාධාර රැසක් ලබා දීමට පියවර ගෙන ඇති බවයි. ජපානය ද යෙන් මිලියන 20ක සහනාධාර ශ්‍රී ලංකාවට ලබා දී තිබේ. එසේම යුරෝපා සංගමය යූරෝ මිලියන 02ක හදිසි ආධාරයක් ලබා දීමට තීරණය කර ඇති බව සඳහන් වන අතරම ඉන්දියාව ඩොලර් මිලියන මුදලක් සහ ටොන් 25ක පමණ ආහාර ද්‍රව්‍ය තොගයක් මේ වන විටත් ලබා දී තිබේ. මීට අමතරව කැනඩාව ද ආධාර ලබා දීමට ඉදිරිපත් ව ඇති බව වාර්තා වේ. මේ අතර ශ්‍රී ලංකාවේ විපතට පත් ප්‍රදේශ වල සංචාරය කිරීම පිළිබඳ බ්‍රිතාන්‍ය වැසියන්ට එරට රජය විසින් උපදෙස් මාලාවක් නිකුත් කර ඇති බවද සඳහන් වේ.", "URL": "https://sinhala.adaderana.lk/news.php?nid=13526", "Category": null, "Parent URL": null}