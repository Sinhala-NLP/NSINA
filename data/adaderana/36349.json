{"Source": "Adaderana", "Timestamp": "August 3, 2013 05:23 pm", "Headline": "වැලිවේරියේ ප්‍රහාරය නීතිඥ එකමුතුවත් හෙළාදකියි", "News Content": "බීමට පානීය ජලය ඉල්ලමින් උද්ඝෝෂණයක යෙදුණු නිරායුධ සිවිල් වැසියන්ට හමුදාව විසින් අගෝස්තු 1 වැනිදා වැලිවේරියේදී සිදු කරන ලද ම්ලේච්ඡ ප්‍රහාරය හෙළාදකින බව නීතිඥ එකමුතුව පවසයි. මේ සම්බන්ධයෙන් ප්‍රතිචාර දක්වමින් නිවේදනයක් නිකුත් කරන “නීතිඥ එකමුතුව” සාමකාමී විරෝධතාකරුවන්ට එරෙහිව ආණ්ඩුවේ රෞද්‍රභාවය තදින් හෙළාදකින බව එමගින් අවධාරණය කරයි. නීතිඥ එකමුතුව වෙනුවෙන් නීතිඥ ජේ. සී. වැලිඅමුණ මහතා විසින් නිකුත් කළ එම මාධ්‍ය නිවේදන‍යේ වැඩිදුරටත් මෙසේ ද සඳහන්ය. \"ආණ්ඩුව ක්‍රියාකර ඇත්තේ තම රටේ පුරවැසියන්හට ආණ්ඩුක්‍රම ව්‍යවස්ථාවෙන් සහතික කොට ඇති සිවිල් නිදහස කෙරෙහි සම්පූර්ණයෙන්ම අවඥාසහගත ආකාරයටය. ජීව උණ්ඩ පාවිච්චි කිරීම ඇතුළුව ආයුධ රහිත ගම්වැසියන්හට එරෙහිව බලය යෙදීමේ නින්දිත මට්ටම පිළිබඳව පැහැදිලි සාක්ෂි තහවුරු වී ඇත. ප්‍රහාරකයෝ තම වෘත්තිය ලෙස සිදුවීම වාර්තාකරමින් සිටි මාධ්‍යවේදීන්ටද පහරදුන් ප්‍රහාරකයෝ ඔවුන්ගේ කැමරා ආම්පන්නද බලහත්කාරයෙන් උදුරා ගත්හ. මෙම ම්ලේච්ඡ ප්‍රහාරය එල්ල කළ සහ ඒ සඳහා නියෝග නිකුත් කළ වගකිවයුත්තන් සියලු දෙනාට එරෙහිව තදබල පියවර ගත යුතු බව නීතිඥ එකමුතුව බලකර සිටී. තම හමුදාව පාලනය කරගන්නා ලෙසත්, හමුදාව නිත්‍යනුකූල කටයුතු සඳහා පමණක් යොදවා ගන්නා බවට සහතික කරන ලෙසත් නීති වෘත්තිකයෝ ආණ්ඩුවට බලකර සිටිති. ව්‍යවස්ථානුකූල ප්‍රජාතන්ත්‍රවාදී රාජ්‍යයකදී නිරායුධ, සාමකාමී විරෝධතාකරුවන්ට පහරදීම හෝ පුරවැසියන්ගේ නිත්‍යනුකූල සිවිල් ක්‍රියාකාරිත්වයන් කඩාකප්පල් කිරීම වනාහි ව්‍යවස්ථානුකූල ප්‍රජාතන්ත්‍රවාදයක සන්නද්ධ හමුදාවේ හෝ නීතිය ක්‍රියාත්මක කරන ආයතනවල නිත්‍යනුකූල අරමුණ නොවේ. පොලිසියේ කාර්යභාරයන් හමුදාව විසින් අයුතු සහගත ලෙස පහැරගැනීමෙ අවස්ථාවන් ඉහළ යමින් පවතින බව අපි කණස්සල්ලෙන් යුතුව සටහන් කර ගනිමු. සිවිල් වැසියන් වෙත එල්ල කරන ලද ප්‍රහාරය සාධාරණීයකරණය කිරීම සඳහා රාජ්‍ය මාධ්‍ය විසින් සිදුවීමෙන් අනතුරුව ආණ්ඩුවේ මාධ්‍ය සහ දේශපාලනඥයන් විසින් කරනු ලබන ප්‍රකාශයන් පිළිබඳව පිළිබඳව පුදුම වීමට කරුණක් නොවුණද නීතිඥ එකමුතුව ඒ සම්බන්ධයෙන් කම්පාවට පත්වෙයි. “ත්‍රස්තවාදීන් සහ විදේශ බලවේගයන්හි මුදලින් යැපෙන්නන්' ආදී වශයෙන් සලකා අයුතු ලෙස සහ ව්‍යාජ ලෙස විසම්මුතික මත දරන්නන් හංවඩු ගැසීම සම්බන්ධයෙන් ආණ්ඩුව නමක් දිනා සිටින අතර මෙවැනි ව්‍යාජ ප්‍රචාර විසින් නොමග නොයන ලෙසද අපි මහජනයාගෙන් ඉල්ලමු. විපතට පත්වූවන් සහ ඔවුන්ගේ පවුල්වල අය සමග එක පෙළට සිට ගන්නා නීතිඥ එකමුතුව, ඔවුන් වෙනුවෙන් සාධාරණය ඉටු කිරීම පිණිස නීතිමය රාමුව තුළ ගත හැකි සියලු පියවර ගැනීමට සූදානම්ව සිටියි.", "URL": "https://sinhala.adaderana.lk/news.php?nid=36349", "Category": null, "Parent URL": null}