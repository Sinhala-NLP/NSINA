{"Source": "Adaderana", "Timestamp": "February 15, 2019 04:37 pm", "Headline": "බලංගොඩ දී තරුණිය ඝාතනය 18 හැවිරිදි සැකකරුගෙන් පාපොච්චාරණයක්", "News Content": "බලංගොඩ නවනෙලිය ප්‍රදේද්ශයේ පසුගියදා අභිරහස් ලෙස තරුණියක ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් ඥාති සොහොයුරා පොලීසිය හමුවේ පාපොච්චාරණයක් සිදු කර තිබේ. සිය නිවස ආසන්නයේ ඔයක තිබී 20 හැවිරිදි භාග්‍යා සෙව්වන්දි නැමැති තරණියගේ සිරුර හමුවුණේ ඉකුත් 12වැනිදායි. බලංගොඩ නවනෙලිය ප්‍රදේශයේ පදිංචි ඇය පසුගිය 11 වනදා පෙරවරුවේ සිට අතුරුදන්ව සිටි අතර ඇගේ ඥාතීන් කල්තොට පොලීසියටද ඒ සම්බන්ධයෙන් පැමිණිලි කර තිබුණි. ඊට පසුදින නිවසට මීටර් 500ක් පමණ පහළින් නවනෙළිය ඔයෙහි තිබී භාග්‍යාගේ මළ සිරුර හමුවුණේ ඒ අතරවාරයේදීයි. අනතුරුව පසුගිය 13 වනදා බලංගොඩ මූලික රෝහලේ විශේෂඥ අධිකරණ වෛද්‍ය එල්.කේ.සී.ඩී.ආරියරත්න මහතා විසින් පශ්චාත් මරණ පරීක්ෂණය සිදුකරනු ලැබූ අතර එහිදී අනාවරණ වී ඇත්තේ මරණය සිදුව ඇත්තේ ගෙළ සිර කිරීමකින් බවයි. සිද්ධිය සම්බන්ධයෙන් සැකපිට අදාළ තරැණියගේ ඥාතීත්වයෙන් මස්සිනා වන 18 හැවිරිදි තරුණයෙක් සහ තවත් අයෙක් පොලිස් අත්අඩංගුවට පත් විය. සැකකරුවන්ගෙන් පොලීසිය සිදුකළ ප්‍රශ්න කිරීම්වලදී තරුණියගේ ගෙළ සිරකර ඝාතනය කළ බව ඇගේ ඥාති සොහොයුරා පොලීසිය ඉදිරියේ ප්‍රකාශ කර ඇති අතර ඔහුගේ ප්‍රේම සම්බන්ධය විරසක කිරීම සඳහා මිය ගිය තරුණිය කටයුතු කළ බවත් ඒ හේතුවෙන් ඇතිවූ කෝපය මත මෙම ඝාතනය සිදුකළ බවත් ඔහු ප්‍රකාශ කර තිබේ. ඒ අනුව අදාළ සැකකරු ඊයේ(14) පස්වරුවේ බලංගොඩ වැඩබලන මහේස්ත්‍රාත්වරයා වෙත ඉදිරිපත් කිරීමෙන් අනතුරුව එළඹෙන 26 වනදා දක්වා රක්ෂිත බන්ධනාගාරගත කෙරුණි. මෙලෙස රක්ෂිත බන්ධනාගාරගත කෙරුණේ එම ප්‍රදේශයේම පදිංචි 18 හැවිරිදි තරුණයෙකි.", "URL": "https://sinhala.adaderana.lk/news.php?nid=104405", "Category": null, "Parent URL": null}