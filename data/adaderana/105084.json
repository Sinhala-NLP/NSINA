{"Source": "Adaderana", "Timestamp": "February 26, 2019 05:52 pm", "Headline": "සීමා වාසික වෛද්‍ය පත්වීම් ප්‍රදානය වලක්වාලමින් අතුරු තහනම් නියෝගයක්", "News Content": "සීමාවාසික වෛද්‍ය පුහුණු පත්වීම් ප්‍රදානය කිරීම වලක්වාලමින් ශ්‍රේෂ්ඨාධිකරණය මාර්තු මස 27 වනදා දක්වා බලපැවැත්වෙන පරිදි තහනම් නියෝගයක් නිකුත් කර තිබේ. සයිටම් ආයතනයේ වෛද්‍ය උපාධිධාරීන් තිදෙනෙකු ඉදිරිපත් කළ මූලික අයිතිවාසිකම් පෙත්සම සලකා බැලූ ශ්‍රේෂ්ඨාධිකරණය ත්‍රීපුද්ගල විනිසුරු මඩුල්ල විසින් එම තහනම් නියෝගය නිකුත් කර ඇති බව සඳහන් වෙයි. පෙත්සම මඟින් සදහන් කර ඇත්තේ වෛද්‍ය උපාධිධාරීන්ට සීමාවාසික වෛද්‍ය පුහුණු පත්වීම් ලබාදීම සඳහා සෞඛ්‍ය අමාත්‍යාංශය පසුගිය ජනවාරි මස 29 වනදා තීන්දුවක් ගෙන ඇති බවයි. එම පත්වීම් ප්‍රදානය කිරීමේදී සයිටම් ආයතනයේ වෛද්‍ය උපාධිධාරීන් 85 දෙනෙකු මුළුමනින්ම ප්‍රතික්ෂේප කර ඇති බව අදාල පෙත්සම මඟින් පෙන්වාදී තිබේ. පෙත්සම්කරුවන් වැඩිදුරටත් ප්‍රකාශ කර ඇත්තේ රජයේ වෛද්‍ය පීඨවල වෛද්‍ය උපාධිධාරීන් සහ කොතලාවල වෛද්‍ය පීඨයේ උපාධිධාරීන් පමණක් තෝරාගෙන ඇති අතර ඒ තුළින් සිය මූලික අයිතීන් කඩ වී ඇති බවයි. පෙත්සම් පිළිබඳව පූර්ණ විභාගයක් පවත්වා එහි විභාගය අවසන් වන තෙක් සීමාවාසික වෛද්‍ය පුහුණු පත්වීම් ප්‍රදානය කිරීම වැළැක්වීමේ අතුරු නියෝගයක් නිකුත් කරන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා ඇති බව සඳහන් වෙයි. පෙත්සමේ වගඋත්තරකරුවන් ලෙස සෞඛ්‍ය අමාත්‍ය රාජිත සේනාරත්න මහතා, සෞඛ්‍ය සේවා අධ්‍යක්ෂ ජනරාල්වරයා, සෞඛ්‍ය අමාත්ත්‍යාංශයේ ලේකම්වරයා සහ ශ්‍රී ලංකා වෛද්‍ය සභාව ඇතුළු පාර්ශව කිහිපයක් නම් කර තිබේ.", "URL": "https://sinhala.adaderana.lk/news.php?nid=105084", "Category": null, "Parent URL": null}