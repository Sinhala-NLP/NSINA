{"Source": "Adaderana", "Timestamp": "July 3, 2014 12:11 pm", "Headline": "පේරාදෙණියෙන් පස් නිවුන් දරු උපතක් !", "News Content": "මහනුවර, වැරැල්ලගම ප්‍රදේශයේ මවක විසින් පේරාදෙණිය ශික්ෂණ රෝහලේදී පස් නිවුන් දරු උපතක් සිදුකර තිබේ. එයින් දරුවන් සිව්දෙනෙකු පිරිමි දරුවන් වන අතර එක් අයෙකු ගැහැණු දරුවෙකු වන බවත්, දරුවන්ගෙන් එක් අයෙකු නිසි බර නොමැතිව සෞඛ්‍ය ගැටළුවක සිටින බවත්, තවත් දරුවන් තිදෙනෙකුට කෘතීම ශ්වසනය ලබාදෙන බවත් රෝහල් අධ්‍යක්ෂ, වෛද්‍ය ජයබන්දු හේරත් මහතා අද දෙරණට කියා සිටියේය. සති 30 ක කාලයකින් සීසර් සැත්කමක් මගින් බිහිකරවනු ලැබූ මෙම ළදරුවන් පස් දෙනාම මේවන විට නොමේරු ළදරු ඒකකයේ දැඩි සත්කාර මධ්‍යයේ තබා ඇති බව රෝහල් අධ්‍යක්ෂවරයා පෙන්වා දුන්නේය. කෙසේ වුවද මෙම පස් නිවුන් දරුවන්ගේ මව වන්නේ තනූජා ඒකනායක නමැති 36 හැවිරිදි නීතිඥවරියක බැව් හෙතෙම සඳහන් කළේය. 2012 වසරේ ඔක්තෝම්බර් මස 15 වන දින කෑගල්ල හෙට්ටිමුල්ල ප්‍රදේශයේ පදිංචි යුවළකට මහනුවර ශික්ෂණ රෝහලේදී පස් නිවුන් දරු උපතක් සිදුවූ බව වාර්තා විය.", "URL": "https://sinhala.adaderana.lk/news.php?nid=44393", "Category": null, "Parent URL": null}