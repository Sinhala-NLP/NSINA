{"Source": "Adaderana", "Timestamp": "September 18, 2018 11:49 am", "Headline": "බීමතින් මහ මඟදී නිමා වූ ජීවිතය -CCTV දර්ශන සහිතයි", "News Content": "හෝමාගම - මොරගහහේන මාර්ගයේ, පිටිපන, හල්ගහදෙනිය මංසන්ධියේදී තී‍්‍රරෝද රථයක් වෑන් රථයක ගැටීමෙන් සිදු වූ අනතුරින් බරපතළ තුවාල ලැබූ පුද්ගලයින් දෙදෙනෙකු හෝමාගම මූලික රෝහලට ඇතුළත් කිරීමෙන් පසු එක් අයෙකු මිය ගොස් ඇති බව හෝමාගම පොලීසිය පවසයි. ඊයේ(17) සවස 4 ට පමණ මෙම අනතුර සිදුව ඇති බව පොලීසිය සඳහන් කළේය. මෙලෙස මිය ගොස් ඇත්තේ තී‍්‍රරෝද රථයෙහි රියදුරු වන පිටිපන ගබඩාවත්ත ප‍්‍රදේශයේ පදිංචිකරුවකු වන 57 හැවිරිදි පුද්ගලයෙකි. ති‍්‍රරෝද රථයෙහි පිටුපස ගමන් ගත් අනෙක් පුද්ගලයා හෝමාගම මූලික රෝහලේ ප‍්‍රතිකර ලබන බවද පොලීසිය පවසයි. අනතුර සිදු කළ ති‍්‍රරෝද රථය තලගල දෙස සිට පිටිපන දෙසට වේගයෙන් පැමිණ එක්වරම මාර්ගයේ ගමන් කරමින් තිබූ පාසල් ළමුන් ප‍්‍රවාහනය කරනු ලබන වෑන් රථයක ගැටී මෙම අනතුර සිදුව ඇති බවත් එම අවස්ථාවේදී අනතුරට ලක් වූ වෑන් රථය පාසල් ලමුන් ගෙන ගොස් දමා අවසන් කර නැවත නිවස බලා යමින් තිබූ බවද පොලීසිය පවසයි. අනතුරට පත් ති‍්‍රරෝද රථයෙහි ගමන් ගත් පුද්ගලයින් දෙදෙනා අධික ලෙස බීමත්ව සිට ඇති බව අනතුරට ලක් වූ අවස්තාවේදී ඔවුන් රෝහලට රැගෙන යාම සඳහා කටයුතු කළ ප‍්‍රදේශවාසීන් පවසයි. සිද්ධිය සම්බන්ධයෙන් පාසල් ළමුන් ප‍්‍රවාහන රථයේ රියදුරු සැකපිට අත්අඩංගුවට ගෙන ඇති අතර සැකකරු අද(18) දින හෝමාගම මහේස්ත‍්‍රාත් අධිකරනයට ඉදිරිපත් කිරීමට නියමිතය. සිද්ධිය සමම්බන්ධයෙන් හෝමාගම පොලීසියේ රථ වාහන අංශය වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=96261", "Category": null, "Parent URL": null}