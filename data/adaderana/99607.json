{"Source": "Adaderana", "Timestamp": "November 22, 2018 06:15 pm", "Headline": "කලාප දෙකක වනජීවි නිලධාරින් හෙට වෘත්තිය සමිති ක්‍රියාමාර්ගයක", "News Content": "කන්තලේ ත්‍රිකොණමඩුව ස්භාවික රක්ෂිතයේ රාජකාරි කල වනජීවි නිලධාරින් දෙදෙනෙකුට පහර දී රාජකාරියට බාධා කල සැකකරුවන් අත්අඩංගුවට ගැනීමට සේරුවාවිල පොලීසියේ නිලධාරින් කටයුතු නොකල නිසා හෙට දින(23) මහවැලි කලාපයේ සහ ත්‍රිකුණාමල වනජිවි කලාපය තුල රාජකාරි කරන සියළුම වනජීවි නිලධාරින් රාත්‍රී රාජකාරිවලින් ඉවත් වීමේ වෘත්තිය සමිති ක්‍රියාමාර්ගයකට එළබීමට තීරණය කර තිබේ. සමස්ත ලංකා ඒකාබද්ධ වනජිවි නිලධාරින්ගේ සංගමයේ සභාපති ප්‍රභාෂ් කරුණාතිලක මහතා ඒ බව කියා සිටියේ අද (22) පස්වරුවේ මාධ්‍යයට විශේෂ ප්‍රකාශයක් කරමිනි. ප්‍රභාෂ් කරුණාතිලක මහතා පවසා සිටියේ ඉකුත් 20 වෙනිදා පල්ලේවෙල ගොවි සංවිධානයේ සභාපතිවරයා ඇතුළු පිරිසක් මහවිල්ආරු ප්‍රදේශයේදි වනජීවි නිලධාරින් දෙදෙනාට පහර දී එම වනජීවි නිලධාරින් දෙදෙනාගෙන් ජලාශයේ මසුන් ඇල්ලීමට සහ පල්ලේවෙල ස්වභාවික රක්ෂිතය තුල ගවයන් ඇතුල් කිරීමට අවසර ලබාදෙන බවට වනජිවි නිලධාරින් දෙදෙනාගෙන් බලහත්කාරෙන් ලිපියක් සැකකරුවන් ලබාගෙන ඇති බවයි. මහවැලි කලාපයේ සහ ත්‍රිකුණාමල කලාප තුල වනජීවි නිලධාරීන් 300කට වඩා වැඩි පිරිසක් සේවයේ නියුතු බවත්, මෙම වෘතීය සමිති ක්‍රියාමාර්ගයටද සේරුවාවිල පොලීසිය නිසි ප්‍රතිචාරයක් නොදක්වන්නේ නම් 24 දින සිට දීප ව්‍යාප්තව වනජිවි නිලධාරීන් මෙම වෘත්තිය සමිති ක්‍රියාමාර්ගයට එළබීමට තීරණය කර ඇති බවද කරුණාතිලක මහතා වැඩි දුරටත් කියා සිටියේය .", "URL": "https://sinhala.adaderana.lk/news.php?nid=99607", "Category": null, "Parent URL": null}