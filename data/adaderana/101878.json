{"Source": "Adaderana", "Timestamp": "January 6, 2019 11:44 am", "Headline": "බේබද්දන් සහ සල්ලාලයන්ට තෝතැන්නක් වූ ආණමඩුව වැව රවුම", "News Content": "ආණමඩුව නගරයේ වැව රවුම තුල රාත්‍රී කාලයේ සල්ලාලයන් සහ බේබද්දන් තම අනිසි ක්‍රියා වෙනුවෙන් යොදා ගැනීම නිසා විශාල ගැටළු සහගත තත්ත්වයක් ඇතිවී තිබෙන බව ජනතාව වගකිව යුත්තන්ට චෝදනා එල්ල කරයි. රාත්‍රී කාලයේ ආණමඩුව නගරයේ වැව රවුමේ රැස් වන බේබද්දන් සහ සල්ලාලයන් වැවේ කෙළවර මාර්ගය ආසන්නයේ ඉවුරු තිරය සහ කුඹුක් ගස් ආසන්නයේ රැඳී සිටිමින් මෙසේ අනිසි ක්‍රියාවන් වල නිරත වුවද ඒ සඳහා නීතිය ක්‍රියාත්මක වීමක් සිදු නොවන බව ජනතාව දැඩි ලෙස චෝදනා එල්ල කරයි. වැව රවුම ආරම්භ වන ස්ථානයේ පමනක් ළමා උද්‍යානයක් ඉදි කර ආරක්ෂීත වැටවල් පවා ඉදි කර තිබුනත් වැව රවුමේ කෙලවර මේ වන විට සම්පූර්ණයෙන් කැලෑවෙන් වැසී තිබීම නිසා මෙසේ සල්ලාලයන්ට සහ බේබද්දන්ට එය තෝතැන්නක් වී ඇති බව පවසයි. කෙසේ නමුත් රාත්‍රී කාලයේ මේ ආකාරයට වැව රවුමේ බීමතින් සැරිසරන්නන් හේතුවෙන් අවට පදිංචිකරුන්ට බරපතල ප්‍රශ්ණයක් මතුව ඇති බව පවසයි. මෙසේ මත් පැන් පානය කරන්නන් විසින් ඔවුන් භාවිතා කරනු ලබන මත්පැන් හිස් බෝතල් හා බියර් හිස් ටින් විශාල ලෙස තැනින් තැන දමා ගොස් ඇති ආකාරයද දැක ගත හැකිය. එසේම මෙම හිස් මත්පැන් බෝතල් සහ බියර් කෑන් සේම අනිකුත් දෑ මෙසේ පැමිණෙන පිරිස් වැවේ ජලයට දමා යාමෙන් තවත් පාරිසරික හානියක් සිදුව ඇති බව පවසයි.", "URL": "https://sinhala.adaderana.lk/news.php?nid=101878", "Category": null, "Parent URL": null}