{"Source": "Adaderana", "Timestamp": "April 30, 2012 10:05 am", "Headline": "සමස්ත ලංකා වනජීවි නියාමක නිලධාරීන්ගේ සංගමය අලි බැලිල්ලෙන් ඉවතට", "News Content": "(අලාභහානි සිදුවූ වයඹ වනජීවි කලාපය භාර සහකාර අධ්‍යක්ෂවරයාගේ නිල රථය-ඡායා රූ=සංජීව රත්නායක) අඹන්පොල-මහදිවුල්වැව ප්‍රදේශයේදී වයඹ වනජීවි කලාපය භාර සහකාර අධ්‍යක්ෂවරයාගේ නිල රථයට හා තවත් වනජීවි රථයක රියදුරෙකුට කිසියම් පිරිසක් විසින් පහරදීමට අදාළව නීතිය නිසි ලෙස ක්‍රියාත්මක කරනතුරු අලි පලවාහැරීමේ රාජකාරිවලින් ඉවත්වීමට සමස්ත ලංකා වනජීවි නියාමක නිලධාරීන්ගේ සංගමය තීරණය කර තිබේ. වෘත්තීය ක්‍රියාමාර්ගයක පළමු පියවර ලෙස රට පුරා අලි පලවාහැරීමේ රාජකාරිවලින් ඉවත්වීමට තීරණය කළ බව එම සංගමයේ උප සභාපති ඒ.‍ජේ.ඩී.කේ තෙන්නකෝන් මහතා අද දෙරණට කියා සිටියේය. නිල රථයකට පහරදීම තුළින් රජයේ දේපළවලට අලාභ හානි සිදුකර ඇති බවත්,තම රාජකාරියට බාධාකර ඇති බවත්,එබැවින් පහරදුන් පිරිස්වලට එරෙහිව වහා නීතිය ක්‍රියාත්මක කළ යුතු බවත් ඔහු සඳහන් කළේය. අඹන්පොල-මහදිවුල්වැව ප්‍රදේශයේදී ඉකුත් 27 වන දින වගා ළිඳකට වැටුණු වන අලියෙකු ඊයේ(29) දිනය වනතුරුත් වගා ළිඳේ සිරවී සිටිනු දක්නට ලැබුණු අතර අලියා ගොඩගැනීම සම්බන්ධයෙන් ප්‍රදේශවාසීන්ගෙන් එල්ලවුණු විරෝධයද ඊට හේතුවී තිබිණි. ප්‍රදේශයේ ගම්මාන කිහිපයකටම වන අලි තර්ජන පැවතීම නිසා නිවාස හා වගාබිම් වලට හානි කරනු ලැබුවේ මෙම වන අලියා බවට ගම්මුන් විශ්වාස කළ බැවින් අලියා ගොඩට ගන්නේනම් ප්‍රදේශයෙන් දුර බැහැර වන රක්ෂිතයකට අලියා ගෙන යා යුතු බව ඔවුන්ගේ අදහස විය. මේ හේතුවෙන් අලියා ගොඩට ගැනීම සම්බන්ධයෙන් වන නිලධාරීන් ගැටලුවකට මුහුණදී සිටි අතර දුර බැහැර ප්‍රදේශයකට වන අලියා රැගෙනයාමේ දුෂ්කරතාවන් හා ගැටලු සම්බන්ධයෙන් සෘජුව තීරණයක් ‍ගත නොහැකිව කල්මරා තිබේ. කෙසේ වෙතත් ඊයේ රාත්‍රීයේ මෙම වන අලියා ගොඩට ගෙන තාවකාලිකව ඉඟිනිමිටිය රක්ෂිත ප්‍රදේශයට පලවාහැර ඇති බවත්,ඒ ගිය ගමනේදී වයඹ වනජීවි කලාපය භාර සහකාර අධ්‍යක්ෂවරයාගේ නිල රථයට කිසියම් පිරිසක් විසින් ගල්මුල් ප්‍රහාරයක් එල්ල කර ඇති බවත් අද දෙරණ වාර්තාකරු පවසයි. නිල රථයට හානි වී ඇතත් එයින් වන ජීවි සහකාර අධ්‍යක්ෂවරයාට අනතුරක් සිදුව නැති නමුත් පසුපසින් පැමිණි වන ජීවි රථයක රියදුරු වන බී.එම්.එස් බස්නායක මහතාට කිසියම් පිරිසක් විසින් පහරදී තිබේ. පහරකෑමට ලක්වූ රියදුරු මේවන විට ගල්ගමුව මූලික රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=23906", "Category": null, "Parent URL": null}