{"Source": "Adaderana", "Timestamp": "January 9, 2019 06:28 pm", "Headline": "ජනාධිපති මෛත්‍රීපාල සිරිසේන මහතා එම ධුරයට පත්ව අදට සිව්වසරක්", "News Content": "ශ්‍රී ලංකාවේ හය වැනි විධායක ජනාධිපති මෛත්‍රීපාල සිරිසේන මහතා එම ධුරයට පත්ව අදට (09) වසර 04 ක් සපිරෙයි. මේ ඒ පිළිබඳ තැබෙන සටහනක්. මෙරට විධායක ජනාධිපතිධුරයට පත් හයවැන්නා බවට මෛත්‍රීපාල සිරිසේන මහතා තේරීපත්වූයේ මීට සිව් වසරකට පෙරාතුව හරියටම අද වැනි දිනකදීයි. ඒ වනවිට තුනෙන් දෙකක බලයක් සහිතව පැවති මහින්ද රාජපක්ෂ ජනාධිපතිවරයාගේ ආණ්ඩුවෙන් ඉවත්ව ඔහු ජනාධිපතිවරණ සටනට ඉදිරිපත්වූයේ දූෂණය පිටුදැක යහපාලනය ස්ථාපිත කරන බවට සපථ කරමින්. ඒ අනුව හැට දෙලක්ෂයක ජනතා වරමින් මෛත්‍රීපාල සිරිසේන මහතා විධායක ජනාධිපතිධුරයට පත් විය. ජාත්‍යන්තරය තුළ ශ්‍රී ලංකාවට අහිමිව තිබූ පිළිගැනීම යළි දිනාදීම , 19 වැනි සංශෝධනය ගෙන එමින් ස්වාධීන කොමිෂන් සභා සක්‍රියකිරීම , විධායකයේ බලතල කප්පාදු කර එම බලතල ව්‍යවස්ථාදායකයට පැවරීම , තොරතුරු දැනගැනීමේ පනත ගෙනඑමින් ඒ සඳහා වූ අයිතීන් තහවුරුකිරීම , ප්‍රධාන පක්ෂ දෙක සම්බන්ධ කරගනිමින් ජාතික ආණ්ඩුවක් පිහිටුවීම ආදි ජයග්‍රහණ රැසක් සිය පාලන කාලයේදී දිනාදුන් ජනාධිපති මෛත්‍රීපාල සිරිසේන මහතා සුවිශේෂී සංවර්ධන වැඩසටහන් රැසකටද මුල පිරුවේය. මෙරට විශාලතම වාරි ව්‍යාපෘතිය වන මොරගහකන්ද - කළුගඟ වාරි ව්‍යාපෘතිය සිදුවූයේද ජනාධිපතිවරයාගේ සංකල්පයක් මතයි. එමෙන්ම තවත් සංවර්ධන ව්‍යාපෘති රැසක් දැයට දායාද කිරීමට ජනාධිපතිවරයා ගෙවුණු සිව්වසර තුළදී කටයුතු කළේය. ජනාධිපති මෛත්‍රීපාල සිරිසේන මහතා අද සියධුරයේ පස් වන වසරට පා තබන්නේ එවන් ජයග්‍රහණ රැසක් දිනාදුන් පසුබිමකයි.", "URL": "https://sinhala.adaderana.lk/news.php?nid=102092", "Category": null, "Parent URL": null}