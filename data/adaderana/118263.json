{"Source": "Adaderana", "Timestamp": "September 4, 2019 02:35 pm", "Headline": "අජන්ත මෙන්ඩිස්ගේ සමුගැනීමේ තරගයට ක්‍රීඩාලෝලීන් රැසක්", "News Content": "අන්තර් රෙජිමේන්තු විස්සයි විස්ස තරගයකට ක්‍රීඩා කරමින් අජන්ත මෙන්ඩිස් ඊයේ(03) දිනයේදී ක්‍රිකට් පිටියෙන් සමුගත්තේය. ඔහුගේ සමුගැනීමේ තරගය නැරඹීමට ශ්‍රී ලංකා ක්‍රිකට් ක්‍රීඩකයන් රැසක් පනාගොඩ යුද හමුදා ක්‍රීඩා පිටියට පැමිණ සිටියේය. අන්තර් රෙජිමේන්තු විස්සයි විස්ස ක්‍රිකට් තරගාවලියේ අවසන් මහා තරගයට යුදහමුදා යන්ත්‍රෝපකරණ බලකාය හා ශ්‍රී ලංකා කාලතුවක්කු රෙජිමේන්තුව එක්ව සිටියේය. අජන්ත මෙන්ඩිස් නියෝජනය කළේ ශ්‍රී ලංකා කාලතුවක්කු රෙජිමේන්තුවයි. පළමුව පන්දුවට පහරදුන් යුධ හමුදා යන්ත්‍රෝපකරණ බලකාය පන්දුවාර 20 තුළදී කඩුලු 7ක් දැවී ලකුණු 180 ක් ලබාගත්තේය. අජන්ත මෙන්ඩිස් පන්දු යැවීමේ දී එක කඩුල්ලක් ලබා ගත්තේය. පිළිතුරු ඉනිම ක්‍රීඩාකළ කාලතුවක්කු රෙජිමේන්තු කණ්ඩායම කඩුලු 4ක් දැවී ලකුණු 189 ක් ලබා ගනිමින් තරගයේ ජයග්‍රහණය කළේය. ත්‍යාග ප්‍රදාන අවස්ථාවට එක්ව සිටියේ යුද හමුදාපති ශවේන්ද්‍ර සිල්වා මහතායි. මෙහිදි ශ්‍රී ලංකා ක්‍රිකට් වෙනුවෙන් සහ රට වෙනුවෙන් අජන්ත මෙන්ඩිස් කළ සේවාව අගයමින් ඔහුට විශේෂ තිළිණයක් ද පිරිනැමුණි. මේ අතර මෙම අවස්ථාවට ශ්‍රී ලංකා ක්‍රිකට් කණ්ඩායමේ හිටපු ක්‍රීඩකයන් වන තිලකරත්න ඩිල්ෂාන්,රංගන හේරත් සහ වර්තමාන ක්‍රීඩකයන් වන ඇන්ජලෝ මැතිව්ස්,දිනේෂ් චන්දිමාල්ද සහභාගි වී සිටියේය.", "URL": "https://sinhala.adaderana.lk/news.php?nid=118263", "Category": null, "Parent URL": null}