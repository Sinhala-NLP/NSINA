{"Source": "Adaderana", "Timestamp": "August 31, 2019 02:35 pm", "Headline": "කාන්තාවන්ගේ පපුවේ ගින්දර තේරුම් ගත්ත එකම ආණ්ඩුව අපි-මහින්ද", "News Content": "කාන්තාවන්ගේ දුක් පීඩා පිළිබඳ තේරුම් ගත් එකම රජය පසුගිය රජය බව විපක්ෂ නායක මහින්ද රාජපක්ෂ මහතා පවසයි. 2015 ජනවාරි 8 වන දා තමා පරාජය වු පසු ඒ පිළිබඳ වැඩි වශයෙන්ම දුක් වූයේ කාන්තාවන් බව ද ඒ මහතා ප්‍රකාශ කළේය. ජනාධිපතිවරණයෙන් මාස කිහිපයක් යන තුරුත් තංගල්ල නිවසට ආ අතිවිශාල ජනතාව අතර වැඩි වශයෙන්ම සිටියේ කාන්තාවන් බව ද ඒ මහතා පැවසීය. එහිදී වැඩිදුරටත් අදහස් දක්වමින් ඒ මහතා මෙසේ පැවසීය. \"කාන්තාවන්ගේ පපුවේ ඇවිලුණු ගින්දර ගැන තේරුම් ගත්ත එකම ආණ්ඩුව අපේ ආණ්ඩුව. මට තාම මතකයි 2015 ජනවාරි නව වැනිදා අපේ රටේ කාන්තාවන්ගේ මුහුණෙ තිබුණ සෝබර දුක්බර හැඟීම. එදා මේ රටේ සිද්ධ වුණ විපර්යාසයට වැඩිපුරම දුක් වුණේ කාන්තාවෝ. ඒ විතරක් නෙවෙයි, ජනවාරි අටවැනිදා ඉඳන් මාස කිහිපයක් යනතුරු තංගල්ලෙ ගෙදරට අති විශාල ජනතාවක් ඇදිලා ආවා. ඒ ආපු මහ පෝලිම්වල වැඩිපුරම හිටියේ කාන්තාවෝ. අම්මලා, දූවරු, සහෝදරියෝ. අපි ඡන්දෙන් පරාද වුණාට ජනතා මනාපෙන් අපරාජිත බව අපට කියා දුන්නේ කාන්තාවෝ. අපිව තනි කරන්න කාටවත් බෑ, අපි තනි නෑ කියන හැඟීම අපිට දුන්නේ මේ රටේ කාන්තාවෝ. ඒ කාන්තාවෝ තමයි අද පොහොට්ටුව වටා රොක් වෙලා ඉන්නේ. ඇයි එදා මේ රටේ කාන්තාවෝ ඒ තරමට දුක් වුණේ ඇයි? මෙතන ඉන්න කවුරුත් ඉපදුනෙ මේ රටේ අවුරුදු තිහක යුද්දෙ තිබුණු යුගයේ. 2009 වනතුරු ලක්ෂ ගණනක් අපේ තරුණ දරුවෝ හිටියේ රණබිමේ. හැබැයි ඔවුන් පිටුපස හිටියේ අම්මලා, තරුණ බිරින්දෑවරු. ඒ නිසා ඒ සොල්දාදුවෝ රණබිමේ ඉන්නකොට මේ රටේ ගමක් ගානේ, ගෙයක් ගානේ ගින්දර පත්තු වුණා. ඒ වෙන ගින්දරක් නෙවෙයි, ලක්ෂ ගණනක් අම්මලාගේ පපුවේ පත්තු වුණ ගින්දර. හමුදාවට සොල්දාදුවෙක් ගිය සෑම ගෙදරකම හමුදා නිල ඇඳුමක් හොඳට මැදලා අරන් තියලා තිබුණා. ඒක සෙරමෝනියල් කිට් එක. මේ රටේ බොහෝ අම්මලා, බිරින්දෑවරු හිතුවේ ඒ ඇඳුම මැදලා ගෙදර අරන් තියලා තියෙන්නේ රණබිමේ මැරෙන සෙබළාට අන්දන්න කියලයි. මේ රටේ අම්මලා දැනගෙන හිටියා කොයි මොහොතක හෝ මේ ඇඳුම ඉල්ලාගෙන හමුදාවේ නිලධාරින් ගෙදරට එනවා කියලා. හමුදාවේ වාහනයක් ගෙයි ඉස්සරහ නතර කරලා ඇවිත් ගෙදර තියෙන යුනිෆෝම් එක ඉල්ලුවාම බිරින්දෑවරු, අම්මලා සිහි නැතිව වැටුණා. එහෙම කාලයක් මේ රටේ කාන්තාවෝ ගත කළේ. මතක තියාගන්න දකුණේ විතරක් නෙවෙයි, උතුරෙත් එහෙමයි. තමන්ගේ දුවව, පුතාව කොයි මොහොතේ එල්ටීටීඊයෙන් ඇවිත් යුද්දෙට බන්දලා බංකරේක දායිද කියන බය ඒ අම්මලාට තිබුණා. සාම සාකච්ඡා, සටන් විරාම ගිවිසුම්වලින් ඒ ගින්න නිවන්න බැරි වුණා. අපි මේ රටේ කාන්තාවන්ගේ පපුවේ ඇවිලුණ ගින්දර ගැන තේරුම් ගත්ත එකම ආණ්ඩුව. වසර තුනක් ඇතුළත කාන්තාවන්ගේ පපුවේ ඇවිළුණ ඒ ගින්දර අපි සදහටම නිවා දැම්මා. මේ ආණ්ඩුව ආව ගමන් රණවිරුවන් දඩයම් කළා. එක රණවිරුවෙක් අනුරාධපුරේ ඉඳන් තමන්ට ආපු නඩුවකට පෙනී හිටින්න කොළඹට ආවා. නෝනයි, අවුරුද්දක් හමාරක් වයස දුවටයි සමුදීලා කොළඹ ආවේ හැන්දෑවේ නිදොස් මිනිහෙක් හිටියට ගෙදර යන්න. යුද්ධ කාලේ ගෙදර නොසිටි මේ සෙබළා කොළඹ ආවේ ඉක්මනින් ගෙදර යන්න. නමුත් එදා හැන්දෑවේ ඒ බිරිඳ ප්‍රවෘත්තිවලින් දැක ගත්තා මහත්තයා ජීවිතාන්තය දක්වා හිරේ යවනවා. තාත්තා නැතිව ඒ දුවට රෑ පුරා උණ ගත්තා. එයින් පසු වූ දේ මම කියන්න යන්නේ නෑ. ඒවාගේ කඳුළක් මේ රටේ ආයේ වැටෙන්න අපි ඉඩ තියන්නෑ. ඒ කාන්තාවන්ගේ කඳුළේ බර දන්න කෙනෙක් අපි ගේන්නේ ඒ නිසයි. දහස් ගණනක් බිරින්දෑවරුන්ට වැන්දඹු බිරිඳ කියන නාමය අපි ලංකාවෙන් ඉවත් කළා. ඒ නිසයි 2015 ජනවාරි 09 වැනිදා අපි අරලියගහ මන්දිරේ පාන්දරම භාරදීලා ගෙදර යනකොට මුළුමහත් ජාතියේම කාන්තාවෝ ඇඬුවේ. අඬා වැටුණේ. නෝනාවරුණි, මේ ආණ්ඩුව මේ රටේ කාන්තාවන්ව තේරුම් ගත්තේ නෑ. එදා ඒ විදියට අපේ කාන්තාවෝ දුක්වුණේ ඇයි කියන එක ගැන මේ ආණ්ඩුව හිතුවේ නෑ. ඒ නිසා තමයි මේ ආණ්ඩුවට වැරදුණේ. කාන්තාවන්ට බොරු කරන්න හොඳ නෑ. යමක් දෙනවයි කියලා නොදී ඉන්නත් හොඳ නෑ. කොටින්ම කාන්තාවන්ට බොරු පොරොන්දු දෙන්නත් හොඳ නෑ. කාන්තාවට බොරු පොරොන්දු දුන්නොත් ඒක තමයි ඒ මිනිහගේ අවසානය. ආණ්ඩුවක් බොරු පොරොන්දු දුන්නොත් ආණ්ඩුවට වෙන්නෙත් ඒ ටිකමයි. ආණ්ඩුව රට භාර ගන්නකොට කාන්තාවන්ට කීවා බැංකුවලට මූල්‍ය ආයතනවලට උකස් කෙරුණ කණකර ආභරණ කාන්තාවන්ට බේරා දෙනවයි කියලා. නමුත් ආණ්ඩුව ඒ පොරොන්දුව ඉටු කරපු එක කාන්තාවක් මේ රටේ ඉන්නවද? නෑ. ඒ වෙනුවට මේ ආණ්ඩුව කළේ කාන්තාවන්ගේ කණේ කරේ තිබුණ කණකර උදුරා ගත්ත එක. කොහොමද උදුරා ගත්තේ? මෙතෙක් ආණ්ඩුව ඉස්කෝලෙ යන දරුවකුට පාසල් නිල ඇඳුම් දෙක ගානේ දුන්නා. මේ ආණ්ඩුව ආව ගමන් කලේ නිල ඇඳුමට වව්චරයක් දුන්නා. මුළු රටේම රෙදි අඳින මිනිස්සු දන්නවා, වව්චරයට ලැබෙන ඒ මුදලින් යුනිෆෝම් දෙකක් තියා එකක්වත් මහගන්න බැරි බව. තාමත් දරුවාගේ රෙදි සෝදලා, වේලලා, මැදලා දරුවාට අන්දලා ඉස්කෝලෙට යවන්නේ අම්මලා. අම්මාට තමයි දරුවාට අඳින්න ඇඳුමක් නැති ප්‍රශ්නෙත් දැනෙන්නේ. දරුවෙක්ට අඳින්න නැතිව, කනකර දාගෙන ලංකාවේ අම්මා කෙනෙක් ඉඳීද? නෑ. අම්මලා කලේ හැම නිවාඩුවටම කණකර උකස් කරපු එක. එදා මිනිසා තනා පවුලක් තනමු, පවුලක් තනා ගම හදමු කියලා. දිවි නැගුම කළා. ඒකෙන් ශක්තිමත් වුණේ කාන්තාවෝ. යුද්ධයක් තියෙද්දීත් කාන්තාවෝ ශක්තිමත් කෙරුණේ ඒ වැඩෙන්. මේ ආණ්ඩුව ඒක කුණු මුල්ලට විසි කළා. ඊළඟට ආණ්ඩුව පොහොර සහනාධාරය නතර කළා. ගෙවිලිය ණය ලියක් කළා. ක්ෂුද්‍ර මූල්‍ය ණය කියලා දැන් රටේම ගමේ කාන්තාවෝ ණයකාරියෝ වෙලා. දැන් හිමිකාරියෝ නෑ, ඉන්නේ ණයකාරියෝ. මේ ඛේදවාචකය ආණ්ඩුවට තේරුම් ගන්න බෑ. අම්මා දුව අඳුරන්නේ නැති කොටින්ම මව්කිරි වල ගුණය අඳුරන්නේ නැති රටක් හදන්නයි ආණ්ඩුව හැදුවේ. ඒ නිසාම තමයි වතාවක් කාන්තාවන්ට බාර්වලින් මත්පැන් ගන්න අවසර දෙන්න හැදුවේ. රාත්‍රී දහය වනතරු කාන්තාවන්ට බාර්වලට යන්න පුළුවන් කියලා නීති ලිහිල් කළා. අම්මා දරුවොත් එක්ක ජීවත් වෙන්න විදිහක් නෑ කියලා රේල්ලුවට පනිනවා. හම්බන්තොට දරුවෙක් කන්න නැතිව අම්මට දෙන්න කිරිත් නැතිව මළා. එහෙම කාන්තාවෝ මේ රටේ ඉන්නවා කියලා ආණ්ඩුව දන්නවාද? කෙතේ, කුඹුරේ වැඩ කරන ඉස්කෝලේ උගන්නන, ආණ්ඩුවේ රස්සාව කරන, පුද්ගලික අංශය දුවවන, පවුල නඩත්තු කරන, රට ගිහින් හම්බු කරලා ගෙදරට එවන, එහෙම කරලා රටේ ජාතික ආදායම ගොඩනගන කාන්තාව තේරුම් ගත්තේ නැති කෙනකුට මේ රට පාලනය කරන්න බෑ. ඒ අයව රකින්න බැරි කෙනකුට අම්මලාගේ විශ්වාසය දිනාගන්න බැරි කෙනකුට මේ රට පාලනය කරන්න බෑ. දූදරුවෝ රැක දෙන බවට අම්මලා තුළ විශ්වාසය තහවුරු කරන්න බැරි කෙනකුට මේ රට පාලනය කරන්න බෑ. මව් කිරිවල ගුණ දන්නේ නැති ආණ්ඩුවක් අපිට එපා, රටට එපා කියලා දැන් මේ රටේ අම්මලා හැම තැනම කියනවා. ඒ නිසා තමයි අද කාන්තාවෝ අලුත් දේශපාලන ගමනකට අපිට ආශිර්වාද කරන්නේ. අපි මේ රටේ කාන්තාවන්ට තැනක් ගෙනෙන පක්ෂයක් ගොඩනගලා තියෙනවා. අපේ පොහොට්ටුව පක්ෂය තවමත් නෑඹුල් පක්ෂයක්. ලංකා ඉතිහාසයේ මේ වාගේ පක්ෂයක් හදන්න කාටවත් බැරිවෙලා තියෙනවා. දැනටමත් අපේ පක්ෂයේ විශාල වැඩ කොටසක් කාන්තාවන් අතින් ඉටුවෙන බව පෙනෙනවා. මම මේ රටේ සියලු කාන්තාවන්ට ආරාධනා කරනවා, මාතෘත්වයේ, සහෝදරත්වයේ වටිනාකම දන්න මේ පක්ෂයට එකතු වෙන්න කියලා. මොකද අපි ජනාධිපතිවරණය දිනන්නේ සියයට 53 ක් වෙන කාන්තා ඡන්දදායකයන්ගේ ආදරය සෙනෙහස දිනාගෙන. ඒගොල්ලන්ගේ ජීවිතය ආරක්ෂා කරනවා, සතුටින් තියනවා කියන විශ්වාසය තහවුරු කරලා ඉවරයි. ඔබට මතක ඇති 2005 දී අපි රටට ඉදිරිපත් කළ මහින්ද චින්තන ලියැවිල්ලේ මුලින්ම තිබුණේ ‘අම්මාට මුල්තැන’ කියන වාක්‍යය. අම්මා මුල්කරගෙන තමයි ගෙදර ජීවත් කරවන කාන්තාව මුල්කරගෙන තමයි අපි මතට තිත ගෙනාවේ. පාසල් නිල ඇඳුම දුන්නේ, පොහොර සහනාධාරය දුන්නේ. යුද්ධය නවත්තලා මරණ බය නැති කළේ. එහෙම කරපු අපි අම්මා මුල් කරගෙන මාතෘත්වය මුල් කරගෙන තමයි පොහොට්ටුව පක්ෂයේ ප්‍රතිපත්තිය හදන්නෙත්. ඒ නිසා අපි කාන්තාවන් ආරක්ෂා කරන රටක් අපි හදන කවුරුත් දන්නවා. තමන්ගේ දරුවන්ව රකින ආණ්ඩුවක් අපි හදන බව ඔවුන් දන්නවා. සදාචාර සම්පන්න සමාජයක් හදන්නයි අපිට ආශිර්වාද කරන්නේ. කොටින්ම ආර්යාවන් නැති, හොඳ භාර්යාවක් ඉන්න කෙනකුයි මේ රට හොයන්නේ. ඒකට අපි හොඳම සුදුසුකම ලබලා තියෙනවා. අපි හොඳ රටක් ගොඩනගමු.\"", "URL": "https://sinhala.adaderana.lk/news.php?nid=117934", "Category": null, "Parent URL": null}