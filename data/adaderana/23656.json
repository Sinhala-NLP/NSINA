{"Source": "Adaderana", "Timestamp": "April 20, 2012 08:24 am", "Headline": "බ්‍රසීලයෙන් ශ්‍රී ලංකාවට වියළි ආහාර තොගයක්", "News Content": "එක්සත් ජාතීන්ගේ ලෝක ආහාර වැඩසටහන හරහා බ්‍රසීල රජය විසින් වියළි ආහාර තොගයක් ශ්‍රී ලංකාවට ලබාදී තිබේ. එහි වටිනාකම රුපියල් මිලියන 274 ක් පමණ වන බව ආර්ථික සංවර්ධන අමාත්‍යාංශය සඳහන් කරයි. ඊට සහල් සහ ධාන්‍ය වර්ග ඇතුළත් වූ අතර එම ආහාර පාසල් ළමුන්ගේ දිවා ආහාර වැඩසටහන සහ නැවත පදිංචි කළ ජනතාවගේ අවශ්‍යතා සඳහා යෙදවීමට නියමිතය. ආහාර තොගය භාරදීමේ උත්සවය ඊයේ(19) ආර්ථික සංවර්ධන අමාත්‍යාංශයේ දී පැවැත්වුණි. ශ්‍රී ලංකාවට සහල් අතිරික්තයක් තිබියදීත් එම ආධාර ලබාගැනීමට හේතුව බ්‍රසීලය සමග පවතින මිත්‍රත්වය බව එම අවස්ථාවට එක්වෙමින් අදහස් දැක්වූ අමාත්‍ය බැසිල් රාජපක්ෂ මහතා සඳහන් කළේය. ත්‍රස්තවාදය අවසන් කිරීමෙන් පසු ශ්‍රී ලංකාව ආර්ථික සංවර්ධනය, ජීවනෝපාය සංවර්ධනය සහ සමාජ සුබසාධනය සම්බන්ධ ප්‍රගතියක් අත්කරගෙන ඇති බව බ්‍රසීල තානාපති හෙන්රි කේ. ලෝපේස් බොරියෝ මහතා එහිදී කියා සිටියේය.", "URL": "https://sinhala.adaderana.lk/news.php?nid=23656", "Category": null, "Parent URL": null}