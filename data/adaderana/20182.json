{"Source": "Adaderana", "Timestamp": "November 22, 2011 03:17 pm", "Headline": "වැටුප් වැඩිවන්නේ නෑ -ලැබෙන්නේ 10% ක දීමනාවක්", "News Content": "2012 අයවැයෙන් යෝජනා කළ පරිදි රාජ්‍ය සේවකයින්ගේ වැටුප් 10% න් ඉහළ නැංවීමක් සිදුනොවන බවත්, ඔවුන්ගේ මූලික වැටුප පත පදනම් වූ 10% ක දීමනාවක් ලබාදීමක් සිදුවන බවත් ජාත්‍යන්තර මූල්‍ය සහයෝගීතා අමාත්‍ය ආචාර්ය සරත් අමුණුගම මහතා අද(22) පාර්ලිමේන්තුවේ දී පැවසීය. අයවැය විවාදය පැවැත්වෙන අතරතුර ප්‍රජාතන්ත්‍රවාදී ජාතික සන්ධානයේ කොළඹ දිස්ත්‍රික් පාර්ලිමේන්තු මන්ත්‍රී සුනිල් හඳුන්නෙත්ති මහතා නැගූ පැනයකට පිළිතුරු දෙමින් අමාත්‍යවරයා මේ බව සඳහන් කළේය. අයවැයෙන් යෝජනා කළ පරිදි රාජ්‍ය සේවකයින්ට 10% වැටුප් වැඩිවීමක් ද සිදුවන්නේද නැත්නම් දීමනාවක් හිමිවන්නේ ද යන්න පිළිබඳව පැහැදිලි කිරීමක් අවශ්‍ය බව හඳුන්නෙත්ති මහතා පෙන්වාදුන්නේය. විවාදය අතරතුර විපක්ෂ වෙත ලැබෙන සම්පූර්ණ කාලය හෝ යොදාගනිමින් මේ සම්බන්ධ පැහැදිලි කිරීමක් සිදුකරන ලෙසත්, මෙවර අයවැයෙන් තමන් වෙත හිමිවන සහන පිළිබඳව දැනගැනීමට රාජ්‍ය සේවකයින්ට අවශ්‍යව ඇති බවත් එහිදී හඳුන්නෙත්ති මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20182", "Category": null, "Parent URL": null}