{"Source": "Adaderana", "Timestamp": "September 16, 2019 09:27 am", "Headline": "බොරතෙල් මිල ඉහළට", "News Content": "සෞදි අරාබියේ 'අරම්කො'(Aramco) රාජ්‍ය ඛනිජ තෙල් ව්‍යාපාරයට අයත් ප්‍රධාන පිරිපහදු මධ්‍යස්ථාන දෙකකට එල්ල වූ ප්‍රහාර හේතුවෙන් සිදු වූ තෙල් අපනයනයෙහි අඩුවීම ලෝක බොරතෙල් වෙළෙඳපොලට සැලකිය යුතු බලපෑමක් එල්ල කර ඇත. ඒ හේතුවෙන් අද දින වෙළෙඳපොලවල් විවෘත වීමේදී තෙල් මිලෙහි සැලකිය යුතු ඉහළ යාමක් සිදුව තිබුණි. සෞදි අරාබියේ තෙල් පරිශ්‍ර දෙකකට පසුගියදා ත්‍රස්ත ප්‍රහාරයක් එල්ල වුණි. ගිනි ගෙන විනාශ වූ තෙල් පරිශ්‍රයෙහි සංචිතවල තෙල් ධාරිතාව ලෝක තෙල් අවශ්‍යතාවෙන් සියයට එකක් ලෙස සැළකෙයි. සෞදිය ලෝකයේ ප්‍රධාන තෙල් අපනයනකරුවා වන අතර තෙල් සංචිතවල වැඩිම හිමිකරුවායි. සෞදියේ තෙල් නිෂ්පාදනයට අදාළ තීන්දු හා තීරණ ලෝකයේ තෙල් වෙළෙඳාම කෙරෙහි ද, තෙල් මිල කෙරෙහි ද සෘජු ලෙස බලපායි. මේ අනුව එම ප්‍රහාරය තෙල් මිල කෙරෙහි ද, ගෝලීය ආර්ථිකය කෙරෙහි ද දැඩි බලපෑමක් සිදුකර ඇත. සෞදි අරාබියේ 'අරම්කො'(Aramco) රාජ්‍ය ඛනිජ තෙල් ව්‍යාපාරයට අයත් ප්‍රධාන පිරිපහදු මධ්‍යස්ථාන දෙකකට එල්ලවූ ඩ්‍රෝන යානා ප්‍රහාරයෙන් පසු ලෝක වෙළඳපලේ බොරතෙල් මිල සිඝ්‍රයෙන් ඉහළ ගොස් ඇත. එම මිල සටහන් වන්නේ ගත වූ මාස හතරක කාලය තුළ වාර්තා වූ ඉහළම අගය ලෙසයි. ප්‍රහාරවලින් පසුව ගෝලීය තෙල් සැපයුමෙන් 5%කට වඩා වැඩි අගයක් පහත වැටීම තෙල් මිල එලෙස ඉහළ යාමට හේතුවයි. අද දින වෙළෙඳපොලවල් විවෘත වීමේදී තෙල් මිලෙහි සැලකිය යුතු ඉහළ යාමක් සිදුව ඇති අතර ලෝක වෙළෙඳ පොළේ බ්‍රෙන්ට් බොරතෙල් බැරලයක මිල අමෙරිකානු ඩොලර් $71.95 ක් ලෙස සටහන්ව ඇති අතර එය 19% ක ඉහළ යාමක්. මේ අතර එක්සත් ජනපද වෙස්ට් ටෙක්සාස් ඉන්ටර්මීඩියට් බොරතෙල් මිල 15% කින් ඉහළ ගොස් ඇති අතර බොරතෙල් බැරලයක විකිණුම් මිල අමෙරිකානු ඩොලර් $63.34.ක් ලෙස සටහන්ව තිබුණි. කෙසේ වෙතත් තෙල් මිල ඉහළ යාම පාලනය කිරීම සඳහා ජනාධිපති ඩොනල්ඩ් ට්‍රම්ප් එක්සත් ජනපද සංචිතවල තෙල් වෙළඳපලට නිකුත් කිරීමට අනුමැතිය ලබා දී ඇති අතර එම පියවර සමග තෙල් මිල සුළු වශයෙන් පහත වැටී ඇත. මේ අතර ප්‍රහාරයට ලක්වූ සෞදි ඉන්ධන පිරිපහදු මධ්‍යස්ථානවල කටයුතු නැවත යථා තත්ත්වයට පත්කිරීමට සති කිහිපයක් ගතවනු ඇති බව වාර්තා වෙයි. ඩ්‍රෝන ප්‍රහාර හේතුවෙන් දෛනික බොරතෙල් නිෂ්පාදනය බැරල් මිලියන 5.7 කින් පහත වැටුණු බවද සෞදි අරාබියේ 'අරම්කො'(Aramco) රාජ්‍ය ඛනිජ තෙල් පවසා ඇති අතර එය එරට දෛනික බොරතෙල් නිෂ්පාදනයෙන් අඩක් බව සඳහන්.", "URL": "https://sinhala.adaderana.lk/news.php?nid=119200", "Category": null, "Parent URL": null}