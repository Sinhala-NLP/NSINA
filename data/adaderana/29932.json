{"Source": "Adaderana", "Timestamp": "December 13, 2012 04:08 pm", "Headline": "පෞද්ගලික අංශයේ සෞඛ්‍ය සේවයට නව ක්‍රමවේද 2 ක්", "News Content": "පෞද්ගලික අංශයේ සෞඛ්‍ය සේවාව සඳහා නව ක්‍රමවේද දෙකක් රජයේ වෛද්‍ය නිලධාරීන්ගේ සංගමය විසින් හඳුන්වා දී තිබේ. පෞද්ගලික සෞඛ්‍ය සේවාවේ ගුණාත්මක භාවය ඉහළ නැංවීම මෙහි අරමුණ බව රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය මහතා සඳහන් කළේය. විශේෂඥ වෛද්‍යවරුන් නිර්වචනය කිරීම සහ නීතිගත කිරීම, විදේශීය විශේෂඥ වෛද්‍යවරුන්ගේ සුදුසුකම් පරීක්ෂා කිරීමේ ක්‍රමවේදයක් සකස් කිරීම මෙම වැඩපිළිවෙළ යටතේ හඳුන්වා දී ඇත. අදාළ ක්‍රමවේදයට සෞඛ්‍ය අමාත්‍ය මෛත්‍රීපාල සිරිසේන මහතාගේ ද සහය හිමිවී ඇති අතර එම වැඩපිළිවෙළ ඉක්මනින් ක්‍රියාත්මක කිරීමට අවශ්‍ය පියවර ගන්නා බවට සෞඛ්‍ය අමාත්‍යවරයා එකඟ වූ බව වෛද්‍ය අනුරුද්ධ පාදෙණිය මහතා සඳහන් කළේය. සෞඛ්‍ය අමාත්‍ය මෛත්‍රීපාල සිරිසේන මහතා සමග අද (13) පෙරවරුවේ පැවති සාකච්ඡාවකින් අනතුරුව මාධ්‍ය හමුවක් පවත්වමින් වෛද්‍ය අනුරුද්ධ පා‍දෙණිය මහතා මෙම අදහස් පළ කර සිටියේය.", "URL": "https://sinhala.adaderana.lk/news.php?nid=29932", "Category": null, "Parent URL": null}