{"Source": "Adaderana", "Timestamp": "August 24, 2019 05:32 pm", "Headline": "මව් කිරි වෙනුවෙන් වැඩි අවධානයක්", "News Content": "මව්කිරි ලබා දීමේ වැදගත්කම වටහාදීමත්, මව්කිරි ලබාදීමට මව්වරුන් දිරිමත් කිරීමත් සදහා මේ දිනවල ලොව පුරා වැඩි අවධානයක් යොමුව ඇත. ඒ මේ මාසය ආරම්භයේදී පැවැති ලෝක මව්කිරි ලබාදීමේ සතියට සමගාමීවයි. දරුවන්ට මව්කිරි දීම ප්‍රවර්ධනය කිරීම සඳහා මව්වරුන් දෙදහසක් පමණ පිලිපීනයේ මැනිලා අගනුවරට එක් වුණි. මව්කිරි දීමෙන් ලැබෙන සෞඛ්‍ය වාසි පිළිබඳ සමාජය දැනුවත් කිරීමත් අග්නිදිග ආසියානු රටවල මව්වරුන් ඒ සඳහා උනන්දු කරවීමත් එම වැඩසටහනේ අරමුණයි. ඒ අනුව වැඩසටහනට එක් වූ මව්වරුන් සියලු දෙනා එක් වර සිය දරුවන්ට කිරි ලබා දුන්නේය. ලෝක මවුකිරි ලබාදීමේ සතියට සමගාමීව උතුරු කොරියාවේදී සංවිධානය වී තිබූ විශේෂ උත්සවයක වීඩියෝ පෙළක් බටහිර මාධ්‍ය වාර්තා කළේය. උතුරු කොරියානු රජයේ මාධ්‍යයට අනුව ඊට උතුරු කොරියානු බලධාරීන්, සෞඛ්‍යය අංශ හා යුනිසෙෆ් සංවිධාන සාමාජිකයන් ඇතුලු ජාත්‍යන්තර සංවිධානවල සාමාජිකයන් එක්ව සිටින අයුරු දක්නට ලැබුණි. මව්කිරි ලබා දීමේදී බොහෝ මව්වරුන්ට දුෂ්කරතා පැන නගින අතර ඒ හේතුවෙන් සිය දරුවන්ට පිටිකිරි ලබා දීමට මව්වරු පෙළඹෙයි. මව්කිරි ගුණයෙන් අනූන මෙන්ම දරුවන් රෝගවලින් ආරක්ෂා කිරීමට ද උපකාර වෙයි. පළමු මාස හය දක්වා දරුවන්ට මව්කිරි ලබා දිය යුතු බව විශේෂඥ මතයයි. 2013 වසරේදී ලොව පුරා කරන ලද සමීක්ෂණයකට අනුව මව්කිරි ලබා දෙන්නේ මව්වරුන්ගෙන් 38% පමණි.", "URL": "https://sinhala.adaderana.lk/news.php?nid=117381", "Category": null, "Parent URL": null}