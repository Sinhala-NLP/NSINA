{"Source": "Adaderana", "Timestamp": "August 9, 2018 11:52 am", "Headline": "ලිඳුල නගර සභාවේ උප සභාපති අත්අඩංගුවට", "News Content": "තලවකැලේ- ලිඳුල නගර සභාවේ උප සභාපති ලෙච්චුමන් භාරතිදාසන් මහතා තලවකැලේ පොලීසිය මඟින් අද (09) අත්අඩංගුවට ගෙන තිබේ. හැටන්, පුල්බෑන් තොණ්ඩමාන් අනුස්මරණ වෘත්තීය පුහුණු මධ්‍යස්ථානයේ නම ඉවත් කිරීමට වෙනත් දේශපාලන කණ්ඩායමක් විසින් කටයුතු කිරීමට විරෝධය පා හැටන් නගරයේ උද්ඝොෂණයක් සංවිධානය කිරීමට එරෙහිව ඔහුට නඩු පවරා ඇත. පොලීසිය විසින් ගොනුකරන ලද නඩුවකට 2018.05.10 දින අධිකරණයේ පෙනී නොසිටීම නිසා ලද විවෘත වරෙන්තුවක් මත මෙසේ උප සභාපතිවරයා අත්අඩංගුවට ගත්බව තලවකැලේ පොලීසිය පවසයි. අත්අඩංගුවට ගන්නා ලද තලවකැලේ- ලිඳුල නගර සභාවේ උප සභාපතිවරයා අද (09)දින නුවරඑළිය අධිකරණය වෙත ඉදිරිපත් කිරීමට තලවකැලේ පොලීසිය පියවර ගෙන තිබිණි.", "URL": "https://sinhala.adaderana.lk/news.php?nid=94108", "Category": null, "Parent URL": null}