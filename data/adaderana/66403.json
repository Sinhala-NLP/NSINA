{"Source": "Adaderana", "Timestamp": "November 25, 2016 11:38 am", "Headline": " ශෂී වීරවංශගේ නඩු විභාගයට දින නියමයි! ", "News Content": "ව්‍යාජ තොරතුරු ඉදිරිපත් කර රාජ්‍යතාන්ත්‍රික ගමන් බලපත්‍රයක් ලබාගත් බවට චෝදනා එල්ල වී ඇති පාර්ලිමේන්තු මන්ත්‍රී විමල් වීරවංශ මහතාගේ බිරිඳ වන ශෂී වීරවංශ මහත්මියට එරෙහි නඩුව විභාගයට ගැනීමට කොළඹ මහේස්ත්‍රාත් අධිකරණය දින නියම කර තිබේ.අදාළ නඩුව අද(25) කැඳවූ අවස්ථාවේ එම නඩුව පෙබරවාරි මස 08 වනදා විභාගයට ගන්නා බව කොළඹ ප්‍රධාන මහේස්ත්‍රාත් ගිහාන් පිලපිටිය මහතා දැනුම්දී ඇත.ව්‍යාජ තොරතුරු ඉදිරිපත් කර රාජ්‍යතාන්ත්‍රික ගමන් බලපත්‍රයක් ලබාගත් බවට චෝදනා කරමින් අපරාධ පරීක්ෂණ දෙපාර්තමේන්තුව විසින් ශෂී වීරවංශ මහත්මියට එරෙහිව එම නඩුව පවරා තිබේ.අදාළ නඩුව අද කැඳවූ අවස්ථාවේ සාක්ෂිකරුවන්ට සිතාසි නිකුත් කරන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා සිටියේය.එම ඉල්ලීම පිළිගත් මහේස්ත්‍රාත්වරයා නඩු විභාගය පෙබරවාරි මස 08 වනදා පැවැත්වීමට නියම කර එදිනට සාක්ෂිකරුවන්ට අධිකරණයේ පෙනී සිටින ලෙස දන්වා සිතාසි නිකුත් කළ බව අද දෙරණ අධිකරණ වාර්තාකරු කේ.එස් උදය කුමාර් සඳහන් කළේය.මේ අතර එක්සත් ජාතීන්ගේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු මෙරටට පැමිණි අවස්ථාවේ නීති විරෝධී ආකාරයට උද්ඝෝෂණය කර මාර්ග අවහිර කිරීම සම්බන්ධයෙන් විමල් විරවංශ මන්ත්‍රීවරයා ඇතුළු 08 දෙනෙකුට එරෙහි නඩුව අද යළි විභාගයට ‍‍ගෙන තිබේ.", "URL": "https://sinhala.adaderana.lk/news.php?nid=66403", "Category": null, "Parent URL": null}