{"Source": "Adaderana", "Timestamp": "January 6, 2012 04:25 pm", "Headline": "අත්අඩංගුවට ගත් ධීවරයින් නිදහස් කරන්නැයි ඉන්දියාවේ සත්‍යග්‍රහයක්", "News Content": "පසුගිය නොවැම්බර් මස 28 න් පසු ශ්‍රී ලංකා නාවික හමුදාව විසින් අත්අඩංගුවට ගන්නා ලද ඉන්දීය ධීවරයින් 13 දෙනෙකු වහා නිදහස් කරන ලෙස ඉල්ලමින් ඉන්දීය ධීවරයින් පිරිසක් සත්‍යග්‍රහයක් ආරම්භ කර තිබේ. සියලුම ධීවර සංගම් හදිසි රැස්වීමක් කැඳවා මෙම තීරණයට එළඹ ඇති අතර අදාළ ධීවරයින් පිරිසක් නිදහස් කරගැනීම සඳහා අවශ්‍ය පියවර ගන්නා ලෙස ඔවුන් ඉන්දීය මධ්‍යම රජයෙන් ඉල්ලා සිටින බව ද ඉන්දීය මාධ්‍ය වාර්තා කරයි. මසුන් ඇල්ලීම සඳහා මුහුදු යන ධීවරයින් ජාත්‍යන්තර මුහුදු සීමාව පසුකළහොත් ඔවුන් අත්අඩංගුවට නොගන්නා ලෙස මෙම ධීවරයින් ශ්‍රී ලංකාව මෙන්ම ඉන්දියාවෙන් ද ඉල්ලා සිටින බව PTI පුවත් සේවය පවසයි. ධීවර කර්මාන්තයෙන් මිලියන සංඛ්‍යාත ආදායමක් ලැබුණ ද මධ්‍යම රජය විසින් ධීවරයින්ගේ ජීවිත ආරක්ෂා කිරීම සඳහා කිසිදු පියවරක් ගෙන නොමැති බවට ද ඔවුන් චෝදනා කරයි. ශ්‍රී ලංකාව නාවික හමුදාව මගින් නිතර ප්‍රහාරයන් එල්ල කරන බවට පවසමින් ධීවරයින් සිය කර්මාන්තය සඳහා මුහුදු යාමට බියෙන් පසුවන බව ද ‍ඉන්දීය ධීවරයින් ප්‍රකාශ කර ඇති බව PTI පුවත් සේවය සඳහන් කරයි. රාමේෂ්වරම් සිට ධීවර කටයුතු සඳහා මුහුදු ගිය ඉන්දීය ධීවරයින් පස්දෙනෙකු පසුගිය නොවැම්බර් 28 වන දින පුන්කුඩතිවු දූපත ආසන්න මෙරට මුහුදු සීමාවේ දී ශ්‍රී ලංකා නාවික හමුදා අත්අඩංගුවට පත්විය. ධීවර කටයුතු සිදුකරන මුවාවෙන් හෙරොයින් ජාවාරමේ නිරතව සිටියදී මොවුන් අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කර තිබිණි. පසුගිය ජනවාරි 03 වන තවත් ඉන්දීය ධීවරයින් 04 දෙනෙකු සහ ඊයේ(05) ධීවරයින් සිව්දෙනෙකු මෙරට අත්අඩංගුවට පත්ව ඇති බව ද PTI පුවත් සේවය වාර්තා කරයි.", "URL": "https://sinhala.adaderana.lk/news.php?nid=21212", "Category": null, "Parent URL": null}