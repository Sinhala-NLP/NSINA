{"Source": "Adaderana", "Timestamp": "January 22, 2015 01:11 pm", "Headline": "බස් ගාස්තු 6%ත් - 7%ත් අතර අගයකින් අඩුවෙයි - අවම ගාස්තුව 8යි", "News Content": "ඉන්ධන මිල අඩු කිරීමත් සමග බස් ගාස්තු සියයට 6ත් 7ත් අතර අගයකින් අඩු කිරීමට හැකි වනු ඇති බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පවසයි. ඉන්ධන මිල පහත හෙළීමෙන් පසු බස් ගාස්තු අඩු කිරීම සම්බන්ධව අද (22) කොළඹදී මාධ්‍ය හමුවක් පවත්වමින් ඒ මහතා මේ බව කීවේය. ඒ අනූව අවම බස් ගාස්තුව රුපියල් 9 සිට රුපියල් 8 දක්වා එක රුපියලකින් අඩුවීමට ඉඩ ඇතැයිද හෙතෙම පැවසීය. බස් ගාස්තු අඩු කිරීමට අදාළ කටයුතු ජාතික ගමනා ගමන කොමිසම විසින් ඉදිරි දින කිහිපයේදී සිදුකරනු ඇති බවද ගැමුණු වි‍‍ජේරත්න මහතා කියා සිටියේය. මේවන විට බස් රථවලින් මගීන් ඉවත් වෙමින් සිටින ප්‍රවණතාවක් ඇති නිසා පෞද්ගලික බස් කර්මාන්තය රැක ගැනීමේ දුෂ්කරතාවකට පත්ව ඇති බව ද හෙතෙම පැවසීය. නව මිල සංශෝධනයට අනූව ඩීසල් ලීටරයක මිල රුපියල් 16කින් අඩු කළ අතර දැන් සාමාන්‍ය ඩීසල් ලීටරයක මිල රුපියල් 95කි. මේ අතර බස් රථ පමණක් නොව අනෙකුත් ප්‍රවාහන සේවාවන් වලද ගාස්තු අඩු කිරීම පිළිබදව ඉදිරියේ දී සාකච්ජා කිරීමට බලාපොරොත්තු වන බව අභ්‍යන්තර ප්‍රවාහන අමාත්‍ය රංජිත් මද්දුම බණ්ඩාර මහතා අද දෙරණට පැවසීය. ඉන්ධන මිළ අඩු වීමත් සමග බේකරි නිෂ්පාදන වල මිළ ගණන් අඩු කිරීමේ හැකියාවක් පවතින බව සමස්ථ ලංකා බේකරි නිෂ්පාදකයින්ගේ සංගමය ද පවසයි. එහි සභාපති එන්.කේ. ජයවර්ධන මහතා සඳහන් කළේ ඉදිරියේදී ඊට අදාළ පියවර ගන්නා බවයි.", "URL": "https://sinhala.adaderana.lk/news.php?nid=48864", "Category": null, "Parent URL": null}