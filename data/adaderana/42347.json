{"Source": "Adaderana", "Timestamp": "April 6, 2014 04:14 pm", "Headline": "උගුලට පය තැබුවහොත් මේ රට ඉන්දියන් සාගරයේ කඳුළු කැටය බවට පත්වෙයි ", "News Content": "ජිනීවා සතුරු මෙහෙයුමට අනුව යෝජිත ජාත්‍යන්තර පරීක්ෂණ උගුලට පය තැබුවහොත් මේ රට ඉන්දියන් සාගරයේ කඳුළු කැටය බවට පත් වේ යැයි ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. අද(06) කොළඹ දී පැවැති මාධ්‍ය හමුවකදී එසේ පැවසූ ජා.නි.පෙ. මාධ්‍ය ප‍්‍රකාශක මොහොමඞ් මුස්ම්මිල් මහතා වැඩිදුරටත් පහත පරිදි අදහස් දැක්විය‍. අමෙරිකා එක්සත් ජනපදය විසින් ජිනීවා මානව හිමිකම් කවුන්සිලයට ඉදිරිපත් කර සම්මත කරගත් යෝජනාව පිළිබඳව විවිධ කරුණු සමාජගත වෙමින් තිබෙන මේ අවස්ථාවේ ජාතික නිදහස් පෙරමුණ ලෙස අපගේ අදහස ඉදිරිපත් කළ යුතුව තිබෙනවා. මේ ශ‍්‍රී ලංකාවට සතුරු යෝජනාවෙන් කියන්නේ, 2002 - 2009 කාල වකවානුවේ ශ‍්‍රී ලංකාවේ සිදුවූවේ යැයි කියන ඊනියා යුද අපරාධ පිළිබඳ ජාත්‍යන්තර පරීක්‍ෂණයක් පැවැත්විය යුතුයි’ කියලයි. මෙම යෝජනාව ශ‍්‍රී ලංකා රජය ප‍්‍රතික්ෂේප කර තිබුණත් ඊට එකඟ කරවා ගැනීමට විවිධ සැලසුම් අදත් ක‍්‍රියාත්මක වෙනවා. ඉන්දියාව වැනි රටවල්, මේ සඳහා සැලසුම් සකසා තිබෙනවා. ආණ්ඩුව තුළත් නිලධාරීතන්ත‍්‍රය තුළත් විවිධ වේෂයෙන් සිටින Raw ඔත්තුකරුවන් මේ සඳහා ඉන්දියාව යොදවා තිබෙනවා. දයාන් ජයතිලකද එවැනි අයෙක්. ඔහු ඉන්දියාව මෙවර ජිනීවා යෝජනාවට ඡන්දය නොදීම මහ ඉහළින් වර්ණනා කරනවා. දරුස්මාන් වාර්තාවෙන් ඇරඹි ශ‍්‍රී ලංකාවේ \"බෙල්ලට තොණ්ඩුව දැමීමේ\" මේ මෙහෙයුමට අමෙරිකා එක්සත් ජනපදයට නොදෙවැනි දායකත්වයක් දුන් රට තමයි ඉන්දියාව. 2012, 2013 යන වසරවල ගෙන ආ ජිනීවා සතුරු යෝජනාවලට පක්‍ෂව ඉන්දියාව ඡන්දය දුන්නා පමණක් නොවෙයි, අනෙකුත් රටවල් ඒ සඳහා පොළඹවා ගැනීමටද දායක වූවා. අද මෙසේ ඉන්දියාව අන්තිම මොහොතේ \"බැරි සිල්\" ගන්නේ 13 වැනි ආණ්ඩුක‍්‍රම ව්‍යවස්ථා සංශෝධනයේ බෙදුම්වාදී බලතල ගැන ශ‍්‍රී ලංකා ආණ්ඩුව සමඟ සාකච්ඡා කරන්න අවශ්‍ය සදාචාර බලය ගොඩනඟා ගන්න. උණ්ඩයක් දාලා වෙඩි තියන්න කියලා යම් අයකුට තුවක්කුව අතට දීලා එයින් මිනීමැරුමක් සිද්ධ වුණාට පස්සේ \"මම නම් මිනීමැරුවේ නැහැ\" කියන අපරාධකරුවකුගේ භූමිකාව තමයි අද මේ ඉන්දියාව රඟ දක්වන්න හදන්නේ. දයාන් ජයතිලක කියන්නේ ශ‍්‍රී ලංකාවේ මානව හිමිකම් ප‍්‍රවර්ධනය පිණිස සකස් කළ නිර්ණායක අතරට බෙදුම්වාදය ශක්තිමත් වන ආකාරයේ නිර්ණායක ඉදිරිපත් කළ විදේශ කටයුතු උපදේශකයෙක්. ඔහුට අවශ්‍ය ඉන්දියාවේ ඕනෑකම දෙසට ශ‍්‍රී ලංකාව තල්ලූ කරවන්න. අපි බැරි වෙලාවත් දැන් ඉන්දියාවේ මේ සටකපටකමට අහුවුණොත් මුල සිටම මේ ජිනීවා සතුරු මෙහෙයුමට විරුද්ධව අපට සහයෝගය දුන් චීනය, රුසියාව හා පාකිස්ථානය වැනි අපේ සැබෑ මිතුරන් අප හැර යාවි. මේ RAW ඔත්තුකරුවන්ගේ ඕනෑකම එතැනට ශ‍්‍රී ලංකා රජය තල්ලූ කරන එකයි. අද ශ‍්‍රී ලංකා මුස්ලිම් කොංග‍්‍රසය, හිටපු යුද හමුදාපති සරත් ෆොන්සේකා වැනි අයත් පවසනවා, මේ අමෙරිකා එක්සත් ජනපදය සම්මත කරගත් ජිනීවා යෝජනාවට අප සහාය දිය යුතුයි කියලා. මේ සියල්ලෙන් සිදු වන්නේ ශ‍්‍රී ලංකාවේ සිදු වූ ඊනියා යුද අපරාධ පිළිබඳ ජාත්‍යන්තර පරික්‍ෂණයක් අවශ්‍ය කියන ජිනීවා යෝජනාවට සුජාතභාවය ලැබීමයි. \"ශ‍්‍රී ලංකාවේ අධිකරණ අමාත්‍යවරයා ජාත්‍යන්තර පරීක්‍ෂණයට සහාය දෙන ලෙස ඉල්ලයි\" කියලයි ජාත්‍යන්තර මතය යන්නේ. රාවුෆ් හකීම් මහතා අධිකරණ අමාත්‍ය ධුරය දරමින් මේ කරන දෙය තමයි ලොකුම ද්‍රෝහිකම. මෙවැනි මතයක් හදලා ආණ්ඩුව \"ජාත්‍යන්තර පරික්‍ෂණ උගුලට\" හසු කිරීමයි රාවුෆ් හකීම්ලාගේ අරමුණ. මෙතෙක් ආණ්ඩුව නිවැරදි ස්ථාවරයක සිටිමින් මේ ජිනීවා සතුරු මෙහෙයුමට මුහුණ දුන්නා. කවර බලපෑම් හමුවේ වුවත් එම නිවැරදි ස්ථාවරය රැක ගනිමින් ඉදිරියට යා යුතුව තිබෙනවා. අමෙරිකා එක්සත් ජනපදය ඇතුළු බටහිර බලවතුන් මේ හදන්නේ ස්වාධීන ජාත්‍යන්තර පරීක්‍ෂණයක් පැවැත්වීමට නොවෙයි. ඔවුන් දරුස්මාන් වාර්තාව මගින්, ඒ වගේම නවී පිල්ලේගේ වාර්තාව මගින් ශ‍්‍රී ලංකාව යුද අපරාධ චෝදනාවලට වරදකරුවකු බවට පූර්ව නිගමනයකට එළඹී සිටිනවා. අමෙරිකා එක්සත් ජනපදය තමයි, මේ ජාත්‍යන්තර පරීක්‍ෂණ කණ්ඩායම පත් කරන්නේ. ඔවුන් විසින් නම් කරන පරීක්‍ෂණ කණ්ඩායම එක්සත් ජාතීන්ගේ මානව හිමිකම් කවුන්සිලයේ කොමසාරිස් නවී පිල්ලේට ලබා දී තිබෙනවා. නවී පිල්ලේ විසින් එම පරීක්‍ෂණ කණ්ඩායම අනුමැතිය සඳහා එක්සත් ජාතීන්ගේ මහ ලේකම් බෑන් කී මූන් මහතා වෙත ඉදිරිපත් කර තිබෙනවා. එවැනි පක්‍ෂග‍්‍රාහී ක‍්‍රියාදාමයක් තමයි ක‍්‍රියාත්මක වෙන්නේ. නමුත් ජිනීවා මානව හිමිකම් කවුන්සිලයේ සාමාජික රටවල් අතුරින් මේ යෝජනාවට පක්‍ෂව හෝ විපක්‍ෂව හෝ ඡන්දය නොදුන් රටක් විසින් නම් කරන ලද පරීක්‍ෂණ කණ්ඩායමක් විදියට තමයි, මේ අමෙරිකා එක්සත් ජනපදය නම් කළ පරීක්‍ෂණ කණ්ඩායම ජාත්‍යන්තර මාධ්‍ය මගින් හඳුන්වා දීමට සැලසුම් කර ඇත්තේ. \"ඉන්දියන් සාගරයේ මුතු ඇටය\" ලෙස ශ‍්‍රී ලංකාව ලබා ඇති විරුදාවලිය \"ඉන්දියන් සාගරයේ කඳුළු කැටය\"ලෙස වෙනස් කිරීමට දියත්ව ඇති මේ සතුරු මෙහෙයුම පැරදවීම සඳහා මේ රටට ආදරය කරන සිංහල, දෙමළ, මුස්ලිම් ජනතාව අත්වැල් බැඳගත යුතුයි. මෙවර පළාත් සභා මැතිවරණයේදී ලැබී ඇති ප‍්‍රතිඵලයෙන් පැහැදිලිව පෙනෙන්නේ ජනතාව විපක්‍ෂය විකල්පයක් ලෙස තෝරා ගෙන නැති බවයි. නමුත් ජනතාව ආණ්ඩුවට යම් සංඥාවක් ලබා දී තිබෙනවා, \"මෙතෙක් ඉටුකර නොමැති දේවල් ඉටුකර දෙන්න\" කියලා. නිෂ්පාදනය මත පදනම් වූ ජාතික ආර්ථික වැඩපිළිවෙළක අවශ්‍යතාව, පරිපාලන ගැටලු ජීවන වියදම ඉහළයාම ජීවන අපේක්‍ෂාවන් ඉටු නොවීම පිළිබඳ ගැටලු සමාජයේ මධ්‍යම හා පහළ ස්ථරයන්ට තිබෙනවා. ඒවාට කඩිනම් පිළියම් යෙදිය යුතුව තිබෙනවා. ඒ අඩුපාඩු, ගැටලු නැමැති හිල් අතරින් රිංගා මේ බටහිර සතුරු මෙහෙයුමට අවශ්‍ය වාතාවරණය හදන්න සූදානම් වූ විපක්‍ෂයක් තමා අපේ රටේ තිබෙන්නේ. ඒ නිසා ආණ්ඩුව මේ හිල් වසා දැමීමට කටයුතු කළ යුතුයි. ජනතා විමුක්ති පෙරමුණ අද කියනවා \"ආණ්ඩු පෙරළිය හැක්කේ ඡන්දවලින් පමණක් නොවෙයි\" කියලා. ලිබියාව, ඊජිප්තුව, සිරියාව වැනි රටවල දියත් වූ අරාබි වසන්තය, රෝස වසන්තය යන නම් වලින් හැඳින් වූ ව්‍යාජ විප්ලවවල සැබෑ තතු අද හෙළිදරව් වී තිබෙනවා. මේවා දියත් වූයේ අමෙරිකා එක්සත් ජනපදයේ සෘජු හා වක‍්‍ර මැදිහත්වීම් අනුවයි. මේ පිළිබඳවත් අප සමාජය අවධානයෙන් සිටිය යුතුයි.", "URL": "https://sinhala.adaderana.lk/news.php?nid=42347", "Category": null, "Parent URL": null}