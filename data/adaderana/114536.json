{"Source": "Adaderana", "Timestamp": "July 19, 2019 09:48 pm", "Headline": "කළගෙඩිහේනේ දී වෑන් රථයකට පහරදීමේ සිදුවීමට අදාළ VIP ඩිෆෙන්ඩරය සමඟ 2ක් අත්අඩංගුවට", "News Content": "කොළඹ-නුවර මාර්ගයේ කලගෙඩිහේන ප්‍රදේශයේදී මාර්ගයේ ගමන් ගත් වෑන් රථයකට පහර දුන් ප්‍රභූ රථයක් ලෙස සැළකෙන ඩිෆෙන්ඩර් රථය මහරගම ප්‍රදේශයේ නිවසක තිබී සොයා ගෙන ඇති අතර අදාළ රථය පොලිස් බාරයට ගෙන ඇත. WP CAD 8850 දරණ ඩිෆෙන්ඩර් රථය මෙසේ පොලිස් බාරයට ගෙන ඇත. මේ අතර අදාළ ඩිෆෙන්ඩර් රථයේ රියදුරු සහ සිද්ධියට සම්බන්ධ තවත් පුද්ගලයෙකු අත්අඩංගුවට ගැනීමට කොළඹ අපරාධ කොට්ඨාශය සමත්ව ඇත. අත්අඩංගුවට පත් පුද්ගලයින් මතුගම හා පොළොන්නරුව ප්‍රදේශවල පදිංචි වයස අවුරුදු 45 සහ 32 වියෙහි පසුවන්නන්ය. කොළඹ-නුවර මාර්ගයේ කලගෙඩිහේන ප්‍රදේශයේදී මාර්ගයේ ගමන් ගත් වෑන් රථයකට ප්‍රභූ රථ ලෙස සැළකෙන ජීප් රථයකින් සහ ඩිෆෙන්ඩර් රථයකින් පැමිණ සිදු කළ පහර දීම සම්බන්ධව විමර්ශන ආරම්භ කරන ලෙස වැඩ බලන පොලිස්පති සී.ඩී.වික්‍රමරත්න විසින් කොළඹ අපරාධ කොට්ඨාශයට නියෝග කළේය. ඒ ඔස්සේ සිදු කළ විමර්ශන අතරතුර දී මෙම ඩිෆෙන්ඩර් රථය සොයාගෙන ඇත. ඊයේ (18) ප්‍රාඩෝ වර්ගයේ සුදු පැහැති ජිප් රථයක් සහ ඩිෆෙන්ඩර් රථයක ගමන් ගත් පිරිසක් විසින් මෙම පහරදීම සිදු කළ බව වෑන් රථයේ රියදුරු පැවසීය. තම වෑන් රථයට පිටුපසින් පැමිණි අදාල ජිප් රථ දෙක ප්‍රභූ රථ ලෙස අගවමින් වේගයෙන් පැමිණ තම වෑන් රථයට අවහිර වන ලෙස නවතා පහරදීම සිදු කර ඇති බව ඔහු පැවසීය. ඩිෆෙන්ඩර් රථයේ පැමිණි පිරිස ප්‍රභූ ආරක්ෂක ඇඳුමකට සමාන ඇදුමකින් සැරසී සිට ඇති අතර ප්‍රාඩෝ රථයේ පසුපස අසුනේ පුද්ගලයින් දෙදෙනෙකු ගමන් කරමින් සිටි බව වෑන් රථයේ රියදුරු පැවසීය. සුදු පැහැති ප්‍රාඩෝ රථයේ අංකය ඩබ්ලිව්.පී. සී.ඒ.ජී 0550 වන අතර සුදු පැහැති ඩිෆෙන්ඩර් රථයෙහි අංකය ඩබ්ලිව්.පී.සී.ඒ.ඩී 8850 බවට හඳුනා ගැණුනි ඩබ්ලිව්.පී. සී.ඒ.ජී 0550 දරණ ප්‍රාඩෝ ජිප් රථය අංක 37, ගාල්ලේගම, ඉංගිරිය ලිපිනයේ පදිංචි දිනේෂ් නුවන් අමරතුංග නමැත්තෙකුට අයත් බවට අද දෙරණ කළ විමර්ශනයේදී අනාවරණය කර ගැනීමට හැකි වුණි. ඩබ්ලිව්.පී.සී.ඒ.ඩී 8850 සුදු පැහැති ඩිෆෙන්ඩර් රථය අංක 34, ගාල්ලේගම, ඉංගිරිය යන ලිපිනයේ පදිංචි උදම් ඉන්දුල සම්පත් බණ්ඩාර අමරතුංග නමැත්තෙකුට අයත් බවට අද දෙරණ අනාවරණය කර ගැණුනි.", "URL": "https://sinhala.adaderana.lk/news.php?nid=114536", "Category": null, "Parent URL": null}