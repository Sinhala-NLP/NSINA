{"Source": "Adaderana", "Timestamp": "October 4, 2018 06:54 am", "Headline": "විමල්ගේ සගයන් උතුරේ පුරාවිද්‍යා ස්ථාන නිරික්ෂණය කරයි", "News Content": "ජාතික නිදහස් පෙරමුණ නියෝජිතයින් කණ්ඩායමක් නෙඩුන්කේනි,වෙඩුක්කුනාරි පුරාවිද්‍ය ස්ථානය හා මුලතිව්, ඔඩ්ඩුසුඩාන්, කුරුදුමලෙයි ප්‍රදේශයේ පිහිටි පුරාවිද්‍ය ස්ථාන නිරීක්ෂණය කිරීමට ඊයේ(03) එක්විය. වැඩසටහනට එක්වු පද්ම උදයශාන්ත මහතා පැවසුවේ තමන් ඇතුළු තම පක්ෂයේ නියෝජිතයින් උතුරු නැගෙනහිර සිදුවන පුරාවිද්‍ය ස්ථාන විනාශ කිරීමේ සිදුවීම් සම්බන්ධයෙන් සැබෑව දැක බලා ගැනීමට පැමිණි බවයි. අදාළ ස්ථාන නිරීක්ෂණය කිරීමෙන් අනතුරුව පවතින තත්ත්වය සම්බන්ධයෙන් රජයේ හා පුරාවිද්‍ය නිළධාරීන්ගේ අවධානය යොමු කිරීමට කටයුතු කරන බවද මන්ත්‍රීවරයා සඳහන් කළේය. තමන් ඇතුළු තම පක්ෂයේ නියෝජිතයින් වවුනියාව,මුලතිව්,ත්‍රිකුණාමලය,අම්පාර හා මඩකලපුව ප්‍රදේශයන්ගේ පුරාවිද්‍ය ස්ථාන හානි කිරීමේ සිදුවීම සම්බන්ධයෙන් නිරීක්ෂණය කළ බවද හෙතෙම පැවසුවේය. මන්ත්‍රීවරයා වැඩිදුරටත් පැවසුවේ උතුරු නැගෙනහිර සිදුව තිබෙන පුරාවිද්‍ය ස්ථාන විනාශ සම්බන්ධයෙන් රජය හා පුරාවිද්‍ය නිළධාරීන් දැඩි අවධානයක් යොමුකොට කටයුතු කළ බවයි. ජාතික නිදහස් පෙරමුණ පාර්ලිමේන්තු මන්ත්‍රී ජයන්ත සමරවීර මහතා, පද්ම උදයශාන්ත මහතා, පක්ෂයේ මාධ්‍ය ප්‍රකාශක මොහොමඩ් මුසම්මිල් මහතා ඇතුළු පිරිසක් වැඩසටහනට එක්ව සිටියහ.", "URL": "https://sinhala.adaderana.lk/news.php?nid=97145", "Category": null, "Parent URL": null}