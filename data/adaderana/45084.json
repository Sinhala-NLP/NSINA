{"Source": "Adaderana", "Timestamp": "August 3, 2014 01:15 am", "Headline": "සිව්වන සාක්ෂිකරුගේ මළ සිරුරේ පශ්චාත් මරණ පරීක්ෂණ අරඹයි ", "News Content": "නවගත්තේගම පාසල ඉදිරිපිට පිහිටි වත්තක ළිඳක තිබී හමුවූ මළ සිරුර පශ්චාත් මරණ පරීක්ෂණය සඳහා හලාවත මහා රෝහලේ අධිකරණ වෛද්‍ය නිලධාරීවරයා වෙත යොමු කරන ලෙස පුත්තලම වැඩ බලන මහේස්ත්‍රාත්වරයා නවගත්තේගම පොලීසියට නියෝග කර තිබේ. පෙරේදා (01) සවස මෙම නියෝගය නිකුත් කර ඇත. මිය ගොස් ඇත්තේ රාජකරුණා අබේරත්න මුදියන්සේලාගේ පුණ්‍යයසෝම බණ්ඩාර නම් අයෙකි. නවගත්තේගම නවෝද්‍යා මහා විද්‍යාලයේ විනය බාර පාසල් ගුරුවරිය වූ සුසිලා ප්‍රියාණි රත්නායක මහත්මියව එම පාසල තුළදී වයඹ පළාත් සභාවේ හිටපු මන්ත්‍රීවරයෙකු විසින් දණ ගැස්සවීමේ නඩුවේ සිව් වැනි සාක්ෂිකරු වූයේ මිය ගොස් ඇති පුද්ගලයා වෙයි. 2013 ජුනි මස 14 වැනිදා මෙම දණ ගැස්සවීමේ සිද්ධිය සිදුවී ඇති අතර ඒ සම්බන්ධයේ වූ නඩු විභාගයේ තීන්දුව පසුගිය මැයි මස 12 වැනිදා ප්‍රකාශයට පත් විය.", "URL": "https://sinhala.adaderana.lk/news.php?nid=45084", "Category": null, "Parent URL": null}