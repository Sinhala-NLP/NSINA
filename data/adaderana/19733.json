{"Source": "Adaderana", "Timestamp": "November 2, 2011 05:49 am", "Headline": "කොමර්ෂල් ක්‍රෙඩිට් පී.එල්.සී.--2011 UDC ව්‍යාපාරික සම්මාන උළෙලේ ඉහළ ගෞරවාදරය දිනයි", "News Content": "ඡායාරූපය = මැලේසියවේ හිටපු අගමැති ආචාර්ය මහතීර් මොහොමඞ් මහතා විසින් කොමර්ෂල් ක්‍රෙඩිට් හි නියෝජ්‍ය සාමාන්‍යාධිකාරී (ආයතනික සැලසුම්) ඇන්ඩෲ සැමුවෙල් මහතා වෙත සම්මානය ප‍්‍රදානය කරමින්. කොමර්ෂල් ක්‍රෙඩිට් හි නියෝජ්‍ය සාමාන්‍යාධිකාරීවරුන් වන (මෙහෙයුම්) සුදත් ජයසේකර හා කේ.එල්.ඒ. සෙනෙවිරත්න (වමේ සිට දකුණට) මහත්වරුන්ද ඡායාරූපයේ වෙති. පසුගිය දා මැලේසියාවේ පැවති 2011 UDC ව්‍යාපාරික සම්මාන උළෙලේ දී\"ආසියාවේ විශිෂ්ටතම මූල්‍ය සමාගම\"ලෙසින් කොමර්ෂල් ක්‍රෙඩිට් පිදුම් ලැබීය. ඒ සිය සේවා සම්පාදනයේ දී සහ මෙහෙයුම් කටයුතු කරගෙන යාමේ දි ප‍්‍රමුඛ පෙළේ මූල්‍ය ආයතනයක් ලෙසින් ඉහළතම ජාත්‍යන්තර ප‍්‍රමිතීන් පවත්වා ගෙන යාම සැලකිල්ලට ගනිමිනි. මැලේසියාවේ හිටපු අග‍්‍රාමාත්‍ය ආචාර්ය මහතීර් මොහොමඞ් මහතා විසින් මෙම සම්මාන ප‍්‍රදානය සිදුකළ අතර සම්මානය භාරගනු ලැබුවේ කොමර්ෂල් ක්‍රෙඩිට් හි නියෝජ්‍ය සාමාන්‍යාධිකාරී (ආයතනික සැලසුම්) ඇන්ඩෲ සැමුවෙල් මහතා විසිනි. තවද මෙම අවස්ථාවට කොමර්ෂල් ක්‍රෙඩිට් හි නියෝජ්‍ය සාමාන්‍යාධිකාරීවරුන් (මෙහෙයුම්) වන කේ.එල්.ඒ. සෙනෙවිරත්න සහ සුදත් ජයසේකර මහත්වරුන්ද සහභාගී වූහ. මෙම ජයග‍්‍රහණය සම්බන්ධයෙන් අදහස් දක්වමින් කොමර්ෂල් ක්‍රෙඩිට් හි ප‍්‍රධාන විධායක නිලධාරී රොෂාන් එගොඩගේ මහතා මෙසේ පැවසීය. \"ගෞරවාන්විත 2011 UDC ව්‍යාපාරික සම්මානය හිමිකර ගැනීමට සමත්වීම තුළින් ආසියානු කලාපයේ කීර්තිමත්ම මූල්‍ය ආයතනය ලෙසින් කොමර්ෂල් ක්‍රෙඩිට් හට ඇති ස්ථානය මනාව තහවුරු වනවා. මේ සමඟම ලොව ප‍්‍රමුඛතම මූල්‍ය සමාගම් අතරට අප සමාගමත් එක්වෙනවා\" මැලේසියාවේ El Universo De’Comercio Sdn Bhd සමඟ එක්වී එක්සත් රාජධානියේ Universo De’Comercio (UDC) විසින් මෙම සම්මාන උළෙල සංවිධානය කර තිබුණි. මෙහිදී ප‍්‍රමුඛ පෙළේ ව්‍යාපාරිකයින්, ව්‍යවසායකයින් මෙන්ම රාජ්‍ය හා පෞද්ගලික අංශ කෙරෙහි ද විශේෂ අවධානය යොමුවේ. මෙම සම්මාන උළෙලේ දී ලොව වටා ව්‍යාපාරිකයින් මෙන්ම ඉහළ ඇගයීමක් ලද සමාගම් හා පුද්ගලයින් ද එකට එක්වීම විශේෂත්වයකි. මෙම සම්මානය ලබා ගැනීමේ දී ව්‍යපාරික සංවර්ධනයෙහිලා කොමර්ෂල් ක්‍රෙඩිට් සමාගම විසින් සිදුකර ඇති කැපී පෙනෙන දායකත්වය UDC විසින් මෙහිදී විශේෂයෙන් සඳහන් කරනු ලැබීය. ආසියානු කලාපයේ කීර්තිමත් සමාගම් කිහිපයක් අතුරින් කොමර්ෂල් ක්‍රෙඩිට් මෙම සම්මානය ලබා ගැනීමට සමත් වූයේ පසුගිය වසර කිහිපය පුරාවට සමාගම විසින් දක්වන ලද සාර්ථකත්වය මෙන්ම වාර්තාගත කාර්යසාධනය හේතුවෙනි. අප විසින් මෙතෙක් අත්පත් කරගත් ජයග‍්‍රහණයන්ට අමතරව, සියලු සීමා අභිබවා යන අපගේ අනාගත ධනාත්මක ප‍්‍රක්ෂේපණයන්ල මෙම සම්මානය හිමිවන ආයතනයක් සතුවිය යුතු සාර්ථකත්වය හා අනාගත දෘෂ්ඨිය මනාව පිළිබිඹු කරයි. එබැවින් සාර්ථකත්වය සහ පැහැදිලි අනාගත දෘෂ්ඨිය සංකේතවත් කළ හොඳම නිදර්ශකය ලෙස කොමර්ෂල් ක්‍රෙඩිට් සමාගම මෙම සම්මානයෙන් පිදුම් ලැබූ බව එහි නියෝජ්‍ය සාමාන්‍යාධිකාරී (ආයතනික සැලසුම්)ඇන්ඩෲ සැමුවෙල් මහතා පැවසීය. ඔහු විසින් සඳහන් කරන ලද කාරණය තහවුරු කිරීම පිණිස සමාගම විසින් පසුගිය කාල පරිච්ඡේදය සඳහා වාර්තා කර ඇති ලාභ සහ වර්ධනීය සාධක ගෙන හැර දැක්විය හැකිය. 2010 මූල්‍ය වර්ෂයේ පළමු කාර්තුවේ දී සමාගම විසින් ලබා ඇති බදු වලට පෙර ලාභය රු. මිලියන 15 කි. 2011 මූල්‍ය වර්ෂයේ අදාළ කලපරිච්ඡේදය සඳහා එම ප‍්‍රමාණය වාර්තා වන්නේ රු. මිලියන 192 ක් ලෙසිනි. එනම් 1457%ක වර්ධනයකි. එය මූල්‍ය ක්ෂේත්‍රයේ සමාගමක් විසින් වාර්තා කරන ලද ඉහළතම ලාභ වර්ධනය වේ. \"මීට අමතරව සමාගමේ ආදායම් හා පොළී වියදම් පරතරය රු. මිලියන 10 සිට රු. මිලියන 150 දක්වා 1400% කින් විශාල වශයෙන් වර්ධනය වී ඇත්තේ ක්ෂේත්‍රයේ ඉහළම හිමිකම් ප‍්‍රතිලාභ අනුපාතය ද වාර්තා කරමිනි. ක්ෂේත්‍රයේ සමාගම් ගණනාවක් අතුරින් කොමර්ෂල් ක්‍රෙඩිට් විසින් වාර්තා කර ඇති මෙම සුවිශේෂී ප‍්‍රතිඵල, සාමගමේ උපක‍්‍රමික දිශානතිය හා පුරෝගාමී දෘෂ්ටිය මනාව පිළිබිඹු කරන්නකි’’, යැයි සැමුවෙල් මහතා වැඩිදුරටත් පැවසීය. මෙම සම්මාන ප‍්‍රදානය ඔක්තෝබර් 08 වැනි සෙනසුරාදා මැලේසියාවේ, ක්වාලා ලාම්පූර් නුවර Putra ලෝක වෙළෙඳ මධ්‍යස්ථානයේ දී පැවැත්විණි. මෙම සම්මාන ප‍්‍රදානය තුළින් ලොව වටා සිටින ව්‍යපාරිකයින්ට සහ සමාගම්වලට එකිනෙකා හා සම්බන්ධවෙමින් තම ව්‍යපාරික කටයුතු ජාත්‍යන්තර වශයෙන් පුළුල් කිරීමේ අවස්ථාව ද හිමිවේ.", "URL": "https://sinhala.adaderana.lk/news.php?nid=19733", "Category": null, "Parent URL": null}