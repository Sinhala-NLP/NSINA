{"Source": "Adaderana", "Timestamp": "June 4, 2013 01:21 pm", "Headline": " ජයලත්ගෙන් හිස්වූ පුටුව‍ට අජිත් දිවුරුම්දෙයි", "News Content": "හිටපු එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතාගෙන් හිස්වූ මන්ත්‍රී අසුන සඳහා අජිත් මාන්නප්පෙරුම මහතා දිවුරුම් දී තිබේ. ඒ අනුව අද පාර්ලිමේන්තුවේ ප්‍රධාන කටයුතු ආරම්භවීමට මත්තෙන් අජිත් මාන්නප්පෙරුම මහතා ගම්පහ දිස්ත්‍රීක් පාර්ලිමේන්තු මන්ත්‍රීවරයෙකු ලෙස කථානායක චමල් රාජපක්ෂ මහතා ඉදිරියේ දිවුරුම් දුන් බව අද දෙරණ වාර්තාකරු පවසයි. එක්සත් ජාතික පක්ෂ රජයේ අමාත්‍යවරයෙකු ලෙස ඉමහත් කාර්යභාර්යක් ඉටුකළ දොස්තර ජයලත් ජයවර්ධන මහතා හදිසි රෝගාතුරු තත්ත්වයක් හේතුවෙන් සිංගප්පූරුවේ මවුන්ට් එලිසබෙත් රෝහලේදී ඉකුත් 30 වන දින ජීවිතක්ෂයට පත්විය. 2010 මහමැතිවරණයෙන් ගම්පහ දිස්ත්‍රීක්කයෙන් පාර්ලිමේන්තුවට තේරීපත්වූ දොස්තර ජයලත් ජයවර්ධන මහතාට පසුව වැඩිම මනාප ලබා තිබුණේ සරච්චන්ද්‍ර රාජකරුණා මහතා වුවත් මේවන විට ඔහුද ජීවතුන් අතර නොවීම හේතුවෙන් ඉන් අනතුරුව මනාප ලබා ඇති මාන්නප්පෙරුම මහතා පත්වීමට නියමිතව තිබුණි. බස්නාහිර පළාත් සභාවේ මන්ත්‍රීවරයෙකු ලෙස කටයුතු කළ අජිත් මාන්නප්පෙරුම මහතා කලක් ගම්පහ නගරාධිපතිවරයා ලෙසද කටයුතු කළේය.", "URL": "https://sinhala.adaderana.lk/news.php?nid=34621", "Category": null, "Parent URL": null}