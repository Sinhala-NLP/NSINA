{"Source": "Adaderana", "Timestamp": "September 25, 2013 04:52 pm", "Headline": "පුත්තලම යළි මැතිවරණයක් කැඳවයිද?-නගරාධිපති බායිස්ට උපවාසකරුවෝ හිස   නොනමති", "News Content": "පුත්තලම ශාන්ත ඇන්ඩෘ මධ්‍ය මහා විද්‍යාලයේ තිබී සලකුණු කරන ලද ඡන්ද පත්‍රිකා තොගයක් හමුවීමේ සිදුවීම මේ වන විට උණුසුම් තේමාවක් බවට පත්ව තිබේ. අද(25) පැවති මාධ්‍ය හමුවකට එක්වෙමින් මැතිවරණ කොමසාරිස් මහින්ද දේශප්‍රිය මහතා කියා සිටියේ එකී ඡන්ද පත්‍රිකා තොගයෙන් සමස්ත ප්‍රතිඵලයට බලපෑමක් එල්ල නොවන බවයි. එසේම පුත්තලම දිස්ත්‍රීක්කයට අදාළව යළි මැතිවරණය පැවැත්විය යුතු නම් එය කළ හැක්කේ අධිකරණ නියෝගයකින් පමණක් බවත් , මැතිවරණ දිනයේදී වගකීම් පැහැර හළ නිලධාරීන්ට එරෙහිව නීතිමය ක්‍රියා මාර්ග ගන්නා ලෙස රාජ්‍ය පරිපාලන හා ස්වදේශ කටයුතු අමාත්‍යංශ ලේකම්වරයාට දැනුම්දී ඇති බවත් මැතිවරණ කොමසාරිස්වරයා සඳහන් කළේය. එහෙත් මෙම ඡන්ද පත්‍රිකා පිළිබඳ අවනඩුව අධිකරණයට ඉදිරිපත්වීමෙන් පසු මෙම ඡන්ද පත්‍රිකා තොගය සම්බන්ධයෙන් වු විමසීම ලබන මස 09 වැනි දින දක්වා කල් තැබීමට පුත්තලම දිසා විනිසුරු රංග කලන්සුරිය මහතා විසින් අද (25) නියෝග කර තිබේ. හමුවූ ඡන්ද පත්‍රිකා විවෘතව තිබු අතර ඒවා ගෝනි 03 ක බහා තිබු බවත් ,පසුව මැතිවරණ කොමසාරිස්වරයාද එම ස්ථානයට පැමිණ සිදුකරන ලද මූලික විමර්ශනයකින් අනතුරුව අදාළ ඡන්ද පත්‍රිකා නැවත සුරක්ෂිතව අසුරා මුද්‍රා තබා පුත්තලම පොලීසිය වෙත භාර දෙන ලද බවත් සඳහන්ය. එසේ පොලීසිය වෙත භාර දී තිබු ඡන්ද පත්‍රිකා තොගය පුත්තලම පොලීසිය විසින් අධිකරණය වෙත ඉදිරිපත් ලද අතර පුත්තලම අතිරේක දිසා ලේකම්වරයා,සහකාර මැතිවරණ කොමසාරිස්වරයා, පුත්තලම කොට්ඨාශ බාර පොලිස් අධිකාරීවරයා මෙන්ම සහකාර පොලිස් අධිකාරීවරුන් කීප දෙනෙකුම පැමිණිල්ල වෙනුවෙන් පෙනී සිටියහ. මේ සම්බන්ධයෙන් වු විමසීම කල් තැබූ දිසා විනිසුරුවරයා මෙම ඡන්ද පත්‍රිකා අදාළ ස්ථානයට ලැබුනේ කුමන ආකාරයටද,ඒවා කුමන ඡන්ද මධ්‍යස්ථානයේ පාවිච්චි කළ ඒවාද යන්න සම්බන්ධයෙන් වාර්තාවක් ඉදිරිපත් කරන ලෙසද ඡන්ද පත්‍රිකා ඉදිරිපත් කළ නිළධාන්ට නියෝග කළේය. ඡන්ද පත්‍රිකා තොගයට අදාළව අධිකරණ ක්‍රියාදාමය මෙසේ තිබියදී වයඹ පළාත් සභාව වෙනුවෙන් පුත්තලම දිස්ත්‍රීක්කය සඳහා නැවත මැතිවරණයක් පවත්වන ලෙස ඉල්ලා ආරම්භ කර තිබු උපවාසයකට පුත්තලම නගරාධිපති කේ.ඒ බායිස් මහතා පැමිණීමත් සමගම දැඩි උණුසුම් තත්ත්වයක් ඇති වී තිබේ. අද (25) දහවල් පුත්තලම දිසා ලේකම් කාර්යාලය ඉදිරිපිට මෙම උණුසුම්කාරී තත්ත්වය ඇති විය. ජනසෙත පෙරමුණ,ප්‍රජාතන්ත්‍රවාදී පක්ෂය,සහ ජාතික හෙළ උරුමයෙන් සන්ධානය නියෝජනය කළ අපේක්ෂකයා ඇතුළු අපේක්ෂකයින් 07 දෙනෙකු විසින් ආරම්භ කර තිබු උපවාසයට ශ්‍රී ලංකා මුස්ලිම් කොංග්‍රසයේ අපේක්ෂකයින්ද පසුව එකතු විය. පුත්තලම ශාන්ත ඇන්ඩෘ මධ්‍ය මහා විද්‍යාලයේ ශාලාවක් තුළ තිබී ලකුණු කරන ලද ඡන්ද පත්‍රිකා තොගයක් හමුවීමත් සමගම මෙම උණුසුම් තත්ත්වය පුත්තලමේ ඇති විය. හමුවී ඇති ඡන්ද පත්‍රිකා අධිකරණය වෙත ඉදිරිපත් කර විසඳුමක් ලබා ගැනීමට 24 වැනිදා රාත්‍රීයේ පුත්තලමට පැමිණි මැතිවරණ කොමසාරිස්වරයා තීරණය කරන ලදි. ඒ අනුව අද දහවල් එම ඡන්ද පත්‍රිකා තොගය පුත්තලම පොලීසිය විසින් පුත්තලම අධිකරණය වෙත ඉදිරිපත් කර ඇත. මෙම තත්ත්වය නිසා පැවති මැතිවරණයේ ඡන්දය ගණන් කිරීම සම්බන්ධයෙන් තමන්ට විශ්වාසයක් නැති බව පවසමින් මැතිවරණයට ඉදිරිපත්වී පරාජයට පත්වු අපේක්ෂකයින් විසින් උපවාසය ආරම්භ කරන ලදී. නැවත මැතිවරණයක් පවත්වා තමන්ට සාධාරණයක් ඉටු කර දෙන ලෙස උපවාසයට එක්වී සිටි පිරිස කියා සිටියි. මෙම ස්ථානයට පැමිණි පුත්තලම නගරාධිපති කේ.ඒ.බායිස් මහතා කියා සිටියේ හමුවී ඇත්තේ ගණන් කර අවසන් වු ඡන්ද පත්‍රිකා තොගයක් පමණක් බවත්,ඒ සම්බන්ධයෙන් වැඩිදුර කතා කිරීම අනවශ්‍ය බවත්ය.එහිදී උපවාසකරුවන් සහ නගරාධිපතිවරයා අතර උණුසුම් කථා බහක් ඇති විය. උපවාසකරුවන්ගේ විරෝධය හමුවේ කේ.ඒ.බායිස් මහතා පිටව ගියද,උපවාසය අවසන් වුයේ නැත.", "URL": "https://sinhala.adaderana.lk/news.php?nid=37693", "Category": null, "Parent URL": null}