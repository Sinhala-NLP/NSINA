{"Source": "Adaderana", "Timestamp": "August 10, 2012 02:11 pm", "Headline": "බර්ටි ප්‍රේමලාල් ඇතුළු 13 දෙනෙකුට නොතීසි", "News Content": "උතුරුමැද පළාත් සභාවේ හිටපු ප්‍රධාන අමාත්‍යවරයා ඇතුළු 13 දෙනෙකුට අධිකරණය හමුවේ පෙනි සිටින ලෙස අද (10) අනුරාධපුර මහාධිකරණය විසින් නොතීසි නිකුත් කර තිබේ. ඒ අනුව උතුරු මැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක, ආණ්ඩුකාර ලේකම්වරිය, පළාත් ප්‍රධාන ලේකම්වරයා ඇතුළු වගඋත්තරකරුවන් 13 දෙනාට මේ මස 22 වැනි දින අනුරාධපුර මහාධිකරණය හමුවේ පෙනී සිටින ලෙස දැනුම් දී තිබේ. උතුරු මැද පළාත් සභාව යටතේ පාලනය වන රාජ්‍ය ආයතන සතු රජයේ වාහන වෙනත් චංචල හා නිශ්චල දේපළ මැතිවරණ කටයුතු සඳහා යොදා ගන්නා බවට චෝදනා කරමින් අපි පුරවැසියෝ සංවිධානය විසින් යොමු කළ පෙත්සමක් අද කැඳවු අවස්ථාවේ මහාධිකරණ විනිසුරු සුනන්ද කුමාර රත්නායක මහතා විසින් මෙම නියෝගය ලබාදී ඇති බව අ‍ද දෙරණ වාර්තාකරු සඳහන් කරයි. ඒ අනුව මෙම පෙත්සමේ වග උත්තරකරුවන් ලෙස උතුරු මැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක, පළාත් ආණ්ඩුකාර ලේකම් චන්ද්‍රා කරුණාරත්න, පළාත් ප්‍රධාන ලේකම් ඩබ්ලිව්.ජී දයානන්ද, පළාත් ප්‍රධාන අමාත්‍යංශ ලේකම් නයනා දසනායක, පළාත් මහාමාර්ග අමාත්‍යංශ ලේකම් පී.කේ ජයලත්, පළාත් කෘෂිකර්ම අමාත්‍යංශ ලේකම් ආර්.කේ ප්‍රේමසිරි, පළාත් සමුපකාර හා වෙළඳ අමාත්‍යංශ ලේකම් චන්ද්‍රා චන්ද්‍රදාස, පළාත් සභාවේ ලේකම් ඒ.එම් ඩබ්ලිව්. ඒ අමුණුගම, පළාත් මාර්ග සංවර්ධන අධිකාරියේ සාමාන්‍යාධිකාරි සෙනරත් පුෂ්පකුමාර, පළාත් අධ්‍යාපන අධ්‍යක්ෂ නිර්මලා ඒකනායක, පළාත් සංවර්ධන නිර්මාණ යන්ත්‍රෝපකරණ ඒජන්සියේ සභාපති උපාලි සමරජීව, පළාත් මාර්ගස්ථ අධිකාරියේ සභාපති යු.ඒ දිසානායක යන මහත්ම මහත්මීන්ට මෙසේ නොතීසි නිකුත් කර තිබේ. පෙත්සම්කාර අපි පුරවැසියෝ සංවිධාන‍ය වෙනුවෙන් කරුණු දක්වමින් ජ්‍යෙෂ්ඨ නිතීඥ කරුණාරත්න හේරත් මහතා කියා‍ සිටියේ ශ්‍රී ලංකා ප්‍රජාතන්ත්‍රික සමාජවාදි ජනරජයේ ආණ්ඩු ක්‍රම ව්‍යවස්ථාවේ (104 ඒ )අනු ව්‍යවස්ථාව අර්ථ නිරූපණ ප්‍රකාරව උතුරු මැද පළාත් සභා ඡන්ද විමසීම ප්‍රකාශයට පත් කර තිබීම මත එම ඡන්ද විමසීම නිමවි ප්‍රතිඵල නිකුත් කරන තෙක් කාලය ඡන්ද පැවැත්වෙන කාල සීමාව ලෙස ගැණෙන බවයි. ඒ අනුව එම කාල සීමාව තුළ රාජ්‍ය දේපළ යම් දේශපාලන පක්ෂයක අපෙක්ෂකයෙකු හෝ කණ්ඩායමක් ප්‍රවර්ධන වන ආකාරයෙන් යෙදවීම තහනම් බව මැතිවරණ කොමසාරිස්වරයා විසින් (104 ආ 4 අ )අනු ව්‍යවස්ථාව මගින් සියලු රාජ්‍ය නිලධාරින්ට දැනුම්දී ඇති බව ප්‍රකාශ කළ නීතිඥවරයා ඒකි ව්‍යවස්ථාපිත බැඳීම් සියල්ල උල්ලංඝණය කරමින් මෙම පෙත්සමේ වගඋත්තරකාර පළාත් රාජ්‍ය සේවයේ ආයතන ප්‍රධානින් තමන්ගේ පුද්ගලික බූදලයක් සේ සලකමින් මහජන දේපළ මැතිවරණ කටයුතු සඳහා දේශපාලනඥයින්ට ලබාදී ඇති බවයි.", "URL": "https://sinhala.adaderana.lk/news.php?nid=26466", "Category": null, "Parent URL": null}