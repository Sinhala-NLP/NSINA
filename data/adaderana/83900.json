{"Source": "Adaderana", "Timestamp": "February 2, 2018 12:06 pm", "Headline": "හදිසි අනතුරකින් බෙල්ලන්විල හිමියන් රෝහලට", "News Content": "බෙල්ලන්විල රජමහා විහාරාධිකාරී මහාචාර්ය පූජ්‍ය බෙල්ලන්විල විමලරතන හිමියන් හස්තියෙකුට ආහාර ලබාදීමට යාමේදී සිදුවූ හදිසි අනතුරකින් රෝහල් ගත කර තිබේ. උන් වහන්සේ මේ වන විට ප්‍රතිකාර සඳහා කළුබෝවිල ශික්ෂණ රෝහල හදිසි අනතුරු ඒකකයේ ප්‍රතිකාර ලබන බව අද දෙරණ වාර්තාකරු පැවසීය. පූජ්‍ය බෙල්ලන්විල විමලරතන හිමියන් අද(02) පෙරවරුවේ විහාරස්ථානයේ මියන්කුමාර නැමති හස්තියාට ආහාර ලබාදීමට ගිය අවස්ථාවේදී මෙම අනතුරට මුහුණ පා ඇති බව වාර්තාවෙයි. හදිසි අනතුරු ඒකකයේ ප්‍රතිකාර ලබන උන්වහන්සේගේ ඉළඇට කිහිපයකට හානි සිදුවී ඇති බව අද දෙරණ කළ විමසීමකදී රෝහල් ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=83900", "Category": null, "Parent URL": null}