{"Source": "Adaderana", "Timestamp": "April 7, 2014 02:30 pm", "Headline": "ජනපති ඉන්දීය අග්‍රාමාත්‍යවරයාට සිය ප්‍රසාදය පළ කරයි ", "News Content": "ජිනිවා මානව හිමිකම් කවුන්සිල සැසිවාරයට ශ්‍රි ලංකාව සම්බන්ධයෙන් ඉදිරිපත් වූ යෝජනාවේ දි ඡන්දය ප්‍රකාශය කිරිමෙන් වැළකී සිටිමට ඉන්දියාව ගත් පියවර සම්බන්ධයෙන් ජනාධිපති මහින්ද රාජපක්ෂ මහතා ඉන්දිය අග්‍රාමාත්‍යවරයා වෙත සිය ප්‍රසාදය පළ කර තිබේ. ඉන්දිය අග්‍රාමාත්‍ය මන්මෝහන් සිං මහතා වෙත ලිපියක් යොමු කරමින් ජනාධිපතිවරයා ඉන්දියාව ගත් අදාළ තීරණය සම්බන්ධයෙන් ප්‍රසාදය පළ කර ඇති බව වාර්තා වෙයි. ඉන්දියාවේ පවතින අභ්‍යන්තර දේශපාලනික විරෝධතාවන් හමුවේ වුවද එරට රජය ශ්‍රි ලංකාව සම්බන්ධයෙන් ගත් තීරණය සතුටට කරුණක් බව අදාළ ලිපිය මගින් ජනාධිපතිවරයා ප්‍රකාශ කර තිබේ. ඉන්දියාව අදාළ යෝජනාවට ඡන්දය ප්‍රකාශ කිරිමෙන් වැළකි සිටිම හරහා දෙරට අතර සහයෝගිතාව වර්ධනය කරගැනීමට නැවත අවස්ථාව උදාවි ඇති බව විචාරකයින්ගේ මතයයි. ශ්‍රි ලංකාවේ ජීවත් වන දමිළ ජනතාවගේ සුභසාධනය උදෙසා ඉන්දීය රජය මෙම තීරණය ගත් බව ද ඉන්දිය බලධාරින් පවසනවා. මෙරට ඉන්දීය මහ කොමසාරිස් වයි.කේ සිංහා මහතා පවසා ඇත්තේ ශ්‍රි ලංකාව තුළ දේශපාලනික ස්ථාවරත්වයක් ඇති වීම සම්බන්ධයෙන් විශ්වාසය පළ කරමින් ඉන්දියාව මෙම තීරණය ගෙන ඇති බවයි. ශ්‍රි ලංකාවේ අත්අඩංගුවේ පසුවු සියලුම ඉන්දිය ධීවරයින් නිදහස් කිරිමට රජය ගත් පියවර සම්බන්ධයෙන් ද ඉන්දිය රජය ප්‍රසාදය පල කර තිබේ. දෙමළ ජාතික සන්ධානය සමඟ බලය විමධ්‍යගත කිරිමේ සාකච්ඡා ආරම්භ කිරිමට ශ්‍රි ලංකා රජය ගන්නා පියවර සම්බන්ධයෙන් අවධානය යොමු කිරිමට ඉන්දිය රජයට වැඩි වගකීමක් පවතින බව ද ඉන්දිය බලධාරින් පවසයි.", "URL": "https://sinhala.adaderana.lk/news.php?nid=42367", "Category": null, "Parent URL": null}