{"Source": "Adaderana", "Timestamp": "September 7, 2016 02:31 pm", "Headline": "ජනතාවට නොව සහන ජාවාරම්කරුවන්ටයි", "News Content": "මුදල් අමාත්‍යංශය තුළ මේවනවිට දැවැන්ත අර්බුද රැසක් පැනනැඟී ඇති බව එජනිස පාර්ලිමේන්තු මන්ත්‍රී බන්දුල ගුණවර්ධන මහතා පවසයි.අමාත්‍යංශය යටතේ පවත්නා දේශීය ආදායම් දෙපාර්තමේන්තු නිලධාරීන් ලෙඩ නිවාඩු දමා රජයට තම විරෝධය පළ කළ බවත්,දේශීය ආදායම්වල අයබදු එකතු කිරීම විදේශීය සමාගමකට ලබාදීමට යන්නේ ඉතිහාසයේ පළමු වරට බවත් මන්ත්‍රීවරයා කියා සිටියේ අද(07)කොළඹ පැවති මාධ්‍ය හමුවකදීය.සෘජුව දේශපාලන අතපෙවීම් සිදුකළ නොහැකි සුරාබදු දෙපාර්තමේන්තුවටද බලපෑම් කළ හැකි පරිදි වෙනම කාර්යාලයක් ස්ථාපිත කිරීමට පියවර ගනිමින් සිටින බවද බන්දුල ගුණවර්ධන මහතා මෙහිදී සඳහන් කළේය.සීනි ආනයනය සඳහා පැවති රු.30ක ආනයනික බද්ද,මේවන විට ශත 25ක් දක්වා අඩු කොට සීනි ජාවාරම්කරුවන්ට සහන සලසා ඇති බවටද ඔහු චෝදනා කළේය.සාලාව පිපුරුමෙන් පීඩාවට පත් ජනයාට සහන සැලසීම පමා කරන නමුත් බියගම බියර් ෆැක්ටේරියේ හිමිකරුවන්ට මහා පරිමාණයෙන් බදු සහන ලබාදීම කනගාටුවට කරුණක් බව ගුණවර්ධන මහතා අවධාරණය කළේය.මෙම අවස්ථාවට එක්වූ පාර්ලිමේන්තු මන්ත්‍රී රංජිත් සොයිසා මහතා කියා සිටියේ ලංකා පුත්‍ර බැංකුවේ බඳවා ගැනීම් සම්බන්ධයෙන් කෝප් කමිටුව විසින් නිර්දේශ ඉදිරිපත් කර තිබියදී එහි සභාපතිවරයාට එරෙහිව කිසිදු ක්‍රියා මාර්ගයක් නොගන්නා බව පෙන්වා දුන්නේය.ශ්‍රීලනිපය පවා ඒ පිළිබඳ මුනිවත රකින්නේ සභාපතිවරයා එජාප කෘත්‍යාධිකාරී මණ්ඩල සාමාජිකයෙකු වන බැවින් යයිද හෙතෙම චෝදනා කළේය.2011-15 දක්වා කාලයේ අධ්‍යාපන ක්ෂේත්‍රයේ දේශපාලන පලිගැනීමට ලක්වූවන් පිළිබඳ සොයාබැලීමට කමිටුවක් පත්කර ඇතැයිද,එම කමිටුව පවා රැස්වන්නේ සිරිකොත පක්ෂ මූලස්ථානයේ බවද,මෙමගින් සැබෑවටම සිදුකරන්නේ දේශපාලන පලිගැනීම් යයි කියමින් නුසුදුස්සන්ට උසස්වීම් ලබාදීම බව ද රංජිත් සොයිසා මන්ත්‍රීවරයා සඳහන් ක‍ළේය.", "URL": "https://sinhala.adaderana.lk/news.php?nid=63901", "Category": null, "Parent URL": null}