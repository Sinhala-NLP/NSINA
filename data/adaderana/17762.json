{"Source": "Adaderana", "Timestamp": "July 31, 2011 03:21 pm", "Headline": "ඖෂධ ගෙන්වීම විධිමත් කරන්න ඇමති මෛත්‍රී හෙට ඉන්දියාවට", "News Content": "මෙරට ර‍ජයේ රෝහල් වලට අවශ්‍ය ඖෂධ මිල දී ගැනීමේ ක්‍රමවේදය විධිමත් කිරීම සම්බන්ධව සාකච්ඡා කිරීම සඳහා සෞඛ්‍ය අමාත්‍ය මෛතීපාල සිරිසේන මහතා හෙට දිනයේ ඉන්දියාව බලා පිටත්ව යාමට නියමිතව තිබේ. මෙම සංචාරයේ ප්‍රධාන අරමුණ ඉන්දියානු සෞඛ්‍ය අමාත්‍ය අන්බුමානි රම්දෝස් මහතා හමුවීම බව සෞඛ්‍ය අමාත්‍යාංශය පවසයි. ඊට අමතරව මෙම සංචාරය තුළ දී ඉන්දියානු ඖෂධ කර්මාන්තකරුවන්ගේ සංගමය එරට ඖෂධ පාලක සහ ඉන්දීය ඖෂධ සැපයුම්කරුවන් මෙන්ම ඖෂධ නිෂ්පාදකයින් ද හමු වීමට නියමිතය. මෙරට රජයේ රෝහල් වලට අවශ්‍ය ඖෂධ වලින් 80%ක් පමණ මිල දී ගනු ලබන්නේ ඉන්දීය ඖෂධ සමාගම් වලින් වන අතර ඇතැම් විට ඉන්දියාවේ ඖෂධ සමාගම් කිහිපයකටම මෙරට ක්‍රියාකාරනු ලබන්නේ එක් නියෝජිතයෙකු පමණි. එහි දී ගුණාත්මක බවින් තොර ඖෂධ ලබා දීම ටෙන්ඩර් භාර ගැනීමේ දී පොරොන්දු වූ පරිදි නිසි කලට වේලාවට ඖෂධ ලබා නොදීම වැනි කාරණා හේතුවෙන් මෙරට රෝහල් වල ඖෂධ හිඟයක් ඇතිවිය. ඖෂධ මිල දී ගැනීමේ ක්‍රම වේදය විධිමත් කරලීම සඳහා රාජ්‍ය තාන්ත්‍රික මට්ටමින් නිසි වැඩපිළිවෙළක් ක්‍රියාත්මක කිරීම සෞඛ්‍ය අමාත්‍යවරයාගේ මෙම සංචාරය මූලික අරමුණ වී තිබේ.", "URL": "https://sinhala.adaderana.lk/news.php?nid=17762", "Category": null, "Parent URL": null}