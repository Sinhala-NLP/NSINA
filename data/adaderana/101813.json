{"Source": "Adaderana", "Timestamp": "January 4, 2019 08:01 pm", "Headline": "සඟවා තිබු රුපියල් ලක්ෂ 20ක තේ කොළ තොගයක් සොයා ගනියි", "News Content": "බගවන්තලාව වැවිලි සමාගමට හැටන් දික්ඔය වනරාජා තේ වතුයායේ තේ කර්මාන්ත ශාලාවේ ගබඩාවක සඟවා තිබු නිමි තේ කොළ කිලෝ හාරදහසක් පමණ වතු කම්කරුවන් විසින් අද (04) සොයා ගැනීමත් සමගම වතු කම්කරුවන් හා පාලන අධිකාරිය සමග දැඩි නොසන්සුන්කාරි තත්ත්වයත් ඇති විය. වතු කම්කරුවන් කියා සිටින්නේ එම තේ කර්මාන්ත ශාලාවෙන් පිටත ගබඩා කාමරයක පොලිතින් උර වල බහා වතු පාලන අධිකාරියට නොදන්වා තේ කර්මාන්ත ශාලාවේ කළමණාකාරවරයා විසින් රු ලක්ෂ 20ක පමණ වටිනා හොඳ වර්ගයේ නිමි තේ කොළ තොගය රහසිගතව අලෙවි කිරීම සඳහා ගබඩා කර තිබු බවයි. වතු කම්කරුවන්ගේ නොසන්සුන්කාරි තත්ත්වය හමුවේ වතුකරයේ ප්‍රධාන වෘත්තිය සමිති කිහිපයක දේශාපලඥයින්ද තේ කර්මාන්ත ශාලාව ඉදිරිපිටට පැමිණ වතු පාලන අධිකාරිය සමඟ සාකච්ඡා පැවැත් වු අතර එහිදී වතු පාලන අධිකාරිය වතු කම්කරුවන්ට සහ දේශපාඥයින්ට පවසා ඇත්තේ තේ කර්මාන්ත ශාලාවේ තිබිය යුතු නිමි තේ කොළ ප්‍රමාණයට වඩා අමතර නිමි තේ කොළ ප්‍රමාණයක් සඟවා තිබීම සම්බන්ධයෙන් තමන් කිසිවක් නොදන්නා බවයි. සඟවා තිබු නිමි තේ කොළ සම්බන්ධයෙන් තේ කර්මාන්ත ශාලාවේ කළමණාකාරවරයාට එරෙහිව පරීක්ෂණයක් ආරම්භ කරන බවද වතු පාලන අධිකරිය වතු කම්කරුවන්ට දැනුම් දි තිබේ. වතු කම්කරුවන් කියා සිටින්නේ තමන්ගේ දෛනික මුලික වැටුප රු 1000 දක්වා වැඩි කරන ලෙසට වතු සමාගම්වලින් කරන ලද ඉල්ලීම් වලට වතු සමාගම් එකඟතාවය පල නොකරමින් වතු සමාගම් පවසා ඇත්තේ තම සමාගම් පාඩු ලබන නිසා එම මුලික වැටුප ලබා දිය නොහැකි බවයි. රහසිගත ලෙස නිමි තේ කොළ අලෙවි කර වතු පාලන අධිකාරියේ ඇතැම් පිරිස් මෙසේ අයතා ලෙස මුදල් විශල වශයෙන් ලබා ගනිද්දි තමන් අඩු වැටුපකට වතුකරයේ තවදුටත් වැඩ කරන බව වතු කම්කරුවන් කියා සිටියි. සඟවා තිබු නිමි තේ කොළ සම්බන්ධයෙන් අප බගවන්තලාව වැවිලි සමාගමේ ප්‍රාදේශීය ප්‍රධාන විධායක නිලධාරි මංජුල සමරකොන් මහතාගෙන් අපකල විමසුමකට ඔහු කියා සිටියේ තේ කර්මාන්ත ශාලාවේ කළමණාකාරවරයා ඇතුළු තවත් නිලධාරින් කිහිප දෙනෙකු එක් වි නිමි තේ කොළ සොරකම් කිරීමට උත්සහ දරා ඇති බවයි. ඒ සම්බන්ධයෙන් එම නිලධාරින්ට එරෙහිව නිසි ක්‍රියාමාර්ගයක් ගන්නා බවද මංජුල සමරකොන් මහතා කියා සිටියේය.", "URL": "https://sinhala.adaderana.lk/news.php?nid=101813", "Category": null, "Parent URL": null}