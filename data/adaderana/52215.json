{"Source": "Adaderana", "Timestamp": "June 24, 2015 12:04 pm", "Headline": "රාඩා ලොක්කෙක්ට ඇප ලැබෙයි", "News Content": "සුනාමියෙන් නිවාස අහිමි වූ උතුරු නැගෙනහිර ජනයාට නිවාස තනාදීමට ලැබුණු මුදලින් රුපියල් කෝටි 16.9ක් වංචා කළැයි රාඩා ආයතනයේ ප්‍රධාන මෙහෙයුම් නිලධාරි සාලිය වික්‍රමසූරිය මහතාට ඇප ලබා දී තිබේ.සැකකරු අද කොටුව මහේස්ත්‍රාත් අධිකරණයට ඉදිරිපත් කිරීමෙන් පසු මෙලෙස ඇප ලබාදී ඇත.පොලිස් විශේෂ විමර්ශන ඒකකය විසින් පසුගිය මස 09 වැනිදා හෙතෙම කොල්ලුපිටියේ පිහිටි ඔහුගේ නිවසේ රැඳී සිටියදී අත්අඩංගුවට ගෙන තිබිණ.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා කියා සිටියේ මෙම මූල්‍ය වංචාව සම්බන්ධයෙන් පොලිස් විශේෂ විමර්ශන ඒකකය විසින් පරීක්ෂණ සිදුකරන බවයි.එහි ප්‍රතිඵලයක් ලෙස අත්අඩංගුවට ගෙන අද දක්වා රිමාන්ඩ් කර සිටි සාලිය වික්‍රමසූරිය මහතා හා තවත් සැකකාරියක ඔවුන්ගේ අසනීප තත්ත්වයන් සැලකිල්ලට ගෙන අධිකරණය විසින් ඇප ලබාදී ඇති බව ඒ මහතා පැවසීය.එසේම ඊයේ අත්අඩංගුවට ගත් එම ආයතනයේ හිටපු ගණකාධිකාරිවරයා ඇතුළු තවත් කිහිප දෙනෙකු ලබන මස 8 දක්වා රිමාන්ඩ් කර ඇතැයිද හෙතෙම කියා සිටියේය.", "URL": "https://sinhala.adaderana.lk/news.php?nid=52215", "Category": null, "Parent URL": null}