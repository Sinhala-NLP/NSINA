{"Source": "Adaderana", "Timestamp": "January 22, 2013 05:28 pm", "Headline": "සා.පෙළ ප්‍රතිඵලවලින් පසු උ.පෙළට තාක්ෂණ විෂයත්", "News Content": "සාමාන්‍ය පෙළ විභාගයේ ප්‍රතිඵල නිකුත් කිරීමෙන් පසු උසස් පෙළ සඳහා දැනට ක්‍රියාත්මක වන කලා, වාණිජ, ගණිතය යන විෂයන්ට අමතරව තාක්ෂණ විෂය ධාරාව ද හඳුන්වා දෙන බව අධ්‍යාපන අමාත්‍ය බන්දුල ගුණවර්ධන මහතා පවසයි. අධ්‍යාපන අමාත්‍යංශයේදී අද (22) පැවැති උත්සවයකදී අමාත්‍යවරයා මේ බව පැවසීය. වසරකට දළ වශයෙන් ළමුන් 3,50,000ක් පමණ පාසල් අධ්‍යාපනයට එකතුවන බවත් ඉන් ලක්ෂ 3,00,000ක් පමණ සරසවියට සුදුසුකම් නොලබන බවද ඔහු පෙන්වාදුන්නේය. මේ හේතුවෙන් විශේෂයෙන් සාමාන්‍ය පෙළ විභාගයෙන් පසු උසස් පෙළ විෂයධාර තෝරා ගැනීමේදී දැනට පවතින විෂයන්ට අමතරව යාන්ත්‍රික ශිල්පය, පරිගණක තාක්ෂණය වැනි දෑ පිළිබඳ අඩංගු එකී විෂයධාරාවට කැමති සිසුන්ට එය තෝරා ගත හැකි බවද අමාත්‍යවරයා පැවසුවේය. එම විෂය පාසලේදී වසර 2ක කාලයක් ප්‍රගුණ කිරීමෙන් පසු අවශ්‍ය නම් සරසවියට නොයාම හොඳ රැකියාවක් තෝරාගැනීමට හැකියාව ලැබෙන බවද ඔහු සඳහන් කළේය. එම අවස්ථාවට එක්වූ අධික්ෂණ මන්ත්‍රී මොහාන් ලාල් ග්‍රේරු මහතා පැවසුවේ තාක්ෂණ විෂය ධාරාව හදාරා සරසවි වරම් ලබන සිසුන් සඳහා සරසවිවල අවශ්‍ය ඉඩ ප්‍රස්ථාව ද ලබාදෙන බවයි. විදේශ රටවල ශරීරය ලස්සනට තබා ගැනීමේ ක්‍රම, කොණ්ඩා සැකසුම් වැනිදා පිළිබඳ උපාධි පිරිනමන බව එම අවස්ථාවට එක්වු උසස් අධ්‍යාපන අමාත්‍ය එස්.බී දිසානායක මහතා පැවසුවේය. එම පාඨමාලා නුදුරේදීම ශ්‍රී ලංකාවට ද හඳුන්වාදෙන්නේ යැයිද ඔහු කියා සිටියේය.", "URL": "https://sinhala.adaderana.lk/news.php?nid=30978", "Category": null, "Parent URL": null}