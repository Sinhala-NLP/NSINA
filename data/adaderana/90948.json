{"Source": "Adaderana", "Timestamp": "June 15, 2018 07:22 pm", "Headline": "දුෂ්කරතා රැසක් මැද අකුරු කරන ළමයි", "News Content": "රත්නපුර බලංගොඩ දුෂ්කර ප්‍රදේශයක පිහිටි නන්පේරියල් විවේගානන්දා විදුහල ප්‍රමාණවත් ගුරුවරුන් සහ යටිතල පහසුකම් නොමැතිකමින් අද වන විට ගැටළු රැසකට මුහුණ පා සිටියි. පවතින දුෂ්කරතා හමුවේ පාසලේ අනියුක්ත කෙරෙන ගුරුවරුන් ද ස්ථාන මාරුවීම් ලබා පිටව යන පසුබිමක මේ වසරේ 5 වසර ශිෂ්‍යත්ව විභාගයට පෙනී සිටීමට නියමිත පාසලේ දුවාදරුවන්ගේ අධ්‍යාපන කටයුතු ද අඩාල වී තිබේ. රත්නපුර දිස්ත්‍රික්කයේ බලංගොඩ නගරයේ සිට කිලෝමීටර 25 ක පමණ දුරින් පිහිටි නන්පේරියල් වතුයාය සහිත කඳුවැටියේ පිහිටි විවේගානන්දා විදුහල පිහිටා තිබේ. විධිමත් ජනාවාසයක් හෝ නොමැති දුෂ්කර ප්‍රදේශයක මෙම පාසල ස්ථාපිත කෙරෙන්නේ ප්‍රාදේශීය විෂමතා හා දිළිඳුකම අවම කිරීමේ වැඩසටහන යටතෙයි. 01 වන ශ්‍රේණියේ 08 වන ශ්‍රේණිය දක්වා පන්ති පැවැත්වෙන මෙම පාසලේ මේ වන විට ඉගෙනුම ලබන දරුවන් සංඛ්‍යාව 110ක්. ආසන්නතම ස්ථානයේ සිට පාසලට පැමිණෙන දුවාදරුවන් අවම වශයෙන් කිලෝමීටර 06 ක පමණ දුෂ්කර ගමනක් පැමිණිය යුතු අතර බලංගොඩ නගරයේ සිට පැමිණෙන ඇතැම් දරුවන් පාසලට පැමිණෙන විට පාසල ආරම්භ වන වේලාව ද ඉක්මවා තිබීම සුලබ කරුණක්. ඉතා දුෂ්කර ගමනකින් පසු පාසල වෙත ළඟා වුණ ද සිසුන් 110 දෙනාට ම ඉගැන්වීම පිණිස සිටින්නේ ගුරුවරුන් සිව්දෙනෙකු පමණයි. ඔවුන් ද ප්‍රාථමික පන්තිවල ගුරුවරුන් වන අතර 06 ශ්‍රේණියේ සිට 08 වන ශ්‍රේණිය දක්වා විෂයයන් ඉගැන්වීමට ගුරුවරුන් නොමැති බව විදුහල්පතිවරයා පවසයි. පාසලට පැමිණෙන ගුරුවරුන් ද පවතින දුෂ්කරතා හමුවේ ස්ථාන මාරුවීම් ලබාගෙන පිටව යන බැවින් මෙම ගැටලු කඩිනමින් විසඳීම සඳහා තමන්ට සහාය වන ලෙස විදුහල්පතිවරයා පළාත් අධ්‍යාපන බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=90948", "Category": null, "Parent URL": null}