{"Source": "Adaderana", "Timestamp": "August 15, 2013 10:58 am", "Headline": "කුරුණෑගල මනාප සටන උග‍්‍රවෙයි - සන්ධාන ආධාරකරුවෙකුගේ නිවසට ප්‍රහාරයක්", "News Content": "(ඡායා රූ - කැෆේ සංවිධානය) කුරුණෑගල එක්සත් ජනතා නිදහස් සන්ධානයේ මැතිවරණ අපේක්‍ෂක කණ්ඩායම් දෙකක් අතර පවතින ප‍්‍රචණ්ඩකාරී මැතිවරණ ව්‍යාපාරය උත්සන්න කරමින් තවත් මැතිවරණ ප‍්‍රචණ්ඩක‍්‍රියාවක් නිකවැරටියෙන් වාර්තා වූ බව කැෆේ සංවිධානය පවසයි. එම සංවිධානය විසින් නිකුත් කළ මාධ්‍ය නිවේදනයක ඊයේ ඇති වූ එම සිද්ධිය ගැන වැඩිදුරටත් මෙසේද සඳහන්ය. නිකවැරටිය සන්ධාන ආධාරකරුවෙකුගේ නිවසකට ප‍්‍රහාරයක් කුරුණෑගල එක්සත් ජනතා නිදහස් සන්ධානයේ මැතිවරණ අපේක්‍ෂක කණ්ඩායම් දෙකක් අතර පවතින ප‍්‍රචණ්ඩකාරී මැතිවරණ ව්‍යාපාරය උත්සන්න කරමින් තවත් මැතිවරණ ප‍්‍රචණ්ඩ ක‍්‍රියාවක් ඊයේ (අගෝස්තු 14 දින) නිකවැරටියෙන් වාර්තා විය. නිකවැරටිය, ජයන්ති මාවතේ පිහිටි එ.ජ.නි.ස දයාසිරි, සාලින්ද, ජයරත්න හේරත් පාර්ශවයේ ඩබ්ලිව්. මුදියන්සේ වන්නිනායක මහතාගේ නිවසට මෙම ප‍්‍රහාරය එල්ල වී ඇත. මුදියන්සේ වන්නිනායක මහතා පවසන්නේ, “මම මෙවර මැතිවරණයේදී දයාසිරි ජයසේකර, පියුමාල් හේරත්, මංජුලා දිසානායකට උදව් කරනවා. ඊයේ පාන්දර දෙකට විතර වාහනයක් ඇවිත් අපේ ගේ ඉස්සරහා නවත්වලා මට එළියට එන්න කියලා කතා කළා. ඒ ආව පිරිස ගල්වලින් ගහලා ගෙදර ජනෙල් වල වීදුරු ඔක්කෝම බින්දා. මම දොර ඇරියේ නෑ. අපේ ආණ්ඩුවක් තිබුණත් අද අපි ඉන්නේ බයෙන්. අපි කැමති කෙනෙකුට ඡන්දෙට වැඩ කරන්නවත් අපිට අයිතියක් නැද්ද?” යැයි පැවසීය. කුරුණෑගල දිස්ත‍්‍රික්කයේ එක්සත් ජනතා නිදහස් සන්ධානයෙන් තරග වදින අපේක්‍ෂක කණ්ඩායම් දෙකක් අතර ප‍්‍රචණ්ඩක‍්‍රියා කිහිපයක්ම කැෆේ සංවිධානය වෙත වාර්තා වී ඇත. අපේක්‍ෂිකා මංජුලි දිසානයකගේ ආධාරකරුවෙකුට පහරදීම, දයාසිරි ජයසේකරගේ කාර්යාලවලට පහරදීම ඒ අතර ප‍්‍රධාන වේ. ගරු අමාත්‍ය ජොන්ස්ටන් ප‍්‍රනාන්දු සහ ඉන්දික බණ්ඩාරනායක ඇතුළු කණ්ඩායමක් එක් පාර්ශවයක් ලෙස ද, අපේක්‍ෂක දයාසිරි ජයසේකර, පියුමාල් හේරත් සහ මංජුලා දිසානායක එක් පාර්ශයක් ලෙස ද මෙම ගැටුමට ප‍්‍රවිශ්ඨ වී සිටිති. කැෆේ සංවිධානයේ නිරීක්‍ෂණය වන්නේ එකම කණ්ඩායමේ අපේක්‍ෂකයින් අතර ගැටුම් වර්ධනය විය හැකි ප‍්‍රදේශ අතර කුරුණෑගල දිස්ත‍්‍රික්කය කෙරෙහි වැඩිම අවධානයක් යොමු විය යුතු බවයි. රජිත් කීර්ති තෙන්නකෝන් 2013/08/15", "URL": "https://sinhala.adaderana.lk/news.php?nid=36641", "Category": null, "Parent URL": null}