{"Source": "Adaderana", "Timestamp": "March 27, 2011 01:55 pm", "Headline": "ගංගාරාම බොදු චිත්‍රාගාරය විවෘතයි", "News Content": "මිහින්තලය යුගයේ සිට නූතන යුගය දක්වා ලංකාවේ විහාර ආශ්‍රිතව නිර්මාණය කර ඇති බිතුසිතුවම් ඇතුළත් ගංඟාරාම බොදු චිත්‍රාගාරය අද පෙරවරුවේ ජනපති මහින්ද රාජපක්ෂ මහතා විසින් විවෘත කරනු ලැබිණි. ශ්‍රී ලංකා ඉතිහාසයේ බිතුසිතුවම් සම්ප්‍රදායන් විහිදි ගිය ආකාරය නිරූපනය කෙරෙන ලෙස මෙම චිත්‍රගාරය සකස් කර තිබේ. මෙහි මිහින්තලය‍ චෛත්‍ය ධාතු ඝර්භයේ ඇඳ ඇති සිතුවම්වල සිට බෙල්ලන්විල විහාරය , කැලණි විහාරය සහ ගෝතමි විහාරය ආදි නුතන යුගයේ විහාරස්ථානවල බිතුසිතුවම් ද ඇතුළත්වේ. සම්භාවනයීය යුගය , රාජධානී සංක්‍රමණ යුගය , මහනුවර යුගය , නූතන යුගය වශයෙන් සිතුවම් වල පරිණාමය පදනම් කරගෙන සිතුවම් 300ක් පමණ මෙහි ප්‍රදර්ශනය කර තිබේ. මෙහිදි අදහස් දැක්වු ජනාධිපති මහින්ද රාජපක්ෂ මහතා පෙන්වා දුන්නේ ලංකාව පුරා තිබෙන වෙහෙර විහාරස්ථානවල බහුලව දැකගත නොහැකි වන චිත්‍ර රැසක් මෙම ස්ථානයේ දී දැකගත හැකි වීම ඉතා වැදගත් බවයි. මෙම වැඩපිළිවෙළ තවදුරටත් ව්‍යාප්ත කිරීම සඳහා ලබාදිය හැකි සියලු අනුග්‍රහයන් ලබාදීමට කටයුතු කරන බව ද ජනාධිපතිවරයා එහිදී කියා සිටියේය. මෙම අවස්ථාවට විපක්ෂ නායක රනිල් වික්‍රමසිංහ මහතා ඇතුළු සම්භාවනීය ආරාධිතයින් රැසක්ද සහභාගී වී සිටියහ.", "URL": "https://sinhala.adaderana.lk/news.php?nid=15103", "Category": null, "Parent URL": null}