{"Source": "Adaderana", "Timestamp": "January 10, 2014 06:45 pm", "Headline": "17 අවලංගු කිරීමත් හිටපු අගවිනිසුරුවරිය ඉවත් කිරීමත් නීතියේ පිරිහීමට හේතුවයි", "News Content": "වර්තමානය වන විට නීතියේ ආධිපත්‍යය පිරිහීමට ලක්ව ඇති බව ජනාධිපති නීතීඥ ශ්‍රීනාත් පෙරේරා මහතා පවසයි. එය සනාථ වන සිදුවීම් දෙකක් වත්මන් පාලන සමය තුළ සිදුවු බව ඔහු කියයි. 17 වන සං‍ශෝධනය අවලංගු කිරීම, 43 වැනි අගවිනිසුරුවරිය අමානුෂික ලෙස ධූරයෙන් ඉවත් කිරීම එය බව හෙතෙම පෙන්වාදෙයි. විනයානුකූලව අදාළ ක්‍රියාමාර්ගය යම් කිසි සම්මතයන්ට අනූව කළ යුතුව තිබුණද එසේ නොවුණ බව ඔහු අද පෙරවරුවේ පැවති මාධ්‍ය හමුවකදී කියා සිටියේය. මීට වසරකට පෙර ශිරාණි බණ්ඩාරනායක මහත්මිය ධූරයෙන් පහ කළේ රටේ තිබුණ ප්‍රධානම අධිකරණ දෙකේ තීන්දුවලට පිටුපා යැයි එම මාධ්‍ය හමුවට එක්වූ ජ්‍යෙෂ්ඨ නීතිඥ ජේ.සී. වැලිඅමුණ මහතා පැවසීය. නීතියේ පාලනයටත් අධිකරණයේ ස්වාධීනත්වයටත් මේ තරම් බලපෑම් එල්ල වූ යුගයක් මෙන්ම එය පිරිහුණු යුගයක් ද වත්මන් පාලනය හා සැසඳීමේදී පෙනී යන්නේ යැයි ඔහු කීවේය. මෙරට අධිකරණ පද්ධතිය ඉතා බරපතළ ලෙස පිරිහුණේ අගවිනිසුරුවරිය ධූරයෙන් පහ කිරීමෙන් යැයි හෙතෙම වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=40252", "Category": null, "Parent URL": null}