{"Source": "Adaderana", "Timestamp": "November 29, 2016 12:38 pm", "Headline": "    ජාතික ප්‍රවාහන වෛද්‍ය ආයතනයේ දැඩි තදබදයක් ", "News Content": "රියදුරු බලපත්‍ර සඳහා අවශ්‍ය වෛද්‍ය වාර්තා ලබාගැනීමට විශාල පිරිසක් පැමිණීම හේතුවෙන් අද(29) පෙරවරුවේ ජාතික ප්‍රවාහන වෛද්‍ය ආයතන පරිශ්‍රයේ දැඩි තදබදයක් හටගෙන තිබේ. මෙවර අයවැය යෝජනා හරහා වලංගු රියදුරු බලපත්‍රයක් නොමැතිව රිය ධාවනය කරන පුද්ලයින්ට රුපියල් 25,000ක දඩයක් පැනවීමට යෝජනා කර ඇති අතර මේ හේතුවෙන් රියදුරු බලපත්‍ර ලබාගැනීමට අවශ්‍ය වෛද්‍ය වාර්තා ලබාගැනීමට විශාල පිරිසක් පැමිණෙමින් සිටින බව වාර්තා වෙයි.පසුගිය දිනවල ද වෛද්‍ය වාර්තා ලබාගැනීමට විශාල පිරිසක් ජාතික ප්‍රවාහන වෛද්‍ය ආයතනය වෙත පැමිණ තිබුණි.මේ හේතුවෙන් රියදුරු බලපත්‍රය ලබා ගැනීමට අවශ්‍ය වෛද්‍ය වාර්තාව ලබා ගැනීමට පැමිණෙන පිරිස් කලහකාරී ලෙස හැසිරීමෙන් දිවයින පුරා පවතින ජාතික ප්‍රවාහන වෛද්‍ය ආයතනය තුළද මේ දිනවල උණුසුම්කාරී තත්ත්වයක් හටගෙන ඇති බව සඳහන්ය.වැරදි කිහිපයක් සම්බන්ධයෙන් පනවා ඇති දඩ මුදල රුපියල් විසි පන්දහසක් දක්වා ඉහළ නැංවීමට කර ඇති යෝජනාවත් සමඟ මෙම තත්ත්වය දක්නට ලැබෙන බව එම වෛද්‍ය ආයතනයේ සභාපති වෛද්‍ය රෝහණ පුෂ්පකුමාර සඳහන් කළේය.මේ අතර වයස අවුරුදු 25 ට අඩු විශාල තරුණ පිරිසක් රියදුරු බලපත්‍රය ලබාගැනීමේ අරමුණින් පැමිණෙන බවද බව ජාතික ප්‍රවාහන වෛද්‍ය ආයතනයේ සභාපති වෛද්‍ය රෝහණ පුෂ්පකුමාර සඳහන් කරයි.මගී ප්‍රවාහන ත්‍රිරෝද රථ සඳහා වයස අවුරුදු 25 ට වැඩි පිරිසට අවසර පත්‍රයක් ලබාගැනීම අනිවාර්ය කිරීමේ තීරණය වැරදි ලෙස අවබෝධ කරගෙන එම පිරිස් රියදුරු බලපත්‍ර අයදුම්කර ඇති බව ඔහු සඳහන් කළේය.", "URL": "https://sinhala.adaderana.lk/news.php?nid=66530", "Category": null, "Parent URL": null}