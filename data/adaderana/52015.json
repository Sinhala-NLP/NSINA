{"Source": "Adaderana", "Timestamp": "June 15, 2015 05:06 pm", "Headline": " මහින්ද දේශපාලනය කළේ රස්සාවට නෙවෙයි", "News Content": "පාරිභෝගික ආරක්ෂණ අධිකාරියේ හිටපු සභාපති රූම් මර්ෂුක් මහතා ඉල්ලා අස්වීම ගැටළු සහගත බව එජනිස පාර්ලිමේන්තු මන්ත්‍රී වාසුදේව නානයක්කාර මහතා පවසයි.ඖෂධ නියාමන පනත ගෙන ඒමෙන් පසු ඖෂධ ආනයනය කිරීමේදී සමාගම්වලින් ඖෂධ මිල වැඩිකිරීම සඳහා එක් ඇමතිවරයෙකු බලපෑම් කළ බවටත්, ඖෂධවල මිල ඉහළදැමීමට අකමැතිවීම නිසා මර්ෂුක් මහතාට ඉල්ලා අස්වෙන්නට සිදුවූ බවටත් ආරංචි පැතිර යන බව නානයක්කාර මහතා සඳහන් ‍කළේය.ගෙවුණු මාස 5ක කාලය තුළ පමණක් රු.මිලියන 1000 ක විදේශ සංචිත අඩුවී ඇති බවත්, රටේ ආර්ථිකය ‍මේවන විට කඩාවැටී ඇති බවත් පෙන්වාදුන් මන්ත්‍රීවරයා , 'ජීවන වියදම් කමිටුව'ලෙස හඳුන්වා පත්කරනු ලැබූ කැබිනට් අනු කමිටුව මේවන විට නිදාගෙන ඇත්දැයි ප්‍රශ්න කළේය.වත්මන් මුදල් අමාත්‍යවරයා සතොස විකුණන් කාවිදැයි සේවකයින් බියට පත්වී ඇති බවත්, අතරමැදියන්ට හා ආයෝජකයින්ට වාසි ලැබෙන අන්දමට අද සතොස කටයුතු කරමින් සිටින බවත් නානයක්කාර මහතා අවධාරණය කළේය.මේ අතර රාජිත ‍සේනාරත්න නම් තෝල්ක අප්පු, හිටපු ජනාධිපතිවරයාට විසින් කළ යුත්තේ බණ භාවනා කරමින් සිටීම යයි සඳහන් කර ඇති බවත්, එහෙම කියන්නට තෝල්ක අප්පුට ඇත්තේ කුමන අයිතියක්දැයි මන්ත්‍රීවරයා විමසා සිටියේය.හිටපු ජනාධිපතිවරයා විශ්‍රාම සුවෙන් කල් ගත කළ යුතු යයි තෝල්ක අප්පු කල්පනා කළද, විශ්‍රාම යා යුත්තේ දේශපාලනය රැකියාවක් ලෙස කළවුන් මිස එසේ නොකළ මහින්ද රාජපක්ෂ මහතා නොවන බවත්, එතුමා අදටත් රටට නායකත්වය දිය හැකි අයෙකු බවත් නානයක්කාර මහතා සිහිපත් කළේය.", "URL": "https://sinhala.adaderana.lk/news.php?nid=52015", "Category": null, "Parent URL": null}