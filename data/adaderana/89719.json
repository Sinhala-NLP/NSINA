{"Source": "Adaderana", "Timestamp": "May 24, 2018 06:55 am", "Headline": "‍සෞඛ්‍ය ආරක්ෂණය හා ගුණාත්මකභාවය අතින් දකුණු ආසියාවේ හොඳම රට ශ්‍රී ලංකාව", "News Content": "සෞඛ්‍ය ආරක්ෂණය හා ගුණාත්මකභාවය අතින් දකුණු ආසියාවේ හොඳම රට බවට පත්වීමට ශ්‍රි ලංකාව සමත් වී තිබේ. අමෙරිකාවේ පර්යේෂණ ආයතනයක් විසින් සිදුකළ නවතම සමීක්ෂණයකට අනුව ශ්‍රී ලංකාවට මෙම තත්වය හිමිව ඇති බව වාර්තා වේ. රටවල් 195ක් උපයෝගී කරගනිමින් සිදුකර ඇති අදාළ සමීක්ෂණයේදී ශ්‍රි ලංකාවට හිමිව ඇත්තේ 71 වන ස්ථානයයි. ඉන්දියාව ඇතුළු දකුණු ආසියානු කලාපයට අයත් අනෙක් සියලු රටවල් සෞඛ්‍ය ආරක්ෂණය හා ගුණාත්මකභාවය අතින් පහළ මට්ටමක පවතින බව අදාළ සමීක්ෂණයෙන් අනාවරණය වී තිබේ. එම වාර්තාවට අනුව ඉන්දියාව 145 වන ස්ථානයේ පසුවන අතර බංගලාදේශය 133 වන ස්ථානයේත් භුතානය 134 වන ස්ථානයේත් පසුවෙයි. නේපාලය 149 වන ස්ථානයේ ද පාකිස්ථානය 154 වන ස්ථානයේද පසුවන අතර ඇෆ්ගනිස්ථානයට හිමිව ඇත්තේ 191 වන ස්ථානයයි. ආසියානු රටවල් අතරින් පෙරමුණ ගැනීමට චීනය සමත්ව ඇති අතර ඔවුන්ට මෙම සෞඛ්‍ය දර්ශකයේ හිමිව ඇත්තේ 48 වන ස්ථානයයි. ලෝකයේ සෞඛ්‍ය ආරක්ෂණය හා ගුණාත්මකභාවය අතින් හොඳම රට ලෙස අයිස්ලන්තය පත්ව ඇති අතර දෙවන ස්ථානයට නෝර්වේ රාජ්‍යයත්, තෙවන ස්ථානයට නෙදර්ලන්තයත් පත්ව තිබේ.", "URL": "https://sinhala.adaderana.lk/news.php?nid=89719", "Category": null, "Parent URL": null}