{"Source": "Adaderana", "Timestamp": "April 28, 2011 02:29 pm", "Headline": "එක්සත් ජාතීන්ගේ වාර්තාව ජනතාව ලද ජයග්‍රහණය ආපසු හැරවීමක්  ", "News Content": "ත්‍රස්තවාදයට එරෙහිව රටක් ලෙස ශ්‍රී ලංකාව ලද ජයග්‍රහණය ආපසු හැරවීමේ ක්‍රියාවලියක් එක්සත් ජාතීන්ගේ කමිටු වාර්තාව මගින් සිදුකර ඇති බව අමාත්‍ය කෙහෙළිය රඹුක්වැල්ල මහතා පවසයි. ඒ තුළින් පොදු ජනතාව ලද ජයග්‍රහණයට, ජාතීන් අතර සමගියට සහ රටේ සංවර්ධනයට සෘජු බලපෑමක් එල්ලකරන බව ද හෙතෙම පෙන්වාදෙයි. පක්ෂ, පාට භේදයකින් තොරව එම වාර්තාවට එරෙහිව කටයුතු කිරීම සඳහා දීර්ඝ වශයෙන් සාකච්ඡා පැවැත්වීමට බලාපොරොත්තු වන බව අද(28) පැවති කැබිනට් තීරණ දැනුම්දීමේ මාධ්‍ය හමුවේදී අදහස් දක්වමින් අමාත්‍යවරයා සඳහන් කළේය. එල්. ටී. ටී. ඊ සංවිධානය ත්‍රස්තවාදී සංවිධානයක් බව හඳුන්වාදුන් බ්‍රිතාන්‍යය, අමෙරිකාව හා යුරෝපා සංගමය වැනි රටවල් මෙම වාර්තාව තුළින් එම සංවිධානය විනයගරුක සංවිධානයක් බව පෙන්වා දී ඇතැයි ඔහු එහිදී ප්‍රකාශ කළේය. මෙරට දෙමළ ජනතාව වෙනුවෙන් පෙනීසිටින්නේ ද්‍රවිඩ ජාතික සන්ධානය පමණක් බව එම සන්ධානය සඳහන් කළ ද පසුගිය දිනවල රජයේ වැඩපිළිවෙළ සමග එය අසත්‍යයක් බව පිළිබිඹු වූ බව රඹුක්වැල්ල මහතා අවධාරණය කර සිටියේය. එක්සත් ජාතීන්ගේ වාර්තාව සම්බන්ධව ඔවුන් සිදුකළ ප්‍රකාශයන් පිළිබඳව කණගාටුවට පත්වන බව ද ඒ මහතා ප්‍රකාශ කළේය. සියලු ජනතාව වෙනුවෙන් රජය ගෙනයන ඉදිරි වැඩපිළිවෙළට ද්‍රවිඩ ජාතික සන්ධානය සම්බන්ධ කරගැනීම පිළිබඳව උත්සාහ කිරීමට බලපොරොත්තු වන බව ද ඔහු කියා සිටියේය.", "URL": "https://sinhala.adaderana.lk/news.php?nid=15760", "Category": null, "Parent URL": null}