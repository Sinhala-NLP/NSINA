{"Source": "Adaderana", "Timestamp": "March 19, 2019 07:36 pm", "Headline": "ජාතික සමගිය ඇති කරනවාට වඩා ප්‍රබලම ප්‍රශ්නය උතුරේ කුලවාදය නැති කිරීමයි", "News Content": "උතුරේ ජනතාවගේ ගැටලු විසඳීමේදී කුලවාදය ප්‍රබල ගැටලුවක් වී ඇති අතර සංහිඳියාව ගොඩනැගීමටද එය බාධාවක් වී ඇතැයි ජනාධිපති මෛත්‍රීපාල සිරිසේන මහතා පෙන්වා දෙයි. ජනාධිපතිවරයා මේ බව ප්‍රකාශ කළේ අද ජයවර්ධනපුර විශ්වවිද්‍යාලයේ ඩිප්ලෝමාධාරීන්ට සහතිකපත් ප්‍රදානය කිරීමේ අවස්ථාවට එක්වෙමින්. ශ්‍රී ජයවර්ධනපුර විශ්වවිද්‍යාලයේ සමාජ විද්‍යා හා අපරාධ විද්‍යා ඩිප්ලෝමා සහතික ප්‍රදානෝත්සවය අද පස්වරුවේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදී පැවැත්විය. එක්සත් ජාතීන්ගේ සංවිධානයේ සිටි මහ ලේකම්වරයෙක් සමඟ තමා කථා කරමින් සිට පැමිණි බවත් කියා සිටි ජනාධිපතිවරයා, එහිදී ඔහු වසර 4ක පාලන කාලය තුළ තමා ප්‍රශ්න විසඳු ආකාරය ගැන සෑහිමකට පත්වන්නේ දැයි ප්‍රශ්න කර සිටි බව ද කියා සිටියේය. මම සියයට 50ක් සතුටු වන බව පැවසු බවත්, රටේ ජාතික ප්‍රශ්නය විසඳීමේ දී උතුරේ තිබෙන කුලවාදය විශාල ගැටළුවක් බව ද ජනපති මෙහිදී කියා සිටියේය.", "URL": "https://sinhala.adaderana.lk/news.php?nid=106380", "Category": null, "Parent URL": null}