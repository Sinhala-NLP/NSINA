{"Source": "Adaderana", "Timestamp": "March 25, 2010 07:52 am", "Headline": "ධනුන සිටින තැන කිව්වොත් ලක්ෂ 10ක්", "News Content": "කොටුව මහේස්ත්‍රාත් අධිකරණය විවෘත වරෙන්තුවක් නිකුත් කර ඇති ධනුන තිලකරත්නව අත්අඩංගුවට ගැනීම සඳහා නිවැරදි තොරතුරක් ලබාදෙන අයෙකුට රුපියල් ලක්ෂ 10 ක මුදල් ත්‍යාගයක් පිරිනමන බව පොලිස්පතිවරයා පවසයි. ජෙනරාල් සරත් ෆොන්සේකා මහතාගේ බෑනා වන ධනුන තිලකරත්න හයි‍කෝප් සමාගමේ අධ්‍යක්ෂකවරයෙකු වේ. ඕස්ට්‍රේලියාවේ බ්‍රිටිෂ් බෝනියෝ ඩිපෙන්ස් සමාගම විසින් ඉදිරිපත් කරන ලද බවට ව්‍යාජ ලිපිලේඛන සාදා යුද හමුදාවේ මුදල් වංචා කිරීමේ චෝදනාව සම්බන්ධයෙන් කොළඹ මහේස්ත්‍රාත් අධිකරණය ධනුන තිලකරත්නට වරෙන්තු නිකුත් කර තිබේ. මෙම පුද්ගලයා කිරුළපන සහ නාරා‍හේන්පිට යන ප්‍රදේශවල නිතර ගැවසෙන බව පොලිස් මූලස්ථානය නිකුත් කළ නිවේදනයක සඳහන් වේ. ඔහු පිළිබඳ තොරතුරු ලබාදෙන අයගේ රහස්‍යභාවය සුරකින බව ද අපරාධ පරීක්ෂණ දෙපාර්තමේන්තුව සඳහන් කරයි. ඒ අනුව ධනුන තිලකරත්න පිළිබඳව තොරතුරක් දන්නා අයෙකුට අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා‍ගේ දුරකතන අංකය වන 0112 - 328138ට හෝ 0112 447319, 0112 324994 සහ ෆැක්ස් අංක 0112 380380 ඔස්සේ දැනුම් දිය හැකි බව පොලිස් මූලස්ථානය නිකුත් කළ නිවේදනයේ දැක්වේ.", "URL": "https://sinhala.adaderana.lk/news.php?nid=7489", "Category": null, "Parent URL": null}