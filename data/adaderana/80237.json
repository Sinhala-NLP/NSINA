{"Source": "Adaderana", "Timestamp": "November 20, 2017 12:48 pm", "Headline": "අභිරහස් ලෙස මියගිය අයෙකුගේ මළ සිරුරක් මුන්දලම ඉඩමකින් හමුවෙයි", "News Content": "අභිරහස් ලෙස මිය ගොස් ඇති අයෙකුගේ මළ සිරුරක් සම්බන්ධයෙන් විමර්ශණයක් ආරම්භ කර ඇති බව මුන්දලම පොලීසිය පවසයි. මිය ගොස් ඇත්තේ ලුණුවිල - ශාන්ත ආනා පුර පදිංචිකරුවෙකු වන අලවතුරගේ ජුඩ් පෙරේරා නම්වූ 48 හැවිරිදි සිව් දරු පියෙකි. ඊයේ (19) සවස මුන්දලම - බරනන්කට්ටුව ප්‍රදේශයේ ඉඩමක තිබී මෙම මළ සිරුර සොයා ගෙන ඇත. මොහු ඊයේ දින තමන්ට අයත් ඉඩමේ වැඩ කටයුතු කරමින් සිට ඇති අතර පසුව එම ඉඩමේම සේවය කරන අයෙකුට ඔහු බිම වැටී සිටියදී හමුවී ඇත. කඩිනමින් මුන්දලම දිසා රෝහල වෙත බිම වැටී සිටි අයව ගෙන යෑමට සෙසු අය කටයුතු කර ඇතත් ඒ වන විටත් ඔහු මිය ගොස් ඇති බව වෛද්‍යවරුන් ප්‍රකාශ කර ඇත. මරණයට හේතුව මෙතෙක් අනාවරණය වී නොමැති අතර හදිසි මරණ පරීක්ෂණය සහ පශ්චාත් මරණ පරීක්ෂණය පැවැත්වීමට නියමිතව ඇත. මුන්දලම පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=80237", "Category": null, "Parent URL": null}