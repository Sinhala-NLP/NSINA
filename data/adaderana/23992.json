{"Source": "Adaderana", "Timestamp": "May 3, 2012 01:48 pm", "Headline": "මුලතිව් ඡන්ද දායකයින් වෙනුවෙන් අධිකරණයට කරුණු කියනවා", "News Content": "මුලතිව් දිස්ත්‍රික්කයේ ඡන්ද දායකයින්ගේ ඡන්ද අයිතිය සුරක්ෂිත කිරීම සඳහා පැෆ්රල් සංවිධානය ඉදිරියේ දී අධිකරණයට කරුණු ඉදිරිපත් කිරීමට බලාපොරොත්තු වන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. අවස්ථා කිහිපයකදීම මුලතිව් දිස්ත්‍රික්කයේ මැතිවරණ කොට්ඨාස 2 ක ඡන්ද පැවැත්වීම කල් දැමූ බව ඔහු සඳහන් කරයි. නැවත පදිංචි කිරීම් අවසන් වනතුරු මැතිවරණය කල්දමන ලෙස ඡන්ද දායකයින් ඉල්ලීම් කරමින් අධීකරණයට කරුණු ගොනුකර ඇති බව මේ සම්බන්ධයෙන් අද දෙරණ වෙත අදහස් දැක්වූ පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ප්‍රකාශ කළේය. කෙසේවෙතත් මේ සම්බන්ධව පැෆරල් සංවිධානය ද අධිකරණය වෙත කරුණු දැක්වීමට බලාපොරොත්තු වන බවත්, ඒ සඳහා වන ඉල්ලීම අධිකරණය වෙත ඉදිරිපත් කළ බවත් ඒ මහතා කියා සිටියේය. ඉදිරි කාලය තුළ ඒ සඳහා පැෆරල් සංවිධානය වෙත අධිකරණය හරහා ඉඩකඩක් ලැබෙනු ඇතැයි විශ්වාස කරන බවත්, ඒ අනුව ඡන්ද දායකයින්ගේ ඡන්ද අයිතිය සුරක්ෂිත කිරීම අරමුණු කරගනිමින් ඒ සඳහා මැදිහත් වන බව ද හෙතෙම වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=23992", "Category": null, "Parent URL": null}