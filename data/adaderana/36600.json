{"Source": "Adaderana", "Timestamp": "August 13, 2013 01:32 pm", "Headline": "ආණ්ඩුව මර්දනය ඉගෙනගෙන තියෙන්නේ උගන්ඩාවෙන්ද ස්වාසිලන්තයෙන්ද ?", "News Content": "ආණ්ඩුව ජනතාවගේ ප්‍රශ්න හා දුක්ගැනවිලි නොසලකා හරිමින් “අශ්වයා පැන ගියාට පසුව ඉස්තාලය වසන බව“ එ.ජා.ප. පාර්ලිමේන්තු මන්ත්‍රී ගයන්ත කරුණාතිලක මහතා පවසයි. වැලිවේරිය සිද්ධියට තුඩුදුන් කර්මාන්තශාලාව ශ්‍රී ලංකා ආයෝජන මණ්ඩලයට අයත් ඉඩමක තිබෙන බවද අද(13) කොළඹ පැවති මාධ්‍ය හමුවකට එක්වෙමින් ඒ මහතා සඳහන් කළේය. එසේම එම සිද්ධියේදී අසරණ තත්ත්වයට පත් වූ එම ප්‍රදේශයේ ජනතාවට මෙතෙක් යුක්තිය ඉටුකර නොමැති බවත්, ඒ අනුව දැන්වත් එම ප්‍රදේශයේ ජනතාවට සහන සලසන ලෙසත් එ.ජා.පය ආණ්ඩුවෙන් ඉල්ලා සිටින බවද කරුණාතිලක මහතා සඳහන් කර සිටියේය. තවදුරටත් අදහස් දක්වමින් ඒ මහතා කියා සිටියේ ආණ්ඩුව මෙවන් වූ මර්දනකාරී පිළිවෙත් ඉගෙනගෙන ඇත්තේ ස්වාසිලන්තයෙන් හෝ උගන්ඩාවෙන්ද යන්න ජනතාවට සිතෙන බවයි. එළඹෙන පළාත් සභා මැතිවරණයෙන් පසුව අනිවාර්යයෙන්ම ඉන්ධන මිල හා අත්‍යවශ්‍ය භාණ්ඩ වල මිල යළිත් ඉහළ යන බව ද එම අවස්ථාවේදී ඒ මහතා පැවසීය. ඇමති පුත්තු සහ බෑණලාව සභාවට යවන්න මේ දවස්වල රජයේ මැති ඇමතිවරුන් මහන්සි වෙමින් සිටින බවත්, එසේම මේ වන විට එළිපිටම රාජ්‍ය දේපළ මැති ඇමතිවරුන්ගේ ඡන්ද ව්‍යාපාරවලට යොදවමින් පවතින බවත් වැඩිදුරටත් අදහස් දක්වමින් ඒ මහතා කියා සිටියේය. එම මාධ්‍ය හමුව ඇමතූ එ.ජා.ප. පාර්ලිමේන්තු මන්ත්‍රී රාමයියා යෝගරාජන් මහතා පවසා සිටියේ රජයට එකතු වී සිටින පිරිස මේ වන විට කණ්ඩායම් දෙකකට දෙකඩ වී එළඹෙන මැතිවරණයට මුහුණ දෙන බවයි. මේ වන විට වතු කම්කරුවන්ගේ අර්ථ සාධක අරමුදල් පවා නොගෙවා ඇති බවත්, වතුකරය පාලනය කර ගැනීමට නොහැකිව රට පාලනය කරන්නේ කෙසේද යන්න තමන්ට ප්‍රශ්නයක් මතුවන බව වැඩිදුරටත් ඒ මහතා කියා සිටියේය.", "URL": "https://sinhala.adaderana.lk/news.php?nid=36600", "Category": null, "Parent URL": null}