{"Source": "Adaderana", "Timestamp": "September 8, 2019 08:45 am", "Headline": "වසන්ත ඍතුව ආරම්භයේ ඇති වූ දරුණු ලැව්ගිනි", "News Content": "ඔස්ට්‍රේලියාවටත් ලැව්ගිනිවලින් බලපෑම් එල්ල වී ඇත. ලැව්ගිනි පාලනය කිරීම සඳහා ගිනි නිවන භටයින්ට දැඩි පරිශ්‍රමයක් දැරීමට සිදුව ඇති බව වාර්තා වෙයි. ඔස්ට්‍රේලියාවේ ක්වීන්ස්ලන්ඩ් සහ නිව් සවුත් වේල්ස් ප්‍රාන්තවලට ලැව්ගිනි වලින් බලපෑම් වී ඇත. මේ වනවිට එම ප්‍රාන්තවල ලැව්ගිනි 100කට අධික සංඛ්‍යාවක් පැතිර යමින් පවතින බව වාර්තා වෙයි. නියං කාලගුණය සහ වර්ෂාව මදකම හේතුවෙන් ලැව්ගිනි මෙලෙස ව්‍යාප්ත වෙමින් පවතින බව වාර්තා වෙයි. ලැව්ගිනි පාලනය කිරීමේ මෙහෙයුම් අඛණ්ඩව ක්‍රියාත්මකයි. කෙසේ වෙතත් ඒ සඳහා ගිනි නිවන භටයින්ට දැඩි පරිශ්‍රමයක් දැරීමට සිදුව ඇති අතර ලැව්ගිනිවලින් ප්‍රාන්ත දෙකෙහිම නිවාස 21 ක් පමණ විනාශ වී ඇති බව සඳහන්. ඔස්ට්‍රේලියාවේ වැඩිම ජනගහණයක් සහිත නිව් සවුත් වේල්ස් ප්‍රාන්තයෙන් ලැව්ගිනි 65කට අධික සංඛ්‍යාවක් වාර්තා වී ඇත. ඒ හේතුවෙන් එහි දේපළ හානිද සිදුව තිබුණි. සාමාන්‍යයෙන් අතීතයේදී වසන්ත ඍතුව ආරම්භයේදී ඔස්ට්‍රේලියාවට මෙලෙස දරුණු ලැව්ගිනිවලින් බලපෑම් එල්ල වී නැත. කෙසේ වෙතත් පුරා වසර දෙකක් එරට නැගෙනහිර වෙරළ තීරය ට ලැබුණු වර්ෂාපතනය සාමාන්‍ය අගයට වඩා අඩු අගයක් ගැනීම හේතුවෙන් ඒ ආශ්‍රිත ප්‍රදේශ නියං තත්ත්වයකට මුහුණ පා ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=118567", "Category": null, "Parent URL": null}