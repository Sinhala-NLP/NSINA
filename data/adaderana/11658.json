{"Source": "Adaderana", "Timestamp": "October 22, 2010 09:12 am", "Headline": "එල්. ටී. ටී. ඊයෙන් අත්කරගත් ආභරණ සැබෑ හිමිකරුවන්ට දිය යුතුයි", "News Content": "එල්. ටී. ටී. ඊ ත්‍රස්තවාදී සංවිධානය සතුව තිබූ, ශ්‍රී ලංකා රජයේ හමුදා විසින් අත්පත් කරගන්නා ලද ඩොලර් මිලියන 04 ට වැඩි වටිනාකමින් යුතු රන් ආභරණ තොගය නැවත බාරදෙන ලෙස සිවිල් අයිතිවාසිකම් පිළිබඳ කණ්ඩායම් ශ්‍රී ලංකා රජයෙන් ඉල්ලයි. එම රන් ආභරණ වල සැබෑ හිමිකරුවන් පිළිබඳව සොයා බලා එම සියලුම ආභරණ නැවත ඔවුන් වෙත බාරදිය යුතු බව සිවිල් අධීක්ෂණ කමිටුව(CMC) අවධාරණය කරයි. එල්. ටී. ටී. ඊ සංවිධානය සමග අවසන් යුද ගැටුම් පැවති කාල සීමාව තුළ ඉහළ වටිනාකමකින් යුත් භාණ්ඩ තොගයක්, ආරක්ෂක අංශ විසින් අත්කරගෙන ඇති බව පසුගියදා අමාත්‍ය දිනේෂ් ගුණවර්ධන මහතා විසින් පාර්ලිමේන්තුවේදී සඳහන් කර තිබිණි. එහිදී කිලෝ 110 ක පමණ ස්කන්ධයකින් යුතු රන් ආභරණ සොයාගෙන ඇති බවත්, එම ආභරණ තොගයේ වටිනාකම රුපියල් මිලියන 490(ඩොලර් මිලියන 4 .4) පමණ වන බවත් අමාත්‍යවරයා එහිදී ප්‍රකාශ කළේය. මෙම ආභරණ තොගය ඒවායේ සැබෑ හිමිකරුවන් වෙත නැවත බාරදීම රජයේ කාර්යයභාරය බව විදෙස් මාධ්‍යයක් වෙත අදහස් දක්වමින් සිවිල් අධීක්ෂණ කමිටුවේ නායක මනෝ ගනේෂන් මහතා සඳහන් කර ඇත.", "URL": "https://sinhala.adaderana.lk/news.php?nid=11658", "Category": null, "Parent URL": null}