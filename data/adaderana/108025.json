{"Source": "Adaderana", "Timestamp": "April 16, 2019 10:51 am", "Headline": "ඉන්දියාවේ ඇති වු සුළි කුණාටුවකින් ජීවිත 3ක් අහිමි වෙයි", "News Content": "ඉන්දියාවේ මනිපූර් ප්‍රාන්තයේ ඇතිවූ කුණාටු තත්ත්වයකින් පුද්ගලයන් තිදෙනෙක් මියගොස් තිබේ.‍ මනිපූර් ප්‍රාන්තය පුරා හමාගිය අකුණු කුණාටුවක් හේතුවෙන් පුද්ගලයන් සිය ගණනක් අවතැන්ව සිටියි. ඉන් නිවාස ඇතුළු දේපළ රැසක් විනාශවී ඇති අතර සැඩ සුළඟින් ගස් කඩාවැටීම්ද වාර්තාවී ඇත. මේ අතර ගසක් කඩාවැටීමෙන් ඊට යටවූ පුද්ගලයෙක් මියගොස් තිබූ අතර නිවෙසක් කඩා වැටීමෙන් ඊට යටවී තවත් දෙදෙනෙක් මියගොස් ඇති බව සඳහන්. විපතට පත් ප්‍රදේශවල සුන්බුන් ඉවත් කිරීමේ හා සහන සේවා සැපයීමේ මෙහෙයුමක්ද ඉන්දීය බලධාරීන් ආරම්භ කර තිබේ. සාමාන්‍යයෙන් අප්‍රේල් සිට දෙසැම්බර් දක්වා කාලය ඉන්දියාවේ සුළි කුණාටු සක්‍රීය වන කාලය ලෙස සැලකෙති.", "URL": "https://sinhala.adaderana.lk/news.php?nid=108025", "Category": null, "Parent URL": null}