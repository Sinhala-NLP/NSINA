{"Source": "Adaderana", "Timestamp": "November 2, 2016 12:26 pm", "Headline": "දඹදිව වන්දනාවේ ගිය ලාංකිකයෙක් අතුරුදන්", "News Content": "වන්දනාමාන කටයුතු සඳහා ඉන්දියාවට ගොස් සිටි ශ්‍රී ලාංකිකයෙකු අතුරුදන්ව ඇති බවට වාර්තා වේ.78 හැවිරිදි උඩුගම්පොල ප්‍රදේශයේ පදිංචිකරුවෙකු වන අදාළ පුද්ගලයා ඉන්දියාවේ ආන්ද්‍රා ප්‍රදේශ්හිදී අතුරුදන්ව ඇති බව ඉන්දීය මාධ්‍ය වාර්තා කළේය.පසුගිය මස 15 වැනිදා 125 දෙනෙකුගෙන් සමන්විත ශ්‍රී ලාංකික බැතිමතුන් කණ්ඩායමක් සමඟ මෙම පුද්ගලයා ඉන්දියාවට ගොස් ඇති බව සඳහන්ය.බැතිමතුන් පිරිස දුම්රියකින් ගමන් කරමින් සිටියදී ඉන් එක් අයෙකු අතුරුදන්ව ඇති බවට අනාවරණය වී ඇති අතර ඒ අනුව ඉන්දියාවේ ශ්‍රී ලංකා නියෝජ්‍ය මහකොමසාරිස් කාර්යාලය විසින් එරට දුම්රිය බලධාරීන් වෙත මේ සම්බන්ධයෙන් දැනුම්දීමක් සිදුකර ඇත.ඒ අනුව දුම්රිය බලධාරීන් සී.සී.ටී.වී. දර්ශන පරික්ෂා කිරීමේ දී අතුරුදන් වු පුද්ගලයා දුම්රිය ස්ථානයට පැමිණ ඇති බවට නිරීක්ෂණය වුව ද දුම්රියට නගින ආකාරය දක්නට ලැබී නොමැති බව වාර්තා වේ.අතුරුදන්වූ පුද්ගලයා සොයා ඉන්දීය ආරක්ෂක අංශ තවදුරටත් සොදිසි මෙහෙයුම් සිදුකරන බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=65643", "Category": null, "Parent URL": null}