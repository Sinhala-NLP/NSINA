{"Source": "Adaderana", "Timestamp": "December 29, 2011 04:07 pm", "Headline": "අනවසර පෙට්‍රල් තොගය ගැන විශේෂ පරීක්‍ෂණයක්", "News Content": "අනවසර පෙට්‍රල් ලීටර් 9900 ක පමණ තොගයක් කොට්ටාව ප‍්‍රදේශයේ ඉන්ධන පිරවුම්හලකට කිසියම් පිරිසක් විසින් ලබාදී ඇති බව ඛනිජ තෙල් කර්මාන්ත අමාත්‍යාංශය පවසයි. එම සිද්ධිය සම්බන්ධව ලංකා ඛනිජ තෙල් නීතිගත සංස්ථාවේ අලෙවි අංශය විශේෂ පරීක්‍ෂණයක් කිරීමට පියවර ගෙන ඇති බව ද එම අමාත්‍යාංශය සඳහන් කරයි. මෙරටට ඛනිජ තෙල් ආනයනය කරනු ලබන්නේ ලංකා ඛනිජ තෙල් නීතිගත සංස්ථාව හාලංකා ඉන්දියානු තෙල් සමාගම පමණක් බව අමාත්‍යාංශය පෙන්වාදෙයි. මෙම අනවසර තෙල් තොගය ලංකා ඛනිජ තෙල් නීතිගත සංස්ථාවට අයත් නොවන අතර එම තෙල් තොගය ලංකා ඉන්දියානු තෙල් සමාගමටද අයිති නොමැති බව ප‍්‍රකාශ කර ඇති බව ද සඳහන්ය. මෙම ආයතන දෙකට අමතරව කිසිදු ආයතනයකට ඉන්ධන අලෙවි කිරීමේ හැකියාවක්ද නොමැති බව ඛනිජ තෙල් කර්මාන්ත අමාත්‍යාංශය සඳහන් කරයි. එසේ හෙයින් මෙම ඉන්ධන තොගය ගෙනාවේ කොහෙන්ද? ගෙන්වන ලද්දේ කවුරුන්ද? හෝ යම් අයෙකු ඉන්ධන කලවම් කොට ඉන්ධන පිරවුම් හල් වලට ලබාදෙන්නේද යනාදි කරුණු පිළිබදව සොයාබැලීම සදහා මෙම විශේෂ පරීක්‍ෂණය සිදුකෙරෙන බව අමාත්‍යාංශය පවසයි.", "URL": "https://sinhala.adaderana.lk/news.php?nid=21032", "Category": null, "Parent URL": null}