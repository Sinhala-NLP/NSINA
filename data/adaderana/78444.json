{"Source": "Adaderana", "Timestamp": "October 7, 2017 08:55 pm", "Headline": "  කුකුළු ගොවීන්  සටනට සුදානම් වන ලකුණු ", "News Content": "දිවයිනේ කුකුළු ගොවීන්ට බලපා ඇති ප්‍රශ්නවලට නිසි විසඳුම් ලබා නොදෙන්නේ නම් ලබන 10 වෙනිදාගෙන් පසුව අනෙකුත් ගොවි සංවිධාන සමඟ එක්ව විසඳුම් ඉල්ලා ලංකා සුළු හා මධ්‍ය පරිමාන කුකුළු නිෂ්පාදකයින්ගේ සංගමය සහ සමස්ත ලංකා ගොවිජන සම්මේලනය එක්ව විරෝධතාවයකට යාමට සුදානම් බව සමස්තලංකා ගොවිජන සම්මේලනය කියා සිටී . දඹුල්ල ප්‍රදේශයේදී ඊයේ(6) ඒකාබද්ධ මාධ්‍ය හමුවක් පවත්වමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මේ බව පැවසීය. කුකුල් පාලනය නියාමනයකට ලක්කළ යුතු බවත් මව් සතුන් අනවශ්‍ය ලෙස ගෙන්වීම තුලින් රටේ මස් හා බිත්තර අවශ්‍යතාවයට වඩා නිෂ්පාදනය වීම නිසා බරපතල අර්බුදයකට මුහුණ පා තිබෙන බව නාමල් කරුණාරත්න මහතා පැවසීය. ලංකාවේ කුකුළු ගොවි කර්මාන්තය බරපතළ අර්බුදයක පත්ව තිබෙන බවත් කුකුළු ගොවීන් සඳහා මිලදී ගැනීමට ඇති සත්ව ආහාර මිල විශාල වශයෙන් ඉහළ යෑම සත්ව ආහාර සඳහා පනවා ඇති බදු මුදල් වැඩි වීම කුකුළු පැටව් සඳහා මිල ඉහළ යෑම තම නිෂ්පාදනවලට සාධාරණ මිලක් නොමැති වීම ආදී කරුණු ගණනාවක් පිළිබඳව ‍මෙම මාධ්‍ය හමුවේ දී කරුණු අවධාරණය කළේය. මෙම ප්‍රශ්න සඳහා සාකච්ඡාවක් ඔක්තෝම්බර් මස 10 වන දින විෂයභාර අමාත්‍ය පී.හැරිසන් මහතා ලබා දී ඇති බව නාමල් කරුණාරත්න මහතා සඳහන් කළේය.", "URL": "https://sinhala.adaderana.lk/news.php?nid=78444", "Category": null, "Parent URL": null}