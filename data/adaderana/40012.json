{"Source": "Adaderana", "Timestamp": "January 1, 2014 02:33 pm", "Headline": "පොහොර නොලැබීම හේතුවෙන් ගොවීන් උද්ඝෝෂණයේ", "News Content": "මහියංගනය, රිදිමාලියද්ද ගොවිජන සේවා මධ්‍යස්ථානය ඉදිරිපිට ගොවීන් දහසකට අධික සංඛ්‍යාවක් උද්ඝෝෂණයක නිරතවී තිබේ. කුඹුරු අක්කර 1750 කට පමණ පොහොර නොලැබීම හේතුවෙන් පොහොර ඉල්ලා ගොවීන් මෙලෙස උද්ඝෝෂණයක නිරතවු බව අද දෙරණ වාර්තාකරු සඳහන් කළේය. රිදිමාලියද්ද ප්‍රාදේශිය ලේකම් කාර්යාලයට අයත් කණුගොල්ල, යටබේවෙල, ලිහිණියාය, නාරංඅත්පත්යාය යන ප්‍රදේශ වල ගොවීන් මෙම උද්ඝෝෂණයට එක්ව සිටි බව සඳහන් වෙයි. සති 02 ක කාලයක් ඇතුළත තමන්ට පොහොර ලබා නොදුනහොත් යළිත් වරක් උද්ඝෝෂණයේ නිරත වන බව ගොවිජන සේවා මධ්‍යස්ථානයේ නිලධාරීන්ට සඳහන් කරමින් ගොවීන් පිරිස විසිර ගිය බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=40012", "Category": null, "Parent URL": null}