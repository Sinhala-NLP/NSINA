{"Source": "Adaderana", "Timestamp": "May 22, 2010 08:00 am", "Headline": "පීඩාවට පත් ජන සංඛ්‍යාව ලක්ෂ 6 ඉක්මවයි", "News Content": "ගංවතුරෙන් පීඩාවට පත්වූ පුද්ගලයින්ගේ සංඛ්‍යාව හය ලක්ෂ 6,072 ක් දක්වා ඉහළ ගොස් ඇතැයි ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පවසයි. ගංවතුරට හසුවීමෙන් පුද්ගලයින් 26 දෙනෙකු මරණයට පත්ව ඇති බව ආපදා කළමනාකරණ මධ්‍යස්ථානය සඳහන් කරයි. නිවාස 466 ක් පූර්ණ වශයෙන් හානියට ලක්ව ඇති අතර අර්ධ වශයෙන් හානියට පත්ව ඇති නිවාස සංඛ්‍යාව 1,931 කි. අවතැන් වූ කඳවුරු 77 ක පුද්ගලයින් 15,364 ක් තාවකාලිකව පදිංචි කර ඇති අතර පීඩාවට පත්වූ පුද්ගලයින්ට සහන සැලසීම සඳහා රජය රුපියල් මිලියන 35 ක මුදලක් මේ වන විට ලබාදී ඇති බව ප්‍රදීප් කොඩිප්පිලි මහතා වැඩිදුරටත් සඳහන් කළේය. අද දිනයේ තාවකාලිකව අහස පැහැබර ස්වභාවයක් පැවතිය ද දිවයිනේ නිරිත දිග ප්‍රදේශයට වැසි ලැබීමේ ඉහළ හැකියාවක් තවදුරටත් පවතින බව කාලගුණ විද්‍යා දෙපාර්තමේන්තුව පවසයි. දිවයිනේ බස්නාහිර, මධ්‍යම, සබරගමුව පළාත්වලට ද ගාල්ල සහ මාතර දිස්ත්‍රික්කවලට ද විටින් විට වැසි ඇති විය හැකි බව එහි කාර්යයේ නියුතු කාලගුණ විද්‍යා ප්‍රීතිකා ජයකොඩි මහත්මිය සඳහන් කළාය.", "URL": "https://sinhala.adaderana.lk/news.php?nid=8546", "Category": null, "Parent URL": null}