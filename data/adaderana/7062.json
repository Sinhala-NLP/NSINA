{"Source": "Adaderana", "Timestamp": "March 4, 2010 10:03 am", "Headline": "සූකර උණ ගැන දැනුවත් කිරීමක්", "News Content": "නව ඉන්ෆ්ලුවෙන්සා ඒ එච් වන් එන් වන් වෛරසය නැවත මෙරට පැතිර යාම වැළැක්වීම සඳහා ජනතාව දැනුවත් කිරීමේ විශේෂ වැඩසටහනක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. ඒ සඳහා ජනතාව දැනුවත් කිරීමට උපදෙස් පත්‍රිකාවක් මුද්‍රණය කර බෙදාහැරීමට ද නියමිතය. එම උපදෙස් පත්‍රිකාව සිංහල, දෙමළ සහ ඉංග්‍රීසි යන භාෂා තුනෙන්ම මුද්‍රණය කිරීමට කටයුතු යොදා තිබේ. මීට අමතරව ශ්‍රව්‍ය දෘෂ්‍ය මාධ්‍ය ඔස්සේ ජනතාව දැනුවත් කිරීමට හා පෝස්ටර් හා වාර්තාමය චිත්‍රපට ඉදිරිපත් කිරීමට ද කටයුතු කරන බව සෞඛ්‍ය අමාත්‍යාංශය පවසයි. 2010 පෙබරවාරි මස සිට මේ දක්වා කිසිදු නව ඉන්ෆ්ලුවෙන්සා ඒ එච් වන් එන් වන් වෛරසය ආසාධනය වූ රෝගියෙකු මෙරටින් වාර්තා නොවූ බව ද සෞඛ්‍ය අමාත්‍යාංශය සඳහන් කරයි. එබැවින් ජනතාව තවදුරටත් දැනුවත් කර මෙම රෝගය පැතිරීම වැළැක්වීම තම අපේක්ෂාව බව සෞඛ්‍ය අමාත්‍යංශයේ නියෝජ්‍ය අධ්‍යක්ෂ ‍ජනරාල් වෛද්‍ය පාලිත මහීපාල මහතා කියා සිටියි.", "URL": "https://sinhala.adaderana.lk/news.php?nid=7062", "Category": null, "Parent URL": null}