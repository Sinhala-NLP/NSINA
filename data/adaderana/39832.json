{"Source": "Adaderana", "Timestamp": "December 24, 2013 03:54 pm", "Headline": "හොඳම ඩෙංගු සත්කාරක රෝහල මීගමුව මූලික රෝහලයි", "News Content": "ඩෙංගු රෝගය පවතින රටවල් අතර ලොව හොඳම ඩෙංගු සත්කාරක රෝහල ලෙස මීගමුව මූලික රෝහල නම් කර තිබේ. ලෝක සෞඛ්‍ය සංවිධානය විසින් මෙම නම් කිරීම සිදුකර ඇති බව සෞඛ්‍ය අමාත්‍යාංශය පවසයි. 2013 වසරේ ජුලි මාසයේ දී මීගමුව මූලික රෝහලේ ස්ථාපිත කර ඇති ඩෙංගු සහ ඩෙංගු රක්තපාත උණ සායනික කළමනාකරණ මධ්‍යස්ථානය මගින් මේ වන විට රෝගීන් 650කට ආසන්න සංඛ්‍යාවකට ප්‍රතිකාර ලබාදී තිබේ. දැනට ලෝකයේ ඩෙංගු රෝගය පවතින රටවල්වල සෑම රෝහලකින්ම වසරකට එක් ඩෙංගු රෝගියෙකු හෝ මරණයට පත්ව ඇතත් මීගමුව මූලික රෝහලේ ඩෙංගු මරණ කිසිවක් වාර්තා වී නොමැති බව සෞඛ්‍ය අමාත්‍යාංශය පවසයි. ලෝක සෞඛ්‍ය සංවිධානයේ උපදෙස් පරිදි මීගමුව මූලික රෝහලේ ඩෙංගු රෝග ප්‍රතිකාර මධ්‍යස්ථානය සඳහා අවශ්‍ය සියලු පහසුකම් සපයා ඇති බව සඳහන් වෙයි. වසරේ වාර්තා වු ඩෙංගු රෝගීන් දස දෙනෙකුගෙන් එක් අයෙකුම ප්‍රතිකාර ලබා ඇත්තේ මීගමුව මූලික රෝහලේ ප්‍රතිකාර මධ්‍යස්ථානයෙන් බව ද සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=39832", "Category": null, "Parent URL": null}