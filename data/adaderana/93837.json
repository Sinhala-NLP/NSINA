{"Source": "Adaderana", "Timestamp": "August 4, 2018 09:31 pm", "Headline": "96 වන ජාතික මලල ක්‍රීඩා තරගාවලියේදී නව වාර්තාවක්", "News Content": "කොළඹ සුගතදාස ක්‍රීඩාංගණයේ පැවැත්වෙන 96 වන ජාතික මලල ක්‍රීඩා තරගාවලියේ පිරිමි මීටර් 400 ඉසව්වේ අවසන් තරගය ජයගැනීමට අරුණ දර්ශණ අද (04) සමත් විය. ඒ එම ඉසව්වේ ජාතික ශූර කාලිංග කුමාරගේ පරාජයට පත් කරමින්. මෙවර තරගාවලියේ පළමු දිනයේදීම කැපී පෙනෙන දක්ෂතා පෙන්වීමට මීටර් 400 පිරිමි ඉසව්ව නියෝජනය කළ අරුණ දර්ශණ සමත් විය. ඒ අනුව මීටර් 400 පිරිමි ඉසව්වේ මූලික තරගවලදී සිය දක්ෂතා පෙන්නූ අර්ණ දර්ශණ අද උදෑසන පැවැති එම ඉසව්වේ අවසන් තරගය මිනිත්තු 46යි දශම 1යි 6කින් නිමකරමින් රන් පදක්කම දිනා ගත්තේය. පාසල් වයසේ ක්‍රීඩකයෙක් වු අරුණ දර්ශණ මෙම දක්ෂතාවය දැක්වුවේ මීට පෙර මීටර් 400 ඉසව්වේ ජාතික ශූරයෙකු වු ශ්‍රී ලංකා යුධ හමුදාවේ කාලිංග කුමාරගේ පරාජයට පත් කරමින් වීම විශේෂත්වයකි. කාලිංග කුමාරගේ මිනිත්තු 46යි දශම 3යි 0කින් අවසන් කරමින් අවසන් තරගයේදි දෙවන ස්ථානය දිනා ගැනීමට සමත් වුණා. මේ අතර ආරම්භක දිනයේදීම මීටර 3000 බාධක දිවීම කාන්තා ඉසව්වේ නව ශ්‍රී ලංකා වාර්තාවක් පිහිටුවීමට නිලානි රත්නායක සමත් විය. එහිදී ඇය දැක්වු දක්ෂතාවය මිනිත්තු 09යි තත්පර 46යි දශම 7යි 6කි ඇය මෙසේ බිඳ හෙළුවේ මීට පෙර ඉන්දුනීසියානු විවෘත මලල ක්‍රීඩා තරගාවලියේදී ඇය විසින්ම පිහිටුවා තිබූ වාර්තාවයි. ඊයේ කව පෙත්ත විසිකිරීමේ ඉසව්වෙන් නව ජාතික වාර්තාවක් පිහිටුවීමට ශ්‍රී ලංකා නාවික හමුදාවේ ගයාන් ජයවර්ධන සමත් වු අතර ඔහු දැක්වු දක්ෂතාවය මීටර් 56යි දශම 4යි 0ක්.", "URL": "https://sinhala.adaderana.lk/news.php?nid=93837", "Category": null, "Parent URL": null}