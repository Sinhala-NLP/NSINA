{"Source": "Adaderana", "Timestamp": "May 28, 2014 12:54 pm", "Headline": "මෝඩිගේ විදේශ ඇමතිවරිය ලාංකික දේශපාලනඥයෝ අගයති!", "News Content": "ඉන්දීය හිටපු විපක්ෂනායිකා සුස්මා සුවරාජ් මහත්මිය නව ඉන්දීය රජයේ විදේශ ඇමතිවරිය ලෙස පත් කිරීම ගැන ශ්‍රී ලංකාවේ දේශපාලන පක්ෂ කිහිපයක්ම ප්‍රසාදය පළ කර තිබේ. මේ පිළිබඳව අදහස් දක්වමින් විදේශ කටයුතු නියෝජ්‍ය අමාත්‍ය නියෝමාල් පෙරේරා මහතා පවසා ඇත්තේ සුවරාජ් මහත්මිය දේශපාලන අත්දැකීම් බහුල රාජ්‍යතාන්ත්‍රික කටයුතු ගැන පුළුල් දැනුමක් ඇති තැනැත්තියක් බැවින් ඇයගේ පත්වීම ඉන්දියාවට පමණක් නොව සමස්ත ආසියානු කලාපයටම වැදගත් වනු ඇති බවයි. මේ අතර සුවරාජ් මහත්මියට එකී තනතුර නිවැරදි ලෙස භාවිතා කිරීමට හැකි බව ද්‍රවිඩ ජාතික සන්ධානයේ නායක ආර්. සම්බන්ධන් මහතා පවසා ඇත. කෙසේ වුවද ශ්‍රී ලංකාවේ ද්‍රවිඩ ජනතාවගේ ගැටලුවලට විසඳුම් ලබා ගැනීම සඳහා සැකසුණු පාර්ලිමේන්තු තේරීම්කාරක සභාවට සහභාගි වන්නැයි සුවරාජ් මහත්මිය වරක් ද්‍රවිඩ ජාතික සන්ධානයෙන් කළ ඉල්ලීමක් නිසා එම සංවිධානය අප්‍රසාදය පළ කර තිබුණි. සුවරාජ් මහත්මියගේ පත්වීම සම්බන්ධයෙන් අදහස් දක්වමින් ශ්‍රී ලංකා මුස්ලිම් කොංග්‍රසයේ නායක රවුෆ් හකීම් පවසා ඇත්තේ ඉන්දු - ශ්‍රී ලංකා දේශපාලන සබඳතා ශක්තිමත් කිරීම සඳහා ඇය ධනාත්මක පියවරක් ගනු ඇති බවයි. 2012 වසරේදී ඇය ශ්‍රී ලංකාවේ සංචාරය කරමින් ද්‍රවිඩ ජාතික සන්ධානයට පාර්ලිමේන්තු තේරීම්කාරක සභාවට සහභාගි වන්නැයි කළ ඉල්ලීම ගැන ද මුස්ලිම් කොංග්‍රසය ප්‍රසාදය පළ කර තිබුණි. මේ අතර එක්සත් ජාතික පක්ෂයේ පාර්ලිමේන්තු මන්ත්‍රී ආර්. යෝගරාජන් මහතා ඇයගේ පත්වීම ගැන අදහස් දක්වමින් සඳහන් කර ඇත්තේ එය ඉතා වැදගත් පත්කිරීමක් බවයි. ශ්‍රී ලංකාවේ ද්‍රවිඩ ජනයාගේ ගැටලුව සම්බන්ධයෙන් ඉන්දීය ප්‍රතිපත්තිය ඇයගේ විදේශ අමාත්‍යංශය යටතේ මනාව පිළිඹිඹු වනු ඇතැයි හෙතෙම පවසා තිබේ. 2012 ශ්‍රී ලංකා සංචාරයේදී අමාත්‍ය නිමල් සිරිපාල ද සිල්වා මහතාට පවා ඇයගේ අදහස්වලට එරෙහිව යාමට නොහැකි වූ බව යෝගරාජන් මහතා පෙන්වාදී ඇත. උගත් පාඩම් හා ප්‍රතිසන්ධාන කොමිෂන් සභා වාර්තාවේ නිර්දේශ ක්‍රියාත්මක කිරීම, 13 වැනි සංශෝධනයෙන් එහාට ගිය පුළුල් බලයක් බෙදීමක්, උතුරේ සුළු ජනකොටස් රැඳී සිටින ප්‍රදේශවලින් හමුදාව ඉවත් කිරීම සම්බන්ධයෙන් සුස්මා සුවරාජ් මහත්මිය මීට පෙර අදහස් දක්වා තිබුණි. සුවරාජ් මහත්මියගේ ඉකුත් ශ්‍රී ලංකා සංචාරයේදී රජයේ නියෝජිතයින් සමග ඇය ශක්තිමත් සබඳතාවයක් ගොඩ නගා ගත් බව ජාතික හෙළ උරුමයේ පාර්ලිමේන්තු මන්ත්‍රී අතුරලියේ රතනහිමියන් පවසා ඇත.", "URL": "https://sinhala.adaderana.lk/news.php?nid=43542", "Category": null, "Parent URL": null}