{"Source": "Adaderana", "Timestamp": "March 19, 2012 08:20 am", "Headline": "සොරකම නිසා වසා දැමුණු කෞතුකාගාරය යළි විවෘත වෙයි", "News Content": "පෞරාණික වටිනාකමින් යුත් භාණ්ඩ සොරාගැනීමේ සිද්ධියක් හේතුවෙන් තාවකාලිකව වසා දමා තිබූ කොළඹ ජාතික කෞතුකාගාරය අද(19) යළි විවෘත වේ. සිද්ධිය සම්බන්ධයෙන් විමර්ශන කටයුතු පසුගිය දින දෙක තුළ සාර්ථකව සිදු කෙ‍රුණු බව පොලිස් මාධ්‍ය ප්‍රකාශක පොලිස් අධිකාරි අජිත්‍ රෝහණ මහතා සඳහන් කළේය. පුද්ගලයින් 22 දෙනෙකුගෙන් සිද්ධිය සම්බන්ධයෙන් මේ වන විට ප්‍රකාශ සටහන් කර ගෙන ඇති බව ද ඔහු පෙන්වාදුන්නේය. අපරාධ පරීක්ෂණ දෙපාර්තමේන්තුව මඟින් හා කුරුඳුවත්ත පොලිසිය මඟින් සිද්ධියට අදාළ පරීක්ෂණ කටයුතු සිදු කෙරුණු බව අජිත් රෝහණ මහතා පැවසුවේය. පරීක්ෂණවලට අනුව සාර්ථක ප්‍රතිඵල ලබා ගත හැකිවනු ඇති බවට ඔහු විශ්වාසය පළ කරයි. පසුගිය දා කොළඹ ජාතික කෞතුකාගාරයේ දෙවන මහලේ තබා තිබූ පෞරාණික වටිනාකමකින් යුත් කඩු කිහිපයක්, විවිධ වර්ගවලට අයත් රන් මුදු කිහිපයක් හා කාසි කොල්ලකරුවන් විසින් පැහැරගෙන ගොස් තිබුණි.", "URL": "https://sinhala.adaderana.lk/news.php?nid=22885", "Category": null, "Parent URL": null}