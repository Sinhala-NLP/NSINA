{"Source": "Adaderana", "Timestamp": "August 26, 2019 10:10 am", "Headline": "එංගලන්තයට තියුණු ජයක්", "News Content": "අළු බඳුන ටෙස්ට් ක්‍රිකට් තරගාවලියේ තෙවන තරගයෙන් එක් කඩුල්ලක තියුණ ජයක් හිමිකර ගැනීමට එංගලන්ත කණ්ඩායම සමත් වී ඇත. ලීඩ්ස් ක්‍රිඩාංගනයේ පැවති මෙම තරගයේ කාසියේ වාසිය දිනු එංගලන්ත නායකයා ප්‍රථමයෙන් පන්දුවට පහර දීමේ අවස්ථාව ඔස්ට්‍රේලියානු කණ්ඩායමට ලබාදුන්නේය. ඒ අනුව ඔවුන් සිය පළමු ඉනිම සඳහා ලබා ගත්තේ සියලු ක්‍රීඩකයින් දැවී ලකුණු 179ක් පමණයි. කෙසේවෙතත් එංගලන්ත පළමු ඉනිම ලකුණු 67කට සීමා කිරීමට ඕස්ට්‍රේලියානු පන්දු යවන්නන් සමත් වුණි. ලකුණු 112ක් ඉදිරියෙන් සිටිමින් සිය දෙවන ඉනිම ආරම්භ කළ ඕස්ට්‍රේලියානු කණ්ඩායමට එම ඉනිමේ ලබා ගත හැකි වුයේ ලකුණු 246ක් පමණයි. ඒ අනුව තරග ජයග්‍රහණය සඳහා එංගලන්ත කණ්ඩායමට ලකුණු 359ක ඉලක්කයක් හිමි වුණි. එම ඉනීමේදි එංගලන්ත මුල් පෙළ සහ මැද පෙළ කඩුලු ඉක්මනින් දවා ගැනීමට ඕස්ට්‍රේලියානු පන්දු යවන්නන් සමත් වුවද හුදකලා ඉනිමක් ක්‍රීඩා කරමින් බෙන් ස්ටොක් තරඟය ජයග්‍රහණය කරා රැගෙන ගියේය. එහිදී ඔහු පන්දු 219කට මුහුණ දෙමින් 06 පහර 08ක් සහ 04 පහර 11ක් සමඟින් ලකුණූ 135ක් ලබා ගත්තේය. අවසන් කඩුල්ල වෙනුවෙන් බෙන් ස්ටොක් සහ ජැක් ලීච් අතර ලකුණු 76ක සබඳතාවක් ගොඩ නැගුණු අතර ඉන් ලකුණූ 74ක් ලබා ගැනීමට බෙන් ස්ටොක් ලබා ගැනීම විශේෂත්වයකි.", "URL": "https://sinhala.adaderana.lk/news.php?nid=117488", "Category": null, "Parent URL": null}