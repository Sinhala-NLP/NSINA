{"Source": "Adaderana", "Timestamp": "June 6, 2017 06:28 pm", "Headline": "අවශ්‍ය වුණොත් කටාර්හි ශ්‍රී ලාංකිකයින් ගෙන්වා ගන්නවා", "News Content": "කටාර් රාජ්‍යයේ ඇති වී තිබෙන තත්ත්වය හේතුවෙන් එරට වෙසෙන ශ්‍රී ලාංකිකයින්ට මෙතෙක් කිසිදු ගැටළුවක් නොමැති බව විදේශ රැකියා අමාත්‍ය තලතා අතුකෝරල මහත්මිය පවසයි. අවශ්‍ය වුවහොත් ඕනෑම මොහොතකදී ශ්‍රී ලාංකික ශ්‍රමිකයින් මෙරටට ගෙන්වා ගැනීමට කටයුතු කරන බව අමාත්‍යවරිය සඳහන් කළාය. කටාර් රාජ්‍යයේ පවතින තත්ත්වය පිළිබඳව මාධ්‍ය වෙත අදහස් දක්වමින් තලතා අතුකෝරල අමාත්‍යවරිය මෙම අදහස් පළ කළාය.මේ අතර කටාර් රාජ්‍යයේ ඇති වී තිබෙන තත්ත්වය හේතුවෙන් මෙරටට ආර්ථික හෝ වෙනත් ආකාරයක කිසිදු බලපෑමක් නොමැති බව විදේශ අමාත්‍ය රවී කරුණානායක මහතා පවසයි. කටාර් රාජ්‍යය තුළ පවතින තත්ත්වය පිළිබඳ අද දෙරණ කල විමසීමකට පිළිතුරු දෙමින් විදේශ අමාත්‍ය රවී කරුණානායක මහතා මෙම අදහස පළ කළේය. විදේශ අමාත්‍ය ධූරයට පත් වී මෙන් අනතුරුව සිය ප්‍රථම සංචාරය ලෙස ඉන්දියාවේ සංචාරයක නිරත වන බවද රවී කරුණානායක අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=73970", "Category": null, "Parent URL": null}