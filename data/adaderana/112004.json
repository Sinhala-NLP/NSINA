{"Source": "Adaderana", "Timestamp": "June 15, 2019 08:09 am", "Headline": "ලෝක කුසලානය වෙනුවෙන් ඕස්ට්‍රේලියාවට එරෙහිව සිංහයන් අද පිටියට", "News Content": "වසර 23කට පසුව ඕස්ට්‍රේලියාවට එරෙහිව ලෝක කුසලාන තරග ජයක් ලැබීමේ අරමුණෙන් ශ්‍රී ලංකාව අද තරගබිමට පිවිසෙයි. තරගය ශ්‍රී ලංකා වේලාවන් අද පස්වරු 3ට ලන්ඩන් නුවර ඕවවල් ක්‍රීඩාංගණයේ පැවැත්වීමට නියමිතයි. ශ්‍රී ලංකාව සහ ඕස්ට්‍රේලියාව මෙලෙස ලෝක කුසලානයකදී එකිනෙකා හමුවන 10 වන අවස්ථාව මෙයයි. මීට පෙර ශ්‍රී ලංකාව සහ ඕස්ට්‍රේලියාව අතර ලෝක කුසලාන තරග 9ක් පවත්වා ඇති අතර ඉන් තරග 7ක්ම ඕස්ට්‍රේලියාව ජයගෙන ඇත. ශ්‍රී ලංකාව ඕස්ට්‍රේලියාවට එරෙහිව ලෝක කුසලාන තරග ජයක් හිමිකරගෙන ඇත්තේ 1996 ලෝක කුසලාන අවසන් මහා තරගයේදී පමණක් වන අතර තවත් තරගයක් 2011 වසරේදී වර්ෂාව හේතුවෙන් අත්හැර දැමුණි. මෙවර තරගාවලියේදී ඕස්ට්‍රේලියාව මේ දක්වා තරග 4කට සහභාගී වී ඉන් තරග 3ක් ජයගෙන ප්‍රසාද ලකුණු 6ක් සමඟින් ප්‍රසාද ලකුණු සටහනේ දෙවන ස්ථානයේ පසුවෙයි. ශ්‍රී ලංකාවත් මේ දක්වා තරග 4කට සහභාගි වී ඉන් එක් තරගයක් ජයගත් අතර ශ්‍රී ලංකාව සහභාගී වීමට නියමිතව තිබූ තරග දෙකක් වර්ෂාව හේතුවෙන් අත්හැර දැමුණි. ඒ අනුව ප්‍රසාද ලකුණු 4ක් සමඟින් ප්‍රසාද ලකුණු සටහනේ පස්වන ස්ථානයේ පසුවන ශ්‍රී ලංකාව හෙට තරගයට සහභාගී වන්නේ වර්ෂාව හේතුවෙන් ලැබුණු දින 11ක දිගු විවේකයකින් පසුවයි. කෙසේ වෙතත් එංගලන්ත කාළගුණ වාර්තාවලට අනුව හෙට තරගයට වර්ෂාවෙන් බාධා එල්ල වීමේ ඉඩ පවතින්නේ අවම මට්ටමකයි.", "URL": "https://sinhala.adaderana.lk/news.php?nid=112004", "Category": null, "Parent URL": null}