{"Source": "Adaderana", "Timestamp": "July 30, 2019 09:17 am", "Headline": "නිලධාරීන් දඩයම් කිරීම දැඩි ලෙස හෙළා දකිනවා-ලංකා ගුරු සංගමය", "News Content": "පාසල් පෙළ පොත්වල අමතර වියදමක් දරමින් අධ්‍යාපන අමාත්‍යවරයාගේ රුව සහිත වර්ණ ඡායාරූපයක් පළ කිරීම සම්බන්ධයෙන් මේ වන විට ජනාධිපතිවරයා පත් කළ ‘2015-2018 යහපාලන රජයේ වංචා දුෂණ විමර්ශනය පිළිබඳ විශේෂ ජනාධිපති කොමිසම’ විසින් පරීක්ෂණයක් පවත්වමින් තිබේ. එම කොමිසම හමුවේ සාක්ෂි ලබාදුන් හිටපු ග‍්‍රන්ථ ප‍්‍රකාශන කොමසාරිස් අයි.බී.සී.කේ. ඉලංගසිංහ මහතාට එරෙහිව කටයුතු කිරීමේ කි‍්‍රයාවලියක් අධ්‍යාපන අමාත්‍යාංශය තුළ දියත් වූ අතර, මේ වන විට එම නිලධාරියා අධ්‍යාපන අමාත්‍යාංශයේ අධ්‍යාපන සේවා ආයතනයේ සංචිතයට ස්ථාන මාරුකර ඇත්තේ ඉදිරියේදී ඔහුට එරෙහිව පැවැත්වීමට නියමිත විනය පරීක්ෂණයක් ඇතැයි සඳහන් කරමින් ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා පවසයි. අධ්‍යාපන අමාත්‍යාංශ ලේකම් එම්.එන්. රණසිංහ මහතාගේ අත්සනින් යුතු 2019.07.24 දිනැති ED/4/58/6/285(iii) අංකයෙන් යුතු ලිපියක් මගින් අයි.බී.සී.කේ. ඉලංගසිංහ මහතා අධ්‍යාපන අමාත්‍යාංශයේ අධ්‍යාපන සේවා ආයතනයේ සංචිතයට අනුයුක්ත කර ඇති බව ලංකා ගුරු සංගමයේ සඳහන් කළේය. අධ්‍යාපන අමාත්‍යාංශයේ පාසල් සැපයීම් ශාඛාවේ අධ්‍යක්ෂවරයා ලෙස රාජකාරි කටයුතු කළ ශී‍්‍ර ලංකා අධ්‍යාපන පරිපාලන සේවයේ පළමු පන්තියේ නිලධාරියෙකු වූ අයි.බී.සී.කේ. ඉලංගසිංහ මහතාට මෙම අනුයුක්තය ලබා දී ඇත්තේ ඔහුට විමර්ශනයකට අදාළ කිසිදු චෝදනා පත‍්‍රයක් හෝ ලබාදීමකින් තොරවය. අධ්‍යාපන අමාත්‍යවරයා තම නිවැරදි භාවය ඔප්පු කිරීමට කටයුතු නොකර ජනාධිපති කොමිසම ඉදිරියේ සාක්ෂි ලබාදෙන නිලධාරීන් දඩයම් කිරීමේ පිළිවෙතක පමණක් නිරත වන බව මින් පැහැදිලි වේ. සුරක්ෂා රක්ෂණය සම්බන්ධයෙන් වූ දුෂණ පිළිබඳ 2015-2018 යහපාලන රජයේ වංචා දුෂණ විමර්ශනය පිළිබඳ විශේෂ ජනාධිපති කොමිසමට පැමිණිලි කළ, අධ්‍යාපන අමාත්‍යාංශයේ සේවයේ නිරත වූ උපාධිධාරී සේවා නියුක්තිකයන්ගේ වෘත්තීය එකතුවේ ජාතික සංවිධායක ප‍්‍රසාද් මාලින්ද රාජපක්ෂ මහතා සම්බන්ධයෙන් ද අධ්‍යාපන අමාත්‍යාංශය මේ ආකාරයෙන්ම කටයුතු කළ අතර, 2019.05.29 දින සිට ස්ථාන මාරු කරන ලද එම නිලධාරියා මේ වන විට සේවයෙන් ද පහකර ඇත. වෘත්තීය සමිති නිලධාරියෙකු ලෙස මාධ්‍යයට අදහස් ප‍්‍රකාශ කිරීමට හිමිකම තිබියදී ඉහත පැමිණිල්ලට අදාළ සාක්ෂි ලබාදීම පදනම් කරගෙන මාධ්‍යයට අදහස් ප‍්‍රකාශ කළා යයි මෙම සේවයෙන් පහකිරීම සිදුකර ඇති බව පැහැදිලිය. අධ්‍යාපන අමාත්‍යාංශයේ සිදුවූවා යයි කියන වංචා දුෂණ සම්බන්ධයෙන් සාක්ෂි ලබාදෙන නිලධාරීන් මේ ආකාරයට දඩයම් කිරීම හරහා අදාළ විමර්ශන සම්බන්ධයෙන් සාක්ෂි ලබාදෙන නිලධාරීන් බියැගැන්වීම සිදු වේ. සිදුව ඇති වංචා සම්බන්ධයෙන් විධිමත් අපක්ෂපාතී විමර්ශන සිදු කිරීමට සහාය ලබාදෙනවා වෙනුවට මේ ආකාරයෙන් නිලධාරීන් දඩයම් කිරීම දැඩි ලෙස හෙළා දකින ලංකා ගුරු සංගමය එම නිලධාරීන් දඩයම් කිරීමේ කි‍්‍රයාවලිය වහා නතර කරන ලෙස අධ්‍යාපන බලධාරීන්ගෙන් ඉල්ලා සිටින බවද සඳහන් කළේය.", "URL": "https://sinhala.adaderana.lk/news.php?nid=115326", "Category": null, "Parent URL": null}