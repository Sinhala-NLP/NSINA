{"Source": "Adaderana", "Timestamp": "June 23, 2016 08:23 am", "Headline": "තොරතුරු පනත අද පාර්ලිමේන්තුවට", "News Content": "තොරතුරු දැනගැනීමේ අයිතිය පිළිබඳ පනත් කෙටුම්පත දෙවනවර කියවීමේ විවාදය අද(23) පැවැත්වීමට නියමිතව තිබේ.ජනමාධ්‍ය අමාත්‍ය ගයන්ත කරුණාතිලක මහතා සඳහන් කළේ හෙට(24) දිනයේද විවාදය පවත්වා පස්වරුවේ ඊට අදාළ ඡන්ද විමසීම පැවැත්වෙන බවයි.පාර්ලිමේන්තුව අද පෙවරවරු 10.30ට රැසිවීමට නියමිතව තිබේ. තොරතුරු දැනගැනීමේ අයිතිය පිළිබඳ පනත් කෙටුම්පත සම්මත කරගැනීම සඳහා පාර්ලිමේන්තුවේ සියලු මන්ත්‍රීවරුන්ගේ සහයෝගය අපේක්ෂා කරන බව අමාත්‍ය ගයන්ත කරුණාතිලක මහතා සඳහන් කළේය.ජන මත විචාරණයකට හෝ ඡන්ද විමසීමකට අදාළ කාලසීමාව තුළ විද්‍යුත් හා මුද්‍රිත ජනමාධ්‍ය විසින් පිළිපැදිය යුතු උපමාන හෙවත් මාර්ග උපදේශන ඇතුළත් ආණ්ඩුක්‍රම ව්‍යස්ථාව යටතේ වූ යෝජනාව ඊයේ පාර්ලිමේන්තුවේදී විවාදයට ගැණුනි.එහිදී පළාත් පාලන මැතිවරණය කල් දැමීම, රජය විසින් සිතා මතා සිදුකරන බවට මන්ත්‍රී දිනේෂ් ගුණවර්ධන මහතා ප්‍රකාශ කිරීමත් සමග පාර්ලිමේන්තුවේ උණුසුම් තත්වයක් හටගත්තේය.මන්ත්‍රීවරයාගේ ප්‍රකාශයට පළාත් පාලන හා පළාත් සභා අමාත්‍ය ෆයිසර් මුස්තාෆා මහතා පිළිතුරු දීමට නැගී සිටීමත් සමග මෙම උණුසුම් වචන හුවමාරුව සිදුවුණි.එහිදී පළාත් පාලන මැතිවරණය කල් දැමීම රජයේ අවශ්‍යතාවය මත සිදුවන්නක් නොවන බව ෆයිසර් මුස්තාෆා අමාත්‍යවරයා සඳහන් කළේය. පාර්ලිමේන්තු මන්ත්‍රී වාසුදේව නානායක්කාර මහතා ද පළාත් පාලන මැතිවරණ කල් දැමීම පිළිබදව අදහස් පළ කිරීමත් සමග ෆයිසර් මුස්තාෆා අමාත්‍යවරයා සහ ඔහු අතර මෙලෙස වචන හුවමාරුවක් සිදුවුණා.", "URL": "https://sinhala.adaderana.lk/news.php?nid=61371", "Category": null, "Parent URL": null}