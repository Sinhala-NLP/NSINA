{"Source": "Adaderana", "Timestamp": "March 21, 2019 07:20 pm", "Headline": "ජිනීවා සම අනුග්‍රාහකත්වය දැක්වීමේ යෝජනාවලිය සළකා බැලීම අද", "News Content": "ජගත් මානව හිමිකම් කොමසාරිස්වරියගේ ශ්‍රී ලංකාව පිළිබඳ වන යෝජනාවලට අදාළව ශ්‍රී ලංකාව සම අනුග්‍රාහකත්වය දැක්වීමේ යෝජනාවලිය ජගත් මානව හිමිකම් කවුන්සිලයේ 40 වැනි සැසියේදී සලකා බැලීම අද (21) සිදුකිරීමට නියමිතය. ඒ අනුව එම යෝජනාවන් ක්‍රියාත්මක කිරීමට අදාළව ශ්‍රී ලංකාව දක්වා ඇති ප්‍රගතිය තවත් වසර දෙකකට පසුව මානව හිමිකම් කවුන්සිලයේ 42 වැනි සැසිවාරයේදී ඔවුන් විසින් දැනුම් දෙනු ඇත. ජගත් මානව හිමිකම් පිළිබඳ මහ කොමසාරිස් මිෂෙල් බැචලෙට් මහත්මිය එක්සත් ජාතීන්ගේ මානව හිමිකම් කවුන්සිලයේ 40 වැනි සැසිවාරයට ශ්‍රී ලංකාව පිළිබඳ සිය වාර්තාව ඉදිරිපත් කිරීම ඊයේ (20) සිදුකළාය. මානව හිමිකම් සම්බන්ධයෙන් ශ්‍රී ලංකාව යම් ප්‍රගතියක් අත්කරගෙන ඇති බව එහිදී ඇය විසින් ප්‍රකාශ කළද තවත් පියවර රැසක් ගත යුතු බව අවධාරණය කර සිටියේය. ඒ අතර ශ්‍රී ලංකාව වෙනුවෙන් අදහස් දැක්වූ විදේශ අමාත්‍ය තිලක් මාරපන මහතා විසින් ඇතැම් යෝජනා ක්‍රියාත්මක කිරීමට ඇති නොහැකියාව පිළිබඳව මානව හිමිකම් කොමිසම දැනුවත් කරනු ලැබීය. ඒ අනුව මානව හිමිකම් කොමසාරිස්වරියගේ යෝජනාවලට අදාළව ශ්‍රී ලංකාව සම අනුග්‍රාහකත්වය දැක්වීමේ යෝජනාවලිය අද ජගත් මානව හිමිකම් කවුන්සිලයේ 40 වැනි සැසිවාරයේදී සළකා බැලීමට නියමිතය. මෙහිදී මානව හිමිකම් කොමිසමේ අධීක්ෂණය යටතේ අදාළ යෝජනාවන් ක්‍රියාත්මක කිරීම සඳහා ශ්‍රී ලංකාවට තවත් වසර දෙකක කාලයක් හිමි වෙයි. ඒ අනුව 2021 වසරේ මාර්තු මාසයේදී රැස්වන එක්සත් ජාතීන්ගේ මානව හිමිකම් කවුන්සිලයේ 42 වැනි සැසිවාරයේදී ශ්‍රී ලංකාවේ ප්‍රගතිය සම්බන්ධයෙන් වාර්තා කිරීමට නියමිතය.", "URL": "https://sinhala.adaderana.lk/news.php?nid=106503", "Category": null, "Parent URL": null}