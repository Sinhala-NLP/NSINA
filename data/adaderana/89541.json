{"Source": "Adaderana", "Timestamp": "May 21, 2018 06:33 pm", "Headline": " දිස්ත්‍රික්ක 12කට සරදම් කළ කාලගුණය", "News Content": "පවතින වැසි සහිත කාලගුණික තත්ත්වය දිවයිනේ දිස්ත්‍රික්ක 12කට බලපා තිබේ. ගාල්ල, කුරුණෑගල, කෑගල්ල, කළුතර, බදුල්ල, රත්නපුර, පුත්තලම, නුවරඑළිය, මහනුවර, ත්‍රීකුණාමලය, මුලතිව් සහ අනුරාධපුර දිස්ත්‍රික්කවලට වැඩි බලපෑම් එල්ල වී ඇති බව ආපදා කළමනාකරණ මධ්‍යස්ථානය පැවසුවේය. එම දිස්ත්‍රික්කවල පවුල් 3438කට අයත් පුද්ගලයන් 13,000කට පමණ වර්ෂාවෙන් බලපෑම් එල්ල වී තිබේ. ආරක්ෂිත ස්ථාන 20ක පවුල් 285කට අයත් පුද්ගලයන් 1024 දෙනෙකු රඳවා ඇති බව එම මධ්‍යස්ථානය සඳහන් කළේය. ජල ගැලීම් හේතුවෙන් නිවාස 173කට අර්ධ හානී සිදුව තිබේ. මේ අතර සහන සේවා කටයුතු සඳහා සියලු පියවර ගෙන ඇති බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේය. මේ අතර ගංගා ආශ්‍රිත ප්‍රදේශ කිහිපයක ජල ගැලීම් තත්ත්වයක් ඇති විය හැකි බව වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂ මාලා අලවතුගොඩ මහත්මිය සඳහන් කළේය.", "URL": "https://sinhala.adaderana.lk/news.php?nid=89541", "Category": null, "Parent URL": null}