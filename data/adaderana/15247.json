{"Source": "Adaderana", "Timestamp": "April 3, 2011 03:14 pm", "Headline": " ශ්‍රී ලංකාවට පිටමං කරනවාට  ස්විස්ටර්ලන්තයේ විරෝධතා", "News Content": "ස්විස්‍ටර්ලන්ත අගනුවරදී දෙමළ ජාතිකයින් පිරිසක් විරෝධතා ව්‍යාපාරයක නිරතව තිබේ. එරට රැකවරණය සඳහා පැමිණි සරණාගතයින් යළි ශ්‍රී ලංකාවට පිටත් කිරීම සඳහා ගෙන ඇති තීරණයට විරෝධය පළකිරීම මෙහි අරමුණ වී ඇතැයි විදෙස් මාධ්‍ය සඳහන් කරයි. විරෝධතාකරුවන් ඉල්ලා සිටින්නේ ශ්‍රී ලංකාවේ මානව හිමිකම් සම්බන්ධයෙන් පවතින තත්ත්වය පිළිබඳ යළි සලකා බැලිය යුතු බවයි. උතුරු සහ නැගෙනහිර ප්‍රදේශවල සිට පැමිණි සරණාගතයින් මානූෂීය මෙහෙ‍යුම අවසන් වීමෙන් පසු පවතින යහපත් තත්ත්වය හේතුවෙන් යළි පිටත් කර හැරිය යුතු බවට ස්විස්ටර්ලන්ත ෆෙඩරල් සංක්‍රමණ කාර්යාලය තීරණය කර තිබුණි. එහෙත් එම තීරණයට තම විරෝධය පළකරන බව විරෝධතාකරුවන් ප්‍රකාශ කරයි. ස්විස්ටර්ලන්තය තුළ දෙමළ ජාතික ශ්‍රී ලාංකික සරණාගතයින් විශාල පිරිසක් රැඳී සිටින අතර 1973 වසරේ සිට පුද්ගලයන් 11,000කට පමණ එරට පුරවැසි භාවය ද ලබාදී තිබේ.", "URL": "https://sinhala.adaderana.lk/news.php?nid=15247", "Category": null, "Parent URL": null}