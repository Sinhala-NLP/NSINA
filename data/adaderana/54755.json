{"Source": "Adaderana", "Timestamp": "October 29, 2015 03:55 pm", "Headline": "එස්.එෆ් ලොක්කා රට පැනීම තහනම් කරමින් උසාවි නියෝගයක්", "News Content": "කරාටේ ශූර වසන්ත සොයිසා ඝාතනයේ ප්‍රධාන සැකකරු විදේශ ගතවීම තහනමින් කරමින් අධිකරණය විසින් අද නියෝගයක් නිකුත් කර තිබේ.අනුරපුර මුදිතා මාවතේ පිහිටි වසන්ත සොයිසාට අයත් සමාජ ශාලාවට පසුගිය 24දා රාත්‍රී පිරිසක් කඩා වැදී සිදුකළ ප්‍රහාරයෙන් ඒ මහතා මියගිය අතර මෙම ප්‍රහාරයේ ප්‍රධාන සැකකරු බව කියන ඉරෝන් රණසිංහ හෙවත් එස්.එෆ් ලොක්කාට මෙලෙස රටින් පලායාම තහනම් කරමින් අනුරාධපුර ප්‍රධාන මහේස්ත්‍රාත් අධිකරණය නියෝගයක් නිකුත් කර ඇත.අනුරාධපුර ප්‍රධාන මහේස්ත්‍රාත් ශානක කලංසූරිය මහතා ආගමන විගමන පාලකවරයාට මීට අදාළ නියෝගය නිකුත් කළ බව අද දෙරණ අධිකරණ වාර්තාකරු සඳහන් කළේය.සැකකරු විදෙස් ගතවීමට ගුවන්තොටුපළට පැමිණියහොත් වහාම පොලිස් අත්අඩංගුවට පත් කරන ලෙස ද මහේස්ත්‍රාත්වරයා ආගමන විගමන පාලකවරයාට නියෝග කර ඇත.අනුරාධපුර මූලස්ථාන පොලීසිය සිදුකරන ලද කරුණු දැක්වීමක් සැලකිල්ලට ගනිමින් මහේස්ත්‍රාත්වරයා මෙම නියෝගය ලබාදී ඇති බව සඳහන්ය.වසන්ත සොයිසා ඝාතන සිද්ධිය සම්බන්ධයෙන් අත්අඩංගුවට ගත් සැකකරුවන් විසිදෙනෙකු ලබන මස 09 වන දින දක්වා රක්ෂිත බන්ධනාගාර ගත කර සිටින අතර ඝාතනයේ ප්‍රධාන සැකකරු ලෙස සැලකෙන්නේ යුධ හමුදාවෙන් පැන ගිය විශේෂ බලකා සෙබළෙකු වන ඉරෝන් රණසිංහ නමැත්තා යි.මේ වන විට පොලීසිය මගහැර පළාගොස් සිටින සැකකරු අත්අඩංගුවට ගැනීම සඳහා විශේෂ පොලිස් කණ්ඩායම් කිහිපයක් යොදවා ඇති බව පොලීසිය අධිකරණයට දැනුම් දී ඇත.", "URL": "https://sinhala.adaderana.lk/news.php?nid=54755", "Category": null, "Parent URL": null}