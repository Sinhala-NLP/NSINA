{"Source": "Adaderana", "Timestamp": "June 12, 2013 06:55 am", "Headline": "  තාමත් මුහුදු යන්න බෑ - කාලගුණය අවදානම්", "News Content": "මන්නාරම සිට කොළඹ සහ ගාල්ල හරහා පොතුවිල් දක්වා මෙන්ම යාපනය හා ත්‍රීකුණාමලය වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශ රළු සහ අනතුරුදායක වන බව කාලගුණ විද්‍යා දෙපාර්තමේන්තුව පවසයි. එහි පැයට කි.මී 70 පමණ දක්වා සුළං වේගයක් ඇති වන නිසා මුහුදු යාමෙන් වළකින ලෙස ධීවර සහ නාවික ප්‍රජාවගෙන් ඉල්ලා සිටින බව කාලගුණ විද්‍යා දෙපාර්තමේන්තුව අවධාරණය කරයි. මෙම තත්ත්වය අද පස්වරුව තෙක් බලපවත්වනු ඇති බව සඳහන්ය. දිවයිනේ නිරිත දිග කොටසේ නැවත වැසි සහ දිවයින සහ අවට මුහුදු ප්‍රදේශවල සුළං සහිත කාළගුණ තත්වයක් අපේක්ෂා කරන බවත්, දිවයිනේ බස්නාහිර, සබරගමුව, මධ්‍යම සහ දකුණු පළාත් වල ද පුත්තලම සහ කුරුණෑගල දිස්ත්‍රික්ක වල ද විටින් විට වැසි ඇති වන බව කාලගුණ විද්‍යා දෙපාර්තමේන්තුව කියා සිටියි. දිවයින හරහා, වි‍ශේෂයෙන් මධ්‍යම කඳුකරයේ බටහිර බෑවුම් ප්‍රදේශවල විටින් විට නිරිත දිගින් හමන තද සුළං ඇති විය හැකි බවද එම දෙපාර්තමේන්තුව කියා සිටියි. එසේම කඩුවෙල හා කොළඹ ප්‍රදේශ කිහිපයකට ඊයේ රාත්‍රීයේ දැඩි සුළං තත්ත්වයක් ඇති වූයෙන් නිවාස කිහිපයකට හානි සිදුව ඇති බවත්, ඒ පිළිබඳ වැඩිදුර තොරතුරු තාමත් වාර්තා වෙම්න් පවතින බවත් ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=34849", "Category": null, "Parent URL": null}