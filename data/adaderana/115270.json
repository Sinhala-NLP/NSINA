{"Source": "Adaderana", "Timestamp": "July 29, 2019 01:04 pm", "Headline": "පවුලක් අයින් කරන්න රටේ ව්‍යවස්ථාව වෙනස් කළා-මහින්ද", "News Content": "19 වැනි ආණ්ඩුක්‍රම ව්‍යවස්ථා සංශෝධනය යනු පවුලක් ඉලක්ක කරමින් රටක ව්‍යවස්ථාවක් වෙනස් කළ අවස්ථාවක් බව විපක්ෂ නායක මහින්ද රාජපක්ෂ මහතා පවසයි. බෙලිඅත්ත ආසන බල මණ්ඩල රැස්වීමට එක් වෙමින් විපක්ෂනායකවරයා මේ බව කියා සිටියේය. එහිදී සිය අදහස් දක්වමින් ඒ මහතා මෙසේ ප්‍රකාශ කළේය. \"19 අසාර්ථක බව දැන් හැමෝම කියනවා. අපිත් කිවුවා. මේ ගැන පොතක් ලියලා තියෙනවා නීතිඥ මනෝහාර ද සිල්වා. ඒ පොතේ ලියලා තියෙනවා මහින්දට දෙපාරයි ජනාධිපතිවරණයට ඉල්ලන්න පුළුවන්. දෙපාරක් ඉල්ලුවාහම එයා ගෙදර යන්න ඕනෙ කියලා. ද්විත්ව පුරවැසිභාවය තියෙන අයටත් එන්න බැහැ කියලත් තියෙනවා. ඒ බැසිල් හා ගෝඨාභය ඉලක්ක කරගෙන. බැරිවෙලාවත් නාමල්ව දැම්මොත් කියලා වයස් සීමාව 33 තිබුණ එක 35 කළා. එච්චර මෝඩද අපි? වයස, සුදුසුකම් බලලයි අපි නම් කරන්නේ. මේකෙන් හොඳට පේනවා පවුලක් අයින් කරන්න රටේ ව්‍යවස්ථාව වෙනස් කළා කියලා. හැබැයි ඒක පෙන්නලා යටින් ජනාධිපතිගේ බලය අයින් කළා. ජනාධිපතිවරයා නිකම්ම මනුස්සයෙක් බවට පත් කළා. මේක කළේ රනිල්ගේ ආණ්ඩුව. මේකට ජනාධිපති රැවටුණා. ජනාධිපති පිළිගන්න ඕනෙ එයා රැවටුණා කියලා. දැන් මේ ආණ්ඩුවේ අන්තිම කාළේ. ව්‍යවස්ථාව, නීති වෙනස් කරන්න හදනවා. සම්බන්ධන් කියනවා ව්‍යවස්ථා නීති වෙනස් කරන්න ඕනෙ කියලා. සම්බන්ධන්ලා ව්‍යවස්ථාව අල්ලගෙන හැමදාම කෑවා. උතුරේ මිනිහට මොකුත් කළේ නෑ. මේ අතර ශ්‍රී ලංකා පොදුජන පෙරමුණේ යුරෝපා ශාඛාවල සාමාජිකයින්ගේ හමුවක් පසුගියදා ඉතාලියේ මිලානෝ නගරයේදි පැවැත්වුණි. ඊට එංගලන්තය, ප්‍රංශය, ජර්මනිය, ස්විස්ටර්ලන්තය සහ ඉතාලියේ මිලානෝ, වෙරෝනා , පිරෙන්සි සහ රෝම නගරවල ශාඛා සමිති නිලධාරීන් එක්ව සිටියේය.", "URL": "https://sinhala.adaderana.lk/news.php?nid=115270", "Category": null, "Parent URL": null}