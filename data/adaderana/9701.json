{"Source": "Adaderana", "Timestamp": "July 19, 2010 11:32 am", "Headline": "නීති කඩන බෙහෙත් කඩ වලට දැල් එලයි", "News Content": "ඖෂධ අලෙවි කිරීමේදී පවතින ආචාර ධර්ම හා නීති කඩකරන ඔසු සැල් හිමියන් සොයා වැටලීම් ආරම්භ කරන ලෙසට සෞඛ්‍ය අමාත්‍ය මෛත්‍රීපාල සිරිසේන මහතා ජාතික ඖෂධ අධිකාරීයට උපදෙස් ලබා දී ඇත. දැනට දිවයින පුරා සිටින ඔසු සැල් හිමියන් සියලු දෙනා දිස්ත්‍රික් මට්ටමෙන් කැඳවා ඖෂධ සඳහා වන රජයේ නිර්දේශ සහ ආචාර ධර්ම පිළිබඳ දැනුවත් කිරීමේ වැඩපිළිවෙලක් ද ආරම්භ කර ඇති බව සෞඛ්‍ය අමාත්‍යාංශය පවසයි. ඉන් අනතුරුව සියලුම පෞද්ගලික ඔසු සැල් පරීක්ෂා කිරීමේ දැවැන්ත මෙහෙයුමක් ඉදිරි දින කිහිපය තුළ ආරම්භ කිරීමට ජාතික ඖෂධ අධිකාරිය කටයුතු යොදා තිබේ. මේ සම්බන්ධයෙන් සියලුම ප්‍රාදේශීය සෞඛ්‍ය සේවා අධ්‍යක්ෂවරුන් සහ පළාත් සෞඛ්‍ය අධ්‍යක්ෂවරුන් දැනුවත් කර ඇතැයි ද සෞඛ්‍ය අමාත්‍යාංශය සඳහන් කරයි. වෛද්‍ය නිර්දේශ නොමැතිව ඖෂධ නිකුත් කිරීම, භාවිතයෙන් ඉවත් කළ ඖෂධ අලෙවි කිරීම, කල් ඉකුත් වු ඖෂධ ළඟ තබා ගැනීම, ඖෂධ සහ ආහාර එකම ශීතකරණයක ගබඩා කිරීම, බලපත්‍ර රහිතව ඖෂධ ශාලා පවත්වාගෙන යාම වැනි කරුණු සම්බන්ධයෙන් සොයා බැලීම මෙම වැටලීම් සිදුකිරීමේ අරමුණ වී ඇත.", "URL": "https://sinhala.adaderana.lk/news.php?nid=9701", "Category": null, "Parent URL": null}