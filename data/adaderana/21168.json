{"Source": "Adaderana", "Timestamp": "January 5, 2012 09:17 am", "Headline": "එජාප නව උපදේශක කමිටුව පළමුවරට රැස්වෙයි", "News Content": "එක්සත් ජාතික පක්ෂයේ නව උපදේශක කමිටුව පළමු වරට පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් අද(05) රැස්වෙයි. සිරිකොත පක්ෂ මූලස්ථානයේ දී අද පෙරවරුවේ 10 .30ට උපදේශක කමිටුව රැස්වීමට නියමිත බව මහලේකම් තිස්ස අත්තනායක මහතා ප්‍රකාශ කළේය. මෙම කමිටුව සඳහා පක්ෂ නායක රනිල් වික්‍රමසිංහ මහතාට අමතරව නියෝජ්‍ය නායක සජිත් ප්‍රේමදාස මහතා, උපනායක ජෝශප් මයිකල් පෙරේරා මහතා, සභාපති ගාමිණි ජයවික්‍රම පෙරේරා මහතා, මහලේකම් තිස්ස අත්තනායක මහතා සහ ජාතික සංවිධායක දයා ගමගේ මහතා සභභාගී වීමට නියමිතය. එහි දී 2012 වසර සඳහා කෘත්‍යාධිකාරි මණ්ඩලය යළි ස්ථාපිත කිරීම සම්බන්ධයෙන් සාකච්ඡා කිරීමට නියමිතව තිබේ. කෘත්‍යාධිකාරි මණ්ඩලයට නිල බලයෙන් පත්කෙරෙන පුද්ගලයින් සියල්ල පත්කරමින් මණ්ඩලයේ සියලු පුරප්පාඩු සම්පුර්ණ කිරීමට මෙහි දී අපේක්ෂා කරන බව තිස්ස අත්තනායක මහතා ප්‍රකාශ කළේය. 2012 වසරේ දී ක්‍රියාත්මක කිරීමට නියමිත එක්සත් ජාතික පක්ෂයේ වැඩසටහන් වහාම ආරම්භ කිරීම සදහා මෙම මාසය තුළ එක්සත් ජාතික පක්ෂයේ නව කෘත්‍යාධිකාරි මණ්ඩලය ද රැස්වීමට නියමිත බව වාර්තා වේ.", "URL": "https://sinhala.adaderana.lk/news.php?nid=21168", "Category": null, "Parent URL": null}