{"Source": "Adaderana", "Timestamp": "August 22, 2018 01:41 pm", "Headline": "ගම්පෙරළියෙන් වෙන්නේ රට පෙරළියක්", "News Content": "බැඳුම්කර වංචාව යට ගැසීම සඳහා විශාල වැඩපිළිවෙලක් සැලසුම් කර ඇති බව ඒකාබද්ධ විපක්ෂය පවසයි. අද (22) කොළඹ පැවති මාධ්‍ය හමුවකට එක් වෙමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී මහින්දානන්ද අලුත්ගමගේ මහතා මේ බව ප්‍රකාශ කළේය. එම සැලසුම අනුව විවිධ මාතෘකා දවසින් දවස නිර්මාණය කරමින් ජනතාවගේ අවධානය වෙනස් කිරීමට උත්සහ කරමින් සිටින බවද ඒ මහතා ප්‍රකාශ කළේය. එල්ලුම්ගස , දුම්රිය වර්ජනය හා වැලිකඩ රැඳවියන්ගේ උද්ඝෝෂණය ආදී විවිධ මාතෘකා පසුගිය මාසය පුරාවටම තිබූ බවද මහින්දානන්ද අලුත්ගමගේ මහතා පැවසීය. බැඳුම්කර වංචාව යටගසමින් සිටින බවත් ජනාධිපතිවරයා විසින් කොමිසමක් පත්කළද ඉන් පලක් නොමැති වී ඇති බවත් රජ්‍ය ආයතන තුනක් පාඩු ලබා නඩු දැමීමට සූදානමින් සිටින බවද ඒ මහතා පැවසීය. ගම්පෙරළිය වැඩසටහනෙන් සිදුවන්නේ රට පෙරළියක් බවත් අවසානයේ ආණ්ඩුවට ඉවත්වීමට සිදුවන බවද ඒ මහතා පැවසීය. අද වන විට රටේ ආර්ථිකය කඩා වැටී ඇති බවත් පසුගිය සතියේ රටේ මූල්‍ය තත්ත්වය සම්බන්ධයෙන් වාර්තාවක් මහා භාණ්ඩාගාරය විසින් ඉදිරිපත් කර ඇති බවත් එම වාර්තාව මඟින් රටේ 2018 වසරේ පළමු කාර්තුව තුළදී රටේ ප්‍රධාන සමාගම් රැසක මූල්‍ය තත්ත්වය 20% කින් කඩා වැටී ඇති බවට හෙළිදරව් වී ඇති බවද ඒ මහතා පැවසීය. ඉදිකිරීමේ ක්ෂේත්‍රය තුළ මූල්‍ය තත්ත්වය 16 % කින් කඩා වැටී ඇති බවත් ඉදිකිරීම් කොන්ත්‍රාත්කරුවන්ට බිලියන 25 ක මුදලක් ගෙවීමට ඇති බවද ඒ මහතා වැඩිදුරටත් ප්‍රකාශ කළේය. මෙම මාධ්‍ය හමුවට එක්වූ ජාතික නිදහස් පෙරමුණේ පද්ම උදයශාන්ත මහතා ප්‍රකාශ කළේ මරතෝඩි ගමේ පවුල් 1500 ක් පමණ පදිංචි කර ඇති බවත් එම පිරිස අතුරින් 450 ක ශ්‍රී ලාංකික පුරවැසිභාවය හෝ නොමැති බවයි. මුලතිව් රක්ෂිතයේ පුරාවිද්‍යා උරුමය ඩෝසර් කර ඇති බවත් මුහුදු මහා විහාරයට අයත් අක්කර 700 ක ඉඩමෙන් අක්කර 697 ක් අත්පත් කරගෙන ඇති බවද ඒ මහතා පැවසීය. මේවා සාක්ෂි සහිතව ඔප්පු කිරීමට සූදානම් බවත් එල්.ටී.ටී.ඊ සංවිධානය භාවිතා කළ අවි ආයුධ 5000 ක් පමණ මුස්ලිම් ත්‍රස්ථවාදී සංවිධාන වෙත ගොස් ඇති බවට තොරතුරු ලැබී ඇති බවද ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=94834", "Category": null, "Parent URL": null}