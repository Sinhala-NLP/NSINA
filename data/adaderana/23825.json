{"Source": "Adaderana", "Timestamp": "April 26, 2012 04:00 pm", "Headline": "තමන් ඇප මත මුදාහරින්නැයි ෆොන්සේකාගෙන් පෙත්සමක්", "News Content": "සුදු කොඩි නඩුවෙන් දඬුවම් නියම වී සිටින හිටපු යුද හමුදාපති සරත් ෆොන්සේකා මහතා තමන්ව ඇප මත මුදාහරින ලෙස ඉල්ලා ශ්‍රේෂ්ඨාධිකරණයට පෙත්සමක් ඉදිරිපත් කර තිබේ. සිය නීතිඥවරු මාර්ගයෙන් සරත් ෆොන්සේකා මහතා මෙම පෙත්සම ශ්‍රේෂ්ඨාධිකරණයට ඉදිරිපත් කර ඇති අතර එහි වගඋත්තරකරුවන් ලෙස නීතිපතිවරයා නම්කර තිබේ. සුදු කොඩි නඩුවෙන් තමාට වසර 03 ක සිර දඬුවමක් කොළඹ මහාධිකරණය මගින් ප්‍රකාශ කළ බව පෙත්සම්කාර සරත් ෆොන්සේකා මහතා කියා සිටියි. ඊට එරෙහිව තමන් අභියාචනයක් මේ වනවිට ශ්‍රේෂ්ඨාධිකරණයට ඉදිරිපත් කර ඇති බව ද ෆොන්සේකා මහතා කියා සිටියේය. එබැවින් එම අභියාචනය විභාග කොට අවසන් තීන්දුවක් ලබාදෙන තුරු තමන්ව ඇප මත මුදාහරින ලෙස සරත් ෆොන්සේකා මහතා ශ්‍රේෂ්ඨාධිකරණයෙන් ඉල්ලා සිටියි. තමන් වසර 40 ක හමුදා සේවයක් සම්පූර්ණ කර ඇති නිලධාරියෙකු බව සඳහන් කරන සරත් ෆොන්සේකා මහතා එබැවින් ඇප ලබාගැනීමෙන් පසුව අධිකරණය මගහැරයාමට කිසිසේත්ම තමන් උත්සාහ නොකරන බව ද කියා සිටියි. එබැවින් අදාළ අභියාචනා පෙත්සම විභාග කොට අවසන් තීන්දුවක් ලබාදෙන තුරු තමා ඇප මත මුදාහරින ලෙස ඔහු ශ්‍රේෂ්ඨාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=23825", "Category": null, "Parent URL": null}