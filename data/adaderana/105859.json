{"Source": "Adaderana", "Timestamp": "March 11, 2019 09:04 am", "Headline": "වකුගඩු රෝගීන් වෙනුවෙන් ක්‍රියාත්මකවන ජල ව්‍යාපෘතියක් අතරමග නවතී", "News Content": "විල්ගමුව ප්‍රාදේශීය ලේකම් කොට්ඨාසයේ සිට පොළොන්නරුව දිස්ත්‍රික්කය දක්වා වකුගඩු රෝග නිවාරණ පානීය ජල ව්‍යාපෘතිය අතරමග නැවතීම හේතුවෙන් වකුගඩු රෝගීන් තවදුරටත් පීඩාවට පත්ව ඇතැයි විල්ගමුව ප්‍රාදේශීය සභාව පවසන බව අද දෙරණ වාර්තාකරු පවසයි. මතලේ විල්ගමුව හීන් ගඟ හරහා මෙම ජල ව්‍යාපෘතිය මහින්ද රාජපක්ෂ මහතා ජනාධිපතිව සිටි කාලයේ ඉදිකිරීම් ආරම්භ කළ බවත් මේ වනවිට එම ඉදිකිරීම් අතරමග නවතා දමා විශාල රාජ්‍ය මුදල් ප්‍රමාණයක් වියදම් කොට තිබෙන බව විල්ගමුව ප්‍රාදේශීය සභාවේ සභාපති කේ .ඒ ,ජි . තෙන්නකෝන් මහතා ප්‍රකාශ කර ඇත. මාතලේ විල්ගමුව ප්‍රදේශයෙන් ගලා බසින හීන් ගඟ සහ ඒ අවට හීන් ගඟෙන් වතුර පානය කරන කිසිදු අයකුට වකුගඩු රෝග නොමැතිවීමත් කිසිඳු මුත්‍රා රෝග හට නොගැනීම පිළිබඳව සිදුකළ පර්යේෂණයකින් පසුව හීන් ගඟේ ජලය වකුගඩු රෝගය බහුලව පවතින විල්ගමුව ප්‍රාදේශීය ලේකම් කොට්ඨාස ජනතාවට සහ පොළොන්නරුව දිස්ත්‍රික්කයේ ජනතාවට රැගෙන යෑම සඳහා මෙම විශාල වූ ජල ව්‍යාපෘතිය ආරම්භ කළ බව ප්‍රදේශවාසීහු ද පෙන්වා දෙති. එහෙත් මේ වන විට ඉදිකිරීම් අතරමග නවතා දමා මුරකරුවෙකු පමණක් සීමා කොට ඇතැයි ප්‍රදේශවාසීහු පෙන්වා දෙති. විල්ගමුව ප්‍රාදේශීය ලේකම් කොට්ඨාස පමණක් මේ වන විට වකුගඩු රෝගීන් 3000කට අධික පිරිසක් නිල වශයෙන් හඳුනාගෙන තිබෙන බව මෙම ජනතාවට තවමත් රජයේ වියදමින් පානීය ජලය ලබා දෙන බවත් විල්ගමුව ප්‍රාදේශීය සභාවේ සභාපති තෙන්නකෝන් මහතා වැඩිදුරටත් සඳහන් කළේය. දේශපාලන මතිමතාන්තර හේතුවෙන් ජල ව්‍යාපෘතියක් අතරමග නවතා දැමීම අපරාධයක් බව ප්‍රදේශවාසීහු පෙන්වා දෙති. එමෙන්ම මෙම ජල ව්‍යාපෘතියේ සේවය කළ බොහෝ දෙනෙකුට වැටුප් ලබා නොදී මෙම ව්‍යාපෘතිය අතරමග නැවතී ඇතැයි ප්‍රදේශවාසීහු පවසයි. මේ වන විට විශාල ජල ගබඩා හතක් ඉදිකොට අවසන් කොට ජල නල ප්‍රදේශ ගණනාවක එලා අවසන් බවත් ඔවුහු සඳහන් කරති. මෙම හීන් ගඟ හරහා ඉදිවෙන පානීය ජල ව්‍යාපෘතිය පිළිබඳව ජනාධිපති මෛත්‍රීපාල සිරිසේන මහතාගේ අවධානය යොමුකොට නැවත මෙහි ඉදිකිරීම් කටයුතු ආරම්භ කරන්නැයි ප්‍රදේශවාසීහු ඉල්ලීමක් කර සිටිති.", "URL": "https://sinhala.adaderana.lk/news.php?nid=105859", "Category": null, "Parent URL": null}