{"Source": "Adaderana", "Timestamp": "December 19, 2017 07:01 am", "Headline": "මලයාසියානු-ශ‍්‍රී ලංකා අගමැතිවරුන් අද හමුවෙයි", "News Content": "තෙදින නිල සංචාරයක් සඳහා දිවයිනට පැමිණ සිටින මලයාසියානු අග‍්‍රාමාත්‍ය නජිබ් අබ්දුල් රසාක් මහතා අද දිනයේ අග‍්‍රාමාත්‍ය රනිල් වික‍්‍රමසිංහ මහතා හමුවීමට නියමිතව තිබේ. අද දහවල් අරලියගහ මන්දිරයේ දී අග‍්‍රාමාත්‍යවරුන් දෙදෙනා අතර ද්වීපාර්ශවික සාකච්ඡා පැවැත්වීමට නියමිත බව අග‍්‍රාමාත්‍ය කාර්යාලය සඳහන් කළේය. මලයාසියානු අග‍්‍රාමාත්‍යවරයා, අග්‍රාමාත්‍ය රනිල් වික‍්‍රමසිංහ මහතා සමඟ ආර්ථික සහයෝගීතාව පිළිබඳව සාකච්ඡා කිරීමට නියමිත අතර දෙරටේ වෙළෙඳ සහ ආයෝජන අවස්ථා පිළිබඳව ද අවධානය යොමුකිරීමට නියමිතයි. නිල සංචාරයක් සඳහා පසුගිය ඉරිදා දිනයේ දිවයිනට පැමිණි මලයාසියානු අග‍්‍රාමාත්‍යවරයා ඊයේ දිනයේ දී ජනාධිපති මෛත‍්‍රීපාල සිරිසේන මහතා හමුවී ද්වීපාර්ශවික සාකච්ඡා පවත්වනු ලැබීය. එහිදි දෙරට අතර ද්වීපාර්ශවික ගිවිසුම් තුනකට අත්සන් තැබීම ද සිදු විය. මලයාසියානු අග‍්‍රාමාත්‍ය නජිබ් අබ්දුල් රසාක් මහතා මෙරට ව්‍යාපාරිකයින් සහ අයෝජකයින් සමඟ ද සාකච්ඡා පැවැත්වීමට නියමිතව තිබේ. තෙදින නිල සංචාරය නිම කරමින් මලයාසියානු අග‍්‍රාමාත්‍යවරයා අද පස්වරුවේ දිවයිනෙන් පිටත්ව යාමට නියමිතයි.", "URL": "https://sinhala.adaderana.lk/news.php?nid=81744", "Category": null, "Parent URL": null}