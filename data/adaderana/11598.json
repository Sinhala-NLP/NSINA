{"Source": "Adaderana", "Timestamp": "October 19, 2010 10:25 am", "Headline": "වව්නියාවේදී අද උතුරු ප්‍රගති සමාලෝචන රැස්වීමක්", "News Content": "උතුරු පළාත් සංවර්ධන ප්‍රගති සමාලෝචන රැස්වීම ජනාධිපති මහින්ද රාජපක්ෂ මහතාගේ ප්‍රධානත්වයෙන් අද(19) වව්නියාවේ දී පැවැත්වේ. ඒ සඳහා උතුරු පළාතේ රාජ්‍ය නිලධාරීන් සහ මහජන නියෝජිතයන් සහභාගී වන බව ජනාධිපති මාධ්‍ය අංශය සඳහන් කරනු ලැබීය. වව්නියාව, මන්නාරම, කිලිනොච්චිය, මුලතිව් සහ යාපනය යන දිස්ත්‍රික්ක වල උතුරු වසන්තය වැඩසටහන යටතේ ක්‍රියාත්මක සංවර්ධන කටයුතු පිළිබඳ මෙම රැස්වීමේ දී අවධානය යොමු කෙරෙනු ඇත. මීට අමතරව උතුරු පළාතේ නැවත පදිංචි කළ ජනතාව සහ නැවත පදිංචි කළ යුතු ජනතාවගේ ජීවන තත්ත්වය පිළිබඳව ගත යුතු ක්‍රියාමාර්ග සම්බන්ධයෙන් සාකච්ඡාවට ගනු ඇති බව ද අනාවරණය වේ. දිවයිනේ එක් එක් පළාත් වෙත ගොස් පළාත් සංවර්ධන ප්‍රගති සමාලෝචන රැස්වීම් පැවැත්වීමට ජනාධිපතිවරයා පසුගිය දා තීරණය කළ අතර මේ වන විට පළාත් කිහිපයක එම රැස්වීම් පවත්වා තිබේ.", "URL": "https://sinhala.adaderana.lk/news.php?nid=11598", "Category": null, "Parent URL": null}