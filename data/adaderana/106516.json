{"Source": "Adaderana", "Timestamp": "March 22, 2019 07:32 am", "Headline": "මන්නාරම සමූහ මිනීවල ගැන අවසන් තීරණය අද", "News Content": "මන්නාරම සමූහ මිනීවලේ කැණීම් කටයුතු යළි ආරම්භ කිරිම සම්බන්ධයෙන් වන සාකච්ඡාවක් අද(22) පැවැත්වීමට නියමිතව තිබේ. මන්නාරම විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා සඳහන් කළේ මන්නාරම මහේස්ත්‍රාත් පී.සරවනරාජා මහතාගේ ප්‍රධානත්වයෙන් මන්නාරම මහේස්ත්‍රාත් අධිකරණ සංකීර්ණයේදී එම සාකච්ඡාව පැවැත්වෙන බවයි. කාබන් පරීක්ෂණය වෙත යැවූ අස්ථි කොටස්වල සාම්පල වාර්තාව මහේස්ත්‍රාත් අධිකරණය විසින් මහජන ලියවිල්ලක් මඟින් ප්‍රසිද්ධ කිරීමෙන් පසු, පසුගිය 08 වන දින එම කැණීම් කටයුතු තාවකාලිකව අත්හිටුවන ලෙස මන්නාරම අධිකරණය විසින් නියෝග කළේය. එම කාබන් පරීක්ෂණ වාර්තාවට අනුව පරීක්ෂාවට ලක්කළ අස්ථි සාම්පල ක්‍රිස්තු වර්ෂ 1450ත් 1650ත් අතර කාල සීමාවට අයත් බවට අනාවරණය වන නමුත් නිශ්චිත කාල සීමාවක් ප්‍රකාශ කිරීමට නොහැකි බව දත්ත විශ්ලේෂකයින් එහි සඳහන් කර තිබුණේය. කෙසේවෙතත් පසුගිය මාර්තු 08 වනදින වනවිට දින 156ක කාලයක් සිදුකළ කැණීම්වලදී සමූහ මිනීවල තුළින් මිනිස් සිරුරු 342ක අස්ථි කොටස් මතුකර ගැනීමට හැකිවී තිබේ. ඒ අතර ළමුන් 30කුට අයත් අස්ථි කොටස් ද නිශ්චිතව හඳුනාගැනීමට හැකිවී ඇති බව විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා සඳහන් කළේය.", "URL": "https://sinhala.adaderana.lk/news.php?nid=106516", "Category": null, "Parent URL": null}