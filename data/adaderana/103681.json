{"Source": "Adaderana", "Timestamp": "February 4, 2019 07:32 pm", "Headline": "වතු සමාගම් කෝටි ගණනක ලාභ ලබන බව පෙරටුගාමීගෙන් චෝදනා", "News Content": "වතු කම්කරුවන්ට ලැබිය යුතු රුපියල් දහසක දෛනික වැටුප ලබා දීමට නොහැකි බව පවසන සමාගම් රුපියල් කෝටි ගණනක ලාභ ලබන බව පෙරටුගාමී සමාජවාදී පක්ෂයේ දේශපාලන මණ්ඩල සභික දුමින්ද නාගමුව මහතා පෙන්වා දෙයි. අද බණ්ඩාරවෙලදී පැවති එම පක්ෂයේ වතු කම්කරු මධ්‍යස්ථානයේ පළමු ජාතික සමුළුව අමතමින් ඒ මහතා මෙම අදහස් පළ කළේය. මේ අතර වතු කම්කරුවන්ට රුපියල් දහසක දෛනික වැටුපක් ලබා දෙන ලෙස ඉල්ලමින් අද බණ්ඩාරවෙල නගරයේදී විරෝධතාවක්ද පැවැත්වුණි. වතු කම්කරුවන්ට රුපියල් දහසක දෛනික වැටුපක් ලබා දෙන ලෙස ඉල්ලමින් පෙරටුගාමී සමාජවාදී පක්ෂයේ වතු කම්කරු මධ්‍යස්ථානය සංවිධාන කළ විරෝධතාවක් අද පස්වරුවේ බණ්ඩාරවෙල නගරයේදී පැවැත්වුණි. විරෝධතාවට පැමිණි වතු කම්කරුවන් බණ්ඩාරවෙල පුෂ්පරාම විහාරස්ථානය අසල සිට පාගමනින් බණ්ඩාරවෙල නගරයේ ප්‍රධාන වටරවුම ඉදිරිපිටට පැමිණියාය. බණ්ඩාරවෙල පොලිස් නිලධාරීන් පැමිණ විරෝධතාකරුවන් මාර්ගයෙන් ඉවත් කිරීමට උත්සාහ කළ අවස්ථාවේදී උණුසුම් තත්වයක් හටගත්තාය. මේ අතර පෙරටුගාමී සමාජවාදී පක්ෂයේ වතු කම්කරු මධ්‍යස්ථානයේ පළමු ජාතික සමුළුව අද පෙරවරුවේ බණ්ඩාරවෙලදී පැවැත්වුණි.", "URL": "https://sinhala.adaderana.lk/news.php?nid=103681", "Category": null, "Parent URL": null}