{"Source": "Adaderana", "Timestamp": "January 12, 2013 04:31 pm", "Headline": "දෝෂාභියෝගයට පක්ෂව ඡන්දය දුන් එජාප මන්ත්‍රීන්ට විනය පියවර ", "News Content": "අලියා ලකුණින් තරග කර ආණ්ඩුවට ගොස් දෝෂාභියෝගයට පක්ෂව ඡන්දය දුන් එජාප මන්ත්‍රීවරුන් සම්බන්ධයෙන් විනය පියවර ගන්නා බව එක්සත් ජාතික පක්ෂයේ මහලේකම් තිස්ස අත්තනායක මහතා පවසයි. දෝෂාභියෝගය සම්බන්ධයෙන් අධිකරණය ලබාදුන් අර්ථ නිරූපණයට විරුද්ධව ඡන්දය ලබාදීම යනු මෙරට මුලීක ලියවිල්ල වන ආණ්ඩුක්‍රම ව්‍යවස්ථාවට විරුද්ධව ක්‍රියාකිරීමක් යැයි ඔහු පෙන්වාදෙයි. පාර්ලිමේන්තු මන්ත්‍රීවරුන් වශයෙන් සියලු දෙනා දිවුරුම් දී ඇත්තේ ආණ්ඩුක්‍රම ව්‍යවස්ථාව ආරක්ෂා කිරීමට බව තිස්ස අත්තනායක මහතා පවසයි. එසේම ව්‍යවස්ථාව අර්ථ නිරූපණය කිරීමේ බලය ලබාදී ඇත්තේ අධිකරණයට බවද ඔහු පෙන්වාදෙයි. එහෙත් දෝෂාභියෝගය සම්බන්ධයෙන් අධිකරණය අර්ථ නිරූපණයක් ලබාදී ඇති අවස්ථාවක ව්‍යවස්ථාව ආරක්ෂා කරන බවට දිවුරුම්දුන් පාර්ලිමේන්තු මන්ත්‍රීවරුන් ඊට විරුද්ධව ඡන්දය දීම යනු ආණ්ඩුක්‍රම ව්‍යවස්ථාවට පටහැනි වීමක් යැයි මහලේකම්වරයා කියයි. ඒ අනුව අලියා ලකුණින් තරග කර ආණ්ඩුවේ මැති ඇමතිවරුන් හා එක්ව දෝෂාභියෝගයට පක්ෂව ඡන්දය දුන් එජාප මන්ත්‍රීවරුන්ට එරෙහිව විනය ක්‍රියාමාර්ග ආරම්භ කර ඇතැයි ඔහු පවසයි. තිස්ස අත්තනායක මහලේකම්වරයා මේ බව කියා සිටියේ මහනුවර මැණික්හින්න ප්‍රදේශයේදී අද (12) පැවැති එජාප ක්‍රියාකාරීන් පිරිසක් දැනුවත් කිරීමේ අවස්ථාවකට සහභාගි වෙමිනි.", "URL": "https://sinhala.adaderana.lk/news.php?nid=30709", "Category": null, "Parent URL": null}