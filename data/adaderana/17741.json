{"Source": "Adaderana", "Timestamp": "July 30, 2011 01:51 pm", "Headline": "එජාපයේ කටයුතු සිදුවන්නේ ව්‍යවස්ථාවට අනුවයි", "News Content": "එක්සත් ජාතික පක්ෂ නායකත්වය සම්බන්ධයෙන් මේ දිනවල මතුව තිබෙන කතාබහ පිළිබඳ විදේශ ගතව සිටින රනිල් වික්‍රමසිංහ මහතා දැනුවත් කර ඇතැයි එම පක්ෂයේ මහලේකම් තිස්ස අත්තනායක මහතා පවසයි. විපක්ෂ නායකවරයා දිවයිනට පැමිණි පසු මේ පිළිබඳ සාකච්ඡා වටයක් පැවැත්වීමට බලාපොරොත්තු වන බව ඔහු සඳහන් කළේය. සාකච්ඡා මාර්ගයෙන් ගැටලු නිරාකරණය කරගැනීම සඳහා ගැටලුවට සම්බන්ධ සියලු පාර්ශවයන්ගේ අදහස් ලබාගන්නා බව අත්තනායක මහතා සඳහන් කරයි. කෙසේවෙතත් එක්සත් ජාතික පක්ෂයේ කටයුතු ව්‍යවස්ථාවට අනුව සිදුකරන බව ඔහු සඳහන් කළේය.", "URL": "https://sinhala.adaderana.lk/news.php?nid=17741", "Category": null, "Parent URL": null}