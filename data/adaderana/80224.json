{"Source": "Adaderana", "Timestamp": "November 20, 2017 11:02 am", "Headline": " දවස් 10ක් හෝටල් කාමරේ තියාගෙන 4ක් එක්ක අවුරු 17 කෙල්ලව දූෂණය කරලා", "News Content": "වයස අවුරුදු 17ක දැරියක සමූහ දූෂණයට ලක්කළ පුද්ගලයන් සිව්දෙනෙකු අත්අඩංගුවට ගෙන තිබේ. ඉන්දියාවේ, බැංගලෝරයේ, දින 10ක කාලයක් හෝටල් කාමරයක රඳවා තබා ගනිමින් මෙම තරුණියව දූෂණය කර තිබූ බව පොලිස් පරීක්ෂණවලින් හෙළි වී තිබේ. සිද්ධියට සම්බන්ධ අපරාධකරුවන් සිව්දෙනා අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාරගත කර ඇති අතර, අදාළ දැරිය රඳවා තබාගත් හෝටලයේ හිමිකරුද ඒ අතර වන බව සඳහන්ය. සිද්ධියට සම්බන්ධ එක් පුද්ගලයෙකු දැරියගේ මිතුරෙකු වන අතර, සාදයකට කැඳවාගෙන යන බව පවසමින් මෙම දැරිය හෝටලය වෙත රැගෙන ගොස් ඇත්තේ ඔහු විසින් බව වාර්තා වෙයි. පසුගිය ඔක්තෝබර් මස 26 වැනිදා නිවසින් අතුරුදන්ව ඇති දැරිය පිළිබඳව ඇගේ දෙමවුපියන් පොලීසියට පැමිණිලි කර ඇත්තේ ඔක්තෝබර් 30 වැනිදා බවත් පොලීසිය පවසයි. මෙම දැරිය බාල වයස්කාරියක නිසා ළමා ආරක්ෂණ පනත යටතේ ස්ත්‍රී දූෂණය හා පැහැරගෙන යාම යන චෝදනා යටතේ මෙම අපරාධකරුවන්ට එරෙහිව චෝදනා ගොනුකර ඇති බව පොලීසිය පවසයි. ඉන්දියාවේ ස්ත්‍රී දූෂණ සිදුවීම් වාර්තා වන ප්‍රථම අවස්ථාව මෙය නොවන නමුත් මීට වසර කිහිපයකට පෙරද දිල්ලියේ බස් රථයක් තුළදී වෛද්‍ය ශිෂ්‍යාවක සමූහ දූෂණය ලක්කර මරා දැමීමේ සිදුවීම තුළ ඉන්දියාව තුළ ස්ත්‍රී දූෂණයට එරෙහිව දැඩි විරෝධතාවක් මෙන්ම, නීති සම්පාදනය කෙරිණි. කෙසේ වෙතත්, මේ තත්ත්වය තුළ පවා තවදුරටත් ඉන්දියාව තුළ ස්ත්‍රී දූෂණය අවසන්ව නොමැති බව විචාරකයින් පවසයි.", "URL": "https://sinhala.adaderana.lk/news.php?nid=80224", "Category": null, "Parent URL": null}