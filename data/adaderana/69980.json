{"Source": "Adaderana", "Timestamp": "February 22, 2017 10:47 pm", "Headline": "පොලිස් මාධ්‍ය ප‍්‍රකාශකගෙන් ගම්මන්පිලට පිළිතුරක්", "News Content": "පසුගිය පෙබරවාරි 20 වන දින උදය ගම්මන්පිල මහතා විසින් ජ්‍යෙෂ්ඨ පොලිස් අධිකාරී ශානි අබේසේකර මහතා සම්බන්ධයෙන් සිදු කරන ලද ප‍්‍රකාශය උපුටා දක්වමින් පොලිස් මාධ්‍ය ප‍්‍රකාශක නියෝජ්‍ය පොලිස්පති ප‍්‍රියන්ත ජයකොඩි මහතා අද (22) දින මාධ්‍ය නිවේදනයක් නිකුත් කර තිබේ. උදය ගම්මන්පිල මහතා විසින් සේයා සදෙව්මිනි දැරියගේ සහ හිටපු පාර්ලිමේන්තු මන්ත‍්‍රී නඩරාජා රවිරාජ් මන්ත‍්‍රීතුමාගේ ඝාතනය සම්බන්ධයෙන් ජ්‍යෙෂ්ඨ පොලිස් අධිකාරි ශානි අබේසේකර මහතා විසින් විමර්ශනයක් සිදු කළ යුතු බව පසුගිය 20 වනදා පැවති මාධ්‍ය හමුවේ දී ප‍්‍රකාශ කර තිබේ. ඉහත සිදු වීම් දෙක සම්බන්ධයෙන් අපරාධ පරීක්ෂණ දෙපාර්තමේන්තුව විසින් සිදු කරන ලද විමර්ශන සඳහා ජ්‍යෙෂ්ඨ පොලිස් අධිකාරීවරයාගේ කිසිදු සම්බන්ධයක් නොමැති බව පොලිස් මාධ්‍ය ප‍්‍රකාශකවරයා පවසයි. එමෙන්ම මෙවැනි අසත්‍ය පුවත් මාධ්‍ය තුළින් පළ නොකරන ලෙසට ද ඔහු උදය ගම්මන්පිල මහතා ගෙන් ඉල්ලා සිටියි. තවද ගම්මන්පිල මහතා විසින් ජ්‍යෙෂ්ඨ පොලිස් අධිකාරී ශානි අබේසේකර මහතා හට හිමිවු තනතුර පිළිබඳව ද මෙහිදී කියා සිට ඇති අතර ඒ පිළිබඳ අදහස් දක්වමින් මාධ්‍ය ප‍්‍රකාශකවරයා සඳහන් කර ඇත්තේ එය පොලිස් කොමිෂන් සභාවේ නිර්දේශ මත හිමිවූවක් බවයි. එම නිසා ශානි අබේසේකර මහතා දක්ෂ නිිලධාරීයෙක් විනා අයථා උපක‍්‍රම මඟින් උසස් වීම් ලබා ගත් අයෙකු නොවන බව ද තම අත්සනින් යුතුව නිකුත් කරන ලද ප‍්‍රකාශයෙහි පොලිස් මාධ්‍ය ප‍්‍රකාශක නියෝජ්‍ය පොලිස්පති ප‍්‍රියන්ත ජයකොඩි මහතා සඳහන් කර ඇත.", "URL": "https://sinhala.adaderana.lk/news.php?nid=69980", "Category": null, "Parent URL": null}