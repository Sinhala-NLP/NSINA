{"Source": "Adaderana", "Timestamp": "April 9, 2012 01:07 pm", "Headline": "තඹකාසි තොගයක් සමග තිදෙනෙකු අත්අඩංගුවට", "News Content": "අලෙවි කිරීමට සූදානම් කර තිබූ නිධානයකින් ගොඩගත් බව කියන තඹකාසි තොගයක් සමග පුද්ගලයින් තිදෙනෙකු පුත්තලම පොලිසිය විසින් අත්අඩංගුවට ගෙන තිබේ. ඔවුන් සතුව තිබී තඹ කාසි විශාල ප්‍රමාණයක්, තඹ ගුලි 42 ක් සහ රිදී වළලු දෙකක් සොයාගත් බව පොලිසිය ප්‍රකාශ කරයි. අත්අඩංගුවට ගත් සැකකරුවන් රාජාංගනය හා නවගත්තේගම යන ප්‍රදේශවල පදිංචිකරුවන් බව සඳහන්ය. නවගත්තේගම ප්‍රදේශයේ නිවසක අලෙවි කිරීම සඳහා තඹකාසි ඇති බවට ලැබුණු තොරතුරකට අනුව උපාය දූතයින් යොදා සූක්ෂම ලෙස පොලිසිය සිදුකළ වැටලීමක දී මෙම සැකකරුවන් අත්අඩංගුවට ගෙන ඇත. එම ස්ථානයේ තඹකාසි කිලෝග්‍රෑම් 1 ක් ලක්ෂ 30 කට පමණ විකිණීමට සූදානම් කර තිබූ බව පොලිසිය සිදුකළ ප්‍රශ්න කිරීම්වල දී සැකකරුවන් පවසා ඇත.", "URL": "https://sinhala.adaderana.lk/news.php?nid=23390", "Category": null, "Parent URL": null}