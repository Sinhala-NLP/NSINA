{"Source": "Adaderana", "Timestamp": "September 8, 2010 08:16 am", "Headline": "පාර්ලිමේන්තුවේ තීරණාත්මක දිනය අදයි", "News Content": "18 වැනි ආණ්ඩුක්‍රම ව්‍යවස්ථාවේ සංශෝධනයට අදාළව පාර්ලිමේන්තු ඡන්ද විමසීම අද සිදු කෙරේ. පාර්ලිමේන්තුව අද පෙරවරු 9.30 ට කතානායක චමල් රාජපක්ෂ මහතාගේ ප්‍රධානත්වයෙන් රැස් වන අතර පස්වරු 7.00 දක්වා පැවැත්වෙන බව සඳහන් වේ. 18 වන ව්‍යවස්ථා සංශෝධනය පනත් කෙටුම්පතට අදාළ විවාදය අද දිනයේ දී පැවැත්වෙන අතර ව්‍යවස්ථා සංශෝධනයට අදාළව ඡන්ද විමසීම ද අදාළ විවාදයෙන් පසුව අද පස්වරුවේ සිදු කිරීමට නියමිතව තිබේ. මේ වන විට ආණ්ඩුවට පක්ෂව පාර්ලිමේන්තුවේ තුනෙන් දෙකක බහුතර බලයක් හිමි වී ඇති බව සඳහන් වේ. කතානායක චමල් රාජපක්ෂ මහතා විසින් ඊයේ පාර්ලිමේන්තුවට ඉදිරිපත් කළ ශ්‍රේෂ්ඨාධිකරණ තීරණයට අනුව තුනෙන් දෙකක බහුතර බලයකින් 18 වැනි ව්‍යවස්ථා සංශෝධනය සම්මත කර ගත හැකිය. පාර්ලිමේන්තුවේ මුළු ආසන ප්‍රමාණය 225ක් වන අතර පසුගිය පාර්ලිමේන්තු මැතිවරණයෙන් ආණ්ඩුවට ආසන 144ක් හිමි විය. එම ආසන සංඛ්‍යාවෙන් කතානායක ආසනය හැරුණු විට ආණ්ඩුවට පැවතියේ 143ක ආසන සංඛ්‍යාවකි. ව්‍යවස්ථා සංශෝධනය සම්මත වීමට නම් පාර්ලිමේන්තුවේ 150කට අධික ඡන්ද සංඛ්‍යාවක් ලැබිය යුතුව තිබිණි. එක්සත් ජාතික පක්ෂයෙන් පාර්ලිමේන්තුවට තේරී පත් වූ මහනුවර දිස්ත්‍රික් පාර්ලිමේන්තු මන්ත්‍රී අබ්දුල් කාදර් මහතා ආණ්ඩුවට පක්ෂව කිහිප අවස්ථාවකම ඡන්දය ප්‍රකාශ කර තිබුණි. ව්‍යවස්ථා සංශෝධනයට ද තමා සහය දක්වන බවත් ඔහු ප්‍රකාශ කරයි. ආණ්ඩුවට සහය දැක්වීමට ඉදිරිපත් වූ සෙසු විරුද්ධ පක්ෂ කණ්ඩායම වන්නේ රවුෆ් හකීම් මන්ත්‍රීවරයාගේ නායකත්වයෙන් යුත් ශ්‍රී ලංකා මුස්ලිම් කොංග්‍රසයයි. එම පක්ෂය එක්සත් ජාතික පෙරමුණ යටතේ තරග කොට මන්ත්‍රීධුර 8ක් හිමි කර ගත් අතර ඊට පෙර එක්සත් ජාතික පෙරමුණ යටතේ තරග කොට තේරී පත් වූ ප්‍රභා ගනේෂන් හා පී.දිගම්බරම් යන මන්ත්‍රීවරු ආණ්ඩුවට එක්වූහ. පසුව ව්‍යවස්ථා සංශෝධනයට සහය දැක්වීමට ඉදිරිපත් වුණේ එක්සත් ජාතික පක්ෂ‍ මන්ත්‍රීවරුන් වන අර්ල් ගුණසේකර සහ ලක්ෂ්මන් සෙනෙවිරත්න යන මන්ත්‍රීවරුන්ය. එම පක්ෂයේ මනූෂ නානායක්කාර මන්ත්‍රීවරයා ද පසුගිය දා ව්‍යවස්ථා සංශෝධනයට සහය පළ කරන බව කියා සිටියේය. ඊයේ දිනයේ දී එක්සත් ජාතික පක්ෂයේ තවත් මන්ත්‍රීවරුකිහිප දෙනෙක් ව්‍යවස්ථා සංශෝධනයට සහය පළ කරන බව කියා සිටියහ. ඒ අනුව නිමල් විජේසිංහ මන්ත්‍රීවරයා සහ උපේක්ෂා ස්වර්ණමාලි මන්ත්‍රීවරීය ව්‍යවස්ථා සංශෝධනයට සහය පළ කරන බව ප්‍රකාශ කරන ලදී.. රජයේ ප්‍රවෘත්ති දෙපාර්තමේන්තුව පැවසුවේ එක්සත් ජාතික පක්ෂ මන්ත්‍රී ශ්‍රී රංගා මහතා ද ව්‍යවස්ථා සංශෝධනයට සහය දක්වන බවයි. ඒ අනුව මේ වන විට ආණ්ඩුවට පක්ෂ මන්ත්‍රීවරු සංඛ්‍යාව 160 දක්වා ඉහළ ගොස් තිබේ.. මේ අතර එක්සත් ජාතික පක්ෂය අද දිනයේ ව්‍යවස්ථා සංශෝධනයට අදාළ විවාදයට සහභාගී නොවී පාර්ලිමේන්තුව වර්ජනය කරන බව රනිල් වික්‍රමසිංහ මහතා පවසා තිබේ.", "URL": "https://sinhala.adaderana.lk/news.php?nid=10707", "Category": null, "Parent URL": null}