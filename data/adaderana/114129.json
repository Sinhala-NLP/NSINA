{"Source": "Adaderana", "Timestamp": "July 14, 2019 07:21 pm", "Headline": "පළාත් පහක නියඟය-පළාත් හතරකට වැසි", "News Content": "පළාත් පහකට බල පා ඇති නියඟය හේතුවෙන් වැව් අමුණු සිඳී ගොස් මේ වන විට වගාබිම් රැසක් විනාශ වෙමින් තිබේ. එසේ වුවද දිවයිනේ තවත් පළාත් හතරක දක්නට ලැබෙන්නේ අධික වැසි සහිත කාලගුණ තත්ත්වයක්. නිරිත දිග මෝසම් තත්ත්වය සක්‍රීය වීම හේතුවෙන් දිවයිනේ බස්නාහිර, සබරගමුව, මධ්‍යම සහ දකුණු පළාත් වලට මේ දිනවල වැසි ඇද හැලෙමින් පවතියි. දිවයිනේ එක් කොටසකට එළෙස වැසි ඇද හැලෙද්දි තවත් ප්‍රදේශ රැසක පවතින්නේ වියළි කාලගුණයක්. එළෙස වියළි කාලගුණයෙන් පීඩාවට පත්ව සිටින්නේ උතුර, උතුරු මැද, ඌව, නැගෙනහිර සහ වයඹ යනාදී පළාත්වල ජනතාවයි. කාලගුණ විද්‍යා දෙපාර්තමේන්තුව පවසන්නේ ඉන්දියන් සාගරයේ සහ පැසිෆික් සාගරයේ උෂ්ණත්ව තත්ත්වයේ සිදුවූ වෙනස්කම් හේතුවෙන් ශ්‍රී ලංකාවටද එහි බලපෑම එල්ල වී ඇති බවයි. බලපා ඇති වියළි කාලගුණික තත්ත්වය නිසා වැඩිම බලපෑමක් එල්ල වී ඇත්තේ රජරට ප්‍රදේශයටයි. වගාවන් සඳහා ජලය සපයා ගන්නා මින්නේරිය, කවුඩුල්ල සහ ගිරිතලේ ඇතුළු ජලාශවල ජල ධාරිතාවද මේ වන විට පහළ ගොස් තිබේ. මැදිරිගිරිය ප්‍රාදේශීය ලේකම් කොට්ඨාසයට අයත් හල්මිල්ලවැව සහ වැලිගම්පුර ගොවීන්ටද අද සිදුව ඇත්තේ තම දෑස් ඉදිරිපිටදීම වගාවන් විනාශ වී යන අයුරු බලා සිටින්නටයි. මොරගහකන්ද ව්‍යෘපෘතිය ඇරඹීමත් සමග ජලය බලාපොරොත්තුවෙන් සිටි ගොවීන්ගේ එම අපේක්ෂාවන් ද අද වන විට සුන්වී අවසන්. මේ අතර බලංගොඩ සමනල වැවේ ජල මට්ටම ශීඝ්‍රයෙන් පහළබැසීම හේතුවෙන් එම වැවට යට වූ කිංචිකුනේ ගම්මානයේ දාගැබේ නටබුන් මතුව තිබේ. සමනල වැවේ ජල මට්ටමට මේ වනවිට මීටර 431 දක්වා පහත බැස ඇති අතර බලාගාරයේ ප්‍රකාශකයෙකු සඳහන් කළේ එම තත්ත්වය මීටර් 424 දක්වා තවදුරටත් පහත වැටුණහොත් ඉදිරියේදී විදුලිය නිෂ්පාදනය කෙරෙහි බලපෑම් එල්ල වනු ඇති බවයි. මෙම වියළි කාලගුණ තත්වය පහව ගොස් වැසි ඇදහැලේවායි ප්‍රාර්ථනා කරමින් ගල්ගමුව ගම්වැසියන් නාහෙට්ටිකුලම මහවැව අසලදී කිරි ඉතිරවීමේ මංගල්‍යයක්ද ඊයේ (13) සිදු කළේය. මෙවන් පසුබිමක කාලගුණ විද්‍යා දෙපාර්තමේන්තුව පවසන්නේ ඇතැම් පළාත්වලට වැසි ඇදහැලුණද වියළි කාලගුණික තත්ත්වය පහව යෑමට තරම් එය ප්‍රමාණවත් නොවනු ඇති බවයි.", "URL": "https://sinhala.adaderana.lk/news.php?nid=114129", "Category": null, "Parent URL": null}