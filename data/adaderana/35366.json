{"Source": "Adaderana", "Timestamp": "June 30, 2013 01:13 pm", "Headline": "විනිසුරන්ට රථවාහන වැරදි ගැන පාඩමක්", "News Content": "මෝටර් රථ වැරදි සම්බන්ධයෙන් විනිසුරුවරුන් දැනුවත් කිරීමට මෝටර් රථ ප්‍රවාහන දෙපාර්තමේන්තුව තීරණය කර තිබේ. මෝටර් රථ වැරදි සම්බන්ධයෙන් හඳුන්වා දී ඇති නව නීති පිළිබඳව දැනුවත් කිරීම මෙම වැඩසටහනේ අරමුණ බව මෝටර් රථ ප්‍රවාහන කොමසාරිස් එස්.එච්.හරිස්චන්ද්‍ර මහතා සඳහන් කළේය. දිවයින පුරා සිටින සියලුම විනිසුරුවරුන් සඳහා මෙම දැනුවත් කිරීමේ වැඩසටහන ක්‍රියාත්මක කරන බව මෝටර් රථ ප්‍රවාහන කොමසාරිස් දෙපාර්තමේන්තුව පැවසුවේය. විශේෂයෙන් රියදුරන් සඳහා ලකුණු ලබාදීමේ වැඩසටහන පිළිබඳව මෙන්ම මෝටර් රථ වැරදි සම්බන්ධයෙන් ලබාදෙන දඩුවම් පිළිබඳව මේ යටතේ විනිසුරුවරුන් දැනුවත් කිරීමට නියමිතය. මේ වසරේ ගත වු කාලය තුළ බීමතින් රිය පැදවීම සහ මාරක රිය අනතුරු සිදුකළ රියදුරන් 8000ට පමණ ලකුණු ලබාදීමේ වැඩසටහන ක්‍රියාත්මක කර ඇති බව මෝටර් රථ ප්‍රවාහන කොමසාරිස් දෙපාර්තමේන්තුව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35366", "Category": null, "Parent URL": null}