{"Source": "Adaderana", "Timestamp": "May 12, 2017 03:27 pm", "Headline": "   සයිටම් ගැන තියෙන උනන්දුව ඩෙංගු පාලනයට නෑ ", "News Content": "සයිටම් ආයතනය රැක ගැනීම සඳහා සෞඛ්‍ය අමාත්‍යවරයා දක්වන උනන්දුව ඩෙංගු රෝග පාලනය සඳහා ආදේශ නොකිරීම හේතුවෙන් රට තුළ ව්‍යසනකාරී තත්ත්වයක් මතුවෙමින් පවතින බව රජයේ වෛද්‍ය නිලධාරීන්ගේ සංගමය පවසයි. ඔවුන් පෙන්වා දෙන්නේ රටතුළ පිළිගත් සම්මතයන් මායිම් නොකරමින් ශ‍්‍රී ලංකාවේ වෛද්‍ය සභාවේ නියාමනයන්ට යටත් නොවී ක‍්‍රියාත්මක වන සයිටම් පෞද්ගලික ආයතනය රැක ගැනීම සඳහා සෞඛ්‍ය අමාත්‍යවරයාගේ නිර්ලජ්ජිත මැදිහත්වීම් රට හමුවේ ඔප්පු වී හමාර බවයි. පෞද්ගලික ආයතනයක් වෙනුවෙන් රජයේ රෝහල් පවරා දීමට සෞඛ්‍ය ඇමතිවරයා යෝජනා කළේද ,මහජන මුදල් වියදම් කරමින් සයිටම් ආයතනය වෙනුවෙන් දැන්වීම් පළ කළේ ඒ නිසාවෙන් බවත් ඔවුන් පෙන්වා දී තිබේ.යහමින් මුදල් ගැවසෙන සයිටම් ආයතනය වෙනුවෙන් තම පෞද්ගලික අභිමතාර්ථ මුදුන් පමුණුවා ගැනීම සඳහා හෝ පෙනී සිටින සෞඛ්‍ය අමාත්‍යවරයා ඒ සඳහා දක්වන උනන්දුවෙන් අංශු මාත‍්‍රයක් හෝ ඩෙංගු රෝග කටයුතු පාලනය කිරීම සඳහා නොදැක්වීම කතාබහට ලක්විය යුතු කරුණක් බවද රජයේ වෛද්‍ය නිලධාරීන්ගේ සංගමය පවසයි. ඉතිහාසය තුළ ශ‍්‍රී ලංකාව මුහුණ දෙන දරුණුතම ඩෙංගු වසංගත තත්ත්වයට මේ වර්ෂය තුළ මුහුණ දීමට සිදුවන බවට සියලු අනාවැකි පහල වී හමාර බවත්, මේ මොහොත වන විට වසරේ මාස 04 ක කාලයක් තුළ දිවයින තුළ වාර්තා වී ඇති ඩෙංගු රෝගීන් ගණන 43915 ක් බවත් සඳහන්ය. ඉන් 41.4% ක ප‍්‍රතිශතයක් වාර්තා වී ඇත්තේ බස්නාහිර පළාතෙන් බවත්, ඩෙංගු රෝගීන් සැලකිය යුතු ප‍්‍රමාණයන්ගෙන් මෙතෙක් වාර්තා නොවූ ත‍්‍රිකුණාමලය, මඩකළපුව, යාපනය, හම්බන්තොට, කල්මුණේ, වැනි ප‍්‍රදේශ වලින් පවා ඉතා ඉහළ රෝගීන් සංඛ්‍යාවක් වාර්තා වෙමින් පවතින බව සඳහන්ය.බස්නාහිර පළාත තුළ සිදුව ඇති ඩෙංගු රෝග මරණ ගණන 35 ක් පමණ බවත්, රට තුළ මේ වර්ෂය තුළ සිදුව ඇති සමස්ත ඩෙංගු රෝගී මරණ සංඛ්‍යාව සෞඛ්‍ය අමාත්‍යාංශය විසින් වහා හෙලි කළ යුතු බවත් ඔවුන් පෙන්වා දෙයි. ඩෙංගු රෝග මරණ වලක්වා ගැනීමේදී සෞඛ්‍ය අංශ පසුගිය කාලය තුළ දක්වා ඇති සාර්ථකත්වය තවදුරටත් ප‍්‍රශස්ථ මට්ටමකට ගෙන ඒම සඳහා අවශ්‍ය පහසුකම් රෝහල් පද්ධතිය වෙත ලබා දිය යුතු බවද ඔවුන් පවසයි. රට තුළ මතුවන විවිධ ගැටළු වලදී පාරම් බානා සෞඛ්‍ය ඇමතිවරයා ඩෙංගු රෝග තත්ත්වය මුලු රටම වෙලා ගත්තද සයිටම් රැක ගැනීම වෙනුවෙන් තම මුලු ශක්තිය යොදවමින් සිටින බව පෙනී යන බවද ඔවුන් පෙන්වා දී තිබේ.ඩෙංගු රෝග පාලනය කෙරෙහි තමන් දක්වා ඇති අසමත්භාවය සෞඛ්‍ය අමාත්‍යවරයා රට හමුවේ පිළිගත යුතු බවද, සෞඛ්‍ය අමාත්‍යවරයා මේ දක්වා ඩෙංගු රෝගය පාලනය සඳහා අනුගමනය කළ උපක‍්‍රම වල අසාර්ථකත්වය වහාම නැවත සමාලෝචනය කළ යුතු බවද පෙන්වා දෙයි.ඒ සඳහා අන්තර් පාර්ශවීය සම්බන්ධීකරණය ප‍්‍රශස්ථ මට්ටමකට ගෙන ඒම සඳහා වහා කටයුතු කළ යුතු බවත්, පවතින තත්ත්වය හමුවේ වගකිවයුතු සියලුම පාර්ශව කැදවමින් ක්ෂණික සමාලෝචනයක් සිදුවිය යුතු බවත්, වැඩ බලන සෞඛ්‍ය සේවා අධ්‍යක්ෂක ජනරාල්වරයා වෙත මේ සම්බන්ධයෙන් දැනුම් දී ඇති බවද සඳහන්ය. ඒ අනුව සයිටම් රැක ගැනීමේ ව්‍යාපෘතිය මොහොතකට හෝ නවතා දමා ඉදිරියේදී තවදුරටත් මහත් ව්‍යසනයක් වීමට නියමිත ඩෙංගු රෝග මර්දන කටයුතු වඩා සක‍්‍රීය දායකත්වයක් සෞඛ්‍ය අමාත්‍යවරයා හා සෞඛ්‍ය බලධාරින් වෙතින් පළවෙනු ඇතැයි උදක්ම අපේක්ෂා කරන බවද රජයේ වෛද්‍ය නිලධාරීන්ගේ සංගමය පෙන්වා දී තිබේ.", "URL": "https://sinhala.adaderana.lk/news.php?nid=73096", "Category": null, "Parent URL": null}