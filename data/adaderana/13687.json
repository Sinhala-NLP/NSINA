{"Source": "Adaderana", "Timestamp": "January 23, 2011 10:35 am", "Headline": "හම්බන්තොටින් අතුරුදහන් වූ සංකර පුතා ඉන්දුනීසියාවෙන් මතුවෙයි", "News Content": "මාස 2 ට අධික කාලයක් අතුරුදහන්ව තිබූ\"සංකර පුතා-2\"ධීවර යාත්‍රාව ඉන්දූනීසියානු මුහුදු සීමාවේ දී සොයා ගෙන තිබේ. පසුගිය නොවැම්බර් 12 වැනි දින මෙම ධීවර යාත්‍රාව ධීවරයින් 5 දෙනෙකු ද සමග හම්බන්තොට ප්‍රදේශයෙන් ධීවර කටයුතු සඳහා පිටත්ව ගොස් ඇති බව වාර්තා වේ. එම යාත්‍රාව සමග තිබූ සියලු සන්නිවේදන සම්බන්ධතා නොවැම්බර් 23 වැනි දින සිට බිඳවැටී තිබූ බව ධීවර අමාත්‍යාංශය පවසයි. ඊ‍යේ දිනයේ දී ඉන්දුනීසියානු ධීවර යාත්‍රාවක් මෙම යාත්‍රාව දැක ඇති අතර පසුව ඔවුන් ඒ පිළිබඳව එරට නාවික හමුදාවට දැනුම් දී තිබේ. ඒ අනුව ඉන්දුනීසියානු නාවික හමුදාව මෙම ධීවර යාත්‍රාවේ සිටි ධීවරයින් පස් දෙනා බේරාගෙන ඇති බව ධීවර අමාත්‍යාංශය පවසයි. ධීවරයින් පස්දෙනා මේ වන විට යහපත් සෞඛ්‍ය තත්ත්වයෙන් සිටින අතර ඉදිරි සතිය තුළ දී ඔවුන් මෙරටට ගෙන්වා ගැනීමට කටයුතු කරන බව ධීවර අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=13687", "Category": null, "Parent URL": null}