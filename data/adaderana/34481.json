{"Source": "Adaderana", "Timestamp": "May 30, 2013 08:48 am", "Headline": "වරායේ ගින්න - 358 කගෙන් තොරතුරු-අලාභය මිලියන 400 යි", "News Content": "කොළඹ වරායේ බහළුම් මෙහෙයුම් මධ්‍යස්ථානයක ඇතිවූ ගින්නෙන් අලාභහානි වූ භාණ්ඩ පිළිබඳව පුද්ගලයින් 358 දෙනෙකුගෙන් තොරතුරු ලබා ගෙන ඇති බව ශ්‍රී ලංකා වරාය අධිකාරිය පවසයි. අදාළ පුද්ගලයින්ගේ විනාශ වූ භාණ්ඩ වල වටිනාකම මේ වන තක්සේරු කර ඇති බව ශ්‍රී ලංකා වරාය අධිකාරිය ප්‍රකාශ කළේය. ඒ අනුව මේ වන විට රුපියල් මිලියන 400 ක පමණ භාණ්ඩ විනාශ වී ඇති බවට තොරතුරු අනාවරණය වී තිබේ. මේ අතර අදාළ ගින්න සම්බන්ධයෙන් තවදුරටත් කොළඹ අපරාධ කොට්ඨාශය පරීක්ෂණ පවත්වනු ලබයි. ගින්න හටගත් අවස්ථාවේදී සී.සී.ටී.වී කැමරා පද්ධතියේ සටහන් වී තිබෙන දර්ශන ද අදාළ පරීක්ෂණ කටයුතු සඳහා යොදාගෙන ඇති බව පොලිසිය සඳහන් කරයි. කෙසේ වෙතත් මෙම ගින්න සම්බන්ධයෙන් රජයේ රස පරීක්ෂක වාර්තාව මෙතෙක් නිකුත් වී නැත. පොලිසිය සිදුකරන පරීක්ෂණ වලින් අනතුරුව ගින්න සම්බන්ධයෙන් විශේෂ අභ්‍යන්තර පරීක්ෂණයක් පැවැත්වීමටද සැලසුම් කර ඇති බව ශ්‍රී ලංකා වරාය අධිකාරිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=34481", "Category": null, "Parent URL": null}