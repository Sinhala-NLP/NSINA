{"Source": "Adaderana", "Timestamp": "May 6, 2013 08:35 am", "Headline": "සාලි අත්අඩංගුවට ගත් ආකාරය නම් වැරදියි", "News Content": "මුස්ලිම් දෙමළ ජාතික සන්ධානයේ නායක අසාද් සාලි මහතා අත්අඩංගුවට ගැනීමේ දී රටේ නීතියට පටහැනිව කටයුතු කර ඇති බව අධිකරණ අමාත්‍ය රවුෆ් හකීම් මහතා පවසයි. අත්අඩංගුවට ගැනීමේ දී ඔහුට එරෙහිව චෝදනා ඉදිරිපත් නොකිරීම මෙරට නීතිය අභිබවා යාමක් බව අමාත්‍යවරයා පෙන්වාදෙයි. වව්නියාව ප්‍රදේශයේ පැවති මාධ්‍ය හමුවකට එක්වෙමින් රවුෆ් හකීම් අමාත්‍යවරයා මේ බව පැවසීය. මේ අතර අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් අසාද් සාලි මහතා රඳවා තබා ගැනීමේ නියෝග මත තවදුරටත් ප්‍රශ්න කිරීම් සිදුකරන බව පොලීසිය පවසයි. තවදුරටත් ඔහු පිළිබදව අපරාධ පරීක්ෂණ දෙපාර්තමේන්තුව විමර්ශන සිදුකරන බව පොලිස් මාධ්‍ය ප්‍රකාශක පොලිස් අධිකාරි බුද්ධික සිරිවර්ධන මහතා සදහන් කළේය. මේ අතර සිය පියා අත්අඩංගුවට ගැනීම සම්බන්ධයෙන් අසාද් සාලි මහතාගේ දියණිය ජනාධිපති මහින්ද රාජපක්ෂ මහතාට ඊයේ පස්වරුවේ ලිපියක් ද යවා ඇත.", "URL": "https://sinhala.adaderana.lk/news.php?nid=33838", "Category": null, "Parent URL": null}