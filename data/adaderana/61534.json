{"Source": "Adaderana", "Timestamp": "June 27, 2016 12:32 pm", "Headline": " පොදු සමා කාලය ජූලි 12න් අවසන්", "News Content": "ආරක්ෂක අමාත්‍යාංශය විසින් ප්‍රකාශයට පත් කර ඇති පොදු සමාකාලය තුළ පුද්ගලයින් 8145 දෙනෙකු නීත්‍යානූකුලව සේවයෙන් ඉවත්වීමට කටයුතු කර ඇති බව යුධ හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර මහතා පවසයි.ඔහු පැවසුවේ පොදු සමා කාලය ලබන ජූලි 12 වන දිනෙන් අවසන් වීමට නියමිත බවයි.සේවය හැරගිය පුද්ගලයින් එම කාලය තුළ නීත්‍යානුකුලව සේවයෙන් ඉවත්වීමට කඩිනමින් කටයුතු කළ යුතු බව බ්‍රිගේඩියර් ජයනාත් ජයවීර මහතා ප්‍රකාශ කළේය. සේවය හැරගිය යුධ හමුදා සෙබලුන් 7415 දෙනෙකු, නාවික හමුදා සෙබලුන් 417 දෙනෙකු සහ ගුවන් හමුදා සෙබලුන් 313 දෙනෙකු පොදු සමා කාලය තුළ මේ දක්වා නීත්‍යානූකුලව සේවයෙන් ඉවත්වීමට කටයුතු කර තිබේ.සේවය හැර ගිය යුධ හමුදා සෙබලුන් තමන්ට අයත් රෙජිමේන්තුවටත්, නාවික හමුදා සෙබලුන් වැලිසර නාවික හමුදා කඳවුරටත්, ගුවන් හමුදා සෙබලුන් ගුවන් හමුදා මූලස්ථානයටත් කඩිනමින් වාර්තා කරන ලෙස හමුදා මාධ්‍ය ප්‍රකාශකවරයා සඳහන් කරයි.", "URL": "https://sinhala.adaderana.lk/news.php?nid=61534", "Category": null, "Parent URL": null}