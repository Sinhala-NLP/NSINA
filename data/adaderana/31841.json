{"Source": "Adaderana", "Timestamp": "February 22, 2013 12:49 pm", "Headline": "කොමර්ෂල් බැංකු ස්වයංක‍්‍රීය ටෙලර් යන්ත‍්‍ර සංඛ්‍යාව වැඩි කරයි", "News Content": "ඡායා රූ - කටුනායක අපනයන සැකසුම් කලාපයේ ගේට්ටු අංක 02 හි, බැංකුව විසින් ස්ථාපිත කළ නව ස්වයංක‍්‍රීය ටෙලර් යන්ත‍්‍ර සහ එම යන්ත‍්‍රවලින් මුදල් ලබාගැනීමට පැමිණි විශාල පිරිසකි. සිය සේවා සඳහා ඉල්ලූම වැඩිවීම හමුවේ කටුනායක අපනයන සැකසුම් කලාපයේ ගේට්ටු අංක 02 හි, ස්ථාපිත කර තිබූ සිය ස්වයංක‍්‍රීය ටෙලර් යන්ත‍්‍ර සංඛ්‍යාව දෙගුණ කිරීමට කොමර්ෂල් බැංකුව කටයුතු කර ඇත. මේ අනුව, මෙම පිවිසුම තුළ බැංකුව විසින් දැන් ස්වයංක‍්‍රීය ටෙලර් යන්ත‍්‍ර හතරක් ක‍්‍රියාත්මක කරන අතර මේ සමග කටුනායක අපනයන සැකසුම් කලාපය තුළ ක‍්‍රියාත්මක බැංකුවේ ස්වයංක‍්‍රීය ටෙලර් යන්ත‍්‍ර සංඛ්‍යාව අට දක්වා ඉහළ නැග තිබේ. මෙම ස්වයංක‍්‍රීය ටෙලර් යන්ත‍්‍ර මගින් කලාපය තුළ කර්මාන්ත ශාලා හා කාර්යාල සේවකයින්ට මුදල් ලබාගැනීමේ පහසුව උදාකර ඇත. මීට අමතරව, අපනයන සැකසුම් කලාපයට දිනපතා පැමිණෙන අමුත්තන් විශාල පිරිසකටද මෙම ටෙලර් යන්ත‍්‍ර මගින් සේවා සපයයි. මෙරට තනි බැංකුවක් සතු විශාලතම ස්වයංක‍්‍රීය ටෙලර් යන්ත‍්‍ර ජාලයට හිමිකම් කියන කොමර්ෂල් බැංකුව සතුව දිවයින පුරා විහිදුණු ටෙලර් යන්ත‍්‍ර 558 ක් තිබේ. බැංකු ශාඛාවලට අමතරව, බස් නැවතුම් පොළවල්, දුම්රිය පොළවල් සහ සාප්පු සංකීර්ණ තුළද කොමර්ෂල් බැංකුවේ ස්වයංක‍්‍රීය ටෙලර් යන්ත‍්‍ර පිහිටුවා ඇත.", "URL": "https://sinhala.adaderana.lk/news.php?nid=31841", "Category": null, "Parent URL": null}