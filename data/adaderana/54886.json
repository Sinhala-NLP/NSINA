{"Source": "Adaderana", "Timestamp": "November 5, 2015 06:24 am", "Headline": " ඝාතකයා නෑ - ස්ත්‍රී මළ සිරුරක කොටසක් හමුවෙලා ", "News Content": "කල්පිටිය එරඹුදූව දූපතට ගොඩ ගසා තිබූ පොහොර උරයක තිබී ඝාතනය කරන ලද කාන්තාවකගේ සිරුරක යටි කය කොටසක් හමුවී ඇති බව කල්පිටිය පොලීසිය කියයි.ඊයේ (04)සවස ධීවරයෙකුගෙන් ලද තොරතුරක් මත මෙම මළ සිරුරේ කොටස පොලීසිය විසින් සොයා ගෙන ඇති බව අප වාර්තාකරු පවසයි.කල්පිටිය - ආනවාසල,ජනසවිපුර ගම්මානයේ සිට මීටර් 150 ක් පමණ දුරින් කළපුව තුළ එරඹුදූව දූපත පිහිටා ඇත.කල්පිටිය කළපුවේ මසුන් මරන ඇතැම් ධීවරයින් විවේකය ගත කිරීම සඳහා මෙම දූපතට යාම සිරිතක් කරගෙන සිටින අතර එසේ ගිය ධීවරයෙකුට පොහොර උරයක බහා තිබූ මළ සිරුරේ කොටස හමුවී තිබේ.පොහොර උරයට මළ සිරුරේ කොටසඇතුළු කර ඊට වැලි පුරවා පසුව කළපුවේ ගිල්වා ඇති බවට සැකකරන්නේ යැයි පොලීසිය කියයි.පොහොර උරය පිපිරී වැලි ඉවත් වීමෙන් අනතුරුව එය දිය මතු පිටට පැමිණ දූපතටගොඩ ගසා ඇත.ඒ අනුව සතියකට පමණ පෙර මෙම මළසිරුරේ කොටස මෙම ස්ථානයට ගෙනවිත් දමන්නට ඇති බවට විශ්වාස කරන්නේ යැයි පොලීසිය කියයි.එම මළ සිරුරේ උඩු කය කොටස මෙතෙක් හමුවී නැති අතර ඝාතනයට ලක්ව ඇත්තේ කාගේ කව්රුන්ද යන්නමෙතෙක් අනාවරණය වී නැත.කල්පිටිය පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54886", "Category": null, "Parent URL": null}