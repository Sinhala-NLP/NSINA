{"Source": "Adaderana", "Timestamp": "June 14, 2019 07:24 pm", "Headline": "සියලුම රටවල් සමඟ මිත‍්‍රශීලිව කටයුතු කිරීම මගේ අරමුණයි-ජනපති", "News Content": "ශ‍්‍රී ලංකාවේ ආර්ථිකය වර්ධනය කිරීමේ කි‍්‍රයාවලියේදී ලොව සියලු රටවල් සමඟ සමීපව හා මිත‍්‍රශීලිව කටයුතු කිරීම තම අරමුණ බව ජනාධිපති මෛත්‍රීපාල සිරිසේන මහතා පවසයි. ටජිකිස්ථානයේ සංචාරයක නිරත ජනාධිපතිවරයා මේ බව කියා සිටියේ එරට ජනාධිපති එමොමාලි රමොන් මහතා සමග පැවැති සාකච්ඡාවකදීය. ආසියාවේ අන්තර් කි‍්‍රයා හා විශ්වාසය ගොඩනැංවීමේ පියවර පිළිබද 05 වන සමුළුවට සහභාගීවීමට ජනාධිපති මෛත්‍රිපාල සිරිසේන මහතා ඊයේ ටජිකිස්ථානය බලා පිටත්ව ගියේය. දෙරටේ ජනාධිපතිවරු අතර හමුව සිදු වූයේ දුෂාන්බේ පිහිටි ජනාධිපති මන්දිරයේදීය. සුහද කතා බහකින් පසු නායකයන් අතර ද්විපාර්ශ්වික සාකච්ඡා ආරම්භ කෙරුණි. ආර්ථික සංවර්ධනය හා අන්තර්ජාතික වෙළෙඳාම වර්ධනය කරගැනීම සහ ද්විපාර්ශ්වික සබදතා ශක්තිමත් කර ගැනීම පිළිබඳවයි එහිදී සාකච්ඡා කර ඇති බව වාර්තා වෙයි. කලාපීය ආරක්ෂාව හා මත්ද්‍රව්‍ය ජාවාරම මර්දනය කිරිම සම්බන්ධයෙන්ද සහයෝගයෙන් කටයුතු කිරීමට ද නායකයින් සාකච්ඡා කර තිබේ. මේ අතර ජනාධිපති මෛත්‍රීපාල සිරිසේන මහතා අද පෙරවරුවේ ටජිකිස්ථාන ජාතික කෞතුකාගාරයේ ද සංචාරයක නිරතවුණි. අනතුරුව ජනාධිපතිතුමා දුෂාන්බේ හි පිහිටි නියුරෙක් ජල විදුලි බලාගාරය නිරීක්ෂණය කළේය. එහිදී ජනාධිපතිවරයා පිළිගැනුණේ ටජිකිස්ථාන උප අගමැතිවරයා විසින්ය. එරට උප අගමැතිවරයා සංවිධානය කළ විශේෂ දිවා භෝජන සංග්‍රහයටද ජනාධිපතිවරයා එක්වුණි.", "URL": "https://sinhala.adaderana.lk/news.php?nid=111987", "Category": null, "Parent URL": null}