{"Source": "Adaderana", "Timestamp": "May 15, 2010 02:14 pm", "Headline": "මාරුවක් නිසා වැඩ වර්ජනයක්", "News Content": "නිකවැරටිය මූලික රෝහලේ හෙදියකට ස්ථාන මාරු වීමක් ලබා දීම සම්බන්ධයෙන් එම රෝහලේ හෙද හෙදියන් ලබන සඳුදා සිට වැඩ වර්ජනයක නිරත වීමට සූදානම් වේ. අදාළ ස්ථාන මාරු කිරීම සම්බන්ධයෙන් එකඟ විය නොහැකි බැවින් මෙවැනි වෘත්තීය ක්‍රියාමාර්ගයකට යොමු වන බව රාජ්‍ය සේවා එක්සත් හෙද සංගමය පවසයි. එහෙත් හෙද හෙදියන් විසින් ආරම්භ කිරීමට සූදානම් වන අදාළ වර්ජනය අසාධාරණ බව රජයේ වෛද්‍ය නිලධාරීන‍්ගේ සංගමය සඳහන් කරයි. අදාළ ස්ථාන මාරු වීම් ලබා දී ඇත්තේ පැහැදිලි විමර්ශනයකින් පසුව බව ඊට හේතුව ලෙස ඔවුන් පෙන්වා දෙයි. එසේම සෞඛ්‍ය ලේකම්වරයාගේ උපදෙස් පරිදි ජාතික රුධිර මධ්‍යස්ථානයේ අධ්‍යක්ෂවරයා මෙම ස්ථාන මාරු වීම අනුමත කර තිබෙන බව ද රජයේ වෛද්‍ය නිලධාරීන්ගේ සංගමය අවධාරණය කරයි. කෙසේ වෙතත් හෙද හෙදියන් වර්ජනයක නිරත වුවහොත් අත්‍යවශ්‍ය සේවා පවත්වා ගෙන යාම සඳහා සම්පූර්ණයෙන් මැදිහත් වී කටයුතු කිරීමට එම සංගමයේ නිකවැරටිය ශාඛාව කටයුතු කරන බව ද සඳහන්ය.", "URL": "https://sinhala.adaderana.lk/news.php?nid=8420", "Category": null, "Parent URL": null}