{"Source": "Adaderana", "Timestamp": "September 20, 2019 03:30 pm", "Headline": "ජනපතිගෙන් පැය 3ක සාක්ෂි විමසීමක්", "News Content": "පාස්කු ඉරුදින ප්‍රහාර මාලාව පිළිබඳ විමර්ශන සිදුකරන පාර්ලිමේන්තු විශේෂ කාරක සභාව ජනාධිපති මෛත්‍රිපාල සිරිසේන මහතාගෙන් සාක්ෂි විමසීම අවසන් කර ඇත. අද පෙරවරු 10.00ට පමණ විශේෂ කාරක සභාවේ සාමාජිකයින් ජනාධිපති ලේකම් කාර්යාලයට පැමිණ පැය 03කට අධික කාලයක් ජනාධිපතිවරයාගෙන් සාක්ෂි විමසීම සිදුකළ අතර මෙම අවස්ථාව සඳහා කාරක සභාවේ සභාපති නියෝජ්‍ය කථානායක ආනන්ද කුමාරසිරි මහතා ඇතුළු සියළු සාමාජිකයින් සහභාගී සිට ඇති බව සඳහන්. මෙහිදී විශේෂයෙන් රාජ්‍ය ආරක්ෂක යන්ත්‍රණයේ දුර්වලතා, ආරක්ෂක කවුන්සිලයේ කැඳවීමආදි කරුණු පිළිබඳව ජනාධිපතිවරයාගෙන් විමසා සිටි බව කාරක සභා සාමාජික පාර්ලිමේන්තු මන්ත්‍රී නලින්ද ජයතිස්ස මහතා පැවසුවේය. ජනාධිපතිවරයාගේ සාක්ෂි සටහන් කර ගැනීමත් සමඟ කාරක සභාවේ සාක්ෂි විමසීමේ කටයුතු අවසන් කර ඇති අතර වාර්තාව ඉදිරි සති කිහිපය තුළ පාර්ලිමේන්තුවට ඉදිරිපත් කරන බව මන්ත්‍රිවරයා සඳහන් කළේය.", "URL": "https://sinhala.adaderana.lk/news.php?nid=119593", "Category": null, "Parent URL": null}