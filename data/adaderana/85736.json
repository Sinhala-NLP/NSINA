{"Source": "Adaderana", "Timestamp": "March 15, 2018 12:23 pm", "Headline": "රුධිරගත සීනි මට්ටම පරික්ෂා කිරීමේ උපකරණවල මිල නියාමනයට පියවර", "News Content": "‍දියවැඩියා රෝගීන්ගේ රුධිරගත සීනි ප්‍රමාණය පරීක්ෂා කිරීම සඳහා භාවිත කරන උපකරණ වල මිල නියාමනය කිරීමට පියවර ගන්නා බව සෞඛ්‍ය අමාත්‍ය රාජිත සේනාරත්න මහතා පවසයි. එම උපකරණ විවිධ මිළ ගණන් යටතේ අළෙවි කරන බවට නිරීක්ෂණය වීම හේතුවෙන් මෙම පියවර ගන්නා බව සෞඛ්‍ය අමාත්‍යවරයා පෙන්වා දෙයි. ඒ අනුව දියවැඩියා රෝගීන්ගේ රුධිරගත සීනි ප්‍රමාණය පරීක්ෂා කරන ග්ලූකෝස් පටි සහ යන්ත්‍රවල මිල මෙහිදී නියාමනය කිරීමට නියමිත බව සඳහන්ය. ගුලූකෝස් පටි 25ක් අඩංගු ඇසුරුමක් රුපියල් 1500 සිට ඉහළ මිල ගණන්වලට වෙළඳපලේ අළෙවි වන අතර රුධිරගත සීනි මට්ටම පරීක්ෂා කරන යන්ත්‍ර රුපියල් 2500 සිට විවිධ මිල ගණන් යටතේ අළෙවි වන බව සෞඛ්‍ය අමාත්‍යශය පෙන්වා දෙයි. පෞද්ගලික රෝහල්වල අය කරන මිල ගණන් නියාමනය කිරීමෙන් අනතුරුව පිළිකා රෝගීන් භාවිත කරන ඖෂධ වල මිල අඩු කිරීමෙන් පසු දියවැඩියා රෝගීන් භාවිත කරන උපකරණවල මිල නියාමනය කිරීමට සෞඛ්‍ය අමාත්‍යවරයා සැළසුම් කර ඇති බව සඳහන්ය.", "URL": "https://sinhala.adaderana.lk/news.php?nid=85736", "Category": null, "Parent URL": null}