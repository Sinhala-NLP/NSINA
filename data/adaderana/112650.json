{"Source": "Adaderana", "Timestamp": "June 24, 2019 11:28 am", "Headline": "තුර්කි පාලක පක්ෂයට ඉස්තාන්බුල් පාලන බලය අහිමි වෙයි", "News Content": "පසුගියදා පැවති මැතිවරණයෙන් තුර්කි පාලක පක්ෂයට ඉස්තාන්බුල් අගනුවර පාලන බලය අහිමි වී තිබේ. විදෙස් මාධ්‍ය වාර්තා කළේ තුර්කියේ වත්මන් නායක එර්දොවාන්ගේ ජනප්‍රියත්වය පහළ ගොස් ඇති බවට මෙය කදිම නිදසුනක් බවයි. තුර්කියේ ඉස්තාන්බුල් අගනුවර යළිත් වරක් පැවැත් වූ නගරාධිපති ඡන්දයෙන් පාලක පක්ෂය පරාජයට පත් විය. ප්‍රධාන විරුද්ධ පක්ෂය නියෝජනය කරන එක්රෙම් ඉමමොග්ලු බහුතර බලයක් හිමි කරගෙන ඉන් ජයග්‍රහණය කළේය. එම ජයග්‍රහණයේ සතුට සැමරීමට ඔහුගේ ආධාරකරුවන් විශාල පිරිසක් තුර්කියේ ඉස්තාන්බුල් අගනුවරට ඒකරාශී වී සිටියේය. පසුගිය මාර්තු මාසයේ පැවති මැතිවරණයෙන්ද එක්රෙම් ඉමමොග්ලු ජයග්‍රහණය කළේය. කෙසේ වෙතත් පාලක පක්ෂය කියා සිටියේ මැතිවරණ අක්‍රමිකතාවක් හේතුවෙන් එම ජයග්‍රහණය ඔහුට ලැබී ඇති බවයි. ඒ අනුව, යළිත් වරක් මැතිවරණය පැවැත්වීමට තීරණය කෙරුණ අතර ඉන් ඔහුගේ ජයග්‍රහණය යළිත් තහවුරු වී තිබේ. දේශපාලන විචාරකයින් පෙන්වා දෙන්නේ මෙම මැතිවරණ ප්‍රතිඵලය තුර්කියේ වත්මන් නායක රිචෙප් තයියීප් එර්දොවාන්ට ජනප්‍රියත්වය පහළ ගොස් ඇති බවට කදිම නිදසුනක් බවයි. කෙසේ වෙතත් ජනාධිපතිවරයා එක්රෙම් ඉමමොග්ලුට ජයග්‍රහණය වෙනුවෙන් සුභපැතුම් එක් කර ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=112650", "Category": null, "Parent URL": null}