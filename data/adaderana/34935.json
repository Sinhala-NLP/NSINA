{"Source": "Adaderana", "Timestamp": "June 15, 2013 11:23 am", "Headline": "ඉරණමඩු ගුවන් පථය ජනතා අයිතියට", "News Content": "අලුත්වැඩියා කෙරුණු ඉරණමඩු ගුවන් පථය ජනාධිපති මහින්ද රාජපක්ෂ මහතා අතින් මීට ටික වේලාවකට පෙර ජනතා අයිතියට පත්කෙරුණු බව ජනාධිපති මාධ්‍ය අංශය පවසයි. වසර 30ක කාලයක් එල්.ටී.ටි.ඊ. ත්‍රස්තවාදීන්ගේ ග්‍රහණයේ ඉරණමඩු ගුවන් තොටුපළ තිබුණි. ශ්‍රී ලංකා ගුවන් හමුදාව නිර්මාණය කළ ගුවන් පථයක් ලෙස ඉතිහාසයට එක්වන මෙහි ගුවන් පථය දිගින් මීටර් 1500ක් හා පළලින් මීටර් 25කින් සමන්විතය. ගුවන් හමුදාව සතු විශාලතම ගුවන් යානය පවා ගොඩබැස්සවීමට හැකි පරිදි නව ගුවන් පථය නිර්මාණය කර තිබේ. ඉරණමඩුව ඉදිකිරිමත් සමඟ මන්නාරම, වව්නියාව, පලාලි ගුවන් පථ සමඟ උතුරු පළාත සඳහා ඇති ගුවන් පථ සංඛ්‍යාව හතරක් දක්වා ඉහළ යයි. 2009 ජුනි මස 22 වන දින නිලධාරීන් දෙදෙනකුගෙන් සහ ගුවන් භටයන් 20 දෙනෙකුගෙන් යුත් කණ්ඩායමක් ඉරණමඩු ගුවන් හමුදා කඳවුර ස්ථාපිත කිරීමට මුල් වූ අතර 2009 අගෝස්තු මස 14 වැනිදා ප්‍රථම වරට ඉරණමඩු ගුවන් හමුදා කඳවුරේ ගුවන් හමුදා ධජය ඔසවා ඇත. නව ඉරණමඩු ගුවන් ධාවන පථයේ ගුවන් යානා ගොඩබෑමේ මූලික පෙරහුරුවක් ලෙස ගුවන් හමුදාපති එයාර් මාෂල් හර්ෂ අබේවික්‍රම මහතා වයි 12 වර්ගයේ ගුවන් යානයකින් 2012 දෙසැම්බර් 9 දින ප්‍රථම වරට එහි ගොඩබැස තිබේ.", "URL": "https://sinhala.adaderana.lk/news.php?nid=34935", "Category": null, "Parent URL": null}