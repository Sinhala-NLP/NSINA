{"Source": "Adaderana", "Timestamp": "December 18, 2016 01:06 pm", "Headline": "ඒකාබද්ධ විපක්ෂයේ ප‍්‍රචාර හමුවේ චීනය දෙගිඩියාවෙන් ", "News Content": "ඒකාබද්ධ විපක්ෂයේ ප‍්‍රචාරයන් හමුවේ චීනය දෙගිඩියාවට පත්ව සිටින බව නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි. චීනයේ ගුවැන්සෝ ප‍්‍රාන්තයේ සිට අදහස් පළ කරමින් අමාත්‍යවරයා මේ බව ප‍්‍රකාශ කළේය. රජයේ සහ විපක්ෂයේ නියෝජතයින් 14 දෙනෙකු මේ වන විට චීනයේ නිරීක්ෂණ චාරිකාවක නිරතවවී සිටියි. තාක්ෂණික. ආර්ථික, වෘත්තිය පුහුණු, අධ්‍යාපනික ප‍්‍රවනතා, කෘෂිකර්මය ඇතුළු අංශ ගණනාවක් පිළබඳ නිරීක්ෂණය කිරීම මෙම චාරිකාවේ අරමුණයි. චීනයේ බීජිං, ගුවැන්සෝ, හුවාන් ඇතුළු ප‍්‍රදේශ ගණනාවක එම ක්ෂේත්‍ර නිරීක්ෂණ චාරිකාව කි‍්‍රයාත්මකය.චීන රජය විසින් ඒ සඳහා පහසුකම් සළසා තිබේ.එම චාරිකාව අතරතුර කරුණු පැහැදිලි කළ අමාත්‍ය පාලික රංගේ බණ්ඩාර මහතා මෙසේ ද පැවසීය, අපි චීන ප‍්‍රාන්ත බලධාරීන් මෙන්ම ආයෝජිකයින් සමගත්, සිවිල් සංවිධාන සමගත් සාකච්ඡා සිදු කළා. ශී‍්‍ර ලංකාවේ රජය අස්ථාවර බවට විවිධ කණ්ඩායම් විසින් කරන ප‍්‍රකාශ පිළිබඳ ඔවුන් අපගෙන් කරුණු විමසා සිටියා. ඔවුන් තුළ තිබුණේ දෙගිඩියාවකින් යුතු ස්ථාවරයක්. හිටපු ජනාධිපතිවරයා මීට ඉහතදී චීනයට ගොස් පළ කර තිබූ අදහස් ඊට ප‍්‍රධාන වශයෙන් බලපාලා තිබුණා. ඉතා කෙටි කාලයකින් වත්මන් ආණ්ඩුව වෙනස් වන බවට ඔහු කළ ප‍්‍රකාශ පිළිබඳ චීන බලධාරීන් කරුණු විමසා සිටියා. පසුගිය දින දෙකක කාලය තුළ සිදු කළ සාකච්ඡාවලදී මමත් රජයේ නියෝජිතයනුත් මෙම ප‍්‍රකාශ ව්‍යාජ මතයක් බව පැහැදිලි කර දුන්නා. චීනයේ ප‍්‍රාන්ත බලධාරීන් මේ පිළිබඳ පුදුමයට පත්වුණා. කොහොම වුණත් ඔවුන් සුභවාදී දිශාවකට පරිවර්තනය කර ගන්න මෙම සාකච්ඡා ඉවහල් වුණා. ඒ වගේම ඉදිරි මැතිවරණවලදී ජනාධිපතිවරයා හා අග‍්‍රාමාත්‍යවරයා ශක්තිමත් පළාත් පාලන ව්‍යුහයක් ඇති කිරීමට අදාළ වැඩපිළිවෙළ සකස් කරන බවත් ඉදිරි කාලය තුළ පැවැත්වීමට නියමිත මැතිවරණවලදී සම්මුතිවාදී රජය තවදුරටත් ශක්තිමත්වන බවත් චීන නියෝජිතයින් වෙත පැහැදිලි කර දුන්නා. ශී‍්‍ර ලංකාවේ පවතින සැබෑ ස්ථාවරත්වය පැහැදිලි කරදීමට මෙම සාකච්ඡා වඩාත් වැදගත් කාරණයක් වූ බවත් කියන්න කැමතියි. අපි දේශපාලන වශයෙන් මෙන්ම සිවිල් සංවිධාන සහ එරට තාක්ෂණික වෘත්තිකයින් සමගත් සාකච්ඡා කළා. ශී‍්‍ර ලංකා රජයේ ස්ථාවරභාවය පිලිබඳ තිබූ සැකය දුරු කර දීම පිළිබඳ ඔවුන් අපට ස්තූතිය ද පුද කළා. ඒ වගේම චීනයේ ආයෝජකයින් ශී‍්‍ර ලංකාවට පැමිණීමට එකගතාව පළ කළා. අපගේ සංචාරය මගින් පුළුල් වූ විශ්වාසය තුළ නව ආයෝජකයින් පිරිසක් එක් වූ බව මාගේ විශ්වාසයයි. ඒ සඳහා අවශ්‍ය ක‍්‍රමෝපායන් සහ කඩිනමින් සිදු විය යුතු රාජ්‍යතාන්ති‍්‍රක කාරණා පිළිබඳත් සාකච්ඡා සිදු වුණා. විශේෂයෙන් සිදු වූ තවත් සාකච්ඡාවක් වුණේ බෞද්ධාගමික සබඳතා තවදුරටත් තහවුරු කර ගැනීම පිළිබඳයි. ඒ වෙනුවෙන් දෙරටේ භික්‍ෂූන් වහන්සේලා අතර සබඳතා ඇති කිරීම සුදුසු බවට යෝජනා වුණා. එමෙන්ම වෘත්තීය පුහුණු අවස්ථා ශී‍්‍ර ලංකාව තුළ තවදුරටත් ප‍්‍රවර්ධනය කල යුතු බවත් ඒ වෙනුවෙන් වෘත්තීය පුහුණු පාසල් කිහිපයක් හෝ අළුතින් ආරම්භ කළ යුතු බවත් ඔවුන් නැවතත් පැහැදිලි කළා. මෙම කාරණය මීට ඉහතදී ද පැහැදිලි කරමින් ඊට සහය ලබාදීමට එකඟතාව පළ කළ ද ඒ කෙරෙහි ශී‍්‍ර ලංකාව නිසි අවධානයක් යොමු නොකළ බවත් ගුවැන්සෝ බලධාරීන් ප‍්‍රකාශ කළා. කෙසේ වෙතත් ශී‍්‍ර ලංකාවේ ආරම්භ කරන කර්මාන්ත සඳහා ලාංකික තරුණයින් රැකියා සඳහා බඳවා ගැනීමටත් ඔවුන් එකග වුණා. එසේ වීමට නම් පුහුණුව සහිත වෘත්තිකයින් අවශ්‍ය බවයි ඔවුන් අපට පෙන්නල දුන්නේ. ඒ වෙනුවෙන් කඩිනම් හා පුළුල් වැඩපිළිවෙළක් කි‍්‍රයාත්මක කිරීමට මා එකගතාව පළ කළා. ඉදිරි දින කිහිපයේදී අපි බීජිං නුවර ඇතුළු තවත් ප‍්‍රදේශ කිහිපයක නීරික්ෂණ වැඩසටහන් සහ සාකච්ඡා සඳහා සහභාගී වීමට සූදානමින් සිටිනවා. කාර්මික, තාක්‍ෂණික, නව නගර සංවර්ධනය, මාර්ග සංවර්ධනය යන ක්‍ෂෙත‍්‍ර පිළිබඳ අප දැනුම්වත් කිරීමට චීන රජය පහසුකම් සලසා තිබෙනවා.", "URL": "https://sinhala.adaderana.lk/news.php?nid=67138", "Category": null, "Parent URL": null}