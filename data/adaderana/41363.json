{"Source": "Adaderana", "Timestamp": "February 25, 2014 08:42 am", "Headline": "නිවසක් බිඳ ලක්ෂ 20ක්  කොල්ලකෑ සොරා අල්ලයි ", "News Content": "ගම්පොළ ප්‍රදේශයේ ව්‍යාපාරිකයෙකුගේ නිවසක් බිඳ රුපියල් ලක්ෂ 20ක මුදලක් සොරකම් කිරීම සම්බන්ධයෙන් පුද්ගලයෙකු අත්අඩංගුවට ගෙන තිබේ. මහනුවර දිසා අපරාධ මෙහෙයුම් ඒකකයේ නිලධාරීන් විසින් මොහු පේරාදෙණිය ප්‍රදේශයේ දී ඊයේ(24) අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. එහිදි සැකකරු විසින් සොරාගත් මුදලින් රුපියල් ලක්ෂ 12ක් ඔහු පදිංචි නිවසේ මිදුලේ වළදමා තිබියදී පොලීසිය විසින් සොයාගෙන තිබේ. සැකකරු 29 හැවිරිදි මුරුතලාව ප්‍රදේශයේ පදිංචිකරුවෙකු වන අතර ඔහු අද(25) ගම්පොළ මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර මහියංගනය පුහුල්යාය ප්‍රදේශයේ නිවසක් බිඳ රුපියල් තුන් ලක්ෂ 40,000ක වටිනාකමින් යුත් රන් භාණ්ඩ තොගයක් සොරකම් කිරීමක් සම්බන්ධයෙන් පුද්ගලයෙකු අත්අඩංගුවට ගෙන තිබේ. අදාළ නිවසේ කුලී වැඩ කරමින් සිටියදි සැකකරු විසින් මෙම සොරකම සිදුකර ඇති බව පොලීසිය සඳහන් කළේය. සැකකරු අඹගහපැලැස්ස ප්‍රදේශයේ පදිංචිකරුවෙකු වන අතර ඔහු විසින් සොරාගන්නා ලද රන් භාණ්ඩ ද පොලීසිය විසින් සොයාගෙන තිබේ.", "URL": "https://sinhala.adaderana.lk/news.php?nid=41363", "Category": null, "Parent URL": null}