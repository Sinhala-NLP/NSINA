{"Source": "Adaderana", "Timestamp": "November 9, 2013 10:03 am", "Headline": "තිස්සමහරාමෙන් හා නාරම්මලින් මරණ 2ක්", "News Content": "තිස්සමහරාම රබර් වත්ත මාර්ගයේ නඩත්තු කටයුතු වල යෙදී සිටි විදුලිබල මණ්ඩල සේවකයෙකු විදුලි කණුවකට යටවීමෙන් මියගොස් තිබේ. අබලන්වු විදුලි කණුවක් දොඹකරයක ආධාරයෙන් එසවීමේ දී විදුලි කණුව බැඳ තිබු ආධාරකය ගැලවීමෙන් මෙම අනතුර සිදුව ඇති බව පොලිසිය සඳහන් කළේය. අනතුරින් බරපතළ තුවාල ලැබු පුද්ගලයා ප්‍රතිකාර සඳහා මාතර රෝහලට ඇතුළත් කර ඇති අතර එහි දී ඔහු මියගොස් ඇත. මෙලෙස මියගොස් ඇත්තේ 24 හැවිරිදි තිස්සමහාරාම, දන්දෙණිය ප්‍රදේශයේ පදිංව සිටි පුද්ගලයෙකි. අනතුර සම්බන්ධයෙන් දොඹකරයේ රියදුරු අත්අඩංගුවට ගෙන ඇති අතර තිස්සමහාරාම පොලිසිය වැඩිදුර විමර්ශන සිදුකරයි. මේ අතර නාරම්මල, මැල්ලකන්ද ප්‍රදේශයේ දී මොට ආයුදයකින් පහරදීමෙන් පුද්ගලයෙකු මියගොස් තිබේ. පහරකෑමට ලක්වු පුද්ගලයා මාර්ගයේ වැටී සිටිය දී ප්‍රදේශවාසීන් විසින් ප්‍රතිකාර සඳහා රෝහල්ගත කිරීමේ දී මියගොස් ඇති බව පොලිසිය සඳහන් කළේය. මෙලෙස මියගොස් ඇත්තේ 36 හැවිරිදි එම ප්‍රදේශයේම පදිංචිකරුවෙකි. ඝාතනය සිදුකළේ කවුරුන් ද යන්න මෙතෙක් අනාවරණය වී නොමැති අතර සිද්ධිය සම්බන්ධයෙන් නාරම්මල පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=38704", "Category": null, "Parent URL": null}