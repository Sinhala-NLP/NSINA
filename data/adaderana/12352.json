{"Source": "Adaderana", "Timestamp": "November 23, 2010 11:51 am", "Headline": "නීතී විරෝධීව සැකසූ අධිකරණ මුද්‍රා ළඟ තබාගත් නීතීඥවරිය රිමාන්ඩ්  ", "News Content": "නීතී විරෝධී ලෙස සකස් කරන ලද කොළඹ මහේස්ත්‍රාත් අධිකරණයේ නිල මුද්‍රා ළඟ තබා ගැනීමේ චෝදනාව මත අත්අඩංගුවට ගන්නා ලද පුද්ගලික මූල්‍ය සමාගමක සේවයක කරන නීතීඥවරියක් සහ සේවකයෙක් රිමාන්ඩ් භාරයේ තැබීමට නියෝග කර තිබේ. කුරුඳුවත්ත පොලිසිය විසින් අත්අඩංගුවට ගත් මෙම සැකකරුවන් දෙදෙනා ලබන මස 6 වැනිදා දක්වා රිමාන්ඩ් භාරයේ තැබීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කළේය. අදාළ නීතීඥවරිය කොළඹ මහේස්ත්‍රාත් අධිකරණයේ නිල මුද්‍රාව නීතී විරෝධී ලෙස සකස් කර භාවිතා කරමින් ආයතනයකට අයත් මුදල් වංචා කර ඇති බව පොලිසිය පවසයි. ඇය විසින් මරදාන ප්‍රදේශයේ ස්ථානයකින් මෙම නිල මුද්‍රාව සකස් කර ඇති බව පරීක්ෂණ වල දී අනාවරණය වී ඇත. මෙම සිද්ධිය පිළිබඳව තවදුරටත් පරීක්ෂණ පැවැත්වීමට අවශ්‍ය බවට කුරුඳුවත්ත කළ දැනුම් දීමක් පිළිගත් අධිකරණය අදාළ සැකකරුවන් රිමාන්ඩ් භාරයේ තැබීමට නියෝග කර තිබේ.", "URL": "https://sinhala.adaderana.lk/news.php?nid=12352", "Category": null, "Parent URL": null}