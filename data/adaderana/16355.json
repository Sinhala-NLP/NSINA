{"Source": "Adaderana", "Timestamp": "May 26, 2011 10:00 pm", "Headline": "මහාචාර්ය ඈපාසිංහට ආනන්දීය උපහාර", "News Content": "කොළඹ ආනන්ද විද්‍යාලයීය යොවුන් නව නිපැයුම්කරුවන්ගේ දිනය සැමරීමේ\"අව්රෝරා-2011\"මෙම මස 31වනදා පස්වරු 12.30 විද්‍යාලයීය කුලරත්න ශාලාවේදී පැවැත්වේ. ජනාධිපති උපදේශක ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ සභාපති මහාචාර්ය පී.ඩබ්ලිව්. ඈපාසිංහ මැතිතුමා මෙහි ප්‍රධාන ආරාධිත අමුත්තා වශයෙන් සහභාගි වේ. කොළඹ ආනන්ද විද්‍යාලයෙන් දැයට දායද වු විශිෂ්ට ගණයේ විද්වතෙකු වු ඈපාසිංහ මැතිතුමාට උපහාර තිළිණ ප්‍රදානය කිරීමටද එදින විද්‍යාලයීය යොවුන් නව නිපැයුම්කරුවන්ගේ සංගමය පියවර ගෙන තිබේ. යොවුන් නව නිපැයුම්කරුවන්ගේ සංගමය ආරම්කර වසර විස්සක් පිරීම නිමිත්තෙන් සංගමයේ එදා මෙදාතුර කාර්යභාර්ය අළලා සම්පාදනය කරන ලද\"නව නිපැයුම්කරුවන්ගේ සංගමයේ ඉතිහාසය\"නැමැති ග්‍රන්ථයේ මුල් පිටපත ඈපාසිංහ මැතිතුමාට පිළිගැන්වීමද මෙහිදී සිදු කෙරේ. මහාචාර්ය ඈපාසිංහ මැතිතුමා මෙරට අධ්‍යාපන ක්‍ෂේත්‍රයට සංඛ්‍යාන විෂය හඳුන්වාදීමේ පුරෝගාමියාද වේ. දිවයිනේ පාසල් අසුහතක ශිෂ්‍ය ශිෂ්‍යාවන් මෙම අවස්ථාවට සහභාගි වීමට නියමිත අතර පාසල් අතර පවත්වනු ලැබු නව නිපැයුම් තරගාවලියේ සහතික සම්මාන ප්‍රදානයද මෙදින සිදු කෙරේ.", "URL": "https://sinhala.adaderana.lk/news.php?nid=16355", "Category": null, "Parent URL": null}