{"Source": "Adaderana", "Timestamp": "July 17, 2018 04:35 pm", "Headline": "ගාල්ලෙන් මුහුදු ගොස් අතුරුදහන් වු ධීවරයින් 07 දෙනා ගුවනින් යළි දිවයිනට", "News Content": "ධීවර රැකියාවේ යෙදී සිටිය දී බහුදින යාත්‍රාවක් සමඟ පසුගිය 29 දින සිට අතුරුදහන්ව සිටි ධිවරයින් 07 දෙනා ගුවන් මඟින් අද (17) ලංකාවට ගෙන්වා ගෙන තිබේ. ඔවුන් අද පෙරවරු 11.05ට මාලදිවයිනේ සිට යු.එල්. 102 ගුවන් යානයෙන් මෙරටට පැමිණි බව අප ගුවන්තොටුපල වාර්තාකරු සඳහන් කළේය. අතුරුදහන්ව සිටි මෙම ධිවරයින් පිරිස මාලදිවයිනට සැතපුන් 40 ක් පමණ දුර මුහුදු ප්‍රදේශයේදී මාලදිවයින වෙරළාරක්ෂක බලකා නිලධාරීන් විසින් බේරාගනු ලැබුහ. මෙම ධිවරයින් බහුදින ධිවර යාත්‍රාවකින් ධිවර රැකියාව සඳහා පිටත්ව ගොස් තිබුනේ ගාල්ල මුහුදු ප්‍රදේශයෙන්ය. ධිවර රැකියාවේ නිරතව සිටියදී යාත්‍රාවේ ඇති වූ කාර්මික දෝෂයක් හේතුවෙන් ඔවුන් සිටි බහුදින යාත්‍රාව මාලදිවයිනට ආසන්න මුහුදු ප්‍රදේශය දෙසට පා වී ගොස් තිබේ. මේ පිළිඳව දැනගත් වහාම ධීවර අමාත්‍යංශයේ මැදිහත් වීම මත ඉන්දියාව සහ මාලදිවයින ඇතුළු රටවල් වල සහය ලබාගනිමින් මෙම ධීවරයින් බේරාගැනීමේ මෙහෙයුම් අඛණ්ඩව දියත් කළහ. මෙලෙස බේරාගත් ධිවරයින් පිරිස ලංකාවට ගුවන් මඟින් ගෙන්වාගැනීම සඳහා ධිවර අමාත්‍යංශය කටයුතු කළ අතර කාර්මික දෝෂයකට ලක්ව ඇති යාත්‍රාව අළුත්වැඩියා කර නැවත ලංකාවට රැගෙන ඒම සඳහා අවශ්‍ය කටයුතු කර ඇති අතර ඒ සඳහා ලංකාවේ යාත්‍රා අළුත්වැඩියා කිරීමේ කාර්මිකයින්ට මාලදීයවයිනට යැවීමට අවශ්‍ය කටයුතු ද ධීවර අමාත්‍යංශයේ මැදිහත්වීම යටතේ සිදු කර තිබේ. අද දහවල් පැමිණි එම ධීවරයින් පිරිස ධිවර අමාත්‍යංශයට පැමිණි අවස්ථාවේදී පිළිගනු ලැබුහ. මේ වන විට එම ධීවරයි තම ගම් බිම් බලා පිටව ගොස් ඇති අතර ඔවුන් පිළිගැනීම සඳහා තම ඥාතීන් සූදානමින් පසුවන බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=92714", "Category": null, "Parent URL": null}