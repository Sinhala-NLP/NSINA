{"Source": "Adaderana", "Timestamp": "March 25, 2013 11:18 am", "Headline": "අයි.පී.එල්. ගැන ඉන්දියාවෙන් සහතිකයක් ", "News Content": "ඉන්දීය ප්‍රීමීයර් ලීග් ක්‍රිකට් තරඟාවලිය සඳහා ශ්‍රී ලාංකික ක්‍රීඩකයින් යොමු කිරීම සඳහා ඉන්දීය ක්‍රිකට් පාලක මණ්ඩලයෙන් ආරක්ෂාව පිළිබඳ සහතිකයක් ලැබී ඇති බව ශ්‍රී ලංකා ක්‍රිකට් ආයතනය පවසයි. එම තරඟාවලිය සඳහා සහභාගී වීමට නියමිත ශ්‍රී ලාංකික ක්‍රිකට් ක්‍රීඩකයන්ගේ ආරක්ෂාව සම්බන්ධයෙන් ඉන්දීය ක්‍රිකට් පාලක මණ්ඩලයෙන් කළ ඉල්ලීමකට අනුව අදාළ සහතිකය ලැබී ඇති බව එහි ලේකම් නිශාන්ත රණතුංග මහතා ප්‍රකාශ කළේය. තමිල්නාඩුවේ දී මෙරට භික්ෂූන් වහන්සේ දෙනමකට හිරිහැර කිරීම හේතුවෙන් ආරක්ෂාව සම්බන්ධ ගැටලුකාරී තත්ත්වයක් මතුව තිබිණි. ඉන්දීය ප්‍රීමියර් ලීග් ක්‍රිකට් තරඟාවලිය අප්‍රේල් 3 වැනිදා සිටි මැයි 26 වැනි දින දක්වා පැවැත්වීමට නියමිතය. මහේල ජයවර්ධන, කුමාර් සංගක්කාර, තිලකරත්න දිල්ෂාන්, තිසර පෙරේරා, මුත්තයියා මුරලිදරම්, කුසල් ජනිත් පෙරේරා, ඇන්ජලෝ මැතිව්ස්, අජන්ත මෙන්ඩිස්, ලසිත් මාලිංග, සචිත්‍ර සේනානායක, ජීවන් මෙන්ඩිස්, නුවන් කුලසේකර සහ අකිල ධනංජය යන ක්‍රීඩකයින් තරඟාවලිය සඳහා තෝරා ගෙන තිබේ.", "URL": "https://sinhala.adaderana.lk/news.php?nid=32720", "Category": null, "Parent URL": null}