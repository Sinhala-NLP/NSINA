{"Source": "Adaderana", "Timestamp": "December 15, 2018 05:44 pm", "Headline": "කෝටි 3ක කොකේන් රේගු බාරයට", "News Content": "රුපියල් කෝටි තුනක වටිනාකමකින් යුතු කොකේන් මත්ද්‍රව්‍ය තොගයක් නීතිවිරෝධී ලෙස ශ්‍රී ලංකාවට රැගෙන ආ ගිනි බිසව් රාජ්‍යයේ ගුවන් මගියෙකු අද (15) දින උදෑසන කටුනායක බණ්ඩාරනායක ජාත්‍යන්තර ගුවන් තොටුපළේ දී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අත් අඩංගුවට ගෙන ඇත. මෙම සැකකරු 28 හැවිරිදි ගිනි බිසව් රාජ්‍යයේ පුරවැසියෙකි. ඔහු නයිජීරියාවේ සිට කටාර් රාජ්‍යය වෙත පැමිණ , එහි දෝහා සිට පැමිණි කටාර් ගුවන් සේවයේ කිව්.ආර්.- 664 දරන ගුවන් යානයෙන් අද උදෑසන 10.00 ට කටුනායක ගුවන් තොටුපළ වෙත පැමිණ තිබුණි. ඔහු විසින් ගෙන ආ ගමන් මල්ලේ ව්‍යාජ පතුලක මෙම කොකේන් කිලෝ ග්‍රෑම් 02 යි ග්‍රෑම් 60 ක ප්‍රමාණය සගවා ගෙන තිබූ බැව් රේගු මාධ්‍ය ප්‍රකාශකවරයා වැඩිදුරටත් පැවසීය . මෙම අත් අඩංගුවට ගැනීම සහ මේ පිළිබඳ වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂවරුන් වන තජිත් සිල්වා , ඕ.ජේ.ඔබේසේකර ,රේගු අධිකාරීවරුන් වන අයි.එස්.ස්මායිල් , ඒ.ඒ.එස්.අබේසිංහ , පී.වී.ධර්මප්‍රියන්ත , සහකාර රේගු අධිකාරීවරුන් වන ඩී.එම්.ආර්.සිරිල් ,පී.එච්.ඩී.පී.චන්ද්‍රසිරි , ජේ.එච්.එච්.පී.ගුණසිරි , ඩබ්ලිව්.එන්.ඩී.සී.වේලාරත්න සහ එල්.එස්.ගමගේ යන මහත්වරුන් විසින් පවත්වමින් සිටිති.", "URL": "https://sinhala.adaderana.lk/news.php?nid=100806", "Category": null, "Parent URL": null}