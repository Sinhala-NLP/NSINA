{"Source": "Adaderana", "Timestamp": "April 30, 2016 09:51 pm", "Headline": " රටේ යහපැවැත්ම උදෙසා ඉදිරියේදී දැඩි තීරණ", "News Content": "රට සහ ජනතාවගේ අවශ්‍යතා වෙනුවෙන් දැඩි තීන්දු ගැනීමට සූදානම් බව ජනාධිපති මෛත්‍රීපාල සිරිසේන මහතා පවසයි.තමාගේ ඉවසීම සහ සන්සුන්කම ඇතැමුන් දුර්වලතාවක් ලෙස සැළකුව ද එම ස්ථාවරයේ තමන් තවදුරටත් කටයුතු කරන බව ජනාධිපතිවරයා පවසයි.පුද්ගලික විද්‍යුත් මාධ්‍ය ආයතන සමග ජනාධිපති මන්දිරයේ පැවති විශේෂ හමුවකදී ජනාධිපතිවරයා මේ බව ප්‍රකාශ කළේය.එහිදී මාධ්‍යවේදීන් නැගූ ප්‍රශ්නවලට පිළිතුරු දෙමින් ජනාධිපතිවරයා ප්‍රකාශ කළේ ප්‍රජාතන්ත්‍රවාදයට ගරු කරන පිරිසක් ගාල්ලටත් තවදුරටත් වහලුන් ලෙස සිටීමට කැමති පිරිසක් කිරුළපනටත් මැයි දිනය සැමරීමට එක්වනු ඇති බවයි.කෙසේවුව ද ශ්‍රී ලංකා නිදහස් පක්ෂයේ මධ්‍යම කාරක සභාව ඔවුන් සම්බන්ධයෙන් තීරණ ගනු ඇති බව ජනාධිපති මෛත්‍රීපාල සිරිසේන මහතා ප්‍රකාශ කළේය.ශ්‍රී ලංකා නිදහස් පක්ෂ ආණ්ඩුවක් පිහිටුවීමට තමාට උනන්දුවක් නොමැති බවට එල්ල වන චෝදනා සම්බන්ධයෙන් කළ විමසීමකදී ජනාධිපතිවරයා ප්‍රකාශ කළේ කුමන්ත්‍රණකාරී ලෙස ආණ්ඩු පිහිටුවීමට තමාට හැකියාවක් නොමැති බවයි.පසුගිය පාර්ලිමේන්තු මැතිවරණයෙන් එක්සත් ජාතික පක්ෂයට වැඩි ආසන සංඛ්‍යාවක් සහ ශ්‍රී ලංකා නිදහස් පක්ෂයට අඩු ආසන සංඛ්‍යාවක් හිමිවු බැවින් අග්‍රාමාත්‍ය ධුරය එක්සත් ජාතික පක්ෂයට ලබාදුන් බව ජනාධිපතිවරයා සඳහන් කළේය.පක්ෂ දෙක අතර එකඟතාවන් බිඳ නොවැටෙන ලෙස කටයුතු කිරීමට සෑමදෙනාටම උපදෙස් ලබා දී ඇති බව ද ජනාධිපති මෛත්‍රීපාල සිරිසේන මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=59677", "Category": null, "Parent URL": null}