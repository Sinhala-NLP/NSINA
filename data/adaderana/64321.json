{"Source": "Adaderana", "Timestamp": "September 22, 2016 02:41 pm", "Headline": " තවත් චෝදනා එපා -  සංවර්ධනය යළි ඇරඹුණා", "News Content": "පසුගිය කාලයේදී ගෙන ගිය සංවර්ධනය යහපාලන ආණ්ඩුව යටතේ නතර වුණැයි චෝදනා නැඟුණු බවත්, එම සංවර්ධන කටයුතු දැන් ආරම්භ වී ඇති බවත්, ධීවර හා ජලජ සම්පත් අමාත්‍ය මහින්ද අමරවීර මහතා පවසයි.ශ්‍රීලනිප මූලස්ථානයේදී අද පැවැති මාධ්‍ය හමුවකදී අමාත්‍යවරයා කියා සිටියේ 70, 77, 94 හා 2005 කාලවලදී ද බලයට පත්වූ ආණ්ඩුවලට මෙවැනි චෝදනා නැඟුණු බවයි.2005දී මහින්ද රාජපක්ෂ ආණ්ඩුව බලයට පත්වීමෙන් පසු එම රජයේ සිටි අනුර බණ්ඩාරනායක ඇමතිවරයා ආණ්ඩුවට එල්ල වන චෝදනා ගැන පාර්ලිමේන්තුවේදී අදහස් පළ කළ බවද ඇමතිවරයා කියා සිටියේය.එහිදී අනුර බණ්ඩාරනායක මහතා විසින් ඔහුගේ රියදුරු හා කරණවෑමියා ආණ්ඩුවට එරෙහිව බැණවදින අයුරු පාර්ලිමේන්තුවේදී ප්‍රකාශ කළ බවත්, ඔවුන් බණින ආකාරයට ඔහුට ගමනක් යාමටවත්, කොණ්ඩය කපා ගැනීමටවත් බියක් ඇති වූ බව ඒ මහතා පැවසුවේ යැයිද මහින්ද අමරවීර ඇමතිවරයා අනාවරණය කළේය.මෙය ආණ්ඩුවක් බලයට පත්වූ විට දක්නට ලැබෙන සාමාන්‍ය තත්ත්වයක් බවද පැවසූ ඇමතිවරයා වත්මන් ආණ්ඩුව යටතේ මත්තල වී ගබඩාවක් නොවන බවත්, හම්බන්තොට වරාය, අධිවේගී මාර්ග හා දුම්රිය මාර්ග සංවර්ධනය කරන බවත්, හෙතෙම කීවේය.සෑම ග්‍රාම නිලධාරී වසමකටම රුපියල් මිලියන බැගින් මිලියන 14,000ක් සංවර්ධන කටයුතු සඳහා ලබාදී ඇතැයිද ඔහු කියා සිටියේය.එම මාධ්‍ය හමුවට එක්වූ විශේෂ කාර්යභාර ඇමැති ආචාර්ය සරත් අමුණුගම මහතා පැවසුවේ බොහෝ දෙනා සිතනවාට වැඩි ඉහළ බද්දක් දුම්කොළ නිෂ්පාදනවලින් අය කිරීමට අපේක්ෂා කරන බවයි.දුම්කොළ නිෂ්පාදන බද්ද වැඩි කිරීම සම්බන්ධයෙන් කරුණු විමසීමට පත්කළ කමිටුවේ නිර්දේශ ලබන සතියේ කැබිනට් රැස්වීමට ඉදිරිපත් කරන බවද ඒ මහතා පැවසීය.", "URL": "https://sinhala.adaderana.lk/news.php?nid=64321", "Category": null, "Parent URL": null}