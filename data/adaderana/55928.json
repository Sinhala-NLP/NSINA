{"Source": "Adaderana", "Timestamp": "December 24, 2015 04:16 pm", "Headline": "පොලිතීන් නිසා කොළඹට සෞඛ්‍ය හා පාරිසරික ගැටලු රැසක්", "News Content": "කොළඹ නගරයට දිනපතා පැමිණෙන පුද්ගලයින් ආහාර අවශ්‍යතා සපුරා ගැනීමේ දී අනුගමනය කරන ක්‍රියාමාර්ග හේතුවෙන් සෞඛ්‍ය හා පාරිසරික ගැටලු රැසක් පැන නැගී ඇති බව කොළඹ මහනගර සභාවේ ප්‍රධාන වෛද්‍ය නිලධාරී වෛද්‍ය රුවන් විජේමුණි මහතා පවසයි.විශේෂයෙන් කොළඹ නගරයට රාජකාරී කටයුතු සඳහා පැමිණෙන පුද්ගලයින් ආහාර රැගෙන ඒමේ දී පොලිතින් භාවිතයට ඇබ්බැහිවීම හේතුවෙන් මෙම තත්ත්වය උද්ගතව ඇති බවයි ඔහු කියයි.ආහාර රැගෙන ඒම සඳහා භාවිත කරන මයික්‍රෝන 20ට අඩු පොලිතින් ලක්ෂ අටක පමණ ප්‍රමාණයක් දිනපතා කොළඹ නගරයේ පරිසරයට එක්වන බව වෛද්‍ය රුවන් විජේමුණි මහතා පෙන්වාදෙයි.මයික්‍රෝන 20ට අඩු පොලිතින් භාවිතය නීතියෙන් තහනම් කර තිබුණ ද තවදුරටත් ඒවා භාවිත කිරීම හේතුවෙන් පරිසරයට පමණක් නොව එම පුද්ගලයින්ගේ සෞඛ්‍ය තත්ත්වයට ද දැඩි තර්ජනයක් එල්ල කරන බව ඔහු වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=55928", "Category": null, "Parent URL": null}