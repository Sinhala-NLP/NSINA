{"Source": "Adaderana", "Timestamp": "December 5, 2011 02:29 pm", "Headline": "ස්කෝෂා ප්‍රින්ස් රඳවා තබාගන්නැයි වරෙන්තු ", "News Content": "ශ්‍රී ලංකාව හා දකුණු ඉන්දියා‍ව අතර මගීන් ප්‍රවාහනය කරන\" ස්කෝෂා ප්‍රින්ස් \" නෞකාව රඳවා තබාගන්නැයි කොළඹ මහාධිකරණය ‍ශ්‍රී ලංකා වරාය අධිකාරිය වෙත වරෙන්තු නිකුත් කර තිබේ. දකුණු ඉන්දීය සමාගමක් කොළඹ මහාධිකරණය හමුවේ කළ පැමිණිල්ලක් සැලකිල්ලට ගනිමින් මෙම වරෙන්තු නිකුත් කර ඇති බව සඳහන්වේ. අදාළ නැවට ආහාර සැපයීම වෙනුවෙන් තම සමාගමට ඉන්දියානු රුපියල් කෝටි එක හමාරක පමණ මුදලක් අය විය යුතු බව දකුණු ඉන්දීය සමාගම අධිකරණය හමුවේ කළ පැමිණිල්ලේ සදහන් වෙයි. මෙම නෞකාව මේ වන විට කොළඹ වරායේ නැංගුරම් ලා ඇති බව දැන් වූ දකුණු ඉන්දීය සමාගම එය රඳවා තබාගන්නා ලෙස නියෝගයක් නිකුත් කරන්නැයි අධිකරණයෙන් ඉල්ලා තිබිණි.", "URL": "https://sinhala.adaderana.lk/news.php?nid=20477", "Category": null, "Parent URL": null}