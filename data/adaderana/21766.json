{"Source": "Adaderana", "Timestamp": "January 31, 2012 11:04 am", "Headline": "විශ්‍රාම ශාලාවක මරාගෙන මැරෙන ඇඳුම් කට්ටලයක්", "News Content": "කතරගම ප්‍රදේශයේ විශ්‍රාම ශාලාවක තිබී මරාගෙන මැරෙන ඇඳුම් කට්ටලයක් සොයා ගෙන තිබේ. මේ සම්බන්ධයෙන් අදාළ විශ්‍රාම ශාලාවේ සිටි පුද්ගලයින්ගෙන් මේ වන විට ප්‍රශ්න කිරීම් සිදු කරන බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය. අදාළ විශ්‍රාම ශාලාවේ සැක කටයුතු යමක් පවතින බවට ලැබුණු තොරතුරක් මත සිදුකළ පරීක්ෂාවක දී එහි තිබූ රෙදි සෝදන යන්ත්‍රයක් තුළ තිබී මෙම ඇඳුම් කට්ටලය සොයාගත් බව සිද්ධිය සම්බන්ධයෙන් අද දෙරණ කළ විමසීමක දී වැඩිදුරටත් අදහස් දැක්වූ අජිත් රෝහණ මහතා ප්‍රකාශ කළේය. එහි ජීව කාලය සහ අනෙකුත් කරුණු සම්බන්ධව රජයේ රස පරීක්ෂක වෙතින් විශේෂඥ මතයක් ලබාගැනීමට බලාපොරොත්තු වන බව ද ඒ මහතා කියා සිටියේය. කතරගම පොලිසිය සිද්ධිය සම්බන්ධව වැඩිදුර විමර්ශන කටයුතු පවත්වාගෙන යන බව ද සඳහන්ය.", "URL": "https://sinhala.adaderana.lk/news.php?nid=21766", "Category": null, "Parent URL": null}