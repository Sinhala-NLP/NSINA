{"Source": "Adaderana", "Timestamp": "August 26, 2011 09:39 am", "Headline": "බුදු පිළිමයක් සමග දසදෙනෙකු අත්අඩංගුවට", "News Content": "පුරාවිද්‍යාත්මක වටිනාකමින් යුත් රන් ආලේපිත බුදු පිළිමයක් සමග සැකකරුවන් දසදෙනෙකු අත්අඩංගුවට ගෙන තිබේ. මතුගම, යට්ටෝවිට ප්‍රදේශයේ දී ඊයේ(25) පස්වරුවේ ඔවුන් අත්අඩංගුවට ගත් බව මතුගම පොලිසිය සඳහන් කරයි. බුදු පිළිමය උස අඟල් 8 හමාරක් පමණ වන අතර කිලෝග්‍රෑම් 13 ක පමණ බරකින් යුක්ත බව ද පොලිසිය පැවසීය. මේ අතර නිධානයක් හෑරීමට සූදානම්ව සිටියදී අත්අඩංගුවට ගෙන අධිකරණයට ඉදිරිපත් කළ සැකකරුවන් 6 දෙනෙකු ලබන පළමුවැනි දින දක්වා රක්ෂිත බන්ධනාගාර ගත කර තිබේ. මාරවිල අතිරේක දිසා විනිසුරු සහ මහේස්ත්‍රාත් චන්දන කලංසූරිය මහතා ඊයේ(25) මෙම නියෝගය නිකුත් කළේය. කහටවිල, නෙළුම්විල වත්ත නැමැති වතු යායේ තිබූ නිධානයක් හැරීම සඳහා සැකකරුවන් සූදානම්ව සිටි බව පොලිසිය පැවසීය. සැකකරුවන් අතර ගුරුකම් කටයුතු සිදුකරන අයෙකු සහ අදාළ වතු යායේ පාලකවරයා ද වේ. සෙසු සැකකරුවන් මොර‍ටුව, ගාල්ල, පන්නල සහ කහටවිල ප්‍රදේශවල පදිංචිකරුවන් බව පොලිසිය සඳහන් කරයි.", "URL": "https://sinhala.adaderana.lk/news.php?nid=18312", "Category": null, "Parent URL": null}