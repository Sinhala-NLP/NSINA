{"Source": "Adaderana", "Timestamp": "August 3, 2013 12:45 pm", "Headline": "සමුළුව ආවරණයට මාධ්‍ය නිදහස ඕනෑ", "News Content": "ශ්‍රී ලංකාවේ දී පැවැත්වෙන පොදු රාජ්‍ය මණ්ඩලයීය සමුළුව ආවරණය කිරීම සඳහා සියලු මාධ්‍යවලට නිදහස තිබිය යුතු බව එක්සත් ජාතීන්ගේ සංවිධානයේ මහලේකම්වරයාගේ ප්‍රකාශක මාටින් නෙසර්ස්කි පවසා තිබේ. දෛනික ප්‍රවෘත්ති සාකච්ජාවේදී මාධ්‍යවේදියෙකු නැගූ ප්‍රශ්නයකට පිළිතුරු වශයෙන් ඔහු මේ බව පවසා ඇති බව විදෙස් මාධ්‍ය වාර්තා කළේය. සියලුම මාධ්‍යවේදීන්ට කිසිදු බාධාවක් හෝ බලපෑමකින් තොරව පොදුරාජ්‍ය මණ්ඩලයීය රාජ්‍ය නායක සමුළුව ආවරණ කිරීම සඳහා අවස්ථාව තිබිය යුතු බව එක්සත් ජාතීන්ගේ සංවිධානයේ මහලේකම් බෑන්කි මූන්ගේ අදහස වී ඇති බව ද මාටින් නෙසර්ස්කි පවසා ඇත. මෙහිදී වැඩිදුරටත් අදහස් දක්වා ඇති ප්‍රකාශකවරයා සඳහන් කර ඇත්තේ ශ්‍රී ලංකාවේ පැවති යුද්ධයේ අවසන් කාලයේ දී සිදුවූ සිදුවීම් පිළිබඳ සොයා බැලීම සඳහා මහලේකම්වරයා විසින් කමිටුවක් පත් කළ බවයි. එම කමිටු වාර්තාව මේ වන විටත් ලැබී ඇති බවත් එමගින් යෝජනා කිහිපයක් ඉදිරිපත් කර ඇති බවත් ඔහු පවසා ඇත. එම යෝජනා ක්‍රියාත්මක කිරීමට තවත් කමිටුවක් පත් කර ඇති බවද හෙතෙම සඳහන් කර තිබේ. ඒ අනුව දෙවන කමිටු වාරයේ වාර්තාව මේවන විට මහලේකම්වරයා විසින් අධ්‍යයනය කරමින් පවතින අතර ඒ පිළිබඳව ප්‍රකාශයක් ලබන මාසයේ දී සිදුකිරීමට නියමිත බව ද මාටින් නෙසර්ස්කි පවසා ඇත.", "URL": "https://sinhala.adaderana.lk/news.php?nid=36339", "Category": null, "Parent URL": null}