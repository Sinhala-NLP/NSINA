{"Source": "Adaderana", "Timestamp": "May 24, 2016 02:15 pm", "Headline": "  ෆොන්සේකාගේ පෙත්සම කුණු කූඩයට", "News Content": "එක්සත් ජාතික පක්ෂයේ ජාතික ලැයිස්තු මන්ත්‍රීවරයෙකු ලෙස සරත් ෆොන්සේකා මහතා පත්කිරීමේ තීරණය නීතිවිරෝධී යැයි ප්‍රකාශ කරන ලෙස ඉල්ලා ගොනු කර තිබූ මූලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීන්දු කර තිබේ.විකල්ප ප්‍රතිපත්ති කේන්ද්‍රය විසින් ගොනු කර තිබූ අදාළ පෙත්සම අගවිනිසුරු කේ.ශ්‍රීපවන් මහතා ප්‍රමුඛ ත්‍රිපුද්ගල විනිසුරු මඩුල්ලක් හමුවේ අද(24) සළකා බැලුණු බව අද දෙරණ අධිකරණ වාර්තාකරු සඳහන් කළේය.එහිදී පෙත්සම්කාර පාර්ශවයේ නීතීඥවරයා සඳහන් කර ඇත්තේ එක්සත් ජාතික පක්ෂයේ සාමාජිකයෙකු නොවන සරත් ෆොන්සේකා මහතා එම පක්ෂයේ ජාතික ලැයිස්තුවෙන් මන්ත්‍රීවරයෙකු ලෙස පත්කිරීම නීතියට පටහැනි බවයි.එම නිසා අදාළ පත්වීම බලරහිත කිරීමේ නියෝගයක් නිකුත් කරන ලෙස පෙත්සම්කාර පාර්ශවය ශ්‍රේෂ්ඨාධිකරණයෙන් ඉල්ලා ඇති බව සඳහන්ය.එම ඉල්ලීමට විරෝධය පළ කර ඇති මැතිවරණ කොමිසම වෙනුවෙන් පෙනී සිටි රජයේ නීතීඥවරයා සඳහන් කර ඇත්තේ ෆොන්සේකා මහතාගේ පත්කිරීම නිත්‍යනුකූලව සිදුකර ඇති බවයි.ඒ තුළින් පාර්ලිමේන්තු මැතිවරණ පනත උල්ලංඝණය නොවන බැවින් එම පත්කිරීම සම්බන්ධයෙන් ප්‍රශ්න කිරීමට හැකියාවක් නොමැති බව රජයේ නීතීඥවරයා ප්‍රකාශ කර තිබේ.දීර්ඝ කරුණු සළකා බැලීමකින් පසු අගවිනිසුරුවරයා ප්‍රමුඛ ත්‍රිපුද්ගල විනිසුරු මඩුල්ල සඳහන් කර ඇත්තේ පෙත්සම විභාග කිරීමට තරම් සාධාරණ නීතිමය පදනමක් නොමැති බැවින් එය විභාගයට නොගෙන ප්‍රතික්ෂේප කරන බවයි.", "URL": "https://sinhala.adaderana.lk/news.php?nid=60453", "Category": null, "Parent URL": null}