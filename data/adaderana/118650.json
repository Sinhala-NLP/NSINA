{"Source": "Adaderana", "Timestamp": "September 9, 2019 11:01 am", "Headline": "කුමන්ත්‍රණයේ සංවත්සරය", "News Content": "1973 වර්ෂයේදී චිලී රාජ්‍යයේ සිදු වූ කුමන්ත්‍රණයේ සංවත්සර සැමරුම නිමිත්තෙන් සන්තියාගේ අගනුවරදී විරෝධතාවක් පවත්වා ඇත. එහිදී විරෝධතාකරුවන් හා පොලිසිය අතර ගැටුමක්ද හටගෙන තිබුණි. 1973 වර්ෂයේදී එවකට චිලී රාජ්‍යයේ ජනාධිපතිවරයාව සිටි සැල්වදෝර් අයෙන්දේ බලයෙන් පහකොට ඔගස්ටෝ පිනෂේ පාලන බලය හිමිකරගත්තේය. 1973 වර්ෂයේ සිට 1990 වර්ෂය තෙක් පිනෂේ එරට තුළ ගෙන ගියේ අතිශය දරදඬු පාලනයක්. ඒකාධිපතියෙක් ලෙසින් ප්‍රකට පිනෂේගේ පාලන සමය තුළ පුද්ගලයන් තුන්දහසක් පමණ ඝාතනය කළ හෝ අතුරුදන් වූ බවට ගණන් බලා ඇති අතර විසි අට දහසක් පමණ හිංසාවට ලක් වී ඇත. ඔගස්ටෝ පිනෂේ 2006 වර්ෂයේදී මියගිය අතර ඒ වන තෙක් ඔහුට එරෙහිව එල්ල වී තිබූ මානව හිමිකම් කඩ කිරීමේ චෝදනා සම්බන්ධයෙන් කිසිදු විමර්ශණයක් සිදු කර තිබුණේ නැත. 1973 කුමන්ත්‍රණයේ සංවත්සර සැමරුම වෙනුවෙන් සන්තියාගේ අගනුවරදී පසුගියදා විරෝධතාවක් පවත්වා තිබුණි. පිනෂේගේ පාලන සමයේදී පීඩාවට පත්වූ පවුල්වල සාමාජිකයන් රැසක් ඊට එක් වී සිටියේය. මාර්ග බාධක නොතකමින් ඉදිරියට ඇදුණු විරෝධතාකරුවන් දෙසට පොලීසිය විසින් කඳුළු ගෑස් ප්‍රහාරයක් එල්ල කර ඇත. එහිදී විරෝධතාකරුවන්ද පොලීසියට ප්‍රතිප්‍රහාර එල්ල කර ඇති බව විදෙස් වාර්තා සඳහන් කළේය. ගැටුම්වලින් පුද්ගලයන් කිහිපදෙනෙක් සුළු තුවාල ලබා ඇති අතර විරෝධතාකරුවන් කිහිපදෙනෙක් පොලිස් අත්අඩංගුවට පත්ව ඇති බවද එම වාර්තා වැඩිදුරටත් සඳහන් කලේය.", "URL": "https://sinhala.adaderana.lk/news.php?nid=118650", "Category": null, "Parent URL": null}