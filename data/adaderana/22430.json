{"Source": "Adaderana", "Timestamp": "February 27, 2012 02:00 pm", "Headline": "කච්චතිව් මංගල්‍යයට ඉන්දීය කොඩි තහනම්", "News Content": "කච්චතිව් දූපතේ මාර්තු 3 සහ 4 දිනවල පැවැත්වීමට නියමිත ශාන්ත අන්තෝනි දේවස්ථානයේ වාර්ෂික මංගල්‍යයේ දී ඉන්දිය ධීවරයන්ට එරට කොඩි ප්‍රදර්ශනය කිරීම තහනම් කර ඇති බව ඉන්දීය මාධ්‍ය වාර්තා කරයි. ධීවර යාත්‍රාවල හෝ වෙනත් කිසිදු ස්ථානයක ඉන්දීය කොඩිය හා ඉන්දියාව සංකේතවත් කෙරෙන කිසිදු සලකුණක් භාවිත නොකරන ලෙස ඉන්දීය ආරක්ෂක අංශ මෙම මංගල්‍යය සඳහා සහභාගීවීමට අපේක්ෂා කරන ඉන්දිය තමිල්නාඩු බැතිමතුන් වෙත දැනුම් ඇතැයි එම මාධ්‍ය වාර්තාවල සඳහන්ය. ආරක්ෂක හේතුන් මත මෙම තීරණය ගත් බව ඉන්දීය ආරක්ෂක අංශයේ රාමේෂ්වරම්හි ප්‍රදේශ භාර අණදෙන නිලධාරියෙකු වන අනිරුධ සොහිනි මහතා ද හින්දු වෙබ් අඩවිය වෙත අදහස් දක්වමින් ප්‍රකාශ කර තිබේ. මංගල්‍යය පැවැත්වෙන කාල සීමාව තුළ හදිසි අවස්ථාවක් මතුවුවහොත් වහා ක්‍රියාත්මකවීම සඳහා ඉන්දීය වෙරළාරක්ෂක අංශයට අයත් මුහුදු යාත්‍රා 8ක් පමණ කච්චතිව් දූපත හා රාමේශ්වරම් මුහුදු සීමාවේ යෙදවීමට නියමිත බව ද හින්දු වෙබ් අඩවිය වැඩිදුරටත් වාර්තා කරයි.", "URL": "https://sinhala.adaderana.lk/news.php?nid=22430", "Category": null, "Parent URL": null}