{"Source": "Adaderana", "Timestamp": "January 2, 2019 11:50 am", "Headline": "කොහු ලණුවකින් ගෙල සිරකර සැමියා ඝාතනයට 72 හැවිරිදි බිරිඳ අත්අඩංගුවට", "News Content": "හල්දුම්මුල්ල සොරගුණේ ඔක්වේල් වත්තේ පදිංචිව සිටි 69 හැවිරිදි පුද්ගලයෙක් ඝාතනය කළැයි සැකපිට ඔහුගේ 72 හැවිරිදි බිරිඳ අත්අඩංගුවට ගත් බව හල්දුම්මුල්ල පොලීසිය පවසයි. මෙසේ ඝාතනයට ලක්ව තිබුණේ විශ්‍රාමික වතුකම්කරුවෙක් වූ මුත්තුසාමි පෙරියසාමි නමැත්තෙකි. පියා මියගොස් ඇති බවට මරණකරුගේ පුතා විසින් හල්දුම්මුල්ල පොලීසියට කරන ලද පැමිණිල්ලකට අනුව හදිසි මරණ පරීක්ෂණයට ගිය හල්දුම්මුල්ල හදිසි මරණ පරීක්ෂක කේ.ආර්.රත්නවීර මහතාගේ නිරීක්ෂණය අනුව මෙය මිනි මැරුමක් අනුමාන කළ නිසා මහේස්ත්‍රාත් පරීක්ෂණයකට යොමු කර තිබිණ. මහේස්ත්‍රාත් නියෝගය මත හල්දුම්මුල්ල පොලීසිය විසින් වැඩිදුර විමර්ශන සිදුකළ අතර මරණකරු මත්පැන් වලට ඇබ්බැහි වී සිටින බවත් මුදල් ආරවුලක් පිළිබඳව බිරිඳ සමඟ ඇතිවු ආරවුල් මේ ඝාතනයට හේතුවී ඇති බව විමර්ශනවලදී අනාවරණය වු බව පොලීසිය සඳහන් කරයි. ඒ අනුව බිරිඳ සැකපිට අත්අඩංගුවට ගෙන ප්‍රශ්න කිරීමේදි මරණකරු නිද්දේ පසුවෙද්දී ඔහුගේ මුඛය තදින් මිරිකා කොහු ලණුවකින් ගෙල සිරකර ඇති බව අනාවරණය වූයේ යැයිද පොලීසිය සඳහන් කළේය. සිද්ධිය සඳහා යොදාගත් කොහු ලනුවද නඩු භාණ්ඩයක් ලෙස පොලීසිය බාරයට ගෙන තිබේ. බණ්ඩාරවෙල පොලිස් අධිකාරි සුදත් මාසිංහ මහතාගේ උපදෙස් මත හල්දුම්මුල්ල පොලිස් ස්ථානාධිපති පොලිස් පරීක්ෂක එම්.පී.ද සිල්වා මහතාගේ මෙහෙයවීමෙන් හල්දුම්මුල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=101679", "Category": null, "Parent URL": null}