{"Source": "Adaderana", "Timestamp": "June 11, 2015 03:27 pm", "Headline": "වව්නියාවේ ගොවීන්ට කල්ඉකුත් වූ කෘමිනාශක විකුණන්න හදලා", "News Content": "වව්නියාවේ ගොවි ජනතාවට අලෙවි කිරීම සඳහා තිබූ කල් ඉකුත්වූ කෘමි නාශක තොගයක් පාරිභෝගික කටයුතු පිළිබඳ අධිකාරිය විසින් සොයා ගෙන තිබේ.විදේශ රටකින් ගෙන්වන ලද මෙම කෘමිනාශක තොගය පිළිබඳ ප්‍රදේශවාසින් විසින් වව්නියාව දිස්ත්‍රික් ලේකම්වරයාට සිදුකරන ලද පැමිණිල්ලකට අනුව අද පෙරවරුවේ වව්නියාව තම්පමඩු ගොවිජන සේවා කාර්යාලයේ වැටලීමක් සිදුකර ඇති බව සඳහන්ය.අදාළ ස්ථානයේ තිබී රුපියල් ලක්ෂ 03කට ආසන්න වටිනාකමකින් යුතු කෘමිනාශක තොගයක් සොයාගත් බව පාරිභෝගික අධිකාරිය සඳහන් කළේය.මේ අතර මිනිස් පරිභෝජනයට නුසුදුසු රතුකැකුළු සහල් තොගයක් මාළිගාවත්ත ප්‍රදේශයේ ගබඩාවක තිබී සොයාගත් බව පරිභෝගික අධිකාරිය පැවසුවේය. ප්‍රදේශවාසියෙකුගෙන් ලැබුණු පැමිණිල්ලකට අනුව සිදුකළ වැටලීමකදී එම ගබඩාවේ තිබී කල් ඉකුත් වූ රතු කැකුළු සහල් කිලෝග්‍රෑම් 2000ක් සොයා ගත් බව සඳහන්ය. මේ අතර ඊයේ දිනයේ පෑලියගොඩ, නුගේපාර ප්‍රදේශයේ සහල් ගබඩාවක තිබි සොයාගත් පරිභෝජනයට නුසුදුසු සහල් කිලෝ ග්‍රෑම් 27,000 රාජසන්තක කිරීමට මහර මහේස්ත්‍රාත් අධිකරණය නියෝග කළ බව පාරිභෝගික අධිකාරිය පැවසුවේය. අදාළ ගබඩාවේ කළමනාකරුට රුපියල් ලක්ෂයක දඩ මුදලක් නියම කළ බවද එම අධිකාරිය කීවේය.", "URL": "https://sinhala.adaderana.lk/news.php?nid=51932", "Category": null, "Parent URL": null}