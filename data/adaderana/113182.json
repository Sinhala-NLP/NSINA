{"Source": "Adaderana", "Timestamp": "July 2, 2019 10:31 am", "Headline": "කාබුල් අගනුවර සිදුවූ බෝම්බ පිපිරීමකින් 34ක් මරුට", "News Content": "ඇෆ්ගනිස්තානයේ කාබුල් අගනුවර සිදුවූ බෝම්බ පිපිරීමකින් පුද්ගලයන් තිස් හතර දෙනෙක් මියගොස් තිබේ. සිදුවීමෙන් හැටකට අධික පිරිසක් තුවාල ලබා ඇති බවද විදෙස් වාර්තා සඳහන් කළේය. කාබුල් නගරයේ පිහිටි ආරක්ෂක අමාත්‍යාංශ ගොඩනැගිල්ල ඉදිරිපිටදී බෝම්බ පිරවූ ට්‍රක් රථයක් පුපුරවාහැර තිබුණි. ඒ සමග ගොඩනැගිල්ලට ඇතුල්වූ තලිබාන් තුවක්කුකරුවන් පිරිසක් වෙඩි තැබීමක්ද සිදුකර තිබේ. කාර්යබහුල වේලාවකදී සිදුවූ මෙම ප්‍රහාර වලින් බොහෝ පිරිසක් තුවාල ලැබූ බවයි විදෙස් වාර්තා සඳහන් කළේය. තුවක්කුකරුවන් පාලනය කිරීම සඳහා ආරක්ෂක අංශ ප්‍රතිප්‍රහාරයක්ද දියත් කර ඇති බව එම වාර්තාවල වැඩිදුරටත් දැක්වෙයි. බෝම්බ ප්‍රහාරයෙන් තුවාල ලැබූවන් ප්‍රතිකාර සඳහා රෝහල් ගතකර ඇති අතර ඔවුන් අතර ළමුන් තිහකට අධික පිරිසක් සිටින බව රෝහල් වාර්තාවල දැක්වෙයි. එමෙන්ම සිදුවීමන් මියගිය සංඛ්‍යාව තවදුරටත් ඉහළයා හැකි බවද එම වාර්තාවල සඳහන්ය. ඇෆ්ගනිස්තානයේ සටන් විරාමයක් ක්‍රියාත්මක කිරීම සම්බන්ධයෙන් ත්‍රස්තවාදී කණ්ඩායම් සමග හත් වන වටයේ සාකච්ඡා කටාර් රාජ්‍යයේදී ආරම්භ කර දින දෙකකට පසුව මෙම ප්‍රහාරය සිදුකර තිබීමත් විශේෂත්වයකි.", "URL": "https://sinhala.adaderana.lk/news.php?nid=113182", "Category": null, "Parent URL": null}