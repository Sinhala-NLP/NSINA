{"Source": "Adaderana", "Timestamp": "August 4, 2010 07:50 am", "Headline": "සමෘද්ධි නිලධාරීන් මර්වින්ට එරෙහිව නැඟී සිටියි.", "News Content": "අද සිට සියලුම සමෘද්ධි නිලධාරීන් ඩෙංගු මර්දන කටයුතු වලින් ඉවත් වීමට තීරණය කර තිබේ. මර්වින් සිල්වා නියෝජ්‍ය අමාත්‍යවරයා විසින් සමෘද්ධි නිලධාරියෙකු ගස් බැදීමට විරෝධය පළ කරමින් ‍මෙම තීරණයට එළඹි බව සමස්ත ලංකා එක්සත් සමෘද්ධි නිලධාරීන්ගේ සංගමයේ සභාපති නිශාන්ත උඩවත්ත මහතා පවසයි.. සෞඛ්‍ය අමාත්‍ය මෙමත්‍රීපාල සිරිසේන මහතාගේ මෙන්ම ජනාධිපති මහින්ද රාජපක්ෂ මහතා ගේ ඉල්ලීම සහ මගපෙන්වීම අනුව ඩෙංගු මර්දන වැඩසටහනට තමන්ගේ සහයෝගය මෙතෙක් ලබාදුන් බවත්,එසේ වුවද මෙම අසාධාරණ හා අත්තනෝමතික ක්‍රියාව දැඩි සේ හෙළා දකින බැවින් ඊට විරෝධය පාන්නට ඩෙංගු මර්දන කටයුතු වලින් ඉවත් වීමට තීරණය කළ බව හෙතෙම සඳහන් කරයි. මෙවැනි කැලෑ නීනි ක්‍රියා මාර්ග නැවත්වීමට ජනාධිපතිවරයා මැදිහත් වී ක්‍රියා කළ යුතු බවද නිශාන්ත උඩවත්ත මහතා වැඩිදුරටත් කියා සිටියි. මහා මාර්ග නියෝජ්‍ය අමාත්‍ය, ආචාර්ය මර්වින් සිල්වා මහතා විසින් ඩෙංගු මර්දන වැඩ සටහනට නිසි පරිදි සහය දී ක්‍රියා නොකළ බවට චෝදනා කරමින් ඊයේ දිනයේ කැලණිය ප්‍රදේශයේ සමෘද්ධි නිලධාරියෙකු ගස් බැඳීමට ක්‍රියා කර තිබිණි.", "URL": "https://sinhala.adaderana.lk/news.php?nid=10012", "Category": null, "Parent URL": null}