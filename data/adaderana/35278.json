{"Source": "Adaderana", "Timestamp": "June 27, 2013 08:27 am", "Headline": "බස් ගාස්තු ගැන අදත් සාකච්ඡාවක්", "News Content": "බස් ගාස්තු සංශෝධනය සම්බන්ධයෙන් අද(27) දිනයේත් බස් සංගම් නියෝජිතයින් සමඟ විශේෂ සාකච්ඡාවක් පැවැත්වෙන බව පුද්ගලික ප්‍රවාහන සේවා අමාත්‍යාංශය පවසයි. ජුලි මස පළමු වැනි දින සිට වාර්ෂික බස් ගාස්තු සංශෝධනය සිදුකිරීමට නියමිතය. එම බස් ගාස්තු සංශෝධනය සිදුවන ආකාරය පිළිබඳව පසුගිය දිනවල බස් සංගම් නියෝජිතයින් සහ ප්‍රවාහන බලධාරීන් අතර සාකච්ඡා පැවැත්විය. ඊයේ දිනයේදීත් මේ සම්බන්ධයෙන් විශේෂ සාකච්ඡාවක් පැවති බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. එහිදී ද අදාළ ගාස්තු සංශෝධනය සම්බන්ධයෙන් අවසන් එකගතාවකට පැමිණීමට නොහැකි වු බව ගැමුණු විජේරත්න මහතා ප්‍රකාශ කළේය. කෙසේ වෙතත් ප්‍රමාණවත් පරිදි බස් ගාස්තු වැඩිවීමක් සිදුනොවුණහොත් ඉදිරියේ දී වර්ජනයක නිරත වන බව ද ඔහු කියා සිටියේය.", "URL": "https://sinhala.adaderana.lk/news.php?nid=35278", "Category": null, "Parent URL": null}