{"Source": "Adaderana", "Timestamp": "October 17, 2012 08:56 am", "Headline": "2011 උ/පෙළ සිසුන්ගේ සරසවි අධ්‍යයන කටයුතු පෙබරවාරියේ සිට", "News Content": "2011 වසරේ පැවති අධ්‍යයන පොදු සහතික පත‍්‍ර උසස් පෙළ විභාගයෙන් විශ්ව විද්‍යාල සුදුසුකම් ලැබු සිසුන් සඳහා අධ්‍යයන කටයුතු ලබන වසරේ පෙබරවාරි මාසයේ සිට ආරම්භ කිරීමට බලාපොරොත්තු වන බව උසස් අධ්‍යාපන අමාත්‍යංශය පවසයි. මීට පෙර වසරවලට වඩා වැඩි සිසුන් පිරිසක් මෙවර විශ්ව විද්‍යාල සඳහා ඇතුළත් කර ගැනීමට නියමිත අතර 27,600 ක් පමණ ඊට සුදුසුකම් ලබා තිබේ. ඉසෙඩ් ලකුණු ක‍්‍රමය හේතුවෙන් ඇතිවූ ගැටලුව නිසා අතිරේක සිසුන් 5609 දෙනෙකු මෙවර විශ්ව විද්‍යාලවලට වැඩිපුර බඳවා ගැනීමට සිදුව ඇති බව උසස් අධ්‍යාපන අමාත්‍යංශය සඳහන් කළේය. ඊට අදාළ පහසුකම් විශ්ව විද්‍යාල තුළ ඇති කිරීමේ කටයුතු මේ වනවිටත් ආරම්භ කර ඇති අතර සියලුම සිසුන්ට අධ්‍යයන කටයුතු සාර්ථකව සිදුකිරීම සඳහා අවශ්‍ය සැලසුම් සකස් කර ඇති බව උසස් අධ්‍යාපන අමාත්‍යංශය පවසයි. පෙබරවාරි මාසයේ සිට නව අධ්‍යයන වාරය සඳහා විශ්ව විද්‍යාලවලට සිසුන් ඇතුළත් කිරීමට නියමිත අතර ඊට පෙර සිසුන් සඳහා නායකත්ව පුහුණු වැඩසටහන ද ක‍්‍රියාත්මක කිරීමට නියමිතය. මේ අතර විශ්ව විද්‍යාල අනධ්‍යන සේවකයින් සිය වැටුප් ගැටලු සම්බන්ධයෙන් ඊයේ (16) උසස් අධ්‍යාපන අමාත්‍ය එස්.බී.දිසානායක මහතා සමඟ ද සාකච්ජාවක් පවත්වා තිබේ. අදාළ සාකච්ජාවේ දී මුදල් අමාත්‍යංශ ලේකම්වරයා සමඟ සාකච්ජාවක් ලබාදීමට එස්.බී.දිසානායක අමාත්‍යවරයා එකඟ වූ බව අන්තර් විශ්ව විද්‍යාලයීය වෘත්තීය සමිති මහා සම්මේලනයේ සභාපති ආර්.එම් චන්ද්‍රපාල මහතා සඳහන් කළේය.", "URL": "https://sinhala.adaderana.lk/news.php?nid=28349", "Category": null, "Parent URL": null}