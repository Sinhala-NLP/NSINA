{"Source": "Adaderana", "Timestamp": "April 6, 2019 01:30 pm", "Headline": "කසළ නිසා දුක් විඳින දෙවිනුවර ජනතාවගේ ඉල්ලීම", "News Content": "දෙවිනුවර, වැල්ලමඩම ප්‍රදේශයට කසළ බැහැර කිරීම හේතුවෙන් තමන් දැඩි දුෂ්කරතාවට පත්ව ඇති බව ප්‍රෙද්ශවාසීන් චෝදනා කරයි. දෙවිනුවර ප්‍රාදේශීය සභා බල ප්‍රදේශය තුළ දෛනිකව එක්රැස්වන කැලිකසළ බැහැර කරන්නනේ වැල්ලමඩම ප්‍රදේශයේ පිහිටි මෙම ස්ථානයටයි. එය වැල්ලමඩම රාජපක්ෂ විද්‍යාලයට මෙන්ම රුහුණු විශ්ව විද්‍යාලය හා දෙවිනුවර දේවාලයට ඉතා ආසන්න දුරකින් පිහිටා තිබේ. ප්‍රෙද්ශවාසීන් පවසන්නේ මෙලෙස වෙරළාසන්නව කසල බැහැර කිරීම හේතුවෙන් සෞඛ්‍ය ගැටළු මෙන්ම පරිසර හානියක්ද සිදුවන බවයි. පසුගිය දා මෙම කසළ ගොඩට කිසියම් පුද්ගලයෙක් ගිනි තැබීම හේතුවෙන් ඒ අවට නිවාස හිමි පුද්ගලයින් දැඩි ලෙස පීඩාවට පත්ව ඇති අතර ඔවුන් ඊට එරෙහිව උද්ඝෝෂණයකද නිරත වුණි. ප්‍රදේශවාසීන් ඉල්ලා සිටින්නේ කඩිනම් මැදිහත් වීමක් සිදුකර මෙහි ඇති සුන්දර වෙරළ තීරයට හා කඩොලාන පද්ධතියට වන හානිය අවම කිරීමට කටයුතු කරන ලෙසයි.", "URL": "https://sinhala.adaderana.lk/news.php?nid=107511", "Category": null, "Parent URL": null}