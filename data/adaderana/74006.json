{"Source": "Adaderana", "Timestamp": "June 7, 2017 04:12 pm", "Headline": "ඡන්දය තිබුණා නම් ආපදාවේ දී අවශ්‍ය පිරිස සොයා ගන්න තිබුණා", "News Content": "වර්තමාන ආණ්ඩුව ඉතා අසාධාරණ අන්දමින් ප්‍රාදේශීය සභා මැතිවරණය කල් දමමින් සිටින බවත් යම් හෙයකින් ඡන්දය පවත්වා තිබුණේ නම් ආපදා අවස්ථාවේ දී අවශ්‍ය කරන පිරිස ප්‍රාදේශීය මට්ටමින් තව තවත් එක් වී කටයුතු කිරීමේ හැකියාව පැවති බවත් පාර්ලිමේන්තු මන්ත්‍රී මහින්ද යාපා අබේවර්ධන මහතා පවසයි. අද(07) පැවති ඒකාබද්ධ විපක්ෂයේ මාධ්‍ය හමුවකට එක් වෙමින් මන්ත්‍රීවරයා මේ අදහස් පළ කර සිටියේ ය. අයහපත් කාලගුණික තත්ත්වය හමුවේ ඇති වු ආපදා තත්ත්වය තුළ රාජ්‍ය යාන්ත්‍රණය ක්‍රියාත්මක වීම ඉතා දුර්වල තත්ත්වයක පැවති බවත් ජනතාව බේරා ගැනීම සඳහා රටේ භික්ෂූන් වහන්සේලා, ප්‍රාදේශීය හා පළාත් සභා මන්ත්‍රීවරු විශාල වෙහෙසක් දැරූ බව ද අබේවර්ධන මහතා වැඩි දුරටත් පැවසීය. ඇති වු තත්ත්වය තුළ අමාත්‍යවරුන් පිළිබඳ කිසිදු විශ්වාසයක් රටේ ජනතාවට නොමැති බවත් මෙනිසා ඔවුන්ට ගමට ගොස් වැඩ කළ නොහැකි නිසා මේ වන විට වෙනත් ප්‍රදේ‍්ශයක ඇමතිවරුන් ආපදාවට ලක් ප්‍රදේශවල කටයුතු සොයා බැලීමට පත් කර ඇති බවටත් මහින්ද යාපා මහතා චෝදනා කර සිටියේය.", "URL": "https://sinhala.adaderana.lk/news.php?nid=74006", "Category": null, "Parent URL": null}