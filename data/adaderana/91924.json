{"Source": "Adaderana", "Timestamp": "July 3, 2018 06:52 pm", "Headline": "බැඳුම්කර වාර්තාවත් සමඟ තුන්වන ඇමුණුමක් නොමැති බවට ජනපති ලේකම්ගෙන් ප්‍රකාශයක්", "News Content": "මහ බැංකු බැඳුම්කර ගනුදෙනුව පිළිබඳ විමර්ශන සිදුකළ ජනාධිපති කොමිසන් සභාවේ වාර්තාව සමඟ අංක 3 වශයෙන් සඳහන් කළ ඇමුණුමක් ඉදිරිපත්වී නොමැති බව ජනාධිපති ලේකම් ඔස්ටින් ප්‍රනාන්දු මහතා පවසයි. බැඳුම්කර වාර්තාවේ තුන්වන ඇමුණුමට සිදුවූයේ කුමක්ද යන්න පිළිබඳ ජනාධිපති ලේකම්වරයා රටට හෙළි කළ යුතු බවට ජාතික නිදහස් පෙරමුණේ ජයන්ත සමරවීර මන්ත්‍රීවරයා ඊයේ(02) සිදුකළ ප්‍රකාශය පිළිබඳ නිවේදනයක් නිකුත් කරමින් ජනාධිපති ලේකම්වරයා මේ බව සඳහන් කර තිබේ. මහ බැංකු බැදුම්කර විමර්ශන ජනාධිපති කොමිසම් වාර්තාව සමග අංක 1, 2, 4 සහ 5 වශයෙන් ඇමුණුම් ඉදිරිපත් වී තිබුණ ද අංක 3 වශයෙන් ඇමුණුමක් ඉදිරිපත් ව නොමැති බව ඔහු පවසයි. ජනාධිපති කොමිසමේ ලේකම් එස්.උඩුගමසූරිය මහතා විසින් ද තමන්ට ඒ බව දැනුම් දී ඇති බව ඔස්ටින් ප්‍රනාන්දු මහතා සඳහන් කළේය. මෙම තත්ත්වය තුළ තමන් වෙත නොලැබුණු ඇමුණුමක් පිළිබද රටට කීමට දෙයක් නොමැති බව ජනාධිපති ලේකම්වරයා නිවේදනයක් නිකුත් කරමින් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91924", "Category": null, "Parent URL": null}