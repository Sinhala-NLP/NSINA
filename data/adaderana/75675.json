{"Source": "Adaderana", "Timestamp": "July 27, 2017 08:51 am", "Headline": "දුම් රහිත දුම්කොළවලින් බුලත්විටට බලපෑමක් නෑ", "News Content": "දුම් රහිත දුම්කොළ නිෂ්පාදනයන් ආනයනය සහ නිෂ්පාදනය තහනම් කිරිම සඳහා හදුන්වා දී ඇති රෙගුලාසිය මඟින් සාම්ප්‍රදායික බුලත්විටට බලපෑමක් නොවන බව සෞඛ්‍ය අමාත්‍යාංශය පවසයි. දුම්කොළ සහ මද්‍යසාර පිළිබඳ ජාතික අධිකාරියේ සභාපති පාලිත අබේකෝන් මහතා නිවේදනයක් නිකුත් කරමින් පෙන්වා දෙන්නේ 2016 අංක 01 දරණ තහනම් දුම්කොළ නිෂ්පාදන පිළිබඳ රෙගුලාසියට අනුව දුම්කොළ අඩංගු දුම් රහිත දුම්කොළ නිෂ්පාදනයක් ආනයනය හෝ විකිණීම තහනම් කර ඇති බවයි. එමෙන්ම යම් පැනි රස ගන්නවන ලද හෝ වර්ණ ගන්වන ලද හෝ රස ගන්නවන ලද දුම්කොළ අඩංගු දුම්වැටියක් නිෂ්පාදනය, ආනයනය හෝ විකිණිම ද තහනම් වෙයි. පසුගිය කාලයේ තරුණ පරපුර සහ පාසල් ළමුන් වැඩි වශයෙන් ඇබ්බහි වී ඇති මාවා, බාබුල් වැනි විෂ ද්‍රව්‍ය යොදා සකස් කර ඇති දුම්කොළ නිෂ්පාදන තහනම් කිරිමේ අරමුණින් එම රෙගුලාසිය හඳුන්වා දී ඇති බව දුම්කොළ සහ මද්‍යසාර පිළිබඳ ජාතික අධිකාරිය පෙන්වා දෙයි. අදාළ නිෂ්පාදන භාවිතයෙන් සෞඛ්‍යමය රෝග රැසක් හට ගන්නා අතර මුඛ පිලිකා, ගලනාලය පිළිකා, මානසික රෝග සහ බඩවැල් ආශ්‍රත රෝග ඉන් ප්‍රධාන තැනත් ගන්නා බව සඳහන් වෙයි. එම නිසා සෞඛ්‍ය අමාත්‍යවරයා විසින් 2016 සැප්තැම්බර් 01 වන දින දුම් රහිත දුම්කොළ ආනයනය සහ නිෂ්පාදනය තහනම් කිරිමට අදාළ රෙගුලාසිය ගැසට් කර ඇති බව දුම්කොළ සහ මද්‍යසාර පිළිබඳ ජාතික අධිකාරියේ සභාපති පාලිත අබේකෝන් මහතා සඳහන් කළේය. එමඟින් කිසිවිටකත් සාම්පදායික බුලත් විටට බලපෑමක් ඇති නොකරන බව ද ඔහු වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=75675", "Category": null, "Parent URL": null}