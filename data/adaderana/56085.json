{"Source": "Adaderana", "Timestamp": "January 1, 2016 01:51 pm", "Headline": " හිරුණිකාගේ ඩිෆෙන්ඩර සිද්ධිය - ප්‍රකාශ නීතිපතිට දුන්නා", "News Content": "පාර්ලිමේන්තු මන්ත්‍රීනී හිරුණිකා ප්‍රේමචන්ද්‍ර මහත්මියට අයත් ඩිෆෙන්ඩර් රථයකින් පැමිණ පුද්ගලයෙකු පැහැරගැනීමේ සිද්ධියට අදාළව නීතිපති උපදෙස් මත වැඩිදුරටත් විමර්ශන සිදු කරමින් පවතින බව පොලිසිය පවසයි.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සඳහන් කළේ ඒ අනුව කොළඹ අපරාධ කොට්ඨාසය විසින් එම විමර්ශනය සිදු කරන බවයි.පැහැර ගැනිම සඳහා යොදාගත් ඩිෆෙන්ඩර් රථය හිරුණිකා ප්‍රේමචන්ද්‍ර මහත්මියගේ බවට සිදු කළ විමර්ශනයේදී අනාවරණය වී තිබුණි.ඒ අනුව ඇයට එරෙහිව ගත හැකි නීතිමය පියවර සම්බන්ධයෙන් උපදෙස් ලබා ගැනීම සදහා මීට දින කිහිපයකට පෙර විමර්ශන ගොනුව නීතිපතිවරයා වෙත භාරදුන් බව පොලිස් මාධ්‍ය ප්‍රකාශකවරයා සඳහන් කළේය.නීතිපතිවරයාගෙන් ලැබුණු උපදෙස් මත කොළඹ අපරාධ කොට්ඨාසය විසින් දැනට බන්ධනාගාර ගතව සිටින මෙම සිද්ධියට පාදක වී ඇති පවුල් ආරවුලට අදාළ කාන්තාවගේ ස්වාමි පුරුෂයාගෙන් සහ පැහැර ගැනීම සිදු වූ ස්ථානයට පැමිණ සිටි ඔහුගේ 11 හැවිරිදි දියණියගෙන් ප්‍රකාශ ලබා ගෙන ඇත.එම වාර්තා අද දිනයේ නීතිපතිවරයා වෙත භාරදුන් බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=56085", "Category": null, "Parent URL": null}