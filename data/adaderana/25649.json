{"Source": "Adaderana", "Timestamp": "July 10, 2012 10:06 am", "Headline": "ඉන්දීය ධීවරයින් 10 දෙනෙකු අද නිදහස් කෙරේ", "News Content": "ශ්‍රී ලංකා නාවික හමුදාව විසින් අත්අඩංගුවට ගනු ලැබු ඉන්දීය ධීවරයින් 10 ‍දෙනෙකු අද එරටට භාරදීමට නියමිතව ති‍බේ. ඉන්දියා‍වේ රාමේෂ්වරම් ප්‍රදේශයේ පදිංචි ධීවරයින් 05 දෙනෙකු පසුගිය ජුනි මස 30 වැනිදා මසුන් ඇල්ලීමට ගිය අවස්ථාවේදි ඔවුන්ගේ බෝට්ටුවේ එංජිම ක්‍රියා විරහිත විය. ඒ අනුව එම බෝට්ටුව යලි ගොඩබිමට නොපැමිණි බැවින් ඒ පිළිබඳ සොයා බැලීමට පසුගිය 02 වැනිදා තවත් ධීවරයින් 05 දෙනෙකු මුහුදු ගොස් තිබේ. එම අවස්ථාවේදි බෝට්ටු දෙ‍ක සහ ධීවරයින් පිරිස ශ්‍රී ලංකා නාවික හමුදාව විසින් අත්අඩංගුවට ගෙන පොලිසියට භාරදි ඇත. ඒ අනුව පොලිසිය විසින් එම ධීවරයින් පිරිස මන්නාරම අධිකරණයට ඉදිරිපත් කිරිමෙන් පසු මුහුදු සීමා උල්ලංඝණය කිරිමේ චෝදනාව මත ඔවුන් ජුලි මස 11 වැනිදා දක්වා රිමාන්ඩ් කරන ලදි. කෙසේ වෙතත් නීතිපතිවරයාගේ උපදෙස් මත එම ධීවරයින් පිරිස අද මුදා හැරීමට නියෝග කර තිබේ. ඒ අනුව එම ධීවරයින් 10 දෙනා ජාත්‍යන්න්තර මුහුදු සීමාවේදි අද පෙරවරු 11.00 ට පමණ ඉන්දීය වෙරළාරක්ෂක නිලධාරින්ට භාරදීමට නියමිතව ඇත.", "URL": "https://sinhala.adaderana.lk/news.php?nid=25649", "Category": null, "Parent URL": null}