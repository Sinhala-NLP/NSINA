{"Source": "Adaderana", "Timestamp": "July 30, 2017 04:50 pm", "Headline": "බන්ධනාගාර බසයට පහරදීම-විමර්ශන අරඹයි ", "News Content": "වෙන්නප්පුව - වයික්කාල ප්‍රදේශයේදී බන්ධනාගාර දෙපාර්තමේන්තුවට අයත් බස් රථයකට පහරදීමේ සිද්ධියක් සම්බන්ධයෙන් විමර්ශන කටයුතු ආරම්භ කර ඇති බව වෙන්නප්පුව පොලීසිය පවසයි. 30 වැනිදා අළුයම 3.30ට පමණ මෙම පහර දීම සිදුවී ඇති බව සඳහන්ය. බන්ධනාගර බස් රථය අනුරාධපුරයේ සිට වැලිකඩ බන්ධනාගාරය දක්වා ගමන් කරමින් තිබී ඇති බව පොලීසිය පවසයි. අනුරාධපුරයේ පැවති පිච්චමල් පුජාව සඳහා සහභාගීවීමට ගිය වැලිකඩ බන්ධනාගාරයේ සිටින නර්ථන කණ්ඩායමක රැඳවියන් 14 දෙනෙකු සිද්ධිය වන විට බස් රථයේ සිට ඇති බව සඳහන්ය. ඔවුන් කිසිවෙකුටත් හානියක් සිදුවී නොමැති බව පොලීසිය කියයි. යතුරු පැදියකින් පැමිණි දෙදෙනෙකු ජලය පිරවූ ලීටර් 2 ½ ක බෝතලයකින් පහර දීම සිදු කර ඇති බව මූලික විමර්ශන වලදී හෙලිවී ඇත. මෙම පහර දීමෙන් බස් රථයේ ඉදිරිපසට හානි සිදුවී ඇති අතර පහර දීම සිදු කරන ලද්දේ කව්රුන් විසින්ද යන්න මෙතෙක් අනාවරණය වී නැත. වෙන්නප්පුව පොලීසිය වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=75781", "Category": null, "Parent URL": null}