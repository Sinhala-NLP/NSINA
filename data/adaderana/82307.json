{"Source": "Adaderana", "Timestamp": "December 31, 2017 03:56 pm", "Headline": "කාට වුණත් ඉදිරියේදී වංචා දූෂණවලට ඉඩ නෑ", "News Content": "එළඹෙන මැතිවරණයේ පළාත් පාලන ආයතන සඳහා පත් වන නව නියෝජිතයින් කුමන දේශපාලන පක්ෂයකට අයත් වුව ද වංචා දූෂණ සඳහා ඔවුන්ට කිසිසේත් තමන්ගෙන් ඉඩක් නොලැබෙන බව ජනාධිපති මෛත්‍රීපාල සිරිසේන මහතා අවධාරණය කරයි. එලෙස කටයුතු කරන පුද්ගලයින් වෙනුවෙන් නීතිය ක්‍රියාත්මක කර ලබාදිය හැකි ඉහළම දඞුවම් ලබාදෙන බව ජනාධිපතිවරයා පවසයි. පොළොන්නරුව සිරිපුර ප්‍රදේශයේ දී පැවති ජනහමුවක් අමතමින් ජනාධිපති මෛත්‍රීපාල සිරිසේන මහතා මේ බව කියා සිටියේය. පළාත් පාලන ආයතනවලට පමණක් නොව ඉන් ඉහළ සියලු අංශවලට ඉදිරියේ දී නීතියේ ආධිපත්‍ය තුළ කටයුතු කිරීමට සිදුවන බව ජනාධිපතිවරයා එහිදී සඳහන් කළේය. ජනතාවගේ මුදල් සොරා කමින් වංචාව දූෂණය වැපුරූ යුගය තම පාලන කාලය තුළ නිමා කිරීම අපේක්ෂාව බව සඳහන් කළ ජනාධිපති මෛත්‍රීපාල සිරිසේන මහතා යහපත් චර්යාවකින් ජනතා යහපත උදෙසා කැපවන මහජන නියෝජිතයින් පිරිසක් රට තුළ ගොඩනගන බව වැඩිදුරටත් කියා සිටියේය.", "URL": "https://sinhala.adaderana.lk/news.php?nid=82307", "Category": null, "Parent URL": null}