{"Source": "Adaderana", "Timestamp": "September 10, 2014 12:35 am", "Headline": " මුන්නේෂ්වරම දේවාලය අසළ ගැටුමක් - 2ක් රෝහලේ - 8ක් පොලීසියේ ", "News Content": "හාලාවත , මුන්නේෂ්වරම පිහිටි ඊශ්වර දේවාලය ආසන්නයේ ඇති වූ ගැටුමකින් දෙදෙනෙකු තුවාල ලබා ඇති අතර සිද්ධියට සම්බන්ධ බව කියන 08 දෙනෙකු හලාවත පොලීසිය විසින් අත්අඩංගුවට ගෙන තිබේ. ඊයේ(09) පස්වරු 6.30 ට පමණ මෙම ගැටුම හට ගෙන ඇති බව අද දෙරණ වාර්තාකරු පැවසුවේය. කොළඹ ,තොටළග සිට පැමිණි පිරිසක් සහ මුන්නේෂ්වරම - ඊශ්වර දේවාලය ආසන්නයේ පළතුරු අලවි කරන පිරිසක් අතර මෙම ගැටුම හට ගෙන ඇත. මුන්නේෂ්වරම භද්‍රකාලි දේවාලයේ වාර්ශිකව පවත්වන සත්ව බිලි පුජාව අද පැවැත්වීමට නියමිතව තිබුණි. නමුත් ශ්‍රේෂ්ඨාධිකරණය විසින් ලබා දී තිබු තීන්දුවකට අනුව එම බිලි පුජාව පැවැත්වීමට නම් හලාවත ප්‍රාදේශීය සභාවේ අවසරය ලබා ගත යුතුව තිබූ අතර භද්‍රකාලි දේවාලයේ බාරකරුවන් එවැනි අවසරයක් ඉල්ලා නොතිබුණි. තමන් විසින් සිදු කරණුයේ දේව පුජාවක් පමණක් මිස මස් අලවි කිරීම සඳහා සත්ව ඝාතනයක් නොවන බැවින් එවැනි අවසරයක් ලබා ගැනීම සහ සත්ව බිලි පුජාව නොපවත්වන බව භද්‍රකාලි දේවාලයේ භාරකරුවන් විසින් නිවේදනය කර තිබුණි. පිටස්තරින් පැමිණි පිරිසක් සත්ව බිලි පුජාවට නතර කිරීමට එරෙහිව කළ කථා බහක් දුර දිග යාම මෙම ගැටුමට හේතුව බව ඊශ්වර දේවාලය අසල පළතුරු අලවි කරන පිරිස් කියා ඇති අද දෙරණ වාර්තාකරු සඳහන් කළේය. හලාවත පොලීසිය මැදිහත්වී ගැටුම සමථයකට පත් කර ඇති අතර මුන්නේෂ්වරම ඊශ්වර දේවාලය අවට දැඩි පොලිස් රැකවල් යොදා තිබේ", "URL": "https://sinhala.adaderana.lk/news.php?nid=45953", "Category": null, "Parent URL": null}