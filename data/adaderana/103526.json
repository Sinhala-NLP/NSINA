{"Source": "Adaderana", "Timestamp": "February 1, 2019 03:18 pm", "Headline": "යුද කාලේ රටින් ගිය දෙමළ සරණාගතයින් පිරිසක් යළි දිවයිනට", "News Content": "යුදමය වාතාවරණය පැවති සමයේ ඉන්දියාවට පලාගොස් සිටි තවත් ශ්‍රී ලාංකික දෙමළ සරණාගතයින් පිරිසක් යළි දිවයිනට පැමිණ තිබේ. අග්‍රාමාත්‍ය කාර්යාලය සඳහන් කළේ එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලයේ මැදිහත්වීමෙන් පුද්ගලයින් 83 දෙනෙකුගෙන් සමන්විත කණ්ඩායමක් ඉන්දියාවේ චෙන්නායි නුවර සිට ඊයේ(31) දිවයිනට පැමිණි බවයි. යුදමය වාතාවරණය පැවති සමයේ රට හැරගිය සියළුම පුරවැසියන්ට යලි සිය රට බලා පැමිණෙන ලෙස රජය සිදුකර ඇති විවෘත ආරාධනයට අනුව 2009 වසරේ සිට තමිල්නාඩු ප්‍රාන්තයේ සරණාගත කඳවුරුවල රැඳී සිටි දෙමළ සරණාගතයින් 11,020 ක පිරිසක් ශ්‍රී ලංකාවට පැමිණ තිබේ. තවත් 3815 දෙනෙකු ඉදිරියේදී සිය රට වෙත පැමිණීමට කැමැත්ත පල කර ඇති අතර මෙලෙස පැමිණෙන දෙමළ සරණාගතයින් වව්නියාව, මන්නාරම, මාතලේ, මුලතිව්, ත්‍රිකුණාමලය සහ යාපනය ආදී ඔවුන්ගේ ගම්බිම්වල නැවත පදිංචි කිරීමට අවශ්‍ය පියවර රජය විසින් ගන්නා බව ද අග්‍රාමාත්‍ය කාර්යාලය නිකුත් කල නිවේදනයක වැඩිදුරටත් සඳහන්ය.", "URL": "https://sinhala.adaderana.lk/news.php?nid=103526", "Category": null, "Parent URL": null}