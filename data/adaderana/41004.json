{"Source": "Adaderana", "Timestamp": "February 10, 2014 09:36 am", "Headline": "ශ්‍රී ලාංකික ධීවරයින් 30ක් ඉන්දීය දැලේ", "News Content": "තමිල්නාඩු මුහුදු සීමාවේ ධීවර කටයුතුවල නිරත සිටි ශ්‍රී ලාංකික ධීවරයින් 25 දෙනෙකු ඉන්දීය නාවික අංශ විසින් අත්අඩංගුවට ගෙන තිබේ. නාගෙයි දිස්ත්‍රීක්කයේ වේලාන්කර්නි මුහුදු සීමාවේදී යාත්‍රා 5ක් සමග ඔවුන් අත්අඩංගුවට ගෙන ඇත. ඔවුන් පොලීසියට භාරදීමට කටයුතු යොදා ඇති බව ඉන්දීය මාධ්‍ය වාර්තාකරයි. මේ අතර ඉන්දීය මුහුදු සීමාව උල්ලංඝණය කිරීමේ චෝදනාව මත තවත් ලාංකික ධීවර යාත්‍රාවක් ඊයේ පස්වරුවේද එරට වෙරළාරක්ෂක බලකාය විසින් භාරයට ගෙන ඇත. අත්අඩංගුවට ගන්නා අවස්ථාවේ දී යාත්‍රාවේ මෙරට ධීවරයින් 05දෙනෙකු සිට ඇති බව ධීවර අමාත්‍යංශය සඳහන් කළේය. ත්‍රිකුණාමලය ප්‍රදේශයෙන් මුහුදු ගිය යාත්‍රාවක් මෙලෙස අත්අඩංගුවට ගෙන ඇති බව සඳහන්ය. ඉන්දු - ශ්‍රී ලංකා ධීවර ගැටළුව අවසන් වීමෙන් අනතුරුව ශ්‍රි ලාංකික ධීවර යාත්‍රාවක් ඉන්දියාව විසින් අත්අඩංගුවට ගත් ප්‍රථම අවස්ථාව මෙය බව වාර්තා වේ. කෙසේ වෙතත් ධීවර සාකච්ඡා අවසන් වීමෙන් අනතුරුව මෙරට මුහුදු සිමා උල්ලංඝණය කළ ඉන්දීය ධීවර යාත්‍රා කිහිපයක් නාවික හමුදාව විසින් අත්අඩංගුවට ගෙන ඇත. මේ අතර ඉන්දීය මුහුදු සීමා උල්ලංඝණය කිරිමෙන් වළකින ලෙස ධීවර අමාත්‍යංශය මෙරට ධීවරයින්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=41004", "Category": null, "Parent URL": null}