{"Source": "Adaderana", "Timestamp": "March 22, 2019 07:07 pm", "Headline": "විල්පත්තුවට ඇත්තටම මොකද වෙන්නේ?", "News Content": "විල්පත්තු විලත්තිකුලම් වන ප්‍රදේශයේ සිදුවන බව කියන වන සංහාරය පිළිබඳව අද දෙරණ උකුස්සා අවස්ථා ගනනාවකදී වසර කිහිපයක සිට රටට තොරතුරු අනාවරණ කළේය. ඊයේ(21) පැවති මාධ්‍ය හමුවක දී පරිසර සංවිධාන අනාවරණ කළේ කාර්මාන්ත අමාත්‍ය රිෂාඩ් බදියුදීන් මහතා යළිත් මුල්ලිකුලම් රක්ෂිතයෙන් අක්කර 75ක ප්‍රමාණයක් කර්මාන්ත පුරයක් නිර්මාණය කිරීම සඳහා ඉල්ලා ඇති බවයි. මෙම හෙලිදරව්වත් සමඟ යළිත් විල්පත්තු අවට පරිවාර රක්ෂිත එළි කිරීමේ අවධානමක් පිළිබද කතාබහක් කරලියට පැමිණ තිබෙන අතර ඒ පිළිබදව අද පාර්ලිමේන්මේන්තුවේදී මෙන්ම මාධ්‍ය හමු කිහිපයකදීද අදහස් පළවිය. 2012 වර්ෂයේ දී විල්පත්තුවේ ඉඩම් එම අයිතිකරුවන්ට ලබා දීමෙන් පසුව අඟලක් හෝ අද වෙන තුරු කිසිවෙකුටත් ලබා දී නොමැති බව ද රිෂාඩ් බදුයුදීන් මහතා පාර්ලිමේන්තුවේදී කියා සිටියේය. එහෙම විනාශ කර ඇත්නම් ඕනෑම දඩුවමක් තමාට ලබා දෙන ලෙස ද ඔහු මෙහිදී කියා සිටියේය. සුරකිමු ශ්‍රි ලංකා සංවිධානයේ සභාපති, පුජ්‍ය පාහියන්ගල ආනන්ද සාගර හිමි මේ පිළිබඳ අදහස් දක්වමින් කියා සිටියේ, රිෂාඩ් බදුයුදීන් මහතා කර්මාන්ත පුරයක් සඳහා අක්කර 25 ක් පමණක් ඉල්ලා සිටි බව පැවසුවද ඔහු අක්කර 75 ක් මේ සඳහා ඉල්ලා ඇති බව ඉතා වගකීමෙන් පවසන බවයි. කර්මාන්ත පුරය ඉදි කිරීමට අක්කර 50 ක් හා අමාත්‍යවරයාට අක්කර 25 බැගින් මෙය වෙන්ව ඇති බවත්, ගැටළුව වන්නේ මෙම අක්කර 75 ම රක්ෂිතය තුළින් ලබා දීමට එකඟතාවය පළ වී තිබීම බව ද ආනන්ද සාගර හිමියන් පැවසීය. මේ අතර විල්පත්තු ප්‍රදේශයේ භික්ෂූන් වහන්සේ සහ දේශපාලනඥයන්ගේ සහභාගිත්වයේන අද පැවති මාධ්‍ය හමුවකදී ප්‍රකාශ කෙරුණේ එහි නීතිවිරෝධී වන සංහාරයක් සිදු නොවන බවයි. මේ අතර පරිසරවේදියකු වන මාලින්ද සෙනෙවිරත්න සහ නාගානන්ද කොඩිතුවක්කු යන මහත්වරුන් විසින් විල්පත්තුව රක්ෂිත වනාන්තර කලාපය ආසන්නයේ පිහිටි විලත්තිකුලම් වනාන්තර කලාපය හෙළිකොට අනවසර ඉදිකිරීම් සිදු කිරීම වැළැක්වීමේ නියෝගයක් නිකුත් කරන මෙන් ඉල්ලා අභියාචනාධිකරණය හමුවේ පසුගිය වසරේ නොවැම්බරු 12 වැනිදා ගොනු කළ පෙත්සම ජුනි මස 28 වනදා විභාග කිරීමට අද දින නියම කළේය. කෙසේ වෙතත් ඊයේ ශ්‍රි ලංකා ගුවන් හමුදාව මාධ්‍ය වෙත නිවේදනයක් හා දර්ශන නිකුත් කරමින් සඳහන් කර සිටියේ විල්පත්තු අභයභූමියේ කැලෑකැපිම සම්බන්ධව තමන් ගුවන් ආවේක්ෂණ මෙහෙයුම් තුළින් 2015 වසරේ සිට දත්ත එක් රැස් කරමින් සිටින බවයි. පසුගිය හා වර්තමාන ගුවන් ආවේක්ෂණ මෙහෙයුම් වාර්තා විමර්ශණය කිරිමේදි නැවත විල්පත්තු අභයභූමියේ අලුතින් කැලෑ කැපීමක් සිදුව ඇතැයි නිරික්ෂණය නොවන බව ඔවුන් පවසයි. මේ අතර මෙරට වන ගහනය අඩු වන පසුබිමක අද ශ්‍රී ලංකාව සිය පළමු කෘත්‍රිම වැසි අත්දැකීම ලැබීය. ඒ මා උස්සාකැලේ ජලාශය ආශ්‍රිත ප්‍රදේශයේදීයි. කෘතිම වැසි ඇති කිරීමේ නියමු ව්‍යාපෘතිය ක්‍රියාත්මක කෙරුණේ ලංකා විදුලි බල මණ්ඩලය විසින්. ගුවන් හමුදාවේ උසස් නිලධාරියෙකු කියා සිටියේ කටුනායක ගුවන් තොටුපලේ සිට අද උදෑසන ගුවන් ගත වූ වයි 12 ගුවන් යානයෙන් මවුස්සාකැලේ ජලාශයට ඉහළින් අඩි 8000 ඉහළින් වූ වළාකුළු මතින් පියාසර කර විනාඩි 45 කාලයක් කෘත්‍රිම වැසි ඇති කිරීම සඳහා වලාකුළු මත රසායනික ද්‍රව්‍ය මුදා හැරි බවයි. ජල විදුලි නිෂ්පාදනය සඳහා අවශ්‍ය වැසි තත්ත්වය නිර්මාණය කරගැනීම මෙහි අරමුණයි.", "URL": "https://sinhala.adaderana.lk/news.php?nid=106573", "Category": null, "Parent URL": null}