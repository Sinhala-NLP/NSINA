{"Source": "Adaderana", "Timestamp": "May 31, 2013 08:33 am", "Headline": "ජනපති යළි මව්බිමට ", "News Content": "සිව් දින චීන නිල සංචාරය අවසන් කළ ජනාධිපති මහින්ද රාජපක්ෂ මහතා දිවයිනට පැමිණ තිබේ. ඊයේ රාත්‍රී 9 ට පමණ ජනාධිපතිවරයා ඇතුළු නියෝජිත පිරිස දිවයිනට පැමිණි බව ජනාධිපති මාධ්‍ය අංශය සඳහන් කරයි. මේ අතර තායිලන්ත අගමැතිනි යින්ග්ලුක් ෂිනවාත්‍රා මහත්මිය දෙදින නිල සංචාරයක් සඳහා අද පෙරවරුවේ දිවයිනට පැමිණෙයි. ශ්‍රී ලංකා රජයේ නිල ආරාධනාවකට අනුව දිවයිනට පැමිණෙන තායිලන්ත අගමැතිනිය ජනාධිපති මහින්ද රාජපක්ෂ මහතා සහ රජයේ ඉහළ පෙළේ නිලධාරීන් රැසක් සමඟ ද්විපාර්ෂික සාකච්ඡා පැවැත්වීමට නියමිතය. තායිලන්ත අගමැතිනි යින්ග්ලුක් ෂිනවාත්‍රා මහත්මිය අද පස්වරු 2 . 45ට ශ්‍රී ලංකා පාර්ලිමේන්තුව ඇමතීමට නියමිතව තිබේ. ඒ අනුව අද දිනයේ පාර්ලිමේන්තු විශේෂ සැසිවාරයක් ලෙස පැවැත්වෙනු ඇත. මේ අතර තායිලන්ත අග්‍රාමාත්‍යවරිය මහනුවරට ගොස් ශ්‍රී දළදා වහන්සේ වැදපුදා ගැනීමටත් මල්වතු සහ අස්ගිරි මහනායක හිමිවරුන් බැහැ දැකීමටත් සැලසුම් කර තිබේ. ඊට අමතරව ඇය ලංකා වානිජ මණ්ඩලය විසින් සංවිධානය කරනු ලබන සම්මන්ත්‍රණයකට ද කොළඹදී සහභාගී වීමට නියමිතය.", "URL": "https://sinhala.adaderana.lk/news.php?nid=34501", "Category": null, "Parent URL": null}