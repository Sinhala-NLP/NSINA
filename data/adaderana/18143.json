{"Source": "Adaderana", "Timestamp": "August 18, 2011 08:30 am", "Headline": " පුංචි ආණ්ඩු 23 ට නාම යෝජනා අද සිට", "News Content": "පළාත් පාලන ආයතන 23 ක් වෙනුවෙන් පැවැත්වීමට නියමිත ඡන්ද විමසීමට අදාළ නාම‍යෝජනා භාරගැනීම අද ආරම්භ කෙරෙයි. එය ලබන 25 වැනිදා දක්වා සිදුකිරීමට නියමිතය. මහනගර සභා 17 ක්, එක් නගර සභාවක් සහ ප්‍රාදේශීය සභා 05 ක් වෙනුවෙන් ඡන්ද විමසීම පැවැත්වේ. ඡන්ද විමසීමට අදාළව ස්වාධීන කණ්ඩායම් සඳහා ඇප මුදල් තැන්පත් කිරීම ලබන 24 වැනිදා දහවල් 12 න් අවසන් වන බව මැතිවරණ මහලේකම් කාර්යාලය පවසයි. මේ අතර බොහෝ පළාත් පාලන ආයතන වෙනුවෙන් සිය නාමයෝජනා පත්‍ර බාරදීම ලබන 24 සහ 25 යන දෙදින තුළ සිදුකරන බව එක්සත් ජාතික පක්ෂය සහ ජනතා විමුක්ති පෙරමුණ සඳහන් කරයි. එක්සත් ජනතා නිදහස් සන්ධානය සිය ‍නාමයෝජනා පත්‍ර භාරදෙන දින මෙතෙක් ප්‍රකාශයට පත් කර නැත.", "URL": "https://sinhala.adaderana.lk/news.php?nid=18143", "Category": null, "Parent URL": null}