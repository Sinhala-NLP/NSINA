{"Source": "Adaderana", "Timestamp": "November 27, 2012 11:13 am", "Headline": " උසස්වීමක්‍ දෙන්නම් කියා ලිංගික අල්ලසක් ඉල්ලු වෘත්තීය සමිති නායකයෙක් ගැන සුව ඇමතිට පැමිණිල්ලක්", "News Content": "උසස්වීමක් ලබාදෙන බව පවසා කාන්තාවකගෙන් ලිංගික අල්ලසක් ලබාගැනීමට තැත් කළ වෘත්තීය සමිති නායකයෙකු සම්බන්ධයෙන් සෞඛ්‍ය අමාත්‍ය මෛත්‍රීපාල සිරිසේන මහතාට පැමිණිල්ලක් ලැබී තිබේ. ඊයේ (26) සෞඛ්‍ය අමාත්‍යවරයා වෙත එම පැමිණිල්ල ලැබී ඇතැයි සෞඛ්‍ය අමාත්‍යංශය පවසයි. සෞඛ්‍ය අමාත්‍යාංශය සහ ඊට අනුබද්ධ ආයතනවල දී කාන්තාවන් තාඩන පීඩනවලට ලක්වන අවස්ථා පිළිබඳ පසුගිය කාලය තුළ සෞඛ්‍ය අමාත්‍යවරයා වෙත වාර්තා වී තිබිණ. ඊයේ (26) දිනයේත් කාන්තාවන්ට සිදුවන තාඩන පීඩන සම්බන්ධයෙන් පැමිණිලි 03 ක් සෞඛ්‍ය අමාත්‍යවරයා වෙත වාර්තා වී ඇතැයි සෞඛ්‍ය අමාත්‍යංශය පවසයි. මේ අතර සෞඛ්‍ය අමාත්‍යාංශය සහ ඊට අනුබද්ධ ආයතනවල දි කාන්තාවන්ට සිදුවන හිරිහැර සම්බන්ධයෙන් පැමිණිලි ඉදිරිපත් කිරීමට 0112-686393 යන විශේෂ දුරකථන අංකය හඳුන්වාදී තිබේ. කාන්තාවන්ට සිදුවන හිරිහැර අවම කිරීමේ අරමුණින් සෞඛ්‍ය අමාත්‍ය මෛත්‍රීපාල සිරිසේන මහතා විසින් මෙම පියවර ගෙන ඇති බව සඳහන්ය. ඒ අනුව සතියේ දිනවල පෙරවරු 8.30 සිය පස්වරු 4.00 දක්වා 0112 686393 යන දුරකථන අංකය ඔස්සේ එම පැමිණිලි ඉදිරිපත් කළ හැකි බව සෞඛ්‍ය අමාත්‍යාංශය සඳහන් පවසයි.", "URL": "https://sinhala.adaderana.lk/news.php?nid=29522", "Category": null, "Parent URL": null}