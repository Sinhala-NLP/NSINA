{"Source": "Adaderana", "Timestamp": "August 14, 2014 11:43 am", "Headline": "පොලිස් අත්අඩංගුවෙන් පලාගිහින් පොලිස්පති සහන මැදිරියට කතාකරලා", "News Content": "හලාවත මුහුදු වෙරළේ අධික ලෙස බීමතින් සිටිමින් එම ස්ථානයේ රාජකාරියේ නිරතව සිටි පොලිස් නිලධාරීන් දෙදෙනෙකුගේ රාජකාරියට බාධා කළ බව කියන පුද්ගලයින් සිව්දෙනෙකු අත්අඩංගුවට ගෙන ඇති බව හලාවත පොලීසිය කියයි. ඊයේ (13) රාත්‍රීයේ මෙම අත්අඩංගුවට ගැනීම සිදු කර ඇත. හලාවත මුහුදු වෙරළ තුළ බීමතින් සිටින කිසියම් පිරිසක් අන් අයට බාධා වන ආකාරයට හැසිරෙන බවට වූ තොරතුරක් පොලීසියට ලැබී තිබේ. ඒ සම්බන්ධයෙන් සොයාබැලීම සඳහා හලාවත පොලීසියට අනුයුක්තව සේවය කරන පොලිස් කොස්තාපල්වරුන් වන 38612 දුමින්ද සහ 84523 සඳරුවන් යන නිලධාරීන් මුහුදු වෙරළට ගොස් ඇත. බීමතින් සිටි පිරිස හා පොලීසිය අතර එම ස්ථානයේදී බහින් බස් වීමක් හට ගෙන ඇති අතර අවට සිටි පිරිස් පැමිණ තත්ත්වය සමථයකට පත් කර තිබේ. අනතුරුව එම ස්ථානයේ සිටි පිරිස අතර සිටි එක් අයෙකු පොලිස් නිලධාරීන් විසින් අත්අඩංගුවට ගත් අවස්ථාවේදී ඔහු පොලිස් නිලධාරීන් ගෙන් මිදී පලා ගොස් ඇත. පලාගොස් ඇත්තේ යුධ හමුදාවෙන් පලා විත් සිටින අයෙකු බවට පොලීසිය විසින් හඳුනා ගෙන තිබේ. එම ස්ථානයේ සිටි සෙසු සැකකරුවන් සිව් දෙනෙකු පොලිස් නිලධාරීන් විසින් අත්අඩංගුවට ගෙන ඇත. ඔවුන් පන්නල සහ ගිරිඋල්ල පදිංචිකරුවන්ය. අත්අඩංගුවට ගත් සැකකරුවන් හලාවත මහ රෝහලේ වෛද්‍යවරයා වෙත ඉදිරිපත් කළ අවස්ථාවේදී ඔවුන් බීමතින් සිට ඇති බවට සනාථ වී ඇත. මේ අතර හලාවත පොලීසියේ නිලධාරීන් දෙදෙනෙකු තමන්ට පහර දී රන් දම්වැලක් කොල්ල කෑ බවට පොලිස්පති සහන මැදිරියට පැමිණිල්ලක් කරමින් කිසියම් අයෙකු පවසා තිබේ. එම පැමිණිල්ල කර ඇත්තේ පොලිස් අත්අඩංගුවෙන් මිදී පලා ගිය පුද්ගලයා බවට විශ්වාස කරන්නේ යැයි හලාවත පොලීසියේ උසස් නිලධාරියෙකු පැවසීය. අත්අඩංගුවට ගෙන ඇති සැකකරුවන් සම්බන්ධයෙන් වැඩිදුර විමර්ශන කටයුතු හලාවත ජ්‍යෙෂ්ඨ පොලිස් අධිකාරී සාලිය සිල්වා මහතාගේ අධීක්ෂණය යටතේ සිදු කෙරේ.", "URL": "https://sinhala.adaderana.lk/news.php?nid=45352", "Category": null, "Parent URL": null}