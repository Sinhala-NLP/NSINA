{"Source": "Adaderana", "Timestamp": "May 23, 2018 11:43 am", "Headline": "ඇවන්ගාඩ් සමාගමේ සභාපති ගොනු කළ මුලික අයිතිවාසිකම් පෙත්සම සලකා බැලීම කල් යයි", "News Content": "තමන්ව අත්අඩංගුවට ගැනීම වැළැක්වීමේ නියෝගයක් රහස් පොලිසිය වෙත නිකුත් කරන්නැයි ඉල්ලා ඇවන්ගාඩ් මැරිටයිම් සමාගමේ සභාපති නිශ්ශංක යාපා සේනාධිපති මහතා විසින් ගොනුකර තිබූ මූලික අයිතිවාසිකම් පෙත්සම සලකා බැලීම ශ්‍රේෂ්ඨාධිකරණය විසින් ජුනි මස 08 වනදා දක්වා කල් තබා තිබේ. එම පෙත්සම ප්‍රියන්ත ජයවර්ධන සහ මුර්දු ප්‍රනාන්දු යන විනිසුරු මඩුල්ල හමුවේ අද(23) කැඳවනු ලැබීය. එහෙත් මුර්දු ප්‍රනාන්දු විනිසුරුවරිය එම නඩු විභාගයට සහභාගී වීමට කමැත්ත පළ නොකිරීම නිසා පෙත්සම සලකා බැලීම ජූනි මස 08 වනදා දක්වා කල් තැබීමටයි ශ්‍රේෂ්ඨාධිකරණය තීන්දු කළේය. එදිනට මේ සම්බන්ධයෙන් කරුණු ඉදිරිපත් කිරීමට පියවර ගන්නා මෙන් ද ශ්‍රේෂ්ඨාධිකරණය නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල්වරයාට නියම කර ඇත. පෙත්සම්කාර නිශ්ශංක යාපා සේනාධිපති මහතා අධිකරණය හමුවේ කියා සිටින්නේ ගාලු වරායේ පාවෙන අවි ගබඩාවක් පවත්වාගෙන යාමේ සිද්ධිය සම්බන්ධයෙන් රහස් පොලිසිය තමන්ව අත්අඩංගුවට ගෙන ගිනිඅවි පනත යටතේ රිමාන්ඩ් බාරයට පත් කිරීමට සූදානම් වන බවයි. එහෙත් මෙම අවි ගබඩාව පවත්වාගෙන යාම සඳහා අමාත්‍ය මණ්ඩල අනුමැතිය මෙන්ම ආරක්ෂක අමාත්‍යංශයේ අනුමැතිය ද ලැබී තිබුණු බව පෙත්සම්කරු පවසයි. මේ හේතුවෙන් රහස් පොලීසියෙ ක්‍රියා කලාපය තුළන් සිය මූලික අයිතීන් කඩ වී ඇති බවට තීන්දුවක් ලබාදෙන ලෙසත් තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙසත් පෙත්සම්කාරු ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=89665", "Category": null, "Parent URL": null}