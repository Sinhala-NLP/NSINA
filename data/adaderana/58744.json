{"Source": "Adaderana", "Timestamp": "March 30, 2016 11:22 am", "Headline": "Port city නිසා පීඩාවටපත් ධීවර පවුල් ගැන විමර්ශනයක්", "News Content": "කොළඹ වරාය නගර ව්‍යාපෘතිය හේතුවෙන් පීඩාවට පත්ව සිටින ධීවර පවුල් සම්බන්ධයෙන් විමර්ශනයක් සිදු කර සතියක් ඇතුළත වාර්තාවක් ලබා දෙන ලෙස ධීවර අමාත්‍ය මහින්ද අමරවීර මහතා අමාත්‍යාංශ ලේකම්වරියට උපදෙස් ලබාදී තිබේ.අදාළ ව්‍යාපෘතිය හේතුවෙන් ධීවර පවුල් විශාල සංඛ්‍යාවක් පීඩාවට පත්ව සිටින බවට තොරතුරු ලැබීම හේතුවෙන් අදාළ ධීවර සංගම් නියෝජිතයින් සමඟ අමාත්‍යවරයා ඊයේ(29) සාකච්ඡාවක් පවත්වා ඇති බව සඳහන්ය.එහිදී අදහස් දක්වමින් අමාත්‍ය මහින්ද අමරවීර මහතා ප්‍රකාශ කර ඇත්තේ ව්‍යාපෘතිය හේතුවෙන් අගතියට පත්ව සිටින ධීවර ප්‍රජාවට සහන සැළසීම සඳහා වැඩපිළිවෙළක් ආරම්භ කිරීම පිළිබඳ මේ වන විටත් රජයේ අවධානය යොමු වී ඇති බවයි.මේ සඳහා මිලියන 500ක මුදලක් අදාළ ව්‍යාපෘතියෙන් ධීවර හා ජලජ සම්පත් සංවර්ධන අමාත්‍යාංශයට වෙන්කරවා ගැනීමට කටයුතු කරන අතර අගතියට පත් පිරිස් පිළිබඳ විමර්ශනයක් කිරීමෙන් අනතුරුව එම සහණ සැළසීමට පියවර ගන්නා බව මහින්ද අමරවීර අමාත්‍යවරයා වැඩිදුරටත් සඳහන් කළේය.වරාය නගර ව්‍යාපෘතියට මුහුදෙන් හෙක්ටයාර් 269ක භූමි ප්‍රමාණයක් ලබා ගැනීම හේතුවෙන් ධීවරයින්ට විශාල බලපෑමක් එල්ල වී ඇති අතර මත්ස්‍ය වාස භූමි විනාශ වී ගොස් මත්ස්‍ය ග්‍රහණය ක්‍රමයෙන් අඩුවීමේ තත්ත්වයක් පවතින බව එම ධීවර නියෝජිතයින් පෙන්වා දී තිබේ.එහිදී අදහස් දක්වමින් අමාත්‍ය මහින්ද අමරවීර මහතා ප්‍රකාශ කර ඇත්තේ වරාය නගර ව්‍යාපෘතිය චීනයේ සහ ශ්‍රී ලංකාවේ රාජ්‍ය නායකයින් දෙපලක් අතර ඇති වූ ගිවිසුමක් මගින් ක්‍රියාත්මක වන ව්‍යාපෘතියක් බවයි.මේ වන විටත් ප්‍රමාද ගාස්තු වශයෙන් දිනපතා විශාල මුදලක් චීන රජයට ගෙවීමට ශ්‍රී ලංකා රජයට සිදුව ඇති අතර ව්‍යාපෘතිය හරි අඩක් පමණ අවසන් කර ඇති බව අමාත්‍යවරයා පෙන්වා දී තිබේ.මෙම කරුණු හේතුවෙන් වරාය නගර ව්‍යාපෘතිය අත්හිටුවීමට හැකියාවක් නොමැති බව මහින්ද අමරවීර අමාත්‍යවරයා සඳහන් කර ඇත.", "URL": "https://sinhala.adaderana.lk/news.php?nid=58744", "Category": null, "Parent URL": null}