{"Source": "Adaderana", "Timestamp": "September 11, 2018 04:02 pm", "Headline": "ළිං පතුරේ සැඟව ගිය තවත් පුංචි ජීවිතයක්", "News Content": "වැලිකන්ද, මහසෙන්පුර ප්‍රදේශයේදී ළිඳකට වැටීමෙන් 14 හැවිරිදි ළමයෙකු මියගොස් තිබේ. අංක 28/ඒ නව මහසෙන්පුර, වැලිකන්ද යන ලිපිනයේ පදිංචි කේ.ඒ.නිශාන් ප්‍රමෝද් නැමති මෙම දරුවා පූර්ණ ආබාධිත තත්ත්වයෙන් සිටින දරුවෙකු බව අද දෙරණ වාර්තාකරු පවසයි. දරුවාට කථා කිරීමට හෝ ජීවිතය පිළිබඳ කිසිදු අවබෝධයකින් තොරව සිටින නිසාවෙන් ඔහු නිතර නිවසේ කාමරයක ගැට ගසා සිටින බව ද අනාවරණය වී තිබේ. කෙසේ වෙතත් ප්‍රමෝද් වැටී ඇත්තේ ඔහුගේ නිවස ඉදිරිපිට ඇති නිවසේ මිදුලෙහි වු ළිඳකට බව වාර්තා වෙයි. ඊයේ සවස 2 - 3ත් අතර කාලයේ දී මෙම අනතුර සිදුව ඇති බවට පොලීසිය සැකකරයි. දරුවා නිවසේ නොමැති බව දැන ගැනීමෙන් පසු ඔහු සෙවීමට පටන් ගෙන ඇත්තේ, සවස 4 ට පමණයි. අඩි 20 ක පමණ ගැඹුරකින් යුත් මෙම ළිඳෙහි ජලය අඩි 12 ක් පමණ පිරී තිබී ඇති අතර, ළිඳ ඉසින්නට පටන් ගැනීමෙන් අනතුරුව දරුවා සොයා ගැනීමට හැකිවී තිබේ. දරුවන් සිව් දෙනෙකුගෙන් යුතු පවුලේ දෙවන දරුවා වන්නේ ප්‍රමෝද්ය. ඊයේ රාත්‍රීයේ පශ්චාත් මරණ පරීක්ෂණය හදිසි මරණ පරීක්ෂක වයි.එම්.සුමනරත්න යාපා බණ්ඩාර මහතා විසින් සිදු කරනු ලැබූ අතර, එහිදී දරුවා දියේ ගිලී මියගිය බවට තහවුරු කර තිබේ. වැලිකන්ද පොලීසිය සිදුවීම සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=95926", "Category": null, "Parent URL": null}