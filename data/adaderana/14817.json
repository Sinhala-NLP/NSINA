{"Source": "Adaderana", "Timestamp": "March 13, 2011 04:45 pm", "Headline": "අපි වවලා ඉවරයි-දැන් තියෙන්නේ දිවි නඟන්න විතරයි", "News Content": "අමාත්‍ය මෛත්‍රීපාල සිරිසේන මහතාගේ ගෙවත්තේ එළවළු වලට හෝ අමාත්‍ය ඩලස්අලහප්පෙරුම මහතා විසින් දුම්රියපළවල් වල වවා පෙන්නූ තක්කාලි වලට අද සිදුව ඇත්තේ කුමක්දැයි ජ.වි.පෙ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක මහතා විමසයි. වත්මන් මහින්ද රාජපක්ෂ ආණ්ඩුව විසින් පසුගිය මැතිවරණ සමයේ ආරම්භ කළ\"අපි වවමු- රට නගමු \"වැඩ සටහනට මේවන විට හකුලාගෙන ඇතැයි මන්ත්‍රීවරයා කියා සිටියි. මැතිවරණවලදී ජනතාව රැවටීම සඳහා දැවැන්ත ප්‍රචාරක වියදම් දරමින් ආරම්භ කළ\"අපි වවමු -රට නගමු\"වැඩ පිළිවෙල අවසානයේ නතර වුයේ ලංකාව මෙතෙක් කලක් අපනයනය කළ පොල් රටට ආනයනය කරන තත්ත්වයකට පත් කරමින් බව හෙතෙම කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. ඒ අනුව අද වන විට අමු මිරිස් කිලෝව රුපියල් 600ට වඩා ඉහළ ගිය ගොස් ඇති බව දිසානායක මහතා අවධාරණය කළේය. මෙවර අය වැයෙන්\"අපි වවමු-රට නගමු\" වැඩ සටහන සඳහා ප්‍රතිපාදන වෙන් කර නැති බවත්, කෘෂිකර්ම දෙපාර්තමේන්තුවේ මෙම වැඩසටහන භාරව සිටි අධ්‍යක්ෂකවරයා මේ වන විට ත් ඉවත්කර ඇති බවත්,එබැවින් එම වැඩ සටහනට සිදුවූ දෙය ආණ්ඩුව රටට පැහැදිලි කළ යුතු බවත් මන්ත්‍රීවරයා පෙන්වාදුන්නේය. \"අපි වවමු -රට නගමු\" ලෙස පසුගිය මැතිවරණවලදී ජනතාව රැවටූ ආණ්ඩුව මෙවර මැතිවරණයේදී ජනතාව රැවටීම සඳහා දිවි නැඟුම ලෙස අලුත් වැඩ සටහනක් ආරම්භ කර ඇති බවද පැවසීය.", "URL": "https://sinhala.adaderana.lk/news.php?nid=14817", "Category": null, "Parent URL": null}