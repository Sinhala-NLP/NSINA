{"Source": "Adaderana", "Timestamp": "July 23, 2011 09:02 am", "Headline": "අනුරාධපුරයේ එජනිස ආධාරකරුවෙක් මරුට  ", "News Content": "මෙවර පළාත් පාලන මැතිවරණයට අදාළ පළමු මරණය අනුරාධපුරයෙන් වාර්තා වන අතර එක්සත් ජනතා නිදහස් සන්ධාන ආධාරකරුවන් පිරිසක් අතර ඇතිවූ ගැටුමකින් මෙම මරණය සිදුව ඇති බව පැෆ්රල් සංවිධානය පවසයි. අනුරාධපුරය, පානියන්කඩවල ප්‍රදේශයේ දෙපිරිසක් අතර ඇතිවූ ගැටුමකින් මෙසේ එක් අයෙකු ජීවිතක්ෂයට පත්ව ඇත. එකම පක්ෂයේ දෙපිරිසක් අතර ඇතිවූ ගැටුමක දී මෙම පුද්ගලයා ජීවිතක්ෂයට පත්ව ඇති බවට වාර්තා වන බව අනුරාධපුර අද දෙරණ වාර්තාකරු පැවසුවේය. ඊයේ(22) රාත්‍රී මැතිවරණයට අදාළ කටයුත්තක නිරත වෙමින් සිටියදී එකම පක්ෂයේ අපේක්ෂකයින් දෙදෙනෙකුගේ ආධාරකරුවන් දෙපිරිසක් අතර මෙම ගැටුම හටගෙන ඇති බව සඳහන්ය. මෙම ගැටුම පෞද්ගලික ආරවුලක් මත දෙපිරිසක් අතර සිදුවූ ගැටුමක් බව එහෙත් අනුරාධපුර පොලිසියේ ස්ථානාධිපතිවරයා පැවසුවේය. මීට ‍කිසිදු දේශපාලන පක්ෂයක ආධාරකරුවන් සම්බන්ධ වී නොමැති බවට හෙතෙම අවධාරණය කළේය. තියුණු ආයුධයකින් පහර දීම හේතුවෙන් මෙම මරණය සිදුව ඇති බව ද පොලිස් ස්ථානාධිපතිවරයා කියා සිටියේය.", "URL": "https://sinhala.adaderana.lk/news.php?nid=17577", "Category": null, "Parent URL": null}