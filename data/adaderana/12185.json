{"Source": "Adaderana", "Timestamp": "November 16, 2010 09:53 am", "Headline": "පළාත් පාලන පනත් කෙටුම්පත මූලික නීතියට එකඟයි", "News Content": "‍සංශෝධිත නව පළාත් පාලන ඡන්ද විමසීම් පනත් කෙටුම්පත මූලික ආණ්ඩුක්‍රම ව්‍යවස්ථාවට එකඟ බව ශ්‍රේෂ්ඨාධිකරණය දැනුම්දී ඇතැයි කතානායක චමල් රාජපක්ෂ මහතා අද පාර්ලිමේන්තුවට දැනුම් දී තිබේ. පවත්නා සමානුපාතික නියෝජනය වෙනුවට කේවල ක්‍රමය මත පදනම් වූ නව මැතිවරණ ක්‍රමයක් පළාත් පාලන මැතිවරණ සඳහා යෝජනා වී තිබුණු අතර ඊට අදාළ කෙටුම්පත ශ්‍රේෂ්ඨාධිකරණ අනුමැතිය සඳහා යොමුකර තිබිණි. ඒ අනුව ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ලක් විසින් මෙම පනත් කෙටුම්පත සම්බන්ධයෙන් වූ තීන්දුව පසුගිය දා කතානායකවරයාට ලැබෙන්නට සලස්වා තිබුණි. ඒ අනුව මෙම පනත් කෙටුම්පත සාමාන්‍ය බහුතරයක් යටතේ පාර්ලිමේන්තුවේ දී සම්මත කර ගැනීමට අවස්ථාව හිමි වනු ඇත. පළාත් පාලන මැතිවරණ සංශෝධන පනත් කෙටුම්පත සහ පළාත් පාලන ඡන්ද විමසීම පිළිබඳ පනත් කෙටුම්පත සම්බන්ධයෙන් ශ්‍රේෂ්ඨාධිකරණයට පාර්ශව කිහිපයක්‍ පෙත්සම් කිහිපයක් ගොනු කර තිබුණි.", "URL": "https://sinhala.adaderana.lk/news.php?nid=12185", "Category": null, "Parent URL": null}