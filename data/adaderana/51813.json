{"Source": "Adaderana", "Timestamp": "June 6, 2015 10:57 am", "Headline": "ඉන්ධන හිඟයක් නෑ - කෙටි පණිවිඩ යොමු කළෙත් නෑ ", "News Content": "ඉන්දියන් ඔයිල් සමාගම සිය ඉන්ධන පිරවුම්හල් ඒජන්තකරුවන්ට දුරකථන කෙටි පණිවුඩ මඟින් සමාගම විසින් සපයන ඉන්ධන සීමා කරන බවට දන්වා ඇති බව විදුලිබල හා බලශක්ති අමාත්‍යංශය පවසයි.අයි.ඕ.සී සමාගම මඟින් ඉන්ධන පිරවුම්හලක් වෙත මසකට බවුසර් 25කට ආසන්න ප්‍රමාණයක් සපයන අතර එය ඊයේ(05) සිට 12 දක්වා සීමා කිරීමට පියවර ගෙන ඇති බව එම අමාත්‍යංශය නිකුත් කළ නිවේදනයක සඳහන්වෙයි.මෙම තීරණය රජයේ කිසිඳු අනුදැනුමකින් තොරව ගෙන ඇති බව විදුලිබල හා බලශක්ති අමාත්‍යංශය පවසයි.එවැනි තීරණයකට එළැඹීමට පෙර ඒ සම්බන්ධයෙන් තම අමාත්‍යංශය හෝ මුදල් අමාත්‍යංශය දැනුවත් කිරීමට තිබූ බව විදුලිබල හා බලශක්ති අමාත්‍යංශය පෙන්වා දෙයි.කෙසේවෙතත් මේ සම්බන්ධයෙන් අද දෙරණ ඉන්දියන් ඔයිල් සමාගමෙන් විමසූ විට එහි ප්‍රකාශකයෙකු පැවසුවේ තම සමාගම සතුව කිසිඳු ඉන්ධන හිඟයක් නොමැති බවයි.විදුලිබල හා බලශක්ති අමාත්‍යංශය පවසන පරිදි තම ඒජන්තවරුන්ට ඉන්ධන සැපයීම සීමා කරන බවට කිසිඳු කෙටි පණිවිඩයක් යොමු නොකළ බවද එම ප්‍රකාශකයා අවධාරණය කර සිටියේය.", "URL": "https://sinhala.adaderana.lk/news.php?nid=51813", "Category": null, "Parent URL": null}