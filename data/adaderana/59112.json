{"Source": "Adaderana", "Timestamp": "April 12, 2016 08:23 am", "Headline": "ලංකාවට දෙන ප්‍රතිපාදන ගැන අවසන් එකඟත‍වක් ළඟයි", "News Content": "ඉදිරි සති දෙක ඇතුළත ශ්‍රී ලංකාවට ලබාදෙන මුල්‍ය ප්‍රතිපාදන පිළිබඳව අවසන් එකඟතාවයකට පැමිණිය හැකි බව ජාත්‍යන්තර මූල්‍ය අරමුදල පවසයි.ජාත්‍යන්තර මූල්‍ය අරමුදලේ සාමාජික ටොඩ් ෂ්නයිඩර් පෙන්වා දෙන්නේ ඊට අදාළ ගිවිසුම් ජාත්‍යන්තර මූල්‍ය අරමුදලේ විධායක මණ්ඩලය විසින් ඉතා කඩිනමින් අනුමත කරනු ඇති බවයි.ඒ අනුව වසර තුනක කාලයක් සඳහා ගිවිසුම් ගතව ජාත්‍යන්තර මූල්‍ය අරමුදල විසින් ශ්‍රී ලංකාවට මුල්‍ය ප්‍රදානයක් සිදුකිරීමට නියමිතව තිබේ.රජයේ ඉල්ලීමකට අනුව ශ්‍රී ලංකාවේ වත්මන් ආර්ථික තත්ත්වය පිළිබඳ සොයා බැලීම සඳහා ජාත්‍යන්තර මූල්‍ය අරමුදලේ විශේෂ කණ්ඩායමක් පසුගිය මස 31 වන දින සිට ඊයේ දිනය දක්වා දිවයිනේ රැඳී සිටියි.එම කණ්ඩායමේ නායකත්වය දැරූ ටොඩ් ෂ්නයිඩර් නිවේදනයක් නිකුත් කරමින් පෙන්වා දෙන්නේ වර්තමානයේ ශ්‍රී ලංකාවේ මුදල් ප්‍රතිපත්ති යාන්ත්‍රණය පිළිබඳව සෑහීමකට පත්විය හැකි බවයි.ඒ අනුව ජාත්‍යන්තර මූල්‍ය අරමුදලේ සහයෝගය ශ්‍රී ලංකාවට ලබාදිය හැකි බව ඔහු පවසා තිබේ.වසර තුනක කාලය තුළ ජාත්‍යන්තර මූල්‍ය අරමුදල සමග ශ්‍රී ලංකාව කටයුතු කරන ආකාරය පිළිබඳව සාකච්ඡා කොට ඒ සම්බන්ධයෙන් අවසන් එකඟතාවලට පැමිණිය හැකි බව ටොඩ් ෂ්නයිඩර් පෙන්වා දෙයි.මේ අතර ඉදිරි මාස දෙක තුළ යුරෝපය ශ්‍රී ලංකාව වෙත පනවා ඇති මත්ස්‍ය තහනම ඉවත් කර ගැනීමට හැකි බව ධීවර අමාත්‍යංශය පවසයි.මේ වන විට යුරෝපා සංගමය සමග ඒ සඳහා මූලික එකඟතාවකට පැමිණ ඇති බව වාර්තා වේ.අදාළ එකඟතාවට යුරෝපා පාර්ලිමේන්තුවේ ද අනුමැතිය ලැබීමෙන් අනතුරුව ශ්‍රී ලංකාවට එරෙහිව පනවා ඇති තහනම ඉවත් කිරීමට කටයුතු කරනු ඇත.", "URL": "https://sinhala.adaderana.lk/news.php?nid=59112", "Category": null, "Parent URL": null}