{"Source": "Adaderana", "Timestamp": "December 20, 2017 01:59 pm", "Headline": "ගුවන් යානා ඉන්ධන ගැන බොරු ප්‍රචාරවලට රැවටෙන්න එපා", "News Content": "ගුවන් යානා ඉන්ධන සම්බන්ධයෙන් විවිධ පුද්ගලයින් විසින් සිදුකරන අසත්‍ය ප්‍රචාරවලට නොරැවටෙන ලෙස ඛනිජ තෙල් සම්පත් සංවර්ධන අමාත්‍යාංශය ඉල්ලීමක් කරයි. රට තුළ අස්ථාවර තත්ත්වයක් ඇති කිරීමට කටයුතු කරන විවිධ පාර්ශව විසින් ගුවන් යානා ඉන්ධන සම්බන්ධයෙන් වැරදි ප්‍රචාර සිදු කරන බවයි එම අමාත්‍යාංශය සඳහන් කළේය. ඉහල ප්‍රමිතියෙන් යුත් ඉන්ධන පාරිභෝගිකයින්ට සැපයීමට අමාත්‍යාංශය නිරන්තරයෙන්ම බැඳී සිටින බව ද එම අමාත්‍යාංශය සදහන් කළේය. ඛනිජ තෙල් වෘත්තිය සමිති පසුගියදා පැවති මාධ්‍ය හමුවකදී සඳහන් කළේ ලංකා අයි.ඕ.සී. සමාගම හරහා මෙරටට ගෙන්වන ලද ගුවන් යානා ඉන්ධන තොගයක් ප්‍රමිතියෙන් තොර බවයි. මෙම ප්‍රකාශය සම්බන්ධයෙන් කරුණු පැහැදිලි කරමින් ඛනිජ තෙල් සම්පත් සංවර්ධන අමාත්‍යාංශය මෙම අදහස් පල කර තිබේ. සංරක්ෂිත තොග පවත්වාගෙන යාමේ අරමුණින් මෙට්‍රික් ටොන් 14,000ක ගුවන් යානා ඉන්ධන මෙරටට ගෙන්වීමට කටයුතු කර ඇති අතර එම ඉන්ධන රැගත් නෞකාව පසුගියදා මෙරටට පැමිණ ඇති බව සඳහන්ය. එම නෞකාවේ ඉන්ධන සම්බන්ධයෙන් සිදුකළ පළමු සාම්පල පරීක්ෂාව නියමිත පිරිවිතරයන්ට අනුකූල නොවන බවට අනාවරණය වී ඇති අතර ඉන්ධනවලට නෞකාවේ මලකඩ මුසුව තිබීම ඊට හේතු වන්නට ඇතැයි විශ්වාස කෙරෙයි. කෙසේවෙතත් ඛනිජ තෙල් නීතිගත සංස්ථාවේ ක්‍රමවේදයන්ට අනුව අදාල ඉන්ධන තොගය ස්වාධීන නිරීක්ෂකයින්ගේ සහභාගීත්වයෙන් පසුගිය 17 වනදා පරීක්ෂාවට ලක් කර තිබේ. එහිදී එම සාම්පල පරීක්ෂාව ප්‍රමිතියෙන් යුක්ත බවට අනාවරණය වුවද ඒ වන විටත් ඉන්ධනවල මලකඩ තැන්පත් වී ඇති අයුරු නිරීක්ෂණ වී ඇති බවයි ඛනිජ තෙල් සම්පත් සංවර්ධන අමාත්‍යාංශය සඳහන් කළේය. ඒ අනුව එම ඉන්ධන තොගය මේ වන විට මෙරටට ගොඩබාමින් සිටින බවද එම අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=81838", "Category": null, "Parent URL": null}