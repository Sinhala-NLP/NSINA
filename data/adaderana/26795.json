{"Source": "Adaderana", "Timestamp": "August 22, 2012 01:44 pm", "Headline": "යහපත් ප්‍රතිචාර නැතිනම්  තෙවෙනි පාසල් වාරයේ සිට වෘත්තීය ක්‍රියාමාර්ගයක් ", "News Content": "ගුරු-විදුලහල්පති වැටුප් විෂමතා ඉවත්කිරීම ඇතුළු ඉල්ලීම් 13 ක් කෙරෙහි යහපත් ප්‍රතිචාරයක් නොදැක්වීම හේතුවෙන් 3 වන පාසල් වාරය ආරම්භයේ සිට දැවැන්ත වෘත්තීය සමිති ක්‍රියාමාර්ගයක් දියත්කරන බව ලංකා ගුරු සංගමය පවසයි. වැටුප් විෂමතා ඉවත්කිරීම ඇතුළු ඉල්ලීම් 13 ක ලියවිල්ලක් අධ්‍යාපන අමාත්‍යංශ ලේකම්වරයාට භාරදී ‍සැලකිය යුතු කාලයක් ගෙවී ඇතත් ඒ පිළිබඳ මෙතෙක් යහපත් ප්‍රතිචාරයක් දක්වා නොමැති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා කියා සිටියි. අද (22) ගුරු-විදුහල්පති වෘත්තීය සමිති කිහිපයක සාමූහිකත්වයෙන් පැවති මාධ්‍ය හමුකදී හෙතෙම මේ බව සඳහන් කළේය. විශ්ව විද්‍යාල ආචාර්යවරුන් විසින් ගෙනයනු ලබන අඛණ්ඩ වැඩවර්ජනය හේතුවෙන් මේවන විට මෙවර උසස් පෙළ විභාගයේ පිළිතුරුපත්‍ර ඇගයීමේ කටයුතු ප්‍රමාදවී ඇති බවත්,විශ්ව විද්‍යාල ආචාර්යවරුන් නොමැතිව එකී කටයුත්තට අන් කිසිවෙකු දායකකර ගැනීම සුදුසු නොවන බවත් ස්ටාලින් මහතා පෙන්වා දුන්නේය. විශ්ව විද්‍යාල ආචාර්යවරුන් නොමැතිව ගුරුවරුන් හෝ විශ්‍රාමික අධ්‍යාපන නිලධාරීන් යොදවා පිළිතුරු පත්‍ර ඇගයීම සිදුකරනු ලැබුවහොත් එහි විශ්වසනීයත්වය පළුදුවන බවත්,උසස් පෙළ පිළිතුරු පත්‍ර ඇගයීමේදී එහි ප්‍රධානතම කාර්ය භාර්ය ඉටුකරනු ලබන්නේ විශ්ව විද්‍යාල ආචාර්යවරුන් විසින් බවත් හෙතෙම අවධාරණය කළේය. එසේම මේවන විට අධ්‍යාපන ක්ෂේත්‍රයට වසරකට 6% ක ප්‍රතිපාදන වෙන්කරවා ගැනීම,වැටුප් ප්‍රශ්නය ඇතුළු ඉල්ලීම් කිහිපයක් මුල්කරගනිමින් මේවන විට වෘත්තීය ක්‍රියාමාර්ගයක නිරත වන විශ්ව විද්‍යාල ආචාර්යවරුන්ගේ අරගලයට තමන් 100%ක සහය පළකරන බවද ස්ටාලින් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26795", "Category": null, "Parent URL": null}