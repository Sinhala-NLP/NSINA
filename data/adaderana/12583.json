{"Source": "Adaderana", "Timestamp": "December 3, 2010 10:22 pm", "Headline": "නීති විද්‍යාලයේ ප්‍රශ්න පත්‍රයක් කලින් පිටවීද..?-පොලීසියට පැමිණිල්ලක්", "News Content": "මේ දිනවල පැවැත්වෙන නීති විද්‍යාලයේ විභාගයේ එක් ප්‍රශ්න පත්‍රයක ප්‍රශ්නයක් විභාගයට පෙරාතුව පිට වී ඇතැයි නීති විද්‍යාල සිසුවෙකු විසින් පොලීසියට පැමිණිලි කර තිබේ. මීට ස්වල්ප මොහොතකට පෙර අංක MOB 8139 යටතේ නීති විද්‍යාලයේ අවසාන වසර සිසුවෙකු වන ඩී.එම්.ටී ජයරත්න(17988)නැමති අය විසින් මෙම පැමිණිල්ල ගොනු කර ඇත. අද දහවල් උසාවි සංකීර්ණයේ රථ වාහන උසාවි ආපන ශාලාවේ ආහාර ගනිමින් සිටියදී එහි පැමිණි තවත් සිසුන් කිහිපදෙනෙකු විසින් විභාගයට ඒමට නියමිත ප්‍රශ්නයක් සඳහන් කළ බවත්,විභාගයට වාඩි වූ පසු එම ප්‍රශ්නය ඒ ආකාරයෙන්ම ප්‍රශ්න පත්‍රයේ අන්තර්ගතව තිබුණු බවත්,එබැවින් ප්‍රශ්න පත්‍රය කලින් පිටවීද යන්න සාධාරණ සැකයක් තමන්ට මතු වූ බවත් ඩී.එම්.ටී ජයරත්න මහතා අද දෙරණට කියා සිටියේය. එබැවින් මේ පිළිබඳ විමර්ශනයක් සිදු කළ යුතු බවට තමන් ප්‍රථමයෙන් විභාග ශාලාධිපතිටත්,අනතුරුව විභාග පරීක්ෂකටත්,ඊටත් පසු ලේඛකාධිකාරීටත් දන්වා සිටියද ඔවුන් විසින් කිසිදු ප්‍රතිචාරයක් නොදැක්වූ තැන පොලීසියට පැමිණිල්ලක් ඉදිරිපත් කළ බව ඔහු සඳහන් කළේය. මුලින්ම කෙසෙල්වත්ත පොලීසිය විසින් පැමිණිල්ල ලියා ගැනීම ප්‍රතික්ෂේප කළ බවත්,එයින් අනතුරුව අධිකරණ අමාත්‍යංශ ලේකම් සුහද ගම්ලත් මහතා දැනුවත් කිරීමට පියවර ගත් බවත්,නීතිපති දෙපාර්තමේන්තුවෙන් මේ සම්බන්ධයෙන් උපදෙසක් ගන්නට උත්සාහ දැරුවද එකී උත්සාහයද ව්‍යර්ථ වූ පසු පොලිස් මූලස්ථානයට ගොස් කරුණු දැක්වූ බවත් ඔහු කියා සිටියේය. ඊට පසු පොලිස් මූලස්ථානයෙන් කළ දැනුම් දීමට අනුව තමා යළි කෙසෙල්වත්ත පොලීසියට ගොස් ස්ථානභාර නිලධාරියා ඉදිරියේම පැමිණිල්ල සටහන් කළ බවත් ඩී.එම්.ටී ජයරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=12583", "Category": null, "Parent URL": null}