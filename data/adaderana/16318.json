{"Source": "Adaderana", "Timestamp": "May 25, 2011 11:54 am", "Headline": " මේ ආණ්ඩුව මුස්ලිම් ජනතාවට විරුද්ධයි", "News Content": "වත්මන් ආණ්ඩුව දිගින් දිගටම මුස්ලිම් ජනතාවට එරෙහිව කටයුතු කරමින් සිටින බව එක්සත් ජාතික පක්ෂය පවසයි. විශ්ව විද්‍යාල සිසුන්ට ආරක්ෂක අංශ මගින් ලබාදෙන නායකත්ව පුහුණුව වැඩසටහනේදී පවා මුස්ලිම් සිසුන්ට සංස්කෘතිමය වශයෙන් බොහෝ අකටයුතුකම්වලට මුහුණ දෙන්නට සිදුව ඇති බව එ.ජා.ප පාර්ලිමේන්තු මන්ත්‍රී කබීර් හෂීම් මහතා කියා සිටියි. ආණ්ඩුව විසින් අවස්ථා කිහිපයකදීම ද්‍රවිඩ ජාතික නායකයින් සමග සාකච්ඡා කිරීමට සහ ඇතැම්විට ද්‍රවිඩ ජාතික නායකයින් සමග සහයෝගයෙන් ක්‍රියා කරන්නට කටයුතු කරනු ලැබූවද මෙතෙක් මුස්ලිම් ජාතික නායකයින් සමග සාකච්ඡාවක් කැඳවීමට ‍හෝ තීරණය කර නොමැති බව ද මන්ත්‍රීවරයා කියා සිටියේ අද(25)කොළඹ පැවති මාධ්‍ය හමුවකට එක්වෙමිනි. ආණ්ඩුවට සහය දෙන මුස්ලිම් ජාතික නායකයින් පවා මුස්ලිම් ප්‍රජාව වෙනුවෙන් පෙනී නොසිටින බවත්,ඔවුන් තම තමන්ගේ පුද්ගලික ඕනෑ එපාකම් වෙනුවෙන් පමණක් පෙනී සිටින බවත් හෂීම් මහතා අවධාරණය කළේය. මුස්ලිම් කොංග්‍රසය පවා නිහඬ ප්‍රතිපත්තියක් අනුගමනය කිරීම කනගාටුවට කරුණක් බව මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16318", "Category": null, "Parent URL": null}