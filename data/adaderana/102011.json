{"Source": "Adaderana", "Timestamp": "January 8, 2019 05:19 pm", "Headline": "ඔරලෝසු 75ක් උස්සපු සේවකයා-CCTV දර්ශන සහිතයි", "News Content": "පිළියන්දල මොරටු පාරේ සුපිරි වෙළඳ සැලකට රාත්‍රී කාලයේ ඇතුළු වී රුපියල් ලක්ෂ 6 කට ආසන්න දේපල සොරා ගෙන ඇති බව වාර්තා වෙයි. මෙම සොරකමට අදාළ ස්ථානයේ සේවකයෙකු සමඟ සොරකන් කරන ලද දේපල ද සමඟ ඊයේ(07) අත්අඩංගුවට ගත් බව පිළියන්දල පොලීසිය පවසයි. එම පුද්ගලයා සොරා ගත් දේපල අතර, අත් ඔරලෝසු 75 කට ආසන්න ප්‍රමාණයක් උත්සවවලට පළඳින මිලෙන් අධික සාරි හා ඩෙනිම්, කලිසම්-කමිස ඇතුළු දේපල රැසක් වන බව පොලීසය පවසයි. වෙළඳ ප්‍රදර්ශනාගාරය දින හතකට පෙර දී සේවය සඳහා පැමිණි පුද්ගලයෙකු රාත්‍රී කාලයේ දී වෙළඳ පොළට ඇතුළු වී දේපල සොරා ගෙන ගොස් ඇති බවත් ඔහු වෙළඳ සැලට ඇතුළු වී ඇති ආකාරය වෙළඳ සැලේ ඇති සී.සී.ටීවි කැමරාවක ද සටහන් වී තිබේ. එම දර්ශන අනුව වෙළඳ සැලේ කළමනාකරු විසින් පිළියන්ද පොලිස් ස්ථානයට පැමිණිල්ලක් කර ඇත. ඒ අනුව සිදු කළ පරීක්ෂණවලින් අනතුරුව සොරා ගත් දේපල ද පොලිසිය විසින් සොයා ගෙන තිබේ. සොරකමට සම්බන්ධ සේවකයාගේ මාමා විවිධ ආයතනවලට ශ්‍රමිකයන් සපයන ආයතනයක් පවත්වා ගෙන යන පුද්ගලයෙක් වන අතර, සැකකරු ඔහුගේ ඉල්ලීම මත මෙම රැකියාව සඳහා බඳවා ගත් බව වෙළඳ සැලේ කළමනාකරු පොලීසියට පවසා ඇත. ඒ හේතුවෙන් මෙම සැකකරුගේ කිසිදු අනන්‍යතාවයක් තහවුරු කල හැකි ලියකියවිල්ලක් වෙළඳ සැල් කළමනාකරු සතුව නොතිබුණු බව ද පොලීසිය පවසයි. විදෙස් ගත වීමට ලිපි ලේඛන සෑදීමට අවශ්‍ය බව පවසා ඉකුත් 3 වන දා සිට මෙම සැකකරු සේවයට නොපැමිණි බව එහි කළමනාකාරවරයා පැවසු බව පොලීසිය සඳහන් කරයි.", "URL": "https://sinhala.adaderana.lk/news.php?nid=102011", "Category": null, "Parent URL": null}