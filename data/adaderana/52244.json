{"Source": "Adaderana", "Timestamp": "June 25, 2015 12:39 pm", "Headline": "වඩා හොඳ යකා තෝරාගත යුතුයි ", "News Content": "දූෂිතයින්, අල්ලස්කරුවන්, ළමා අපචාරකරුවන්, කැසිනෝකාරයින්, කුඩුකාරයින් හෝ මත්ද්‍රව්‍ය ජාවාරම්කරුවන්ට නාමයෝජනා ලබානොදිය යුතු බවට පූජ්‍ය මාදුළුවාවේ සෝභිත හිමි පවසයි.තමන් එලෙස නාමයෝජනා නොදිය යුතු බවට පක්ෂ නායකයින්ගෙන් ඉල්ලා සිටින බවත්, ජනතාවටද තමන් අත ඇති ඡන්ද අයිතිය භාවිතා කිරීමේදී දෙතුන් විටක් තමා ඡන්දය ලබාදෙන්නේද කාටද කුමකටද යන කරුණ කෙරෙහි අවධානය යොමු කළ යුතුව ඇති බව සෝභිත හිමි පෙන්වා දුන්නේය.පිරිසිදු දේශපාලනයක් සඳහා දේශපාලනඥයින්ට බලකිරීමේ හා ජනතාව දැනුවත් කිරීමේ ව්‍යාපාරයක් වූ 'මාර්තු 12 ව්‍යාපාරය'වෙනුවෙන් අද (25) කොළඹ පැවති මාධ්‍ය හමුවකදී උන්වහන්සේ මේ බව සඳහන් කළේය.ජනතාව ලෙස අප වරදක් කර ඇති බවත්, එහි අනිටු ඵලවිපාක මේවන විට භුක්ති විඳිමින් සිටින බවත් උන්වහන්සේ කියා සිටියේය.සමහර විට ප්‍රධාන පක්ෂ දෙකින්ම ඡන්දයට යොමුකරනු ලබන්නේ යක්කු විය හැකි බවත්, එයින් වඩා හොඳ යකා තෝරාගැනීමට කල්පනාකාරී විය යුතු බවත් සෝභිත හිමියන් අවධාරණය කළේය.අපේක්ෂකයින් තම වත්කම් හෙළිදරව් කළ යුතු අතර මැතිවරණ ව්‍යාපාරයට මුදල් ලැබීම වියදම්වීම පිළිබඳ කරුණු දැක්වීමේ ක්‍රමවේදයක් ස්ථාපිත කළ යුතුව ඇති බවත්,ගිණුම් පරීක්ෂා කිරීමේ විධිවිධානයක් පැවතිය යුතු බවත් උන්වහන්සේ පැහැදිලි කළේය.", "URL": "https://sinhala.adaderana.lk/news.php?nid=52244", "Category": null, "Parent URL": null}