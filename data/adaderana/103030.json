{"Source": "Adaderana", "Timestamp": "January 25, 2019 10:26 am", "Headline": "අමෙරිකානු රජයට ගෙනා යෝජනා දෙකම පරාදයි-වේතන අහිමි සේවකයන් තව දුරටත් පීඩාවට", "News Content": "අමෙරිකානු රජයේ කටයුතු සාමාන්‍ය තත්ත්වයට ගෙනඒම සඳහා ගෙනා යෝජනා ද්විත්වයක් කොන්ග්‍රසය හමුවේ පරාජයට පත්ව ඇත. මේ අතර දින 34ක් තිස්සේ පවතින විරෝධතා හේතුවෙන් වේතන අහිමිව සිටින රජයේ සේවයකයන් දැඩි සේ පීඩාවට පත්ව ඇති බව අමෙරිකානු වාර්තා වල සඳහන් වෙයි. මාසයකට අධික කාලයක පටන් අමෙරිකාවේ රාජ්‍ය ආයතනවලින් සියයට තිහක කොටසක් අක්‍රීයව පවතියි. ඒ හේතුවෙන් එරට රජයේ සේවකයන්ගෙන් ලක්ෂ 8කට අධික පිරිසකට වේතන පවා හිමිවී නැති අතර අක්‍රීයව පවතින රජයේ කටයුතු නැවත යථා තත්ත්වයට ගෙන ඒම සඳහා වන යෝජනා ද්විත්වයක් පසුගියදා එරට කොන්‍ග්‍රසය හමුවට ඉදිරිපත් කෙරුණි. කෙසේ වෙතත් පාලක රිපබ්ලිකන් පක්ෂය සහ ඩිමොක්‍රොටික් විපක්ෂය ගෙනා මේ යෝජනා ද්විත්වයම කොන්ග්‍රසය හමුවේ පරාජයට පත්ව ඇත. අමෙරිකා - මෙක්සිකෝ දේශසීමා ප්‍රාකාරය ඉදිකිරීමට අමෙරිකානු ඩොලර් බිලියන 5.7ක මුදලක් වෙන්කරමින් රිපබ්ලිකන් පක්ෂය ගෙනා යෝජනාවට පක්ෂව ඡන්ද 50ක් හිමිවෙද්දී ඊට විපක්ෂව ඡන්ද 47ක් හිමිවුණි. ලබන පෙබරවාරි 8වැනිදා රජයේ කටයුතු නැවත ආරම්භ කිරීම සඳහා ඩිමොක්‍රොටික් පක්ෂය ගෙනා යෝජනාවට රිපබ්ලිකන් පක්ෂ ජනාධිපති අපේක්ෂක මිට් රොම්නි ඇතුලු එම පක්ෂ සාමාජිකයන් හයදෙනෙකුගේ සහාය හිමිවුවත්, ඡන්ද 52ට 44ක් ලෙසින් එම යෝජනාවද පරාජයට පත්වීම විශේෂත්වයකි. අමෙරිකානු ඉතිහාසයේ දීර්ඝතම කාලයක් පැවැති අක්‍රීයවීම මෙය ලෙසින් සැලකෙයි. 2018 වසරේදී ට්‍රම්ප් පාලනය යටතේ අවස්ථා දෙකකදී අමෙරිකානු රජයේ කටයුතු අක්‍රීය වුවත් ඉන් ඇති එරට දෛනික කටයුතු වලට වැඩි බලපෑමක් ඇතිවුණේ නැත. පසුගිය දෙසැම්බර් මස 22වැනිදා පටන් ක්‍රියාත්මක වූ අක්‍රියවීම හේතුවෙන් මේ වනවිට රජයේ සේවකයන් දැඩි සේ පීඩාවට පත්ව ඇති බවට සඳහන්. ඒ හේතුවෙන් අමෙරිකානු ජනාධිපති ඩොනල්ඩ් ට්‍ර්ම්ප් වහාම සිය මුරණ්ඩු ප්‍රතිපත්ති අත්හැර ජනතාව ගැන සිතිය යුතු බව මේ පිරිස් පෙන්වා දෙනු ලබයි.", "URL": "https://sinhala.adaderana.lk/news.php?nid=103030", "Category": null, "Parent URL": null}