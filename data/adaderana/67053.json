{"Source": "Adaderana", "Timestamp": "December 15, 2016 01:45 pm", "Headline": "පක්ෂව කතා කළත් ඩීල්-විරුද්ධව කතා කළත් ඩීල්", "News Content": "මේ රට යමින් පවතින්නේ කෙහේටදැයි අවදියෙන් බලා සිටිය යුතු යුගයක් උදාවී ඇති බව හිටපු ජනාධිපති, පාර්ලිමේන්තු මන්ත්‍රී මහින්ද රාජපක්ෂ මහතා පවසයි.මේවන විට රට උග්‍ර අර්බුදයකට ගමන් කරමින් සිටින බවත්, ආර්ථිකය බිඳවැටී ඇති බවත්,කම්කරු නීතිය නොතකා සේවකයින් රැකියාවලින් දොට්ට දමමින් සිටින බවත් ඔහු කියා සිටියි.අද(15)බත්තරමුල්ල,නෙළුම්මාවත හිටපු ජනාධිපතිවරයාගේ දේශපාලන සම්බන්ධීකරණ කාර්යාලයේ පැවති 'වියත් මග'සම්මන්ත්‍රණයක් ආමන්ත්‍රණය කරමින් රාජපක්ෂ මහතා මේ බව සඳහන් කළේය.රටේ වරායන් පමණක් නොව ඉඩකඩම්ද විදේශයන්ට විකුණා දැමීමේ සූදානමක් පවතින බවත්,හම්බන්තොට චීනයට දීමට තීරණය කර ඇති මුත් ත්‍රීකුණාමලය හෝ කන්කසන්තුරෙයි කාට දේවිදැයි නොදන්නා බව ඔහු කියා සිටියේය.තමන් ඇතුළු පිරිස යළි බලයට පැමිණි පසු වරාය අධිකාරිය පැවතුණහොත් රැකියා අහිමිවන සියලුදෙනාට යළි රැකියා ලබාදෙන බවට පොරොන්දු වූ බවත්, එසේ තිබුණහොත් යයි ප්‍රකාශ කරනු ලැබුවේ වරායක් නැතිව 'වරාය අධිකාරියක්\"පැවතිය නොහැකි බැවින් බවත් රාජපක්ෂ මහතා අවධාරණය කළේය.මේ දේවල් ගැන කතා කරද්දී ආණ්ඩුවට පක්ෂව කතා කරත් 'ඩීල්'යයි කියන බවත්,විපක්ෂයට පක්ෂව කතා කළත්'ඩීල්'යයි කියන බවත්,එක්කොත් මහින්ද රාජපක්ෂගේ ඩීල් බවත්,නැතිනම් බැසිල් රාජපක්ෂගේ ඩීල් බවටත් එම කතා පත්වන බව ඔහු සඳහන් කළේය.තාජුඩීන් ගැන එහෙම නැවත කතා කරනු ඇත්තේ මැතිවරණ කාලෙදි පමණක් වනු ඇති බවත්,තමන්ට චෝදනා කර කර රට තව තවත් අර්බුදයට ගෙනයමින් පවතින බවත් ඔහු කියා සිටියේය.අමෙරිකානු ඩොලර් බිලියන එක හමාරක් ලංකාවේ පාර්ලිමේන්තු කටයුතු සඳහා වෙන් කර ඇති බවත්,ඒ ගැන මාධ්‍යවේදීන් විසින් සොයා බැලිය යුතුව ඇති බවත් රාජපක්ෂ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=67053", "Category": null, "Parent URL": null}