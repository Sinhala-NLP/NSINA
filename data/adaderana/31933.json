{"Source": "Adaderana", "Timestamp": "February 26, 2013 11:11 am", "Headline": "මාර්තු 4 එ.ජා.ප.යේ විශේෂ රැස්වීමක් ", "News Content": "එක්සත් ජාතික පක්ෂයේ විශේෂ රැස්වීමක් මාර්තු මස 04 වන දින පැවැත්වීමට නියමිතව තිබේ. එම රැස්වීම සඳහා පක්ෂයේ ජ්‍යේෂ්ඨ සාමාජිකයින් පමණක් සහභාගී වන බව වාර්තා වේ. මෙම රැස්වීමේ දී පක්ෂයේ දැනට ගැටලුවක්ව පවතින සෙසු නිලධාරීන් තෝරාපත් කරගැනීමේ කටයුතු පිළිබඳ විශේෂයෙන් සාකච්ඡාවට ලක් වන බව සඳහන්ය. නියෝජ්‍ය නායක, උපනායක, ප්‍රධාන සංවිධායක, යන තනතුරු පිළිබඳව මෙහිදී සාකච්ඡාවට ලක් කරන බව එක්සත් ජාතික පක්ෂයේ ජ්‍යේෂ්ඨ ප්‍රකාශකයෙකු අද දෙරණ සමග ප්‍රකාශ කළේය. ඉදිරියේ දී තනතුරු සඳහා නිලධාරීන් පත්කරන්නේ ද නැතිනම් දැනට පවතින ආකාරයට ඉදිරියට කටයුතු සිදුකරන්නේ ද යන්න සම්බන්ධයෙන් මෙහිදී සාකච්ඡා කරන බව එම ප්‍රකාශකයා පැවසීය. මීට අමතරව ඉදිරියේ දී පැවැත්වීමට නියමිත පළාත් සභා මැතිවරණවලට මුහුණදිය යුතු ආකාරය සම්බන්ධයෙන් ද මෙහිදී අවධානය යොමු වනු ඇති. මේ දිනවල පක්ෂ ප්‍රතිසන්ධාන කටයුතු සිදුකෙරෙමින් පවතින අතර එම කටයුතු ඉතා කඩිනමින් අවසන් කිරීමට නියමිත බව ද එම ප්‍රකාශකයා සඳහන් කළේය. කෙසේ වෙතත් මේ දක්වා පක්ෂයේ කෘත්‍යාධිකාරී මණ්ඩල රැස්වීමක් පිළිබඳව දැනුම්දීමක් සිදුකර නොමැති බව එම ප්‍රකාශකයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=31933", "Category": null, "Parent URL": null}