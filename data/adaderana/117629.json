{"Source": "Adaderana", "Timestamp": "August 27, 2019 07:08 pm", "Headline": "පලෙයි දොස්තරගෙන් රහස් රැසක් එළියට", "News Content": "ත්‍රස්ත විමර්ශන කොට්ඨාසයේ නිලධාරීන් යාපනය පලෙයි, කරන්ඩිය ප්‍රෙද්ශයේ සිදු කළ සෝදිසි මෙහෙයුමකදී , සඟවා තිබූ බෝම්බ , පුපුරණ ද්‍රව්‍ය සහ ගිනි අවි ඇතුළු අවි ආයුධ රැසක් සොයාගෙන තිබේ. ඒ ත්‍රස්ත සංවිධාන සබඳතා සම්බන්ධයෙන් පසුගියදා අත්අඩංගුවට ගැනුණු යාපනය පලෙයි රෝහලේ අධිකරණ වෛද්‍ය නිලධාරියාගෙන් ලද තොරතුරකට අනුවයි. යාපනය පලෙයි රෝහලේ අධිකරණ වෛද්‍ය සින්නයියා සිවරූබන් ඉකුත් අගෝස්තු 18 වනදා යුද හමුදාව මඟින් අත්අඩංගුවට ගෙන යාපනය ත්‍රස්ත විමර්ශන අංශයට භාරදී තිබුණි. පසුව ඔහුව යාපනය පොලිසියේ රාඳවාගෙන ත්‍රස්ත විමර්ශන ඒකකයේ ප්‍රශ්න කරනු ලැබීය. එහිදී සිදුකළ ප්‍රශ්න කිරීම් හමුවේ අධිකරණ වෛද්‍ය නිලධාරීයා සගවා තබා ඇති යුද උපකරණ පිළිබඳව අනාවරණය කර තිබේ. ඒ අනුව ත්‍රස්ත විමර්ශන අංශයේ නිලධාරීන් විසින් පලෙයි පොලිස් වසමේ කරණ්ඩිය ප්‍රදේශයේ සඟවා තිබූ යුද උපකරණ රැසක් සොයා ගත්තේය. ඒ අතර ඒ.කේ.47 වර්ගයේ නවින ගිනිඅවියක්, මැගසින් දෙකක්, අත්බෝම්බ 11ක්, පී.ඊ. වර්ගයේ බවට සැකකෙරෙන පුපුරණ ද්‍රව්‍ය කිලෝ 10ක්, පතුරම් 120ක්, දුරදක්නයක් ඇතුළු තවත් යුද උපකරණ රැසක් ඇතුළත්. මේ අතර ජාතික තවුහිද් ජමාත් සංවිධානයේ නායක සහරාන් හෂීම් සමඟ පුහුණුව ලැබූ තවත් පුද්ගලයින් දෙදෙනෙකු අම්පාර ප්‍රදේශයේදී අත්අඩංගුවට ගෙන තිබේ. රාජ්‍ය බුද්ධි සේවාවට ලද තොරතුරක් මත සිදුකළ විමර්ශනයකදී සැකකරුවන් අත්අඩංගුවට ගත් බව පොලිස් මාධ්‍ය ප්‍රකාශකවරයා සදහන් කළේය. අත්අඩංගුවට ගත් මෙම සැකකරුවන් දෙදෙනා ජාතික තවුහිද් ජමාත් සංවිධානයේ සහ ජමාතේ මිල්ලතෙ ඊබ්‍රහිම් සංවිධානය සමඟ සබඳතා පවත්වා ඇති බවට සිදුකළ මූලික විමර්ශනවලදී අනාවරණය වී තිබේ. මොවුන් දෙදෙනා සහරාන් හෂීම් සමඟ නුවරඑළිය සහ හම්බන්තොට යන ප්‍රදේශවල පුහුණුවීම් සිදුකර ඇති බව වාර්තා වෙයි.", "URL": "https://sinhala.adaderana.lk/news.php?nid=117629", "Category": null, "Parent URL": null}