{"Source": "Adaderana", "Timestamp": "October 15, 2010 08:48 am", "Headline": "පොදු රද මඩුල්ලෙන් මෙරටට තවත් ජයක් ", "News Content": "පොදුරාජ්‍ය මණ්ඩලීය යොවුන් රචනා තරගාවලියේ ප්‍රථම සහ දෙවන ස්ථාන හිමිකරගැනීමට ශ්‍රී ලාංකික සිසුන් දෙදෙනෙකු සමත්ව තිබේ. ප්‍රථම ස්ථානය දොළොස් හැවිරිදි සෑම් පික්ට් හට හිමිවූ අතර දෙවන ස්ථානය ෂාරුක වික්‍රමනායකට හිමිවිය. මොවුන් දෙ‍දෙනා ඊයේ(14) ලන්ඩන් හි දී මේ සඳහා සම්මාන හිමිකරගත් බව සඳහන්ය. මෙම පොදුරාජ්‍ය මණ්ඩලීය යොවුන් රචනා තරගාවලිය ලොව පැරණිතම මෙන්ම වැඩිම තරගකරුවන් පිරිසක් සහභාගි වන යොවුන් ලේඛන තරගාවලියක් ලෙස සැලකේ. සෑම වසරකම ලොව පුරා පොදු රාජ්‍ය මණ්ඩලීය රටවල් වල තරගකරුවන් 50, 000 ක පමණ පිරිසක් මේ සඳහා සහභාගි වේ. මෙම තරගාවලිය සංවිධානය කරනු ලබන්නේ රාජකීය පොදු රාජ්‍ය මණ්ලයීය සංගමය මගිනි.", "URL": "https://sinhala.adaderana.lk/news.php?nid=11502", "Category": null, "Parent URL": null}