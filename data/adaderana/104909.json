{"Source": "Adaderana", "Timestamp": "February 23, 2019 07:28 pm", "Headline": "කුඩු චූටීට වෙඩි තිබ්බේ කංජිපානිගේ ගොලයෙක් බව හෙළි වෙයි", "News Content": "කොටහේන, මැල්වත්ත ප්‍රදේශයේදි පසුගිය 14 වැනිදා රාත්‍රීයේ ආශා ෆාරික් කමල්දීන් නොහොත් කුඩු චූටී නැමති කාන්තාවට වෙඩි තබා පලා ගිය සැකකරුවෙකු ඊයේ (22) රාත්‍රියේදී පොලිස් විශේෂ කාර්ය බලකාය විසින් අත්අඩංගුවට ගෙන තිබුණී. මෙලෙස අත්අඩංගුවට ගෙන ඇත්තේ ඩුබායිහි පොලිස් අත්අඩංගුවේ පසුවන සංවිධානාත්මක අපරාධකරුවෙකු වන කංජිපානි ඉම්රාන්ගේ සමීපතමයෙකු වන මොහොමඩ් නවුෆර් මොහොමඩ් අලී නම් පුද්ගලයායි. මේ අතර කංජිපානි ඉම්රාන්ගේ ප්‍රධාන වෙඩික්කරුවෙකු වන 39 හැවිරිදි ජී. රිස්වාන් නැමැත්තාද ජම්පටා වීදියේදී අත්අඩංගුවට ගත්තේය. ඔහු පුද්ගල ඝාතන 4කට සම්බන්ධ අයෙක් බව පොලිසිය පවසයි. කොටහේන, මැල්වත්ත ප්‍රදේශයේ බෝධිරාජ මාවතේ නිවසකදි පසුගිය 14 වැනිදා රාත්‍රියේ හෙරෝයින් ජාවාරමේ නිරත කාන්තාවක් වන 39 හැවිරිදි ආශා ෆාරික් කමල්දීන් නොහොත් කුඩු චූටී නැමති කාන්තාව සිය නිවෙස්දී වෙඩි ප්‍රහාරයකට ලක් විය. මාකඳුරේ මධූෂ් සමඟ පසුගියදා ඩුබායි පොලිස් අත්අඩංගුවට පත් වූ සංවිධානාත්මක අපරාධකරුවෙකු වන කංජිපානි ඉම්රාන්ගේ දෙවැනි බිරිඳ වන ඇයට එහිදී වෙඩි ප්‍රහාර 4ක් එල්ල වූ අතර ඇයගේ මුහුණට සහ පපු ප්‍රදේශයට ඉන් බරපතල තුවාල සිදු විය. යතුරු පැදියක් පැමිණ කුඩු චූටි නම් කාන්තාවට වෙඩි තැබීමට සම්බන්ධ පුද්ගලයින් පිළිබඳ ලැබුණු තොරතුරක් මත කොලොන්නාව ලක් සඳ සෙවන නිවාස සංකීර්ණය අසළදී පොලිස් විශේෂ කාර්ය බලකාය විසින් එක් සැකකරුවෙකු ඊයේ රාත්‍රි 11ට පමණ අත්අඩංගුවට ගනු ලැබුවේය. ඔහු එම නිවාස සංකීර්ණයේම පදිංචි මොහොමඩ් නවුෆර් මොහොමඩ් අලි නම් 21 හැවිරිදි පුද්ගලයෙක් බව පොලිසිය පැවසුවේය. පුද්ගල ඝාතනයකට තැත්කිරීම සම්බන්ධයෙන් අත්අඩංගුවට ගැණුනු එම පුද්ගලයා සතුව තිබී හෙරොයින් ග්‍රෑම් 10ක්ද සොයා ගෙන ඇත. සැකකරු, සංවිධානාත්මක අපරාධ නිවාරණ කොට්ඨාසයට භාර දී ඇති අතර කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව දින 7ක රැඳවුම් නියෝග ලබා ගෙන තිබේ.", "URL": "https://sinhala.adaderana.lk/news.php?nid=104909", "Category": null, "Parent URL": null}