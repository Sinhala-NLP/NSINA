{"Source": "Adaderana", "Timestamp": "August 20, 2014 11:39 am", "Headline": "ඉන්දියාවෙන් ලංකාවට පනින්න බැරිවෙයි", "News Content": "නීති විරෝධීව තලෙයිමන්නාරමට පලායාමට උත්සාහ කළ ශ්‍රී ලාංකිකයින් දෙදෙනෙකු ඇතුළු පුද්ගලයින් තිදෙනෙකු ඉන්දියාවේදී අත්අඩංගුවට ගෙන තිබේ. ඉන් එක් ලාංකිකයෙකු කොතන්දරමාකොයිල් ප්‍රදේශයේ සිට තලෙයිමන්නාරම බලා පලායාමට උත්සාහ කළ අවස්ථාවේ ධනුෂ්කෝඩි පොලිසිය විසින් අත්අඩංගුවට ගෙන ඇත. එම පුද්ගලයාට නීත්‍යානුකූල විදේශ ගමන් බලපත්‍රයක් තිබුණද ඔහුගේ වීසා බලපත්‍රය මාසයකට පෙර කල් ඉකුත් වී ඇති බව පොලිසිය පවසයි. මෙලෙස අත්අඩංගුවට ගෙන ඇත්තේ ඇන්ටනි ෆ්‍රැන්සිස් නමැති වව්නියාව ප්‍රදේශයේ පදිංචිව සිටි 54 හැවිරිදි පුද්ගලයෙකි. අත්අඩංගුවට පත් අනෙක් ශ්‍රි ලාංකිකයාව බෝට්ටු මාර්ගයෙන් තලෙයිමන්නාරමට රැගෙන යන බවට පොරොන්දු වු ෂන්මුගම් නැමැති සරණාගතයෙකු බව සඳහන්ය. ඔහු ඉන්දියාවේ මණ්ඩපම් ප්‍රදේශයේ පිහිටි සරණාගත කඳවුරක රැඳී සිට ඇති අතර අදාළ ලාංකිකයා තලෙයිමන්නාරමට රැගෙන යාම සඳහා රුපියල් 40,000 ක මුදලක් ලබා ගෙන ඇති බව ඉන්දීය මාධ්‍ය වාර්තා කරයි. කෙසේ වෙතත් ෂන්මුගම් නැමැත්තා අවස්ථා කිහිපයකදීම ඉන්දියාවේ වෙසෙන ලාංකිය දෙමළ පුද්ගලයින්ගෙන් මුදල් ලබා ගෙන ඔවුන් මෙරටට රැගෙන එන බවට පවසා ජාවාරම් සිදු කර ඇති බවට තොරතුරු අනාවරණය වී ඇත.", "URL": "https://sinhala.adaderana.lk/news.php?nid=45477", "Category": null, "Parent URL": null}