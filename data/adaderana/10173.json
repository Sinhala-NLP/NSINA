{"Source": "Adaderana", "Timestamp": "August 12, 2010 08:20 am", "Headline": "කදිරගාමර් පස්වන ගුණසමරුව සැමරේ", "News Content": "හිටපු විදේශ කටයුතු අමාත්‍යවරයෙකු වන ලක්ෂ්මන් කදිරගාමර් මහතාගේ පස්වන ගුණසමරුව අදට යෙදී තිබේ. කෘතහස්ත දේශපාලනඥයෙකු වූ ලක්ෂ්මන් කදිරගාමර් මහතා 2005 වසරේ අද වැනි දිනක ජිවිතක්ෂයට පත්වූයේ කුරිරු ත්‍රස්තවාදී ප්‍රහාරයකයකට ලක්වීමෙනි. 1932 වසරේ යාපනයේ මනිපායි ප්‍රදේශයේ උපත ලද ඒ මහතා මිය යන විට 72 වන වියේ පසුවිය. එල්.ටී.ටී.ඊ. ත්‍රස්තවාදය රට තුළ හිස ඔසවා තිබු අවදියක කදිරගාමර් මහතා ඊට‍ එරෙහිව දේශීය මෙන්ම ජාත්‍යන්තර වශයෙන් ද සිය හඩ අවදි කළේය. චන්ද්‍රිකා බණ්ඩාරනායක රජයේ විදේශ කටයුතු අමාත්‍යවරයා වශයෙන් කටයුතු කළ ඒ මහතා ජාති භේදයෙන් තොරව ඒකීය රටක් වෙනුවෙන් කළ සේවය සදා අමරණීය වේ. කදිරගාමර් මහතා 1994 වසරේ ජාතික ලැයිස්තු මන්ත්‍රීවරයෙකු වශයෙන් පාර්ලිමේන්තුවට තේරී පත්විය. ඉන් අනතුරුව විදේශ කටයුතු අමාත්‍ය ධුරය හොබවමින් රාජතාන්ත්‍රික වශයෙන් කටයුතු කිරීමට ඔහුට අවස්ථාව ලැබුණු අතර ඒ සඳහා කදිරගාමර් මහතාට තිබු අපූර්ව හැකියාව ප්‍රසංශනීයය. එල්.ටී.ටී.ඊ. ත්‍රස්තවාදයට එරෙහිව ඔහු රාජතාන්ත්‍රික වශයෙන් ක්‍රියා කිරීම එම සංවිධානයේ ක්‍රියාකාරීත්වය අඩපණ කිරීමට හේතු වු බව නොරහසකි. මේ හේතුවෙන් කදිරගාමර් මහතාට එරෙහිව ඝාතන සැලැසුම් දියත් කිරීමට එල්.ටී.ටී.ඊ. සංවිධානය විවිධ ක්‍රමෝපායන් දියත් කරනු ලැබීය. එහි අවසන් ප්‍රතිඵලය වුයේ 2005 වසරේ අගෝස්තු මස 12 වැනිදා කොළඹ කුරුඳුවත්ත ප්‍රදේශයේ පිහිටි ඒ මහතාගේ පෞද්ගලික නිවසේදී ඔහු එල්.ටී.ටී.ඊ. ස්නයිපර් වෙඩික්කරුවෙකුගේ ප්‍රහාරයකට ලක්වීමය. කෙසේ වුවත් දශක තුනක් පුරා පැවති කුරිරු ත්‍රස්තවාදය පරාජය කර ඇති මේ මොහොතේ ලක්ෂ්මන් කදිරගාමර් මහතාගෙන් ඒ සඳහා වු සේවය අනුස්මරණය කිරීම ඉතා වැදගත්ය.", "URL": "https://sinhala.adaderana.lk/news.php?nid=10173", "Category": null, "Parent URL": null}