{"Source": "Adaderana", "Timestamp": "November 11, 2010 09:59 am", "Headline": "විදෙස් මාධ්‍ය ක්‍රමන්ත්‍රණය යළිත් ක්‍රියාත්මකයි ", "News Content": "මෙරට ආරක්ෂක අංශවල ප්‍රතිරූපය විනාශ කිරීමේ විදෙස් මාධ්‍ය ක්‍රමන්ත්‍රණය යළිත් ක්‍රියාත්මක වන බව රජය පවසයි. ඊයේ දිනයේ\"අල්ජසීරා\"රූපවාහිනි නාලිකාව තුළින් ශ්‍රි ලංකාවේ යුධ මෙහෙයුම්වල අවසාන අදියරේදී සිදුකළ බව කියන ඝාතන පිළිබඳව රූපරාමු ප්‍රදර්ශනය කිරීම එවැනි ක්‍රියාවක් බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ‍ජනරාල් ලක්ෂ්මන් හුළුගල්ලේ මහතා ප්‍රකාශ කළේය. එම රූපවාහිනි නාලිකාව තුළින් ප්‍රදර්ශනය කළ සියලුම රූපරාමු සකස් කළ රූපරාමු බව ඔහු පවසයි. එමෙන්ම එල් ටී ටී ඊ සංවිධානය වෙත ශ්‍රී ලංකා හමුදාවන් මෙවැනි ප්‍රහාරයන් එල්ල කළ බව මීට පෙර ද විවිධ රූපවාහිනී ආයතන මගින් විකාශය කර පසුව එවැනි අසත්‍ය ප්‍රචාර පිළිබඳව ඔවුන් පිළිගත් බව ද ඒ සම්බන්ධයෙන් අද දෙරණට අදහස් දක්වමින් ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලේ මහතා කියා සිටියේය. රජය මෙම තත්ත්වය සම්පූර්ණයෙන්ම ප්‍රතික්ෂේප කරන බවත් මෙවැනි අසත්‍ය ප්‍රචාර සිදුකරන පුද්ගලයින් හා ආයතන පිළිබඳව අනිවාර්යයෙන්ම නීතිමය ක්‍රියා මාර්ග ගන්නා බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=12071", "Category": null, "Parent URL": null}