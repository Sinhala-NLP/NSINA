{"Source": "Adaderana", "Timestamp": "June 2, 2013 05:24 pm", "Headline": "සබරගමු සිසුන්ට ඇප", "News Content": "කලහකාරී ලෙස හැසිරීම හේතුවෙන් පොලිස් අත්අඩංගුවට පත් සබරගමුව විශ්ව විද්‍යාලයේ සිසුන් ඇප මත මුදාහැර තිබේ. ඉල්ලීම් කිහිපයක් මුල්කරගනිමින් සබරගමුව විශ්ව විද්‍යාලයීය සිසුන් පිරිසක් උපවාසයක හා උද්ඝෝෂණයක නිරත වූහ. එය විසුරුවාහැරීමට පොලීසිය විසින් කඳුළුගෑස් ප්‍රහාරයක් එල්ල කළ අතර එහිදී සිසුන් විසින් පොලීසියට ගල්මුල් ප්‍රහාර එල්ල කරන ලදී. පොලිස් නිලධාරීන් 12 දෙනෙකුට මෙහිදි තුවාල සිදුවු අතර අදාළ සිද්ධිය සම්බන්ධයෙන් විශ්ව විද්‍යාල සිසුන් හය දෙනෙකු පොලීසිය විසින් අත්අඩංගුවට ගෙන අද බළංගොඩ අතිරේක මහේස්ත්‍රාත්වරයා වෙත ඉදිරිපත් කර තිබුණි. එහිදී එක් සිසුවෙකුට රුපියල් ලක්ෂය බැගින් වු ශරීර ඇප මත මුදාහැරීමට බලංගොඩ අතිරේක මහේස්ත්‍රාත් දේශබන්දු සූරියපටබැඳි මහතා නියෝග කරන ලදී. අදාළ නඩුව යළි ලබන 04 වන දින කැඳවීමට නියමිතය.", "URL": "https://sinhala.adaderana.lk/news.php?nid=34579", "Category": null, "Parent URL": null}