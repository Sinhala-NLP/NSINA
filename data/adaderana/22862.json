{"Source": "Adaderana", "Timestamp": "March 17, 2012 02:20 pm", "Headline": "රෝගී සත්කාරක සේවා පවත්වාගෙනයාමට මෙහෙයුම් කමිටුවක්", "News Content": "පරිපූරක වෛද්‍ය සේවා වැඩ වර්ජනය හේතුවෙන් රෝහල්වල රෝගී සත්කාරක සේවා අඩපණ නොවී පවත්වාගෙන යාම සඳහා සෞඛ්‍ය අමාත්‍යාංශය විසින් මෙහෙයුම් කමිටුවක් පත්කර තිබේ. අමාත්‍ය මෛත්‍රීපාල සිරිසේන මහතාගේ උපදෙස් පරිදි පත් කෙරුණු අදාළ කමිටුවට සෞඛ්‍ය ලේකම් වෛද්‍ය රවින්ද්‍ර රුබේරු, අතිරේක ලේකම් වෛද්‍ය පාලිත මහීපාල, සෞඛ්‍ය සේවා අධ්‍යක්ෂ ‍ජනරා‍ල් වෛද්‍ය අජිත් මෙන්ඩිස් යන මහත්වරුන් ඇතුළු තවත් නිලධාරීන් සිව්දෙනෙකු ඇතුළත් වන බව සෞඛ්‍ය අමාත්‍යාංශය සඳහන් කරයි. වැඩ වර්ජනය හේතුවෙන් අඩාල විය හැකි පරීක්ෂණ කටයුතු පෞද්ගලික අංශයේ ආයතනවලින් ඉටු කරගැනීමටත් ඖෂධ රාජ්‍ය ඔසුසැල් මගින් මිලදී ගැනීමටත් මෙහිදී අදාළ කමිටුව ‍රෝහල් අධ්‍යක්ෂවරුන්ට උපදෙස් දී ඇත. කිසියම් රජයේ ඔසුසැලකින් ඖෂධ නිකුත් කිරීම විධිමත්ව සිදු නොවන්නේ නම් ඒ පිළිබඳ සෞඛ්‍ය අමාත්‍යාංශයේ මෙහෙයුම් කමිටුව‍ට දැනුම් දෙන ලෙස එම කමිටුව රෝහල් අධ්‍යක්ෂවරුන් වෙත දැනුම් දී ඇත.", "URL": "https://sinhala.adaderana.lk/news.php?nid=22862", "Category": null, "Parent URL": null}