{"Source": "Adaderana", "Timestamp": "July 24, 2013 01:04 pm", "Headline": "දයාසිරි සමග ප්‍රා.සභා මන්ත්‍රීන් 6 ක් ආණ්ඩුවට පනිති", "News Content": "පඬුවස්නුවර ප්‍රාදේශීය සභාවේ විපක්ෂ නායක ඇතුළු මන්ත්‍රීවරුන් 6 දෙනෙකු ආණ්ඩු පක්ෂයට එක්වීමට තීරණය කර ඇති බව අද දෙරණ වාර්තාකරු පවසයි. ඒ අනුව එකී ප්‍රාදේශීය සභාවේ විපක්ෂ නායක සමන්සිරි පීරිස් ඇතුළු හය දෙනා මේවන විට කොළඹට පැමිණ පාර්ලිමේන්තු සංකීර්ණයට යාමට නියමිත බව කියැවෙයි. පඬුවස්නුවර එක්සත් ජාතික පක්ෂයේ සංවිධායක ලෙස කටයුතු කරන ලද්දේ දයාසිරි ජයසේකර මහතා වන අතර මෙම පිරිස තම ආසන සංවිධායකවරයාගේ තීරණයට සහය පළකරනු සඳහා ආණ්ඩුවට එක්වීමට නියමිතය. මෙලෙස ආණ්ඩුවට එකතුවීමට නියමිත ප්‍රාදේශීය සභා මන්ත්‍රීවරුන් සමන්සිරි පීරිස්,නිමල් දයානන්ද,ජනක තිලකසිරි,දර්ශන සම්පත් සූරසිංහ,මනෝ කුමාර, හේමන්ත පල්ලෙවත්ත ලෙස සඳහන් වෙයි. ඒ අනුව පඬුවස්නුර ප්‍රාදේශීය සභාවේ එක්සත් ජාතික පක්ෂ මන්ත්‍රීවරුන් ලෙස මින් ඉදිරියට ක්‍රියාකරනු ඇත්තේ මන්ත්‍රීවරුන් දෙදෙනකු පමණි.", "URL": "https://sinhala.adaderana.lk/news.php?nid=36063", "Category": null, "Parent URL": null}