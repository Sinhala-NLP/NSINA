{"Source": "Adaderana", "Timestamp": "June 14, 2012 11:41 am", "Headline": "විදේශ සේවා නියුක්ති කාර්යාංශයේ මදුරුවන් බෝවන ස්ථාන නෑ", "News Content": "විදේශ සේවා නියුක්ති කාර්යාංශ පරිශ්‍රයේ මදුරුවන් බෝවිය හැකි ස්ථාන නොමැති බවට තහවුරු කර ගෙන ඇති බව එම කාර්යාංශය නි‍කුත් කළ නිවේදනයක සඳහන් වේ. කාර්යාංශ භූමියට පිටතින් ඇති වගුරු බිම්වල සහ අවට ගොඩනැගිලිවල ඩෙංගු මදුරුවන් බෝවිය හැකි ස්ථාන හඳුනා ගැනීමට හැකි වී ඇති බව විදේශ සේවා නියුක්ති කාර්යාංශයේ සාමාන්‍යධිකාරි එච්.බටගොඩ ‍මහතා පවසයි. ඩෙංගු මදුරුවන් බෝවිය හැකි ස්ථාන පවතින්නේ දැයි පරීක්ෂා කිරීම සඳහා බත්තරමුල්ල මහජන සෞඛ්‍ය නිලධාරියා ලවා සිදුකළ බව හෙතෙම කියා සිටියි. එමෙන්ම ශ්‍රී ලංකා විදේශ සේවා නියුක්ති කාර්යාංශ ගොඩනැගිල්ලේ වායු සමීකරණ පද්ධතිය ද රාජ්‍ය ඉංජිනේරු සංස්ථාවේ උපදේශක විදුලි ඉංජිනේරුවරයා ලවා පරීක්ෂා කළ බව එම කාර්යාංශයේ සාමාන්‍යධිකාරි එච්.බටගොඩ මහතා පවසයි. කෙසේවෙතත් විදේශ සේවා නියුක්ති කාර්යාංශයේ සේවකයින් කිහිපදෙනෙකුට පසුගිය කාලය තුළ ඩෙංගු රෝගය වැළඳුණු බව ඔහු කියා සිටියි.", "URL": "https://sinhala.adaderana.lk/news.php?nid=25017", "Category": null, "Parent URL": null}