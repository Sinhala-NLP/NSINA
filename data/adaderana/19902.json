{"Source": "Adaderana", "Timestamp": "November 10, 2011 10:18 am", "Headline": "කැලණිය සරසවියේ ගැටුමක්-සිසුන් පිරිසකට තුවාලයි", "News Content": "කැලණිය විශ්ව විද්‍යාලයේ සිසුන් දෙපිරිසක් අතර ගැටුමක් ඇතිවීමෙන් සිසුන් 6 දෙනෙකු තුවාල ලබා ඇතැයි මහා ශිෂ්‍ය සංගමයේ ප්‍රකාශකයෙක් අද දෙරණට කියා සිටියේය. එම විශ්ව විද්‍යාලයේ විද්‍යාපීඨයේ ඉගෙනුම ලබන සිසුන් අතර මහාචාර්ය නලින්ද සිල්වා මහතාට හිතවත් සිසුන් පිරිසක් හා එම පීඨයේම තවත් සිසුන් පිරිසක් අතර මෙම ගැටුම ඇතිවී තිබේ. මාස ගණනක් තිස්සේ විටෙන් විට ඇතිවෙමින් පැවති මෙම ගැටුම හේතුවෙන් මීට පෙර අවස්ථා ගණනකදීද සිසුන් තුවාල ලබා තිබිණි. මේ පිළිබඳ අප කළ විමසීමකදී කිරිබත්ගොඩ පොලීසිය කියා සිටියේ යම් ගැටුමක් ඇති වුවද මේවන විට තත්ත්වය මුළුමනින්ම සමනය කර ඇති බවයි. තුවාල ලැබූ එක් සිසුවෙකු පමණක් කිරිබත්ගොඩ රෝහලේ වාට්ටු අංක 1 හි ප්‍රතිකාර ලබන බව කිරිබත්ගොඩ රෝහල් ප්‍රකාශකයෙක් අද දෙරණට කියා සිටියේය.", "URL": "https://sinhala.adaderana.lk/news.php?nid=19902", "Category": null, "Parent URL": null}