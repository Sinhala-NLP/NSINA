{"Source": "Adaderana", "Timestamp": "December 14, 2013 04:23 pm", "Headline": "නියමයි කතාව ඔය විදියට තමයි දෙන්න ඕනෑ - ආණ්ඩුවේම අය මට කියනවා", "News Content": "ඇතැම් මාධ්‍ය එක්සත් ජාතික පක්ෂයට දිගින් දිගටම පහර ගසන නමුත් රාජපක්ෂ රෙජිමයේ කිසිදු වංචාවක් ගැන තොරතුරු ජනතාවට හෙළි නොකරන බව එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා පවසයි. එකී මාධ්‍ය සිදුකරනුයේ ඇතැම් පුද්ගල චරිතවලට මඩ ගැසීමත් ඇතැම් චරිත පිම්බීමත් යැයි මන්ත්‍රීවරයා කොළඹදී අද (14) පැවැති මාධ්‍ය හමුවකදී පෙන්වාදුන්නේය. එජාප සන්නිවේදන බලකායේ ප්‍රගතිය පිළිබඳව දැනුම්දීම සඳහා එකී මාධ්‍ය හමුව කැඳවා තිබුණි. මාධ්‍ය තොරතුරු වාර්තා කිරීමේදී සමබර විය යුතු වුවද ඇතැම් මාධ්‍ය සිදුකරනුයේ තමන්ට අනවශ්‍ය චරිතවලට දිගින් දිගටම පහරදීම හා ඇතැම් චරිත ඉදිරියට ගෙනඒම යයිද මන්ත්‍රීවරයා එහිදී කියා සිටියේය. පසුගිය මැතිවරණවලදී එකී මාධ්‍ය එජාපයට උදව් කළා නම් එජාපය දැන් බලයේ සිටිය යුතු බවද පැවසීය. තමන් පාර්ලිමේන්තුවේදී ආණ්ඩු පක්ෂයේ ඇතැම් ක්‍රියාකාරකම් විවේචනය කරද්දී සභා ගැබෙන් පිටත වැසිකිළියේදී හමුවන ආණ්ඩුවේ මැති ඇමතිවරුන් “නියමයි කතාව ඔය විදියට තමයි දෙන්න ඕනෑ” යැයි තමාට කියන බවද මංගල සමරවීර මහතා පැවසීය. එජාපය මැතිවරණ පරාජයට හේතුව ජනතාවට නිවැරදිව පණිවිඩය නොයාම බවද පැවසූ මන්ත්‍රීවරයා කොම්පියුටර් ජිල් මාට් කියා දෙයක් නැති බවද, සඳහන් කළේය. ඡන්ද පොළට නොයන එජාප පාක්ෂිකයින් ඡන්ද පොළට ගෙනයාමේ වැඩපිළිවෙළක් සකස් කළ යුතු බවද ජේ.ආර්. ජයවර්ධන ජනාධිපතිවරයා මැතිවරණ ජයගත්තේ සන්නිවේදන බලකාය මගින් ගෙන ගිය ප්‍රචාරයෙන් බවද හෙතෙම පෙන්වාදුන්නේය. විශේෂයෙන් අවුරුදු 18ට වැඩි තරුණ පිරිස් සංවර්ධනය නැමැති බොරුවෙන් මුලාවී ඇති බවත් මේ නිසා මැතිවරණයකදී ඔවුන්ගේ ඡන්දය ලබා ගැනීම ඉතාම වැදගත් බවත් ඔහු කියා සිටියේය. කෙසේ හෝ එක්සත් ජාතික පක්ෂය ජයග්‍රාහි මාවතට ගෙන ඒම සඳහා රනිල්, කරු හා සජිත් අතර එක්සත් භාවය වැදගත් බව පෙන්වාදුන් හෙතෙම නායකත්ව මණ්ඩලයට සජිත් ප්‍රේමදාස මහතා පැමිණීම වැදගත් බවද කියා සිටියේය. මාධ්‍ය හමුවට සහභාගි වූ එක්සත් භික්ෂු පෙරමුණේ අනුශාසක පූජ්‍ය ගිරාඹේ ආනන්ද හිමියන් පැවසූවේ වත්මන් ආණ්ඩුව ජනතාව මත බර පටවමින් මන්දගාමි සංවර්ධනයක් රට තුළ ක්‍රියාත්මක කරන බවයි. රට යුද්ධයකට ගෙන යාමට මුල් වුයේ බණ්ඩාරනායක මහතා, සිංහල භාෂාව රාජ්‍ය භාෂාව බවට පත් කිරීමෙන් ඊට එරෙහිව ද්‍රවිඩ භාෂාව කතා කරන අය නැඟී සිටීම බවද ඉන් යුද්ධයක් ඇවිළි දහස් ගණනක් ජීවිත බිලි වී කෝටි ගණනක දේපළ විනාශ වූ බවද පෙන්වාදුන්නේය. මාධ්‍ය හමුවට එක්වූ එජාප මන්ත්‍රී කරු ජයසූරිය මහතා කියා සිටියේ මේ දිනවල ප්‍රාදේශීය සභාවල අය වැය දිගින් දිගටම පරාජයට පත්වෙමින් ඇති බවයි. මෙය ආණ්ඩුවේ සත්‍යය තත්ත්වය පෙන්නුම් කිරීමක් බවත් පාර්ලිමේන්තුවේ රහස් ඡන්දයක් තිබුණොත් මෙම තත්ත්වය පැහැදිළිව දැක ගැනීමට හැකි බවත් ඔහු කියා සිටියේය. ආණ්ඩුව එජාපයට කොටි ලේබලය අලවන බවද පැවසූ මන්ත්‍රීවරයා ආණ්ඩුවේ වැඩි හරියක් ඉන්නේ එම ලේබල් අලවා ගත් අය බැව්ද පැවසීය.", "URL": "https://sinhala.adaderana.lk/news.php?nid=39591", "Category": null, "Parent URL": null}