{"Source": "Adaderana", "Timestamp": "September 12, 2012 09:12 am", "Headline": "නවනීදන් පිල්ලේගේ නියෝජිතයින් පිරිසක් මෙරට සංචාරයක", "News Content": "එක්සත් ජාතීන්ගේ සංවිධානයේ මහලේකම් මානව හිමිකම් පිළිබඳ කොමසාරිස් නවනීදන් පිල්ලේ මහත්මියගේ නියෝජිත පිරිසක් ශ‍්‍රී ලංකාවේ සංචාරයක නිරවීමට නියමිතව තිබේ. මෙම නියෝජිතයින් පිරිස ලබන 14 වැනිදා දිවයිනට පැමිණෙන බව විදේශ කටයුතු අමාත්‍යංශය පවසයි. ශ‍්‍රී ලංකා රජයෙන් කරන ලද ඉල්ලීමකට අනුව මෙම පිරිස දිවයිනට පැමිණෙන බව එම අමාත්‍යංශය සඳහන් කළේය. උගත් පාඩම් හා ප‍්‍රතිසන්ධාන කොමිසමේ නිර්දේශ ක‍්‍රියාත්මක කිරීම පිළිබඳවත් උතුරු නැගෙනහිර ජනතා ගැටළු පිළිබඳවත් මෙහිදී අදාළ නියෝජිත පිරිසගේ අවධානය යොමුවනු ඇති බව සඳහන්ය. මේ අතර එක්සත් ජාතීන්ගේ සංවිධානයේ නියෝජිත පිරිසගේ ශ‍්‍රී ලංකා සංචාරය සම්බන්ධයෙන් කිසිදු තහංචියක් ශ‍්‍රී ලංකාව විසින් නොපනවන බව විදේශ අමාත්‍ය මහාචාර්ය ජී.එල්.පීරිස් මහතා පවසයි. ශ‍්‍රී ලංකාවට කිසිවක් සැඟවීමට නොමැති බව අවධාරණය කරන විදේශ අමාත්‍යවරයා සියළුම කරුණු විනිවිද භාවයකින් යුතුව ඉදිරිපත් කිරීමට රජය කටයුතු කර ඇති බව සඳහන් ක‍ළේය. එක්සත් ජාතීන්ගේ සංවිධානයේ මානව හිමිකම් කොමිසාරිස්වරියගේ නියෝජිත පිරිස සතියක පමණ කාලයක් මෙරට රැඳී සිටීමට නියමිතය.", "URL": "https://sinhala.adaderana.lk/news.php?nid=27335", "Category": null, "Parent URL": null}