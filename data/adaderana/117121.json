{"Source": "Adaderana", "Timestamp": "August 21, 2019 03:18 pm", "Headline": "වර්ජනයට රජයේ වෛද්‍ය නිලධාරීගේ සංසදයේ සහයක් නැහැ", "News Content": "රජයේ වෛද්‍ය නිලධාරින්ගේ සංගමය දියත් කිරීමට නියමිත දෙදින වැඩවර්ජනයට රජයේ වෛද්‍ය නිලධාරීගේ සංසදයේ සහාය නොදක්වන බව සෞඛ්‍ය, පෝෂණ හා දේශීය වෛද්‍ය අමාත්‍යාංශයේ මාධ්‍ය අංශය වෙත දැනුම් දී ඇති බව වාර්තා වෙයි. එම සංසදයේ ලේකම් වෛද්‍ය නිරෝෂණ ප්‍රේමරත්න මහතාගේ අත්සනින් යුතුව නිකුත් කරන ලද නිවේදනයක මේ බව සදහන් වේ. එම නිවේදනයේ සිදු කර ඇති කරුණු පැහැදිලි කිරීම පහත පරිදි වේ. \"රජයේ වෛද්‍ය නිලධාරින්ගේ සංගමය අගෝස්තු මස 22 සහ 23 දෙදින දීප ව්‍යාප්ත වැඩවර්ජනයක් සිදු කරන බවට ප්‍රකාශයට පත් කර ඇත. මෙම වැඩවර්ජනයට රජයේ වෛද්‍ය නිලධාරින්ගේ සංසදයේ කිසිදු සහයෝගයක් නොමැති බව දන්වා සිටිමු. එමෙන්ම මෙම වැඩවර්ජනය අසාධාරණ හා යුක්ති සහගත නොවන එකක් බව අප කියා සිටිමු. මෙය දේශපාලනික අරමුණක් උදෙසා සිදු කරන බවට වෛද්‍යවරු පවසා සිටියි. එම වුවමනාව ඉටු කිරීම වෙනුවෙන්ම සකස් කරන ලද ඉල්ලීම් කිහිපයක් ඉදිරියට යොදමින් ජනතාව මුලා කරමින් ව්‍යාජ කරුණු පදනම් කරගෙන ඇති බව ද පැහැදිලිව පෙනෙයි. සැබැවින්ම සංසදයේ මතය වනුයේ එම ව්‍යාජ කරුණු ඉදිරියට දමා උසාවි නියෝගයකින් නියම කෙරුණු කරුණු ක්‍රියාත්මක නොකිරීමට වක්‍රව සිදු කරන බලපෑමක් ලෙසටයි. එම නිසා මෙය උසාවියට අපහාස කිරීමක් වන බවට අවධාරණය කරමු. මෙම වැඩවර්ජනය අතිශය අසාර්ථක වැඩවර්ජනයක් වන බවට පැහැදිලිව පෙන්වා දෙමු. දිවයිනේ තෝරාගත් රෝහල් කිහිපයක බාහිර රෝගී අංශ පමණක් වැඩවර්ජනය පැවැත්වීමට කටයුතු කරන බවට අප වෙත තොරතුරු ලැබී ඇත. එහෙත් දිවයිනේ සෙසු රෝහල්වල සියයට 90 ක්ම සුපුරුදු ක්‍රියාකාරිත්වයක් වන බවට අවධාරණයෙන් කියා සිටින්නෙමු.“", "URL": "https://sinhala.adaderana.lk/news.php?nid=117121", "Category": null, "Parent URL": null}