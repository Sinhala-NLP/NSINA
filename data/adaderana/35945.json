{"Source": "Adaderana", "Timestamp": "July 20, 2013 12:43 pm", "Headline": "ඒ ගිවිසුමෙන් අපේ මිතුදමට ප්‍රශ්නයක් නෑ", "News Content": "ශ්‍රී ලංකාව සහ ඉන්දියාව අතර ශක්තිමත් බැදීමක් පවතින බව ඉන්දීය විදේශ අමාත්‍ය සල්මන් කුර්ෂිඩ් මහතා පවසයි. එම බැදීම සමඟ කිසිදු රටකට තරග කළ ‍නොහැකි බව ඉන්දීය විදේශ අමාත්‍යවරයා සඳහන් ක‍ළේය. අසල්වැසි රටක් වන ශ්‍රී ලංකාව සමඟ විවිධ අංශවලින් සබඳතා පවත්වන ඉන්දියාව ශ්‍රී ලංකාව පිළිබඳ නොසැලෙන විශ්වාසයක් තබා ඇති බව ද සල්මන් කුර්ෂිඩ් මහතා පැවසුවේය. ඉන්දීය විදේශ අමාත්‍යවරයා මේ බව සදහන් කළේ ශ්‍රී ලංකාව සහ පාකිස්ථානය අතර ඇතිකර ගැනීමට නියමිත බලශක්ති ව්‍යාපෘතියකට අදාළ ගිවිසුමක් පිළිබඳව ඉන්දීය මාධ්‍යවේදීන් විසින් සිදුකළ විමසීමක දීය. එහිදී තවදුරටත් අදහස් දැක්වූ ඉන්දීය විදේශ අමාත්‍යවරයා සදහන් කළේ එවැනි ගිවිසුම්වලින් ඉන්දු ශ්‍රී ලංකා සබඳතාවට කිසිදු බලපෑමක් එල්ල කළ නොහැකි බවයි. අතීතයේ සිට ශ්‍රී ලංකාව සමඟ පැවති සබඳතා ඒ ආකාරයෙන්ම පවත්වා ගෙන යාම ඉන්දීය රජයේ අපේක්ෂාව බව ද සල්මන් කුර්ෂිඩ් මහතා වැඩිදුරටත් සදහන් කර ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=35945", "Category": null, "Parent URL": null}