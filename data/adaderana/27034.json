{"Source": "Adaderana", "Timestamp": "August 31, 2012 05:03 pm", "Headline": "දැල්පන්දු ශූරතාවය සිංගප්පූරුවට", "News Content": "8 වන ආසියානු ශූරතා දැල්පන්දු තරගාවලියේ අවසන් තරගයෙන් ජය වාර්තා කිරීමට සිංගප්පූරු කණ්ඩායම අද (31) සමත් විය. ඒ සත්කාරක ශ්‍රි ලංකා කණ්ඩායම පරාජයට පත්කරමින්ය. ලකුණු තත්ත්වය 48ට 47ක් වශයෙන් සටහන් විය. එම තරගය අද පස්වරු 3.30 ට කොළඹ සුගතදාස ගෘහස්ථ ක්‍රීඩාංගණයේ දී ආරම්භ විය. අවසන් පූර්ව වටයේ දී ශ්‍රී ලංකාව වෙතින් මලයාසියාවත්, සිංගප්පූරුව වෙතින් හොංකොං කණ්ඩායමත් පරාජයට පත්විණි. පසුගිය වර ශූරයන් වූ ශ්‍රී ලංකාව මෙවර ද ජයග්‍රහණය අත්කරගනු ඇති බවට මත පළවිය. මීට පෙර අවස්ථා තුනක දී අවසන් මහා තරගවල දී ශ්‍රී ලංකා කණ්ඩායම වෙතින් සිංගප්පූරුව පරාජයට පත්ව තිබිණි. කෙසේ වෙතත් අද පැවැති තරගයෙන් ශ්‍රී ලංකා කණ්ඩායම සිංගප්පූරුව හමුවේ පරාජයට පත්විය.", "URL": "https://sinhala.adaderana.lk/news.php?nid=27034", "Category": null, "Parent URL": null}