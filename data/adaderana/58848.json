{"Source": "Adaderana", "Timestamp": "April 2, 2016 12:02 pm", "Headline": "ජනතාවගේ ආරක්ෂාව ගැන වගකීමෙන් කටයුතු කරනවා", "News Content": "චාවකච්චේරි ප්‍රදේශයේ නිවසක තිබී සොයාගන්නා ලද අවි ආයුධ පිළිබඳව තමන් විසින් සිදුකරන ලද ප්‍රකාශය ඉතා සාවද්‍ය ලෙස අර්ථකතනය කර ඇති බව ආරක්ෂක ලේකම් කරුණාසේන හෙට්ටිආරච්චි මහතා පවසයි.ආරක්ෂක අමාත්‍යාංශයේ ලේකම්වරයා වශයෙන් තමන් රටේ ජනතාවගේ ආරක්ෂාව පිළිබඳව ඉතා වගකීමෙන් යුතුව කටයුතු කරන බව ඔහු පෙන්වා දෙයි.මෙවන් අවස්ථාවකදී ජනතාවට අහිතකර වු සාවද්‍ය ප්‍රවෘත්ති ප්‍රචාරය කිරීම මගින් අනවශ්‍ය බියක් ඇති වීමට ඉඩලබාදිය නොහැකි බව ද ලේකම්වරයා පෙන්වා දෙයි.එමෙන්ම චාවකච්චේරි සිද්ධිය හෑල්ලුකර දක්වමින් මෙරට ආරක්ෂක අංශ නිලධාරීන්ගේ හැකියාවන් අවතක්සේරුවට ලක් කිරීමට තමන් ක්‍රියා නොකළ බව ආරක්ෂක ලේකම් කරුණාසේන හෙට්ටිආරච්චි මහතා සඳහන් කළේය.නිවේදනයක් නිකුත් කරමින් ආරක්ෂක ලේකම් කරුණාසේන හෙට්ටිආරච්චි මහතා මේ බව ප්‍රකාශ කර ඇත.එමෙන්ම මෙම තත්ත්වය ප්‍රයෝජනයට ගනිමින් ඇතැම් පුද්ගලයින් තමන්ගේ යටි අරමුණු සාක්ෂාත් කර ගැනීමට උත්සාහ දරණ බව පෙන්වා දෙන ආරක්ෂක ලේකම්වරයා කිසිදු අවස්ථාවක එම අභිමතාර්ථයන් අනුව ජනතාව නොමග නොයැවීමට වගබලා ගන්නා බවට සඳහන් කළේය.කෙසේවෙතත් මෙරට ආරක්ෂක අංශ සහ සියලු බුද්ධි අංශ ඉතා හොඳින් සහ සුපරික්ෂාකාරීව සිය රාජකාරී කටයුතු ඉටුකරන බව ද ආරක්ෂක ලේකම්වරයා අදාළ නිවේදනය මගින් දක්වා තිබේ.", "URL": "https://sinhala.adaderana.lk/news.php?nid=58848", "Category": null, "Parent URL": null}