{"Source": "Adaderana", "Timestamp": "May 31, 2016 12:42 pm", "Headline": "දිවිගලවන්න පැමිණි දෙදරු පියා අලි ප්‍රහාරයෙන් මරුට", "News Content": "පළුගස්වැව-ගල්කඩවල මාර්ගයේ තුම්බිකුලම ප්‍රදේශයේදී වන අලි ප්‍රහාරයකින් පුද්ගලයෙකු ජීවිතක්ෂයට පත්වී තවත් කාන්තාවක බරපතළ තුවාල ලබා තිබේ.අද(31)උදේ කාන්තාවක පැදගෙන ගිය යතුරුපැදියකට හා ඇයට වන අලියකු විසින් පහර දෙනු දුටු ඒ පිටුපසින් පැමිණි යතුරු පැදිකරුවකු අලියා පලවා හැරීමට උත්සහා කරද්දී අලියා ඔහු පසු පස පන්නා පහරදී ඇති බව අදදෙරණ වාර්තාකරු පවසයි.ඒ අනුව කාන්තාව බේරාගැනීමට පැමිණි පුද්ගලයා මියගොස් ඇති අතර මුලින් පහරකෑමට ලක්වූ කාන්තාව බරපතළ තුවාල ලබා දඹුල්ල රෝහලට ඇතුළත් කර ඇත .මෙසේ මියගොස් ඇත්තේ පළුගස්වැව දෙමුන්නාව පදිංචි සරත් සෙනවිරත්න ( 52) දෙදරු පියෙකි .මේ සිද්දිය ආරංචිවීමත් සමග රිටිගල වනජීවී නිලධාරි කණ්ඩායමක් ස්ථානයට පැමිණ ඇති අතර ගම්මුන් පිරිසක් ගිනි අවිද අතැතිව එම ස්ථානයට පැමිණීම නිසා වනජීවී නිලධාරින් සමග උණුසුම් තත්වයක්ද ඇතිවූ බව අප වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=60649", "Category": null, "Parent URL": null}