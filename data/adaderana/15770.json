{"Source": "Adaderana", "Timestamp": "April 29, 2011 08:33 am", "Headline": "විලියම් -කේට් රාජකීය විවාහ මංගල්‍යය අදයි", "News Content": "බ්‍රිතාන්‍යයේ ඔටුන්න හිමි විලියම් කුමරු සහ කේට් මිඩ්ල්ටන් අතිනත ගන්නා රාජකීය විවාහ මංගල්‍යය අද(29) පැවැත්වෙයි. මේ වන විට ඒ සඳහා සියලු කටයුතු සූදානම් කර ඇති අතර ඊයේ(28) විශේෂ පෙරහුරුවක් ද පැවැත්වුණි. අද බ්‍රිතාන්‍යයට නිවාඩු දිනයක් වන අතර බකින්හැම් මාළිගය ඇතුළු ප්‍රදේශවල ආරක්ෂාව තර කර ඇති බව වාර්තා වේ. විවාහ මංගල්‍යය උත්සවය දැකබලා ගැනීම සඳහා ලක්ෂ 6 ක පමණ ජනතාවක් ඊයේ සිට බකින්හැම් මාළිගය ආසන්න ප්‍රදේශ වෙත පැමිණ සිටි බව විදෙස් වාර්තා සඳහන් කරයි. මේ අතර විලියම් කුමරු හදිසියේ එම පිරිස් හමුවී කතාබහ කර ඇති බව ද වාර්තා වේ. මෙම විවාහ මංගල්‍යය උත්සවය සඳහා විදේශීය රාජ්‍ය නායකයන් 50 දෙනෙකු ඇතුළු පුද්ගලයින් 1,900 දෙනෙකුට පමණ ඇරයුම් කර තිබේ. ලන්ඩන් විහාරවාසී බෝගොඩ සීලවිමල ස්වාමීන් වහන්සේ ද ආරාධනා ලැබූවන් අතර වීම විශේෂත්වයකි. උන්වහන්සේ අද පැවැත්වෙන උත්සවයට සහභාගි වන බවට තහවුරු කර තිබේ. මේ අතර විවාහ මංගල මුද්ද සඳහා යොදා ඇති වටිනා මැණික ද ශ්‍රී ලංකාවෙන් රැගෙන ගිය එකක් වීම විශේෂත්වයකි.", "URL": "https://sinhala.adaderana.lk/news.php?nid=15770", "Category": null, "Parent URL": null}