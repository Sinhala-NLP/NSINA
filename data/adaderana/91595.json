{"Source": "Adaderana", "Timestamp": "June 27, 2018 08:38 pm", "Headline": "පොසොන් පොහෝ දිනයේ භික්ෂූන් වහන්සේගේ අනුශාසනාව කෙටිකරන්නැයි කළ නියෝගයට ඇමතිගෙන් විරෝධය", "News Content": "ග්‍රාමීය ආර්ථික සංවර්ධන හා ධීවර අමාත්‍ය විජිත් වීජිතමුණි සොයිසා මහතා සම්බන්ධ වූ දඹුල්ල ආර්ථික මධ්‍යස්ථානයේ දන්සැලක දී අමාත්‍යවරයාගේ නියෝජිතයෙකු වූ අයකු එහි අනුශාසනාවක් කල ස්වාමීන් වහන්සේගේ අනුශාසනාව කෙටි කරන්නැයි උපදෙස් ලබාදීම අනුමත නොකරන බවත් මින් ඉදිරියට එවැනි ක්‍රියා සිදු නොකරන ලෙස අවවාද කිරීමට අමාත්‍යවරයා පොසොන් පොහොය දිනයේ නියෝගයක් කළේය. දඹුල්ල ආර්ථික මධ්‍යස්ථානයේ ව්‍යාපාරිකයෙකු වූ පියසේන ගමගේ මහතා ප්‍රදේශයේ දිළිඳු පවුල් පන්සියයක් දෙනා හට එක් පවුලකට රුපියල් 2,500 බැගින් වූ වියළි ආහාර ආහාර බඩුමලු බෙදා දීමේ අවස්ථාවට අමාත්‍ය විජිත් විජිතමුණි සොයිසා මහතා සම්බන්ධ විය. එම අවස්ථාවේදී දඹුල්ල අතුපාර යාය ශ්‍රී බෝධිරුක්ඛාරාම විහාරාධිපති පූජ්‍ය අලුත්ගම උපනන්ද හිමියන් පැවිදි අනුශාසනාව පවත්වමින් ආර්ථික මධ්‍යස්ථානයේ ක්‍රියාකලාපය පිළිබඳව එමෙන්ම වර්තමානයේ භික්ෂූන් වහන්සේලාට සිදුව ඇති හිරිහැර කරදර රණවිරුවන්ට සිදුවන කරදර හිරිහැර පිළිබඳව මේ වනවිට රණවිරුවන් බොහෝමයක් හිරේ දමා තිබෙන බවත් ඇමතිවරයාට අවධාරණය කරන්නට වූහ. රට වෙනුවෙන් කථා කරන භික්ෂූන් වහන්සේලා මර්දනය කරන බවද උන්වහන්සේ අවධාරණය කළහ. උන්වහන්සේගේ එම දේශනය අතරතුරදී පුද්ගලයකු පැමිණ නුශාසනාව කෙටි කරන ලෙස දැනුම් දී තිබේ. පසුව උන්වහන්සේ ප්‍රසිද්ධියේම මෙම සියලු කටයුතු දීර්ඝව සූදානම් වෙද්දී භික්ෂූන් වහන්සේලාගේ අනුශාසනාව පවා කෙටි කරන්නටයි උපදෙස් දීම පිළිබඳ ව කළකිරුණු සිතින් ඇමතිවරයාට කියන්නට වූහ. පසුව විෂයභාර අමාත්‍ය විජිත් විජිතමුණි සොයිසා මහතා සභාව අමතමින් කියා සිටියේ භික්ෂූන් වහන්සේලාට හා රණවිරුවන්ට ආදී සිදුවන කටයුතු පිළිබඳව පාර්ලිමේන්තුවේ දී හෝ ප්‍රධාන ස්ථාන වලදී කතා කිරීමට ආණ්ඩු පක්ෂයේ සිටින අයෙකු නිසා තමන්ට හැකියාවක් නොමැති බවය. එසේ කතා කළහොත් සිදුවන්නේ කොක්කු දෙන්නෙක්ගේ උඩින් ගිය ඉබ්බාට වන දේ බවද හෙතෙම අවධාරණය කළේය. රණවිරුවන්ට හා භික්ෂූන් වහන්සේලාට සිදුවන හිරිහැර කරදර බාධක පිළිබඳව ජනාධිපතිවරයාගේ අවධානය යොමුව තිබෙන බවත් ඒ පිළිබඳව තවදුරටත් ක්‍රියාමාර්ගයක් නොගන්නේ නම් බොහෝ විට ආණ්ඩුවෙන් ඉවත් වීමට පවා සිදුවන බව හෙතෙම අවධාරණය කළේය. තමන් කිසිම විටෙක භික්ෂූන් වහන්සේලා සමඟ අමනාපයක් ඇති නොකර ගන්නා බවත් තමන් භික්ෂූන් වහන්සේලා සමඟ ඉතා සමීපව අනුශාසනා පිළිපදිමින් ක්‍රියාකරන අයකු බවද කියා සිටියේය. අනුශාසනාව පැවැත් වූ භික්ෂූන් වහන්සේගේ අනුශාසනාව කෙටි කරන්නැයි තමන් කිසිසේත් දැනුම් නොදුන් බවත් එසේ සිදු කළේ කවුදැයි අමාත්‍යවරයා එම සභාවෙන් විමසන්නට වූයේ තම කතාව අතරතුර දී ය. ඒ අවස්ථාවේ දී භික්ෂූන් වහන්සේ විසින් කියා සිටියේ රෝහණ නැමැති ව්‍යාපාරිකයෙකු විසින් තමන්ට අනුශාසනාව කෙටි කරන ලෙස දැනුම් දුන් බව ය. රෝහණ යන්නේ කවුදැයි මතිවරයා විමසන්නට විය. ඉදියේ සිටි ව්‍යාපාරික රෝහණ මහතා අසුනෙන් නැගිට ඇමැතිවරයා ඉදිරියට පැමිණියේය. අවස්ථාවේදී ඇමතිවරයා කියා සිටියේ කිසිදු අයකු භික්ෂූන් වහන්සේලාගේ අනුශාසනාව කෙටි කරන ලෙස මින්පසු සිදු නොකරන ලෙසය. එවැනි ක්‍රියාමාර්ගයක් කිසිසේත් තමන් අනුමත නොකරන බව ද අමාත්‍යවරයා සඳහන් කළේය. කෙසේ වෙතත් එම අනුශාසනාව කෙටි කරන ලෙස භික්ෂූන් වහන්සේට දැනුම් දී ඇත්තේ මීට පෙර දින එනම් 26 වන දින අමාත්‍යවරයාගේ නියෝජිතයෙකු ලෙස දඹුල්ල ආර්ථික මධ්‍යස්ථානයේ කළමනාකරණ භාරයට අධ්‍යක්ෂවරයකු ලෙස ඇමතිවරයා විසින් පත්කළ දඹුල්ල ආර්ථික මධ්‍යස්ථානයේ ව්‍යාපාරිකයෙකු වූ රෝහණ නැමැති අය වීම විශේෂත්වයකි. මෙහිදී අමාත්‍යවරයා අපූරු හෙළිදරව්වක් ද කළේය. ඔහු කියා සිටියේ නම කීමට නොහැකියි ඇමැතිවරියක භික්ෂූන් වහන්සේ නමක් ඉදිරියේ දේශනයක් පවත්වද්දී එම දේශනය කෙටි කරන ලෙස දැනුම් දුන් බවත් තමන්ට හදිසි ගමනක් යෑමට තිබෙන බව ස්වාමීන්වහන්සේට පැවසූ බවත් පසුව ස්වාමීන් වහන්සේ කියා ඇත්තේ කාන්තාවන්ගේ ඇඳුම් කොට කරන විදිහට ධර්මදේශනා කෙටි කිරීමට නොහැකි බවය යැයි ඇමැතිවරයා කියා සිටියේය. පසුව දඹුල්ල ආර්ථික මධ්‍යස්ථානයේ වෙළෙඳ ව්‍යාපාරික පියසේන ගමගේ මහතා විසින් අහිංසක ජනතාවට ලබාදුන් ආහාර මළු බෙදාදීමේ අවස්ථාවට සහභාගී වීමට ඇමැතිවරයා අමතක නොකළේය.", "URL": "https://sinhala.adaderana.lk/news.php?nid=91595", "Category": null, "Parent URL": null}