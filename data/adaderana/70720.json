{"Source": "Adaderana", "Timestamp": "March 11, 2017 09:59 am", "Headline": " ශාන්තිකර සහයෝගීතාවය - 2017 වැඩසටහනට සමගාමීව ප්‍රජා සත්කාර රැසක්", "News Content": "ශාන්තිකර සහයෝගීතාවය (PACIFIC PARTNERSHIP) 2017 වැඩසටහනට සමගාමීව හම්බන්තොට වරාය කේන්ද්‍ර කර ගනිමින් ප්‍රජා සත්කාරක හා සමාජ සේවාවන් රාශියක් මේ වන විට සිදු කරමින් පවතී. එහි තවත් වැඩසටහන් කීපයක් ඊයේ (10) දකුණු පළාත කේන්ද්‍ර කර ගනිමින් පවත්වන ලදී.ඒ අනුව, ඇමරිකානු සහ ශ්‍රී ලංකා නාවික හමුදාවන්ට අයත් නාවික පුද්ගලයන් එක්ව හම්බන්තොට මහ රෝහලේදී අක්ෂි සායනයක් සහ හදිසි අවස්ථාවකදී රෝගීන් හට ප්‍රථමාධාර ලබා දීම සම්බන්ධයෙන් පුහුණු වැඩසටහනක් පැවැත්වූහ. තවද, යුද බිමේදී ලබා දෙන ප්‍රථමාධාර සම්බන්ධයෙන් දැනුවත් කිරීමේ වැඩසටහනක් සහ ඒ සම්බන්ධ ක්‍රියාකාරකම් කීපයක් හම්බන්තොට පොලිස් ස්ථානයේදී පැවැත්විණි. එම වැඩසටහන ඇමරිකානු නාවික හමුදා පුද්ගලයින් විසින් සිදු කළ අතර, එම වැඩසටහන් සඳහා විශේෂ යාත්‍රා බලඝණයට අනුයුක්ත නිලධාරීන් සහ නාවිකයන් මෙන්ම හම්බන්තොට පොලිස් ස්ථානයට අනුයුක්ත පොලිස් නිලධාරීන් පිරිසක් ද සහභාගී විය.මේ අතර අමෙරිකානු නාවික හමුදාවේ ෆෝල් රිවර් (EPF- Expeditionary Fast Transport Ship) නෞකාවට අනුයුක්ත නාවික පුද්ගලයින් විසින් හම්බන්තොට වරාය පරිශ්‍රයේදී මුහුදු ජලය පිරිපහදු කිරීම පිළිබද දැනුවත් කිරීමේ වැඩසටහනක් සහ පුහුණු ක්‍රියාකාරකම් කිහිපයක් සිදු කරන ලදී. මෙමගින් හදිසි ආපදා තත්ත්වයකදී මුහුදු ජලය පිරිපහදු කර ආපදාවට ලක් වු පුද්ගලයන් හට බෙදාහැරිම පිළිබද මනා දැනුමක් සහ පුහුණුවක් ශ්‍රී ලංකා නාවික හමුදාවට ලබා ගැනීමට හැකි විය. තවද, තිස්සමහාරාම මූලික රෝහල කේන්ද්‍ර කර ගනිමින් එම ප්‍රදේශයේ ජනතාවට වෛද්‍ය පහසුකම් සැලසීමේ අරමුණින් සංවිධානය කළ වෛද්‍ය සායනයක් ෆෝල් රිවර් නෞකාවට අනුයුක්ත වෛද්‍ය නිලධාරීන්ගේ සහභාගීත්වයෙන් පැවැත්විණි. එහිදී ඔවුන් අක්ෂි, දන්ත සහ බාහිර රෝග තත්ත්වයන් හදුනා ගැනීම පිළිබද වෛද්‍ය සායනයන් පවත්වන ලදී. එමෙන්ම, මෙම සායනයන් මගින් රෝගී තත්ත්වයන් මූලික අවස්ථාවේදීම හඳුනාගෙන ඒවා සඳහා ප්‍රථිකාර ලබා දී ඔවුන් සුරක්ෂිත කිරීමට හැකියාව ලැබිණි.", "URL": "https://sinhala.adaderana.lk/news.php?nid=70720", "Category": null, "Parent URL": null}