{"Source": "Adaderana", "Timestamp": "July 29, 2019 01:34 pm", "Headline": "ඡන්ද පොරොන්දුවක් වු පාලමක්", "News Content": "පාලමක් ඉල්ලා කොපමණ ඉල්ලීම් කළත් කිසිඳු පලක් නොමැති බැවින් ඉතාම අසීරුතාවයන්ට ලක්ව එගොඩ මෙගොඩ යෑමට ගොස් ජීවිත දහයක් පමණ ගඟකට බිලිවූ අසරණ ගමක් පිළිබඳ පුවතක් මාතලේ දිස්ත්‍රික්කයෙන් අද දෙරණට අනාවරණය විය. ඒ අඹන්ගඟ ප්‍රදේශීය ලේකම් කොට්ඨාසයේ කුබල් ඔලුව-රයිතලාවෙල ප්‍රදේශයයි. බලධාරීන්ට වසර ගණනාවක් තිස්සේ මෙම ගම්මානයට පිවිසීමට පාලමක් ඉල්ලා සිටියද මෙතෙක් එය දේශපාලන මැතිවරණ පොරොන්දුවක් බවට පත්ව ඇතැයි ගම්මුන් පවසයි. අඹන් ගඟේ අතු ගංගාවක් ලෙස හැඳින්වෙන මෙම ගඟේ එක් පසෙකින් කුබල් ඔලුව රන්මුතුගමත් අනිත් පසෙන් රයිතලාවෙල නැමති ගම්මානය පිහිටා තිබේ. අඹන්ගඟ ප්‍රාදේශීය ලේකම් කොට්ඨාසයේ රන්මුතු ගම අසලින් ගල්වැටි දිගේ රයිතලාවෙල ගමට පිවිසීමට කෙටිම මාර්ගයයයි. මෙම මාර්ගයේ නොගියහොත් මෙම අයට ගමට යෑම සඳහා කිලෝමීටර් හතර හමාරක පමණ දුරක් යෑමට සිදු වේ. රයිතලාවෙල ගම්මානයේ පදිංචිව සිටින සියලුම ජනතාවට සිය අවශ්‍යතාවයන් සපුරා ගැනීම සඳහා ගඟෙන් මෙගොඩ ආයුතු බව තිබේ. දරුවන් පාසල් යැවීම සඳහා ඔවුන් දැඩි වෙහෙසක් ගන්නා අතර සිසුන් සපත්තු ගලවා ගඟෙන් ඉගොඩ වී නැවතත් සපත්තු පැලඳ පාසල් යාම සිදු කරන බවත් අධික වැසි දිනයන්හිදී එක දිගට ජලය අඩුවන තුරු දින ගණනාවක් පාසල් ගමනට බදා එල්ල වන බවත් ඔවුන් පවසයි. මෙම සැඩ පහරවල් වලට හසුවී මිනිස් ජීවිත දහයක් දැනටමත් වසර ගණනාවක් තිස්සේ අහිමිවී ඇතැයි පවසන ගම්මුන් මෙම ගඟ තරණය කිරීමේ දී ඇඳ වැටී අබාධයන්ට ලක් වු පිරිසක්ද සිටියි. සියලුම අවශ්‍යතාවයන් වලට පාලමක් නොමැති වීම බරපතල ප්‍රශ්නයක් බව පවසන ඔවුහු කියා සිටින්නේ දේශපාලන අධිකාරිය නිරන්තරයෙන්ම මෙම පාලම අලෙවි කරමින් තමන්ගේ ඡන්දය සූරා ගන්නා බවයි. දරුවන් පිළිසිඳගැනීමට සිටින ගැබිණි මව්වරුන් මෙම ගඟ තරණය කිරීමේදී දරුවන් ලැබුණු අවස්ථා ද තිබෙන බව ඔවුහු පැවසූහ. අඹන්ගඟ කෝරළේ ප්‍රාදේශීය ලේකම් කොට්ඨාසයේ පිහිටි රයිතලාවෙල ගමට පිවිසීම සඳහා කඩිනමින් පාලමක් තනා දෙන ලෙසත් එසේ වුවහොත් මෙම ගම්මානයේ ජනතාවට විශාල වශයෙන් සහනයක් වන බව ඔවුන් කියති.", "URL": "https://sinhala.adaderana.lk/news.php?nid=115277", "Category": null, "Parent URL": null}