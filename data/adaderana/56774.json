{"Source": "Adaderana", "Timestamp": "January 30, 2016 08:38 am", "Headline": "නිදහස් උළෙලේ පෙර පුහුණුවීම්වලට වි‍ශේෂ රථ වාහන සැළැස්මක්", "News Content": "68 වන ජාතික නිදහස් උ‍ළෙලෙහි පුහුණුවීම් කටයුතු හේතුවෙන් කොළඹ සහ අවට ප්‍රදේශවල අද(30) දිනයේ සිට විශේෂ රථ වාහන සැළැස්මක් ක්‍රියාත්මක කිරිමට සැළසුම් කර ඇති බව පොලීසිය පවසයි.අද දිනයේ සිට පෙබරවාරි 02වන දින දක්වා මෙම රථවාහන සැලැස්ම ක්‍රියාත්මක කිරීමට නියමිත බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.මෙම දිනවලදී අළුයම 05.00 සිට මධ්‍යහ්න 12.00 දක්වා ගාලු පාර, ගාලු මුවදොර වටරවුමේ සිට පරණ පාර්ලිමේන්තු වටරවුම සහ චෛත්‍ය පාර දක්වා වසා තැබෙන අතර ගාලු පාර, කොල්ලුපිටිය හන්දියේ සිට ගාලු මුවදොර වටරවුම පෙරවරු 07.15 සිට මධ්‍යහ්න 12.00 දක්වා වසා තැබීමට නියමිතව තිබේ.පෙරවරු 08.30 සිට මධ්‍යහ්න 12.00 දක්වා ලෝටස් පාර, සෙරමික් හන්දියේ සිට පරණ පාර්ලිමේන්තුව දෙසට මාර්ගය වසා තැබෙන අතර ජනාධිපති මාවත, බැංකු මාවත හන්දියේ සිට පරණ පාර්ලිමේන්තු හන්දිය දක්වා මාර්ගය පෙරවරු 08.15 සිට මධ්‍යහ්න 12.00 දක්වා වසා තැබෙනු ඇත.මෙම මාර්ග වසා තැබෙන අවස්ථා වලදී කොළඹට ඇතුළු වන වාහන කොල්ලුපිටිය හන්දිය, ලිබර්ටි හන්දිය, පිත්තල හන්දිය, රිගල් හන්දිය, සෙරමික් හන්දිය හරහා පිටකොටුවට පැමිණිය හැකි බව පොලිසිය සඳහන් කළේය.එමෙන්ම කොළඹින් පිටවන වාහන පිටකොටුව, සෙරමික් හන්දිය, පිත්තල හන්දිය, පුස්තකාල වටරවුම, ලිබර්ටි හන්දිය, ආර්.ඒ ද මැල්මාවත ඔස්සේ ගාලු පාරට පිවිසිය හැකිය.මේ අතර බේරුවල පරම රමණියාරාම විහාරස්ථානයේ වාර්ෂික දුරුතු පෙරහැර හේතුවෙන් අද රාත්‍රි ගාල්ල - කොළඹ ප්‍රධාන මාර්ගයේ බේරුවල පොලිස් වසමේ විශේෂ රථ වාහන සැළැස්මක් ක්‍රියාත්මක කරන බව පොලීසිය පවසයි.", "URL": "https://sinhala.adaderana.lk/news.php?nid=56774", "Category": null, "Parent URL": null}