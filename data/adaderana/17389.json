{"Source": "Adaderana", "Timestamp": "July 14, 2011 09:16 am", "Headline": " සපිරි පාසල් ඉහළට-ඉතිරි පාසල් පහලට", "News Content": "වත්මන් රාජපක්‍ෂ ආණ්ඩුව සුන්දර වචන වලට මුවාවී මෙරට පාසල් අධ්‍යාපනය විනාශය කරා රැගෙන යමින් සිටින බව පාසල් සුරැකීමේ ජනතා ව්‍යාපාරය පවසයි. \"සපිරි පාසල්\"නමින් මෙරට පාසල් 1,000ක් පමණක් තෝරාගෙන ඒවා ද්විතීක පාසල් ලෙස සංවර්ධනය කිරීමට සැලසුම් කර තිබෙන අතර ඉතිරි පාසල් සියල්ල අත්හැර දමා ඇති බව පාසල් සුරැකීමේ ජනතා ව්‍යාපාරය විසින් නිකුත් කළ නිවේදනයක සඳහන් වේ. විශේෂයෙන් අධ්‍යාපන අමාත්‍යවරයා ප‍්‍රමුඛ වත්මන් ආණ්ඩුව අධ්‍යාපන සංවර්ධනය පිළිබඳ කොතරම් කයිවාරු ගැහුවත් ඔවුන්ට 9,675 ක් වන මෙරට සියලු පාසල් නඩත්තු කිරීමට නොහැකි තත්ත්වයක් නිර්මාණය වී ඇති බවත් එම නිසා සුන්දර වචන ඉදිරියට දමාගෙන මෙරට පාසල් වසා දැමීම වේගවත් කිරීමට ආණ්ඩුව කටයුතු කරමින් සිටින බවත් ඔවුන් අවධාරණය කරයි. මෙයට හේතුව පාසල් අධ්‍යාපනය සඳහා වෙන්කරන ප‍්‍රතිපාදන කප්පාදුව වන බවත්,ආණ්ඩුවේ සපිරි පාසල් යෝජනාවට අනුව ප‍්‍රදේශයේ එක් පාසලක් ද්විතීක පාසලක් ලෙස සංවර්ධනය කරන අතර එම පාසල සමග ප‍්‍රාථමික පාසල් 5-6 ක් පමණ ඒකාබද්ධ කිරීමට සැලසුම් කර ඇති බවත් එහි සඳහන් වේ. සැලසුම් ක‍්‍රියාත්මක කිරීමට රටේ ප‍්‍රාථමික පාසල් සංඛ්‍යාව 6000ක් පමණ සංඛ්‍යාවක් අවශ්‍ය බවත් ඒ අනුව දැනට තිබෙන 2866ක් වන ප‍්‍රාථමික පාසල් සංඛ්‍යාව දෙගුණයක් කළ යුතු බවත්ඒ අනුව දැනට පැවැත්වෙන ද්විතීක පාසල් 3000කට අධික සංඛ්‍යාවක් ප‍්‍රාථමික පාසල් බවට පත්කිරීම ආණ්ඩුවේ සැලැස්මක් බව ඔප්පු ඇති බව එකී නිවේදනයේ කියැවේ. 6 වසරේ සිට 11 වසර දක්වා වන පාසල් වල පංති කප්පාදු කිරීම ආණ්ඩුවේ සැලැස්මක් වී ඇති බවත් සපිරි පාසල් වැඩසටහනත් සමග ඒකාබද්ධ කිරීමට නියමිත පාසල් 6,000 හැරුණු විට ඉතිරි පාසල්වලට ප‍්‍රතිපාදන හා අවශ්‍ය සම්පත් නොලැබී යාමෙන් මේවා ස්වාභාවික මරණයට පත්වීමට ආණ්ඩුව විසින් ඉඩහැර ඇති බවත් පාසල් සුරැකීමේ ජනතා ව්‍යාපාරය අවධාරණය කරයි.", "URL": "https://sinhala.adaderana.lk/news.php?nid=17389", "Category": null, "Parent URL": null}