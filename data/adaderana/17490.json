{"Source": "Adaderana", "Timestamp": "July 19, 2011 08:21 am", "Headline": "පුංචි ඡන්දයට අදාළව 96 දෙනෙක් අත්අඩංගුවට", "News Content": "ලබන 23 වැනි දින පැවැත්වෙන පළාත් පාලන ආයතන 65ක මැතිවරණයට අදාළව මේ වන විට පුද්ගලයින් 96 දෙනෙකු අත් අඩංගුවට ගෙන ඇති බව පොලිස් මැතිවරණ කාර්යාලය පවසයි. මැතිවරණ නීති උල්ලංඝණය කිරීම හේතුවෙන් මෙම පිරිස අත් අඩංගුවට ගෙන ඇති බව පොලිස් මැතිවරණ කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා ප්‍රකාශ ‍කළේය. මැතිවරණයට අදාළව මේ වන විට පැමිණිලි 70ක් පමණ ලැබී ඇති බව ඔහු සඳහන් කරයි. ඊට අමතරව නීති විරෝධී ලෙස ප්‍රචාරක කටයුතු සිදුකළ වාහන 22ක් ද පොලිසිය බාරයට ගෙන තිබේ. මේ වන විට මැතිවරණය පැවැත්වෙන සියලුම ප්‍රදේශවල ආරක්ෂාව තර කර ඇති අතර සාමකාමී මැතිවරණයක් පැවැත්වීම සඳහා අවශ්‍ය සියලු ක්‍රියාමාර්ග පක්ෂ භේදයකින් තොරව ක්‍රියාවට නංවන බව ගාමිණි නවරත්න මහතා ප්‍රකාශ කළේය. මේ අතර සාමකාමීව මැතිවරණය පැවැත්වීමට නොහැකි යැයි හැ‍ඟෙන පළාත් පාලන ආයතනවල මැතිවරණය කල් දැමීම සිදුකරන බව මැතිවරණ කොමසාරිස් මහින්ද දේශප්‍රිය මහතා පවසයි.", "URL": "https://sinhala.adaderana.lk/news.php?nid=17490", "Category": null, "Parent URL": null}