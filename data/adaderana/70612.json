{"Source": "Adaderana", "Timestamp": "March 9, 2017 08:55 am", "Headline": "ජනපති දිවයිනට පැමිණෙයි", "News Content": "ඉන්දුනීසියානු නිල සංචාරය නිම කරමින් ජනාධිපති මෛත්‍රීපාල සිරිසේන මහතා දිවයිනට පැමිණ තිබේ. අද(9) අළුයම ජනාධිපතිවරයා දිවයිනට පැමිණි බව අද දෙරණ ගුවන්තොටුපළ වාර්තාකරු සඳහන් කළේය. ඉන්දුනීසියාවේ ජකර්තා නුවර පැවති ඉන්දියානු සාගර කලාපීය රාජ්‍ය නායක සමුළුවට සහභාගී වීම සඳහා පසුගිය 06 වන දින ජනාධිපතිවරයා දිවයිනෙන් පිටත්ව ගියේය. ඉන්දියානු සාගර කලාපයේ රටවල් 21ක රාජ්‍ය නායකයින් සහ නියෝජිතයින් මෙම සමුළුට සහභාගී වී සිටි අතර ඉන්දීය සාගර කලාපීය රටවල සහයෝගය ඉදිරියට ගෙන යාමේ සම්මුතියකට ද රාජ්‍ය නායකයින් මෙහිදී අත්සන් තබනු ලැබුවේය. සංචාරය අතරතුරදී ජනාධිපති මෛත්‍රීපාල සිරිසේන මහතා දකුණු අප්‍රිකානු ජනාධිපති ජාකොබ් සූමා, ඉන්දීය උප ජනාධිපති මොහොමඩ් හමීඩ් අන්සාර්, ඕස්ට්‍රේලියානු අගමැති මැල්කම් ටර්න්බූල්, බංගලාදේශ අගැමැති ෂෙයික් හසීනා යන මහත්ම මහත්මීන් සමඟද ද්වී පාර්ශ්වික සාකච්ඡා පැවැත්වූ බව ජනාධිපති මාධ්‍ය අංශය සඳහන් කළේය. ශ්‍රී ලංකාව සහ ඉන්දුනීසියාව අතර ද්වි පාර්ශ්වික ගිවිසුම් දෙකකට ද මෙම සංචාරය තුළදී අත්සන් තබා ඇති බව වාර්තාවේ.", "URL": "https://sinhala.adaderana.lk/news.php?nid=70612", "Category": null, "Parent URL": null}