{"Source": "Adaderana", "Timestamp": "November 25, 2012 09:40 am", "Headline": " ඊජිප්තුවේ විනිසුරුවන් වැඩ වරයි", "News Content": "ඊජිප්තුවේ විනිසුරුවරුන් වර්ජනයක නිරත වීමට තීරණය කර තිබේ. ඊජිප්තුවේ විශාලතම විනිසුරුවරුන්ගේ සංගමය මෙම තීරණයට එළඹ ඇති බව විදෙස් මාධ්‍ය වාර්තා කරයි. එරට ජනාධිපති මොහොමඩ් මුර්සි ගෙන යන වැඩපිළිවෙළට එරෙහිව මෙම විරෝධතාවය පළ කරන බව විනිසුරුවරුන්ගේ සංගමය පවසයි. ඊජිප්තු ජනාධිපතිවරයාට එරෙහිව ගෙන යන විරෝධතාවලට සහය පළ කිරීමක් ලෙස විනිසුරුවරුන් ඊයේ දිනයේ මෙම තීරණය ගෙන ඇති බව විදෙස් මාධ්‍ය වාර්තා කරයි. නැවත දැනුම්දෙන තුරු ඊජිප්තුවේ සියලු අධිකරණවල නඩු ඇසීමේ කටයුතු ඒ අනුව නවතා දැමීමට විනිසුරුවරුන් තීරණය කර ඇති බව වාර්තා වේ. ඊජිප්තු ජනාධිපවරයා විසින් අධිකරණ බලය කප්පාදු කිරීමට පියවර ගනිමින් සිටින බව විනිසුරුවරුන් චෝදනා කරයි.", "URL": "https://sinhala.adaderana.lk/news.php?nid=29463", "Category": null, "Parent URL": null}