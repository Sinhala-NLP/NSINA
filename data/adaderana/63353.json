{"Source": "Adaderana", "Timestamp": "August 22, 2016 05:12 pm", "Headline": " මෙරට නිෂ්පාදනවලට පකිස්ථානයේ තැනක් දෙන්න යයි", "News Content": "මෙරට නිෂ්පාදන, පකිස්ථානයේ වෙළෙඳපොළ වෙත ප්‍රවේශ කිරීම සඳහා විශේෂ සම්මන්ත්‍රණ මාලාවක්, ප්‍රධාන නගර කිහිපයක් කේන්ද්‍ර කර ගනිමින් පැවැත්වීමට කටයුතු සුදානම් කර ඇති බව කොළඹ වාණිජ මණ්ඩලයේ සභාපති ආචාර්ය අමිල කංකානම්ගේ මහතා පවසයි.ශ්‍රී ලංකාවේ පකිස්ථාන මහ කොමසාරිස් සෙයිඩ් ශකීල් හුසෙන් මහතා සමග මහ කොමසාරිස් කාර්යාලයේ පැවැති සාකච්ඡාවකදී අමිල කංකානම්ගේ මහතා මේ බව ප්‍රකාශ කර තිබේ.මෙරට නිෂ්පාදන සඳහා කලාපිය වෙළෙඳපොළක් නිර්මාණය කිරීමේදී පකිස්ථානය ඒ සඳහා සුදුසුම ස්ථානයක් බව ඔහු පෙන්වා දී ඇත.එහිදී අදහස් දැක්වූ ශ්‍රී ලංකාවේ පකිස්ථාන මහ කොමසාරිස්වරයා ප්‍රකාශ කර ඇත්තේ පාකිස්ථානය ද සාමකාමී රටක් බවට පත්වෙමින් ඇති බවයි.එබැවින් පකිස්ථානයේ පිහිටි ආගමික ස්ථාන වැදපුදා ගැනීමට ශ්‍රී ලාංකිකයින්ට ආරාධනා කරන බවත්, ඔවුන්ගේ ආරක්ෂාව තහවුරු කිරීමට කැපවන බවත් මහ කොමසාරිස්වරයා ප්‍රකාශ කර තිබේ.", "URL": "https://sinhala.adaderana.lk/news.php?nid=63353", "Category": null, "Parent URL": null}