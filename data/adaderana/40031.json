{"Source": "Adaderana", "Timestamp": "January 2, 2014 01:17 pm", "Headline": "ගෙවුණු වසරේ කෝටි 15ක රත්‍රං රේගුවේ", "News Content": "ගත වු වසර තුළ කටුනායක ගුවන් තොටුපොළේ සිදු කළ වැටලීම් වලින් රුපියල් කෝටි 15කට අධික රත්‍රං රේගු භාරයට ගෙන තිබේ. පසුගිය වසර තුළ රත්‍රං සම්බන්ධ වැටලීම් 93ක් සිදු කර ඇති බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය. එහිදි රත්‍රං කිලෝග්‍රෑම් 24යි ග්‍රෑම් 800ක් රේගු භාරයට ගෙන තිබේන බව වාර්තා වෙයි. මේ අතර මේ වසරේ පළමු රත්‍රං සම්බන්ධ වැටලීම අද(02) පෙරවරුවේ සිදු කළ බව රේගු මාධ්‍ය ප්‍රකාශකවරයා සඳහන් කළේය. චෙන්නායි බලා යාමට පැමිණි ගුවන් මගියෙකු සතුව තිබි රුපියල් මිලියන 22කට අධික වටිනාකමකින් යුත් රත්‍රං තොගයක් සොයාගත් බව ඒ මහතා පෙන්වා දුන්නේය. යන්ත්‍රයක් තුළ ඉතා සුක්ෂම ලෙස සඟවා තිබියදී රත්‍රං කැබලි තුනක් මෙලෙස සොයාගෙන ඇති අතර එහි බර කිලෝග්‍රෑම් 4යි ග්‍රෑම් 500ක් පමණ වන බව සඳහන් වෙයි. අත්අඩංගුවට ගත් සැකකරු බම්බලපිටිය ප්‍රදේශයේ පදිංචිකරුවෙකු වන අතර මේ පිළිබඳ වැඩිදුර පරීක්ෂණ ආරම්භ කර ඇති බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් පැවසීය.", "URL": "https://sinhala.adaderana.lk/news.php?nid=40031", "Category": null, "Parent URL": null}