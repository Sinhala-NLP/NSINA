{"Source": "Adaderana", "Timestamp": "May 16, 2013 07:18 pm", "Headline": "කෝටි 370 ක වැට් බදු වංචාවේ පළමු විත්තිකරු වරද ප්‍රතික්ෂේප කරයි", "News Content": "වැට් බදු වශයෙන් රජයට ලැබීමට තිබූ රුපියල් කෝටි 370 කට අධික මුදල් වංචා කිරීමට අදාළ නඩුවේ පළමු විත්තිකරුට එරෙහි සාක්ෂි මෙහෙයවීම අද ආරම්භ කර තිබේ. මෙම නඩුවේ පළමුවැනි විත්තිකරු වන්නේ දේශිය ආදායම් බදු දෙපාර්තමේන්තුවේ හිටපු නියෝජ්‍ය ආදායම් බදු කොමසාරිස් ජෙනරාල් ඥානසිරි ද සොයිසා මහතායි. වැට් බදු වංචාවට අදාළ නඩුව කොළඹ මහාධිකරණ විනිසුරු කුමුදුනී වික්‍රමසිංහ මහත්මිය හමුවේ විභාග කෙරෙන අතර මීට පෙර මෙම නඩුවේ විත්තිකරුවෝ 5 දෙනෙක් අවස්ථා දෙකකදී වරද පිළිගනු ලැබූහ. ඒ අනුව ඔවුන්ට සිරදඬුවම් සහ ඔවුන්ගේ පෞද්ගලික දේපල රජය සතු කිරීමට අධිකරණය නියෝග කරන ලදී. කෙසේ වෙතත් නඩුවේ පළමුවැනි විත්තිකරු වන හිටපු නියෝජ්‍ය ආදායම් බදු කොමසාරිස් ජෙනරාල් ඥානසිරි ද සොයිසා මහතා වරද පිළිගැනීම ප්‍රතික්ෂේප කිරීම හේතුවෙන් ඔහුට එරෙහි සාක්ෂි මෙහෙයවීමට අධිකරණය තීරණය කර තිබේ. මෙම නඩුව ලබන 30 වැනි දින යළි කැඳවීමට නියමිතය.", "URL": "https://sinhala.adaderana.lk/news.php?nid=34150", "Category": null, "Parent URL": null}