{"Source": "Adaderana", "Timestamp": "September 20, 2013 07:07 am", "Headline": "මනාපය උරගා බැලීමට සියල්ල සූදානම්", "News Content": "සභිකයින් 142 කු තෝරා ගැනීම සඳහා අපේක්ෂකයන් 3785 දෙනෙකු තරග වදින පළාත් සභා ඡන්ද වීමසීම සඳහා සියලු කටයුතු සූදානම් කර තිබේ. ඒ අනුව මධ්‍යම පළාත් සඳහා සභිකයින් 56 දෙනෙකු , වයඹ පළාත සඳහා සභිකයින් 50 දෙනෙකු සහ උතුර පළාත් සභාව සඳහා සභිකයින් 36 දෙනෙකු තෝරා ගැනීමට නියමිතය. මෙවර ඡන්දය ප්‍රකාශ කිරීම සඳහා ඡන්ද දායකයින් හතලිස් තුන්ලක්ෂ හැටතුන් දහස් දෙසිය පනස් දෙදෙනෙකු සුදුසුකම් ලබා සිටියි. මැතිවරණ රාජකාරී සඳහා රාජ්‍ය නිලධාරීන් 40, 000 ක් පමණ යොදවා ඇති අතර ආරක්ෂක කටයුතු සඳහා පොලිස් නිලධාරීන් 24, 500 දෙනෙකු පමණ යොදවා ඇති බව වාර්තා වේ. ඡන්දය පැවැත්වෙන ප්‍රදේශවල පාසල් අද දිනයේ වසා දමා තිබේ. එමෙන්ම හෙට දිනයේ අදාළ පළාත් වල සියලු සුරා සැල් වසා දැමීමට ද නියමිතය. මෙවර මැතිවරණයේදී පළමුවරට ප්ලාස්ටික් ඡන්ද පෙට්ටි භාවිත කරන අතර ඡන්ද කාඩ්පත නොමැති වුව ද පිළිගත් අනන්‍යතා සහතිකයක් ඉදිරිපත් කිරීමෙන් ඡන්ද නාම ලේඛනයේ නම සටහන් වී ඇති පුද්ගලයින්ට ඡන්දය භාවිත කළ හැකි බව මැතිවරණ මහලේකම් කාර්යාලය ප්‍රකාශ කරයි.", "URL": "https://sinhala.adaderana.lk/news.php?nid=37537", "Category": null, "Parent URL": null}