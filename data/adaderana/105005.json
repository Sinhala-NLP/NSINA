{"Source": "Adaderana", "Timestamp": "February 25, 2019 01:59 pm", "Headline": "සද්ධන්තයෙක් ජීවිතයත් මරණයත් අතර සටනක", "News Content": "අම්පාර, උහන විජයපුර ප්‍රදේශයේ කුඹුරුයායක සිටි හක්කපටස් ආහාරයට ගත් වන අලි පැටවෙකු බරපතළ තුවාල ලබා ඇති බව අද දෙරණ වාර්තාකරු පවසයි. මේ වන විට අලි පැටවා කුඹුරුයායේ අතරමංව සිටි දී අම්පාර වනජීවි සෞඛ්‍ය ඒකකය වෙත ගෙනවිත් ප්‍රථිකාර කිරීම ආරම්භ කර ඇති බව වාර්තා වෙයි. වයස අවුරුදක් පමණක් වන මෙම අලි පැටියාගේ මුඛය හක්කපටස් ආහාරයට ගැනීම නිසා බරපතළ ලෙස තුවාල වී ඇති බව වාර්තා වෙයි. මෙම අලි පැටියාගේ ජීවිතය බේරා ගැනීම සඳහා අම්පාර වනජීවි පශු වෛද්‍යය නිහාල් පුෂ්පකුමාර මහතා ඇතුළු කණ්ඩායම මහත් උත්සහයක් ගනිමින් සිටින බව අප වාර්තාකරු පවසීය. මෙම අලි පැටවාට ආහාර ගැනීමට නොහැකි නිසා කිරිපිටි සහ වෙනත් දියර ආහාර ලබාදෙන අතර අලි පැටවාට ප්‍රතිජීවක ඖෂධද ලබාදෙන බවද අම්පාර වනජීවි පශු වෛද්‍යය නිහාල් පුෂ්පකුමාර මහතා පැවසීය. තුවලය නිසා දැඩි වේදනාවෙන් පසුවෙන මෙම අලි පැටියා වරින් වර නැගිට ප්‍රථිකාර කරන නිලධාරින්ට පහරදිමට උත්සහ කිරීම නිසා මෙම අලියාට ප්‍රථිකාර ලබාදීම අපහසු වී ඇති බව වාර්තා වෙයි. කෙසේ වෙතත් මෙම අලි පැටියාගේ ජීවිතය බේරා ගැනීම සඳහා දිවා රාත්‍රි දෙකේම නිලධාරින් යොදවමින් අවශ්‍ය ප්‍රථිකාර ලබාදෙන බව ද පශු වෛද්‍යය නිහාල් පුෂ්පකුමාර මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=105005", "Category": null, "Parent URL": null}