{"Source": "Adaderana", "Timestamp": "August 6, 2019 07:34 am", "Headline": "අධ්‍යාපන අමාත්‍යාංශයේ සැපයුම් අධ්‍යක්ෂවරයාගේ මාරු වීම ඇමති උපදෙස් මත සිදුවුවක්-අමාත්‍යාංශ ලේකම්", "News Content": "අධ්‍යාපන අමාත්‍යාංශයේ සැපයුම් අංශයේ අධ්‍යක්ෂවරයාව සිටි අයි.එම්.කේ.බි.ඉලංගසිංහ මහතා ධුරයෙන් පහකොට ආයතන අංශය වෙත මාරුකර යැවීම සිදුකරනු ලැබුවේ අධ්‍යාපන අමාත්‍ය අකිල විරාජ් කාරියවසම් මහතාගේ උපදෙස් මත බව අමාත්‍යාංශ ලේකම් නිහාල් රණසිංහ මහතා ප්‍රකාශ කර තිබේ. රාජ්‍ය ආයතනවල දූෂණ වංචා සොයා බැලීමේ ජනාධිපති පරීක්ෂණ කොමිෂන් සභාව වෙත ප්‍රකාශයක් ලබාදෙමින් අධ්‍යාපන අමාත්‍යාංශ ලේකම්වරයා මේ බව ප්‍රකාශ කර ඇති බව එහි ප්‍රකාශකයෙකු සඳහන් කළේය. පසුගිය ජුනි මස 24 වන දින අධ්යා පන අමාත්‍යාංශයේ සැපයුම් අංශයේ අධ්‍යක්ෂ අයි.එම්.කේ.බි.ඉලංගසිංහ මහතා ජනාධිපති කොමිසම හමුවේ සාක්ෂි ලබාදීම හේතු කොටගෙන ඔහුව ධුරයෙන් පහකර ඇති බවට ජනාධිපති පරික්ෂණ කොමිෂන් සභාවට පැමිණිල්ලක් ඉදිරිපත් කර තිබුණි. අදාළ පැමිණිල්ල සම්බන්ධයෙන් කරුණු විමර්ශනය කිරීම සඳහා ඊයේ දිනයේ දි අධ්‍යාපන අමතාංශය ලේකම් නිහාල් රණසිංහ මහතා ජනාධිපති පරීක්ෂණ කොමිෂන් සභාව හමුවේ පෙනී සිටියේය. එහිදී සැපයුම් අංශයේ අධ්‍යක්ෂවරයා සේවයෙන් පහකර ආයතනික අංශයට මාරුකිරීමට හේතුව කුමක් ද යන්න පිළිබඳව අධ්‍යාපන අමාත්‍යාංශ ලේකම්වරයාගෙන් ජනාධිපති පරීක්ෂණ කොමිෂන් සභාව විමසා තිබේ. ඊට පිළිතුරු දෙමින් අධ්‍යාපන අමාත්‍යාංශ ලේකම් නිහාල් රණසිංහ මහතා ප්‍රකාශ කර ඇත්තේ අධ්‍යාපන අමාත්‍ය අකිල විරාජ් කාරියවසම් මහතාගේ නියමය මත අදාළ තීරණය ගත් බවයි. එසේ කිරීමට බලයක් හෝ කිසිම හේතුවක් අධ්‍යාපන අමාත්‍යාංශ ලේකම්වරයාට නොමැති බව පිළිගන්නේ දැයි කොමිෂන් සභාව අධ්‍යාපන අමාත්‍යාංශ ලේකම් නිහාල් රණසිංහ මහතාගෙන් විමසීමක් කර තිබේ. ඊට පිළිතුරු ලබාදෙමින් නිහාල් රණසිංහ මහතා ප්‍රකාශ කර ඇත්තේ තමන්ට එසේ බලයක් නොතිබුණද අධ්‍යාපන අමාත්‍යවරයාගේ දැනුම්දිම මත ඉලංගසිංහ මහතාව ආයතනික අංශය වෙත මාරුකිරීමට පියවර ගත් බවයි. අදාළ සිද්ධිය සම්බන්ධයෙන් වැඩිදුර විමර්ශන කටයුතු අද පෙරවරු 9.30ට සිදුකිරීමට තීරණය වී ඇති අතර යළිත් අද දිනයේ කොමිෂන් සභාව හමුවේ පෙනී සිටින ලෙස අධ්‍යාපන අමාත්‍යාංශ ලේකම් නිහාල් රණසිංහ මහතාට දැනුම් දී තිබේ.", "URL": "https://sinhala.adaderana.lk/news.php?nid=115839", "Category": null, "Parent URL": null}