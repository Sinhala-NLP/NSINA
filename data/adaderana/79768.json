{"Source": "Adaderana", "Timestamp": "November 12, 2017 09:17 am", "Headline": " පොල්ලෙන් ගහලා සැමියා මැරූ බිරිය පොල්ලත් අරන් ගිහින් පොලීසියට බාරවෙලා", "News Content": "තම ස්වාමි පුරුෂයාට පොල්ලකින් පහර දී ඝාතනය කළ බව කියන කාන්තාවක වෙන්නප්පුව පොලීසිය විසින් අත්අඩංගුවට ගෙන ඇත. ඝාතනයට ලක්ව ඇත්තේ වෙන්නප්පුව - පාතිමා මාවත පදිංචිව සිටි මසෙව්වගේ සුජී චමින්ද තුෂාර (අවු:49) නම් අයෙකි. සිව් දරු පියෙකු වන මිය ගොස් ඇති අය ස්ථීර රැකියාක් කර නොමැති බව පොලීසිය කියයි. පසුගිය 11 වැනිදා රාත්‍රීයේ අධික ලෙස බීමතින් පැමිණ ඇති මරණකරු පොල්ලක් රැගෙන තම බිරිදට පහර දීමට උත්සාහ කර ඇත. තමන්ට පහර දීමට සැමියා ගෙන ආ පොල්ල රැගෙන ඉන් ඔහුට පහර දුන් බව සැකකාර කාන්තාව පොලීසිය හමුවේ පවසා තිබේ. පසුව සැකකාරිය තම සැමියාට පහර දීමට උපයෝගී කර ගත් පොල්ලත් රැගෙන පොලීසියට පැමිණ බාර වී ඇත. වෙන්නප්පුව මූලස්ථාන පොලිස් පරීක්ෂක එල්.බී.අබේරත්න මහතා ඇතුළු නිලධාරීන් වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=79768", "Category": null, "Parent URL": null}