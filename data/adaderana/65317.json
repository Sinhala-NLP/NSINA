{"Source": "Adaderana", "Timestamp": "October 23, 2016 12:46 pm", "Headline": " ඖෂධ මිල අඩු කිරීමේ වාසිය හෙට සිට ජනතාවට ලැබෙයි", "News Content": "ඖෂධ වර්ග 48ක මිල අඩු කිරීමේ වාසිය හෙට(24) සිට ජනතාවට ලබාදෙන ලෙස සෞඛ්‍ය අමාත්‍ය රාජිත සේනාරත්න මහතා රාජ්‍ය ඖෂධ නීතිගත සංස්ථාවට නියෝග කර තිබේ.එමෙන්ම එම ඖෂධ උපරිම සිල්ලර මිලට වඩා වැඩි මිලට අලෙවි කරන ඔසු සැල් සොයා විමර්ශන සිදුකරන ලෙස ද අමාත්‍යවරයා නිලධාරීන්ට උපදෙස් ලබාදී ඇති බව සඳහන්ය.සෞඛ්‍ය අමාත්‍යංශයේ විමර්ශන ඒකකය, මහජන සෞඛ්‍ය පරීක්ෂකවරුන්, ආහාර පරීක්ෂණ නිලධාරීන්, පාරිභෝගික කටයුතු පිළිබඳ අධිකාරියේ නිලධාරීන් යොදා එම වැටලීම් සිදුකරන ලෙස රාජිත සේනාරත්න අමාත්‍යවරයා දැනුම් දී ඇත.එමෙන්ම ඖෂධ හිඟයක් ඇති වීම වැළැක්වීම සඳහා අවශ්‍ය ඖෂධ තොග වශයෙන් ආනයනය කර රැස්කර තබා ගන්නා ලෙස අමාත්‍යවරයා රාජ්‍ය ඖෂධ නීතිගත සංස්ථාවට සහ වෛද්‍ය සැපයුම් අංශයට උපදෙස් ලබාදුන් බව සෞඛ්‍ය අමාත්‍යංශය සඳහන් කළේය.අත්‍යවශ්‍ය ඖෂධ 48ක මිල අඩුකිරීමේ ගැසට් නිවේදනයට පසුගිය සිකුරාදා සෞඛ්‍ය අමාත්‍ය රාජිත සේනාරත්න මහතා අත්සන් තැබීය.එම ඖෂධ වර්ග තොග වශයෙන් මේ වන විට රාජ්‍ය ඖෂධ නීතිගත සංස්ථාවේ රැස්කර ඇති අතර ඒවා ඉහළ ගුණාත්මක බවින් යුතු ඖෂධ බව එම සංස්ථාවේ කළමනාකාර අධ්‍යක්ෂ එච්.එම්.එම්.රූමි මහතා අද දෙරණ කළ විමසීමකදී සඳහන් කළේය.", "URL": "https://sinhala.adaderana.lk/news.php?nid=65317", "Category": null, "Parent URL": null}