{"Source": "Adaderana", "Timestamp": "August 5, 2019 01:18 pm", "Headline": "බළන්ගොඩ ප්‍රදේශයේ පවුල් 40කට උග්‍ර පානීය ජල ගැටළුවක්", "News Content": "බළන්ගොඩ ප්‍රාදේශීය ලේකම් කොට්ඨාසයට අයත් අම්පිටියාවත්ත ග්‍රාම සේවා වසමේ සමනවත්ත ප්‍රදේශයේ පදිංචි පවුල් 40ක පමණ ජනතාවක් පානීය ජලය ලබා ගන්නා උල්පත් ආසන්නයේ ඇති රක්ෂිතයේ විශාල ගස් කපා එම රක්ෂිතයේ අනවසරයෙන් තේ සහ වෙනත් වගාවන් සඳහා කිසියම් පුද්ගලයෙකු විසින් එළිපෙහෙළි කර විනාශ කර තිබෙන බවට ප්‍රදේශ වාසින් චෝදනා කරයි. කලක සිට එම පුද්ගලයා පෞද්ගලික වුවමනාව මත එම ජල පෝෂිත රක්ෂිත ප්‍රදේශය එළිපෙහෙළි කර වගා කටයුතු කරගෙන යන බවත් මේ සම්බන්ධයෙන් අදාල බලධාරීන්හට අවස්ථා ගණනාවක දීම දැනුවත් කළත් ඒ සඳහා මෙතෙක් නිසි වැඩ පිළිවෙලක් සකස් කර නොමැති බවට ජනතාව පවසයි. විශාල ගස් කපා රක්ෂිත විනාශ කිරීමත් සමඟ එම ජල පෝෂිත ප්‍රදේශය මේ වන විට සිදී යාමට පටන් ගෙන ඇති බවත් ඒ හේතුවෙන් තමන් පානීය ජල ගැටලූවකට මුහුණ පා සිටින බවද එම පවුල් 40 කට ආසන්න ජනතාව කියති. තවදුරටත් ජල පෝෂිත රක්ෂිතය විනාශ කිරීමට ඉඩ ලබාදීම තුළින් එයින් පෝෂණය වන බළන්ගොඩ නගරය හරහා ගලායන දහස් ගණනක ජනතාව තම දෛනික ජල අවශ්‍යතාවය සඳහා භාවිතා කරන දොරවෙල ගඟද සිදී යෑමේ අවධානමක් පවතින බවද ජනතාව පෙන්වා දෙයි. ජනතාව පානීය ජලය ලබා ගන්නා එම ජල පෝෂිත ප්‍රදේශයට යාබදව වගාකර ඇති වගාවන්ට යොදන රසායනික කෘමි නාශකද බීමට ගන්නා ජලයට මිශ්‍ර වන බව ඔවුන් පවසති. එක් පුද්ගලයෙකුගේ අවශ්‍යතාවය මත මේ සිදු කෙරෙන වන විනාශය නතර කර ගැනීම සඳහා වහාම පියවර ගන්නා ලෙස ප්‍රදේශයේ ජනතාව බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=115788", "Category": null, "Parent URL": null}