{"Source": "Adaderana", "Timestamp": "January 25, 2016 03:19 pm", "Headline": "වකුගඩු ජාවාරම මෑත කාලයේ ආරම්භ වූවක් නොවෙයි", "News Content": "ඉන්දියාව හා ශ්‍රී ලංකාව අතර සිදු වූවා යැයි කියන වකුගඩු ජාවාරම මෑත කාලයේදී ආරම්භ වූවක් නොවන බව රජයේ හෙද නිලධාරීන්ගේ සංගමයේ සභාපති සමන් රත්තප්‍රිය මහතා ප්‍රකාශකර තිබේ.ඒ මහතා මේ බව ප්‍රකාශකර සිටියේ අද(25) කොළඔ පැවැති මාධ්‍ය හමුවකට එක් වෙමිනි.මෙවැනිම සිදුවීමක් 2013-2014 කාල වකවානුව තුළ සිදු වූ බවත්, ඒ පිළිබද සොයා බැලීම සඳහා පංචපුද්ගල කමිටුවක් පත් කළ බවත් ඒ මහතා එහිදී කියා සිටියේය.අදාළ සිදුවීමේ විමර්ශන කටයුතු අපරාධ පරීක්ෂණ දෙපාර්තමේන්තුවට භාරදුන් බවත්, නමුත් ඒ කිසිදු සොයා බැලීමක් හෝ විමර්ශන කටයුත්තක් මෙතෙක් සිදු වී නොමැති බවත් ඒ මහතා සඳහන් කළේය.එසේ සිදු වීමට පැවති දේශපාලන තත්ත්වයේ හෝ වෛද්‍යවරුන්ගේ බලපැමක් සිදු වූවාද යන්න සැක සහිත බවද ඒ මහතා පෙන්වා දුන්නේය.මෙහිදී මාධ්‍ය වේදියෙකු නැගූ ප්‍රශ්නයකට පිළිතුරු ලබා දෙමින් සමන් රත්තප්‍රිය මහතා ප්‍රකාශකර සිටියේ ප්‍රමිතියෙන් හා ගුණාත්මක බවින් ඉහළ අධ්‍යාපනයක් පවත්වාගෙන යන්නේ නම් මාලඹේ පෞද්ගලික වෛද්‍ය විද්‍යාලය වැනි ආයතන පවත්වාගෙන යාමට ඔවුන් සහය පළ කරන බවයි.", "URL": "https://sinhala.adaderana.lk/news.php?nid=56636", "Category": null, "Parent URL": null}