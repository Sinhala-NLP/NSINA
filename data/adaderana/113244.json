{"Source": "Adaderana", "Timestamp": "July 3, 2019 08:51 am", "Headline": "අමෙරිකාව සහ යුරෝපා සංගමය අතර ගැටුමක්", "News Content": "ගුවන් සමාගමක් සමගින් යුරෝපානු සංගමය කළ ගනුදෙනුවක් පාදක කරගනිමින් අමෙරිකාව සහ යුරෝපා සංගමය අතර ගැටුමක් හටගෙන තිබේ. යුරෝපා සංගමයට අයත් රටවලින් ආනයනය කරන භාණ්ඩ මත අමෙරිකානු ඩොලර් බිලියන 4ක අතිරේක බද්දක් අය කිරීමට අමෙරිකාව සුදානමින් පසුවන බව වාර්තා වෙයි. යුරෝපානු සංගමය, ගුවන් සමාගමක් සමග සිදුකළ ගනුදෙනුවක් සම්බන්ධයෙන් ඇති වු මතගැටුමකට අනුව මෙම පියවර ගන්නා බව අමෙරිකානු බලධාරීන් පවසයි. අමෙරිකානු වෙළෙද නියෝජිතයන්ට අනුව මෙහිදී යුරෝපයෙන් ගෙන්වන ඔලිව්, කිරි, කෝපි, මාංශ නිෂ්පාදන සහ විස්කි වැනි මත්පැන් වර්ග මත මේ බදු පනවනු ඇත. පසුගිය අප්‍රේල් මාසයේ නිකුත් වූ දත්තවලට අනුව අදාළ භාණ්ඩවල සමස්ත ආනයන ප්‍රමාණය අමෙරිකානු ඩොලර් බිලියන 11ක් වන බවද මේ වාර්තාවල වැඩිදුරටත් සඳහන්ය. නීතියට පටහැනිව යමින් පරිපාලිත සමාගම් කිහිපයක් යුරෝපා සංගමය විසින් එයාර්බස් සමාගම වෙත අලෙවිකර ඇති බවට අමෙරිකාව පසුගිය අප්‍රේල් මාසයේදී චෝදනා කළාය. එම ගනුදෙනුව මඟින් අමෙරිකානු රජය වෙත අනියම් ලෙසින් බලපෑමක් එල්ල වූ බව ඔවුන්ගේ මතයයි. ඊට එරෙහිව බිලියන 11ක් වන යුරෝපා ආනයන මත බදු පනවන බවට අමෙරිකාව තර්ජනය කළේ ඉන් පසුවයි. යම් හෙයකින් අමෙරිකාව එවැනි බද්දක් පැනවුවහොත් අමෙරිකාවෙන් යුරෝපානු සංගමයට අයත් රටවල් වෙත ගෙන්වන අමෙරිකානු ඩොලර් බිලියන 20ක වටිනාකමින් යුත් භාණ්ඩ මත බදු පනවන බව ඊට ප්‍රතිචාර ලෙසින් එම සංගමයද තර්ජනාත්මකව සඳහන් කළාය. කෙසේ නමුත් අදාළ සිදුවීම සම්බන්ධයෙන් ලෝක වෙළෙද සංවිධානය දැනට පරීක්ෂණයක් අරඹා ඇති අතර එහි ප්‍රතිඵල මත බදු පැනවීම තීරණය කිරීමටත් දෙපාර්ශ්වයම එකගවී සිටියි. යම් හෙයකින් බදුපැනවීමක් සිදුවනවා නම් එය ලබන අගෝස්තු මාසය ආරම්භයේදී සිදුවනු ඇත.", "URL": "https://sinhala.adaderana.lk/news.php?nid=113244", "Category": null, "Parent URL": null}