{"Source": "Adaderana", "Timestamp": "August 2, 2018 07:16 pm", "Headline": "පාර්ලිමේන්තු මන්ත්‍රීවරුන්ගේ වැටුප් ඉහළ දැමීමේ සූදානමක් ?", "News Content": "අධිකරණ ක්ෂේත්‍රයේ වැටුප්තල වලට සමාන්තරව පාර්ලිමේන්තු මන්ත්‍රීවරුන්ගේ වැටුප් ඉහළ දැමීමට මේ වන විට කටයුතු සිදු කෙරෙමින් පවතින බව වාර්තා වේ. ඒ අනුව මහාධිකරණ විනිසුරුවරයෙකුගේ වැටුපට සමාන වන පරිදි පාර්ලිමේන්තු මන්ත්‍රීවරයෙකුගේ වැටුප එක්ලක්ෂ විසිපන්දහස දක්වා ඉහළ යනු ඇති බව පාර්ලිමේන්තු ප්‍රකාශකයෙක් අද දෙරණට සඳහන් කළේය. විනිසුරුවරුන්ගේ වැටුප් වලට සමානුපාතිකව මැති ඇමතිවරුන්ගේ වැටුප් සියයට 215 කින් වැඩි කිරීමට මේ වනවිට කටයුතු සිදුවෙමින් පවතින බව ජාතික පුවත් පතක අද (02) දිනයේදී වාර්තා කර තිබිණි. ඒ අනුව අප මේ සම්බන්ධයෙන් අද දෙරණ පාර්ලිමේන්තු කාර්ය මණ්ඩල ප්‍රකාශකයෙකුගෙන් සිදුකළ විමසීමකදී ඔහු සඳහන් කලේ අධිකරණ ක්ෂේත්‍රෙය් වැටුප් වැඩිවීම්වලට සමාන්තරව පාර්ලිමේන්තු මන්ත්‍රීවරුන්ගේ වැටුප් ඉහළ දැමීමට පක්ෂ නායක රැස්වීමකදී තීරණය කර ඇති බවයි. ජූලි 17 වනදා පැවති මෙම පක්ෂ නායක රැස්වීමට ජනතා විමුක්ති පෙරමුණේ නායක අනුර කුමාර දිසානායක , ඒකාබද්ධ විපක්ෂයේ නායක දිනේෂ් ගුණවර්ධන , එක්සත් ජනතා නිදහස් සන්ධානයේ පාර්ලිමේන්තු කණ්ඩායම් නායක අමාත්‍ය නිමල් සිරිපාල ද සිල්වා ,සභානායක අමාත්‍ය ලක්ෂ්මන් කිරිඇල්ල සහ දෙමළ ජාතික සන්ධානයේ එම්.ඒ සුමන්දිරන් ඇතුළු පක්ෂ නායකයින් පිරිසක් සහභාගීවී තිබේ. මේ අතර මේ සම්බන්ධයෙන් අදහස් දක්වමින් මුදල් හා ජනමාධ්‍ය අමාත්‍ය මංගල සමරවීර මහතා ප්‍රකාශ කළේ තමා පෞද්ගලිකව මෙම යෝජනාවට අකමැති බවයි.", "URL": "https://sinhala.adaderana.lk/news.php?nid=93707", "Category": null, "Parent URL": null}