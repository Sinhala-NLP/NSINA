{"Source": "Adaderana", "Timestamp": "March 31, 2014 10:16 pm", "Headline": "රංගන හේරත් නවසීලන්තයේ බලාපොරොත්තු සුනු විසුණු කරයි", "News Content": "රංගන හේරත් ලකුණු 3ට කඩුලු 5ක් බිඳ හෙළමින් පන්දුවාර 20-20 ලෝක කුසලාන ක්‍රිකට් තරඟාවලියේ අවසන් පූර්ව වටයට පිවිසීමේ නවසීලන්ත බලාපොරොත්තු සුනු විසුණු කරමින් ශ්‍රී ලංකාවට විශිෂ්ට ජයග්‍රහණයක් අත්කර දීමට මීට ටික වේලාවකට පෙර සමත් විය. ඒ පන්දුවාර 20-20 ලෝක කුසලාන ක්‍රිකට් තරඟාවලියේ නවසීලන්තය සමග අද පැවැති තරඟයේදීය. මෙම තරඟයේ පළමුවෙන් පන්දුවට පහරදුන් ශ්‍රී ලංකා කණ්ඩායම පන්දුවාර 19.1දී සියලු දෙනා දැවී ලකුණු 119ක් ලබා ගැනීමට සමත් විය. පිළිතුරු වශයෙන් නවසීලන්ත කණ්ඩායම පන්දුවාර 15.3දී කඩුලු 9ක් දැවී ලබාගත්තේ ලකුණු 60ක් පමණි. ආබාධයක් නිසා අවසන් පෙළ පිතිකරුවෙකු පන්දුවට පහරදීමට පිටියට පිවිසියේ නැත. ශ්‍රී ලංකා කණ්ඩායම ලබාගත් ලකුණු 119 ප්‍රතිවාදීන්ට බැලූ බැල්මට පහසු ඉලක්කයක් ලෙස පෙනුන ද මන්දගාමී තණතිල්ලකින් උපරිම ප්‍රයෝජන ගත් රංගන හේරත් කඩුලු 5කුත් ඔහුට අනඟි සහයක් දුන් සචිත්‍ර සේනානායක කඩුලු 2කුත් බිඳ දැමීමට සමත් විණ. නවසීලන්ත ඉනිමේ එකම නැංගූරම බවට පත්වූ කේන් විලියම්සන් ලකුණු 42ක් ලබාසිටියදී දුවද්දී දැවී ගිය අතර සෙසු පිතිකරුවන් කිසිවෙකුටත් ලකුණු 5 සීමාව ඉක්මවා යාමට නොහැකිවීම විශේෂත්වයකි. රංගන හේරත් පන්දුවාර 3.3දී නිලකුණු පන්දුවාර 2ක් සමගින් ලකුණු 3ට කඩුලු 5ක් බිඳ දැමීය. ඔහුට අනඟි සහයක් දුන් සචිත්‍ර සේනානායක පන්දුවාර 3දී ලකුණු 3ට කඩුලු 2ක් බිඳ දැමීමට සමත් විය. මෙම ජයග්‍රහණයත් සමඟ ශ්‍රී ලංකාව අවසන් පූර්ව වටයට තේරී පත්වූ අතර ශ්‍රී ලංකාව නියෝජනය කරන කාණ්ඩයෙන් දකුණු අප්‍රිකාව ද එම වටයට සුදුසුකම් ලබා තිබේ.", "URL": "https://sinhala.adaderana.lk/news.php?nid=42207", "Category": null, "Parent URL": null}