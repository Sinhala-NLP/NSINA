{"Source": "Adaderana", "Timestamp": "June 9, 2014 12:45 pm", "Headline": "පොසොන් සතිය අද සිට - තැබෑරුම්, මස් අලෙවිය බෑ", "News Content": "පොසොන් පුරපසළොස්වක පොහොය දිනය නිමිත්තෙන් වන ජාතික පොසොන් සතිය අදින් ආරම්භ වෙයි. ‘‘කළගුණ සලකමු - මිහිදු හිමි සමරමු” යන තේමාව යටතේ පොසොන් සතියේ වැඩසටහන් ලබන මස 15 වන දින දක්වා ඓතිහාසික අටමස්ථානය, මිහින්තලය සහ තන්තිරිමලය පුජාභූමි කේන්ද්‍ර කරගනිමින් පැවැත්වීමට කටයුතු යොදා ඇත. පොසොන් උත්සවය වෙනුවෙන් අනුරාධපුර දිස්ත්‍රික්කයේ සියලු සුරාසැල් සහ මස් වෙළඳසැල් වසා දැමීමට තීරණය කර තිබේ. මේ අතර පොසොන් උත්සවය නිමිත්තෙන් ලක්ෂ 20ක පමණ සැදැහැවතුන් පිරිසක් අනුරාධපුර ප්‍රදේශයට පැමිණෙනු ඇති බවට විශ්වාස කෙරේ. එම ජනතාවගේ ආරක්ෂාව සඳහා විශේෂ වැඩපිළිවෙළක් ක්‍රියාත්මක කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. මේ අතර අනුරාධපුර දිස්ත්‍රික්කයේ ප්‍රධාන වැව් ආශ්‍රිතව දියනෑමට යාමේදී ජිවිතාරක්ෂක කණ්ඩායම් වල උපදෙස් අනුව කටයුතු කරන ලෙස පොලීසිය මහජනතාවගෙන් ඉල්ලීමක් කරයි. ප්‍රධාන වැව් 08ක් ආශ්‍රිතව ජිවිතාරක්ෂක කණ්ඩායම් 16ක් පමණ අද සිට ලබන 15 වන දින දක්වා රාජකාරි කටයුතු යොදවා ඇති බව නාවික හමුදාව පවසයි. මේ අතර පොසොන් සමය වෙනුවෙන් අනුරාධපුරයට පිවිසෙන සැදැහැවතුන්ගේ ගමනාගමන කටයුතු සඳහා හෙට සිට විශේෂ දුම්රිය සේවාවක් ක්‍රියාත්මක කරන බව දුම්රිය ගමනාගමන අධිකාරි එල්.ඒ.ආර් රත්නායක මහතා සඳහන් කරයි.", "URL": "https://sinhala.adaderana.lk/news.php?nid=43838", "Category": null, "Parent URL": null}