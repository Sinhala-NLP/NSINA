{"Source": "Adaderana", "Timestamp": "August 28, 2014 05:13 pm", "Headline": "රහස් පොලීසියට තර්ජන කළැයි කී වාස්ට ඇප!", "News Content": "අපරාධ පරීක්ෂණ දෙපාර්තමේන්තුවේ නිලධාරීන් පිරිසකට මරණ තර්ජනය කිරීම සම්බන්ධයෙන් චෝදනා එල්ල වී සිටින හිටපු නියෝජ්‍ය පොලිස්පති වාස් ගුණවර්ධන මහතාට ඇප නියම කර තිබේ. අදාළ නඩුව කොළඹ මහාධිකරණය හමුවේ කැඳවූ අවස්ථාවේ විනිසුරු අයිරාංගනී පෙරේරා මහත්මිය රුපියල් විසි පන්දහසක මුදල් ඇපයක් මත විත්තිකරු නිදහස් කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය. නඩුවේ සාක්ෂිකරුවන්ට බලපෑම් නොකළ යුතු බව විත්තිකරුට දැනුම් දුන් විනිසුරුවරිය ඔහුගේ විදේශ ගමන් තහනම් කරන ලෙස ද නියෝග කර ඇති බව සඳහන්ය. 2013 වසරේ ජුනි මස 13 වන දින අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ෂානි අබේසේකර ඇතුළු නිලධාරීන් පිරිසකට මරණ තර්ජන කළ බවට වාස් ගුණවර්ධන මහතාට චෝදනා එල්ල වී ඇත. අදාළ නඩුව ලබන මස 12 වන දින යළි කැඳවීමට නියමිතය.", "URL": "https://sinhala.adaderana.lk/news.php?nid=45672", "Category": null, "Parent URL": null}