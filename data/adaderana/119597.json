{"Source": "Adaderana", "Timestamp": "September 20, 2019 04:38 pm", "Headline": "ඌරුබොක්කේ පුද්ගල පැහැර ගැනීමට සැක තිදෙනෙක් අත්අඩංගුවට", "News Content": "පැහැර ගැනීමට ලක්වු ඌරුබොක්ක බෙරලපනාතර සමුපාකාර සමිතියේ අධ්‍යක්ෂවරයා කොට්ටාව ප්‍රදේශයේ අත්හැර ගොස් තිබියදී පොලීසිය විසින් සොයාගෙන ඇත. විමර්ශන සිදු කළ පොලිස් කණ්ඩායම් විසින් පැහැර ගැනීම සම්බන්ධයෙන් සැකකරුවන් තිදෙනෙකු ද අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය පැවසුවේ. බෙරලපනාතර, වැව්ලියද්ද පාර ප්‍රදේශයේ පදිංචි 43 හැවිරිදි සුරංග ලක්මාල් එදිරිසිංහ යන බෙරලපනාතර සමුපාකාර සමිතියේ අධ්‍යක්ෂවරයා ඊයේ උදෑසන වෑන් රථයකින් පැමිණි පිරිසක් විසින් පැහැර ගෙන ගොස් ඇති බවට ඔහුගේ බිරිඳ ඌරුබොක්ක පොලිසීයට පැමිණිල්ලක් සිදුකර තිබුණි. ඒ අනුව සී.සී.ටී.වී දර්ශන උපයෝගි කර ගනිමින් සිදුකළ විමර්ශන වලදි අදාළ වෑන් රථය කොට්ටාව ප්‍රදේශයේ කුළි රථ ආයතනයකින් ලබා ගත් වෑන් රථයක් බවට අනාවරණය වී ඇත. අදාළ වෑන් රථය කුළියට රැගෙන ගිය පුද්ගලයින් දෙදෙනෙකු විසින් එය ගෙනවිත් භාරදෙන අවස්ථාවේ පොලිස් නිලධාරීන් ඔවුන් අත්අඩංගුවට ගෙන ඇති බව සඳහන්. කඩුවෙල කොරතොට ප්‍රදේශයේ පදිංචි 24 හැවිරිදි සැකකරුවන්දෙදෙනෙකු මෙලෙස අත්අඩංගුවට ගෙන ඇති අතර සිදුකළ වැඩිදුර විමර්ශන වලදි 26 හැවිරිදිඅතුරුගිරිය ප්‍රදේශයේ පදිංචි තවත් සැකකරුවෙකු අත්අඩංගුවට ගැනීමට හැකිව ඇත. පැහැර ගැනීමට ලක් වු බෙරලපනාතර සමුපාකාර සමිතියේ අධ්‍යක්ෂවරයා විසින් වැල්ලවත්ත ප්‍රදේශයේ ඉඩමක් මිලදී ගැනීමට විරුද්ධ වු පිරිසක් විසින් ලබාදුන් කොන්ත්‍රාත්තුවක් මත මෙම පැහැර ගැනීම සිදුකර ඇති බවට පොලිසිය සැක පළ කරයි.", "URL": "https://sinhala.adaderana.lk/news.php?nid=119597", "Category": null, "Parent URL": null}