{"Source": "Adaderana", "Timestamp": "April 5, 2018 12:43 pm", "Headline": "හෙරොයින් ග්‍රෑම් 8කට පුද්ගලයෙක් ජීවිත කාලෙටම හිරේ යයි", "News Content": "හෙරොයින් මත්කුඩු ග්‍රෑම් 8.9 ක් සන්තකයේ තබා ගැනීමේ චෝදනාවට වරදකරු කරන ලද තිස්තුන් හැවිරිදි පුද්ගලයකුට කොළඹ මහාධිකරණය විසින් ජීවිතාන්තය දක්වා සිර දඬුවම් නියම කරන ලදී. කොළඹ මහාධිකරණ විනිසුරු විකුම් කළුආරච්චි මහතා විසින් මෙම දඬුවම ප්‍රකාශයට පත් කරන ලද්දේ කොළඹ 14 , ෆර්ගියුෂන් පාරේ පදිංචි සංගර් කදීෂ්වරන් නමැති අයකුටය. 2011 වසරේ සැප්තැම්බර් මස 06 වනදා හෙරොයින් මත්කුඩු ග්‍රෑම් 8.9 ක් සන්තකයේ තබාගෙන සිටියදී පොලිස් මත්ද්‍රව්‍ය නාශක කාර්යාංශය විසින් මාලිගාවත්ත ප්‍රදේශයේ දී මෙම විත්තිකරු අත්අඩංගුට ගෙන තිබුණි. ඉන් අනතුරුව නීතිපතිවරයා විසින් ඔහුට එරෙහිව කොළඹ මහාධිකරණය හමුවේ නඩු පැවරූ අතර දීර්ඝ නඩු විභාගයකින් පසුව මහාධිකරණ විනිසුරුවරයා තීන්දු කළේ හෙරොයින් මත්කුඩු සන්තකයේ තබාගැනීම චෝදනාවට විත්තිකරු වරදකරු කරන බවයි.", "URL": "https://sinhala.adaderana.lk/news.php?nid=86978", "Category": null, "Parent URL": null}