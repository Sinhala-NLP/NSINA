{"Source": "Adaderana", "Timestamp": "April 3, 2017 01:29 pm", "Headline": "දුම්රියේ ගැටී ගර්භනී ඇතින්නක් මියයාම ගැන වාර්තාවක් කැඳවයි", "News Content": "මන්නාරම, මඩු පරයනාලන්කුලම ප්‍රදේශයේදී දුම්රියක ගැටීමෙන් ගර්භනී ඇතින්නක් මියයාමේ සිද්ධිය සම්බන්ධයෙන් වාර්තාවක් කැඳවා ඇති බව වනජීවි දෙපාර්තමේන්තුව පවසයි. වනජීවි අධ්‍යක්ෂ ඩබ්ලිව්. එච්.කේ. පතිරත්න මහතා සඳහන් කළේ මඩු සහකාර වනජිවි අධ්‍යක්ෂ කාර්යාලයෙන් සිද්ධිය පිළිබඳ වාර්තාවක් කැඳවා ඇති බවය. තලෙයිමන්නාරම සිට කොළඹ බලා ධාවනය වූ දුම්රියේ ගැටීමෙන් ඊයේ (2) රාත්‍රී එම ඇතින්න මියගොස් තිබේ. මියගිය ඇතින්න වයස අවුරුදු 09ක් පමණ වන අතර ඇතින්නගේ කුසේ මාස 04ක පමණ කළලයක් තිබූ බව වාර්තා වෙයි. මැදවච්චිය සිට තලෙයිමන්නාරම දක්වා වන මාර්ගයේ දුම්රිය ධාවනයේදී වනජිවි නිලධාරින් ද වන අලි නිරික්ෂණය කිරිම සඳහා දුම්රිය රියදුරන් සමඟ ගමන් කළ යුතු වේ. අනතුර සිදුවන අවස්ථාවේදී එම නිලධාරින් දුම්රියේ ගමන් කර තිබේද යන්න තහවුරු කර ගැනිම අදාළ වාර්තාව කැඳවීමේ අරමුණ වේ. කෙසේ වුවද වන අලි දුම්රියේ ගැටීම වැළැක්විම සඳහා වනජීවි නිලධාරින් දුම්රියේ නිරික්ෂණයට යෙදවීම සාර්ථක ක්‍රමයක් නොවන බව ජෛව සංරක්ෂණ මධ්‍යස්ථානයේ සභාපති පුබුදු වීරරත්න මහතා සඳහන් කළේය.", "URL": "https://sinhala.adaderana.lk/news.php?nid=71666", "Category": null, "Parent URL": null}