{"Source": "Adaderana", "Timestamp": "December 10, 2011 02:44 pm", "Headline": "ජන අරගලයේ සංවිධායකයෙක් හා තවත් අයෙක් අතුරුදහන්", "News Content": "අද(10) පෙරවරුවේ යාපනය නගරයේ පැවැත්වීමට නියමිතව තිබූ මාධ්‍ය සාකච්ඡාවක සංවිධාන කටයුතු වෙනුවෙන් පිටත්ව ගිය ජන අරගලය ව්‍යාපාරයේ සංවිධායකයකු හා තවත් පුද්ගලයෙකු අතුරුදහන්ව ඇති බව එම ව්‍යාපාරයේ ජාතික සංවිධායක, ප්‍රජාතන්ත්‍රවාදී ජාතික සන්ධානය පාර්ලිමේන්තු මන්ත්‍රී අජිත් කුමාර මහතා පවසයි. අදාළ මාධ්‍ය සාකච්ඡාව සඳහා අවශ්‍ය ස්ථානයක් වෙන්කරවා ගැනීම සඳහා ඊයේ(09) ලලිත් කුමාර වීරරාජ් නැමති මෙම සංවිධායකයා වව්නියාවේ සිට පිටත්ව පැමිණ තිබේ. ඔහු පස්වරු 5 ට පමණ යාපනය, ආවරන්ගාල් ප්‍රදේශයේ වෙසෙන කුගන් මුරුගනන්දන් නැමැත්තාගේ නිවසට පැමිණ ඔහු සමග යතුරු පැදියකින් පිටත්ව ගිය බව මුරුගනන්දන්ගේ බිරිඳ ප්‍රකාශ කළ බව අජිත් කුමාර මහතා සඳහන් කළේය. තමන් සහ ජන අරගලය ව්‍යාපා‍රයේ කැඳවුම්කරු වන චමීර කොස්වත්ත මහතා ඇතුළු අද පැවැත්වීමට නියමිතව තිබූ මාධ්‍ය සාකච්ඡාවක සඳහා සහභාගි වන පිරිස සමග යාපනය නගරය වෙත පැමිණෙන අතර වීරරාජ් දුරකථනයෙන් සම්බන්ධ කර ගැනීමට උත්සාහ කළ ද එම උත්සාහයන් ව්‍යර්ථ වූ බව ද ඔහු ප්‍රකාශ කළේය‍. මුරුගනන්දන්ගේ නිවස වෙත ගොස් පරීක්ෂා කළ ද ඔවුන් ආපසු නොපැමිණි බව ඔහුගේ බිරිඳ සඳහන් කළ බවත්, ඉන්පසුව තවදුරටත් සොයාබැලීම් සිදුකළ ද ඔවුන් පිළිබඳ කිසිදු ආරංචියක් ලබාගත නොහැකි වූ බවත් පාර්ලිමේන්තු මන්ත්‍රීවරයා කියා සිටියේය. පසුව තමන් විසින් මෙම සිද්ධිය සම්බන්ධව යාපනය පොලිසිය වෙත පැමිණිල්ලක් කළ බව ද අජිත් කුමාර මහතා සඳහන් කළේය. මෙම වීරරාජ් නැමති පුද්ගලයාට මීට පෙර 2010 වසරේ යාපනය නගරයේ පැවති අතුරුදහන්වූවන් සම්බන්ධව පැවති උද්ඝෝෂණ ව්‍යාපාරයක් අතරතුර පහරකෑමට ලක්ව තුවාල ලැබී බව ද හෙතෙම පෙන්වාදුන්නේය. එමෙන්ම මෙම වසරේ මුල් කාලයේ දී ඔහු කිසිදු හේතුවකින් තොරව හමුදාව විසින් අත්අඩංගුවට ගෙන ප්‍රශ්න කිරීමෙන් අනතුරුව නිදහස් කළ බවත් මන්ත්‍රීවරයා පැවසීය. ඉන්පසුව ද අවස්ථා කිහිපයක දී වීරරාජ් අත්අඩංගුවට පත්වූ බව අද දෙරණ වෙත අදහස් දක්වමින් පාර්ලිමේන්තු මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=20587", "Category": null, "Parent URL": null}