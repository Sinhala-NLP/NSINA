{"Source": "Adaderana", "Timestamp": "December 11, 2011 01:12 pm", "Headline": " ‍‍ඩෙංගු පාලනයට ටියුෂන් ගන්න පකිස්ථානු වෛද්‍ය කණ්ඩායමක් එයි", "News Content": "ඩෙංගු රෝගය පාලනය පිළිබඳව අධ්‍යයනය කිරීමට පකිස්ථානු වෛද්‍ය කණ්ඩායමක් දිවයිනට පැමිණ තිබේ. 60 දෙනෙකුගෙන් සමන්විත මෙම වෛද්‍ය කණ්ඩායම අද දිනයේ දිවයිනට පැමිණි බව සෞඛ්‍ය අමාත්‍යාංශය ප්‍රකාශ කරයි. අදාළ වෛද්‍ය කණ්ඩායම හෙ‍ට දිනයේ සිට දින 10ක කාලයක් ඩෙංගු රෝග මර්දනය පිළිබඳ පුහුණු වැඩසටහන් වලට සහභාගී වනු ඇති බව සඳහන් වේ. විශේෂයෙන් ඩෙංගු රෝග පාලනය සඳහා අවශ්‍ය සායනික පුහුණුව , රෝග මර්දන කටයුතු පිළිබඳව න්‍යායාත්මක හා ප්‍රායෝගික පුහුණුවක් මෙහිදී ලබාදීමට නියමිත බව සෞඛ්‍ය අමාත්‍යාංශය ප්‍රකාශ කරයි. පසුගිය ඔක්තෝබර් මාසයේ පකිස්ථානයේ ලාහෝර් සහ පන්ජාබ් ප්‍රදේශවල පැතිර ගිය ඩෙංගු වසංගත තත්ත්වය පාලනය කිරීම සඳහා මෙරට වෛද්‍ය කණ්ඩායමක් පකිස්ථානයට යැවීමට ද සෞඛ්‍ය අමාත්‍යාංශය විසින් කටයුතු කරනු ලැබිණි.", "URL": "https://sinhala.adaderana.lk/news.php?nid=20604", "Category": null, "Parent URL": null}