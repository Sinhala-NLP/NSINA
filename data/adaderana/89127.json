{"Source": "Adaderana", "Timestamp": "May 15, 2018 11:31 am", "Headline": "අකුණු සැර වැදී මව මරුට - පියා සහ දරුවා රෝහලට", "News Content": "හබරණ - එප්පාවල පහේ කනුව ප්‍රදේශයේ - මෑ කරල් හේනක ගසක් උඩ පැළක සිටී මවකට අකුණුසැර වැදී මවක් මියගොස් පියා සහ වයස අවුරුදු 9 ක දරුවෙකු තුවාල ලබා දඹුල්ල රෝහලට ඇතුළත් කර ඇතැයි හබරණ පොලීසිය කියයි. මෙසේ මියගොස් ඇත්තේ හබරණ - නාමල්පුර එප්පාවල - පහේ කනුව ප්‍රදේශයේ පදිංචි පි. සෝමාවතී (50) නමැති එක්දරු මවකි. තුවාල ලබා ප්‍රතිකාර ලබන්නේ ඇයගේ සැමියා වූ සුනිල් වීරසිංහ (52) සහ නව හැවිරිදි දරුවෙකු බව හබරණ පොලීසියේ ස්ථානාධිපතිවරයා සඳහන් කළේය. 14 දින පස්වරුවේ මෙම පිරිස සිය මෑකරල් වගාවේ මෑකරල් කඩමින් සිටියදී එකවරම වර්ෂාව ලැබීමත් සමඟ හේනේ තිබූ ගහ උඩ පැලට නැග ඇත්තේ වැස්සෙන් බේරීමට බව පොලීසිය කියයි. එම අවස්ථාව අකුණුසැර වැදී මෙම මරණය සිදුව ඇති බව මූලික පරීක්ෂණවලදී හෙළි වී ඇතැයි පරීක්ෂණ පවත්වන හබරණ පොලීසිය සඳහන් කළේය. අකුණුසැරින් කම්පනයට පත්වූ සැමියා සහ පුතා හබරණ රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා දඹුල්ල මූලික රෝහලට මාරු කර එවා තිබේ. එම දෙදෙනාගේ තත්ත්වය බරපතළ නොවන බව දඹුල්ල රෝහලේ ප්‍රකාශකයකු පැවසීය. අනතුර පිළිබඳව දඹුල්ල රෝහල් පොලීසියේ දැනුම්දීම පරිදි හබරණ පොලීසිය පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=89127", "Category": null, "Parent URL": null}