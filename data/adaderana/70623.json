{"Source": "Adaderana", "Timestamp": "March 9, 2017 12:44 pm", "Headline": "ඉන්දීය ධීවරයින් පිරිසක් නිදහස් කරන්න තීරණයක්", "News Content": "මෙරට අත්අඩංගුවේ පසුවූ ඉන්දීය ධීවරයින් පිරිසක් නිදහස් කිරීමට තීරණය කර ඇති බව ධීවර අමාත්‍ය මහින්ද අමරවීර මහතා පවසයි. අමාත්‍යවරයා සඳහන් කළේ ඉන්දීය ධීවරයින් 35 දෙනෙකු කඩිනමින් නිදහස් කිරීමට අවශ්‍ය පියවර ගන්නා බවයි. කච්චතිව් දූපතට ආසන්න ශ්‍රී ලංකා මුහුදු සීමාවේදී වෙඩි වැදීමකින් ඉන්දීය ධීවරයෙකු පසුගියදා මියගොස් තිබුණි. එම සිද්ධියට අදාළව නාවික හමුදාවට චෝදනා එල්ල වූ අතර නාවික හමුදාව ලිඛිත ප්‍රකාශයක් යොමු කරමින් ඉන්දීයාවේ ශ්‍රී ලංකා මහ කොමසාරිස් කාර්යාලයට දැනුම් දුන්නේ මෙරට නාවික හමුදාව විසින් එවැනි වෙඩි ප්‍රහාරයක් එල්ල නොකළ බවයි. කෙසේවෙතත් සිද්ධිය සම්බන්ධයෙන් නාවික හමුදාව මේ වන විට අභ්‍යන්තර පරීක්ෂණයක් ආරම්භ කර තිබේ. මේ වන විට ඉන්දීය ධීවරයින් 85 දෙනෙකු ශ්‍රී ලංකා අත්අඩංගුවේ පසුවන බව නාවික හමුදාව සඳහන් කළේය. මෙරට ධීවරයින් 14 දෙනෙකු මේ වන විට ඉන්දීය අත්අඩංගුවේ පසුවෙයි.", "URL": "https://sinhala.adaderana.lk/news.php?nid=70623", "Category": null, "Parent URL": null}