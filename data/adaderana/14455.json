{"Source": "Adaderana", "Timestamp": "February 25, 2011 08:17 am", "Headline": "අද ලෝක කුසලාන තවත් තරග 2 ක්", "News Content": "ලෝක කුසලාන ක්‍රිකට් තරගාවලියේ තවත් තරග දෙකක් අද(25) පැවැත්වෙයි. ඒ කාණ්ඩය යටතේ ඕස්ට්‍රේලියාව සහ නවසීලන්තය අතර තරගය අද පෙරවරු‍ 9.30 ට ඉන්දියාවේ නාග්පූර්හි දී ආරම්භ වීමට නියමිතය. බංග්ලාදේශය සහ අයර්ලන්තය අතර තරගය අද පස්වරුවේ බංග්ලාදේශයේ මීර්පූර් හිදී පැවැත්වෙයි. මේ අතර බටහිර ඉන්දීය කොදෙව් කණ්ඩායම සහ දකුණු අප්‍රිකාව අතර ඊයේ(24) පැවති තරගයෙන් කඩුළු 7 ක විශිෂ්ට ජයක් හිමිකරගැනීමට දකුණු අප්‍රිකානු කණ්ඩායම සමත්විය. තරගයේ ප්‍රථමයෙන් පන්දුවට පහරදුන් බටහිර ඉන්දීය කොදෙව් කණ්ඩායමට පන්දුවාර 47 පන්දු 3 ක දී සියලු දෙනා දැවී ලබාගත් ලකුණු සංඛ්‍යාව 222 කි. පිළිතුරු ඉනිම ඇරඹූ දකුණු අප්‍රිකානු කණ්ඩායම පන්දුවාර 42 පන්දු 5ක් අවසානයේ කඩුළු 3 ක් පමණක් දැවී සිය ජයග්‍රහණය වාර්තා කරනු ලැබීය. එම ඉනිම වෙනුවෙන් ඒ.බී. ඩිවිලියස් ලකුණු 107 ක් ලබාගත් අතර ඔහුට තරගයේ වීරයා සම්මානය හිමිවිය.", "URL": "https://sinhala.adaderana.lk/news.php?nid=14455", "Category": null, "Parent URL": null}