{"Source": "Adaderana", "Timestamp": "March 4, 2019 09:38 am", "Headline": "මම පත්වීම ගන්න කාළේ දැන් තිබෙන පහසුකම් තිබුනේ නෑ", "News Content": "දන්ත ශල්‍ය වෛද්‍යවරුන් 46 කට පත්වීම් ලිපි ප්‍රදානය කිරිම සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් සෞඛ්‍ය අමාත්‍යාංශ ශ්‍රවණාගාරයේ දී පසුගියදා පැවැත්විනි. මෙහිදී අදහස් දැක් වූ සෞඛ්‍ය අමාත්‍යවරයා පැවසු වේ තමන් ශල්‍ය වෛද්‍යවරයෙකු ලෙස පත්වීම් ලබා පැමිණෙන විට අනෙක් වෛද්‍යවරුන්ට මෙන් සියලු පහසුකම් නොතිබුණ බවයි. එම පහසුකම් දන්ත ශල්‍ය වෛද්‍යවරුන්ට ලබාගැනීමට තමන්ද සටන් කළ බවත් අදියරෙන් අදියර ඉල්ලීම් දිනා ගත් බවත් අමාත්‍යවරයා පැවසීය. පැය 24 සේවාව දන්ත ශල්‍ය වෛද්‍යවරුන්ට ලබාගැනීමත් සමඟ නිල නිවාස පවා හිමි වු බවත් වර්තමානයේ අනෙක් වෛද්‍යවරුන් මෙන් දන්ත ශල්‍ය වෛද්‍යවරුන් ද සම මට්ටමේ සිටින බවත් අමාත්‍යවරයා මෙහිදි ප්‍රකාශ කළේය. දන්ත ශල්‍ය වෛද්‍යවරුන්ටද සම අයිතිවාසිකම් හිමි වී තිබෙන බවද අමාත්‍යවරයා පවසයි. මෙහිදි වැඩිදුරටත් අදහස් දැක්වු අමාත්‍යවරයා, (\" වර්තමානයේ නිදහස් සෞඛ්‍ය සේවාවේ ප්‍රතිලාභ සියයට සියයක්ම ජනතාවට හිමි වෙනවා. මීට පෙර තිබූ රජයන්ට වඩා මෙම රජය යටතේ සෞඛ්‍ය පහසුකම් හිමිවීම ඉතාම වැදගත්. නමුත් රජයේ විගණකාධිපතිවරයා ප්‍රකාශ කරනවා සෞඛ්‍ය සේවා ලිඛිතව විධිමත්ව සිදු කරන ලෙස. ලියකියවිලි නිවැරදි නම් ගැටලුව අවසන් නමුත් සෞඛ්‍ය සේවා ලියකියවිලි මත පදනම් ව ක්‍රියාත්මක කරන්න බැහැ. නොබියව තීන්දු තීරණ ගත යුතුයි. සාධාරණ, අවංක සහ ජනතාව වෙනුවෙන් තීන්දු තීරණ ලබාගෙන තිබෙනවා නම් අපි ආරක්ෂිතයි. කොළඹ දන්ත රෝහලේ දෙවන අදියරේ ඉදිකිරිම් කටයුතු කඩිනමින් ආරම්භ කිරීමට ද පියවර ගත යුතුයි. නවීන වෛද්‍ය පහසුකම් අපගේ රෝහල්වලට ලබාදෙනවා. “ යැයි පැවසීය.", "URL": "https://sinhala.adaderana.lk/news.php?nid=105442", "Category": null, "Parent URL": null}