{"Source": "Adaderana", "Timestamp": "September 14, 2019 10:57 am", "Headline": "ජාතික ධජ එසවීම වෙනුවෙන්ම පැවැත්වූ උත්සවයක්", "News Content": "ජාතික උත්සවයක් අතරතුර ජාතික ධජය එසවීම සාමාන්‍යයෙන් සිදුවන කටයුත්තක්. සම්ප්‍රදායෙන් වෙනස්ව ජාතික ධජ එසවීම වෙනුවෙන්ම පැවැත්වූ උත්සවයක් පිළිබද මේ පුවත වාර්තා වන්නේ චීනයෙන්. සිය ජාතිය වෙනුවෙන් ගෞරව දැක්වීම සඳහා ජාතික ධජ ඔසවමින් පවත්වන විශේෂ උත්සවයක් පිළිබද පුවතක් චීනයේ උයිගූර් පළාතෙන් වාර්තා වුණි. සල්ක්ජාන් ඉමින් නම් තැනැත්තෙක් විසින් මීට වසර 10කට පෙරාතුව ආරම්භ කළ මෙම උත්සවය අදවන විට බොහෝ දෙනාගේ ආකර්ෂණය දිනාගෙන ඇති බවත් විදෙස් වාර්තා වැඩිදුරටත් සඳහන් කළේය. සල්ක්ජාන්ගේ ධජ එසවීමේ උත්සවය පළමුවරට පැවැත්වුණේ 2009 වසරේ ඔක්තෝබර් මස පළමුවැනිදායි. ඒ සදහා ඔහුගේ ආරාධනාවේ අසල්වැසියන් 90දෙනෙක් එක්ව සිටියේය. එතැන්ට පටන් ජාතික දිනය, නව අවුරුදු දිනය ඇතුලු රටේ පැවැත්වෙන සියලුම වැදගත් දින වෙනුවෙන් මෙවන් ධජ එසවීමේ උත්සව පැවැත්වීමට ඔහු කටයුතු කරයි. ධජ එසවීමේ දිනය සදහා විශාල පිරිසක්ද මේ වන විට එක්වන බවද විදෙස් පුවත් වැඩිදුරටත් සඳහන් කළේය. පසුගිය දස වසරේදී ඊට එක්වූ පිරිස එක්ලක්ෂ පනස් දහසකට ආසන්නයි. උත්සවයට සමගාමීව අලුත් මිතුරන්ද හදුනාගැනීමට ලැබෙන බව පැවසූ සල්ක්ජාන් පවසන්නේ ඉදිරියටත් මේ උත්සවය පවත්වන බවයි.", "URL": "https://sinhala.adaderana.lk/news.php?nid=119071", "Category": null, "Parent URL": null}