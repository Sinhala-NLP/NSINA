{"Source": "Adaderana", "Timestamp": "January 9, 2014 08:15 am", "Headline": "පළාත් සෞඛ්‍ය අමාත්‍යවරු හෙට කොළඹට", "News Content": "පළාත් සෞඛ්‍ය අමාත්‍ය සමුළුව හෙට(10) දිනයේ කොළඹදී පැවැත්වීමට සෞඛ්‍ය අමාත්‍යංශය තීරණය කර තිබේ. අමාත්‍ය මෛත්‍රිපාල සිරිසේන මහතාගේ උපදෙස් පරිදි පළාත් සභා රෝහල් වල රෝගී සත්කාරක සේවා පිළිබඳව සොය බැලීමේ අරමුණින් මෙම සමුළුව පැවැත්වෙන බව සෞඛ්‍ය අමාත්‍යංශය සඳහන කළේය. මාස 6කට වරක් මෙම පළාත් සෞඛ්‍ය අමාත්‍යවරුන්ගේ සමුළුව පැවැත්වෙයි. මෙවර අයවැයෙන් පළාත් සෞඛ්‍ය සඳහා වෙන් වී ඇති ප්‍රතිපාදන දැනුම් දීම මෙන්ම දැනට පළාත් සභා රෝහල් වල පවතින අඩුපාඩු සහ ගැටලු පිළිබඳ සොයාබැලීම මෙවර සමුළුවේ අරමුණයි. අයවැය විවාදයේ දි සෞඛය අමාත්‍යංශය සම්බන්ධයෙන් අදහස් ඉදිරිපත් කළ විපක්ෂයේ මන්ත්‍රීවරුන්ට ද පළාත් සෞඛ්‍ය අමාත්‍ය සමුළුව සඳහා ආරාධනා කර තිබේ. ඔවුන්ගේ අදහස් සහ යෝජනා පිළිබඳව සාකච්ඡා කිරීම සඳහා සෞඛ්‍ය අමාත්‍ය මෛත්‍රිපාල සිරිසේන මහතා විසින් මෙම ආරාධනය කර ඇති බව වාර්තා වෙයි.", "URL": "https://sinhala.adaderana.lk/news.php?nid=40208", "Category": null, "Parent URL": null}