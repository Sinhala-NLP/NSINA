{"Source": "Adaderana", "Timestamp": "September 29, 2018 06:28 am", "Headline": "කටුනායක හදිසි වැඩ වර්ජනයක්", "News Content": "කොළඹ වරාය ආශ්‍රිතව සිදු කෙරෙන බරපතළ හොර බඩු ජාවාරමක නියුතු සැමියා පිළිබඳව ප්‍රකාශයක් සටහන් කර ගැනීම සදහා , කටුනායක ගුවන් තොටුපොළ සන්නිවේදන අංශයේ සේවිකාවක්ව ශ්‍රී ලංකා රේගුවේ දත්ත සැකසුම් අංශයේ නිලධාරීන් පිරිසක් ඊයේ (28) සවස ගුවන් තොටුපොළ රේගු පරිශ්‍රය වෙත රැගෙන ගොස් තිබේ . මෙසේ ඇය රැගෙන යෑමට පෙර ගුවන් තොටුපොළ සහ ගුවන් සේවා සමාගමේ සභාපති සමන් පී.එදිරිවීර සහ කටුනායක ගුවන් තොටුපොළ කළමනාකරු හෙට්ටිආරච්චි යන මහත්වරුන් දැනුවත් කර ඇති බව වාර්තා වේ. එමෙන්ම ගුවන් තොටුපොළ කළමනාකාරවරයා සමඟ ගොස් ඇය රැගෙන ගිය බවත් , ඇයගේ ආරක්ෂාව සඳහා ඇයගේ සොහොයුරෙක් ද රේගු පරිශ්‍රය වෙත කැදවා ගෙන ඒමට අවස්ථාව ලබා දුන් බවත් රේගුව උසස් නිලධාරීවරයෙකු පැවසා ඇත. එහෙත් මේ පිළිබඳව විරෝධය දැක්වීම සඳහා කටුනායක ගුවන් තොටුපොළ ශ්‍රී ලංකා නිදහස් සේවක සංගමයේ පිරිසක් තම සේවා ස්ථාන වලින් බැහැර වී , වැඩ වර්ජනය කිරීමට ඊයේ රාත්‍රී 9.00 ට පමණ උත්සාහ දරා තිබේ. එහෙත් පසුව රාත්‍රී 10.30 ට පමණ වනවිට මෙම සේවිකාව ආපසු යවන බවට රේගුව ප්‍රකාශ කිරීමත් සමඟ කටුනායක ගුවන් තොටුපොළ සේවා කටයුතු සාමාන්‍ය තත්ත්යට පත් වු බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=96879", "Category": null, "Parent URL": null}