{"Source": "Adaderana", "Timestamp": "September 24, 2015 04:53 pm", "Headline": "යුද හමුදාපති හොරු රකිනවාදැයි සැකයි", "News Content": "පසුගිය පාලන සමයේදී ත්‍රිවිද හමුදාවට ආහාර සැපයීමේ කොන්ත්‍රාත්තු‍ව සම්බන්ධයෙන් තමන් හෙළි කළ අක්‍රමිකතා ගැන නොසොයා හමුදාපතිවරයා තමන්ට එම තොරතුරු ලබාදුන් පුද්ගලයින් කවුදැයි සොයන බව පාර්ලිමේන්තු මන්ත්‍රී බුද්ධික පතිරණ මහතා චෝදනා කරයි.මහජන නියෝජිතයෙකු ලෙසත්, මාධ්‍යකරුවෙකු ලෙසත්, තමන්ට අදාළ ‍තොරතුරු ලැබුණු මූලාශ්‍ර හෙළි නොකරන බවත්, ඕනෑනම් අධිකරණ ක්‍රියාමාර්ගයකට වුවද යාමට හැකි බවද, මෙම ස්ථානයේ සිටුවා ඇණ ගැසුවත් එම මූලාශ්‍ර හෙළි‍ නොකරන බවද ඒ මහතා පවසයි.බුද්ධික පතිරණ මන්ත්‍රීවරයා මේ බව කියා සිටියේ ත්‍රිවිද හමුදාවට ආහාර සැපයීමේ කොන්ත්‍රාත්තුවේ සිදුව ඇති අක්‍රමිකතා ගැන පසුගිය මැතිවරණ සමයේදී කළ ප්‍රකාශ සම්බන්ධයෙන් අද රහස් පොලිසියට කළ කැඳවීම ගැන මාධ්‍ය දැනුවත් කරමිනි.තමන්ට මෙම අක්‍රමිකතාවය ගැන මූලාශ්‍ර ‍දුන් පුද්ගලයින් ගැන නොව එම වංචාවට සම්බන්ධ හමුදා මේජර්වරයා ගැන සොයාබැලිය යුතු බවත්, එසේ නොකර යුද හමුදාපතිවරයා හොරු රකින්නට සුදානම් වන්නේදැයි සැකයක් මතුවන බවත්, බුද්ධික පතිරණ මහතා කියා සිටියේය.මෙම හමුදා මේජර්වරයා හමුදාපතිවරයෙකුට ඉදිකළ නොහැකි ගෙයක් ඉදිකර ඇති බවද මන්ත්‍රීවරයා පැවසුවේය.හොරු ආරක්ෂා නොකර යුද හමුදාපතිවරයා මෙම මේජර්වරයා ගැන සොයාබැලිය යුතු බවද පැවසූ මන්ත්‍රීවරයා තමන් මෙම සිද්ධිය පාර්ලිමේන්තුවේ සභාගත කරන බවද කියා සිටියේය.නාවික හා ගුවන් හමුදාවල හමුදාපතිවරුන් මේ ගැන කලබලයට පත්නොවී සිටියදී යුද හමුදාපතිවරයා පමණක් මේ ගැන කලබල වී සිටින බවද මන්ත්‍රීවරයා පේනවාදුන්නේය.එසේම සිද්ධියට සම්බන්ධ හමුදා මේජර්වරයා ගැන හෙළිදරව් කිරීමෙන් පසු තමාගෙන් අද මේ ගැන ප්‍රශ්න කිරීමට ඔහු රහස් පොලීසියට පැමිණ තිබූ බවත්, එය “හොරාගේ අම්මාගෙන් පේන ඇසීමක්” වගේ බවත් ඒ මහතා කීවේය.", "URL": "https://sinhala.adaderana.lk/news.php?nid=54059", "Category": null, "Parent URL": null}