{"Source": "Adaderana", "Timestamp": "May 26, 2010 02:45 pm", "Headline": "නායකත්වය ගන්නා දිනය මගෙන් අහනවා", "News Content": "හම්බන්තොට දිස්ත්‍රීක්කයේ ජනතාව එක්සත් ජාතික පක්ෂය තුළ විප්ලවයක් කරමින් සිටින බව පාර්ලිමේන්තු මන්ත්‍රී සජිත් ප්‍රේමදාස මහතා පවසයි. එකී විප්ලවය නම් පක්ෂ නායකත්වය හම්බන්තොට දිස්ත්‍රීක්කයට දිනා දීමේ විප්ලවය බව හෙතෙම කියා සිටියේ අද හම්බන්තොට -තිස්සමහාරාමය ප්‍රදේශයේ පැවති ජන හමුවක් අමතමිනි. දිස්ත්‍රීක්කයේ මෙන්ම දිස්ත්‍රීක්කයෙන් පිටත ජනතාවද තමන්ගෙන් පක්ෂයේ යම් යම් ඉහළ තනතුරු ලබා ගන්නේ කවදාදැයි අසන බවත්,විශේෂයෙන්ම පක්ෂ නායකත්වය ගන්නේ කවදාදැයි අසන බව හෙතෙම කියා සිටියේය. පක්ෂ නායකත්වය ඇතුළු ඉහළ තනතුරු සඳහා ඡන්ද බලයෙන් තෝරා පත් කර ගැනීමට අවස්ථාව සලසා දීමට හැකි වීම ප්‍රජාතන්ත්‍රවාදය ගරු කරන සියලු දෙනා ලැබූ ජයග්‍රහණයක් බව ත් ප්‍රේමදාස මහතා සඳහන් කළේය. මේ හේතුවෙන් ඉතා පහළ පාන්තික,දක්ෂයින්ට පවා පක්ෂයේ ඉහළ තනතුරු දැරීමට අවස්ථාව සැලසෙන බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8634", "Category": null, "Parent URL": null}