{"Source": "Adaderana", "Timestamp": "May 21, 2010 08:51 am", "Headline": "ප්‍රවාහ දෙකක් හමුවන නිසා තවත් වැසි", "News Content": "දිවයින ආශ්‍රිත සුළං ප්‍රවාහ දෙකක් හමුවන බැවින් ‍නිරිත දිග ප්‍රදේශවලට තවදුරටත් වැසි සහ තරමක තද වැසි ලැබිය හැකි බව කාලගුණ විද්‍යා දෙපාර්තමේන්තුව පවසයි. බස්නාහිර, මධ්‍යම සහ සබරගමුව පළාත්වලද ගාල්ල සහ මාතර දිස්ත්‍රික්ක වලද විටින් විට වැසි ඇති විය හැකිය. දිවයින වටා මුහුදු ප්‍රදේශ රළු විය හැකි බව කාලගුණ විද්‍යා දෙපාර්තමේන්තුව සඳහන් කරයි. පසුගිය දින කිහිපයේ පවතින අධික වර්ෂාව හේතුවෙන් පුද්ගලයන් හාර ලක්ෂයකට අධික සංඛ්‍යාවක් තවදුරටත් අවතැන්ව සිටින බව වාර්තා වේ. වැඩිම පුද්ගලයන් සංඛ්‍යාවක් අවතැන්ව ඇත්තේ ගම්පහ දිස්ත්‍රික්කයේය. එම දිස්ත්‍රික්කයේ පවුල් 47,303කට අයත් පුද්ගලයන් 194,770 දෙනෙකු අවතැන්ව සිටියි. කළුතර දිස්ත්‍රික්කයේ පවුල් 15,809ක්, කොළඹ දිස්ත්‍රික්කයේ පවුල් 34,535ක්ද ඒ අතරට අයත් වේ. විපතට පත්වුවන්ට ආහාර ඖෂධ ඇතුළු අත්‍යවශ්‍ය සේවා සැපයීමට පියවර ගෙන ඇති බව ආපදා කළමනාකරණ මධ්‍යස්ථානය සඳහන් කළේය. ඊයේ රාත්‍රී සිට ඇද හැලෙන වර්ෂාව හේතුවෙන් කැළණි ගඟේ ජල මට්ටම ඉහළ යාමෙන් පහත් බිම් යටවිය හැකි බවට අනතුරු අඟවා තිබේ. දිවයිනේ මාර්ග රැසක් ගංවතුර හේතුවෙන් අවහිර වී ඇති අතර දුම්රිය ගමනාගමනයට ද බාධා එල්ල වී ඇත.", "URL": "https://sinhala.adaderana.lk/news.php?nid=8532", "Category": null, "Parent URL": null}