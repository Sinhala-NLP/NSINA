{"Source": "Adaderana", "Timestamp": "June 21, 2011 06:48 pm", "Headline": "චැනල් ෆෝ ගැන ආරක්ෂක අමාත්‍යංශයෙන් විමර්ශනයක්", "News Content": "යුදමය ක්‍රියාමාර්ග හරහා රට අරාජික කිරීමට නොහැකි වූ හෙයින් ආර්ථිකය අඩපණ කර හෝ මෙරටට බලපෑම් කිරීමට ජාත්‍යන්තර බලවේග කටයුතු කරමින් සිටින බව විදේශ කටයුතු අමාත්‍ය මහාචාර්ය ජී.එල්. පීරිස් මහතා පවසයි. චැනල් ෆෝ වීඩියෝව යනු එවැනි උත්සාහයක එක් ප්‍රතිඵලයක් බවත් එය පළමු හෝ අවසන් උත්සාහය නොවන බවත් අමාත්‍යවරයා සඳහන් කළේය. විදේශ කටයුතු අමාත්‍යාංශයේ දී අද(21) පැවති මාධ්‍ය හමුවකට එක්වෙමින් අමාත්‍යවරයා කියා සිටියේ චැනල් ෆෝ සිද්ධිය සම්බන්ධයෙන් ආරක්ෂක අමාත්‍යංශයෙන් හා කොමිෂන් සභාවක් විසින් විමර්ශනයක් සිදුකරන බවයි. ජනාධිපතිවරයාගේ රුසියානු සංචාරය තුළ දී ශ්‍රී ලංකාවට අත්කර ගැනීමට හැකිවූ වාසි රැසක් පිළිබඳව ද ජී.එල්. පීරිස් අමාත්‍යවරයා එහිදී අනාවරණය කළේය. විශේෂයෙන් මෙරට සංචාරක කර්මාන්තය නඟාසිටුවීමට රුසියාවේ පූර්ණ සහයෝගය ලැබෙන බවත්,රුසියානු සංචාරකයින් විශාල වශයෙන් මෙරටට ගෙන්වාගැනීම සඳහා විශේෂ වැඩපිළිවෙළක් සකස්කරන බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16921", "Category": null, "Parent URL": null}