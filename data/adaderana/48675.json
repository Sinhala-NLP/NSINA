{"Source": "Adaderana", "Timestamp": "January 14, 2015 12:50 pm", "Headline": "වෙලේ සුදා කුඩු කිලෝ 1000ක් එවලා - අජිත් රෝහණ කියයි", "News Content": "මහ පරිමාණ මත්කුඩු ජාවාරම්කරුවෙකු ලෙස ප්‍රසිද්ධියට පත්ව සිටි ජී. සමන්ත කුමාර නොහොත් වෙලේ සුදා නොහොත් බඩෝවිට සුදා අත්අඩංගුවට ගෙන තිබේ. පකිස්ථානයේ සිටිමින් ශ්‍රී ලංකාවට මහ පරිමාණයෙන් මත්කුඩු එවන බවට ඔහුට චෝදනා එල්ල වී තිබූ අතර සැකකරු අත්අඩංගුවට ගන්නා ලෙසට ජාත්‍යන්තර පොලිසිය මගින්ද රතු නිවේදන නිකුත් කර තිබිණි. ඒ අනූව සැකකරු පකිස්ථානයේදී අත්අඩංගුවට ශ්‍රී ලංකාවට රැගෙනවිත් තිබේ. වෙලේ සුදා ශ්‍රී ලංකාවෙන් පලාගොස් වැඩි කාලයක්‌ පකිස්‌තානයේ ගැවසුණු බව පැවසෙන අතර ඔහු ඇතැම් අවස්‌ථාවලදී රටින් රටට කට්‌ටි පනිමින් සිටි බවට ද ආරක්ෂක වෙත තොරතුරු ලැබී තිබිණ. පසුගිය වසරේ ජූලි මස 01 වැනිදා ඔහුගේ බිරිඳ හා ඇයගේ මව අත්අඩංගුවට ගෙන තිබුණි. මේ අතර වෙලේ සුදා අත්අඩංගුවට ගැනීම සම්බන්ධයෙන් අද(14) කොළඹ පැවති මාධ්‍ය හමුවකදී පොලිස් මාධ්‍ය ප්‍රකාශක අජිත් රෝහණ මහතා සඳහන් කර සිටයේ 1997 සිට පසුගිය කාලය දක්වා මෙරටට කුඩු කිලෝ ග්රැම් 1000ක් ඔහු එවා ඇති බවයි. අවුරුදු 19දී ඔහු හෙරෝයින් ජාවාරමට සම්බන්ධ වී ඇති බවත්, ඔහුට එරෙහිව ජාත්‍යන්තර වරෙන්තුවක්ද තිබු බවත්, පොලිස් මාධ්‍ය ප්‍රකාශකවරයා එහිදී පෙන්වා දුන්නේය. අත්අඩංගුවට ගත් සැකකාර පුද්ගලයා පකිස්ථානයේ සිට සුනිල් ශාන්ත නමින් වෙනත් රටකට යෑමට උත්සහ කළ ඇති බවද හෙතෙම අවධාරණය කළේය. අදාළ පුද්ගලයාට තරාතිරම නොබලා දඬුවම් පමුණුවන බවත්, ඔහුට සම්බන්ධ අනෙකුත් පුද්ගලයින්ද අත්අඩංගුවට ගෙන දඬුවම් පමුණුවන බවත්, පොලිස් මාධ්‍ය ප්‍රකාශකවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=48675", "Category": null, "Parent URL": null}