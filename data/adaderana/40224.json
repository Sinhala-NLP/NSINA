{"Source": "Adaderana", "Timestamp": "January 9, 2014 04:11 pm", "Headline": " හලාල් ! - රටට සැලසෙන සෙත මොකක්ද?", "News Content": "හලාල් පිළිබඳ සංවාදය යළි ඇරඹීමෙන් රටට සැලසෙන සෙත කුමක්දැයි ජාතික නිදහස් පෙරමුණේ මාධ්‍ය ප්‍රකාශක,හිටපු පාර්ලිමේන්තු මන්ත්‍රී මොහොමඩ් මුසම්මිල් මහතා විමසයි. සමස්ත ලංකා ජමියතුල් උලමා සංවිධානයේ සභාපතිතුමන්ට ලිපියක් යොමුකරමින් හෙතෙම මෙලෙස ඉල්ලා සිටියි. එකී ලිපියේ මෙසේද සඳහන්ය. මීට පෙරද අවධාරණය කර ඇති ආකාරයට ‘‘හලාල් යනු ඉස්ලාමීය ජීවන රටාව නම් එයට සහතිකයක් හෝ යම් ලාංඡනයක් ලබා දීම නුසුදුසු බව අපගේ ස්ථාවරයයි. එය මුස්ලිම් සමාජය තුළ පරම්පරාවෙන් පරම්පරාවට විශ්වාසය පදනම් කරගනිමින් පැවත එන දෙයක් මිස සහතිකයකට සීමාවිය යුතු දෙයක් නොවන බවද අපි විශ්වාස කරමු. ඒ අනුව රජයකට හෝ යම් ආයතනයකට යමකු සිතන පතන සහ යමකුගේ ජීවන රටාවට අදාළ කාරණා සම්බන්ධයෙන් සහතික නිකුත් කිරීමේ හෝ ලාංඡන ලබාදීමේ හැකියාවක් නොමැත. හුදෙක් මෙය වාණිජ පරමාර්ථයෙන් සිදුවන්නක් මිස ආගමික පරමාර්ථයන් මුල්කරගනිමින් සිදු නොවන්නක් බවට අප කළ පැහැදිලි කිරීම අද දවසේ ඉතා පැහැදිලිව අවධාරණය වී ඇත. අදවන විට මෙම ලාංඡනය ලබාදීම හරහා සාමාන්‍ය මුස්ලිම් ජනතාවට සිදුවූ සේවයක් නොවන අතර සමාගම් විසින් ජනතාවගෙන් එම සහතිකය ලබාගැනීමට වැයවන මුදල පවා අයකර ගනිමින් ඔවුන්ගේ මඩිය තර කරගැනීම පමණක් සිදුවී ඇත. මෙවැනි තත්ත්වයක් යටතේ උලමා සංවිධානය විසින් හලාල් සහතිකය නිකුත් කිරීම පුද්ගලික ආයතනයකට පැවරීම යනු එහි වාණිජමය ස්වභාවය හොඳින්ම තහවුරු වීමකි. තවද මෙයට එරෙහිව මතුවන සමාජ විරෝධය නොතකා හරිමින් මේ කාර්යය කරගෙනයාමට ගත් උත්සාහයක් ලෙසද මෙය හැඳින්විය හැක. මේ සඳහා ඇති හොඳම විසඳුම ලෙස අප දකිනුයේ මෙම සහතිකය ලබාදෙන ආයතන වෙනස්කිරීම නොවන බවයි. ඉතිහාසයේ පටන් හලාල් පවතිනුයේ මුස්ලිම් සමාජය තුළ බොහෝම විශ්වාසවන්ත දෙයක් ලෙසය. එනම් මුස්ලිම්වරයා හලාල් දෑ පරිභෝජනය කළේ විශ්වාසය මත පදනම්ව බව පැහැදිලිවේ. ඉස්ලාම් දහමට අනුව වැරදීමකින් හෝ මරණාසන්න වූ අවස්ථාවක හලාල් නොවන දෙයක් පරිභෝජනය කළහොත් ගැටළුවක් නොවන බවත් සඳහන්ව ඇත. ඒ අනුව මිනිසුන්ට තෝරාගැනීමේ අයිතිය ලබා දී ඇත. අප විශ්වාස කරන ආකාරයට මෙම සහතිකය ලබාදීම වෙනුවට තිබෙන වඩා හොඳම විකල්පය වනුයේ ඒ භාණ්ඩවල අඩංගු දෑ ඇසුරුමෙහි සටහන් කිරීමයි. ඌරු තෙල් අඩංගු කිරිපිටිවලට “ඌරු තෙල් අඩංගුයි“ යනුවෙන්ද මධ්‍යසාර අඩංගු භාණ්ඩවලට “මධ්‍යසාර අඩංගුයි“ යනුවෙන්ද ඇසුරුමෙහි සටහන් සටහන්කළ හැක. එසේ ප‍්‍රදර්ශනය කිරීම අනිවාර්ය කළහොත් මුස්ලිම් ජනතාවට පමණක් නොව ඕනෑම කෙනෙකුට එම භාණ්ඩ මිලදී ගන්නවාද නැද්ද යන්න තීරණය කළ හැකිවනු ඇත. එවිට කිසිදු සහතිකයක අවශ්‍යතාවක් පැනනොනඟිනු ඇත. අද වන විට රට තුළ මෙම හලාල් කතිකාවතින් ඔබ්බට ගිය පුළුල් සංවාදයක අවශ්‍යතාවය පැනනැඟී ඇත. මාර්තුවේ ජිනීවා මානව හිමිකම් සමුළුවේදී නැවතත් ශ‍්‍රී ලංකාවට එරෙහි යෝජනාවක් ගෙන ඒම සඳහා ඇමෙරිකා එක්සත් ජනපදය සූදානම් වෙමින් සිටියි. ඊට අදාළ කටයුතු සඳහා මේ දිනවල ඇමෙරිකා රජයේ යුද අපරාධ පිළිබඳ විශේෂ තානාපති ස්ටීවන් ජේ. රැප් ශ‍්‍රී ලංකාවට පැමිණ ඇත. එසේම 2014 වසර ඇරඹෙන්නේද මැතිවරණ උණුසුමක්ද සමගය. එවන් අවස්ථාවක ‘යටගිය හලාල් පිළිබඳ සංවාදය’ යළි කරළියට ගෙන ඒමට ඔබ සංවිධානය කටයුතු කිරීම අපගේ බලවත් විමතියට හේතු විය. මෙවැනි තීරණාත්මක මොහොතක හලාල් පිළිබඳ සංවාදය යළි ඇරඹීම මගින් රටට, ශ‍්‍රී ලාංකේය ජන සමාජයට මෙන්ම මුස්ලිම් ජන සමාජයටද සැලසෙන යහපත කුමක්ද? එනිසා ඔබ සංවිධානයෙන් අප ඉල්ලා සිටින්නේ කවරාකාරයක හෝ අන්තවාදී බලවේග සතුටු කරවන ක‍්‍රියාමාර්ගවල නිරත නොවන ලෙසයි. එසේම ඔබ සංවිධානයේ ‘‘ෂෝට්කට් මගින් අර්බුද නිර්මාණය කිරීමේ’’ වැඩ පිළිවෙළ කෙරෙහි බලවත් අප‍්‍රසාදය පළ කරන අතර ජාතික සමගිය වෙනුවෙන් පුළුල් ජාතික න්‍යාය පත‍්‍රයක පිහිටා කටයුතු කිරීමේ වැදගත්කම අවධාරණය කරනු කැමැත්තෙමු. ස්තූතියි, මෙයට, විශ්වාසී, මොහොමඞ් මුසම්මිල් හිටපු පාර්ලිමේන්තු මන්ත‍්‍රී, මාධ්‍ය ප‍්‍රකාශක, ජාතික නිදහස් පෙරමුණ,", "URL": "https://sinhala.adaderana.lk/news.php?nid=40224", "Category": null, "Parent URL": null}