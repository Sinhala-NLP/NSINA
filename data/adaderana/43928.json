{"Source": "Adaderana", "Timestamp": "June 12, 2014 09:35 pm", "Headline": "වැස්ස නිසා හැටන් පාසල්වලට හෙට නිවාඩු! ", "News Content": "මධ්‍යම කඳුකරය ආශ්‍රිතව පවත්නා අයහපත් කාලගුණික තත්ත්වය හේතුවෙන් හැටන් කලාපයේ පාසල්වලට හෙට තාවකාලිකව වසා දැමීමට තීරණය කර තිබේ. පවත්නා අයහපත් කාලගුණ තත්ත්වය හමුවේ මෙම පියවරගත් බව මධ්‍යම පළාත් ප්‍රධාන අමාත්‍ය සරත් ඒකනායක මහතා කියයි. ඒ අනූව හැටන් කලාපයේ පාසල් 147ක් හෙට නොපැවැත්වෙන බව සඳහන්ය. අයහපත් කාලගුණික තත්ත්වය හමුවේ ගිනිගත්හේන,දියගල ප‍්‍රදේශයේදී විශාල පස්කන්දක් කඩා වැටීම හේතුවෙන් එම මාර්ගයේ ගමනාගමන කටයුතු සම්පුර්ණයෙන් ඇණහිට තිබේ. හවස 5 ට පමණ මෙම පස්කන්ද කඩා වැටී ඇති බව ගිනිගත්හේන පොලිසිය පැවසීය. එම මාර්ගයේ ගමනා ගමන කටයුතු මේනිසා සම්පුර්ණයෙන් ඇණහිට ඇති අතර, තවත් ස්ථාන කීපයක පස්කඳු කඩා වැටී තිබේ. තවද උඩරට, දුම්රිය මාර්ගයේ 99/45 සැතපුම් කණුව අසල දුම්රිය මාර්ගයේ කොටසක් නාය යෑම හේතුවෙන් උඩරට දුම්රිය ගමනා ගමන කටයුතු අත්හිටවු බව නාවලපිටිය දුම්රිය පාලක මැදිරිය පවසයි. මේ අතර හැටන් ඔය පිටාර ගැලීමෙන් වටවල ප‍්‍රදේශයේ නිවාස රැසක් ජලයෙන් යටවී තිබේ. අධික වර්ෂාව හේතුවෙන් ප‍්‍රදේශයේ ඝන මීදුම් තත්ත්වයක් ද පවතියි. මධ්‍යම කඳුකරයට වර්ෂාව නිසා සිදුව ඇති හානිය. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=43928", "Category": null, "Parent URL": null}