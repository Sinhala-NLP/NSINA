{"Source": "Adaderana", "Timestamp": "November 22, 2016 08:31 pm", "Headline": "හම්බන්තොට වරාය මගේ කාලේ ලාභ ලැබුවා-මහින්ද කියයි", "News Content": "හම්බන්තොට වරාය චීනයටත්,ත්‍රීකුණාමල වරාය ඉන්දියාවටත්,ජපානයට අක්කර දහසක් එළවළු වැවීමටත් ලබාදීමට ආණ්ඩුව තීරණය කර ඇති බව හිටපු ජනාධිපති,පාර්ලිමේන්තු මන්ත්‍රී මහින්ද රාජපක්ෂ මහතා පවසයි.තම රජය සමයේ විදේශයන්ගෙන් ආධාර රැගෙන රට ගොඩනැඟුවා විනා රටේ සම්පත් විදේශයන්ට විකුණා දැමීමක් සිදුනොකළ බව රාජපක්ෂ මහතා කියා සිටියේ අද (22)මාධ්‍ය ප්‍රධානීන් හමුවූ අවස්ථාවේදීය.විදෙස් ආධාර රැගෙන හම්බන්තොට වරාය,ගුවන්තොටුපළ ආදිය හැදුවේ සැලසුමක් ඇතිව බවත්,ආවාට ගියාට නොවන බවත්,හම්බන්තොට ජාත්‍යන්තර සම්මන්ත්‍රණ ශාලාව යනු දකුණු කොරියාවෙන් තමාට ලබාදුන් තෑග්ගක් බවත් හිටපු ජනාධිපතිවරයා සඳහන් කළේය.එකී සම්මන්ත්‍රණ ශාලාව සෑදීම සඳහා කොරියාවෙන් ලබාදුන් ප්‍රදානයන් ප්‍රමාණවත් නොවුණු නිසා යම් මුදලක් රජයේ වියදමින් යොදවන්නට සිදුවූ බව ඔහු මෙහිදී සිහිපත් කළේය.හම්බන්තොට වරායේ කොටස් අයිතිය ලබාගැනීමට මේවන විට බිලියන 1.1ක් වැය කරන්නට කැමැත්ත පළකර ඇති බවත්,එය ගොඩනැඟීමට දැරූ වියදම මෙන් තුන් ගුණයක මුදලක් බැවින් සැලකිය යුතු ලාභයක් ආණ්ඩුවට ලැබෙන බවත් රාජපක්ෂ මහතා සඳහන් කළේය.තම කාලයේ ලබා ගත් බව කියන මිලියන 8000ක ණය ආධාර ගැන කතා කරන ආණ්ඩුව එම ණය ගෙවීමට තව තවත් ණය ගැනීමට සිදුවූ බව ප්‍රකාශ කරන නමුත් මේ දක්වා ගෙවපු ණයක් ගැන දැන ගැනීමට නොමැති බව රාජපක්ෂ මහතා පෙන්වා දුන්නේය.එවැනි ණයක් ගෙවනු ලැබුවේ නම් මේවන විට මෙකී ණය මුදල අඩුවීමක් සිදුවිය යුතු නමුත් එවැන්නක්ද සිදුව නොමැති බව හෙතෙම අවධාරණය කළේය.තම පාලන කාලය තුළ ආර්ථිකය වර්ධනය වෙමින් පැවතුණු බවත්,ආර්ථික වර්ධන වේගය 7%ක පමණ අගයක තිබුණු බවත් කියා සිටි ඔහු හම්බන්තොට වරායද ලාභ ලබමින් පැවති බව කියා සිටියේය.එය එකල ලාභ ලැබූ බවට විගණන වාර්තා මගින් තහවුරු වන බවත්,මේ ආණ්ඩුවට නිසි කළමනාකරණයක් නොමැති බැවින් දැන්වන විට ගැටළු සහගත තත්ත්වයකට පත්ව ඇති බවත්,හැමදාමත් එජාපයේ ප්‍රතිපත්තිය වූයේ රටේ සම්පත් විකුණාගෙන කෑම බවත් රාජපක්ෂ මහතා සඳහන් කළේය.2015 ජනවාරි 08 වෙනිදායින් පසුව සම්පූර්ණයෙන්ම රටේ සංවර්ධනය බස් රථයක් හදිසියේ තිරිංග තද කරනවා මෙන් නතර වූ බවත්,ඒ නිසාම ඒවන විට සිදුකරමින් පැවති සංවර්ධන ව්‍යාපෘතිවල සේවය කළ බොහෝ පිරිසකට රැකියා අහිමිවුණු බවත්,වසර දෙක හමාරක් පමණ මෙම තත්ත්වය පැවතීම අදවන විට ආර්ථික අර්බුදයක් නිර්මාණයවීමට හේතුවූ බවත් හෙතෙම කියා සිටියේය.", "URL": "https://sinhala.adaderana.lk/news.php?nid=66311", "Category": null, "Parent URL": null}