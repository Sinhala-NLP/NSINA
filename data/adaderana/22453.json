{"Source": "Adaderana", "Timestamp": "February 28, 2012 11:22 am", "Headline": "බසයක පාපුරුවෙන් ඇද වැටී කතක් මියයයි", "News Content": "කොළඹ - හොරණ ප්‍රධාන මාර්ගයේ පිළියන්දල මිරිස්වත්ත හන්දිය ප්‍රදේශයේ දී සිදුවු අනතුරකින් කාන්තාවක ජීවිතක්ෂයට පත්ව තිබේ. පිළියන්දල සිට හංවැල්ල බලා ධාවනය වෙමින් තිබූ බස් රථයක පාපුරුවෙන් කාන්තාවක් ඇද වැටීමෙන් මෙම අනතුර සිදුව ඇති බව පොලිසිය පැවසීය. අනතුරින් තුවාල ලැබූ අදාළ කාන්තාව පිළියන්දල රෝහලට ඇතුළත් කර ඇති අතර පසුව ඇය වැඩිදුර ප්‍රතිකාර සඳහා කලුබෝවිල රෝහලට ඇතුළත් කිරීමෙන් අනතුරුව මියගොස් තිබේ. මෙසේ මියගොස් ඇත්තේ 68 හැවිරිදි මිරිස්වත්ත ප්‍රදේශයේ පදිංචිකාරියකි. සිද්ධිය සම්බන්ධයෙන් බස් රථයේ රියදුරු අත්අඩංගුවට ගෙන ඇති අතර ඔහු අද(28) දින කැස්බෑව මහේස්ත්‍රාත් අධිකරණයට වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=22453", "Category": null, "Parent URL": null}