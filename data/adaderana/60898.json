{"Source": "Adaderana", "Timestamp": "June 8, 2016 11:44 am", "Headline": "ප්‍රසන්නට සහ බිරිඳට ඇප ලැබෙයි", "News Content": "එජනිස පාර්ලිමේන්තු මන්ත්‍රී ප්‍රසන්න රණතුංග මහතාට සහ ඔහුගේ බිරිඳට කොළඹ මහාධිකරණය විසින් ඇප ලබාදී තිබේ.වැල්ලම්පිටිය-මීතොට මුල්ල ප්‍රදේශයේ ඉඩමක්‌ ගොඩකර සංවර්ධනය කිරීමට සහ එහි අනවසර පදිංචිකරුවන් ඉවත් කිරීම සඳහා රුපියල් මිලියන 64ක මුදලක් ලබාගැනීම සඳහා කුමන්ත්‍රණය කළ බවට මොවුන්ට එරෙහිව චෝදනා එල්ලවී තිබිණි.අදාළ නඩුව අද(08)කැඳවූ අවස්ථාවේදී සැකකාර පාර්ලිමේන්තු මන්ත්‍රීවරයාට හා බිරිඳට චෝදනා පත්‍ර ලබාදී ඉන් අනතුරුව ඇප නියම කළ බව අද දෙරණ වාර්තාකරු පවසයි.ඒ අනුව සැකකරුවන්ට රු.ලක්ෂ 10ක මුදල් ඇප හා රු.ලක්ෂ 25ක ශරීර ඇප දෙකක් මත මුදා හැරීමට කොළඹ මහාධිකරණ විනිසුරු මහිලාල් වෛද්‍යතිලක මහතා නියම කර තිබේ.මෙම නඩුව එළඹෙන 17 වන දින කැඳවීමට නියමිතව තිබුණද විත්ති පාර්ශවය විසින් මෝසමක් ගොනු කොට කරන ලද ඉල්ලීමක් හේතුවෙන් අද දින කැඳවූ බව අප වාර්තාකරු කියා සිටියි.කෙසේ වෙතත් ඇප මුදල් තැන්පත් කිරීම සඳහා හෙට දිනයේ නැවත නඩුව කැඳවීමට තීරණය කෙරුණු අතර වැඩිදුර විභාගය ලබන 17 වන දින දක්වා කල් තැබිණි.", "URL": "https://sinhala.adaderana.lk/news.php?nid=60898", "Category": null, "Parent URL": null}