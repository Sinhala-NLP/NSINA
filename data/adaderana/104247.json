{"Source": "Adaderana", "Timestamp": "February 13, 2019 05:00 pm", "Headline": "විරෝධතා නිසා හයිටි උණුසුම්", "News Content": "හයිටි රාජ්‍යයේ ආරම්භ වූ විරෝධතාවක් දැඩි උණුසුම් මුහුණුවරක් ගෙන තිබේ. පැවැති ගැටුම්කාරී තත්ත්වය අතරතුර විරෝධතාකරුවෙක්ට වෙඩි ප්‍රහාරයක්ද එල්ල වී ඇති බවට වාර්තා විය. රටේ ආර්ථිකය සහ මූල්‍ය වංචාවල එරෙහිව සංවිධානය වූ විරෝධතාව පෝර්ට් ඔෆ් ප්‍රින්ස් අගනුවරදී පැවැත් විය. ඊට දහසකට වැඩි ජනතාවක් එක්ව සිටි අතර විරෝධතාකරුවන් විසිරුවා හැරීමට පොලීසිය කටයුතු කිරීමත් සමඟින් ප්‍රචණ්ඩකාරී තත්ත්වයක් උද්ගත වූ බවට සඳහන් වෙයි. තුවාල ලැබූ විරෝධතාකරුවෙක් පොලව මත වැතිරී සිටි බවත්, අනෙක් විරෝධතාකරුවන් ඔහු වටා එක්ව සිටි බවත් විදෙස් වාර්තා සඳහන් කළේය. මේ අතර විරෝධතාකරුවන් එක්ව මාර්ගය දෙපස වාහන ගිනි තැබීමටත්, කඩවීදි කොල්ලකෑමටත් කටයුතු කර තිබුණි. වෙනිසියුලා රජයේ ආධාර මත ක්‍රියාත්මක ඉන්ධන සැපයීමේ වැඩසටහනක් අතරතුර මූල්‍ය වංචා සිදුකළේ යැයි පවසමින් මෙම විරෝධතා ආරම්භ විය. මුදල් අවප්‍රමාණය වීම සහ උද්ධමනය යන කරුණු මත දැඩි පීඩාවට පත්ව සිටින හයිටි වැසියන් පවසන්නේ ජනාධිපති ජොවෙනෙල් මොයිස් වහා ඉල්ලා අස්විය යුතු බවයි.", "URL": "https://sinhala.adaderana.lk/news.php?nid=104247", "Category": null, "Parent URL": null}