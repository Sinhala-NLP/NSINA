{"Source": "Adaderana", "Timestamp": "February 16, 2017 05:14 pm", "Headline": "කවුරු බිරුවත් වෙල්ගම හැර කවුරුත් එදා විරුද්ධ වුණේ නෑ", "News Content": "ඉදිරි ජනාධිපතිවරණයටත් මෛත්‍රීපාල සිරිසේන මහතා ඉදිරිපත්විය යුතු බවට ශ්‍රීලනිප මධ්‍යම කාරක සභාව තීරණය කළ හොත් පක්ෂයේ සභාපතිවරයා ලෙස ජනාධිපතිවරයාට එය පැහැර හැරිය නොහැකි බව රාජ්‍ය අමාත්‍ය ඩිලාන් පෙරේරා පවසයි.මධ්‍යම කාරක සභාව හැර වෙනත් පුද්ගලයන් කියනාකාරයට වැඩ කිරීමට ජනාධිපතිවරයා බැඳී නොමැති බව අමාත්‍යවරයා කියා සිටියේ අද (16) ශ්‍රීලනිප පක්ෂ මුලස්ථානයේ පැවතී මාධ්‍ය හමුවේදීය. මේ වන විට ශ්‍රීලනිපය අභ්‍යන්තරයේ ප්‍රජාතන්ත්‍රවාදය ආරක්ෂා වී ඇත්තේ ජනාධිපතිවරයාගේ ප්‍රතිපත්තිය හේතුවෙන් බවත්, එක් එක් පුද්ගලයන්ට අවශ්‍ය පරිදි පක්ෂයේ තීරණ නොගන්නා බවත් ඔහු එහිදී අවධාරණය කළේය.මේ රටේ ලේ හලන්නේ නැති විප්ලව සිදුකළ රාජ්‍ය නායකයින් දෙදෙනෙකු සිටින බවත්, එනම් ආර්.ප්‍රේමදාස ජනාධිපතිවරයා හා මෛත්‍රීපාල සිරිසේන මහතා බවත්, එජාපයේ ඇතැමුන්ට මෙන්ම ශ්‍රීලනිපයේ ඇතැම් කණ්ඩායම් වලටද අවශ්‍ය වී ඇත්තේ මෛත්‍රීපාල සිරිසේන මහතා දේශපාලනයෙන් ඉවත් කිරීම බවත් අමාත්‍යවරයා ප්‍රකාශ කළේය.අද දවසේ කවුරු කුමන අයුරින් බිරුවද කුමාර වෙල්ගම හැරුණුවිට ශ්‍රීලනිපයේ මධ්‍යම කාරක සභාව නියෝජනය කළ වෙනත් කිසිවෙකු හෝ සම්මුති ආණ්ඩුවක් හැදීමට විරුද්ධව කතා නොකළ බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=69719", "Category": null, "Parent URL": null}