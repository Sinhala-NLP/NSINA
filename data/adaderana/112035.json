{"Source": "Adaderana", "Timestamp": "June 15, 2019 04:30 pm", "Headline": "ශ්‍රී ලංකා රජයට හා හමුදාවට ත්‍රස්තවාදය පරාජය කිරීමේ ශක්තිය ඇත-ජනපති", "News Content": "ගෝලීය ත්‍රස්තවාදය පරාජය කරමින් සාමය හා ආර්ථික සමෘද්ධිය උදා කරගැනීමට කැපවීමේදී ආසියාවේ සියලු රටවල් අතර පවතින බැඳීම සහ සහෝදරත්වය ඉතා වැදගත් බව ජනාධිපති මෛත්‍රීපාල සිරිසේන මහතා පවසයි. ටජිකිස්ථානයේ දුෂාන්බේ නුවර පැවති “ආසියාවේ අන්තර් ක්‍රියාකාරීත්වය සහ විශ්වාසය ගොඩනංවීමේ පියවර පිළිබඳ සමුළුව” අමතමින් ජනාධිපතිවරයා සඳහන් කලේ ආසියාවේ බලය යටපත් කිරීමට වෙනත් කිසිදු බාහිර බලවේගයකට ඉඩ නොතැබිය යුතු බවයි. පාස්කු ඉරුදින ශ්‍රී ලංකාවේ සිදුවූ ත්‍රස්ත ප්‍රහාරය එහිදී සිහිපත් කළ ජනාධිපතිවරයා ශ්‍රී ලංකා රජයට හා ආරක්ෂක හමුදාවට ත්‍රස්තවාදය පරාජය කිරීමේ ශක්තිය ඇති බව පෙන්වා දී ඇත. මෙවන් ත්‍රස්ත ක්‍රියාකාරකම්වලට කිසිඳු රටක් ගොදුරු නොවිය යුතු අතර කලාපය තුළ සාමය හා ආරක්ෂාව සෑම අතින්ම තහවුරු කිරීමට සියලු දෙනා සාමූහිකව කැපවිය යුතු බව ජනාධිපතිවරයා සඳහන් කර ඇත. සියලු රටවල නිදහස හා ප්‍රජාතන්ත්‍රවාදය ඉතා වැදගත් බව පෙන්වාදුන් ජනාධිපති මෛත්‍රීපාල සිරිසේන මහතා කිසිඳු රටක නිදහස හා ප්‍රජාතන්ත්‍රවාදය යටපත් කිරීමේ තර්ජන හෝ බලපෑම් කිසිවිටෙකත් සිදු නොවිය යුතු බව සමුළුව අමතමින් වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=112035", "Category": null, "Parent URL": null}