{"Source": "Adaderana", "Timestamp": "June 26, 2019 04:19 pm", "Headline": "ගෝඨාගේ නඩුවේ අධිචෝදනා සංශෝධනයට නීතිපතිගේ එකඟතාවය", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් හත් දෙනෙකුට එරෙහිව නීතිපතිවරයා ගොනුකර ඇති අධිචෝදනා සංශෝධනය කිරීමට නීතිපතිවරයා ශ්‍රේෂ්ඨාධිකරණය හමුවේ එකග වී තිබේ. ගෝඨාභය රාජපක්ෂ මහතා විසින් ඉදිරිපත් කළ අභියාචනා පෙත්සමක් අද(26) බුවනෙක අලුවිහාරේ, ප්‍රියන්ත ජයවර්ධන සහ ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබු අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිස්ටර් ජනරාල් ප්‍රියන්ත නාවාන මහතා විසින් එම එකඟතාව පළකර තිබේ. එහිදී ගෝඨාභය රාජපක්ෂ මහතා වෙනුවෙන් පෙනී සිටි ජනාධිපති නීතිඥ අලි සබ්රි මහතා කරුණු දක්වමින් තම සේවාදායකයාට එරෙහිව ත්‍රිපුද්ගල විශේෂ මහාධිකරණය හමුවේ ගොනු කර ඇති අධිචෝදනා දෝෂ සහිත බවට තම සේවාදායකයා එම අධිකරණය ඉදිරියේ මූලික විරෝධතාවක් මතු කළ ද එය ප්‍රතික්ෂේප කිරීමට ත්‍රිපුද්ගල මහාධිකරණ විනිසුරු මඩුල්ල තීන්දු කළ බව කියා සිටියේය. එම මහාධිකරණ තීන්දුව නීතිවිරෝධී බව පෙන්වා දුන් ජනාධිපති නීතිඥ ශබ්රි මහතා ඊට එරෙහිව මෙම අභියාචනය ඉදිරිපත් බව කියා සිටියේය. මෙහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ප්‍රියන්ත නාවාන මහතා කරුණු දක්වමින් පෙත්සම්කරුට එරෙහිව ත්‍රිපුද්ගල විශේෂ මහාධිකරණය හමුවේ ඉදිරිපත් කර තිබෙන චෝදනා පත්‍රය සංශෝධනය කිරීමට එකඟතාව පළකර සිටියේය. ඒ අනුව අදාළ පෙත්සම ජුනි මස 18 වනදා කැඳවීමට නියම කළ ශ්‍රේෂ්ඨාධිකරණය එදින මෙම කරුණ සම්බන්ධයෙන් වැඩිදුරටත් සලකා බලන බවයි නියම කළේය.", "URL": "https://sinhala.adaderana.lk/news.php?nid=112813", "Category": null, "Parent URL": null}