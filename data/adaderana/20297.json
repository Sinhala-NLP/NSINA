{"Source": "Adaderana", "Timestamp": "November 27, 2011 02:13 pm", "Headline": "ජාතියට හීන දකිමින් හූල්ලන්ට ඉඩතියන්නේ නෑ", "News Content": "ශ්‍රී ලංකා ජාතියට හීන දැක දැක ජීවත්වෙන්නට ඉඩනොතබන බව ජනාධිපති මහින්ද රාජපක්ෂ මහතා පවසයි. ලෝකයේ වෙනත් රටවල සංවර්ධනය දැක උහුල්ලමින් සිටින්නට මෙරට තරුණ පරපුරට‍ ඉඩනොතබන බවත්,ඔවුන්ගේ සිහින සැබෑ කරන්නට මේ රජය කටයුතු කරමින් සිටින බවත් ඔහු සඳහන් කළේය. මෙරට ඉදිවූ ප්‍රථම අධිවේගී මාර්ගය වන දක්ෂිණ අධිවේගී මාර්ගය ජනතා අයිතියට පත් කිරීමෙන් අනතුරුව කරන්දෙණිය මහජන ක්‍රීඩාංගණයේ පැවති ජනහමුවට එක්වෙමින් ජනාධිපතිවරයා මේ බව කියා සිටියේය. අද දිනය ශ්‍රී ලංකා මහා මාර්ග වංශ කතා‍වට නවීනත්වය ගෙන ආ දවසක් බවත්,රටේ දිළිදුකම තුරන් කරන්නටත් අධිවේගී මාර්ගය උපයෝගි කරගත හැකි බවත් ඔහු පෙන්වා දුන්නේය. මේ වසරේ පමණක් සංචාරකයින් 7,50,000 ක් ශ්‍රී ලංකාවට පැමිණ ඇති බවත්,සංචාරක කර්මාන්තය ගොඩනඟන්නට මෙම මාර්ගය ආශිර්වාදයක් වනු ඇති බවත් ජනාධිපතිවරයා සඳහන් කළේය. අධිවේගී මාර්ගය හේතුවෙන් රටේ නිෂ්පාදනය කෙටි කාලයක් තුළ එහා මෙහා ගෙනියන්නට හැකිවන හෙයින් කොළඹට කේන්ද්‍රවී පවතින රටේ කර්මාන්ත ඈත පළාත්වලට විහිදෙන බවත්,එයින් රටේ තරුණ තරුණියන්ට රැකියා අවස්ථා උදාවනු ඇති බවත් ඔහු පෙන්වාදුන්නේය. අද උතුරේ සිට කොළඹට එන්නට පැය 7 ක් පමණ යන බවත්,අනාගතයේදී යාපනය-කොළඹ පැය 2 න් 3 න් යන්නට එන්නට අධිවේගී මාර්ග නිසා හැකිවෙන බවත් ජනාධිපතිවරයා සඳහන් කළේය. ඉතා සුළු කාලයක් තුළ එහා මෙහා යන්නට හැකිවන විට වෙනමකෑලි කඩාගන්නට කෙනෙකුට නොසිතෙනු ඇති බවත්,මෙය එකම මාතෘ භූමිය බව වඩ වඩාත් තහවුරු වනු ඇති බවත් ඔහු පැවසීය. කොළඹ-කටුනායක දක්වා අධිවේගී මාර්ගය තැනීමේ කටයුතු 2013 වන විට අවසන් කරන බවට ද ඔහු විඹ්වාසය පළ කළේය. පාරවල් වසන්නට වසන්නට බෙදුම්වාදය පෝෂණය වන බවත්,පාරවල් හැදෙන්නට හැදෙන්නට එකාවන්ව නැඟීසිටින්නට අවස්ථාව උදාවන බවත් ජනාධිපතිවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=20297", "Category": null, "Parent URL": null}