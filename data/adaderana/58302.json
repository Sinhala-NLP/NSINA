{"Source": "Adaderana", "Timestamp": "March 17, 2016 11:58 am", "Headline": " බාබුල් විශාල තොගයක් ඇල්ලුවා", "News Content": "පාසල් ළමුන්ට අලෙවි කිරීම සඳහා ගෙන්වන ලද බාබුල් විශාල තොගයක් පසුගිය මාස දෙක තුළ කටුනායක ජාත්‍යන්තර ගුවන්තොටුපල සෞඛ්‍ය කාර්යංශය විසින් සිය භාරයට ගෙන ඇති බව සෞඛ්‍ය අමාත්‍යංශය පවසයි.මාලදිවයින, ඉන්දියාව පාකිස්ථානය සහ කුවේට් යන රටවල සිට එම බාබුල් මෙරටට ගෙන්වා ඇති බව සෞඛ්‍ය අමාත්‍යංශය පෙන්වාදෙයි. එලෙස ගෙන්වන ලද රුපියල් කෝටියකට ආසන්න වටිනාකමකින් යුතු බාබුල් තොගයක් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා විසින් ඊයේ පරික්ෂාවට ලක් කර තිබේ.ඉන් අනතුරුව අදහස් දක්වමින් සෞඛ්‍ය සේවා අධ්‍යක්ෂ ජනරාල්වරයා කියා සිටියේ මත්ද්‍රව්‍ය ඇතුළත් බාබුල් පාසල් දරුවන් ඉලක්ක කරගනිමින් මෙරටට ගෙන්වා ඇති බවයි.මෙරටට ගෙන්වීම තහනම් කරන ලද ආහාර වර්ග සොයා පසුගිය මාස කිහිපය තුළ වැටලීම් සිදුකර ඇති අතර ඉදිරියේදීත් එවැනි වැටලීම් අඛණ්ඩව සිදුකිරීමට පියවර ගන්නා බව වෛද්‍ය පාලිත මහිපාල මහතා වැඩිදුරටත් සඳහන් කරයි.මේ වසරේ පමණක් ගුවන් මගීන් සතු ආහාර මළු 1478ක් පරීක්ෂාවට ලක් කර, මෙරටට ගෙන්වීම තහනම් කර ඇති ආහාර වර්ග 174ක් සෞඛ්‍ය අංශ භාරයට ගෙන ඇති බව සඳහන්ය.", "URL": "https://sinhala.adaderana.lk/news.php?nid=58302", "Category": null, "Parent URL": null}