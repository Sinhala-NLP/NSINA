{"Source": "Adaderana", "Timestamp": "February 19, 2011 08:39 am", "Headline": "මෙරට ධීවර පිරිසක් ඉන්දියාවේදී අත්අඩංගුවට", "News Content": "ශ්‍රී ලාංකික ධීවරයින් 4‍ දෙනෙකු ඉන්දීය නාවික හමුදාව විසින් අත්අඩංගුවට ගෙන ඇති බව එරට මාධ්‍ය වාර්තා කරයි. ඉන්දීය මුහුදු කලාපයේ ධීවර කටයුතුවල නියැලීමේ චෝදනා මත මොවුන් අත්අඩංගුවට ගෙන ඇති බව සඳහන්ය. ඊයේ(18) උදෑසන තම මුහුදු කලාපයේ සැරිසැරූ මෙම ධීවරයින් රැගත් බෝට්ටුව නාවික හමුදා මුර යාත්‍රාවක් නිරීක්ෂණය කිරීමෙන් අනතුරුව එහි සිටි පිරිස අත්අඩංගුවට ගත් බව ඉන්දීය නාවික හමුදාවේ ප්‍රකාශකයෙකු එරට මාධ්‍ය වෙත ප්‍රකාශ කර ඇත. ඔවුන් වැඩිදුර ප්‍රශ්න කිරීම සඳහා තමිල්නාඩු පොලිසිය වෙත භාර දුන් බව ද නාවික හමුදා නිලධාරියා ප්‍රකාශ කර තිබේ. අදාළ ධීවරයින් පිරිස යාපනය, ගුරුනගර් ප්‍රදේශයෙන් පැමිණ ඇති බවට මූලික පරීක්ෂණවලින් අනාවරණය වී ඇති බව ද සඳහන්ය. මේ අතර ශ්‍රී ලාංකික මුහුදු සීමාවට පැමිණීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කර තිබූ ඉන්දීය ධීවරයින් 136 දෙනෙකු ඊයේ(18) මුදා හැරුණි. ඔවුන් නිදහස් කරන ලෙස ඉන්දීය විදේශ අමාත්‍යවරයා, මෙරට විදේශ අමාත්‍යවරයාගෙන් ඍජුව ඉල්ලා සිටි අතර ඉන්දීය ධීවරයින් අත්අඩංගුවට ගැනීම අනුමත කළ ‍නොහැකි බව ඉන්දීය අගමැතිවරයා ද ප්‍රකාශ කර තිබුණි.", "URL": "https://sinhala.adaderana.lk/news.php?nid=14316", "Category": null, "Parent URL": null}