{"Source": "Adaderana", "Timestamp": "November 11, 2011 08:14 am", "Headline": "ජනපති හා ඉන්දීය අගමැති අතර විශේෂ හමුවක්", "News Content": "ජනාධිපති මහින්ද රාජපක්ෂ මහතා සහ ඉන්දීය අග්‍රාමාත්‍ය ආචාර්ය මන්මෝහන් සිං මහතා අතර විශේෂ හමුවක් සිදුව තිබේ. මාලදිවයිනේ පැවැත්වෙන සාර්ක් රාජ්‍ය නායක සමුළුවට සහභාගි වන අතරතුර දී මෙම හමුව සිදුවූ බව ජනාධිපති මාධ්‍ය අංශය සඳහන් කරයි. උතු‍රේ ජනතාව මුහුණ දෙන ධීවර ගැටලුව සාකච්ඡාවේ ප්‍රධාන මාතෘකාවක් වී තිබේ. පසුගිය මාස 10ක කාලය තුළ ඉන්දීය ධීවර යාත්‍රා 43,700 ක් පමණ ශ්‍රී ලංකාවට අයත් මුහුදු තීරයේ මසුන් ඇල්ලීම සඳහා පැමිණ ඇති බව එහිදී ජනාධිපතිවරයා පෙන්වාදී ඇත. මෙම තත්ත්වය හේතුවෙන් උතුරේ ධීවර ජනතාව මුහුණ දී තිබෙන ගැටලු පිළිබඳව ජනාධිපතිවරයා විසින් ඉන්දීය අග්‍රාමාත්‍යවරයා දැනුවත් කර තිබේ. මේ අතර ජනාධිපතිවරයා පාකිස්ථාන අග්‍රාමාත්‍ය යූසුෆ් රාසා ගිලානි, භූතාන අග්‍රාමාත්‍ය ජිග් මේ තින්ලේ යන මහත්වරුන් සමග ද ඊයේ(10) සාකච්ඡා පවත්වා ඇති බව ජනාධිපති මාධ්‍ය අංශය සඳහන් කරයි. මේ අතර සාර්ක් රාජ්‍ය නායක සමුළුව අද(11) දෙවන දිනටත් පැවැත්වෙයි.", "URL": "https://sinhala.adaderana.lk/news.php?nid=19919", "Category": null, "Parent URL": null}