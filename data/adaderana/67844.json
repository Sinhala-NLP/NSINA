{"Source": "Adaderana", "Timestamp": "January 8, 2017 09:30 am", "Headline": " මංගල හෙට  බ්‍රිතාන්‍යයේ යයි ", "News Content": "විදේශ කටයුතු අමාත්‍ය මංගල සමරවීර මහතා බ්‍රිතාන්‍යයේ නිල සංචාරයක නිරත වීමට නියමිතව තිබේ.විදේශ කටයුතු අමාත්‍යාංශය සඳහන් කළේ හෙට(09) දිනයේ සිට ලබන 14 වන දින දක්වා විදේශ කටයුතු අමාත්‍යවරයා බ්‍රිතාන්‍යයේ සංචාරය කිරීමට නියමිත බවයි.2016 වර්ෂයේ ජුලී මාසයේ පැවති ජනමත විචාරණයෙන් අනතුරුව අග්‍රාමාත්‍ය තෙරේසා මේ ගේ නව ආණ්ඩුව බිහිවීමෙන් පසුව මෙරට ඉහළ පෙළේ නියෝජිතයෙකු බ්‍රිතාන්‍යයේ සංචාරයක නිරත වන පළමු අවස්ථාව මෙය ලෙසයි සැලකෙයි. ශ්‍රී ලංකාව සහ බ්‍රිතාන්‍යය අතර ද්වීපාර්ශවික සබඳතා තවදුරටත් වර්ධනය කරගැනීම මෙම සංචාරයේ අරමුණ වී තිබේ.මංගල සමරවීර අමාත්‍යවරයාගේ මෙම සංචාරයේදී බ්‍රිතාන්‍යයේ විදේශ හා පොදුරාජ්‍ය මණ්ඩලයීය කටයුතු පිළිබද ලේකම් බොරිස් ජොන්සන් ඇතුළු එරට ඉහළ පෙළේ නියෝජිතයින් සමග සාකච්ඡා පැවැත්වීමට සැලසුම් කර ඇති බව විදේශ කටයුතු අමාත්‍යාංශය සඳහන් කළේය.දෙරට අතර වෙළෙඳ සහ ආයෝජන සඳහා ඇති අවස්ථා පිළිබඳව සොයා බැලීම මෙන්ම මෙරට වත්මන් තත්ත්වය පිළිබඳව ද මෙහිදී විදේශ කටයුතු අමාත්‍යවරයා විසින් බ්‍රිතාන්‍ය නියෝජිතයින් දැනුවත් කිරීමට නියමිතය.", "URL": "https://sinhala.adaderana.lk/news.php?nid=67844", "Category": null, "Parent URL": null}