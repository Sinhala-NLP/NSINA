{"Source": "Adaderana", "Timestamp": "October 30, 2010 09:58 am", "Headline": "රිසානා වෙනුවෙන් මෙරට මුස්ලිම් ජනතාවගෙන් අභියාචනයක් ", "News Content": "කුඩා දරුවකු ඝාතනය කළ බවට චෝදනා ලබමින් සෞදි අරාබියේදී රිසානා නෆීක් නැමති ශ්‍රී ලාංකික තරුණියට නියම වූ මරණ දඬුවම ලිහිල් කරන ලෙස ඉල්ලා ශ්‍රී ලාංකේය මුස්ලිම් ප්‍රජාව විසින් එම මරණයට පත් දරුවාගේ මව්පියන් වෙත අභියාචනයක් ඉදිරිපත් කර තිබේ. 2007 වසරේ ජූනි මාසයේදී සිව් මස් බිළිදෙකු මරා දැමීමේ චෝදනාවට මෙසේ රිසානා නෆීත්ට මරණ දඬුවම නියමවිය. ශ්‍රී ලංකා මුස්ලිම් කොංග්‍රසයේ නායක රවුෆ් හකීම් මහතා විසින් ශ්‍රී ලංකාවේ සෞදි තානාපතිවරයා මගින් මරණයට පත් කුඩා දරුවාගේ පියා වන අල් -ඔටයිබි හා ඔහුගේ පවුලේ සාමාජිකයින් වෙත මෙම ලිපිය ලබාදීමට කටයුතු කර ඇත. ඊට අදාළ විශේෂ රැස්වීමක් ඊයේ(29) කොළඹ, සෞදි තානාපති කාර්යාලයේ පවත්වා ඇත. අල් -ඔටයිබි හා ඔහුගේ පවුලේ සාමාජිකයින් විසින් රිසානාට විරුද්ධව ඉදිරිපත් කළ පැමිණිල්ලක් මත සෞදි අධිකරණයක් විසින් මීට පෙර ඇය අදාළ චෝදනාවට වැරදිකාරිය ලෙස තීරණය කර තිබුණි. ඒ සම්බන්ධව රිසානා නෆීක් විසින් ඉදිරිපත් කරන ලද අභියාචනය ද ප්‍රතික්ෂේප කරමින් සෞදි ශ්‍රේෂ්ඨාධිකරණය පසුගියදා රිසානා නෆීක්ට නියම කළ මරණ දඬුවම තහවුරු කරනු ලැබීය. ඇයට ලබාදුන් මරණ දඬුවම ලිහිල් කරන ලෙස ඉල්ලා ශ්‍රී ලංකා ජනාධිපති මහින්ද රාජපක්ෂ මහතාද සෞදි අරාබියානු රජු වෙත අභියාචනයක් ඉදිරිපත් කර ඇත.", "URL": "https://sinhala.adaderana.lk/news.php?nid=11828", "Category": null, "Parent URL": null}