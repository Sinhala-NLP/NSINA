{"Source": "Adaderana", "Timestamp": "June 22, 2015 06:01 pm", "Headline": "හංස වේශයෙන් ජනතාව ඉදිරියට ගියේ කොටියා! ", "News Content": "පසුගිය ජනා‍‍‍ධිපතිවරණ සමයේදී හංස වේශයෙන් ජනතාව ඉදිරියට යන ලද්දේ කොටියා බවත්, මේ වන විට හංසයාගේ පිහාටු එකින් එක ගැලවෙමින් කොටියා මතුවෙමින් පවතින බවත් පිවිතුරු හෙ‍ළ උරුමයේ නායක උදය ගම්මන්පිල මහතා පවසයි.ඔහු මේ බව සඳහන් කර සිටියේ අද(22) අභයාරාම විහාරස්ථානයේ පැවති මාධ්‍ය හමුවකට එක්වෙමින්ය‍.එසේම ඉහත කාරණය සම්බන්ධයෙන් ජනතාවට තීන්දුවක් ගැනීමට කාලය එළඹ ඇති බවද ඒ මහතා එහිදී කියා සිටියේය.හිටපු ජනාධිපති මහින්ද රාජපක්ෂ මහතා පන්සලේ දේශපාලනය කිරීම සම්බන්ධයෙන් විරෝධය පළ කරමින් වීදියේ විරෝධය නම් වු සංවිධානය විරුද්ධත්වයන් ප්‍රකාශ කරන බවත්, එම සංවිධානයට අරමුදල් සපයනු ලබන්නේ නෝර්වේ සහ කැනේඩියානු තානාපති කාර්යාල වලින් බවත් හෙතෙම අවධාරණය කළේය.එම මාධ්‍ය හමුව අමතමින් ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා කියා සිටියේ මේ වන විට රටේ පැවති ආරක්ෂාව බිඳ වැටෙමින් පවතින බවත්, ඊළඟ පාර්ලිමේන්තුවේදී දෙමළ ජාතික සන්ධානය සමඟ එක්වී ආණ්ඩුවක් නිර්මාණය කිරීමට අගමැති රනිල් වික්‍රමසිංහ මහතා බලාපොරොත්තුවෙන් සිටින බවත්ය. දින සියයෙන් අලුත් රටක් සොයාගෙන ගොස් මේ වන විට තිබුණු රටත් නැතිවේගෙන යන බවත්‍, මෙහොතක් මොහොතක් පාසා මේ රට පරාජිත රටක් බවට පත්වන බවත් ඒ මහතා එහිදී කියා සිටියේය.", "URL": "https://sinhala.adaderana.lk/news.php?nid=52174", "Category": null, "Parent URL": null}