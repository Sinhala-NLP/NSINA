{"Source": "Adaderana", "Timestamp": "August 30, 2018 04:38 pm", "Headline": "හුස්ම ගන්න විතරක් තාම බදු ගහලා නෑ", "News Content": "\"අපේ ගම\" පරිශ්‍රය හිටපු ජනාධිපති මහින්ද රාජපක්ෂ මහතා විසින් කිසිඳු අය කිරීමකින් තොරව දරුවන්ට නොමිලේ අධ්‍යාපනය ලබාදෙන ලෙස ලබාදුන් බවත් වත්මන් රජය බලයට පත්වීමෙන් අනතුරුව ඒ සඳහා මුදල් අයකරන බව කලාකරුවන් පවසයි. අද (30) කොළඹ පැවති මාධ්‍ය හමුවකට එක් වෙමින් කලාකරුවෙකු වන ජනනාත් වරකාගොඩ මහතා මේ බව ප්‍රකාශ කළේය. වත්මන් රජය ජනවාරි 8 වනදා බලයට පත්වීමෙන් අනතුරුව එළඹුනු සෙනසුරාදා දිනයේ තමන්ගේ පන්තිය පැවැත්වීමට නියමිතව තිබූ අතර පන්ති පැවැත්වීම සඳහා මුදල් අය කරන බව පවසා එහි යන විට ගේට්ටු වසා ළමයින් සියලු දෙනා එළියට දමා තිබූ බව ඒ මහතා පැවසීය. එහිදී අදහස් දැක්වූ ප්‍රවීන කාලාකාරිනී රත්නා සුමනපාල මහත්මිය සඳහන් කළේ පසුගිය අවුරුදු තුන පුරාවට සියලු දේ සඳහා බදු අය කර ඇති බවත් හුස්ම ගැනීමට පමණක් තවමත් බදු අයකර නොමැති බවයි. මෙම මාධ්‍ය හමුවට එක් වූ කාලාකරුවෙකු වන සුදත් රෝහණ මහතා සඳහන් කළේ වත්මන් ආණ්ඩුව පාලන බලය රැක ගැනීමට කටයුතු කරවා විනා රට ජාතිය ගැන සිතා කටයුතු නොකරන බවයි. පසුගිය අවුරුදු තුනක කාලය තුළ හොරු සහ සංස්කෘතිය විනාශ කරන්නන් නිදහසේ හුස්ම ගත් බවත් පස්වන දා පැවැත්වෙන දැවැන්ත උද්ඝෝෂණයට කලාකරුවන් පමණක් නොව සියලු දෙනා රොද බඳින බව එම මාධ්‍ය හමුවට එක් වූ මාධ්‍යවේදී රෝහණ දේව මහතා සඳහන් කළේය.", "URL": "https://sinhala.adaderana.lk/news.php?nid=95252", "Category": null, "Parent URL": null}