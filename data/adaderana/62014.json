{"Source": "Adaderana", "Timestamp": "July 13, 2016 07:53 am", "Headline": "කොළඹ ඩෙංගු වැඩියි-දින 3ක් සීරුවෙන්", "News Content": "ඩෙංගු රෝගය වැඩි වශයෙන් ව්‍යාප්තවී පවතින ප්‍රදේශ මූලික කරගනිමින් තෙදින ඩෙංගු මර්දන වැඩසටහනක් අද සිට ක්‍රියාත්මක කිරීමට සෞඛ්‍ය අමාත්‍යංශය සැලසුම් කර තිබේ.ඒ පිළිබඳ විශේෂ සාකච්ඡාවක් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ ප්‍රධානත්වයෙන් සෞඛ්‍ය අමාත්‍යංශයේදී පැවැත්විණි.එහිදි අදහස් දැක්වු සෞඛ්‍ය සේවා අධ්‍යක්ෂ ජනරාල්වරයා කියා සිටියේ දේශගුණික විපර්යාස සහ ගංවතුර තත්ත්වය හේතුවෙන් ඩෙංගු රෝගීන්ගේ ව්‍යාප්තිය වැඩි වී ඇති බවයි.දැනට වාර්තා වන රෝගීන්ගෙන් 50%ක්ම කොළඹ දිස්ත්‍රීක්කයෙන් වාර්තා වීම විශේෂත්වයක් බව වෛද්‍ය පාලිත මහීපාල මහතා පෙන්වා දී තිබේ.මදුරු මර්දනය සඳහා ජනතාවගේ සහයෝගය ද අත්‍යවශ්‍ය වන අතර කසළ බැහැරකරමින් තම නිවෙස් පිරිසිදුව තබාගන්නා ලෙස සෞඛ්‍ය අධ්‍යක්ෂ ජනරාල්වරයා ජනතාවගෙන් ඉල්ලීමක් කරයි.විශේෂයෙන් ඩෙංගු මරණ විශ්ලේෂණය කිරීමේ දී රෝගීන් රෝහලට පැමිණීමේ ප්‍රමාදයක් දක්නට ලැබෙන බව සඳහන් කළ වෛද්‍ය පාලිත මහීපාල මහතා පවසන්නේ අත්බෙහෙත් භාවිත කිරීම හේතුවෙන් ඩෙංගු මරණ රැසක් සිදුව ඇති බවයි.", "URL": "https://sinhala.adaderana.lk/news.php?nid=62014", "Category": null, "Parent URL": null}