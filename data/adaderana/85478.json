{"Source": "Adaderana", "Timestamp": "March 11, 2018 08:18 am", "Headline": "කාලගුණය කැළඹෙයි -  විටින් විට වැසි ", "News Content": "තරංගාකාර කැළඹිලි ස්වභාවය හේතුවෙන් දිවයිනේ දකුණු අර්ධයට වැසි සහිත තත්ත්වයක් ඇති විය හැකි බව කාලගුණ විද්‍යා දෙපාර්තමේන්තුව පවසයි. නැගෙනහිර, ඌව සහ දකුණු පළාත්වලටත්, පොළොන්නරුව සහ මාතලේ දිස්ත්‍රික්කවලටත් විටින්විට තද වැසි ඇති විය හැකි අතර සෙසු ප්‍රදේශවලට සවස 2.00න් පමණ පසු වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළේය. කළුතර දිස්ත්‍රික්කයේ වෙරළබඩ ප්‍රදේශවලට උදැසන කාලයේ දී තද වැසි ඇති විය හැකියි. ඌව, සබරගමුව, දකුණු පළාත්වලටත් අම්පාර, මඩකලපුව යන දිස්ත්‍රික්කවලටත් වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළේය. නිරත, දකුණ සහ ගිනිකොන දිග මුහුදු ප්‍රදේශවල ද තද සුළං සහ වැසි අපේක්ෂා කරන බැවින් ධීවරයින් ඒ පිළිබද සැලකිළිමත් විය යුතු බව කාලගුණ විද්‍යා දෙපාර්තමේන්තුව සදහන් කළේය. මේ අතර ඉන්දීයාවේ තමිල්නාඩු ප්‍රාන්තයේ වෙරළබඩ ප්‍රදේශවලට අඩු පීඩන තත්ත්වයක් ඇති විය හැකි බව එරට කාලගුණ අංශ අනාවරණය කර තිබේ. ඉන්දීය කාලගුණ විද්‍යා දෙපාර්තමේන්තුව ප්‍රකාශ කර ඇත්තේ ඉදිරි පැය 48ක කාලය තුළ බෙංගාලබොක්ක ආශ්‍රිතව අඩු පීඩන තත්ත්වයක් ඇති විය හැකි බැවින් දකුණු ඉන්දියාවට මාලදිවයිනට සහ ශ්‍රී ලංකාවට ඉදිරි දින තුන තුළ ගිගුරුම් සහිත වැසි සහ තද සුළං ඇති විය හැකි බවයි.", "URL": "https://sinhala.adaderana.lk/news.php?nid=85478", "Category": null, "Parent URL": null}