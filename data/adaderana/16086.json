{"Source": "Adaderana", "Timestamp": "May 14, 2011 08:59 am", "Headline": "ශ්‍රි මහා බෝ සමිඳු අබියස දී සම්බුද්ධත්ව ජයන්තිය ප්‍රකාශයට පත්කෙරෙයි", "News Content": "2600 වැනි සම්බුද්ධත්ව ජයන්තිය ප්‍රකාශයට පත්කිරීම අද(14) අනුරාධපුර ශ්‍රි මහා බෝධීන් වහන්සේ අබියස දී සිදුකිරීමට නියමිතය. සම්බුද්ධත්ව ජයන්ති ජාතික උත්සවය අද අනුරාධපුරයේ දී ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වෙයි. එහිදී සම්බුද්ධත්ව ජයන්තිය ප්‍රකාශයට පත්කිරීමට නියමිත බව සඳහන්ය. මෙයට සමගාමීව තැපැල් දෙපාර්තමේන්තුව විසින් වි‍ශේෂ සමරු මුද්දර 4ක් ද නිකුත් කිරීමට නියමිතය. තැපැල් සේවා අමාත්‍ය ජීවන් කුමාරතුංග මහතා විසින් මෙහි ප්‍රථම සමරු මුද්දරය සහිත මුල් දින කවරය අද දින‍යේ අනුරාධපුර ශ්‍රී මහා බෝ සමිඳු පරිශ්‍රයේ පිහිටි සන්නිපාත ශාලාවේ දී ජනාධිපති මහින්ද රාජපක්ෂ මහතාට පිරිනමනු ඇත. මේ අතර අද සිට ලබන 20 වැනිදා දක්වා කාලය රජය විසින් වෙසක් සතියක් ලෙස ප්‍රකාශයට පත් කර තිබේ. ඒ අනුව එම කාලය තුළ දී රජයේ සියලුම ගොඩනැගිලිවල බෞද්ධ කොඩි ඔසවා තැබීමට හා එම ගොඩනැගිලි ආලෝකමත් කිරීමට පියවර ගන්නා ලෙස රාජ්‍ය පරිපාලන හා ස්වදේශ කටයුතු අමාත්‍යාංශය ඉල්ලා සිටියි. 2600 වන සම්බුද්ධත්ව ජයන්තියට පිළිවෙතින් පෙළගැසෙමු යන්න වෙසක් තේමා පාඨය ලෙස රජය විසින් ප්‍රකාශයට පත් කර තිබේ. මේ අතර එක්සත් ජාතික පක්ෂය ද අද දිනයේ ශීල ව්‍යාපාර පිංකමක් සිරිකොත පක්ෂ මූලස්ථානයේ දී සංවිධාන කර ඇත. පක්ෂ සාමාජිකයින් ඇතුළු විශාල පිරිසක් මේ සඳහා සහභාගි වන බව එක්සත් ජාතික පක්ෂයේ සභාපති ගාමිණී ජයවික්‍රම පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=16086", "Category": null, "Parent URL": null}