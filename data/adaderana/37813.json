{"Source": "Adaderana", "Timestamp": "September 30, 2013 02:16 pm", "Headline": "පොදුරද සමුළුව නිසා ත්‍රීරෝද රථ රියදුරන්ට සති 2ක් දුවනු බෑ", "News Content": "කොළඹ ඩී.ආර්. විජේවර්ධන මාවතට සීමා වී තිබු කැසිනෝ ව්‍යාපාරය මේවන විට කොළඹ සෙසු ප්‍රදේශවලට ද ව්‍යාප්ත කිරීමට ආණ්ඩුව ක්‍රියා කරමින් සිටින බව බස්නාහිර පළාත්‍ සභාවේ එජාප මන්ත්‍රී මුජිබර් රහුමාන් මහතා පවසයි. කොළඹදී අද පෙරවරුවේ පැවැති මාධ්‍ය හමුවකදී ඔහු මේ බව පැවසීය. කොම්පඤ්ඤවීදියේ අක්කර ගණනාවක සිටි ජනතාව ඉවත් කර එම ප්‍රදේශයේ ද කැසිනෝ ව්‍යාපාරය ස්ථාපිත කිරීමට ආණ්ඩුව ක්‍රියාකරන බවට ඔහු චෝදනා කළේය. ආණ්ඩුව දේශප්‍රේමීන් බව කියමින් මෙගා සංවර්ධන ව්‍යාපෘතිවලින් සල්ලි කොල්ලකන බව ඔහු පැවසීය. මේ අතර පොදුරාජ්‍ය මණ්ඩලයීය සමුළුව මෙවර කොළඹ පැවැත්වෙන කාලයේදී ‍ත්‍රීරෝද රථ රියදුරන්ට සති දෙකක කාලයක් එම ප්‍රදේශය තහනම් කර ඇති බව ඔහු පෙන්වාදුන්නේය. මෙය ත්‍රීරෝද රථ රක්ෂාවෙන් ජීවිතය ගැට ගසා ගන්නා ජනතාවට කළ අසාධාරණයක් බවද හෙතෙම පැවසීය.", "URL": "https://sinhala.adaderana.lk/news.php?nid=37813", "Category": null, "Parent URL": null}