{"Source": "Adaderana", "Timestamp": "July 20, 2013 08:25 am", "Headline": "මැරුණේ මත්ද්‍රව්‍ය ජාවාරම්කරුවෙක් නොවේද?", "News Content": "ගල්කිස්ස, හුළුදාගොඩ පටුමගේ නිවසක සිදුකළ වැටලීමක දී පොලිස් වෙඩි පහරින් මියගිය පුද්ගලයාගේ අනන්‍යතාව මෙතෙක් තහවුරුවී නොමැති බව පොලීසිය පවසයි. හෙරොයින් ජාවාරම් සිදු කරන බවට ලද තොරතුරක් අනුව මෙම වැටලීම සිදුකළ අතර එහිදී සැකකරු විසින් පොලිස් නිලධාරීන්ට වෙඩි තබා ඇති බව පොලිසිය කියයි. ආත්ම ආරක්ෂාව සඳහා පොලිස් නිලධාරීන් ද එහි දී වෙඩි තබා ඇති අතර බරපතළ තුවාල ලැබූ සැකකරු එම ස්ථානයේදීම මියගිය බව පොලීසිය පවසයි. සැකකරුගේ මෘතදේහය මේවන විට කළුබෝවිල රෝහලේ මෘත ශරීරාගාරයේ තැන්පත් කර ඇත. මෙම සැකකරුගේ අනන්‍යතාව තහවුරු කර ගැනීම සඳහා ජනතා සහය පතන බව පොලිසිය පවසයි. මොහු පිළිබඳ තොරතුරක් වෙතොත් ගල්කිස්ස පොලිස් ස්ථානයට හෝ ගල්කිස්ස පොලිස් අධිකාරී කාර්යාලයට හෝ ගල්කිස්ස කොට්ඨාස මෙහෙයුම් මැදිරියට දන්වන ලෙස පොලිස් මාධ්‍ය ප්‍රකාශක කාර්යාලය ඉල්ලා සිටියි.", "URL": "https://sinhala.adaderana.lk/news.php?nid=35933", "Category": null, "Parent URL": null}