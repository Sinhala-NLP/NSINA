{"Source": "Adaderana", "Timestamp": "June 15, 2012 11:44 am", "Headline": "වරාය අවට භූ කම්පන ගැන බිය විය යුතු නෑ", "News Content": "මේ දිනවල කොළඹ වරාය අවට ප්‍රදේශවලින් වාර්තා වන සුළු භූ කම්පන තත්ත්වයන් පිළිබඳව බියට පත්විය යුතු නොවන බව භූ විද්‍යා හා පතල් කැණීම් කාර්යාංශයේ සභාපති ආචාර්ය එන්. පී. විජයානන්ද මහතා පවසයි. මේ දිනවල කොළඹ වරාය ගැඹුරු කිරීමේ කටයුතු වෙනුවෙන් කළු ගලක් කඩාදැමීම සඳහා සිදුකෙරෙන පිපිරීම් නිසා පසුගිය දින කිහිපයේ මෙවැනි සුළු භූ කම්පන කිහිපයක් වාර්තා වූ බව ඒ මහතා සඳහන් කරයි. එසේ සිදුකෙරුණු පිපිරීමක් නිසා අද(15) උදෑසන ද සුළු භූ කම්පන තත්ත්වයක් වාර්තා වී තිබේ. මෙම කටයුතු භූ විද්‍යා හා පතල් කැණීම් කාර්යාංශයේ අධීක්ෂණය යටතේ සිදුවන බැවින් අනවශ්‍ය බියක් ඇති කරගත යුතු නොවන බව අද දෙරණ කළ විමසීමක දී ආචාර්ය එන්. පී. විජයානන්ද මහතා සඳහන් කළේය.", "URL": "https://sinhala.adaderana.lk/news.php?nid=25050", "Category": null, "Parent URL": null}