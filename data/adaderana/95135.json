{"Source": "Adaderana", "Timestamp": "August 28, 2018 11:06 am", "Headline": "ඉන්දීය සාගරය යනු අනාගතයේ සාගරයයි", "News Content": "අවිශ්වාසය සහ තරගකාරීත්වය ඉහළට එසැවීම වෙනුවට එදිරිවාදිකම් හා විරෝධතාවන් පසෙක ලා එකමුතුව ක්‍රියා කිරීම ඔස්සේ ලෝක ජනතාවට අතිමහත් ප්‍රතිලාභ අත් කරදීමට හැකි වන බව ශ්‍රි ලංකා අග්‍රාමත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා ඒ අදහස් පළ කළේ ඊයේ(27) සවස හැනොයි නුවර ෂෙරටන් හෝටලයේ දී පැවති තුන්වන ඉන්දීය සාගර සමුළුවේ සමාරම්භක සැසිවාරය අමතමිනි. සාධාරණත්වය, සමානාත්මතාවය හා සෞභාග්‍යය සපිරි ලෝකයක් බිහි කිරීම උදෙසා අප ඉදිරියේ ඇති අද්විතීය අවස්ථාව අත්නොහැරිය යුතු බවද අග්‍රාමාත්‍යවරයා අවධාරණය කළේය. මේ සත්කාර්යය පෙරට ගෙනයාමේ දී ඉතා වැදගත්ම සාධකය වනුයේ ඉන්දීය සාගරය බව ද, ඉන්දීය සාගරයේ ආරක්ෂාව, සාමය හා නිදහස් නාවික ගමනාගමනය සහතික කිරීම සඳහා සියළු පාර්ශවකරුවන් එකමුතුව කටයුතු කළ යුතු බව ද අග්‍රාමාත්‍යවරයා වැඩිදුරටත් පෙන්වා දුන්නේය. ඉන්දීය සාගරය යනු ‘අනාගතයේ සාගරය’ යැයි අවධාරණය කළ අග්‍රාමාත්‍යවරයා , සාගරය ආශ්‍රිත රටවල ශිෂ්ටාචාරයන් ඔස්සේ මතුවන සංස්කෘතීන්, යටත් විජිත ක්‍රමවේද, ජාත්‍යන්තර ප්‍රමිතීන් හා සාරධර්ම සමඟ සසැඳෙන සිරිත් විරිත් හා වටිනාකම් ආදියෙන් ඉන්දීය සාගර කලාපය පෝෂණය වී ඇති බවත් ප්‍රකාශ කළේය. වර්තමානයේ සිදුවන භූදේශපාලනික විපර්යාස සඳහා සාර්ථක ලෙස ප්‍රතිචාර දැක්වීමට කලාපීය සංවිධානයන් අපොහොසත් වී ඇති නිසා නව හැඩතල සහිත බහුපාර්ශවීය සංවිධාන නිර්මාණය කරගැනීමේ අවශ්‍යතාව මතුවී ඇති බවත්, ඒ සඳහා මෙවර සමුළුව සවිමත් පදනමක් වනු ඇති බවත් ශ්‍රි ලංකා අග්රාමමාත්යතවරයා පෙන්වා දුන්නේය.", "URL": "https://sinhala.adaderana.lk/news.php?nid=95135", "Category": null, "Parent URL": null}