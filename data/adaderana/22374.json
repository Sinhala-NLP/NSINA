{"Source": "Adaderana", "Timestamp": "February 25, 2012 08:48 am", "Headline": "ශවේන්ද්‍ර සිල්වා ඉවත්කිරීම සදාචාර සම්පන්න නෑ", "News Content": "මේජර් ජනරාල් ශවේන්ද්‍ර සිල්වා එක්සත් ජාතීන්ගේ සාම සාධක මෙහෙයුම් පිළිබඳ උපදේශන කමිටුවෙන් ඉවත්කිරීම සදාචාර සම්පන්න නොවන බව එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත කාර්යාලය පවසයි. උපදේශන කමිටුවේ ප්‍රධානි ලොවිස් ෆ්‍රෙචෙට් මහත්මිය ශවේන්ද්‍ර සිල්වා මහතා සම්බන්ධයෙන් නොහොබිනා ආකාරයෙන් ක්‍රියා කර ඇති බව එම කාර්යාලය නිවේදනයක් නිකුත් කරමින් සඳහන් කරයි. අදාළ කමිටු රැස්වීමට සභාභාගී නොවන ලෙස දැන්වීමට ඇයට කිසිඳු අයිතියක් නොමැති බව ද ශ්‍රී ලංකා නිත්‍ය නියෝජිත කාර්යාලය නිකුත් කළ නිවේදනයේ සඳහන්ය. ලෝක‍යේ කිසිදු අධිකරණය වරදකරුවෙකු නොවූ රාජ්‍ය තාන්ත්‍රිකයෙකු සම්බන්ධයෙන් පිළිගත් නිලධාරිනියක් ක්‍රියාකර ඇති ආකාරයක පිළිකුල් සහගත බව ද එම නිවේදනයේ සඳහන් වේ. මේ අතර එක්සත් ජාතීන්ගේ සංවිධානයේ ශ්‍රී ලංකා නියෝජ්‍ය නිත්‍ය නියෝජිත මේජර් ජනරාල් ශවේන්ද්‍ර සිල්වා මහතා වෙනුවෙන් ශ්‍රී ලංකා රජය සැමවිටම පෙනී සිටින බව නියෝජ්‍ය විදේශ අමාත්‍ය නියෝමාල් පෙරේරා මහතා පවසයි. ඒ සම්බන්ධයෙන් දැනටමත් අවශ්‍ය පියවර ගෙන ඇති බව ඔහු පෙන්වාදෙයි. එක්සත් ජාතීන්ගේ සාම සාධක මෙහෙයුම් පිළිබඳ විශේෂ උපදේශන කමිටුවෙන් ශවේන්ද්‍ර සිල්වා මහතා ඉවත් කිරීමට කටයුතු කර තිබිණි.", "URL": "https://sinhala.adaderana.lk/news.php?nid=22374", "Category": null, "Parent URL": null}