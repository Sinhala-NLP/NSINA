{"Source": "Adaderana", "Timestamp": "August 3, 2018 11:48 am", "Headline": "ප්‍රදේශ කිහිපයක අනතුරුවලින් පුද්ගලයින් 7 ක් මරුට", "News Content": "දිවයිනේ ප්‍රදේශ කිහිපයක සිදු වූ රිය අනතුරුවලින් කාන්තාවන් දෙදෙනෙකු ඇතුළු පුද්ගලයින් 07 දෙනෙකු මියගොස් තිබේ. වලස්මුල්ල, කුට්ටිගල, බදුල්ල, මොරටුව, කඩවත, ගම්පහ සහ වැලිකඩ යන ප්‍රදේශවලින් මෙම අනතුරු වාර්තා වන බව පොලීසිය පැවසුවේ. වලස්මුල්ල ප්‍රදේශයේදී යතුරුපැදියක් කැබ් රථයක ගැටීමෙන් 44 හැවිරිදි යතුරුපැදියේ ගමන් කළ පුද්ගලයෙකු මියගොස් ඇති අතර කුට්ටිගල ප්‍රදේශයේදී සිදු වූ යතුරුපැදි අනතුරකින් 53 හැවිරිදි කාන්තාවක් මියගොස් තිබේ. බදුල්ල - මහියංගණය මාර්ගයේදී කාන්තාවක් මෝටර් රථයක ගැටීමෙන් මියගොස් ඇති බව වාර්තා වේ. මොරටුව, කොරලවැල්ල ප්‍රදේශයේදී මාර්ග හරහා ගමන් කළ පුද්ගලයෙකු ලොරි රථයක ගැටීමෙන් මියගොස් ඇති අතර කඩවත ප්‍රදේශයේදී යතුරුපැදියක් මෝටර් රථයක ගැටීමෙන් 43 හැවිරිදි පැදිකරු මියගොස් තිබේ. වැලිකඩ ප්‍රදේශයේදී යතුරුපැදියක ගැටීමෙන් 56 හැවිරිදි පදික පුද්ගලයෙකු මියගොස් ඇති බව පොලිසිය පැවසීය. සීදුව - උඩුගම්පොල මාර්ගයේ කෙහෙල්බද්දර ප්‍රදේශයේදී යතුරුපැදියක් ත්‍රීරෝද රථයක ගැටීමෙන් සිදු වූ අනතුරකින් යතුරුපැදියේ ගමන් කළ 16 හැවිරිදි ළමයෙකු මියගොස් ඇති අතර යතුරුපැදිකරු සහ ත්‍රිරෝද රථයේ ගමන් කළ පුද්ගලයෙකු තුවාල ලබා තිබේ.", "URL": "https://sinhala.adaderana.lk/news.php?nid=93735", "Category": null, "Parent URL": null}