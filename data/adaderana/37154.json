{"Source": "Adaderana", "Timestamp": "September 5, 2013 07:45 am", "Headline": "පිල්ලේට සාක්ෂි දුන්නාට බය වෙන්න එපාලු!", "News Content": "මානව හිමිකම් මහ කොමසාරිස් නවනීදන් පිල්ලෙයි මහත්මියගේ ශ්‍රී ලංකා සංචාරය පිළිබඳ එක්සත් ජාතීන්ගේ සංවිධානයේ මහ ලේකම් බැන්කි මූන් මහතාගේ අවධානය යොමුවී තිබේ. එක්සත් ජාතීන්ගේ සංවිධානයේ දෛනික මාධ්‍ය හමුවේදී නවනීදන් පිල්ලෙයි මහත්මියගේ ශ්‍රී ලංකා සංචාරය පිළිබඳව මාධ්‍යවේදියෙකු විසින් පැනයක් යොමු කරන ලද බව කියැවෙයි. එහිදී මාධ්‍යවේදියා විමසා සිටියේ නවනීදන් පිල්ලෙයි මහත්මියට සාක්ෂි ලබාදුන් පුද්ගලයින්ට එල්ල වූ බව කියන තර්ජන සම්බන්ධයෙන් එක්සත් ජාතීන්ගේ මහ ලේකම්වරයාගේ මතය කුමක් ද යන්නයි. ඊට පිළිතුරු දෙමින් මහලේකම්වරයාගේ මාධ්‍ය ප්‍රකාශක ෆර්හාන් හක් විසින් පවසා ඇත්තේ නවනීදන් පිල්ලෙයි මහත්මියගේ ශ්‍රී ලංකා සංචාරයට මහ ලේකම්වරයාගේ සම්පූර්ණ සහය සහ අවධානය යොමුවී ඇති බවයි. ඇයට සාක්ෂි ලබාදුන් පුද්ගලයින් ධෛර්යමත් කරන අතර ඔවුන්ට ගෞරවය කරන බව ද ෆර්හාන් හක් පවසා තිෙබ්. එලෙස සාක්ෂි ලබාදීමට කිසිදු පුද්ගලයෙකුට බියවිය යුතු නොමැති බව ද ඔහු වැඩිදුරත් පවසා ඇති බව වාර්තා වේ.", "URL": "https://sinhala.adaderana.lk/news.php?nid=37154", "Category": null, "Parent URL": null}