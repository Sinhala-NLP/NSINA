{"Source": "Adaderana", "Timestamp": "July 31, 2013 02:19 pm", "Headline": " අනන්‍යතාව අහිමිවූවන් 10371ට දින 15 දී සේවා සැපයෙයි", "News Content": "උතුරු පළාතේ ජාතික හැඳුනුම්පත් ඇතුළු අනන්‍යතා සහතික අහිමි වුවන් වෙත එම අනන්‍යතා සහතික ලබාදීම සඳහා පැවැත්වු ජංගම සේවාවේ සායන 37 දී පුද්ගලයින් 10371 ක් සේවා ලබාගෙන තිබේ. කැෆේ සංවිධානය, ශ්‍රිලංකා මානව හිමිකම් කේන්ද්‍රය, පුද්ගලයින් ලියාපදිංචි කිරීමේ දෙපාර්තමේන්තුව ඒකාබද්ධව මෙම ජංගම සේවාව සංවිධානය කළ බව කැෆේ සංවිධානය විසින් නිකුත් කළ නිවේදනයක දැක්වෙයි. දින 15ක් තුළ උතුරු පළාතේ යාපනය, මුලතිව් සහ කිලිනොච්චි යන දිස්ත්‍රික්කවල මෙම ජංගම සේවය ක්‍රියාත්මක කෙරුණු බව සඳහන්ය. විවිධ හේතු මත ජාතික හැඳුනුම්පත, උප්පැන්න සහතික, මරණ සහතික ආදී අනන්‍යතා සහතික මෙතෙක් ලබා ගැනීමට නොහැකි වු අය වෙත මෙම ජංගම සේවාවෙන් සේවා සැපයු අතර එම සේවාව මුළුමනින්ම නොමිලේ සපයා ඇති බවත් , ජාතික හැඳුනුම්පත ලබා ගැනීමේ දී අවශ්‍ය ඡායාරූප මෙන්ම පොලිස් වාර්තා ලබා ගැනීමේදී ගෙවිය යුතු ගාස්තු පමණක් නොව ඇතැම් සහතිකවල ඡායාපිටපත් කිරීමේ පහසුව පවා මෙහිදී නොමිලේ ලබාදී තිබේ. විශේෂයෙන් ජාතික හැඳුනුම් පත ලබාගැනීමේදී අවශ්‍ය ලියකියවිලි සියල්ල සලකා බැලීම වෙනුවට ඇතැම් පුද්ගලයින් සතු අවම ලියකියවිලි සලකා බලමින් ජාතික හැඳුනුම්පත් සඳහා වන අයදුම්පත භාරගැනීමට පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ආර්. එම්. එස්. සරත් කුමාර මහතාගේ උපදෙස් අනුව මෙහිදී කටයුතු කළ බව කැංෆේ සංවිධානය පෙන්වාදෙයි. සම්පුර්ණයෙන්ම නොමිලේ සේවා සැපයෙන මෙම ජංගම සේවාව ඉදිරියේදී වව්නියා සහ මන්නාරම දිස්ත්‍රික්ක වලද ක්‍රියාත්මක කිරීමට කැෆේ සංවිධානය සහ ශ්‍රිලංකා මානව හිමිකම් කේන්ද්‍රය විසින් කටයුතු සංවිධානය කර තිබේ.", "URL": "https://sinhala.adaderana.lk/news.php?nid=36259", "Category": null, "Parent URL": null}