{"Source": "Adaderana", "Timestamp": "May 9, 2013 07:20 am", "Headline": "රේගුව අන්දවා මෙරටට ගෙන ආ වාහන 3 ක් මාට්ටු", "News Content": "රේගු බදු වංචා කරමින් මෙරටට ආනයනය කළ මෝටර් රථ දෙකක් සහ වෑන් රථයක් රේගුව භාරයට ගෙන තිබේ. ජපානයේ සිට ආනයනය කළ මෙම වාහන කෝටි දෙකකට අධික වටිනාකමකින් යුක්ත බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය. පස් කපන යන්ත්‍ර දෙකක් සහ පාපැදි 118 ක් ගෙන්වන බව පවසා රුපියල් හාර ලක්ෂ පනස් එක් දහසක් වැනි ඉතා සුළු බදු ගෙවීමක් සිදුකර මෙම වාහන මෙරටට ආනයනය කර තිබේ. රේගු මධ්‍යම විමර්ශන අංශයේ නිලධාරීන්ට ලැබුණු තොරතුරකට අනුව සිදුකළ පරීක්ෂාවක දී ඊයේ (08) පස්වරුවේ අදාළ වාහන සොයාගත් බව රේගුව සඳහන් කළේය. මෙම වාහන ආනයනය කළ පිටකෝට්ටේ ප්‍රදේශයේ ව්‍යාපාරිකයා අත්අඩංගුවට ගෙන වැඩිදුර විමර්ශන ආරම්භ කර ඇති බව රේගු මාධ්‍ය ප්‍රකාශක ලෙස්ලි ගාමිණී මහතා පැවසීය.", "URL": "https://sinhala.adaderana.lk/news.php?nid=33930", "Category": null, "Parent URL": null}