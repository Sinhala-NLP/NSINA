{"Source": "Adaderana", "Timestamp": "April 2, 2012 03:23 pm", "Headline": "වසන්ත සැණකෙළියට එන ජනතා ආරක්ෂාවට විශේෂ වැඩපිළිවෙළක් ", "News Content": "නුවරඑළිය නගරය හා ඒ ආශ්‍රිත ප්‍රදේශවල පවත්වන ලබන වසන්ත සැණකෙළිය සඳහා සහභාගී වන මහ ජනතාවගේ ආරක්ෂාව සම්බන්ධයෙන් විශේෂ වැඩපිළිවෙළක් ක්‍රියාත්මක කර ඇතැයි පොලිසිය පවසයි. වාර්ෂිකව පවත්වන වසන්ත සැණකෙළිය ඊයේ(01) දිනයේ ආරම්භ වූ අතර මෙවර ද ඒ වෙනුවෙන් විශාල පිරිසක් සහභාගී වනු ඇතැයි අපේක්ෂිතය. නුවරඑළිය නගරය සහ ඒ ආශ්‍රිත ප්‍රදේශවලට පැමිණෙන්නන් හැසිරිය යුතු ආකාරය සම්බන්ධයෙන් පොලිසිය විසින් දැනුවත් කිරීමේ වැඩසටහනක් ද ආරම්භ කර තිබේ. බීමත්ව රිය පැදවීමෙන් වැළකීම, රථ වාහන සැලැස්මට අනුව කටයුතු කිරීම, පොලිතින් හා අපද්‍රව්‍ය තැන තැන නොදැමීම, දිය ඇළිවලින් ස්නානය කිරීමේ දී ප්‍රවේශම් වීම, කුඩා ළමුන් හා අතදරුවන්ට විය හැකි දුෂ්කරතාවලින් මුදා ගැනීම ඇතුළු කරුණු කිහිපයක් සම්බන්ධයෙන් ජනතාවගේ අවධානය‍ යොමු විය යුතු බව පොලිසිය පැවසීය. හදිසි අවශ්‍යතාවක්, අනතුරක් හෝ අපරාධයක් වෙතොත් ළඟම ඇති පොලිසියට දැනුම් දෙන ලෙස ද පොලිස් මූලස්ථානය නිකුත් කර ඇති නිවේදනයක සඳහන්ය.", "URL": "https://sinhala.adaderana.lk/news.php?nid=23235", "Category": null, "Parent URL": null}