{"Source": "Adaderana", "Timestamp": "July 12, 2019 02:26 pm", "Headline": "සීමාව ඉක්මවා මාළු ඇල්ලූ ඉන්දීය ධීවරයින් 06ක් අල්ලයි", "News Content": "නීති විරෝධී ලෙස ශ්‍රී ලංකාවට අයත් මුහුදු සීමාවේ ධීවර කටයුතුවල නිරත වූ ඉන්දීය ධීවරයින් 06 දෙනෙක් සහ ඔවුන්ට අයත් ඩව් යාත්‍රාවක් දින නාවික හමුදා බාරයට ගෙන ඇත. උතුරු නාවික විධානයට අනුයුක්ත වේග ප්‍රහාරක නෞකාවක් මඟින් ජාත්‍යන්තර මුහුදු සීමාවේ සිට නාවික සැතපුම් 3 ක් පමණ ශ්‍රී ලංකාව දෙසට පැමිණ මසුන් අල්ලමින් සිටියදී මෙලෙස නාවික හමුදා භාරයට ගෙන ඇති අතර, එම ඉන්දීය ධීවරයින් සහ ඩව් යාත්‍රාව ශ්‍රී ලංකා නාවික නෞකා ‘එළාර’ ආයතනය වෙත රැගෙන ඒමට කටයුතු කර ඇත. ඒ අනුව, නාවික හමුදා භාරයට පත් මෙම පිරිස අවුරුදු 62, 48,39,27,22 සහ 12 යන වයස්වල පුද්ගලයින් වන අතර, එම ධීවරයින් පිරිස වෛද්‍ය පරීක්‍ෂණයකට භාජනය කිරීමෙන් අනතුරුව ඉදිරි නීතිමය කටයුතු සඳහා යාපනය, ධීවර පරීක්‍ෂක කාර්යාලය වෙත භාර දීමට නියමිතය.", "URL": "https://sinhala.adaderana.lk/news.php?nid=113991", "Category": null, "Parent URL": null}