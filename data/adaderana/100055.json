{"Source": "Adaderana", "Timestamp": "November 30, 2018 12:00 pm", "Headline": "අමාත්‍යවරුන්ගේ වියදම් කපා හැරීමේ යෝජනාව සම්මතයි", "News Content": "ජන රජයේ අරමුදල් අමාත්‍යවරුන්, නියෝජ්‍ය අමාත්‍යවරුන් සහ රාජ්‍ය අමාත්‍යවරුන් මෙන්ම ඔවුන්ගේ පුද්ගලික කාර්යය මණ්ඩලයේ වියදම් සඳහා භාවිත කිරීමට අමාත්‍යාංශ ලේකම්වරුන්ට බලයක් නොමැති බවට එක්සත් ජාතික පක්ෂය ගෙන ආ යෝජනාව ඡන්ද 122 කින් අද පාර්ලිමේන්තුවේදී සම්මත විය. ආණ්ඩු පක්ෂය අද(30) දිනයේත් සභාවාරයට සහභාගී නොවූ අතර එක්සත් ජාතික පක්ෂය, ජනතා විමුක්ති පෙරමුණ හා දෙමළ ජාතික සන්ධානය මෙම යෝජනාවට පක්ෂව ඡන්දය භාවිත කළේය. ඒ අනුව පාර්ලිමේන්තුව අද පෙරවරු 10.30ට කථානායක කරු ජයසූරිය මහතාගේ ප්‍රධානත්වයෙන් ආරම්භ වුණි. එහිදී පළමුව එක්සත් ජාතික පක්ෂ පාර්ලිමේන්තු මන්ත්‍රී පාඨලී චම්පික රණවක මහතා විසින් කැබිනට් , නියෝජ්‍ය හා රාජ්‍ය අමාත්‍යවරුන්ගේ හා ඔවුන්ගේ කාර්යය මණ්ඩලයේ වියදම් කපා හැරීමේ යෝජනාව සභාවට ඉදිරිපත් කරනු ලැබුවේය. අනතුරුව අදාළ යෝජනාවට අදාළ ඡන්ද විමසීම සිදුකළ අතර ඒ සඳහා කිසිඳු ආණ්ඩු පක්ෂ මැතිඇමතිවරයෙකු සහභාගී වුණේ නොමැති බව අද දෙරණ පාර්ලිමේන්තු වාර්තාකරු සඳහන් කළේය. ඒ අනුව කැබිනට් , නියෝජ්‍ය හා රාජ්‍ය අමාත්‍යවරුන්ගේ හා ඔවුන්ගේ කාර්යය මණ්ඩලයේ වියදම් කපා හැරීමේ යෝජනාව ඡන්ද 122 කින් සම්මත වුණි.", "URL": "https://sinhala.adaderana.lk/news.php?nid=100055", "Category": null, "Parent URL": null}