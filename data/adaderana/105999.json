{"Source": "Adaderana", "Timestamp": "March 13, 2019 03:46 pm", "Headline": "ජල ගැටලුවක් නිසා වතු කම්කරුවන් පාරට", "News Content": "පානීය ජල ගැටලුවක් මුලකර ගනිමින් වතු කම්කරුවන් පෞද්ගලික තේ කර්මාන්ත ශාලාවක් වටලා උද්ඝෝෂනයක නිරතව ඇත. තමන් වසර ගණනාවක සිට පානීය ජලය ලබා ගන්නා ප්‍රධාන ජල මුලාශ්‍රයක් හරස් කරමින් පෞද්ගලික තේ කර්මාන්ත ශාලාවකට ජලය ලබා ගැනීමට උත්සහ කරන බව පවසමින් වතු කම්කරුවන් විශාල පිරිසක් එම තේ කර්මාන්ත ශාලාව වටලා අද (13) උදැසන සිට උද්ඝෝෂනයක් අරම්භ කර ඇත. නොර්වුඩ් පොලිස් වසමට අයත් නොර්වුඩ් බිලින්කිබොනි වතු යායේ අලුතින් ඉදිකර තිබෙන තේ පෙති වශයෙන් නිෂ්පාදනය කරනු ලබන පෞද්ගලික තේ කර්මාන්ත ශාලාවක් ඉදිරිපිට වතු කම්කරුවන් මෙසේ උද්ඝෝෂනය ආරම්භ කර තිබුණි. එම තේ කර්මාන්ත ශාලාවට ඉහළින් කඳුමුදුනේ සිට පහළට ගලා බසින ප්‍රධාන ජල මුලාශයක් හරස් කරමින් පහළට ගලා බසින ජලය එම තේ කර්මාන්ත ශාලාවේ නිෂ්පාදන කටයුතු සඳහා ලබා ගැනීමට එම තේ කර්මාන්ත ශාලාවේ පාලන අධිකාරිය මේ දිනවල කටයුතු කරමින් සිටින බව උද්ඝෝෂණයේ නියැලී සිටි වතු කම්කරුවන් කියා පවසා ඇත. එම තේ කර්මාන්ත ශාලාවේ නිෂ්පාදනය කරනු ලබන විශේෂ තේ පෙති සඳහා විශාල ජල ප්‍රතමාණයක් දිනකට අවශ්‍ය බවත්, තේ කර්මාන්ත ශාලාවේ නිෂ්පාදන කටයුතු සඳහා තමන් මෙතෙක් පානීය ජලය ලබා ගත් ජල මුලාශ්‍ර වල ජලය ලබාදීමෙන් තමන් ගැටළු රැසකට මැදිවන බව වතු කම්කරුවන් කියා සිටියි. බිලින්කිබොනි පෞද්ගලික තේ කර්මාන්ත ශාලාව අවට වතු කිහිපයකම ජනතාව එම තේ කර්මාන්ත ශාලාවට ඉහළින් පහළට ගලා බසිනා ජලය පානීය ජලය වශයෙන් සහ දෛනික ජල අවශ්‍යතාවයන් සපුරා ගනු ලබයි. උද්ඝෝණයේ නියැලී සිටි වතු කම්කරුවන් එම තේ කර්මාන්ත ශාලාවට ජල නල යොදා ජලය රැගෙන යාමට කපා තිබූ කාණු පද්ධති වසා දමා වතු පාලන අධිකාරිය සමඟ සාකච්ඡාවක් පවත්වා වතු අධිකාරිවරයා විසින් වතු කම්කරුවන්ට බාධාවකින් තොරව පානීය ජලය ලබාදෙන බවට වූ පොරොන්දුවක් මත උද්ඝෝෂණය තාවකාලිකව අත්හරිනු ලැබූ බව අද දෙරණ වාර්තාකරු සඳහන් කර සිටියි. වතු කම්කරුවන්ගේ උද්ඝෝෂණය හේතුවෙන් එම තේ කර්මාන්ත ශාලාවට දැඩි පොලිස් ආරක්ෂාවක්ද යොදා තිබී ඇත.", "URL": "https://sinhala.adaderana.lk/news.php?nid=105999", "Category": null, "Parent URL": null}