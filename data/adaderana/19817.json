{"Source": "Adaderana", "Timestamp": "November 6, 2011 10:13 am", "Headline": "නිධන් හෑරූ දෙදෙනෙක් මාට්ටු-තවත් පිරිසක් පලායති", "News Content": "අනුරාධපුර, තල්පේ -තම්මැන්නාගල වන රක්ෂිතයේ පෞරාණික නටුඹුන් සහිත ස්ථානයක නිධන් හාරමින් සිටි පුද්ගලයන් දෙදෙනෙකු සැකපිට අත්අඩංගුවට ගෙන තිබේ. හොරොව්පතාන පොලිසිය සඳහන් කළේ ඊයේ රාත්‍රී 10ට පමණ සිදුකළ වැටලීමේ දී තවත් පිරිසක් පලාගොස් ඇති බවයි. සැකකරුවන් පැමිණි යතුරු පැදියක් සහ නිධන් හෑරීමට යොදාගත් උපකරණ කිහිපයක් ද පොලිස් භාරයට ගෙන තිබේ. වැටලීම සිදුකරන අවස්ථාවේ දී නිධන් ඇති බවට සැක කළ ස්ථානය අඩි 15ක පමණ ගැඹුරට වළක් හරා තිබු බව පොලිසිය සඳහන් කරයි. අත් අඩංගුවට ගත් සැකකරුවන් තිහාරිය සහ හොරොව්පතාන ප්‍රදේශවල පදිංචිකරුවන් වන අතර ඔවුන් අද කැබිතිගොල්ලෑව මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇති බව පොලීසිය පවසයි.", "URL": "https://sinhala.adaderana.lk/news.php?nid=19817", "Category": null, "Parent URL": null}