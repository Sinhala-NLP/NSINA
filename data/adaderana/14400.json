{"Source": "Adaderana", "Timestamp": "February 22, 2011 09:52 am", "Headline": "මැතිවරණ කල්දැමීම බල්ලන් සමඟ දඩයමේ යාමක් -කැෆේ ", "News Content": "අධිකරණ තීන්දුවක් නොමැතිව පළාත් පාලන ආයතන 60 ට ඡන්ද විමසීමේ කටයුතු කල් දැමීමට මැතිවරණ දෙපාර්තමේන්තුව ගනු ලැබූ තීන්දුව \"හාවුන් සමඟ නිදා ගනිමින් බල්ලන් සමඟ දඩයමේ යාමක් යැයි\" කැෆේ සංවිධානය නිවේදනයක් නිකුත් කරමින් කියා සිටියි. දේශපාලන පක්‍ෂ සහ ස්වාධීන කණ්ඩායම් විසින් නාමයෝජනා ඉදිරිපත් කළ පළාත් පාලන ආයතන 60 ක මැතිවරණ කටයුතු කල් දැමීමට මැතිවරණ දෙපාර්තමේන්තුව ගත් තීන්දුව පිළිබඳව එම සංවිධානය සිය දැඩි විමතිය සහ විරෝධය පළ කරයි. මැතිවරණ දෙපාර්තමේන්තුවේ තීරණය පළාත් පාලන ආයතන ඡන්ද විමසීම් ආඥා පනතේ 262 වන අධිකාරය යටතේ ගැනෙන ප‍්‍රතිපාදන උල්ලංඝණය කිරීමක් බව ද කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා ‍පෙන්වාදෙයි. අධිකරණයට පෙත්සමක් ඉදිරිපත් වූ පමණින් මැතිවරණ කල් දැමීමක් ලංකා මැතිවරණ ඉතිහාසයේ මෙයට පෙර කිසිදු අවස්ථාවක සිදු වී නැති බවත්, අධිකරණය විසින් පළාත් පාලන ආයතන 3 ක අදාළව පමණක් මේ වන විට අධිකරණ තීන්දු ලබා දී ඇති බවත් ඔහු සඳහන් කරයි. එසේ තිබිය දී ඉදිරියේ දී ලැබීමට නියමිත අධිකරණ තීන්දු පිළිබඳ කල් තබා දැන ගැනීමට මැතිවරණ දෙපාර්තමේන්තුවට \"අනාගත දකින නුවණ\" ලැබීම පුදුම එලවන සුළු බව ද හෙතෙම ප්‍රකාශ කරයි. එපමණක් ද නොව, දිස්ත‍්‍රික් තේරීම් භාර නිලධාරීන් වෙත මැතිවරණ පනත මගින් ලැබී ඇති බලය මැතිවරණ කොමසාරිස්වරයා බලහත්කාරයෙන් තමන් යටතට පවරා ගෙන තිබෙන බව තෙන්නකෝන් මහතා කියා සිටියි. මැතිවරණ දෙපාර්තමේන්තුව දේශපාලන අවශ්‍යතාව මත තින්දු තීරණ ගැනීම තුළ මැතිවරණ ක‍්‍රමයේ පැවතිය යුතු නිදහස් හා සාධාරණ බව කෙළෙසී ඇති බවටත් හෙතෙම චෝදනා කරයි. අධිකරණ තීන්දුවක් නොමැතිව මැතිවරණය පැවැත්වීම කල් දැමීම කිසිදු පදනමක් නොමැති කි‍්‍රයාවක් බවත්, අධිකරණයට පෙත්සමක් ඉදිරිපත් වූ පමණින් මැතිවරණ කල් දැමීමක් ලොව කිසිදු ප‍්‍රජාතන්ත‍්‍රවාදී මැතිවරණ කි‍්‍රයාදාමයක බලාපොරොත්තු විය නොහැකි තත්ත්වයක් බවත් සිය නිවේදනයෙන් ඒ මහතා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=14400", "Category": null, "Parent URL": null}