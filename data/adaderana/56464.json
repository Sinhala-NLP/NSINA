{"Source": "Adaderana", "Timestamp": "January 19, 2016 01:49 pm", "Headline": "  එයාලා බලන්නේ අර්බුදයක් ඇති කර ආණ්ඩුව පෙරළන්නයි", "News Content": "හිටපු ජනපතිවරයෙකු මෙන්ම නීතීඥවරයෙකු ලෙස මහින්ද රාජපක්ෂ මහතා නව ආණ්ඩුක්‍රම ව්‍යවස්ථාව ගැන සිදුකරන ප්‍රකාශ පිළිගත නොහැකි බව විදුලිබල හා පුනර්ජනනීය බලශක්ති පිළිබඳ නියෝජ්‍ය අමාත්‍ය අජිත් පී. පෙරේරා මහතා පවසයි.විධායක ජනපති ක්‍රමය හා මැතිවරණ ක්‍රමයයි මුලින් වෙනස් කර පසුව ව්‍යවස්ථාවට අත තැබිය යුතු බවට හිටපු ජනාධිපතිවරයා අභයාරා‍මයේදී ප්‍රකාශයක් කර ඇති බවත්, මෙම ක්‍රමදෙකද ඇත්තේ ව්‍යවස්ථාවේම බව ඒ මහතා නොදන්නේදැයි තමන්ට ගැටලුවක් බවත්, ඒ මහතා පෙන්වාදෙයි.කෙ‍සේ වුවද ආණ්ඩුව සිදුකරන යහපත් ක්‍රියාවන්ට විරුද්ධවීමේ ක්‍රියාවලියක ඒකාබද්ධ විපක්ෂය නියැළි සිටින බව පැහැදිලි යැයිද නියෝජ්‍ය අමාත්‍යවරයා කියයි.කොළඹදී අද (19) පැවති මාධ්‍ය හමුවකදී ඒ මහතා මේ බව පැවසීය.මාධ්‍ය හමුවට එක්ව සිටි ජාත්‍යන්තර වෙළෙඳ කටයුතු පිළිබඳ රාජ්‍ය අමාත්‍ය සුජීව සේනසිංහ මහතා පැවසුවේ ඒකාබද්ධ විපක්ෂය බලය ලබා ගැනීම සඳහා නැති ප්‍රශ්න ඇති කරමින් සිටින බවයි.බොරුවට ජාතිවාදය අවුස්සන වැඩපිළිවෙළක් යන බවත්, අර්බුදයක් ඇති කර බලය ලබා ගැනීම ඔවුන්ගේ අරමුණ බවත්, හෙතෙම පැවසීය.මහින්ද රාජපක්ෂ හා බැසිල් රාජපක්ෂ එක්වී නව පක්ෂ කාර්යාලයක් හදා ඇතැයි යන ආරංචිය ගැන මාධ්‍යවේදියෙකු එහිදී ප්‍රශ්නයක් යොමු කළ අවස්ථාවේ සුජීව සේනසිංහ මහතා කියා සිටියේ එය දේශපාලනවශයෙන් එජාපයට වාසියක් බවයි.ඉන් සිදුවන්නේ ශ්‍රීලනිපය කැඩෙන එක බවත්, නමුත් පක්ෂය රැකගැනීම සෙසු අයගේ වගකීමක් බවත්, පැවසීය.භික්ෂු විනය සම්බන්ධ පනත් කෙටුම්පත ගැන අදහස් දක්වමින් ඔහු කියා සිටියේ භික්ෂුන් සඳහා විනය නීති ගෙනෙන්නේ මහනායක ස්වාමින් වහන්සේලා සමග සාකච්ඡා කර බවයි.සිවුරු පොරවා ගත් පමණින් සියලුදෙනා භික්ෂූන් නොවන බවත්, සුළු පිරිසක් පමණක් මෙය ගැටලුවක් කරගෙන කතා කරන බවත්, හෙතෙම පැවසීය.ඇඹිලිපිටියේ එක්දරු පියාගේ සිද්ධිය ගැන ද ඔහු අදහස් දක්වමින් කියා සිටියේ පොලීසියේ ක්‍රියාකලාපය ගැන ප්‍රශ්නයක් ඇති බවයි.කෙසේ වුවද එම සිද්ධිය ගැන විධිමත් පරීක්ෂණයක් පවත්වා නිවැසියන්ට සාධාරණයක් කරන බවද හෙතෙම පැවසීය.මේ අතර අලුතින් විදුලිය ලබා ගැනීමට බලාපොරොත්තුවෙන් සිටින නිවාස හිමියන්ට මූලික ගෙවීමක් නැතිව සම්බන්ධතාවය ලබාදීමේ වැඩපිළිවෙළක් අරඹන බවද විදුලිබල හා පුනර්ජනනීය බලශක්ති පිළිබඳ නියෝජ්‍ය අමාත්‍ය අජිත් පී. පෙරේරා මහතා එහිදී කියා සිටියේය.මේ යටතේ විදුලි සැපයුමට වැය වන මූලික වියදම වාරික වශයෙන් විදුලිබිලට එකතු කිරීමටත්, එය අවුරුදු 5ක් 6ක් පමණ තුළ ගෙවා නිම කිරීමට අවස්ථාව දෙන බවත් හෙතෙම පැවසීය.", "URL": "https://sinhala.adaderana.lk/news.php?nid=56464", "Category": null, "Parent URL": null}