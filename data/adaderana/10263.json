{"Source": "Adaderana", "Timestamp": "August 16, 2010 12:39 pm", "Headline": "ෆොන්සේකා හා ඔහුගේ ලේකම්ට චෝදනා 41 ක්", "News Content": "යුද හමුදාවෙන් පලාගිය සෙබලුන් නීති විරෝධි ලෙස සේවයේ යොදවා ගැනීම සම්බන්ධයෙන් සරත් ෆොන්සේකා මහතාට සහ ඔහුගේ ලේකම්වරයාට එරෙහිව මහාධිකරණය හමුවේ අධි චෝදනා පත්‍ර ඉදිරිපත් කළ බව නීතිපතිවරයා අද කොළඹ මහේස්ත්‍රාත් අධිකරණයට දැනුම් දුන්නේය. අදාළ නඩුව අද කැඳවු අවස්ථාවේ දැනට ‍රිමාන්ඩ් භාරයේ සිටින සේනක ද සිල්වා සහ නාවික හමුදා මූලස්ථානයේ රඳවා සිටින සරත් ෆොන්සේකා යන මහත්වරුන් අධිකරණය හමුවට පමුණුවා තිබුණි. මෙම සැකකරුවන් දෙදෙනාට එරෙහිව මහාධිකරණය හමුවේ දැනටමත් අධි චෝදනා භාරදී ඇති බව මෙහිදි රජයේ නීතීඥවරයා අධිකරණයට වාර්තාවක් ඉදිරිපත් කරමින් සඳහන් කළේය. චෝදනා හතළිස් එකක් ඊට ඇතුළත් බව ද රජයේ නීතීඥවරයා එහිදි කියා සිටියේය. ඉදිරිපත් වු කරුණු සළකා බැලු කොළඹ ප්‍රධාන මහේස්ත්‍රාත් රෂ්මි සිංගප්පුලි මහතා සැකකරුවන් ලබන තිස් වැනිදා දක්වා රැඳවුම් භාරයේ තැබීමට නියම කළේය. මහාධිකරණය දැනුම් දෙන දිනයක සැකකරුවන් මහාධිකරණයට ඉදිරිපත් කරන ලෙස මහේස්ත්‍රාත්වරයා බන්ධනාගාර නිලධාරීන්ට වැඩි දුරටත් නියෝග කළේය.", "URL": "https://sinhala.adaderana.lk/news.php?nid=10263", "Category": null, "Parent URL": null}