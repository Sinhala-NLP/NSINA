{"Source": "Adaderana", "Timestamp": "December 21, 2013 10:40 am", "Headline": "පොලිස් ලොක්කාගේ වාහනයේ හැපී මියගිය තරුණයෙකුට අයත් වෙළඳසැලකුත් බිඳලා", "News Content": "පුත්තලම කොට්ඨාසභාර පොලිස් අධිකාරීවරයා ගමන් කරමින් තිබු මෝටර් රථයේ ත්‍රී රෝද රථයක් ගැටීමෙන් මිය ගිය තරුණයෙකුට අයත් අවහන්හලක් බිඳ රුපියල් 17,200 ක් වටිනා දේපළ සොරා ගෙන ගොස් ඇති බව මුන්දලම පොලීසිය පවසයි. ඉකුත් 15 සහ 19 කාලය තුළ මෙම කොල්ලය සිදුවී ඇති බව අප වාර්තාකරු කියයි. තම දරුවා විසින් මදුරන්කුලිය නගරයේ පවත්වා ගෙන ගිය අවන්හල කිසියම් අයෙකු විසින් බිඳ එහි තිබ ජංගම දුරකථනයක් ඇතුළු දේපළ සොරා ගෙන ගොස් ඇති බව මංගළඑළිය - මරිච්චිකට්ටුව පදිංචි මිල්ටන් කැමිලස් අප්පුහාමි යන අය පොලීසියට පැමිණිලි කරමින් පවසා ඇත. ඉකුත් 15 වැනිදා මදුරන්කුලිය - කරිකට්ටියේදී සිදුවු අනතුරින් මිලාන් ප්‍රසන්න (27) ඇතුළු තරුණයින් තිදෙනෙකු මිය ගියේය. කොල්ල කෑමට ලක්ව ඇති අවන්හල පවත්වා ගෙන ගොස් ඇත්තේ මිලාන් ප්‍රසන්න විසිනි. මිය ගිය තරුණයින්ගේ අවසන් කටයුතු 18 වැනිදා සවස මංගළඑළියේදී සිදු විය. ඔවුන්ගේ දේහයන් අවසන් කටයුතු සඳහා නිවෙස් වල තැන්පත් කර තිබෙන අතර තුර මෙම සොරකම සිදු කර ඇති බව පොලීසිය කියයි. සැකකරුවන් සම්බන්ධයෙන් කිසිදු තොරතුරක් මෙතෙක් හෙළිවී නැත. මුන්දලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39755", "Category": null, "Parent URL": null}