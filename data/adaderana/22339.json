{"Source": "Adaderana", "Timestamp": "February 23, 2012 02:00 pm", "Headline": "එල්.ටී.ටී.ඊ ය පැරදුවාට අමෙරිකාව පලිගන්න හදනවා", "News Content": "ජීනිවාහි එක්සත් ජාතීන්ගේ සංවිධානයේ මානව හිමිකම් කවුන්සිලයේ මීළඟ සැසිවාරයේදී ශ්‍රී ලංකාවට එරෙහිව ඉදිරිපත් කිරීමට නියමිත යෝජනාව ඉදිරිපත් කරනු ලබන්නේ ද අමෙරිකාව විසින්ම බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. පෙබරවාරි මස 27 වන ඇරඹෙන ජිනීවා සැසිවාරයේ දී අදාළ යෝජනාව සඳහා අනෙකුත් රටවල්වල සහය ලබාගත නොහැකිවුවහොත් කුමන හෝ ආකාරයකින් එම යෝජනාව ජයග්‍රහණය කිරීමට අමෙරිකාව කටයුතු කරනු ඇති බව අමාත්‍යවරයා සඳහන් කරයි. අද(23) කොළඹ පැවති කැබිනට් මණ්ඩල තීරණ දැනුම් දීමේ මාධ්‍ය හමුවට එක්වෙමින් වීරවංශ මහතා මෙම කරුණු ප්‍රකාශ කළේය. ශ්‍රී ලංකාව එල්.ටී.ටී.ඊ ත්‍රස්තවාදීන් පරාජයට පත්කිරීමට එරෙහිව පලිගැනීමට අමෙරිකාව උත්සාහ දරන බව ද එහිදී අදහස් දැක්වූ අමාත්‍යවරයා පෙන්වාදුන්නේය. ලිබියාව, සුඩානය, ඉරාකය සහ ඇෆ්ගනිස්ථානය වැනි රටවල් මෙන් ශ්‍රී ලංකාව ද අරාජික කිරීම අමෙරිකාවේ අරමුණ බව විමල් වීරවංශ මහතා වැඩිදුරටත් සඳහන් කළේය. උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභා වාර්තාවේ නිර්දේශ ක්‍රියාවට නැංවීමට ශ්‍රී ලංකා ආණ්ඩුව අපොහොසත්ව ඇති බවත්, එමනිසා ජිනීවා මානව හිමිකම් කවුන්සිල සැසිවාරයේ දී ශ්‍රී ලංකාවට එරෙහිව ඉදිරිපත් කිරීමට නියමිත යෝජනාවට සහය දක්වන බවත් අමෙරිකා එක්සත් ජනපදයේ දකුණු හා මධ්‍යම ආසියානු කටයුතු පිළිබඳ සහකාර රාජ්‍ය ලේකම් රොබට් ඕ බ්ලෙක් මහතා සඳහන් කර තිබිණි.", "URL": "https://sinhala.adaderana.lk/news.php?nid=22339", "Category": null, "Parent URL": null}