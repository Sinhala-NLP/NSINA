{"Source": "Adaderana", "Timestamp": "August 17, 2018 06:37 pm", "Headline": "2019 ජනාධිපති අපේක්ෂකයා ගෝඨා නෙමෙයි මහින්ද", "News Content": "2019 දී ඒකාබද්ධ විපක්ෂයේ ජනාධිපති අපේක්ෂකයා වන්නේ හිටපු ජනාධිපති මහින්ද රාජපක්ෂ මහතා බව පාර්ලිමේන්තු මන්ත්‍රී කුමාර වෙල්ගම මහතා පවසයි. කීත් නොයාර් මහතා පැහැරගෙන යාමේ සිද්ධියට අදාළව හිටපු ජනාධිපති මහින්ද රාජපක්ෂ මහතාගෙන් ප්‍රකාශයක් ලබා ගැනීමට අපරාධ පරීක්ෂණ දෙපාර්තමේන්තුවේ නිලධාරීන් විජේරාමයේ පිහිටි එතුමාගේ නිවසට ගොස් තිබිණි. එම අවස්ථාවට ඒකාබද්ධ විපක්ෂය නියෝජනය කරන මන්ත්‍රීවරුන් රැසක් එක්ව සිටි අතර, මෙහිදී මාධ්‍ය වෙත අදහස් දක්වමින් මන්ත්‍රීවරයා මෙම අදහස් පළ කළේය. ජනාධිපතිවරණය ළංව ඇති බැවින් නායකයාට මඩ ගැසීමට මෙවැනි ක්‍රියා වත්මන් රජය විසින් සිදු කළත් මහින්ද රාජපක්ෂ මහතා උත්තමයෙක් බව මුළු මහත් රටම දන්නා කරුණක් බව ද ඔහු වැඩිදුරටත් කියා සිටියේය. කෙසේ හෝ 19 වන සංශෝධනය පැවතියත් මන්ත්‍රීවරුන්ගේ කැමැත්ත මත හෝ අධිකරණ තීන්දුවක් මත ඒකාබද්ධයේ ජනාධිපති අපේක්ෂකයා ලෙස මහින්ද රාජපක්ෂ මහතා ඉදිරිපත් කරන බවත්, පැවසු කුමාර වෙල්ගම මන්ත්‍රීවරයා කිසිසේත් වෙන පුද්ගලයෙක් එම ජනාධිපතිධූරයට ඉදිරිපත් නොවන බවද පැවසීය. මාධ්‍යවේදීන් විසින් දිගින් දිගටම ගෝඨාභය රාජපක්ෂ මහතා ඒ සඳහා යෝජනා නොවන්නේද යන්න විමසු විට මන්ත්‍රීවරයා කියා සිටියේ, ගෝඨාභය නෙමෙයි මහින්ද රාජපක්ෂ ජනාධිපති අපේක්ෂකයා වන බවයි.", "URL": "https://sinhala.adaderana.lk/news.php?nid=94574", "Category": null, "Parent URL": null}