{"Source": "Adaderana", "Timestamp": "February 26, 2019 01:13 pm", "Headline": "ගුරුවරුන්ගෙන් අල්ලස් ලබාගන්නා බවට හිමි නමකට එරෙහිව පැමිණිල්ලක්", "News Content": "ස්ථාන මාරුවීම් ලබාදීමේ දී ජනප්‍රිය පාසල් ලබාදෙන බව පවසා ගුරුවරුන්ගෙන් අල්ලස් ලබාගන්නා බවට අධ්‍යාපන වෘත්තීය සමිතිය ප්‍රධාන තනතුරක් දරන භික්ෂූන් වහන්සේ නමකට එරෙහිව පැමිණිල්ලක් ලැබී ඇති බව අධ්‍යාපන අමාත්‍යංශය පවසයි. අධ්‍යාපන අමාත්‍යංශය තුළ ක්‍රියාත්මක ගුරු මාරු මණ්ඩලයේ සාමාජිකත්වය දරන මෙම හිමි නම එම මණ්ඩලය හරහා සිදුකරන ගුරු මාරු නැවත වෙනස් කිරීම සඳහා මෙලෙස අල්ලස් ලබාගන්නා බවටයි චෝදනා එල්ල වී ඇත. අධ්‍යාපන අමාත්‍ය අකිල විරාජ් කාරියවසම් මහතාගේ දස අවුරුදු ගුරු මාරු වැඩසටහන ක්‍රියාවට නැංවීමේ දී එහි විනිවිදභාවය ආරක්ෂා කිරීමේ අරමුණින් සෑම පිළිගත් වෘත්තීය සමිතියකම නියෝජිතයෙකු ගුරු මාරු මණ්ඩලවලට එක්කර ගෙන තිබුණි. කෙසේවෙතත් මෙලෙස අල්ලස් ලබාගත් බවට චෝදනා එල්ල වී ඇත්තේ ඒ ආකාරයට එක් කරගත් වෘත්තීය සමිතියක් නියෝජනය කරන භික්ෂූන් වහන්සේ නමකට බවයි අධ්‍යාපන අමාත්‍යංශය පවසයි. මේ සම්බන්ධයෙන් අධ්‍යාපන අමාත්‍යංශයට ලද පැමිණිල්ල පිළිබඳ අමාත්‍ය අකිල විරාජ් කාරියවසම් මහතාගේ උපදෙස් පරිදි අධ්‍යාපන අමාත්‍යංශය විශේෂ විමර්ශනයක් ආරම්භ කර තිබේ.", "URL": "https://sinhala.adaderana.lk/news.php?nid=105058", "Category": null, "Parent URL": null}