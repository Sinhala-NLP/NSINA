{"Source": "Adaderana", "Timestamp": "July 25, 2013 04:24 pm", "Headline": "නව මදුරු විශේෂයක් හඳුනාගනියි ", "News Content": "මෙරටින් නව මදුරු විශේෂයක් හඳුනාගැනීමට බොරැල්ල වෛද්‍ය පර්යේෂණ ආයතනයේ කීට විද්‍යා අංශය සමත්වී තිබේ. දිවයින පුරා විවිධ ප්‍රදේශවල මදුරු වර්ග හා මදුරු ඝණත්ව පිළිබඳ සිදුකළ පර්යේෂණයකදී මෙම මදුරු විශේෂය හඳුනාගෙන ඇති බව බොරැල්ල වෛද්‍ය පර්යේෂණායතනයේ අධ්‍යක්ෂ වෛද්‍ය අනිල් සමරණායක මහතා පවසයි. ඩෙංගු මදුරුවන් ගැවසෙන ස්ථාන ආශ්‍රිතව මෙම මදුරුවන් ජීවත් වන බවට නිරීක්ෂණය වී ඇත. එමෙන්ම මෙම මදුරු කීටයින් බහුල වශයෙන් ඩෙංගු මදුරු කීටයින් ආහාරයට ගන්නා බවට ද මූලික පර්යේෂණ වලින් අනාවරණය වී ඇති බව වෛද්‍ය අනිල් සමරණායක මහතා ප්‍රකාශ කරයි. ඩෙංගු මදුරුවාට බෙහෙවින් සමාන මෙම මදුරු විශේෂය මිනිස් රුධිරය උරා බොන බවට මෙතෙක් නිරීක්ෂණය වී නොමැති බව ද ඔහු පවසයි. මෙලෙස ශ්‍රී ලංකාවෙන් නව මදුරු විශේෂයක් හඳුනාගෙන ඇත්තේ වසර 124කට පසුව වන අතර මේ වන විට ලංකාවේ මදුරු විශේෂ 17ක් හඳුනාගෙන ඇති බව වෛද්‍ය අනිල් සමරණායක මහතා සඳහන් කරයි.", "URL": "https://sinhala.adaderana.lk/news.php?nid=36100", "Category": null, "Parent URL": null}