{"Source": "Adaderana", "Timestamp": "September 25, 2018 09:29 am", "Headline": "මුරුංගා කොළයේ වටිනාකම දුමින්ද පහදයි", "News Content": "කහටගස්දිගිලිය ප්‍රදේශයේ යුවලක් මුරුංගාකොළ තම්බා ආහාරයට ගත්​ බවට පළ වු පුවත අදාළ මාධ්‍ය වේදියා වැරදි ලෙස වර්තා කර ඇති බව වාරී මාර්ග ජල සම්පත් හා ආපදා කළමණාකරන අමාත්‍ය දුමින්ද දිසානායක මහතා පවසයි. කෙසේ වෙතත් මේ සම්බන්ධයෙන් රටේ රාජ්‍යය නායකයා ඉතාම සංවේදි වු බවත් ඒ සම්බන්ධයෙන් එතුමා සමාව ගත් බවත් අමාත්‍යවරයා පැවසීය. ඒ සම්බන්ධයෙන් අදහස් දක්වමින් අමාත්‍යවරයා පැවසුවේ ඒ මොහොතේ එම යුවල ආහාරයට ගෙන ඇත්තේ බත් සහ මුරුංගා කොළ සම්බෝලයක් බවයි. වර්තමානයේ මුරුංගා කොළ මිල අධිකම ආහාරයක්වන අතර ගුණය වැඩිම ආහාරයක්වන බවත් මුරුංගා කොළ ශ්‍රී ලංකාවෙන් ජපානයට ආනයනය කරන ආහාරයක් බවට පත් වී ඇති බවත් අමාත්‍යවරයා ප්‍රකාශ කළේය. එම පවුල ඒ මෙහොතේ ආහාරයට ගෙන ඇත්තේ එවැනි වටිනාකමකින් යුතු ආහාර වේලක් බවත් අමාත්‍යවරයා වැඩිදුරටත් පැවසීය. අමාත්‍යයවරයා මේ බව ප්‍රකාශ කර සිටියේ, කහටගස්දිගිලිය ප්‍රාදේශිය ලේකම් කොට්ඨාශය හරහා පසුගිය 23 වැනි දින හමා ගිය සුළි සුලගින් හානි වූ නිවාස ඊයේ (24) නිරීක්ෂණය කිරීමෙන් අනතුරුව මාධ්‍ය වෙත අදහස් දක්වමින්ය. අපදාවට ලක් වූ සියලු නිවාසයන්හි වහළ යථා තත්ත්වයට පත් කර ගැනීම සඳහා කඩිනමින් ආපදා කළමණාකරන අමාත්‍යංශය මගින් රුපියල් 10 000 ක වන්දි මුදලක් අද (25) දින ලබා දෙන බවට අමාත්‍යවරයා පොරොන්දු වී ඇත. දින කිහිපයක් තුළ නිවාසයන්ට සිදුවූ හානිය ඇස්තමේන්තු කර පූර්ණ වන්දි ලබා දෙන බවද එහිදි ඔහු පැවසීය.", "URL": "https://sinhala.adaderana.lk/news.php?nid=96671", "Category": null, "Parent URL": null}