{"Source": "Adaderana", "Timestamp": "May 1, 2015 04:13 pm", "Headline": "ද්විත්ව පුරවැසියන්ට මහමැතිවරණ ඕන නෑ තමයි - ව්‍යවස්ථාවක හොඳ වගන්ති තිබුණට වැඩක් නෑ", "News Content": "19 වන ආණ්ඩුක්‍රව ව්‍යවස්ථා සංශෝධනය තුළ ද්විත්ව පුරවැසිභාවය සහිත පුද්ගලයින්ට පාර්ලිමේන්තු මැතිවරණයට තරඟ කළ නොහැකි බවට විධිවිධාන ඇතුළත්වීම තමන් නොදැන සිටියා නොවන බව පාර්ලිමේන්තු මන්ත්‍රී මහාචාර්ය ජී.එල් පීරිස් මහතා පවසයි.එකී විධිවිධානය රහසිගතව පනතට ඇතුළත් නොවුණු බවත්,එය ප්‍රතිපත්තියක් ලෙස අනුමත කළ හැකි බවත් මන්ත්‍රීවරයා කියා සිටියේ අද දෙරණ සමග විශේෂ සම්මුඛ සාකච්ඡාවකට එක්වෙමිනි.රටක නීති සම්පාදනය කෙරෙන පාර්ලිමේන්තුව තුළ ඒ රටට හිතකර නීති සම්පාදනයෙහිලා වඩාත් සුදුසු වන්නේ ඒ රටේ පුරවැසියන් පමණක් බව තීරණය කිරීම කිසිදු වරදක් නොවන බවද ඔහු මෙහිදී පෙන්වා දුන්නේය.එසේම මෙහිදී රටේ වැදගත් මූල්‍ය ආයතනයක ප්‍රධානියෙකු විදේශීය පුරවැසියෙකුවීම සුදුසු වන්නේදැයි විමසන ලදුව මන්ත්‍රීවරයාගේ අදහස වූයේ එයද නුසුදුසු බවයි.මහබැංකුව වැනි රටක මුදල් නෝට්ටු වලට අත්සන් තබන තැනක ප්‍රධානියා විදේශීය පුරවැසියෙකුවීම රටට අවනම්බුවක් බවත්,එවන් තනතුරකට අනිවාර්යයෙන්ම ශ්‍රී ලාංකික පුරවැසියෙකු පත්කළ යුතුව ඇති බවත් ඔහු අවධාරණය කළේය.පාර්ලිමේන්තු මන්ත්‍රීවරයෙකු ලෙස තේරීපත්වීමට තරඟ කරන අයෙකුට අ‍වම අධ්‍යාපන සුදුසුකම් මට්ටමක් තිබිය යුතු බවට පසුගිය මැතිවරණයේ දී යම් කතිකාවක් ගොඩනැඟුණද ඒ සම්බන්ධයෙන් අවධානයක් යොමුනොවීම පිළිබඳ මන්ත්‍රීවරයාගෙන් විමසන ලදුව ඔහුගේ අදහස වූයේ එවැන්නක් සුදුසු වේයයි තමා කල්පනා නොකරන බවයි.පකිස්ථානය වැනි රටක පාර්ලිමේන්තුවට තේරීපත්වීමට අවම සුදුසුකම් ඇති බවත්,කැබිනට් අමාත්‍යධූරයක් ලැබීමට උපාධියක් තිබීම අත්‍යවශ්‍යවීමත් අප වැනි රටකට එතරම් යෝග්‍යවේයයි තමා නොසිතන බව ඔහු පෙන්වා දුන්නේය.එවැනි විශේෂ අධ්‍යාපන සුදුසුකම් නොමැති වුවද කීර්තිමත් දේශපාලනඥයින් රටේ සිටිය බවත්,රටක පරමාධිපත්‍ය බලය පවතින්නේ ජනතාවට බැවින් විශේෂ අධ්‍යාපන සුදුසුකම් නොමැති වුවද උදාර පුද්ගලයින් පත්කර ගැනීමට ජනතාවට අවස්ථාව තිබිය යුතු බවත් ජී.එල් පීරිස් මහතා පැහැදිලි කළේය.පෙර පැවති ව්‍යවස්ථා විධිවිධාන අනුව පාර්ලිමේන්තුව තේරීපත්වී වසරක කාලයකට පසු ඕනෑම අවස්ථාවක විසුරුවා හැරීමේ බලය ජනාධිපතිට හිමි වුවත් මෙම 19 වන ව්‍යවස්ථා සංශෝධනය යටතේ වසර හතර හමාරක් යනතුරු එලෙස විසුරුවා හැරිය නොහැකිවීම යම් ව්‍යාකූල තත්ත්වයක් ඇතිකිරීමට හේතුවිය හැකි බව මන්ත්‍රීවරයා කියා සිටියේය.මන්ද යත් යම් සුළුතර ආණ්ඩුවක් බලයට පත්වූ අවස්ථාවක පාර්ලිමේන්තුවේ කටයුතු කරගෙන යාමට අපහසු තත්ත්වයක් උදාවුවහොත් පාර්ලිමේන්තුව විසුරුවා හැර වහාම මැතිවරණයක් පැවැත්වීමෙන් රටේ සමාජ-ආර්ථික තත්ත්වයන් ස්ථාවරව පවත්වාගෙන යා හැකි බවත්, එසේ නොවුණහොත් අවුල් වියවුල් මැද නිල කාලය ගෙවෙනතුරු බලා සිටින්නට සිදුවීම රටකට එතරම් යෝග්‍ය නොවන බවත් හෙතෙම අවධාරණය කළේය.ජනතා අපේක්ෂාවන් ඉටුවන්නේ රටේ ආණ්ඩුක්‍රම ව්‍යවස්ථාවේ වගන්ති අනුව නොව ඒවා ක්‍රියාත්මක වන ආකාරය මත බවත්,ඉතාම හොඳ ව්‍යවස්ථාවක් වුවද නුසුදුසු පුද්ගලයින් අතට පත්වුවහොත් රටේ ජනතාවට යහපතක් ඇති නොවන බව මන්ත්‍රීවරයා සඳහන් කළේය.එමෙන්ම ඉතාම දුර්වල ව්‍යවස්ථාවක් අවංක දේශපාලනඥයින් පිරිසක් අතට පත්වුවහොත් හොඳ යාන්ත්‍රණයක් එයින් ස්ථාපිත කළ හැකි බව ඔහු සිහිපත් කළේය.20 වන ආණ්ඩුක්‍රම ව්‍යවස්ථා සංශෝධනය සම්මතවී රටට පිළිලයක්වී ඇති දූෂිත මැතිවරණ ක්‍රමය වෙනස්කළ යුතුව ඇති බවත්,මෙම දූෂිත මනාප ක්‍රමය අහෝසි කළ යුතු බවට මෙරට ජනයා 100%ක් ම මේවන විට කැමත්ත දක්වන බවත් පීරිස් මහතා විශ්වාසය පළ කළේය.ඒ නිසාම කිසියම් පක්ෂයකට ආණ්ඩුක්‍රම ව්‍යවස්ථාවක් හුදකලාව ගෙන ආ නොහැකි බවත්, ඒ සඳහා සියලුදෙනා සහයෝගය පළ කළ යුතුව ඇති බවත් ජී.එල් පීරිස් මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=51045", "Category": null, "Parent URL": null}