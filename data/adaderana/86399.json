{"Source": "Adaderana", "Timestamp": "March 26, 2018 09:47 pm", "Headline": "යාපනය නගර සභාවේ මංගල සභාවාරය", "News Content": "යාපනය මහනගර සභාවේ මංගල සභාවාරය 26 දා දහවල් දෙමළ ජාතික සන්ධානයේ පාර්ලිමේන්තු මන්ත්‍රීවරුන්ගේ ආශිර්වාදයන් මැද ආරම්භ විණි. දෙමළ ජාතික සන්ධානයේ යාපනය දිස්ත්‍රික් පාර්ලිමේන්තු මන්ත්‍රීවරුන් වන මාවෙයි සේනාධිරාජා,එම්.ඒ.සුමන්තිරන් යන මහත්වරුන් යාපනය මහ නගර සභාවේ මංගල සභාවාරය පැවැත්වෙන උත්සව අවස්ථාවට සහභාගි වූහ. යාපනය මහනගර සභාවේ නගරාධිපතිවරයා වශයෙන් දෙමළ ජාතික සන්ධානයේ එමානුවල් ආනෝල්ඩ් මහතා පත් වූ අතර නගරාධිපති ධූරයට තරඟ කිරීමට සූදානමින් පැමිණි ඊ.පී.ඩී.පී.සංවිධානයේ එම්.රිමිඩියාස් මහතා ඉල්ලා අස්විය. මේ සම්බන්ධයෙන් ප්‍රකාශයක් කරමින් ඊ.පී.ඩී.පී.නායක ඩග්ලස් දේවානන්දා මහතා මුලින්ම ප්‍රකාශ කොට තිබුණේ යාපනය නගර සභාවේ බහුතර බලයක් ඊ.පී.ඩී.පී.සංවිධානයට පෙන්නුම් කළ හැකි නමුත් පළාත් පාලන මැතිවරණයේ සමස්ත ප්‍රතිළුලය දෙස බලා ඊ.පී.ඩී.පී.සංවිධානය තීරණයක් ගන්න බවයි. නමුත් දෙමළ ජාතික සන්ධානයට තවත් දේශපාලන පක්ෂ දෙකකින්ම ලද සහය මත දෙමළ ජාතික සන්ධානය යාපනය මහනගර සභාවේ බලය හිමිකරගත් අතර සභාපතිවරයා වශයෙන් පත් වූ එමානුවෙල් ආනෝල්ඩ් මහතා උතුරු පලාත් පාලන කොමසාරිස් එම්. පැට්‍රික් ටිලන්ජන් මහතා ඉදිරියේදී දිවුරුම් දෙනු ලැබීය. එමානුවෙල් ආනෝල්ඩ් මහතා මීට පෙර දෙමළ ජාතික සන්ධානයේ උතුරු පළාත් සභා මන්ත්‍රීවරයෙකු වශයෙන් තේරීපත් වී පසුව පැවති පළාත් පාලන මැතිවරණයේදී පළාත් සභා මන්ත්‍රී ධූරයෙන් ඉල්ලා අස්වී මහ නගර සභාවට තරඟ කළ අතර එහිදී පක්ෂයේ හා මහජනතාවගේ කැමැත්ත පරිදි අද දින මහ නගරාධිපති වශයෙන් දිවුරුම් දෙනු ලැබීය.", "URL": "https://sinhala.adaderana.lk/news.php?nid=86399", "Category": null, "Parent URL": null}