{"Source": "Adaderana", "Timestamp": "May 6, 2018 11:26 am", "Headline": "අවුරුදු 15 දැරියට අතවර කරපු මාමාට වැඩ වැරදුන හැටි ", "News Content": "වයස අවුරුදු 15 වන පාසල් දැරියක් මීට වසර තුනකට පෙර දුෂණය කර ඇය සමඟ නිරන්තර අඹු - සැමි සම්බන්ධතා පැවැත්වූ බව කියන 58 හැවිරිදි අයෙකුව නවගත්තේගම පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇති සැකකරු අතවරයට පත්ව ඇති දැරිවියගේ පියාගේ සහෝදරියක හා විවාහ වී සිටින අයෙකි. සැකකරු නවගත්තේගම - බුද්ධි ජයසිරිගම පදිංචිකරුවෙකු බව පොලීසිය කියයි. අතවරයට පත්ව ඇති දැරිවිය මෑතකදී වයස අවුරුදු 23 ක් වන තරුණයෙකු සමග ප්‍රේම සම්බන්ධතාවයක් පවත්වා ගෙන ගොස් ඇත. එම තරුණයා විසින් තම දියණිය දුෂණය කර ඇති බව ඇයගේ මව්පියන් විසින් නවගත්තේගම පොලීසියට පැමිණිළි කර ඇත. ඒ අනුව විමර්ශණ කටයුතු සිදු කර ඇති පොලීසිය එම තරුණයා අත්අඩංගුවට ගෙන අධිකරණය වෙත ඉදිරිපත් කිරීමෙන් පසුව රක්ෂිත බන්ධනාගාර ගත කර ඇත. අතවරයට පත්ව ඇති දැරිවියව වෛද්‍ය පරීක්ෂණයක් සඳහා පුත්තලම මූලික රෝහලේ අධිකරණ වෛද්‍ය නිලධාරීවරයා වෙත යොමු කර ඇත. එම අවස්ථාවේදී අනාවරණය වී ඇත්තේ දැරිවිය ඊට පෙර අතවරයට පත්ව ඇති අයෙකු බවය. ඒ අනුව ඇයගෙන් තොරතුරු විමසීමේදී කලින් තමන්ට සිදුවී ඇති අතවරය සම්බන්ධයෙන් තොරතුරු හෙලි කර ඇත. පාඩම් කටයුතු සදහා 2013 වර්ෂයේ තම නැන්දණියගේ නිවසට ගිය අවස්ථාවේ මාමා ප්‍රථම වතාවට තමන්ට අතවර කළ බවත්,පසුව අවස්ථා කීපයකදීම ඔහු තමන් සමග අඹු - සැමි සම්බන්ධතා පැවැත්වූ බවත් දැරිවිය පොලීසිය හමුවේ පවසා ඇත. ඒ අනුව විමර්ශණ කටයුතු සිදු කර ඇති පොලීසිය දැරිවියගේ මාමාවද අත්අඩංගුවට ගෙන ඇත. සැකකරු ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතව ඇත. නවගත්තේගම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=88609", "Category": null, "Parent URL": null}