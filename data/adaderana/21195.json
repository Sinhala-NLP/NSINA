{"Source": "Adaderana", "Timestamp": "January 6, 2012 07:05 am", "Headline": " නොරොච්චෝලේ ගින්නක්-විදුලිබලය තාවකාලිකව ඇණහිටියි", "News Content": "නො‍රොච්චෝලේ තාප විදුලි බලාගාරයේ හදිසි ගින්නක් හටගෙන තිබේ. විදුලිය නිෂ්පාදනය සඳහා යොදාගන්නා ගල් අගුරු දහනය කරන යන්ත්‍රයක් අධික ලෙස රත්වීම හේතුවෙන් ඊයේ(05) රාත්‍රි 8 ට පමණ ගින්න හටගෙන ඇති බව වාර්තා වේ. බලාගාරයේ සේවකයින් සහ නාවික හමුදා නිලධාරීන් එක්ව ගින්න නිවා දැමූ බව කල්පිටිය පොලිසිය සඳහන් කරයි. මීට පෙර අවස්ථා ‍කිහිපයකදී ද එම බලාගාරයේ කොටස් හදිසි ගිනි ගැනීම්වලට ලක්විය. ඊයේ හටගත් ගින්න හේතුවෙන් බලාගාරයේ විදුලි උත්පාදනය තාවකාලිකව අත්හිටුවා ඇති බව ද වාර්තා වේ. චීන ආධාර යටතේ ඉදිකර ඇති එම බලාගාරයේ පළමු අදියර යටතේ මෙගාවොට් 300 ක ධාරිතාවක් ජාතික විදුලිබල පද්ධතියට එක්කිරීමට හැකිවී තිබුණි.", "URL": "https://sinhala.adaderana.lk/news.php?nid=21195", "Category": null, "Parent URL": null}