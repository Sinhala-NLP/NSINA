{"Source": "Adaderana", "Timestamp": "January 25, 2019 01:49 pm", "Headline": "ග්‍රීසියට හිසරදයක් වූ සංක්‍රමණිකයන්", "News Content": "ප්‍රමාණය ඉක්මවා අනවසර සංක්‍රමණිකයන් පැමිණීම ග්‍රීසියට මහත් හිසරදයක් බවට පත්ව ඇත. මෙසේ පැමිණි සරණාගතයන්ගෙන් සමෝස් දූපත පිරී ගොස් ඇති බවට විදෙස් මාධ්‍ය වාර්තා කළේය. සරණාගතයන් පැමිණ රැදී සිටීම හේතුවෙන් ග්‍රීසියට අයත් සමොස් දූපත දැඩිසේ ජනාකීර්ණ වී ඇති බව විදෙස් මාධ්‍ය අනාවරණය කළේය. එහි ඇති සමොස් කඳවුර තමන්ට මහත් හිසරදයක් වී ඇති බව අදාළ සංඛ්‍යාලේඛන මාධ්‍ය වෙත අනාවරණය කරමින් ග්‍රීක සරණාගත කටයුතු අමාත්‍ය දිමිත්‍රි විට්සාස් ප්‍රකාශ කළේය. සමොස් දූපතේ ඇති සරණාගත කඳවුරේ සරණාගතයන් 648 දෙනෙකුට රැකවරණ ලබාදීමේ හැකියාව පවතියි. කෙසේ වෙතත් පසුගිය සමයේ දත්ත සලකා බැලු විට එහි සරණාගතයන් 3 966 දෙනෙක් වාසය කරන බවට හෙළිදරව් වී ඇත. එහි සරණාගතයන් ප්‍රමාණය වැඩිවීම හේතුවෙන් ඔවුන්ට ප්‍රමාණවත් තරමට පහසුකම් ලබාදීමට අපහසු වී ඇති බවට ග්‍රීක බලධාරීන් පවා පිළිගෙන ඇත. පසුගිය සඳුදා තමන් මුහුණපා සිටින අපහසුතා අවධාරණය කරමින් විරෝධතාවක නිරතවීමට සරණාගතයන් කටයුතු කළේ ඒ අනුවය. ඒ හේතුවෙන් හැකි ඉක්මනින් ග්‍රීක ප්‍රධාන ගොඩබිම වෙත තමන්ට ඇතුලුවී සාමාන්‍ය ජීවිතයක් ගතකිරීමට අවසර ලබාදෙන ලෙස මේ පිරිස එහිදී ග්‍රීක බලධාරීන්ට බලකර සිටියේය. ග්‍රීසියේ ප්‍රධාන දූපතේ සරණාගතයන් 25000කට ආසන්න පිරිසකට ස්ථීර නිවාස ලබාදී ඇති අතර, තවත් 25000කට ආසන්න පිරිසක් විවිධ තාවකාලික ස්ථානවල රඳවා සිටියි. මේ වන විට සරණාගත අර්බුදය හේතුවෙන් තමන් මහත් අර්බුදයකට පත්ව සිටින බව මේ පුවත් අනාවරණය කරමින් ග්‍රීක රජය පෙන්වා දෙනු ලබයි.", "URL": "https://sinhala.adaderana.lk/news.php?nid=103052", "Category": null, "Parent URL": null}