{"Source": "Adaderana", "Timestamp": "February 11, 2011 04:25 pm", "Headline": "හකීම් හා කොංග්‍රස් මැතිවරුන්ට එරෙහි විනය ක්‍රියා මාර්ග ගැනීමට තහනමක්  ", "News Content": "ශ්‍රී ලංකා මුස්ලිම් කොංග්‍රසයේ නායක රවුෆ් හකීම් අමාත්‍යවරයා ඇතුළු එම පක්ෂයේ පාර්ලිමේන්තු මන්ත්‍රීවරුන් 08 දෙනාට එරෙහිව විනය ක්‍රියා මාර්ග ගැනීම තහනම් කරමින් කොළඹ දිසාධිකරණය අද(11) එක්සත් ජාතික පක්ෂය වෙත වාරණ නියෝගයක් නිකුත් කර ඇත. රවුෆ් හකීම් අමාත්‍යවරයා ඇතුළු මුස්ලිම් කොංග්‍රසයේ පාර්ලිමේන්තු මන්ත්‍රීවරුන් ඉදිරිපත් කළ පෙත්සමක් විභාග කළ අධිකරණය එක්සත් ජාතික පක්ෂයේ නායක රනිල් වික්‍රමසිංහ සහ එම පක්ෂයේ මහ ලේකම් තිස්ස අත්තනායක වෙත අදාළ වාරණ නියෝගය නිකුත් කර තිබේ. පසුගිය 18 වන ආණ්ඩුක්‍රම ව්‍යවස්ථා සංශෝධනයේදී රජයට පක්ෂව ඡන්දය ප්‍රකාශ කිරීමෙන් පසුව තමන්ට එරෙහිව විනය පරීක්ෂණයක් ආරම්භ කිරීමට එක්සත් ජාතික පක්ෂය තීරණය කර ඇති බව පෙත්සම්කරුවන් කියා සිටියි. පසුගිය මහ මැතිවරණයේදී තමන් එක්සත් ජාතික පක්ෂයෙන් තරග කළ ද තමන් නිත්‍ය වශයෙන්ම ශ්‍රී ලංකා මුස්ලිම් කොංග්‍රසයේ සාමාජිකයින් බව පෙත්සම්කරුවන් සඳහන් කරයි. එබැවින් තමන්ට එරෙහිව විනය පරීක්ෂණ පැවැත්වීමට එක්සත් ජාතික පක්ෂයට බලයක් නොමැති බවට ප්‍රකාශයක් කරන මෙන් ඔවුන් අධිකරණයෙන් ඉල්ලා සිටියි. එම කරුණ සලකා බැලූ අධිකරණය ලබන 25 වනදා දක්වා බලපැවැත්වෙන පරිදි අදාළ වාරණ නියෝගය නිකුත් කර තිබේ.", "URL": "https://sinhala.adaderana.lk/news.php?nid=14151", "Category": null, "Parent URL": null}