{"Source": "Adaderana", "Timestamp": "September 18, 2018 03:38 pm", "Headline": "ජවිපෙ ඡන්දෙට බයයි- ආණ්ඩුව නාලකට බයයි", "News Content": "නාලක ද සිල්වා අත්අඩංගුවට ගැනිමට ආණ්ඩුව බිය වී සිටින බව පිවිතුරු හෙළ උරුමය පවසයි. අද (17) එම පක්ෂ කාර්යාලයේ පැවති මාධ්‍ය හමුවක් අමතමින් එම පක්ෂයේ නායක පාර්ලිමේන්තු මන්ත්‍රී උදය ගම්මන්පිල මහතා මේ බව පැවසීය. රාජ්‍ය නායකයා ඝාතනය කිරිම සඳහා කුමන්ත්‍රණයක් කිරීම හුදු මිනීමැරුමකට තැත් කිරීමක් නොවන බවත් එය රාජ්‍ය විරෝධී කුමන්ත්‍රණයක් බවත් මන්ත්‍රිවරයා එහිද පැවසීය. නමුත් මේ වන තුරු නියෝජ්‍ය පොලිස්පති නාලක ද සිල්වා අත්අඩංගුවට ගැනිමට කටයුතු කර නොමැති බවත් හරි නම් මේ වන විට ඔහු අත්අඩංගුවට ගෙන රක්ෂිත බන්ධනාගාර ගත කළ යුතු බවත් මන්ත්‍රිවරයා ප්‍රකාශ කළේය. ඔහු පොලිසියේ දරණ ඉහළ නිලය හේතුවෙන්, පරීක්ෂණය සිදු කරන නිලධාරින්ටත් බලපෑම් කිරිමට නාලක ද සිල්වාට හැකියාවක් තිබේන බවද මන්ත්‍රීවරයා මෙහිදි පැවසීය. ඒ සම්බන්ධයෙන් වැඩි දුර අදහස් දැක්වු මන්ත්‍රිවරයා පැවසුවේ නාලක ද සිල්වාව රක්ෂිත බන්ධනාගාර ගත කිරීම කෙසේ වෙතත් අවම වශයෙන් වැඩ තහනම් කිරීමක් හෝ මේ වන තෙක් සිදු නොකර ඇති බැවින් වත්මන් ආණ්ඩුව නාලක ද සිල්වාට බියවි කටයුතු කරන බවයි. එහිද මන්ත්‍රිවරයා විසිවන ආණ්ඩු ක්‍රම ව්‍යවස්ථාව සම්බන්ධයෙන් අදහස් පල කළේය. ජනතා විමුක්ති පෙරමුණ ජනමත විමසුමකට මුහුණ දීමට සුදානම්ව සිටින බව රටට පැවසුවද ජනතා විමුක්ති පෙරමුණ වෙනුවෙන් පෙනී සිටි ජනාධිපති නීතිඥ ජෙෆ් අලගරත්නම් මහතා විසිවන ව්‍යවස්තා සංශෝදනය සඳහා ජනමත විමසුමක් අවශ්‍ය නොවන බවට තර්ක කළ බව පිවිතුරු හෙළ උරුමය පවසයි. විධායක ජනපති ක්‍රමය අහෝසි කිරීමේ අරමුණෙන් ජනතා විමුක්ති පෙරමුණ ගෙනා විසි වන ව්‍යවස්ථා සංශෝධනයට එරෙහි ඉදිරිපත් කළ පෙත්සම් පිළිබඳ ශ්‍රේෂ්ඨාධිකරණය විසින් සිදු කළ විභාගය ඊයේ (17) දිනයේ දී අවසන් වී ඇත. මේ සම්බන්ධයෙන් අදහස් දක්වමින් පිවිතුරු හෙළ උරුමයේ නායක පාර්ලිමේන්තු මන්ත්‍රි උදය ගම්මන්පිල මහතා මේ බව ප්‍රකාශ කළේය තමන් ඉදිරිපත් කළ දෙය නිවැරදි නම් ඒ සම්බන්ධයෙන් ජනාතාව ඉදිරියට යාමට කිසිදු බියක් වීමට අවශ්‍ය නොවන බවද මන්ත්‍රීවරයා එහිදි පැවසීය.", "URL": "https://sinhala.adaderana.lk/news.php?nid=96271", "Category": null, "Parent URL": null}