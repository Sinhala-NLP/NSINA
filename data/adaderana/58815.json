{"Source": "Adaderana", "Timestamp": "April 1, 2016 10:56 am", "Headline": "ඉන්දීය ජාතිකයින් 06කගේම වකුගඩු ඉවත් කරලා-උසාවියේදී හෙළි වෙයි", "News Content": "ඉන්දියාව සහ ශ්‍රී ලංකාව අතර සිදු වන නීති විරෝධී වකුගඩු ජාවාරමට සම්බන්ධ බවට සැක කෙරෙන ඉන්දීය ජාතිකයින් 08 දෙනා ලබන 04 වනදා දක්වා තවදුරටත් රඳවා තැබීමට කොළඹ මහේස්ත්‍රාත් අධිකරණය නියම කර තිබේ.අදාළ සැකකරුවන් අද(01) අධිකරණයට කැඳවූ අවස්ථාවේ කොළඹ අතිරේක මහේස්ත්‍රාත් නිශාන්ත පීරිස් මහතා අදාළ නියෝගය ලබාදී ඇති බව අද දෙරණ වාර්තාකරු පැවසුවේය.එම සැකකරුවන් 08 දෙනාගෙන් 06 දෙනෙකුගේම වකුගඩු ඉවත් කර ඇති බවට කොළඹ අධිකරණ වෛද්‍ය නිළධාරියා සිදු කළ පරීක්ෂණයේදී අනාවරණය වී ඇති බව කොළඹ අපරාධ කොට්ඨාසය අධිකරණය හමුවේ ප්‍රකාශ කර තිබේ.එමෙන්ම සැකකරුවන් සතුව තිබී ලේඛන 286ක අධික සංඛ්‍යාවක් සොයාගත් බවත් ඒ පිළිබඳව ජාත්‍යන්තර පොලීසිය හරහා පරීක්ෂණ පවත්වන බවත් එහිදී සඳහන් කර ඇත.ඒ අනුව සැකකරුවන් තවදුරටත් රැදවුම්භාරයේ තබන ලෙස පොලීසිය අධිකරණයෙන් ඉල්ලීමක් කර තිබේ.කරුණු සැලකිල්ලට ගත් කොළඹ අතිරේක මහේස්ත්‍රාත් නිශාන්ත පීරිස් මහතා සැකකරුවන් ලබන 04 වනදා දක්වා රැදවුම් භාරයේ තබන ලෙස නියෝග කර ඇත.", "URL": "https://sinhala.adaderana.lk/news.php?nid=58815", "Category": null, "Parent URL": null}