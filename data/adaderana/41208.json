{"Source": "Adaderana", "Timestamp": "February 18, 2014 11:53 am", "Headline": "28 වෙනිදා සියලුම හින්දු පාසල් වැසෙයි", "News Content": "මහා ශිව රාත්‍රී දිනය වෙනුවෙන් දිවයිනේ සියලුම හින්දු පාසල් සඳහා එළඹෙන 28 වන දින නිවාඩු ලබා දී තිබේ. මහා ශිව රාත්‍රී උත්සවය නිමිත්තෙන් 27 වන දින පස්වරු 6.00 සිට 28 වන දින දහවල් 12.00 දක්වා විවිධ ආගමික වැඩසටහන් පැවැත්වෙයි. අදාළ ආගමික කටයුතු සඳහා හින්දු දරුවන්ට සහභාගීවීමට අවශ්‍ය බැවින් පෙබරවාරී 28 වන දින පාසල් නිවාඩු දිනයක් ලෙස ප්‍රකාශයට පත් කරන ලෙස ජාතික භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතා අධ්‍යාපන අමාත්‍යාංශයෙන් ඉල්ලීමක් කර තිබේ. ඒ අනුව පෙබරවාරී 28 වන දින හින්දු පාසල් නිවාඩු දිනයක් ලෙස ප්‍රකාශයට පත් කරන බව අධ්‍යාපන අමාත්‍යාංශ ලේකම් අනුර දිසානායක මහතා සඳහන් කළේය. කෙසේ වෙතත් අදාළ නිවාඩු දිනයට අතිරේක දිනයක් ලෙස මාර්තු මස 08 වන දින සියලුම හින්දු පාසල් පැවැත්විය යුතුව ඇති බවද ඒ මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=41208", "Category": null, "Parent URL": null}