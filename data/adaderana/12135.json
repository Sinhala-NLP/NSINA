{"Source": "Adaderana", "Timestamp": "November 14, 2010 08:40 am", "Headline": "ආරක්ෂක ලේකම් ඝාතන තැතේ පරීක්ෂණ වාර්තා නීතිපතිට", "News Content": "ආරක්ෂක ලේකම් ගෝඨාභය රාජපක්ෂ මහතා ඝාතනය කිරීමට කුමන්ත්‍රණය කිරීමේ සිද්ධියට අදාළ සියලු පරීක්ෂණ වාර්තා නීතීපති‍වරයා වෙත යොමු කර තිබේ. අපරාධ පරීක්ෂණ දෙපාර්තමේන්තුව විසින් කොළඹ මහේස්ත්‍රාත් අධිකරණයට මේ පිළිබඳව දැනුම් දී ඇති බව සඳහන් වේ. 2006 වසරේ දෙසැම්බර් පළමු වැනි දා කොල්ලුපිටිය පිත්තල හන්දියේ දී ආරක්ෂක ලේකම්වරයා ඉලක්ක කරමින් මරාගෙන මැරෙන බෝම්බ ප්‍රහාරයක් එල්ල කිරීමේ සිද්ධියට අදාළව පුද්ගලයන් 6 දෙනෙකු රක්ෂිත බන්ධනාගාර ගත කර තිබේ. එම සැකකරුවන් විසින් සිදු කළ පාපොච්චාරණ හා සියලු පරීක්ෂණ වාර්තා නීතීපති‍වරයා වෙත ඉදිරිපත් කර ඇති බව අපරාධ පරීක්ෂණ දෙපාර්තමේන්තුව අධිකරණයට දන්වා සිටින ලදී. නීතීපති උපදෙස් ලැබීමෙන් පසු සැකකරුවන්ට ‍එරෙහිව මහාධිකරණය හමුවේ නඩු පවරන බව ද අපරාධ පරීක්ෂණ දෙපාර්තමේන්තුව එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=12135", "Category": null, "Parent URL": null}