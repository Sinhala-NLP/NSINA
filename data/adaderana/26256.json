{"Source": "Adaderana", "Timestamp": "August 2, 2012 10:09 am", "Headline": "පෙරහැරට අලි සමග උකුණන් ඇවිත්", "News Content": "මෙවර මහනුවර ඇසළ පෙරහැර සඳහා රැගෙන ආ අලි ඇතුන්ගේ උකුණු ගහණය වැඩි වී ඇති බව සඳහන්ය. පසුගිය වසරවලට සාපේක්ෂව මේ වසරේ පෙරහැර සඳහා ගෙන ආ අලි ඇතුන්ගේ උකුණු ගහණය වැඩි වී ඇති බව පේරාදෙණිය විශ්ව විද්‍යාලයේ පශු වෛද්‍ය පිඨයේ ජ්‍යේෂ්ඨ කථිකාචාර්ය ආචාර්ය අ‍ශෝක දංගොල්ල මහතා පවසයි. පෙරහැර සඳහා පැමිණි අලි ඇතුන් වෙනුවෙන් ඊයේ (01) පෙරවරුවේ පැවති‍ වෛද්‍ය සායනයෙන් පසුව මාධ්‍ය වෙත අදහස් දක්වමින් දංගොල්ල මහතා මේ බව පවසා තිබේ. කාලගුණ තත්ත්වය වෙනස් වීම හා අලි ඇතුන් සඳහා අවශ්‍ය පරිදි ජලය නොලැබීම මෙම තත්ත්වයට හේතු වී ඇති බව සඳහන්ය.", "URL": "https://sinhala.adaderana.lk/news.php?nid=26256", "Category": null, "Parent URL": null}