{"Source": "Adaderana", "Timestamp": "April 16, 2013 12:36 pm", "Headline": "මෝසම් වැස්ස ටික දිනකින් අහවරයි", "News Content": "මේ දිනවල දිවයිනට බලපා ඇති අන්තර් මෝසම් කාලගුණික තත්ත්වය ඉදිරි දින කිහිපයේ ද බලපැවැත්වෙන බව කාලගුණ විද්‍යා දෙපාර්තමේන්තුව පවසයි. අකුණු අනතුරු ඉහළ යා හැකි අතර පසුගිය මාස කිහිපය තුළ පුද්ගලයින් 5දෙනෙකු අකුණු අනතුරුවලින් මියගොස් ඇති බව කාර්යයේ නියුතු කාලගුණ විද්‍යාඥ ජීවන් කරුණාරත්න මහතා සඳහන් කළේය. ගත වු පැය 24 තුළ වැඩිම වර්ෂාපතනයක් රත්මලාන සහ කොළඹ ප්‍රදේශවලින් වාර්තා වී ඇති අතර බදුල්ල ප්‍රදේශයෙන් ද මිලිමීටර් 52.7ක වර්ෂාපතනයක් වාර්තා වී ඇත. මේ අතර උඩවලව ජලාශයේ වාන් දොරටු 4ක් අද (16) පෙරවරුවේ විවෘත කළ බව ආපදා කළමනාකරණ මධ්‍යස්ථානය පැවසීය. සෙසු ප්‍රදේශවල ජලාශ ආශ්‍රිතව වැසි සහිත කාලගුණික තත්ත්වයක් පැවතුණ ද ආපදා තත්ත්වයක් වාර්තා වී නොමැති බව එම මධ්‍යස්ථානය ප්‍රකාශ කළේය.", "URL": "https://sinhala.adaderana.lk/news.php?nid=33301", "Category": null, "Parent URL": null}