{"Source": "Adaderana", "Timestamp": "September 19, 2019 07:31 pm", "Headline": "ආබාධිත රණවිරුවන්ගේ ප්‍රශ්නය පාරට බහින්නේ නැතුව විසඳගන්න පුළුවන්-මංගල", "News Content": "රණවිරු ඉල්ලීම පොරොන්දු වු පරිදි ඉටු කරන බව මුදල් අමාත්‍ය මංගල සමරවීර මහතා පවසයි. අද පාර්ලිමේන්තුවේදී ඒ මහතා මේ බව ප්‍රකාශ කළේය. කෙසේ වෙතත් විරෝධතාවයේ නියුතු රණවිරුවන් අසළට ගොස් මේ පිළිබඳ දැනුම් දෙන ලෙස මහින්ද අමරවීර මහතා ප්‍රකාශ කළ අවස්ථාවේ මංගල සමරවීර මහතා පැවසුවේ පාරට බැස්සොත් ඒ තමන් කිසිදා කතා නොකරන බවත් මේවා පාරට බසින්නේ නැතුව විසදා ගැනීමට තිබු ප්‍රශ්න බවත්ය. කෙසේ වෙතත් ආබාධිත රණවිරුවන්ගේ විරෝධතාවයට මෙතෙක් විසඳුමක් නොලැබුණේ මංගල සමරවීර මුදල් අමාත්‍යවරයාගේ නම්‍යශීලි නොවන ප්‍රතිපත්ති හේතුවෙන් බවට පූජ්‍ය අතුරලියේ රතන හිමියන් චෝදනා කරයි. කෙසේ වෙතත් අමාත්‍ය සජිත් ප්‍රේමදාස මහතා සඳහන් කළේ, මෙම ගැටලුව උද්ගතව ඇත්තේ රාජ්‍ය ආදායමේ ඌනතාවය හේතුවෙන් බවයි. අධිකරණ නියෝගයක් ලබා දී ඇති පසුබිමක රණවිරු අයිතිවාසිකම් සුරැකීමේ ජාතික බලවේගය ඊයේ පස්වරුවේ ලෝටස් මංසන්ධියේ විරෝධතාවයේ නිරවීමෙන් පසු යළි කොළඹ කොටුව දුම්රිය ස්ථානයට අසළට පැමිණියේය. කොටුවේ පොඩි හාමුරුදුරුවෝ නමින් හැඳින්වෙන පූජ්‍ය අත්තරගම පඤ්ඤාලංකාර හිමිද එම ස්ථානයට වැඩම කර සිටියේය. කෙසේ වෙතත් විරෝධතාවයේ නිරත වූ පිරිස අනතුරුව ආබාධිත රණවිරුවන්ට සෙත් පතා ආශිර්වාද පූජාවක් පැවැත්විය. එක්සත් ජනතා නිදහස් සන්ධාන පාර්ලිමේන්තු මන්ත්‍රී දිලුම් අමුණුගම මහතාද විරෝධතාවය පැවති ස්ථානයට ඊයේ රාත්‍රියේ පැමිණියේය. කලාකරුවන්ද විරෝධතාවය පැවති ස්ථානයට පැමිණි අතර ඔවුන් එහිදී ගීත ගායනයකට එක් වුණි. සිවිල් ජනතාවගේද සහය ඇතුව අද දිනයේ විරෝධතාවය ක්‍රියාත්මක කෙරුණේ 9 වැනි දිනටයි. විරෝධතාව පැවැත්වෙන කොටුව දුම්රිය ස්ථානය අවට පොලිස් ආරක්ෂාව යොදවා ඇති ආකාරයද දක්නට ලැබුණි. මේ අතර විරෝධතාවයේ නිරත දකුණු පාදයේ කොටසක් අහිමි ආබාධිත රණවිරුවෙක් ඒ අසළ තිබූ විදුලි කණුවකට නැඟ විරෝධතාවයේ නිරත වුණි. පැයකට පමණ පසු කොළඹ මහ නගර සභාවේ ගිනි නීවීම් ඒකකයේ රථයක් පැමිණ ඔහුව විදුලි කණුවෙන් බැස්සවීමට පියවර ගත්තේය. විරෝධතාකරුවන්ගේ සුවදුක් විමසීමට අදත් පාර්ශ්ව රැසක් එහි පැමිණ සිටියේය.", "URL": "https://sinhala.adaderana.lk/news.php?nid=119528", "Category": null, "Parent URL": null}