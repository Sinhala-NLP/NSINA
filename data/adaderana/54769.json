{"Source": "Adaderana", "Timestamp": "October 30, 2015 11:19 am", "Headline": "සිසුන්ට එල්ල කළ ප්‍රහාරය හෙළාදකිනවා", "News Content": "විශ්වවිද්‍යාල ප්‍රතිපාදන කොමිෂන් සභාව ඉදිරිපිට සිසුන් පිරිසක් ඊයේ දින සිදුකළ විරෝධතාවයට පොලීසිය ප්‍රහාර එල්ල කිරීම ජනතා විමුක්ති පෙරමුණ විසින් හෙළාදැක තිබේ.සිසුන්ගේ ගැටළුවලට විසඳුම් ලබාදෙනවා වෙනුවට සිසුන්ට පහරදීමේ පිළිවෙත විවේචනයට ලක්කරමින් ඔවුන්ගේ සාධාරණ ගැටළු විසඳීමට පියවර ගන්නා ලෙස ආණ්ඩුවට බලකරමින් ජනතා විමුක්ති පෙරමුණ විසින් මාධ්‍යයට නිවේදනයක් නිකුත් කර ඇත.එම නිවේදනය පහත පරිදිය. සිසුන්ට එල්ල කළ ප‍්‍රහාරය හෙලාදකිමු! ඊයේ (29) දින විශ්වවිද්‍යාල ප‍්‍රතිපාදන කොමිසම ඉදිරිපිට තම සාධාරණ අයිතීන් ඉල්ලා උද්ඝෝෂණය කළ සිසු පිරිසකට පොලිසිය විසින් අමානුෂික ප‍්‍රහාරයක් එල්ලකර තිබේ. මෙම ප‍්‍රහාරය නිසා සිසු සිසුවියන් රැසක් තුවාල ලබා තිබේ. සිසුන්ගේ සාධාරණ ඉල්ලීම්වලට ඇහුම්කන් දෙනවා වෙනුවට ඒවා විසඳීමට කටයුතු කරනවා වෙනුවට තම සාධාරණ අයිතීන් ඉල්ලා උද්ඝෝෂණය කරන සිසුන්ට එල්ල කළ මෙම ප‍්‍රහාරය අපි දැඩි ලෙස හෙළාදකිමු. මෙම ප‍්‍රහාරයේ වගකීම ආණ්ඩුව බාරගත යුතු බවද අවධාරණය කරමු. මෙම එච්.එන්.ඞී.ඒ සිසුන්ට මෙලෙස උද්ඝෝෂණය කිරීමට සිදුව තිබෙන්නේ ඔවුන් කලක් තිස්සේ මුහුණ පා තිබෙන ගැටළු කිහිපයකට විසඳුම් ලබාදීමට බලධාරීන් අසමත්වීම නිසාය. මෙම සිසුන් දැන් කලක සිට මෙම උසස් තාක්ෂණික උපාධි පාඨමාලාවට හිමි වටිනාකම නැවත බලාත්මක කිරීම හා ඔවුන්ගේ මහපොළ වාරිකය වැඩිකිරීම ඇතුළු ඉල්ලීම් කිහිපයක් සඳහා බලධාරීන්ගෙන් විසඳුම් අපේක්ෂා කරති. එහෙත් සිසුන්ගේ මෙම ඉල්ලීම් පිළිබඳව අධ්‍යාපන බලධාරීන් හා ආණ්ඩුව කිසිදු අවධානයක් යොමුකොට නැත. සිසුන්ට තම සාධාරණ ඉල්ලීම් වෙනුවෙන් පාරට බැසීමට සිදුවන්නේ මේ නිසාය. සිසුන්ගේ ගැටළුවලට විසඳුම් ලබාදෙනවා වෙනුවට ඔවුනට ජල ප‍්‍රහාර හා බැටන් ප‍්‍රහාර එල්ලකිරීමේ කලින් ආණ්ඩුවේ කි‍්‍රයාමාර්ගයම වත්මන් ආණ්ඩුවද අනුගමනය කරන්නට පටන්ගෙන තිබේ. සිසුන්ගේ ගැටළුවලට විසඳුම් ලබාදීමට අසමත් හා අයිතීන් ඉල්ලන සිසුන්ට පහරදීමේ ආණ්ඩුවේ පිළිවෙත නැවතත් හෙළාදකින අපි සිසුන් මර්දනය කිරීම වහාම නවතන ලෙසත් සිසුන්ගේ හඬට ඇහුම්කන්දී ඔවුන්ගේ සාධාරණ ගැටළු විසඳීමට පියවර ගන්නා ලෙසත් ආණ්ඩුවට බලකර සිටිමු. දේශපාලන මණ්ඩලයජනතා විමුක්ති පෙරමුණ2015.10.30", "URL": "https://sinhala.adaderana.lk/news.php?nid=54769", "Category": null, "Parent URL": null}