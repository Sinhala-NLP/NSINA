{"Source": "Adaderana", "Timestamp": "March 28, 2011 04:36 pm", "Headline": "විදුලි බලමණ්ඩලයේ ගෙවුණු දින දහයක පාඩුව මිලියන 100 යි", "News Content": "යුගදනව් තාප විදුලිබලාගාරය දින 10 ක් ක්‍රියාත්මක නොවීම හේතු කොටගෙන මිලියන 100 ක පාඩුවක් ලංකා විදුලිබල මණ්ඩලයට සිදුව ඇති බව විදුලිබල හා බලශක්ති අමාත්‍යංශය පවසයි. මේ පිළිබඳ කරුණු දක්වමින් විදුලිබල හා බල ශක්ති අමාත්‍ය චම්පික රණවක මහතාගේ මාධ්‍ය ලේකම් ධනුෂ්ක රාමනායක මහතාගේ අත්සනින් යුතුව නිකුත් කළ නිවේදනයක මේ බව සඳහන් වේ. සම්පූර්ණ නිවේදනය පහත පරිදිය. කෙරවලපිටිය යුගදනවි ද්විත්ව චක‍්‍රීය විදුලි බලාගාරයට ඉන්ධන සැපයීම අත්හිටවූ බව ලංකා ඛණිජ තෙල් නීතිගත සංස්ථාව විසින් ප‍්‍රකාශ කර ඇත. යුගදනවි බලාගාරයේ හිමිකාරීත්වය දරන කොටස්කරුවන් වන්නේ මහා භාණ්ඩාගාරය, සේවක අර්ථ සාධක අරමුදල, ලංකා විදුලි පුද්ගලික සමාගම සහ වෙස්ට්කෝස් සමාගමයි. මෙය රාජ්‍ය ආයතනයක් ලෙස, සමස්ත පෞද්ගලික විදුලිබලාගර වලට වඩා අඩු මුදලකට ලංකා විදුලිබල මණ්ඩලයට විදුලිය සම්පාදනය කරන බලාගාරයකි.මෙහි සමස්ත ධාරිතාවය මෙගාවොට් 300කි. අතිගරු ජනාධිපති මහින්ද රාජපක්ෂ මැතිතුමාගේ මැදිහත්වීම මත අර්බුදකාරී වාතාවරණයක් යටතේ මෙහි ආරම්භය සිදුවිය. ඊට ප‍්‍රධාන හේතුව වූයේ ඒ වනවිටත් ලංකා විදුලිබල මණ්ඩලයට අධික මිල ගණන් වලට විදුලි ඒකකයක් විකිණූ සියලුම පෞද්ගලික තාප විදුලි බලාගාරහිමියන් මීට විරෝධය පළකිරීමයි. එහෙත් රජයේ මැදිහත්වීමෙන්,මහජන මුදලේද දායකත්වයෙන් මෙය ඇරඹුවේ විකල්ප බලශක්ති ප‍්‍රභවයක් වන ඉන්ධන ආශ‍්‍රයෙන් අඩු මුදලට ලංකා විදුලිබල මණ්ඩලයට විදුලිය ලබාගැනීම අරමුණු කරගෙනය. මෙම ආයතනය වෙනුවෙන් මහාභාණ්ඩාගාරයෙන් මුල් අවදියේදී රු. බිලියන 2.8ක (මිලියන 2800)මූල්‍ය වගකීම් සහතිකයක් ඛණිජ තෙල් සංස්ථාවට ලබාදී තිබූ අතර වර්තමානය වන විට මහා භාණ්ඩාගාරය සහ කැබිනට් මණ්ඩලයේ තීරණයකට අනුව එම මූල්‍ය වගකීම තෙල් ලීටර මෙටි‍්‍රක්ටොන් 87,000ක් සඳහා වන රු. බිලියන 4.5 ( මිලියන 4500)දක්වා ඉහළදමා ඇත. මේ වනවිට සමහර මාධ්‍ය විසින් හුවා දක්වන්නේ යුගදනවි ආයතනය ඛනිජ තෙල් නීතිගත සංස්ථාවට රු.මිලියන 3800ක් තෙල් මිලදී ගැනීම වෙනුවෙන් ගෙවියයුතු බවයි. එහෙත් ගෙවියයුතු නිවැරදි මූල්‍ය වටිනාකම වන්නේ රු. මිලියන 2300ක් පමණි. එම ආයතනය වෙත මහාභාණ්ඩාගාර විසින් ලබාදී ඇති මූල්‍ය සහතිකයට අඩුවෙන් එම අගය පැවතියද එම ආයතනය වෙනුවෙන් ඉන්ධන ලබාදීම අත්හිටුවීමට ඛනිජතෙල් නීතිගත සංස්ථාවේ පරිපාලනය කටයුතු කර ඇත. මෙය තවත් ආකාරයකින් මහා භාණ්ඩාගාරය සහ කැබිනට් මණ්ඩලයේ අනුමැතියද නොසලකාහැරීමකි. කෙසේ වෙතත් මේ හේතුවෙන් පසුගිය දින දහය පුරාවට මෙම තාප විදුලි බලාගාරය ක‍්‍රියාත්මක නොවීමෙන් ලංකා විදුලිබල මණ්ඩලයට සිදුවූයේ එම විදුලි අවශ්‍යතාව සපුරා ගැනීමට පෞද්ගලික අංශයේ අධික මිල සහිත බලාගාර ආශ‍්‍රයෙන් විදුලිය මිලදී ගැනීමටයි. මේ හේතුවෙන් ලංකා විදුලිබල මණ්ඩලය පසුගිය දින දහය (10) තුළ ලැබූ පාඩුව රු. මිලියන 100කි. මෙය සෘජුව හෝ වක‍්‍රව අප රටට සිදුවන පාඩුවකි. මේ පිටුපස පෞද්ගලික අංශයේ විශාල කුමන්ත‍්‍රණයක් සිදුවනවාද යන්න පිළිබඳ සැකයක් මතුවී ඇත. ඛනිජ තෙල් නීතිගත සංස්ථාවේ ඉහළම පරිපාලකයෙකුට අයත්, අධික මිල ගණන් යටතේ ලංකා විදුලිබල මණ්ඩලයට විදුලිය සපයන පෞද්ගලික තාප විදුලි බලාගාර 03ක් වෙනුවෙන් මෙලෙසින්ම නීති ක‍්‍රියාත්මක නොවීම ගැටලු සහගත තත්ත්වයකි. කෙසේ වෙතත් ලංකා විදුලිබල මණ්ඩලය යුගදනවි ආයතනයේ පරිපාලනයට සෘජු සම්බන්ධයක් නැතත් එම ආයතනයෙන් අඩු මුදලට විදුලිය ලබා ගැනීමට ලං.වි.ම.ට ඇති හැකියාව හේතුවෙන් ඛනිජ තෙල් නීතිගත සංස්ථාවට පියවිය යුතු මුදල් ලංකා විදුලිබල මණ්ඩලයේ මැදිහත්වීමෙන් ගෙවීමට අවශ්‍ය කටයුතු සිදුකරන ලෙස විදුලිබල හා බලශක්ති අමාත්‍යවරයා විසින් මේ වනවිටත් ලං.වි.ම.ට උපදෙස් ලබාදී එය ක‍්‍රියාත්මක කර ඇත. ලං.වි.ම. හෝ ලංකා ඛනිජ තෙල් නීතිගත සංස්ථාව හෝ සමස්ත රාජ්‍ය යාන්ත‍්‍රණයම ක‍්‍රියාකරනුයේ වාණිජ පරමාර්ථ මත නොව සමාජ සුභසාධනය උදෙසාය. ශ‍්‍රී ලංකාව පුරා දැල්වෙන හත් ලක්ෂයකට අධික වීදි ලාම්පු නඩත්තු කරමින්,පසුගිය අයවැය පරිදි පාසල්, ආගමික ස්ථාන, රෝහල්, ඇතුළු පොදු සේවා සපයන ආයතන වෙනුවෙන් විදුලි බිලෙන් 25%ක වට්ටමක් ලබා දෙමින්, සියලු ගම්මාන ආවරණය වන පරිදි විදුලි සේවාව ව්‍යාප්ත කිරීම වෙනුවෙන් රැහැන් ජාලය දිගු කිරීමට හා නව ව්‍යාපෘති ආරම්භ කිරීම වෙනුවෙන් විශාල ආයෝජන සිදුකරනු ලබන්නේ හුදෙක් ආර්ථික, වාණිජ ප‍්‍රතිලාභ මත නොව සමාජ සුභසාධනය අරමුණු කරගෙනය. ලංකා විදුලිබල මණ්ඩලයේ අරමුණ වනුයේද මෙහෙයුම් අලාභ නොලබන, පාරිභෝගිකයාට කාර්යක්ෂම, සුහද සේවයක් ලබාදෙන සාඩම්බර රාජ්‍ය ආයතනයක් බවට පත්වීමයි.එහිදී ලංකා විදුලිබල මණ්ඩලය සමග අත්වැල් බැඳගෙන සිටින සියලුම පාර්ශව වෙනුවෙන් සමස්ත මහජනතාවගේ සුභසිද්ධිය උදෙසා ඕනෑම යහපත් ඉදිරි පියවරක් තැබීමට ලංකා විදුලිබල මණ්ඩලය පසුබට නොවන බවද අවධාරණය කර සිටියි.", "URL": "https://sinhala.adaderana.lk/news.php?nid=15129", "Category": null, "Parent URL": null}