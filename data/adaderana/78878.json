{"Source": "Adaderana", "Timestamp": "October 19, 2017 09:09 am", "Headline": "දකුණු අහස එළිය කළේ කවුද?", "News Content": "දකුණූ පළාත ආශ්‍රිත අහසේ ඊයේ(18) රාත්‍රී කාලයේ දක්නට ලැබුණේ උල්කාශ්මයක් බවට විශ්වාස කළ හැකි බව කොළඹ විශ්වවිද්‍යාලයේ භෞතික විද්‍යා අංශයේ තාරකා අභ්‍යවකාශ විද්‍යා ඒකකයේ අධ්‍යක්ෂ ආචාර්ය චන්දන ජයරත්න මහතා පවසයි. ඔහු පෙන්වාදෙන්නේ ලැබී ඇති තොරතුරු අනුව එය උල්කාශ්මයක් බවට තහවුරු කළ හැකි බවයි. දකුණු පළාත ආශ්‍රිත අහසේ ඊයේ රාත්‍රී කාලයේ විශාල ආලෝකයක් ජනතාව විසින් නිරීක්ෂණය කර තිබේ. එම ආලෝක ධාරාව එක වරම පුපුරා ගොස් ඇති බවද සිද්ධිය ඇසින් දුටුවන් පවසයි. අදාළ ආලෝක ධාරාව ඇසින් දුටු මාතර ප්‍රදේශයේ පුද්ගලයින් පිරිසක් අද දෙරණට සිය අදහස් පළ කර ඇත. කෙසේ වෙතත් මෙය හැලීගේ දූමකේතුවේ කොටසක් වන ඔරයිනස් උල්කා වර්ෂාවට අයත් උල්කාශ්මයක් විය හැකි බවයි ආචාර්ය චන්දන ජයරත්න මහතා සඳහන් කළේ.", "URL": "https://sinhala.adaderana.lk/news.php?nid=78878", "Category": null, "Parent URL": null}