{"Source": "Adaderana", "Timestamp": "August 5, 2012 04:31 pm", "Headline": "සරසවි පාඨමාලාවන් සංශෝධනයට කාලය එළඹිලා", "News Content": "උසස් අධ්‍යාපනය සම්බන්ධයෙන් විශේෂ වැඩපිළිවෙළ රැසක් ක්‍රියාත්මක කිරීමට සැලසුම්කර ඇති බව ජනාධිපති මහින්ද රාජපක්ෂ මහතා පවසයි. විශ්වවිද්‍යාල තුළින් බිහිකරන උපාධිධාරීන් රටට, ර‍ටේ ආර්ථිකයට ගැලපෙන කණ්ඩායමක් ලෙස නිර්මාණය කළ යුතු අතර විශ්ව විද්‍යාල පාඨමාලාවන් ඒ සඳහා වෙනස් කිරීමට කාලය එළඹ ඇති බව ජනාධිපතිවරයා පෙන්වාදෙයි. ඉසෙඩ් අගය ගණනය කිරීමේදී සිදුව ඇති ගැටලුකාරී තත්ත්වය හා උසස් අධ්‍යාපනය විධිමත්ව පවත්වාගෙන යාම පිළිබඳව විශ්ව විද්‍යාලවල උපකුලපතිවරුන් හා පීඨාධිපතිවරුන් සමඟ පැවති සාකච්ඡාවකදී ජනාධිපති මහින්ද රාජපක්ෂ මහතා මේ බව සඳහන් කර ඇත. ඉසෙඩ් අගය හේතුවෙන් අසාධාරණය‍ට ලක්වූ සිසුන් පිළිබඳව දීර්ඝ වශයෙන් සාකච්ඡාවට ලක්වී ඇති අතර ඔවුන්ට අසාධාරණයක් නොවන පරිදි විශ්ව විද්‍යාල ප්‍රවේශය සඳහා ඇති අවකාශ පිළිබඳව ‍ අවධානය යොමු වී තිබේ. මෙම විශේෂ තත්ත්වයට මුහුණ දීමේදී විශ්ව විද්‍යාල සතුව පවතින ඉඩකඩ, පහසුකම් පිළිබඳව මෙන්ම එම සිසුන්ගේ ප්‍රවේශයේදී නීතිමය තත්ත්වය පිළිබඳව ද එම සාකච්ඡාවේදී අවධානය යොමුවූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=26342", "Category": null, "Parent URL": null}