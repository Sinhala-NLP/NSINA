{"Source": "Adaderana", "Timestamp": "September 19, 2016 12:29 pm", "Headline": "මංගලට පිං - මෝඩ හික් මීයෝ අ‍පිට නෑ", "News Content": "සිහි කල්පනාව පවත්නා කිසිම කෙනෙකු මේ කුණුවී ගඳ ගහන ආණ්ඩුවට එකතු වෙන්නේ නැති බව පිවිතුරු හෙළ උරුමයේ නායක,පාර්ලිමේන්තු මන්ත්‍රී උදය ගම්මන්පිල මහතා පවසයි.ගිළෙන නැවට ගොඩ වෙන්න තරම් මෝඩ හික් මීයෝ ඒකාබද්ධ විපක්ෂයේ නැති බව මන්ත්‍රීවරයා කියා සිටියේ අද(19)කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.පසුගිය සඳුදා මාධ්‍ය හමුවේ දී ඩෙන්මාර්ක් ආණ්ඩුව විසින් දෙමළ ඊලම ස්වාධීන රාජ්‍යයක් ලෙස පිළිගෙන ඇති බව ප්‍රථම වරට හෙළිදරව් කළා. පැය 48ක් ඇතුළත අපේ තානාපතිතුමාට කනගාටුව පළ කරලා ආණ්ඩුවේ වෙබ් අඩවි වල ස්වාධීන රාජ්‍ය ලැයිස්තුවෙන් දෙමළ ඊලම ඉවත් කිරීමට ඩෙන්මාර්ක් ආණ්ඩුව කටයුතු කළා. ඩෙන්මාර්ක් ආණ්ඩුව ගත් ඒ ක්ෂණික ක්‍රියා මාර්ගයට අපේ ප්‍රණාමය පුද කරනවා. මේ වගේම මීට පෙර ඔස්ට්‍රේලියානු ආණ්ඩුවත් කනගාටුව පළ කර දෙමළ ඊලම තම ස්වාධීන රාජ්‍ය ලැයිස්තුවෙන් ඉවත් කරන්න කටයුතු කළා. මෙයින් එකක් පැහැදිලියි. අපේ විදේශ අමාත්‍යංශය අවදියෙන් ඉන්නවා නම් කාර්යක්ෂම කටයුතු කරනවා නම් දෙමළ ඊළමට පිළිගැනීමක් ලබා ගැනීම අමාරුයි.මේ කාරණයේ දී අපේ විදේශ අමාත්‍යංශය ඉතාම කාර්යක්ෂමව කටයුතු කරලා තිබෙනවා. අපි කාරණය මාධ්‍ය ඉදිරියේ මතු කළ දවසේම ඩෙන්මාර්ක් ආණ්ඩුවේ අවධානය ඊට යොමු කරවන්න විදේශ අමාත්‍යංශය කටයුතු කළා. අපි හැමදාම විදේශ ඇමතිතුමාට එරෙහිව කර්කශ විවේචන ඉදිරිපත් කරනවා. එතුමාව අගය කරන්න අවස්ථාවක් ලැබිලා නෑ. මේ දුර්ලභ අවස්ථාවෙන් ප්‍රයෝජන මංගල සමරවීර ඇමතිතුමාට බොහොම පින් කියනවා. එතුමාට ගෞරවය ලැබිය යුතු තැන එය ලබා නොදෙන්න තරම් අපි කුහක නෑ. අපි මාධ්‍ය හරහා මතු කරන්න පෙර මෙවැනි දෑ දැනගෙන ඊට එරෙහි වීමේ ක්‍රමවේදයක් විදේශ අමාත්‍යංශය සතු විය යුතු බවත් මේ අවස්ථාවේ සිහිපත් කරනවා.ඒකාබද්ධ විපක්ෂයේ මන්ත්‍රීන් ආණ්ඩුවට?මේ ආණ්ඩුව පිළිබඳ පවතින ජන විරෝධයේ රස්නය දැන් ආණ්ඩු පක්ෂයේ මන්ත්‍රීන්ට දැනිලා. ඒ අය ආණ්ඩුවෙන් ඉවත් වෙලා විපක්ෂයට යාවි කියලා ආණ්ඩුවේ නායකයින් බයෙන් ඉන්නේ. ඒ අය අපේ පැත්තට එන එක වළක්වා ගන්න අපේ අය ආණ්ඩුවට යන බවට වරින් වර බොරු පතුරනවා. මේ මාසයේ බොරුව තමයි කුමාර වෙල්ගම මැතිතුමා ආණ්ඩුවට එක් වෙනවා කියන එක. එතුමා දැනටමත් ඒක බොරුවක් කියලා ප්‍රකාශ කළා. එජාප - ශ්‍රීලනිප හවුල් ආණ්ඩුවට ශ්‍රීලනිපයෙන්මුලින්ම විරුද්ධ වුණේ එතුමා. ඒ නිසා බටහිරෙන් ඉර පායන දවසේ තමයි එතුමා එජාප හවුල් ආණ්ඩුවකට යන්නේ. ගිය මාසයේ බොරුව තමයි මහින්දානන්ද මන්ත්‍රීතුමා ආණ්ඩුවට යනවා කියන එක. අන්තිමට මහින්දානන්ද මන්ත්‍රීතුමා ගියේ ආණ්ඩුවට නොවේ හිර ගෙදරට.මේ බොරුව පටන් ගන්නේ මීට මාස 10ට කලින්. 2015 නොවැම්බර් මාසයේ දී අයවැය ඉදිරිපත් කරපු දවසට පසුව දා මාධ්‍ය හමුවක් පවත්වා ආණ්ඩුවේ මාධ්‍ය ප්‍රකාශක රාජිත ඇමතිතුමා කියනවා මෙවර අයවැයට ඡන්දය දෙන්න ඒකාබද්ධ විපක්ෂයේ 8ක් ආණ්ඩුවට එනවා කියලා. අයවැයට ඡන්දය විමසලා මාස 10ක් වෙනවා. අටක් නොවේ එකම එක්කෙනෙකුවත් ආණ්ඩුවට ගියේ නෑ.2016 ජූනි මාසයේ ආචාර්ය සරත් අමුණුගම මැතිතුමා මාධ්‍ය හමුවක දී කියනවා \"අපිට ඇමතිවරු 100ක් පත් කරන්න පුළුවන් වුණත් පත් කළේ 94යි. මේ තනතුරු හය හිස්ව තියා ගෙන ඉන්නේ ඒකාබද්ධ විපක්ෂයේ හය දෙනෙක් ළඟ දී ම ආණ්ඩුවට එකතු වෙනවා. ඒ කතාව කියලා මාස තුනක් ගියා. හයදෙනෙක් තියා එක් කෙනෙකුවත් ආණ්ඩුවට එකතු වුණා ද? නෑ.ජූලි මාසයේ දී බස්නාහිර මහ ඇමති කිව්වා ඩලස් අලහප්පෙරුම සහ බන්දුල ගුණවර්ධන මන්ත්‍රීවරුන් ආණ්ඩුවට එකතු වෙනවා කියලා. අන්තිමට මොකද වුණේ? ඒ දෙන්නාම තමන් දරපු සංවිධායක තනතුරු වලින් පවා අස් වුණා. සිහි කල්පනාව හොඳ කිසිම කෙනෙක් මේ කුණු වෙන ගඳ ගහන ආණ්ඩුවට එකතු වෙන්නේ නෑ.ගිළෙන නැවට ගොඩ වෙන්න තරම් මෝඩ හික් මීයෝ ඒකාබද්ධ විපක්ෂයේ නෑ කියන එක පචටොන් ගණනක් වපුරලත් පසුගිය වසර පුරාවට අපෙන් එක් කෙනෙකුවත් දිනා ගන්න ආණ්ඩුවට බැරි වීමෙන් පැහැදිලි වෙනවා.", "URL": "https://sinhala.adaderana.lk/news.php?nid=64241", "Category": null, "Parent URL": null}