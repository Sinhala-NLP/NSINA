{"Source": "Adaderana", "Timestamp": "May 11, 2012 04:43 pm", "Headline": "වනාන්තර 17 ක් රක්ෂිත වනාන්තර ලෙස නම් කෙරෙයි", "News Content": "දිස්ත්‍රික් 07 ක වනාන්තර 17 ක් රක්ෂිත වනාන්තර ලෙස ගැසට් මගින් ප්‍රකාශයට පත්කිරීමට පරිසර අමාත්‍යාංශය පියවර ගෙන තිබේ. වන ආඥා පනතට අනුව මේ සඳහා පරිසර අමාත්‍ය අනුර ප්‍රියදර්ශන යාපා මහතා අනුමැතිය ලබාදී ඇති බව සඳහන්ය. ඒ අනුව මන්නාරම දිස්ත්‍රික්කයේ පිහිටි මුල්ලිකුලම්, පෙරියමුරිප්පු, විලත්තිකුලම්, මුලතිව් දිස්ත්‍රික්කයේ අලවෙඩුවාන්, පුදුකුඩුඉරිප්පු, මාන්කුලම්, තුනුක්කායි යන වනාන්තර රක්ෂිත ලෙස නම් කිරීමට නියමිතය. ඊට අමතරව කිලිනොච්චි දිස්ත්‍රික්කයේ පනිකන්දමඩු, කොඩිකොඩුන්තුවිල්, මඩුවිල්නාඩු, පුන්නවේලී, පොළොන්නරුව දිස්ත්‍රික්කයේ කැළේගම, බොරවැව, රත්මලේ, ත්‍රීකුණාමලය දිස්ත්‍රික්කයේ පඹුරුගස්හින්න, අනුරාධපුර දිස්ත්‍රික්කයේ වෙල්ලාරගම සහ කොළඹ දිස්ත්‍රික්කයේ ඉඳිකඩ යන වනාන්තර ද රක්ෂිත ලෙස ප්‍රකාශයට පත්කෙරෙනු ඇත. ශ්‍රී ලංකාවේ වන ආවරණ ප්‍රතිශතය ආරක්ෂා කරගැනීම සඳහා අනුර ප්‍රියදර්ශන අමාත්‍යවරයා විසින් මෙම තීරණය ගෙන ඇති බව පරිසර අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24180", "Category": null, "Parent URL": null}