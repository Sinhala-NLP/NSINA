{"Source": "Adaderana", "Timestamp": "February 23, 2014 03:55 pm", "Headline": "එල්.ටී.ටී.ඊයේ යුද අපරාධවලට මුවාවී ශ්‍රී ලංකාවට වැරදි වසන් කරන්න බෑ", "News Content": "එල්.ටී.ටී.ඊ. සංවිධානය විසින් සිදුකළ යුද අපරාධවලට මුවාවී ශ්‍රී ලංකාවට වැරදි වසන් කරගත නොහැකි බව චැනල් ෆෝ මාධ්‍යවේදී කැලම් මැක්රේ පවසයි. ඔහු පෙන්වා දෙන්නේ ශ්‍රී ලංකාවේ සිදුවු බව කියන යුද අපරාධ සම්බන්ධයෙන් ජාත්‍යන්තර පරික්ෂණයක් අත්‍යවශ්‍ය බවයි. මේ අතර එල්.ටී.ටී.ඊ. සංවිධානය, ශ්‍රී ලංකා යුද හමුදාවේ කෲරත්වය පිළිබඳව අවතක්සේරුවක සිට ඇති බව කැලම් මැක්රේ පවසයි. යුද්ධය අවසන් කිරීම සඳහා ජාත්‍යන්තර මැදිහත් වීමක් බලාපොරොත්තුවෙන් සිටීම ද එල්.ටී.ටී.ඊය සිදුකළ තවත් වැරැද්දක් බව ඔහු පෙන්වාදෙයි. එල්.ටී.ටී.ඊ. සංවිධානය අනුගමනය කළ එවැනි ක්‍රියාමාර්ග හේතුවෙන් ශ්‍රී ලංකාව තුළ ජනසංහාරයක් සිදුවු බව කැලම් මැක්රේ සඳහන් කරයි. ඉන්දියාවේ චෙන්නායි හි විශ්ව විද්‍යාල සිසුන් පිරිසකට ශ්‍රී ලංකාවේ මානූෂීය මෙහෙයුම අලලා කැලම් මැක්රේ විසින් සකස් කළ “නෝ ෆයර් සෝන්“ වාර්තාමය චිත්‍රපටය අන්තර්ජාලය ඔස්සේ නැරඹීමට අවස්ථාව ලබාදෙමින් ඔහු මෙම අදහස් පළ කර තිබේ. එහිදී තමාට ඉන්දියාවට ඇතුළු වීම සඳහා වීසා ලබානොදීම පිළිබඳව ද කැලම් මැක්රේ අදහස් පල කර ඇති බව ඉන්දීය මාධ්‍ය වාර්තා කළේය. තමා එල්.ටී.ටී.ඊ. හිතවාදියෙකු බව සලකමින් ඉන්දීය රජය මෙම තීරණය ගෙන ඇති බව කැලම් මැක්රේ ප්‍රකාශ කර ඇත. කැලම් මැක්‍රේ නිෂ්පාදනය කළ “නෝ ෆයර් සෝන්“ වාර්තාමය චිත්‍රපටය ඉන්දියාවේ ප්‍රදර්ශනය තහනම් කිරීමට එරට චිත්‍රපට සංස්ථාව පසුගියදා තීරණය කළේය. කෙසේ වෙතත් එම වාර්තාමය චිත්‍රපටය තමිල්නාඩු ප්‍රාන්තයේ ප්‍රදර්ශනය කිරීමට සැලසුම් කර ඇති බව වාර්තා වේ. මේ අතර “ නෝ ෆයර් සෝන්“ වාර්තාමය චිත්‍රපටය අන්තර්ජාලය ඔස්සේ නැරඹීමට අවස්ථාව ලබාදෙන බව එහි නිෂ්පාදක කැලම් මැක්රේ වැඩිදුරටත් පවසා තිබේ.", "URL": "https://sinhala.adaderana.lk/news.php?nid=41332", "Category": null, "Parent URL": null}