{"Source": "Adaderana", "Timestamp": "June 18, 2014 03:12 pm", "Headline": " ලියකියවිලි සොරකමට අධිකරණ සේවකයෙක් අත්අඩංගුවේ", "News Content": "අධිකරණයේ විභාග වන නඩු සම්බන්ධ ලිපි ගොණු සොරකම් කළ බවට සැකපිට හලාවත දිසා අධිකරණයේ සේවය කරන සේවකයෙකු හලාවත පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇති සැකකරු හලාවත දිසා අධිකරණයේ නඩු ගොණු අංශයේ සේවය කළ අයෙකු බව පොලීසිය කියයි. හලාවත පොලීසියේ නිලධාරීන් විසින් බංගදෙණිය ප්‍රදේශයේදී කසිප්පු ළග තබා ගෙන සිටි පුද්ගලයින් දෙදෙනකු අත්අඩංගුවට ගෙන අධිකරණය හමුවේ නඩු පවරා ඇත. නමුත් එම නඩු ඉදිරියට කැඳවීමක් නොකිරීම සම්බන්ධයෙන් සොයා බලන විට අදාළ නඩු වලට අදාළ ලිපි ගොණු අතුරුදහන්වී ඇති බවට තොරතුරු අනාවරණය වී තිබේ. හලාවත දිසා සහ මහේස්ත්‍රාත් අධිකරණ වල ඇති තවත් ලිපි ගොණු අතුරුදහන්වී ඇතිද යන්න සම්බන්ධයෙන් පරීක්ෂණ ආරම්භ කර ඇති බව පොලීසිය කියයි. මෙම ලිපි ගොණු හොරකමට තවත් පිරිස් සම්බන්ධ දැයි යන්න සම්බන්ධයෙන් හලාවත පොලීසිය විශේෂ පරීක්ෂණයක් ආරම්භ කර ඇත.", "URL": "https://sinhala.adaderana.lk/news.php?nid=44057", "Category": null, "Parent URL": null}