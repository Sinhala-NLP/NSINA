{"Source": "Adaderana", "Timestamp": "May 6, 2018 09:11 pm", "Headline": " ඉරණතීව් දූපතේ බලහත්කාරයෙන් පදිංචියට ගිය පිරිස හමුවෙන්න සේනාධිරාජා-ශ්‍රීධරන් යයි", "News Content": "කිළිනොච්චියේ ඉරණතීව් දූපතේ බලහත්කාරයෙන් පදිංචියට ගිය දෙමළ පවුල් 139 ක පිරිස හමුවීමට දෙමළ ජාතික සන්ධානයේ යාපනය දිස්ත්‍රික් පාර්ලිමේන්තු මන්ත්‍රී මාවෙයි සේනාධිරාජා මහතා හා කිළිනොච්චි දිස්ත්‍රික් පාර්ලිමේන්තු මන්ත්‍රී එස්.ශ්‍රීධරන් මහතා ඉරණතීව් දූපතට ගොස් තිබේ. අප්‍රේල් මස 23 වෙනිදා කිළිනොච්චියේ පිරිසක් බෝට්ටු 50 කින් පමණ ගොස් ඉරණතීව් දූපතේ බලහත්කාරයෙන් පදිංචි වූ අතර ඔවුන් කියා සිටින්නේ යුද්ධයට පෙර ඔවුන් ඉරණතීව් දූපතේ පදිංචිව සිටි බවයි. ඔවුන් කළින් පදිංචිව සිටි ඉඩම් ඔවුන්ට ආපසු ලබා දෙන මෙන් ඉල්ලා කිළිනොච්චියේදී අඛණ්ඩ විරෝධතාවයක් දියත් කළ අතර ඔවුන්ට ඉඩම් ලබාදීම නාවික හමුදාව ප්‍රතික්ෂේප කිරීමත් සමඟම ඔවුන් බලහත්කාරයෙන් ඉරණතීව් දූපතට ඇතුළු වී එහි පදිංචි වී සිටිති. මේ පිරිස ආපසු නොපැමිණෙන බව දෙමළ ජාතික සන්ධානයේ මන්ත්‍රීවරුන්ට දැනුම් දීමෙන් පසුව මාවෙයි සේනාධිරාජා, එස්.ශ්‍රීධරන් යන මන්ත්‍රීවරු දෙදෙනා එහි ගොස් ඇති අතර දෙමළ වැසියන් විසින් කරගෙන යන මෙම අරගලය සාධාරණ බව මන්ත්‍රීවරුන් දෙදෙනාද පිළිගෙන තිබේ. දෙමළ ජාතික සන්ධානයේ නායකයින් මේ වනවිටත් ඉරණතීව් දූපතේ ඉඩම් ඒවායෙහි කළින් පදිංචිව සිටි පිරිසට ලබා දෙන මෙන් රජයෙන් ඉල්ලීමක් කොට තිබේ. 1992 වර්ෂයේදී එම දූපතෙන් දෙමළ ජනතාව ඉවත් වීමෙන් පසුව නාවික හමුදාව එහි කඳවුරක් ඉදි කරගෙන එම කඳවුර හරහා නිරීක්ෂණ මධ්‍යස්ථානයක්ද පිහිටුවාගෙන සිටියි. නාවික හමුදාව කියා සිටින්නේ ඔවුන් ජනතාවට අයත් ඉඩම් බලහත්කාරයෙන් අල්ලාගෙන නොමැති බවයි නාවික හමුදා කඳවුරක් ඉදිකිරීමට අවශ්‍ය වූ අවස්ථාවේදී රජයත් කිළිනොච්චිය පළාතේ රාජ්‍ය බලධාරීනුත් එම කදවුර ඉදිකිරීම සදහා ලබා දෙන ලද්දේ මෙම ඉඩම බවද නාවික හමුදාව කියා සිටියි.", "URL": "https://sinhala.adaderana.lk/news.php?nid=88639", "Category": null, "Parent URL": null}