{"Source": "Adaderana", "Timestamp": "May 12, 2014 03:00 pm", "Headline": "වීඩියෝ:- අව්වේ හිටගෙන මහින්දට එන්න කියාපිය මේවට උත්තර දෙන්න කියාපිය කිවුවාට වැඩක් නෑ", "News Content": "ලංකාවේ හෙදියන්ට වින්නඹූ පුහුණුව ලබාදීමට විරුද්ධ වෛද්‍යවරුන්ගෙන් තමන් ඉල්ලා සිටින්නේ පොල් කට්ටෙන් එළියට එන ලෙස යැයි ධීවර හා ජලජ සම්පත් අමාත්‍ය රාජිත සේනාරත්න මහතා පවසයි. වෙනත් රටවල ‍හෙදියන්ට සූතිකා පුහුණුව ලබාදෙන බවත් ලංකාවේ වෛද්‍යවරු හෙදියන්ගේ අවුරුදු 4 පුහුණුවට විරෝධය පළ කරන්නේ මන්දැයි අමාත්‍යවරයා ප්‍රශ්න කරයි. සමන් රත්නප්‍රියගේත් මුරුත්තෙට්ටුවේ ආනන්ද හිමිගේත් දෙවස්ථාන දෙකටම යන පුද්ගලයෙක් වශයෙන් ඔවුන් දෙපාර්ශවයටම එක්වන්නැයි ඉල්ලා සිටින බවද හෙතෙම කියයි. ලෝක හෙද දින‍ය වෙනුවෙන් කොළඹදී අද (12) පැවැති උත්සවයකට සහභාගිවෙමින් අමාත්‍යවරයා මේ අදහස් පළ කළේය. එම අවස්ථාවේදී ‍සෞඛ්‍ය අමාත්‍ය මෛත්‍රිපාල සිරිසේන මහතා කියා සිටියේ දැන්‍ හෙද සේවය ශක්තිමත් කර ඇති බවයි. හෙද ව්‍යවස්ථාව සම්මත කළ බවද ගැටලු විසඳීමට ජ්‍යෙෂ්ඨ ඇමතිවරුන්ගෙන් සමන්විත කමිටුවක් පත් කර ඇති බවද අමාත්‍යවරයා පැවසීය. වෘත්තීය සමිති සටන් දෙස බලද්දී ජේ.ආර්. ජයවර්ධන හිටපු ජනාධිපතිවරයාත් ජනපති මහින්ද රාජපක්ෂ මහතාත් අහසට පොළොව වැනි යැයිද හෙතෙම කීවේය. උත්සව සභාව ඇමතු රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ මීට පෙර වසරවල හෙද දින‍ය සැමරුවේ අරලියගහ මන්දිරයේ බවයි. අද එය බණ්ඩාරනායක සම්මන්ත්‍රණ ශාලාවේ බවද පිරිසක් තමන් මහින්දට කඩේ යන්නේ යැයි කියන බවද උන්වහන්සේ පැවසීය. කඩේ ගිය නිසා අවුරුදු 22ක් තිස්සේ නොලැබුණු හෙද ව්‍යවස්ථාව ලැබී ඇති බවත් මෛත්‍රිපාල සිරිසේන ඇමතිවරයා සිය ඉල්ලීම්වලට ඇහුම්කන් දුන් අයෙකු බවත් උන්වහන්සේ කියා සිටියේය. එසේම හෙදියන්ට සූතිකා පුහුණුව ලබාදිය යුතු බවත් ඔවුන්ට එම පුහුණුව දුන් විට මාතෘ මරණ විය හැකි යැයි පැවසීම බොරුවක් බවත් මුරුත්තෙට්ටුවේ ආනන්ද හිමියන් වැඩිදුරටත් පෙන්වාදුන්නේය. අනතුරුව අදහස් දැක්වූ ජනාධිපති මහින්ද රාජපක්ෂ මහතා පැවසුවේ ස්වාමින් වහන්සේගේ කතාවට අනූව මුළු ආණ්ඩුවම කඩේ ගියාදැයි හිතෙන බවයි. කෙසේ ‍හෝ සෞඛ්‍ය සේවය සඳහා අතිකාල දීමනා, අනතුරු දීමනා මේවන විට ලබාදෙන බවත් සේවයේ නිරත සියලුදෙනා සිතිය යුත්තේ තමන් අතින් සිදුවිය යුත්තේ කුමක්දැයි යන බවත් ජනපති පැවසීය. වැඩිදුරටත් අදහස් දැක්වූ ජනාධිපතිවරයා, අල්ලසට ‍යටනොවී ගෞරවණීය ලෙස මෙම වෘත්තිය කළ හැකි බවත් “අව්වේ හිටගෙන මහින්දට එන්න කියාපිය මේවට උත්තර දෙන්න කියාපිය කිවුවාට” වැඩක් නොවන්නේ තමන්ද ඒවා සිදුකර මෙතැනට පැමිණි බව සිහිපත් කරමිනි.", "URL": "https://sinhala.adaderana.lk/news.php?nid=43158", "Category": null, "Parent URL": null}