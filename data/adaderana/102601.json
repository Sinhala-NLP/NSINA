{"Source": "Adaderana", "Timestamp": "January 18, 2019 02:18 pm", "Headline": "ඉන්දීය-ඔස්ට්‍රේලියා තුන්වන එක්දින තරගය මෙල්බර්න්හිදී", "News Content": "ඉන්දීය කණ්ඩායමේ ඔස්ට්‍රේලියානු තරග සංචාරය අවසන් කරමින් තුන්වන එක්දින ක්‍රිකට් තරගය මෙල්බර්න්හිදී මේ වන විට පැවැත්වෙයි. දිවා රාත්‍රී තරගයක් ලෙස පැවැත්වෙන මෙම තරගයේ කාසියේ වාසිය දිනූ ඉන්දීය නායක විරාත් කෝලිගේ ආරාධනයෙන් ප්‍රථමයෙන් පන්දුවට පහරදුන් ඔස්ට්‍රේලියානු කණ්ඩායම පන්දුවාර 48යි පන්දු 04ක් තුළ සියලු දෙනා දැවී ලකුණු 230ක් ලබා ගත්තේය. යෂ්වේන්ද්‍ර චහල් ඉන්දියාව වෙනුවෙන් කඩුලු 06 ක් දවා ගැනීමට සමත් වුණි. ජයග්‍රහණය සඳහා ලකුණු 231ක ඉලක්කයක් හඹා යන ඉන්දීය කණ්ඩායම මීට ටික වේලාවකට පෙර පන්දුවාර 21ක් අවසානයේ කඩුලු 02ක් දැවී ලකුණු 76ක් ලබා සිටියේය. දෙරට අතර එක්දින තරගාවලිය 1ට 1ක් ලෙස කණ්ඩායම් දෙකම මේ වන විට සම තත්ත්වයේ පසුවන අතර තරගාවලියේ ජයග්‍රහණය සඳහා මෙම තරගය කණ්ඩායම් දෙකටම වැදගත් වෙයි.", "URL": "https://sinhala.adaderana.lk/news.php?nid=102601", "Category": null, "Parent URL": null}