{"Source": "Adaderana", "Timestamp": "March 26, 2015 08:41 am", "Headline": "ඩෙංගු මර්දනයට මදුරු මර්දන සතියක්", "News Content": "ඩෙංගු රෝගය ව්‍යාප්ත වීම පාලනය කිරීම සඳහා ජාතික මදුරු මර්දන සතියක් ප්‍රකාශයට පත්කර තිබේ.සෞඛ්‍ය අමාත්‍යාංශය පවසන්නේ ඒ යටතේ අද සිට අප්‍රේල් පළමු වැනි දින දක්වා දීපව්‍යාප්තව මදුරු මර්දන වැඩසටහන් ඒ යටතේ ක්‍රියාත්මක කරන බවයි. මේ මස 26,27 සහ 28 යන තෙදින තුළ තෝරාගත් අධි අවදානම් කලාපවල ඇති නිවාස, පාසල්, කර්මාන්තශාලා ඇතුළු රාජ්‍ය හා පෞද්ගලික ආයතන පරීක්ෂා කිරීමට නියමිතයි.මාර්තු 29 වන ඉරිදා නිවාස, පොදු ස්ථාන, කාණු පද්ධති හා ආගමික ස්ථාන පරික්ෂාවට ලක් කරන අතර මාර්තු 30, 31 සහ අප්‍රේල් පළමු වැනිදා අනෙකුත් අවදානම් කලාපවල ඇති නිවාස සහ ආයතන ආදිය පරික්ෂා කිරීමට සැලසුම් කර ඇත.මේ වසරේ දී රටපුරා ඩෙංගු රෝගීන් 10,353 දෙනෙකු වාර්තා වී ඇති අතර ඉන් 20ක් මියගොස් ඇති බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=50227", "Category": null, "Parent URL": null}