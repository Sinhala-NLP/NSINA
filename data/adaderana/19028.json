{"Source": "Adaderana", "Timestamp": "September 29, 2011 08:43 am", "Headline": "ළමා ආරක්ෂණ කමිටු පිහිටුවීම අද ඇරඹෙයි", "News Content": "දිවයින පුරා පාසල් ආවරණය වන පරිදි ළමා ආරක්ෂණ කමිටු පිහිටුවීමේ කටයුතු අද(29) දිනයේ ආරම්භ කරන බව ජාතික ළමා ආරක්ෂණ අධිකාරිය පවසයි. පාසල් ළමුන් මුහුණ දෙන ගැටලු පිළිබඳව සොයා බැලීම සඳහා මෙම ළමා ආරක්ෂණ කමිටු පිහිටුවන බව එම අධිකාරියේ සභාපති නීතීඥ අනෝමා දිසානායක මහත්මිය ප්‍රකාශ කළාය. ඇතැම් ප්‍රදේශවල මේ වනවිටත් මෙම කමිටු පිහිටුවා ඇති නමුත් ඒවා නිසි පරිදි ක්‍රියාත්මක නොවන බව එම වැඩපිළීවෙළ පිළිබඳව පැහැදිලි කළ නීතීඥ අනෝමා දිසානායක මහත්මිය පෙන්වාදුන්නාය. දරුවන්ගේ සියලු අදහස්, ‍යෝජනා සහ ගැටලු පිළිබඳව දැනුම්දීම සඳහා සිනා කඳුළු පෙට්ටි ලෙස නම්කරන ලද පෙට්ටි ලබාදීම තුළින් මෙම වැඩපිළිවෙළ ආරම්භ කිරීමට බලාපොරොත්තු වන බව ද ඇය සඳහන් කළාය. එම ලියවිලි අදාළ පාසල්වල පවතින ගැටලු පිළිබඳව හඳුනාගත හැකි බවත්, මෙම කමිටුවල දරුවන්, මව්පියන්, පාසල් ගුරුවරුන් ඇතුළු සියලුම දෙනා කටයුතු කරන බව ද එම මහත්මිය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=19028", "Category": null, "Parent URL": null}