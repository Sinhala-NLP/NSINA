{"Source": "Adaderana", "Timestamp": "May 18, 2014 09:44 am", "Headline": "අපි සමරන්නේ සාමයේ ජයග්‍රහණය මිස යුද්ධයේ ජයග්‍රහණය නොවෙයි ", "News Content": "අපි සමරනු ලබන්නේ සාමයේ ජයග්‍රහණය මිස යුද්ධයේ ජයග්‍රහණය නොවන බව ජනාධිපති මහින්ද රාජපක්ෂ මහතා පවසයි‍. ප්‍රාණ ඇපකරුවන් ලෙස සිටි ලක්ෂ තුනකට අධික සාමාන්‍ය ජනතාව ත්‍රස්තවාදීන්ගෙන් මුදවාගත්තේ මේරටේ රණවිරුවෝ බවත්, රටට අයිති මේ විජයග්‍රහණය සදාකල් සැමරිය යුතු බවත් ජනාධිපති මහින්ද රාජපක්ෂ මහතා සඳහන් කරයි. අවුරුදු 30ක් පමණ කාලයක් පැවති යුද්ධය අවුරුද හතරාමාරක් තුළදී නිම කළ බවත්, මෙය මුළු මහත් ජාතියම මුහුණදුන් අර්බුධයක් නිරාකරණය කිරීමක් බවද අද(18) මාතර පැවති විජයග්‍රහණ සැමරුම් උත්සවය ‍අමතමින් ජනාධිපති මහින්ද රාජපක්ෂ මහතා සඳහන් කළේය. එසේම දශක ගණනාවකට පසු උතුරු ප්‍රදේශයේ මැතිවරණයක් පවත්වා එම ජනතාවගේ ප්‍රජාතන්ත්‍රවාදය තහවුරු කළ බවත්, උතුර මුදවාගැනීමේ මෙහෙයුම් ආරම්භ කරන විට නැගෙනහිර සංවර්ධන ක්‍රියාවලිය ආරම්භ කළ බවත්, ජනාධිපති මහින්ද රාජපක්ෂ මහතා එහිදී කියා සිටියේය. තවද මේ කාලය වන විට මෙ‍රටේ ප්‍රජාතන්ත්‍රවාදය සම්බන්ධයෙන් හඬ නගන ඇතැම් පිරිස් සිටින බවත්, එම පිරිසට මෙරටේ අවුරුදු කිහිපයකට පමණ පෙර තිබු තත්ත්වය පිළිබඳව අවධානය යොමු කළ යුතු බවත් රාජපක්ෂ මහතා එම අවස්ථාවේදී කීවේය. එසේම මෙරටේ දොරවල් සියලුම පුද්ගලයින්ට විවෘත කර ඇති බවත්, නමුත් එමගින් ඇතැම් පිරිස් අනවශ්‍ය ප්‍රයෝජන ගන්නා බවත්, මේ වන විට කොටි ත්‍රස්තවාදීන් වෙනුවෙන් මල් වඩම් පවා තැබීමට ඇතැම් පිරිස් සුදානමින් සිටින බවද ඒ මහතා එම අවස්ථාවේදී පෙන්වා දුන්නේය. කොටි ත්‍රස්තවාදය ඉහළට ඔසවා තැබීමෙන් මෙරටේ දෙමළ ජනතාවට සිදුකරන ලද අසාධාරණයක් බවත්, උතුරු නැගෙනහිර ‍සිටින දෙමළ ජනතාව පවා මේ වන විට ශ්‍රී ලංකා යුද හමුදාවට එක්වී සිටින බවත් ජනාධිපතිවරයා එහිදී අවධාරණය කළේය. එමෙන්ම ශ්‍රී ලංකාව මේ වන විට ජාත්‍යන්තර සම්මේලන පවත්වන මධ්‍යස්ථානයක් බවට පත්වී ඇති බවද රාජපක්ෂ මහතා පෙන්වා දුන්නේය. විජයග්‍රහණයේ පස්වන සැමරුම මාතර වෙරළ උද්‍යානයේ දී මේ වන විටත් ඉතාමත් උත්කරුෂවත් අන්දමින් පැවැත්වෙයි. ජනාධිපති මහින්ද රාජපක්ෂ මහතා ඇතුළු සම්භාවනීය අමුත්තන් විශාල පිරිසක් මේ වන විට සහභාගී වී සිටියි. යුද, ගුවන්, නාවික, පොලිස් හා සිවිල් ආරක්ෂක බලකායේ සාමාජික සාමාජිකයින් දස දහසක් පමණ මෙවර විජයග්‍රහණයේ සැමරුම සඳහා මේ වන විට එක්වී තිබේ. මෙම පෙළපාලිය සඳහා යුද හමුදාවේ නිලධාරින් 335දෙනෙක් සහ සෙසු නිලයන් 3334 දෙනෙක් ද, නාවික හමුදාවේ නිලධාරින් 125 දෙනෙක් සහ සෙසු නිලයන් 1189 දෙනෙක් ද, ගුවන් හමුදාවේ නිලධාරින් 125 දෙනෙක් සහ සෙසු නිලයන් 1100 දෙනෙක් ද, පොලිස් නිලධාරින් 62 දෙනෙකු සහ සෙසුනිලයන් 634 දෙනෙක් ද , සිවිල් ආරක්ෂක නිලධාරින් 25 දෙනෙක් සහ සෙසු නිලයන් 578 දෙනෙක් ද මෙම පෙළපාලියට සඳහා එක්වී ඇත. ත්‍රිවිධ හමුදා සන්නද්ධ රථ 90ක්, ගුවන් යානා හා ප්‍රහාරක හෙලිකොප්ටර් යානා 35ක් සහ ප්‍රහාරක බෝට්ටු 35ක් විජයග්‍රහණයේ සැමරුම වෙනුවෙන් යොදාවාගෙන තිබේ.", "URL": "https://sinhala.adaderana.lk/news.php?nid=43273", "Category": null, "Parent URL": null}