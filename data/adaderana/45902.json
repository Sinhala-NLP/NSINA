{"Source": "Adaderana", "Timestamp": "September 8, 2014 08:09 am", "Headline": "27 වන මානව හිමිකම් සැසිවාරය අද ඇරඹෙයි ", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ කවුන්සිලයේ 27 වන සැසිවාරය ජිනීවාහීදි අද(08) ආරම්භවීමට නියමිතව තිබේ. සැසිවාරය ලබන 26 වන දින දක්වා පැවැත්වීමට නියමිතය. නව මහකොමසාරිස් ධූරයට පත්වු සෙයිඩ් රාඩ් අල් හුසේයින්ගේ ප්‍රධානත්වයෙන් ප්‍රථමවරට පැවැත්වෙන සමුළුව ශ්‍රී ලංකා වේලාවෙන් අද (08) දහවල් 12.30 ට පමණ ආරම්භ වෙයි. ජිනිවා හි ශ්‍රී ලංකා නිත්‍ය නියෝජිත රවිනාත ආරියසිංහ මහතා ඇතුළු දුත පිරිසක් ශ්‍රී ලංකාව නියෝජනය කරමින් සමුළුවට සහභාගි වන බව වාර්තා වෙයි. රවිනාත ආරියසිංහ මහතා අද දිනයේ ශ්‍රී ලංකාව වෙනුවෙන් සමුළුව ඇමතීමට නියමිතය. එක්සත් ජාතීන්ගේ සංවිධානයේ මානව හිමිකම් කවුන්සිල කාර්යාලය මෙහෙයවීමෙන් සිදුකරන ශ්‍රී ලංකාව සම්බන්ධ විමර්ශනය පිළිබඳ අදාළ කමිටුවේ නියෝජිතයන් විසින් ලබන 24 වැනිදා වාචික කරුණු දැක්වීමක් සිදුකිරීමටද නියමිත බව වාර්තා වෙයි. මේ වසරේ මාර්තු මස 14 වැනිදා සම්මත කර ගත් යෝජනාවට අනුව අදාළ විමර්ශනය මේ වනවිට සිදුකෙරෙමින් පවතියි. අදාළ විමර්ශන කටයුතු සඳහා සහය පළ කරන ලෙස නව මහකොමසාරිස් සෙයිඩ් රාඩ් අල් හුසේයින් පසුගියදා ශ්‍රී ලංකාවෙන් ඉල්ලීමක් කර තිබුණි.", "URL": "https://sinhala.adaderana.lk/news.php?nid=45902", "Category": null, "Parent URL": null}