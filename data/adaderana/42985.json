{"Source": "Adaderana", "Timestamp": "May 5, 2014 01:04 pm", "Headline": "පොලිස් පාට් දමා පොකැට්ටුවට විදලා ", "News Content": "මාළු ව්‍යාපාරිකයෙකුගෙන් රුපියල් හාරලක්ෂ පනස් දහසක මුදලක් පැහැරගත් බව කියන තිදෙනෙකුගෙන් යුතු කණ්ඩායමක් පිළිබඳ පරීක්ෂණ ආරම්භ කර ඇති බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. අද (05) අලුයම 4.35 ට පමණ මොරටුව සිට පෑලියගොඩට ධාවනය වෙමින් පැවති මාළු පැටවූ ලොරි රථයක් කිසියම් පිරිසක් විසින් වැල්ලවත්ත මුහුදු මාවතේදී නවත්වා පරීක්ෂා කර තිබේ. මෝටර් රථයකින් පැමිණි තිදෙනෙකුගෙන් යුතු කණ්ඩායමක් මෙලෙස මාළු ලොරිය නවත්වා ඇති අතර එම පිරිස අතර පොලිස් නිල ඇඳුමකට සමාන ඇඳුමක් ඇඳගත් අයෙකුද සිටි බවට පොලීසියට පැමිණිලි ලැබී තිබේ. කෙසේ වෙතත් මාළු ලොරිය නවත්වා එහි සිටි තිදෙනා පරීක්ෂා කරන අතරතුර හදිසියේම එහි සිටි අයෙකුගේ මුදල් පසුම්බියද රැගෙන මෝටර් රථයේ පැමිණි තිදෙනා පලාගොස් ඇති බව පොලිස් මාධ්‍ය ප්‍රකාශකවරයා කියා සිටියි.", "URL": "https://sinhala.adaderana.lk/news.php?nid=42985", "Category": null, "Parent URL": null}