{"Source": "Adaderana", "Timestamp": "October 9, 2017 11:07 am", "Headline": "අක්මීමන දයාරතන හිමි ඇතුළු 8 යළි රිමාන්ඩ්", "News Content": "ගල්කිස්ස ප්‍රදේශයේදී මියෙන්මාර සරණාගතයින්ට තර්ජනය කිරීමේ සිද්ධියට අදාළව රක්ෂිත බන්ධනාගාර ගත කර සිටි පූජ්‍ය අක්මීමන දයාරතන හිමි ඇතුළු 8 දෙනා යළි රක්ෂිත බන්ධනාගාර ගත කර තිබේ. ගල්කිස්ස ප්‍රධාන මහේස්ත්‍රාත් මෙහොමඩ් මිහායින් මහතා වෙත ඉදිරිපත් කිරීමෙන් අනතුරුව ස්වාමීන් වහන්සේ ඇතුළු පිරිස ලබන 16 වනදා දක්වා රක්ෂිත බන්ධනාගාර ගත කළ බව අද දෙරණ වාර්තාකරු සඳහන් කළේය. එලෙස රක්ෂිත බන්ධනාගාර ගත කළ පිරිස අතර කාන්තාවක් ද වෙයි. අක්මීමන දයාරතන හිමි හැර සෙසු සැකකරුවන් ලබන 16 වනදා හඳුනාගැනීමේ පෙරට්ටුවකට ඉදිරිපත් කිරීමට නියෝග කළ මහේස්ත්‍රාත්වරයා නඩුවේ වැඩිදුර විභාගය හෙට පස්වරු 01.30ට පවත්වන බව දැනුම්දී තිබේ.", "URL": "https://sinhala.adaderana.lk/news.php?nid=78500", "Category": null, "Parent URL": null}