{"Source": "Adaderana", "Timestamp": "August 25, 2015 01:03 pm", "Headline": "සජින් සැප්. 8 තෙක් රිමාන්ඩ්", "News Content": "ජනාධිපති ලේකම් කාර්යාලය සතු වාහන අයථා පරිහරණය කළැයි චෝදනා ලැබ රිමාන්ඩ් කර සිටින විදේශ අමාත්‍යංශයේ හිටපු අධීක්ෂණ මන්ත්‍රී සජින්ද වාස් ගුණවර්ධන අද නැවතවරක් රිමාන්ඩ් කර තිබේ.කොටුව මහේස්ත්‍රාත් අධිකරණය විසින් මෙම නියෝගය ලබාදී ඇති අතර ඒ අනූව ඒ මහතා ලබන මස 8 තෙක් රිමාන්ඩ් කිරීමට නියෝග කර ඇත.අදාළ නඩුව අද කැඳවූ අවස්ථාවේ සජින් වාස් ගුණවර්ධන මහතා වෙනුවෙන් පෙනී සිටි නීතීඥවරුන් වෛද්‍ය වාර්තා ඉදිරිපත් කරමින් ඔහුට ඇප ලබාදෙන ලෙස ඉල්ලීමක් කර තිබේ.එහෙත් එය ප්‍රතික්ෂේප කළ මහේස්ත්‍රාත් ප්‍රියන්ත ලියනගේ මහතා ප්‍රකාශ කර ඇත්තේ ඇප අයදුම් කිරීම සම්බන්ධයෙන් මේ වන විට කොළඹ මහාධිකරණය සිය තීන්දුව ලබාදී ඇති බවයි.මේ අතර ඉකුත් ජනපතිවරණ සමයේ එක්සත් ජාතික පක්ෂ ආධාරකරුවකු වෙඩි තබා ඝාතනය කළේයැයි සැකපිට රිමාන්ඩ් කර සිටින ප්‍රේමලාල් ජයසේකර නොහොත් චොකා මල්ලී ඇතුළු සැකකරුවන් 6 දෙනා ද සැප්තැම්බර් 8 තෙක් යළි රිමාන්ඩ් කරන ලෙස පැල්මඩුල්ල මහේස්ත්‍රාත්වරයා අද නියෝග කර තිබේ.ඉකුත් මහමැතිවරණයේදී ප්‍රේමලාල් ජයසේකර මහතා සන්ධානයෙන් රත්නපුරින් වැඩිම මනාප ලබාගත්තේය.", "URL": "https://sinhala.adaderana.lk/news.php?nid=53449", "Category": null, "Parent URL": null}