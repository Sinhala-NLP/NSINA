{"Source": "Adaderana", "Timestamp": "September 24, 2013 01:35 pm", "Headline": "රත්නපුර පාසල් ළමුන්ට දෙරණෙන් ආරාධනාවක්!", "News Content": "දෙරණ මාධ්‍ය ජාලය මාධ්‍ය ක්ෂේත්‍රය සඳහා ඵලදායී සම්පත් සොයා යන ගමනේ තවත් එක් අදියරක් අද රත්නපුර ශාන්ත ඇලොසියස් විද්‍යාලයේ දී ආරම්භ විය. එම විද්‍යාලය ආරම්භ කර වසර 115ක් පිරීම නිමිතිකරගෙන පැවැත්වෙන අධ්‍යාපන හා වෙළෙඳ ප්‍රදර්ශනයේ මාධ්‍ය දායකත්වය ලබාදෙන්නේ දෙරණ මාධ්‍ය ජාලයයි. මෙම ප්‍රදර්ශන භුමිය තුළ එෆ්.එම්.දෙරණ සහ ටි.වි. දෙරණ විශේෂ කුටි ඉදිකර ඇති අතර අද දෙරණ ප්‍රවෘත්ති මැදිරියක් ද එහි ඉදිකර ඇත. මෙම ජංගම, අද දෙරණ ප්‍රවෘත්ති මැදිරිය තුළ තිර පරීක්ෂණ සඳහා පෙනී සිටීමේ විශේෂ අවස්ථාවක් පාසල් ළමුන්ට හිමි වේ. මෙම අවස්ථාවට පැමිණ මාධ්‍ය ක්ෂේත්‍රයේ දැවැන්තයින් හා එක්වීමට පාසල් ළමුන්ට අවස්ථාව හිමි වන අතර ඒ සඳහා රත්නපුර ප්‍රදේශයේ සියලු පාසල් ළමුන්ට අද දෙරණ ආරාධනා කරයි. එමෙන්ම වාර්තාකරණය, නිවේදනය, රූප සංස්කරණය ආදී ක්ෂේත්‍ර කිහිපයක් ඔස්සේ පාසල් දරු දැරියන්ට දැනුම සහ ප්‍රායෝගික පුහුණුව ලබාදීමට අද දෙරණ ප්‍රවීණයන් රැසක් රත්නපුර නගරයට පැමිණීමට නියමිතය.", "URL": "https://sinhala.adaderana.lk/news.php?nid=37653", "Category": null, "Parent URL": null}