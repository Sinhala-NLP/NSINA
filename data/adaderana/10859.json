{"Source": "Adaderana", "Timestamp": "September 14, 2010 09:39 pm", "Headline": "ජනපති ඇමතුමක් අපේක්ෂා කළ උපවාසකරු බලෙන් බස්සවා රෝහල් ගතකරයි", "News Content": "තමන්ට සිදුවූ දැවැන්ත අසාධාරණයක් ජනාධිපතිතුමන්ට දැන්වීමට වෙනත් මගක් නොමැති නිසා අඩි 40 ක් උස යකඩ කණුවක නැඟ උපවාසයක් ආරම්භ කිරිමට සිදුවූ බව කියන රෝහිත නැමති උපවාසකරු එකී කණුවෙන් බැස්සවීමට පොලීසිය කටයුතු කර තිබේ. අද පස්වරුවේ ගිනි නිවන හමුදාව හා පොලීසිය එක්ව මෙම පුද්ගලයා බිමට බැස්සවීමට කටයුතු කළ බවත්,අනතුරුව ඔහු රෝහල් ගත කරවීමට පියවර ගත් බවත් කුරුඳුවත්ත පොලීසියේ ස්ථානාධිපතිවරයා සඳහන් කරයි. අද උදෑසන විහාරමහාදේවි උද්‍යානය අසල යකඩ කණුවක නැඟී ජනාධිපතිවරයාට සමග කතා බහ කරන්නට අවශ්‍ය බව සඳහන් කරමින් මොහු අඩි 40 ක් පමණ උස යකඩ කණුවක නැඟී උපවාසයක් ආරම්භ කර තිබිණි. අද දහවල් වන විට තමන්ට පොලිස්පතිතුමාත්,ජනාධිපතිවරයාගේ සම්බන්ධීකාරක ලේකම්වරයෙකුත් කතා කොට ජනාධිපතිවරයාගේ අවධානයට යොමුකිරීමට කටයුතු කරන බව දැනුම්දුන් බවද හෙතෙම සඳහන් කළේය. තමන්ගේ නම රෝහිත බවත්,තමන් දකුණේ පදිංචිකාරයෙකු බවත් තමන්ට සිදුවූ අසාධාරණය හෝ වෙනයම් පවුලේ විස්තරයක් සඳහන් කිරීමට මේ අවස්ථාවේ තමන් ක‍ටයුතු නොකරන බවත් හෙතෙම කියා සිටියේය. ජනාධිපතිවරයා අපහසුතාවයට පත්කිරීම තමන්ගේ අරමුණ නොවන බවත් ජනාධිපතිවරයා මෙම උපවාසය පිළිබඳ දැනුවත් වුවහොත් වහා ක්‍රියාත්මක වන බව තමන්ට විශ්වාස බවත් අප කළ විමසුමකට පිළිතුරු දෙමින් හෙතෙම අද දහවල් අද දෙරණට කියා සිටියේය. එසේ වුවද මේ වන විට යකඩ කණුවෙන් බිමට බැස්ස වූ මොහු පොලීසිය විසින් රෝහල් ගත කර තිබේ. කුරුඳුවත්ත පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=10859", "Category": null, "Parent URL": null}