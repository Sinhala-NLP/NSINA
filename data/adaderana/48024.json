{"Source": "Adaderana", "Timestamp": "December 15, 2014 04:19 pm", "Headline": "නීති වි‍රෝධී අයුරින් මැතිවරණ ව්‍යාපාරය මෙහෙයවන්නේ නෑ", "News Content": "පොදු විපක්ෂය සිය මැතිවරණ ව්‍යාපාරයේ රහස් සාකච්ඡා සඳහා යොදාගෙන ඇත්තේ සිංගප්පූරුව බව ශ්‍රී ලංකා නිදහස් පක්ෂයේ මහලේකම් අමාත්‍ය අනුර ප්‍රියදර්ශන යාපා මහතා පවසයි. ඔහු මේ බව කියා සිටියේ අද (15) පෙරවරුවේ කොළඹදී පැවති මාධ්‍ය හමුවකදීය. චන්ද්‍රිකා බණ්ඩාරනායක, නොවැම්බර් 01 වැනිදාත්, මෛත්‍රිපාල සිරිසේන නොවැම්බර් 5 වැනිදාත්, පාඨලි චම්පික රණවක නොවැම්බර් 02 වැනිදාත්, රනිල් වික්‍රමසිංහ නොවැම්බර් 18 වැනිදාත්, මංගල සමරවීර නොවැම්බර් 06 වැනිදාත්, රාජිත සේනාරත්න නොවැම්බර් 18 වැනිදාත් යනාදී වශයෙන් සිංගප්පූරුවට ගොස් ඇති බවත්, ඒ අනූව පැහැදිලි වන්නේ ඔවුන්ගේ මැතිවරණ ව්‍යාපාරයේ රහස් සාකච්ඡා සඳහා එම රට යොදාගෙන ඇති බව යන්න ඇමතිවරයා එහිදී පැවසීය. සන්ධාන මැතිවරණ ව්‍යාපාරය කිසිදු අයුරකින් නීති විරෝධී ලෙස සිදුනොකරන බවත්, සියලූම සංවිධායකවරුන්ට උපදෙස් ලබාදී ඇත්තේ නීත්‍යානූකූලව මැතිවරණ ව්‍යාපාරයේ නිරත වන ලෙසත්, යනුවෙන් ඇමතිවරයා එහිදී මාධ්‍යවේදීන්ගේ ප්‍රශ්නවලට පිළිතුරු ලෙස කියා සිටියේය. එසේම ආණ්ඩුව නීති විරෝධී අයුරින් මැතිවරණ ව්‍යාපාරය සිදුනොකරන බවද ඔහු පැවසුවේය.", "URL": "https://sinhala.adaderana.lk/news.php?nid=48024", "Category": null, "Parent URL": null}