{"Source": "Adaderana", "Timestamp": "October 22, 2013 11:25 am", "Headline": "ගිනිසිළුවේ හේරත් අලියාගේ සාමාජිකත්වය ගනියි", "News Content": "ඉකුත් මධ්‍යම පළාත් සභා මැතිවරණයේදී සරත් ෆොන්සේකා මහතාගේ ප්‍රජාතන්ත්‍රවාදී පක්ෂයේ ගිනිසිළුව ලාංඡනය යටතේ මහනුවර දිස්ත‍්‍රික්කයේ කුණ්ඩසාලේ ආසනයෙන් තරග කර මනාප ප්‍රතිඵල ගැන අර්බුදයකට ලක්ව සිටි හේරත් බණ්ඩා මහතා අද (22) එක්සත් ජාතික පක්ෂයේ සමාජිකත්වය ලබාගෙන තිබේ. අද පෙරවරුවේ හෙතෙම සිරිකොතට පැමිණ පක්ෂ සාමාජිකත්වය ලබාගෙන ඇත‍. ඉකුත් පළාත් සභා මැතිවරණයේදී ප්‍රජාතන්ත්‍රවාදී පක්ෂයෙන් තමන්ට මධ්‍යම පළාතෙන් වැඩිම මනාප හිමි වූ නමුත් මනාප ලැයිස්තුවේ 5 වැනි තැනට තමා දමා ඇතැයි කියමින් හෙතෙම ප‍්‍රජාතන්ත‍්‍රවාදී පක්ෂ මූලස්ථානය ඉදිරිපිට පසුගිය මස 24 වැනිදා විරෝධතාවයක ද නිරත විය. මේ ගැන පක්ෂ නායක සරත් ෆොන්සේකා මහතාට මෙන්ම පක්ෂයේ නියෝජ්‍ය මහලේකම්වරයා ද කියූ නමුත් ඔවුන් සිය දුක් ගැනවිල්ල නොතකා හැරි බව කියමින් එදින ඔහු එසේ විරෝධතාවයක නිරත විණ. හේරත් බණ්ඩා මහතා ප්‍රජාතන්ත්‍රවාදී පක්ෂයේ සාමාජිකත්වයෙන් මෙන්ම කුණ්ඩසාලයේ ආසන සංවිධායක තනතුරින්ද ඉවත් කර ඇත.", "URL": "https://sinhala.adaderana.lk/news.php?nid=38303", "Category": null, "Parent URL": null}