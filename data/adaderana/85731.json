{"Source": "Adaderana", "Timestamp": "March 15, 2018 11:24 am", "Headline": "මුගුරකින් පහරදී පුද්ගලයෙකු ඝාතනය කිරීමේ සිද්ධියකට සැකකරුවෙක් අත්අඩංගුවට", "News Content": "හතරලියද්ද ප්‍රදේශයේදී මුගුරකින් පහරදී පුද්ගලයෙකු ඝාතනය කිරීමේ සිද්ධියකට සම්බන්ධ සැකකරුවෙකු අත්අඩංගුවට ගෙන තිබේ. ඊයේ (14) පස්වරුවේ පුද්ගලයින් දෙදෙනෙකු අතර හටගත් ඉඩම් ආරවුලක් දුරදිගයාමෙන් අදාළ ඝාතනය සිදුව තිබිණි. ඝාතනයට ලක්ව ඇත්තේ 75 හැවිරිදි පුද්ගලයෙකු බවයි පොලීසිය සඳහන් කළේය. ඝාතනය සිදුකළ 44 හැවිරිදි සැකකරු හතරලියද්ද පෝලීසිය විසින් අත්අඩංගුවට ගෙන තිබේ. මේ අතර පසුගිය තුන්වනදා නුගේගොඩ මිරිහාන තලපත්පිටිය ප්‍රදේශයේ නිවසකදී 80 හැවිරිදි කාන්තාවක් ඝාතනය කර දේපළ සොරකම් කිරීමේ සිද්ධියට සම්බන්ධ සැකකරුවන් තිදෙනෙකු හෝකන්දර ප්‍රදේශයේදී අත්අඩංගුවට ගෙන තිබේ. අත්අඩංගුවට ගත් සැකකරුවන් නුගේගොඩ සහ කෝට්ටේ යන ප්‍රදේශවල පදිංචිකරුවන් වන අතර ඔවුන් සතුව තිබී සොරකම් කරන ලද ජංගම දුරකතනයක් සහ රන් ආභරණ කිහිපයක් සොයාගත් බව පොලීසිය පැවසීය.", "URL": "https://sinhala.adaderana.lk/news.php?nid=85731", "Category": null, "Parent URL": null}