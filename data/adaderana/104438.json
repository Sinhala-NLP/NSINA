{"Source": "Adaderana", "Timestamp": "February 16, 2019 09:35 am", "Headline": "තේ වත්තේ සැරිසැරූ දැවැන්තයා මියයයි", "News Content": "හැටන් දිඹුල පොලිස් වසමට අයත් ස්ටෝනික්ලිප් වතු යායේ තේ වත්තේ සැරිසැරූ දැවැන්ත දිවියෙකු අද (16) අලුයම මන්දකට හසු වී මිය ගොස් ඇති බව දිඹුල පොලිසිය පැවසිය. කිසියම් පිරිසක් වල් ඌරන් දඩයම් කිරීම සඳහා අටවා තිබූ මන්දකට මෙසේ දිවියා හසු වී තිබේ. ස්ටොනික්ලිප් වතුයායේ විශාල වශයෙන් පසුගිය කාලයේ දිවියන් සැරිසැරීම නිසා වන ජීවි නිලධාරින් තේ වත්තේ සැරිසැරූ දිවියන් රක්ෂිත වලට පලවා හැරීමට විශාල මෙහෙයුමක්ද සිදු කරනු ලැබුහ. මෙසේ මන්දට හසු වී මිය ගොස් ඇත්තේ වතු කම්කරුවන් සුරතලේට ඇති කරන සුනඛයන් දඩයම් කිරීම සඳහා පැමිණි දිවියෙකුවයි. අඩි 4 ක් පමණ දිගකින් සහ අඩි 3 ක් පමණ උසකින් යුත් හොඳින් වැඩුණු මෙම දිවියාගේ උදරය මන්දට හසු වී ඇති අතර මන්දෙන් බේරීම සඳහා දිවියා උත්සහ කල අවස්තාවේ දිවියා එම මන්දට හිර වී මිය ගිය බව වතු කම්කරුවන් කියා සිටි බව අප වාර්තාකරු පවසයි. මිය ගිය දිවියා මීට ප්‍රථම මෙවැනි මන්දකට හසු වී ඉන් බේරි ඇති බව දිවියාගේ ගෙල වටා ඇති තුවාලයකින් තහවුරු වන බව වනජිවි නිලධාරීන් පැවසීය. මිය ගිය දිවියා සම්බන්ධයෙන් දිඹුල පොලීසිය සහ නුවරඑලිය වනජීවි කාර්යයාලයේ නිලධාරින් වෙන් වෙන්ව පරීක්ෂණ පවත්වන අතර මිය ගිය දිවියාගේ සිරුර පශ්චාත් මරණ පරීක්ෂණය සඳහා උඩවලව පශු සම්පත් රෝහලේ වෛද්‍යවරයා වෙත යොමු කරන බව වන ජීවි නිලධාරින් පැවසීය.", "URL": "https://sinhala.adaderana.lk/news.php?nid=104438", "Category": null, "Parent URL": null}