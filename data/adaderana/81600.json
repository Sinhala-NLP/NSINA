{"Source": "Adaderana", "Timestamp": "December 16, 2017 04:03 pm", "Headline": " ඇඳුමට අවවාද කර සාමිව උසාවි සංකීර්ණයෙන් ඉවත් කරයි", "News Content": "යාපනය මහධිකරණයට නිසි ඇඳුමකින් සැරසී නොපැමිණි පුද්ගලයෙකුට තරයේ අවවාද කළ යාපනය මහධිකරණ විනිසුරු එම්.ඉලන්චෙලියන් මහතා ඔහුව පොලීසිය යොදවා උසාවි සංකීර්ණයෙන් ඉවත් කොට තිබේ. ඔහු පැමිණ ඇත්තේ යාපනය මහධිකරණයේ විභාග වෙමින් පවතින නඩුවකට අදාළව සාක්කි ලබාදීම පිණිසය. විනිසුරුවරයා පවසා ඇත්තේ පූජකවරුන් සඳහා නියමිත ඇඳුමක්ද, සාමාන්‍ය මිනිසුන් සඳහා ගැලපෙන ඇඳුමක්ද ඇති නමුත් මේ තැනැත්තා පැළදගෙන සිටින ඇඳුම කවරෙකුටවත් නොගැලපෙන බවකි. ඉන්දියාවේ කේරළ ප්‍රාන්තයේ පිහිටි කෝවිලක ජනවාරි මාසයේදී පැවැත්වෙන උත්සවයකට සහභාගිවීමේ පොරොන්දුව මත පඩුරු ගැට ගසා බාරහාර වී මේ දිනවල කළු ඇදුමින් සැරසී විශාල ඇට මාල කරේ දමාගෙන උතුරු ප්‍රදේශය තුළ විශාල පිරිසක් තැන් තැන් වල හැසිරෙති. ඇතමුන් උඩුකය නිරාවරණව සිටින අතර මහධිකරණය වෙත පැමිණ ඇත්තේ එවැනි ''සාමි''වරයෙකි. ඔවුන් පූජක පිරිසක් නොවූවත් එම ඇඳුම් පැළදීමෙන් පසුව සෙසු පිරිස් ඔහුව ''සාමී'' හා ''අයියප්පර් සාමී'' නමින් හඳුන්වයි. ඔවුන් සිය වෘත්තියේ යෙදෙන්නේද එම ඇදුමින් සැරසීගෙනය. මේ දිනවට යාපනයේ ක්‍රියාත්මක ''ආවා ගෲප්''කල්ලියද කළු ඇදුමින් සැරසී සිටින නිසා මේ ''සාමී'' වරුන් පිළිබඳව බොහෝ දෙනෙකු සැකයෙන් යුතුව බැලීමට පටන් ගෙන තිබේ. ඡායාරූපයේ සිටින්නේ උඩුකය නිරාවරණය නොකල ''අයියප්පර් සාමි'' නමින් හැදින්වෙන අයෙකි.", "URL": "https://sinhala.adaderana.lk/news.php?nid=81600", "Category": null, "Parent URL": null}