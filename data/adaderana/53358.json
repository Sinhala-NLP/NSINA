{"Source": "Adaderana", "Timestamp": "August 20, 2015 01:05 pm", "Headline": "සිව් වෙනි වරටත් අගමැති ලෙස රනිල් හෙට දිවුරයි", "News Content": "රනිල් වික්‍රමසිංහ මහතා නව අග්‍රාමාත්‍යවරයා ලෙස හෙට දින (21) ජනාධිපති ලේකම් කාර්යාලයේදී දිවුරුම්දෙන බව එජාප මාධ්‍ය ඒකකයේ ප්‍රකාශකයෙක් සඳහන් කළේය.ඉකුත් ජනවාරි මස 08 වන දින පැවති ජනාධිපතිවරණයෙන් අනතුරුව ජනාධිපති මෛත්‍රීපාල සිරිසේන මහතා විසින් සුළුතර ආණ්ඩුවක අග්‍රාමාත්‍යවරයා ලෙස රනිල් වික්‍රමසිංහ මහතා පත්කර තිබිණි.ඒ නිසාම පැවතියේ ජනාධිපතිවරණයක් බැවින් අග්‍රාමාත්‍යවරයෙකු පත් කළ නොහැකි බවට විපක්ෂය විසින් චෝදනා කරද්දී ඔවුන් විසින් 'පිං අගමැති'ලෙස නින්දා කිරීම් වලටද වික්‍රමසිංහ මහතා ලක්විය.කෙසේවෙතත් පසුගිය 17 වන දින පැවති මහමැතිවරණයෙන් කොළඹ දිස්ත්‍රීක්කයට තරඟ කළ රනිල් වික්‍රමසිංහ මහතා ලංකා මැතිවරණ ඉතිහාසයේ වැඩිම මනාප සංඛ්‍යාව ලෙස සටහන් වුණු මනාප 500,566 ක් ලබාගනිමින් විශිෂ්ට ජයග්‍රහණයක් වාර්තා කරන ලදී.ඒ අනුව ඉදිරියේදී ස්ථාපිතවීමට නියමිත 8 වන පාර්ලිමේන්තුවේ නව අග්‍රාමාත්‍යවරයා ලෙස රනිල් වික්‍රමසිංහ මහතා හෙට දිනයේ දිවුරුම්දෙනු ලබන අතර හෙතෙම අග්‍රාමාත්‍යවරයා ලෙස දිවුරුම්දෙනු ලබන්නේ ලංකා ඉතිහාසයේ 4 වෙනි වතාවටයි.", "URL": "https://sinhala.adaderana.lk/news.php?nid=53358", "Category": null, "Parent URL": null}