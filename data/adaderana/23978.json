{"Source": "Adaderana", "Timestamp": "May 3, 2012 08:43 am", "Headline": "ලියාපදිංචි ගාස්තුව ඉහළ දැමීම ගැන සිසුන් විරෝධය පළකරයි", "News Content": "වාර්ෂික ශිෂ්‍ය ලියාපදිංචි ගාස්තුව ඉහළ දැමීම සම්බන්ධයෙන් පේරාදෙණිය විශ්ව විද්‍යාලය සිසුන් විරෝධය පළකරයි. නව ක්‍රමවේදය අනුව රුපියල් දහසක මුදලක් ලියාපදිංචි ගාස්තු වශයෙන් ගෙවීමට සිදුව ඇති බව පේරාදෙණිය විශ්ව විද්‍යාලයේ මහා ශිෂ්‍ය සංගමය පවසයි. මෙම කාරණය සම්බන්ධයෙන් මුදල් පාලන කමිටුවේ අවධානය යොමුවිය යුතු බව පේරාදෙණිය විශ්ව විද්‍යාලයේ මහා ශිෂ්‍ය සංගමයේ ලේකම් ධනංජය දිසානායක අද දෙරණ සමඟ සඳහන් කළේය. කිසිදු දැනුම්දීමකින් තොරව එකවර මෙම ගාස්තු ඉහළ නැංවීම සිදුකර ඇති බවට ඔහු එහිදී චෝදනා කර සිටියේය. මේ අයුරින් අසාධාරණ ලෙස සිසුන්ගෙන් මුදල් අයකිරීම නවතාදමන ලෙසත්, එසේ අසාධාරණ අයුරින් සිසුන්ගෙන් මුදල් අයකරන්නේ නම් ඊට එරෙහිව සටන් කිරීමට සූදානම් බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=23978", "Category": null, "Parent URL": null}