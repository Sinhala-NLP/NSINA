{"Source": "Adaderana", "Timestamp": "December 11, 2012 12:38 pm", "Headline": "මාතලේ සමූහ මිනීවලේ අභිරහස කුමක්ද?", "News Content": "මාතලේ රෝහල් භූමියේ හමුවු සමූහ මිනීවල සම්බන්ධයෙන් සත්‍යය අනාවරණය කරන්නැයි ජනතා විමුක්ති පෙරමුණ රජයෙන් ඉල්ලීමක් කරයි. එකී මිනීවල හමුවී දැනට සති දෙකක්ද ගෙවී ගොස් ඇතැත් එහි සත්‍යතාවය හෙළිකර නැතැයි එම පක්ෂයේ දේශපාලන මණ්ඩලය නිකුත් කළ නිවේදනයක සඳහන්ය. එකී නිවේදනය වැඩිදුරටත් පහත පරිදිය. මාතලේ රෝහල් භූමියේ නව ගොඩනැගිල්ලක් සඳහා පසුගියදා අත්තිවාරම් කැපීමේදී මිනිස් ඇටකටු හා හිස්කබල් රැසක් හමුවිය. එකී මිනිස් ඇටසැකිලි තිබූ ආකාරය අනුව එය සමූහ ලෙස මිනිසුන් වල දැමූ සමූහ මිනී වලක් බව තහවුරු විය. මාතලේ මහේස්ත‍්‍රාත්තුමියද එම ස්ථානයට පැමිණ පරීක්‍ෂා කිරීමෙන් පසු අධිකරණ නියෝග මත තවදුරටත් එම ප‍්‍රදේශයේ කැනීම් සිදුකළ අතර මේ වනවිට මිනිස් හිස්කබල් ඇතුළු අස්ථි කොටස් රැසක් හමුවී ඇත. මෙම ස්ථානය සුසාන භූමියක් නොවන අතර මෙය රෝහල් භූමියකි. මෙහි තිබූ මිනිස් ඇට සැකිලි තිබී ඇත්තේද අක‍්‍රමවත් ලෙස වලදැමූ ආකරයකිනි. මෙහි මිනිසුන් භූමදානය කළ බවට කිසිදු නීතිමය හෝ නිල තොරතුරක්ද නැත. ඒ නිසා මෙම සමූහ මිනීවල පිළිබඳ විවිධ සැක පහල වී තිබේ. මේ නිසාම විවිධ අය මෙම සමූහ මිනීවලේ වලදමා ඇති මිනිසුන් පිළිබඳ විවිධ මත පළකරන්නටද පටන්ගෙන තිබේ. මෙහිදී ආණ්ඩුවේ බලධාරීන් පවසන්නේ තවම පරීක්‍ෂණ කරන බවය. මාතලේ රෝහල් භූමිය තුළින් මෙම සමූහ මිනීවල මතුවී දැනට සති දෙකක්ද ගෙවී ගොස් තිබේ. එහෙත් තවමත් මෙම රෝහල් භූමියේ වලදමා ඇත්තේ කවුරුන්ද, මේ අය කෙසේ මියගිය අයද එම වලදැමීම සිදුකොට ඇත්තේ අධිකරණයේ දැනුවත්භාවය සහිතවද, මේවා කළේ කවුරුන්ද ආදී ගැටලූ ගණනාවක් ඇතත් ඊට පැහැදිළි පිළිතුරක් ලබාදීමට හෝ ඒ සඳහා කරන කටයුතු කඩිනම් කිරීමට උනන්දුවක් ඇති බවක් පෙනෙන්නේ නැත. පසුගිය ඉතිහාසය තුළ ආණ්ඩු විසින් අවස්ථා කිහිපයකදී මිනිසුන් මරා සමූහ වලවල් තුළ වලදමා ඇති නිසාත් මීට පෙරද මෙවැනි සමූහ මිනීවලවල් හමුවී ඇති නිසාත් මේ පිළිබඳ විධිමත් පරීක්‍ෂණයක් පවත්වා සත්‍යය හෙළිකරීම කඩිනමින් කළ යුතුව ඇත. එසේ නොමැතිව මෙම සිදුවීම කාලය තුළ වැලලී අමතක වී යාමට ඉඩ නොදිය යුතුය. එබැවින් මාතලේ රෝහල් භූමියෙන් මතුවූ සමූහ මිනීවල පිළිබඳ පරීක්‍ෂණ විධිමත්ව හා කඩිනමින් සිදුකරන ලෙසත් මෙම සමූහ මිනීවල තුළ වළදමා ඇති අය පිළිබඳ සත්‍යය වහාම ජනතාවට හෙළිකරන ලෙසත් අපි ආණ්ඩුවේ බලධාරීන්ට බලකර සිටිමු.", "URL": "https://sinhala.adaderana.lk/news.php?nid=29872", "Category": null, "Parent URL": null}