{"Source": "Adaderana", "Timestamp": "February 26, 2017 02:29 pm", "Headline": "පස්කන්දට යටවූ පුද්ගලයා බේරාගැනීමේ මෙහෙයුම් තවදුරටත්", "News Content": "මොරගහකන්ද- කළුගඟ ව්‍යාපෘති වැඩබිමේ කඩා වැටුණු පස්කන්දට යටවූ පුද්ගලයා බේරාගැනීමේ මෙහෙයුම් සඳහා යුද හමුදාව කැඳවා තිබේ.යුද හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න මහතා පැවසුවේ හමුදා මූලස්ථානයේ සිට කමාන්ඩෝ භට කණ්ඩායමක් ගුවන් මගින් අදාළ ප්‍රදේශයට යොමුකළ බවයි. මීට අමතරව එම ප්‍රදේශය ආශ්‍රිත හමුදා කඳවුරුවල භට පිරිසක්ද අදාළ පුද්ගලයා බේරාගැනීමේ මෙහෙයුම් සඳහා යොමුකර ඇති බව සඳහන්ය.අද පෙරවරුවේ කළුගල් සහිත පස් කන්දක් කඩා වැටීමෙන් වැඩබිමේ සේවයේ නියුතුව සිටි ස්කැවේටර් යන්ත්‍රක ක්‍රියාකරුවෙකු, බැකෝ යන්ත්‍ර ක්‍රියාකරුවෙකු සහ සහයෙකයෙකු ඊට යටවී තිබුණි. ඉන් දෙදෙනෙකු බේරාගැණුනු අතර රෝහල් ගත කිරීමේ දී ස්කැවේටර් යන්ත්‍ර ක්‍රියාකරු මියගොස් තිබේ.බැකෝ යන්ත්‍ර ක්‍රියාකරු තවදුරටත් පස් කන්දට යටවී සිටින අතර ඔහුට අවශ්‍ය වෛද්‍ය ප්‍රතිකාර එම ස්ථානයේදීම ලබාදීමට කටයුතු කරමින් සිටින බව පොලීසිය සඳහන් කළේය.", "URL": "https://sinhala.adaderana.lk/news.php?nid=70135", "Category": null, "Parent URL": null}