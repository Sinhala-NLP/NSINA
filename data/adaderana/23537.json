{"Source": "Adaderana", "Timestamp": "April 16, 2012 08:15 am", "Headline": "ප්‍රදේශ රැසකට අද පස්වරුවේ ගිගුරුම් සහිත වැසි", "News Content": "අන්තර් මෝසම් කාලගුණ තත්ත්වය සක්‍රීයව ඇති හෙයින් දිවයිනේ ප්‍රදේශ රැසකට අද(16) පස්වරුවේ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. මෙසේ ඇතිවන වැසි සමඟ ඒ ඒ ප්‍රදේශ‍වල සුළං වේගය තරමක් වැඩිවිය හැකි බව කාර්යයේ නියුතු කාලගුණ විද්‍යාඥ චමින්ද ද සිල්වා මහතා සඳහන් කළේය. එමනිසා ගිගුරුම් සහිත වැසි ඇතිවන අවස්ථාවල අකුණු මගින් ඇතිවන අනතුරු අවම කරගැනීමට පියවර ගන්නා ලෙස ද ඒ මහතා ජනතාව වෙත දැනුම් දෙයි. දිවයිනට නැගෙනහිර, ගිනිකොණ දිග, දකුණු සහ නිරිත දිග මුහුදු ප්‍රදේශවල කඩින් කඩ හෝ ගිගුරුම් සහිත වැසි ඇතිවිය හැකි බව ද චමින්ද ද සිල්වා මහතා ප්‍රකාශ කළේය. ගිගුරුම් සහිත වැසි ඇතිවන අවස්ථාවල සුළඟේ වේගය පැයට කිලෝමීටර් 40 – 50 ත් අතර දක්වා වර්ධනය විය හැකි බව ද ඔහු පෙන්වාදුන්නේය. ඒ අනුව ගිගුරුම් සහිත වැසි පවතින අවස්ථාවල එම මුහුදු ප්‍රදේශ තරමක් රළු විය හැකි බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=23537", "Category": null, "Parent URL": null}