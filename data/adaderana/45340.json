{"Source": "Adaderana", "Timestamp": "August 14, 2014 08:23 am", "Headline": "හම ලස්සන කරන දොස්තරට රුපියල් 100,000ක් දීලා", "News Content": "බම්බලපිටිය ප්‍රදේශයේ රූපලාවන්‍ය මධ්‍යස්ථානයකදී එන්නතක් ආසාත්මිකවීමෙන් මියගිය වෛද්‍යවරිය සිය සිරුර පැහැපත් කර ගැනීමේ ප්‍රතිකාර සඳහා රුපියල් ලක්ෂයක මුදලක් සැකකාර වෛද්‍ය නිමල් ගමගේ මහතා වෙත ලබා දී ඇති බව අනාවරණය වී තිබේ. අදාළ වෛද්‍යවරිය මීට පෙර රුපියල් 10,000ක්ද එන්නත විදගත් දින ඉතිරි රුපියල් 90,000ද එලෙස ලබාදී ඇත. අදාළ සිද්ධිය සම්බන්ධයෙන් පරික්ෂණ පවත්වන කොළඹ අපරාධ කොට්ඨාසය විසින් මෙම තොරතුරු අනාවරණය කරගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවැසුවේය. බම්බලපිටිය ප්‍රදේශයේ රූපලාවන්‍ය ආයතයකින් ප්‍රතිකාර ගැනිමට පැමිණි 47 හැවිරිදි වෛද්‍යවරියකට ලබා දුන් එන්නතක් විෂවීම හේතුවෙන් පසුගිය අඟහරුවාදා ඇය මිය ගියාය. ඒ සම්බන්ධයෙන් අදාළ ආයතනයේ හිමිකාර වෛද්‍යවරයා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ලබන 18 වන දින දක්වා රක්ෂිත බන්ධනාගාර ගත කර තිබේ. පොලිස් මාධ්‍ය ප්‍රකාශ්‍ය ජ්‍යෙෂ්ඨ පොලිස් අධිකාරී අජිත් රෝහණ මහතා පැවැසුවේ සමේ පැහැපත්කම ඇති කිරීම, මේදය ඉවත් කිරීම වැනි රූපලාවන්‍ය සත්කාර මෙම ආයතනය මගින් සිදුකරගෙන ගොස් ඇති බවයි. අදාළ ආයතනය රූපාලාවන්‍යාගාරයක් ලෙස ලියාපදිංචි කර නොමැති බවද වාර්තා වේ. ජාතික විලවුන් උපකරණ හා ඖෂධ අධිකාරිය ද මේ සම්බන්ධයෙන් පරීක්ෂණයක් ආරම්භ කර ඇති බව එහි අධ්‍යක්ෂ වෛද්‍ය අමල් හර්ෂද සිල්වා මහතා සදහන් කළේය. එසේම මෙම ආයතනයෙන් විශාල පිරිසක් මෙවැනි ප්‍රතිකාර ගෙන ඇති බව අනාවරණය වී ඇත.", "URL": "https://sinhala.adaderana.lk/news.php?nid=45340", "Category": null, "Parent URL": null}