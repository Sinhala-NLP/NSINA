{"Source": "Adaderana", "Timestamp": "December 9, 2018 01:52 pm", "Headline": "පොලිස් අධිකාරී ජයසුන්දරට අධ්‍යක්ෂක තනතුරු 2ක්", "News Content": "ත්‍රස්ත විමර්ශන කොට්ඨාශයේ අධ්‍යක්ෂ සහ අමාත්‍යාංශ සම්බන්ධීකරණ කොට්ඨාශයේ අධ්‍යක්ෂ ලෙස ජ්‍යෙෂ්ඨ පොලිස් අධිකාරී ඩබ්ලිව්.එස්.ඊ.ජයසුන්දර මහතා පත් කර තිබේ. ජාතික පොලිස් කොමිසමේ ලේකම් සමන් දිසානායක මහතා සඳහන් කළේ වහාම ක්‍රියාත්මක වන පරිදි අදාළ පත් කිරීම සඳහා අනුමැතිය ලබා දී ඇති බවයි. ඒ අනුව පොලිස්පති පුජිත් ජයසුන්දර මහතා විසින් එම පත්වීම සිදුකර තිබේ. ජ්‍යෙෂ්ඨ පොලිස් අධිකාරී ඩබ්ලිව්.එස්.ඊ.ජයසුන්දර මහතා මීට පෙර යාපනය කොට්ඨාශ භාර නිලධාරීවරයා ලෙස කටයුතු කර තිබේ. මේ අතර ජයසුන්දර මහතාගෙන් පුරප්පාඩු වූ තනතුර සඳහා ජාතික පොලිස් අභ්‍යාස ආයතනයේ ප්‍රධාන පරිපාලක නිලධාරීයා ලෙස කටයුතු කළ ජ්‍යෙෂ්ඨ පොලිස් අධිකාරී යු.පි.ඒ.ඩි.කේ.පි.කරුණානායක මහතා පත් කර ඇති බව වාර්තා වෙයි. ජාතික පොලිස් කොමිසමේ ලේකම් සමන් දිසානායක මහතා සඳහන් කළේ සේවයේ අවශ්‍යතාව මත සිය කොමිෂන් සභාවේ අනුමැතිය පරිදි මෙම ස්ථාන මාරුවීම් සිදුකර ඇති බවයි.", "URL": "https://sinhala.adaderana.lk/news.php?nid=100491", "Category": null, "Parent URL": null}