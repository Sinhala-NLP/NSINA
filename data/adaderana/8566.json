{"Source": "Adaderana", "Timestamp": "May 22, 2010 05:13 pm", "Headline": "පහත්බිම් ගොඩකිරීම තහනම් ", "News Content": "පහත්බිම් ගොඩකිරීම සම්පූර්ණයෙන්ම තහනම් කිරීමට ජනා‍ධිපති මහින්ද රාජපක්ෂ මහතා තීරණය කර තිබේ. පළාත් පාලන ආයතන ද ඒ අනුව ක්‍රියාකළ යුතු බව ජනාධිපතිවරයා පවසයි. ඇළ මාර්ග පිළිසකර කිරීමටත් සියලු අනවසර ඉදිකිරීම් ඉවත් කිරීමටත් පියවර ගන්නා ලෙස ජනාධිපතිවරයා අදාළ බලධාරීන්ට උපදෙස් දී ඇති බව සඳහන්ය. ජලගැලීම් හේතුවෙන් පීඩාවට පත්වූ ජනතාවට සහන සැලසීම සඳහා ඒකාබද්ධ වැඩපිළිවෙළක් සකස් කරන ලෙස ජනාධිපතිවරයා රජයේ ඉහළ බලධාරීන්ට උපදෙස් දී ඇත. ජනතා ගැටලුවලට විසඳුම් ලබාදීමට ඉදිරිපත් නොවන රජයේ නිලධාරීන් ඇතොත් ඔවුන් පිළිබඳ වාර්තාවක් ලබාදෙන ලෙස ජනාධිපතිවරයා නියෝග කර ඇත. එමෙන්ම වාරිමාර්ග, ජලාශ සහ තෙත්බිම්වල ඉදිකර ඇති අනවසර ඉදිකිරීම් වහාම ඉවත් කිරීමට පියවර ගන්නා ලෙස වාරිමාර්ග හා ජලකළමනාකරණ අමාත්‍ය නිමල් සිරිපාල ද සිල්වා මහතා අමාත්‍යාංශ ලේකම්වරයාට නියෝග කර තිබේ. කොළඹ නගරයේ සහ තදාසන්න ප්‍රදේශවල ජලගැලීම් ඇතිවීමට ප්‍රධානතම හේතුව වාරිමාර්ග හා තෙත්බිම්වල අනවසර ඉදිකිරීම් සිදුකිරීම බව ඔහු පෙන්වා දෙයි. එමෙන්ම නුවරඑළිය දිස්ත්‍රික්කයේ ද අනවසර ඉදිකිරීම් ඉවත් කරන ලෙස අමාත්‍යවරයා උපදෙස් දී තිබේ. වැසි ජලය බැසයන මාර්ග ඉතා හොඳින් සකස් කළ යුතු බව බදුල්ල, ඌව පරණගම, උමා ඇළ ප්‍රතිසංස්කරණ‍ය ආරම්භ කිරීමේ අවස්ථාවට එක්වෙමින් අමාත්‍යවරයා සඳහන් කළේය. පවතින තත්ත්වයට වඩා අයහපත් කාලගුණ තත්ත්වයක් රට තුළ නිර්මාණය වුවහොත් දරුණු ගංවතුර තත්ත්වයක් ඇති වන බැවින් ඊට විසඳුම් සෙවිය යුතු බව අමාත්‍යවරයා මෙහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=8566", "Category": null, "Parent URL": null}