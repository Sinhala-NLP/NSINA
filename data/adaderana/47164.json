{"Source": "Adaderana", "Timestamp": "November 4, 2014 01:05 pm", "Headline": "මාලකට ඇප නෑ!", "News Content": "විදේශීය යුවළකට පහදුරන් බවට චෝදනා ලැබ සිටින මහජන සබඳතා ඇමති මර්වින් සිල්වාගේ පුත් මාලක සිල්වා මේ මස 11 වැනිදා තෙක් යළි රිමාන්ඩ් කර තිබේ. විත්තිකරු ලබන 11 වන දින දක්වා රක්ෂිත බන්ධනාගාර ගත කිරීමට අතිරේක මහේස්ත්‍රාත් මොහොමඩ් සහබ්දීන් මහතා නියෝග කළ බව අද දෙරණ අධිකරණ වාර්තාකරු සඳහන් කළේය. මාලක සිල්වා වෙනුවෙන් පෙනී සිටි නීතීඥයින් අධිකරණයෙන් ඉල්ලා සිටියේ විත්තිකරු විසින් සිදුකර ඇත්තේ ඇප ලබාදිය හැකි වරදක් බැවින් ඔහු ඇප මත මුදාහරින ලෙසයි. කෙසේ වෙතත් එම ඉල්ලීම ප්‍රතික්ෂේප කළ අතිරේක මහේස්ත්‍රාත්වරයා සිද්ධියට අදාළ විමර්ශන තවදුරටත් සිදුවන බැවින් ඇප ලබාදිය නොහැකි බව ප්‍රකාශ කර ඇත. මේ අතර විත්තිකරු හඳුනාගැනීමේ පෙරට්ටුවක් සඳහා ඉදිරිපත් නොකරන ලෙස ද නීතීඥවරුන් අධිකරණයෙන් ඉල්ලා තිබේ. විත්තිකරුගේ ඡායාරූප මේ වන විට මාධ්‍ය ඔස්සේ ප්‍රචාරය වී ඇති බැවින් හඳුනාගැනීමේ පෙරට්ටුවකට ඉදිරිපත් කිරීමෙන් විත්තිකාර මාලක සිල්වාට අගතියක් සිදුවන බව ඔවුන් අධිකරණය හමුවේ ප්‍රකාශ කර ඇත. එහෙත් එම ඉල්ලීම ප්‍රතික්ෂේප කළ අතිරේක මහේස්ත්‍රාත් මොහොමඩ් සහබ්දීන් මහතා විත්තිකරු හඳුනාගැනීමේ පෙරට්ටුවකට ඉදිරිපත් කරන බව ප්‍රකාශ කර තිබේ. කෙසේ වෙතත් විත්තිකරු මේ වන විට තුවාල ලබා සිටින බැවින් කෙටිකාලයක් තුළ දී හඳුනාගැනීමේ පෙරට්ටුවකට ඉදිරිපත් කළ නොහැකි බව මහේස්ත්‍රාත්වරයා ප්‍රකාශ කළ බව අද දෙරණ වාර්තාකරු සඳහන් කළේය. ඒ අනුව විත්තිකරුගේ සෞඛ්‍ය තත්ත්වය පිළිබඳ වාර්තාවක් ලබන 11 වැනිදා අධිකරණය හමුවට ඉදිරිපත් කරන ලෙස ද මහේස්ත්‍රාත්වරයා කොළඹ අධිකරණ වෛද්‍ය නිලධාරීවරයාට නියෝග කර ඇත. බම්බලපිටියේ රාත්‍රී සමාජ ශාලාවකදී බ්‍රිතාන්‍ය යුවළක් සමග ඇති කරගත් ආරවුලක් මත පසුගිය 01 වැනිදා හෙතෙම කොළඹ අපරාධ කොට්ඨාසයේ නිලධාරීන් විසින් අත්අඩංගුවට ගෙන තිබුණි. මෙම සිද්ධියේදී මාලක සිල්වාට ද තුවාල සිදුව ඇති අතර ඒ අනූව ඔහු පොලිස් ආරක්ෂාව යටතේ කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=47164", "Category": null, "Parent URL": null}