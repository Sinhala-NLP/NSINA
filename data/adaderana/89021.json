{"Source": "Adaderana", "Timestamp": "May 13, 2018 12:14 pm", "Headline": "පාලම් මාවත් රටේ සංවර්ධනයේ සන්ධිස්ථාන - ඇමති කබීර් ", "News Content": "ජනවාරි 8 වෙනසෙන් මතු, දින 100 රජයේ මහාමාර්ග විෂය භාර අමාත්‍යවරයා ලෙස ජපන් රජයේ ජයිකා ආධාර යටතේ මාතර ඇරඹි පාලම් 10 ක ව්‍යාපෘතිය නැවත කබීර් හෂිම් අමාත්‍යවරයා යටතේම ජනතා අයිතියට පැවරෙන වගකීම සිදු වෙමින් පවතියි. ඊට අදාළව ගොයියපාන,කතළුව,පොල්වත්ත සහ කොළේදණ්ඩ පාලම් ජනතා අයිතියට පත් කිරීම ජපන් තානාපතිවරයාගේද සහභාගීත්වය ඇතිව සිදු විය. අමාත්‍ය සාගල රත්නායක සහභාගි වූ මෙම අවස්ථාවට මාර්ග සංවර්ධන අධිකාරිය නියෝජනය කරමින් සභාපති නිහාල් සූරියආරච්චි සහ අධ්‍යක්ෂ ජෙනරාල් රෝහිත ස්වර්ණ මහත්වරුද සහභාගි වූ මෙම උත්සව අවස්ථාවට විෂය භාර අමාත්‍ය කබීර් හෂීම් මහතා අසනීප තත්ත්වය නිසා සහභාගි නොවිණ. නමුත් එහිදී එම අවස්ථාවට සුබ පතමින් පණිවිඩයක් යොමු කරමින් අමාත්‍යවරයා පෙන්වා දුන්නේ මෙය රට නව සංවර්ධන මාවතකට යොමු කරන සන්ධිස්ථානයක් වනු ඇති බවය. එම ප්‍රකාශයෙන් අමාත්‍යවරයා පැහැදිලි කරන්නේ පාරක් අවශ්‍යය වන්නෙ තැනකින් තවත් තැනෙකට යාම සඳහා බවය. පාලම අවශ්‍යය වන්නේ එතෙර විය නොහැකි තැනෙකින් එතෙර වීමට බවය. ඒ අනුව අසංවර්ධිත තැන සිට සංවර්ධනය කරා යාමට මේ රටට සිය අමාත්‍යශය මාවත් සකස් කරන බව පෙන්වා දෙන අමාත්‍යවරයා,රට ණය බරින් දුප්පත් කමෙන් මිරිකෙමින් තිබෙන මොහොතක, රටේ නිෂ්පාදන අවශ්‍යයතා අපනයන අවශ්‍යයතා පුළුල් කිරීම දක්වාත්,කාර්යක්ෂමතාවය වර්ධනය කිරීම දක්වාත් එතෙර වීමට සිය අමාත්‍යංශය මැදිහත්ව කරන පාලම් ඉවහල් වනු ඇති බවය. ඒ නිසා රටේ ඉදිවන නව මාවත්,පුළුල් වන නව මාවත් මෙන්ම ඒ ආකාරයෙන් ඉදිවන සහ අලුත් වන පාලම් ද රට සංවර්ධනය කරා යොමු කරන සංධිස්ථාන ලෙස සැළකිය යුතු බව අමාත්‍ය කබීර් හෂීම් පෙන්වා දෙන්නේය.", "URL": "https://sinhala.adaderana.lk/news.php?nid=89021", "Category": null, "Parent URL": null}