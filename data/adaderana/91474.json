{"Source": "Adaderana", "Timestamp": "June 25, 2018 02:45 pm", "Headline": "ඩිලාන් පෙරේරාගේ කුලේ ගැන රෝහිත කියයි", "News Content": "පළාත් පාලන මැතිවරණ කල් යාම සම්බන්ධයෙන් විපක්ෂ නායක ආර්. සම්බන්ධන් මහතා හෝ දෙමළ ජාතික සංධානයේ මන්ත්‍රිවරයෙක් කිසිදු හඬක් නොනගන බව පොදුජන පෙරමු‍ණේ නායක මහචාර්ය ජි. එල් පිරිස් මහතා පවසයි. අද(25) පෙරවරුවේ කොළඹ, නෙළුම් මාවතේ පක්ෂ කාර්යාලයේ පැවති මාධ්‍ය සාකච්ඡාවෙදි ඔහු මේ බව කියා සිටියේය. වැඩිදුරටත් අදහස් දක්වමින් ඔහු පවසා සිටියේ, විපක්ෂ නායකයා ද රජයට පක්ෂව කටයුතු කරන බවයි. පාර්ලිමේන්තු මන්ත්‍රී රෝහිත අබේගුණවර්ධන මහතාද මෙම මාධ්‍ය සාකච්ඡාවට සහභාගි වු අතර ඔහු කියා සිටියේ, වර්තමාන රජය විසින් රට අසාර්ථක කර ඇති බවයි. මන්ත්‍රීධූර දිගින් දිගටම වැඩි කිරිම හැර වෙනත් කිසිවක් වත්මන් ආණ්ඩු විසින් සිදු කර නොමැති බව වැඩිදුර අදහස් දක්වමින් මන්ත්‍රීවරයා පැවසීය. වකුගඩු රෝගය විකුණමින් වත්මන් ආණ්ඩුව බලයට පැමිණි අතර එයට කිසිදු පිළියමක් යොදා නොමැති බව සහ මන්ත්‍රී ධූර 5ක් අඩු කලොත් එම මුදලින් වකුගඩු රෝගින් 15ත් 20ත් අතර සංඛ්‍යාවක් සුව කර හැකි බවද මන්ත්‍රීවරයා එහිදි වැඩිදුරටත් පැවසීය. මාධ්‍යවේදින් නැගු ප්‍රශ්න කිහිපයකටද මෙහිදි මහචාර්ය ජි. එල් පිරීස් මහතා සහ පාර්ලිමේන්තු මන්ත්‍රී රෝහිත අබේගුණවර්ධන මහතා පිළිතුරු ලබා දුන්නේය. ශ්‍රි ලංකා නිදහස් සංධානයෙන් ඉවත් වු අමාත්‍යවරු 16 කණ්ඩායමේ සිටින ඩිලාන් පෙරේරා මහතා කල ප්‍රකාශයක් සම්බන්ධයෙන් මාධ්‍යවේදියෙකු නැගු ප්‍රශ්නයකට පිළිතුරු ලබා දෙමින් පාර්ලිමේන්තු මන්ත්‍රී රෝහිත අබේගුණවර්ධන මහතා පැවුවේ ඩිලාන් පෙරේරා මන්ත්‍රීවරයා වඳුරු කුලෙට අයත් කෙනෙකු බවත් ඔහු සිටිය ගසේ සියලු ඵල ඉවර වු විට තවත් ඵල ඇති ගසකට පනින බවත්ය.", "URL": "https://sinhala.adaderana.lk/news.php?nid=91474", "Category": null, "Parent URL": null}