{"Source": "Adaderana", "Timestamp": "June 30, 2015 06:27 pm", "Headline": "මෛත්‍රී මහින්දව අගමැති අපේක්ෂකයෙක් ලෙස ප්‍රකාශ කරලා නෑ!", "News Content": "ඉදිරි පාර්ලිමේන්තු මැතිවරණයට ශ්‍රී.ල.නි.ප. අපේක්ෂක කණ්ඩායම තුළ තරඟ කරන කිසිදු අපේක්ෂකයෙකු අගමැති අපේක්ෂකයෙකු වශයෙන් නම් කිරීමක් සිදුකර නොමැති බව ජනාධිපති මාධ්‍ය අංශය පවසයි.ඒ අනුව ශ්‍රී.ල.නි.ප තුළ අගමැති අපේක්ෂකත්වය පිළිබඳ ශ්‍රී.ල.නි.ප. සභාපති ජනාධිපති මෛත්‍රීපාල සිරිසේන මහතා කිසිදු එකඟතාවයක් ප්‍රකාශ නොකර ඇති බවද එම මාධ්‍ය අංශය නිවේදනයක් නිකුත් කරමින් සඳහන් කර තිබේ.ශ්‍රී.ල.නි.ප. ප්‍රමුඛ එක්සත් ජනතා නිදහස් සන්ධානය ඉදිරි මැතිවරණයෙන් ජයග්‍රහණය ලැබුවහොත් අගමැතිවරයෙකු පත්කරනු ලබන්නේ මැතිවරණයෙන් පසු පත්වන මන්ත්‍රීවරුන්ගේ අදහස් මත බවද එම නිවේදනයේ සඳහන්ය.එසේම හිටපු ජනාධිපති මහින්ද රාජපක්ෂ මහතාව අගමැති අපේක්ෂකයෙකු ලෙස පිළිගැනීමක් හෝ ප්‍රකාශයට පත්කිරීමක් ශ්‍රී.ල.නි.ප. සභාපති මෛත්‍රීපාල සිරිසේන මහතා විසින් සිදුකර නොමැති බවද එහි සඳහන් කර ඇත.ඉදිරි පාර්ලිමේන්තු මැතිවරණය සඳහා ශ්‍රී.ල.නි.ප. අපේක්ෂකයින් තෝරා පත්කර ගැනීමේ කටයුතු ශ්‍රී.ල.නි.ප. මූලස්ථානය තුළදී පැවැත්වෙයි.එම කටයුතු ජුලි මස 03 වන දිනයෙන් අවසන් කිරීමට නියමිත බවද වාර්තාවෙයි.", "URL": "https://sinhala.adaderana.lk/news.php?nid=52355", "Category": null, "Parent URL": null}