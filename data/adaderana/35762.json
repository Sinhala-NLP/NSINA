{"Source": "Adaderana", "Timestamp": "July 14, 2013 08:49 am", "Headline": "ජාතික පාසල් 36 විදුහල්පති පුරප්පාඩු පුරවයි", "News Content": "වසර ගණනාවක් තිස්සේ පුරප්පාඩුව පවතින ජාතික පාසල් 36ක විදුහල්පති පුරප්පාඩු පිරවීමට අධ්‍යාපන අමාත්‍යාංශය පියවර ගෙන තිබේ. හෙට දිනයේ සිට ක්‍රියාත්මක වන පරිදි අදාළ පත්වීම් ලබාදී ඇති බව අධ්‍යාපන අමාත්‍යාංශ ලේකම් ගෝඨාභය ජයරත්න මහතා සඳහන් කළේය. දිවයින පුරා පුරප්පාඩුව පැවති ජාතික පාසල්වල විදුහල්පති තනතුරු මෙලෙස පිරවීමට කටයුතු කර ඇති බව ගෝඨාභය ජයරත්න මහතා පැවසීය. සම්මුඛ පරීක්ෂණවලින් අනතුරුව තෝරාගනු ලැබු මෙම නව විදුහල්පතිවරුන් සඳහා රාජ්‍ය සේවා කොමිෂන් සභාවේ අනුමැතිය ද හිමිව ඇත. මේ අතර ඇතැම් පාසල්වල විදුහල්පතිවරුන්ට එල්ල වන දූෂණ චෝදනා සම්බන්ධයෙන් විමර්ශන කටයුතු කඩිනම් කිරීමට පියවර ගෙන ඇති බව අධ්‍යාපන අමාත්‍යාංශ ලේකම්වරයා සඳහන් කළේය. අයථා මුදල් භාවිතය ඇතුළු විවිධ වැරදි සම්බන්ධයෙන් පාසල් කිහිපයක විදුහල්පතිවරුන් පිළිබඳව මේ වන විට විමර්ශන කටයුතු ආරම්භ කර ඇත. එහිදි යම් විදුහල්පතිවරයෙක් වැරදිකරුවෙකු බවට තහවුරු වුවහොත් තරාතිරම නොබලා ඔහුගේ සේවය අත්හිටුවීමට පියවර ගන්නා බව අධ්‍යාපන අමාත්‍යාංශ ලේකම් ගෝඨාභය ජයරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35762", "Category": null, "Parent URL": null}