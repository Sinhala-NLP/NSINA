{"Source": "Adaderana", "Timestamp": "January 25, 2012 10:52 am", "Headline": " පෙළපාළි බෑ-ඕනම නම් කොටුව දුම්රියපොළ ඉදිරිපිටදී පමණයි", "News Content": "ජනමාධ්‍ය සංගම් හා ස්වේච්ඡා සංවිධාන විසින් අද සවස කොටුව ප්‍රදේශයේ පවත්වන්නට නියමිත විරෝධතා ව්‍යාපාරය ප්‍රධාන මාර්ග අවහිරවන අකාරයෙන් පැවැත්වීම තහනම් කරමින් කොටුව මහේස්ත්‍රාත් අධිකරණය විසින් පොලීසියට නියෝගයක් නිකුත් කර තිබේ. කොටුව පොලීසිය විසින් ඉදිරිපත් කරන ලද පැමිණිල්ලක් සැලකිල්ලට ගනිමින් කොටුව මහේස්ත්‍රාත් කණිෂ්ක විජේරත්න මහතා විසින් මෙම නියෝගය පනවා ඇත. එමෙන්ම උද්ඝෝෂකයින් උද්ඝෝෂණයේ නිරත වන්නේ නම් එය කොටුව දුම්රියපොළ ඉදිරියට පමණක් සීමා වි යුතු බවත්, ජනාධිපති මන්දිරය හෝ ජනාධිපති ලේකම් කාර්යාලය දෙසට පෙළපාලියකින් මාර්ග අවහිර වන සේ ගමන්කිරීම සපුරා තහනම් බවත් මෙම අධිකරණ නියෝගයේ දැක්වෙයි. කොටුව පොලීසිය අධිකරණයට කරුණු ඉදිරිපත් කරමින් පවසා ඇත්තේ මෙම උද්ඝෝෂකයින් කොටුව දුම්රිය ඉදිරිපිටින් විරෝධතා‍ ව්‍යාපාරය ආරම්භ කොට ජනාධිපති මන්දිරයට හෝ ජනාධිපති ලේකම් කාර්යාලය දෙසට ගමන්කිරීමේ සූදානමක් පවතින බව බුද්ධි තොරතුරු මගින් අනාවරණය වී ඇති බවයි. එසේ කළ හොත් එයින් දැඩි මාර්ග අවහිරයක් හා මහජන පීඩනයක් ඇතිවිය හැකි බව පොලීසිය අධිකරණයට කරුණු දක්වමින් පෙන්වා දුන් බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=21626", "Category": null, "Parent URL": null}