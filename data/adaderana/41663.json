{"Source": "Adaderana", "Timestamp": "March 9, 2014 08:39 pm", "Headline": "ජාතික ඖෂධ ප්‍රතිපත්තිය හෙට ජනපතිට දෙනවා", "News Content": "ජාතික ඖෂධ ප්‍රතිපත්තිය ජනාධිපති මහින්ද රාජපක්ෂ මහතාට හෙට බාරදෙන බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. ජාතික ඖෂධ ප්‍රතිපත්තිය සැකසීම වසර ගණනාවක් තිස්සේ ප්‍රමාද වෙමින් පැවතිණ. සෞඛ්‍ය ක්ෂේත්‍රයේ විවිධ බලපෑම් ඊට හේතුව බව කියැවිණ. කෙසේ වුවද එසේ සැකසූ ජාතික ඖෂධ ප්‍රතිපත්තිය කැබිනට් මණ්ඩලයට ඉදිරිපත් කිරීමටත් පෙර ජනාධිපති මහින්ද රාජපක්ෂ මහතාට හෙට බාරදීමට සැලසුම් කර තිබේ. ජාතික ඖෂධ ප්‍රතිපත්තිය ඇතුළත් පනත් කෙටුම්පතේ මුල් පිටපත පසුගිය වසරේ අතුරුදන් වීම සම්බන්ධයෙන් ද ඉකුත් වසරේදී කතා බහට ලක්විය. නීති කෙටුම්පත් දෙපාර්තමේන්තුවට පළමුවරට ඉදිරිපත් කරන ලද කෙටුම්පත අතුරුදන් කිරීමේ සිද්ධියකට නිලධාරිණියක් මුල්වූ බවට මාධ්‍ය මගින් ද තොරතුරු අනාවරණය කෙරිණ. කෙසේ වුවද සෞඛ්‍ය අමාත්‍යංශය විසින් කළ එම හෙළිදරව්ව ප්‍රතික්ෂේප කළ සෞඛ්‍ය වෘත්තීය සමිති අතර එවැනි ප්‍රතිපත්තියක් සකස් කර නොමැති බවත් එය හිතාමතාම එම ප්‍රතිපත්තිය ක්‍රියාත්මක කිරීම වැළැක්‌වීම උදෙසා නිර්මාණය කරන ලද කතාවක් බවද කීවේය. ප්‍රතිපත්තිය ක්‍රියාත්මක කළහොත් බෙහෙත් ටෙන්ඩර් මගින් ලැබෙන කොමිස් මුදල් නොලැබී යන බැවින් සෞඛ්‍ය බලධාරීන් විසින්ම ඒ ගැන ව්‍යාජ කතාවක් ගෙතූ බව එම අවස්ථාවේදී පරිපූරක වෛද්‍ය සේවා වෘත්තීය සමිති ඒකාබද්ධ බල මණ්‌ඩලය පවසා තිබුණි. කෙසේ හෝ මෙරට තුළ සිදුවන ඖෂධ මාෆියාව වළක්වා ගැනීමෙන් අරමුණින් මෙම ප්‍රතිපත්තිය සකස් කළ යුතු බවට රට තුළ කතා බහට ලක් වූයේ අද ඊයේක නොවන බවද පැවසිය. ජාතික ඖෂධ ප්‍රතිපත්තියක්‌ සකස්‌ කිරීමේ නියමුවා වනුයේ අභාවප්‍රාප්ත මහාචාර්ය සේනක බිබිලේ මහතා බවද මතක් කළ යුතුය.", "URL": "https://sinhala.adaderana.lk/news.php?nid=41663", "Category": null, "Parent URL": null}