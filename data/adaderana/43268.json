{"Source": "Adaderana", "Timestamp": "May 17, 2014 09:58 pm", "Headline": "විපක්ෂනායකවරයා මල්වතු - අස්ගිරි නාහිමිවරුන් බැහැදකී", "News Content": "විපක්ෂනායක රනිල් වික‍්‍රමසිංහ මහතා අද පෙරවරුවේ අස්ගිරි මහ විහාරයට ගොස් අස්ගිරි පාර්ශ්වයේ මහානායක අතිපුජ්‍ය උඩුගම ශ්‍රී බුද්ධරක්ඛිත මහානායක හිමියන් බැහැදුටුවේය. මහනායක හිමියන් බැහැදැකිම සිදුවුණේ ජනාධිපති මහින්ද රාජපක්ෂ මහතා මහානායක හිමියන් බැහැ දකින අවස්ථාවලදී එම කටයුතු සිදුවෙන මහනායක හිමියන්ගේ නිල ආරාමයේ ඇති විශේෂ ප‍්‍රභූන් බැහැදකිනු ලබන විශේෂිත වු කාමරයේදීය. මහනායක හිමියන් සමග මිනිත්තු 35 ක් පමණ කළ සාකච්ඡා මාධ්‍යයට වාර්තා නොවු අතර මහානායක හිමින් විසින් විපක්ෂනායකවරයාට ආශිර්වාද පිරිත් නුල් බඳිනු ලබන දර්ශනය පමණක් ලබාගැනීමට අවස්ථාව ලැබුණි. මිට අමතරව විපක්ෂනායකවරයා අද පස්වරුවේ 3ට පමණ මල්වතු මහා විහාරයට ගොස් මල්වතු පාර්ශවයේ මහනායක අතිපුජ්‍ය තිබ්බටුවාවේ ශ්‍රී සුමංගල මහනායක හිමියන් ද බැහැ දුටුවේය. මෙහිදී මහනායක හිමියන් හා රනිල් වික‍්‍රමසිංහ මහතා පමණක්ම සහභාගි වෙමින් පැයකට අධික කාලයක් සාකච්ඡාවක යෙදුණ අතර එය මාධ්‍යයට විවෘත වුයේ නැත. අස්ගිරි මහානායක හිමියන් බැහැ දැකිමෙන් පසුව මහනායක හිමි නිල ආරාමයෙන් පිටතට පැමිණෙමින් සිටි විපක්ෂනායකවරයාට මහනුවර ලේක්හවුස් කාර්යාලයේ සේවය කරන තිලක් පුෂ්පකුමාර මහතා විසින් රචිත ජගත් ලේඛකයෝ නමැති පොත පිළිගන්වනු ලැබීය.", "URL": "https://sinhala.adaderana.lk/news.php?nid=43268", "Category": null, "Parent URL": null}