{"Source": "Adaderana", "Timestamp": "March 5, 2016 01:51 pm", "Headline": "ලංකාවට පැමිණෙන සංචාරකයින් ඉහළ ගිහින්", "News Content": "පසුගිය පෙබරවාරි මාසයේදී මෙරටට පැමිණි ඉන්දීය සංචාරකයින්ගේ ප්‍රමාණයට වඩා චීන සංචාරකයින් ප්‍රමාණය ඉහළ ගොස් ඇති බව ඉන්දීය මාධ්‍ය වාර්තා කරයි.ද නිව් ඉන්දියන් එක්ප්‍රස් පුවත්පත සඳහන් කර ඇත්තේ පසුගිය පෙබරවාරි මාසයේදී චීන සංචාරකයින් 32,186 දෙනෙකු ශ්‍රී ලංකාවට පැමිණ ඇති අතර ඉන්දීය සංචාරකයින් පැමිණ ඇත්තේ 26,559 දෙනෙකු බවයි.කෙසේ වෙතත් පසුගිය සංඛ්‍යා දත්තවලට අනුව ජනවාරි මාසය දක්වාම ශ්‍රි ලංකාවට පැමිණි ඉන්දීය සංචාරකයින්ගේ සංඛ්‍යාව ඉතා ඉහළ මට්ටමක පැවැති බව ද නිව් ඉන්දියන් එක්ප්‍රස් පුවත්පත වාර්තා කරයි.ජනවාරි මාසයේදී චීන ජාතිකයින් 26,083 ක් ශ්‍රී ලංකාවට පැමිණිය ද ඉන්දීය ජාතිකයින් 28,895 දෙනෙකු ශ්‍රී ලංකාවට පැමිණ ඇති බව එම පුවත් පත සඳහන් කළේය.පසුගිය වසරේ දෙසැම්බර් මාසයේදී ද ලංකාවට පැමිණි ඉන්දීය ජාතිකයින්ගේ සංඛ්‍යාව ඉතා ඉහළ අගයක් ගන්නා බව ඔවුන් පවසයි.දෙසැම්බර් මාසයේදී චීන ජාතිකයින් 15,893 ක් මෙරටට පැමිණ ඇති අතර ඉන්දිය ජාතිකයින් 35,435ක් මෙරටට පැමිණ ඇති බව සඳහන්ය.මෙලෙස ශ්‍රී ලංකාවට ඉන්දියාවෙන් වැඩිපුර සංචාරකයින් ප්‍රමාණයක් පැමිණීමට හේතුව වී ඇත්තේ ශ්‍රී ලංකාව සහ ඉන්දීය අතර පවතින සෘජු ගුවන් සබඳතා බව ඉන්දීය මාධ්‍ය වාර්තා කළේය.සතියකට ඉන්දීය සහ ශ්‍රී ලංකාව අතර ගුවන් ගමන් වාර 105 ක් ක්‍රියාත්මක වන බව ද ඔවුන් පෙන්වා දෙයි.කෙසේ වෙතත් 2010 වසරේ සිට 2014 වසර දක්වා කාලය තුළ මෙරට යටිතල පහසුකම් සංවර්ධනය කිරිම සඳහා පසුගිය ආණ්ඩුව චීන රජයේ උදව් උපකාර ලබාගැනීම හේතුවෙන් මෙලෙස ශ්‍රී ලංකාවට පැමිණෙන චීන සංචාරකයින්ගේ ප්‍රමාණය ඉහළ ගොස් ඇති බව ද ද නිව් ඉන්දියන් එක්ප්‍රස් පුවත්පත වාර්තා කර ඇත.", "URL": "https://sinhala.adaderana.lk/news.php?nid=57903", "Category": null, "Parent URL": null}