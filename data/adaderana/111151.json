{"Source": "Adaderana", "Timestamp": "June 1, 2019 07:21 pm", "Headline": "වෛද්‍ය ශාෆිට එරේහි චෝදනා 542ක් දක්වා ඉහළට", "News Content": "වන්ද්‍යකරණ සැත්කම් කළ බවට චෝදනා එල්ලව සිටින සෙයිගු සියාබ්දීන් මොහොමඩ් ශාෆි වෛද්‍යවරයාට එරෙහිව ඉදිරිපත් වී ඇති පැමිණිලි සංඛ්‍යාව 542කට ආසන්න වී තිබේ. අදත්(01) කුරුණෑගල රෝහලට මව්වරුන් 46 දෙනකු සහ දඹුල්ල රෝහලට මව්වරුන් 56 දෙනෙකු පැමිණිලි ඉදිරිපත් කළේ, තමන්ට සීසේරියන් සැත්කම් සිදු කරගැනීමෙන් ගැබ් ගැනීමක් සිදු නොවූ බවට පවසමින්. අද පෙරවරුවේ සිට කුරුණෑගල ශීක්ෂණ රෝහලට පැමිණි මව්වරුන් වෛද්‍ය ශාෆිට එරෙහිව විවිධ වර්ෂවලදී සිදුවූ සිසේරියන් සැත්කම් සම්බන්ධයෙන් පැමිණිලි කළේය. ඒ අනුව අද දිනයේදී පමණක් රෝහලට ලැබුණු පැමිණිලි ගණන 46ක්. වෛද්‍ය ශාෆිට එරෙහිව මේ වන විට ලැබී ඇති පැමිණිලි සංඛ්‍යාව 486 ක්. මේ අතර වෛද්‍ය මොහොමඩ් ශාෆිට එරෙහි පැමිණිලි විමර්ශනය කිරීම සඳහා සෞඛ්‍ය අමාත්‍යංශය පත් කළ කමිටුව සිය අතුරු වාර්තාව සකස් කර තිබේ. අප කළ විමසීමකදී අමාත්‍යාංශයේ වැඩබලන සෞඛ්‍ය සේවා අධ්‍යක්ෂ ජනරාල් වෛද්‍ය ලාල් පනාපිටිය මහතා සදහන් කළේ,අදාළ වාර්තාව ලබන සඳුදා සෞඛ්‍ය අමාත්‍යංශ ලේකම්වරියට භාර දෙන බවයි. මේ අතර අද පෙරවරුවේ කුරුණෑගල ශික්ෂන රෝහල ඉදිරිපිට භික්ෂුන් වහන්සේ ඇතුළු පිරිසක් නිහඬ විරෝධතාවක් පැවැත්වීමට උත්සාහ දැරුවද පොලිසීයේ මැදිහත්වීමෙන් එය අතහැර දැමුණි. එමෙන්ම සෙයිගු සියාබ්දීන් මොහොමඩ් ෂාෆි වෛද්‍යවරයාට එරෙහිව දඹුල්ල මහ රෝහලට අද දිනයේදී මව්වරුන් 15 දෙනෙකු පැමිණිලි ඉදිරිපත් කළේය. ඒ අනුව දඹුල්ල රෝහලට වෛද්‍ය ශාෆිට එරෙහිව මේ වන විට ලැබී ඇති පැමිණිලි සංඛ්‍යාව 57 ක්. මේ අතර කුරුණෑගල රෝහලේ වෛද්‍යවරයාට එරෙහිව ජාත්‍යන්තර අධිකරණයේ නඩු පැවරීමට ක්‍රියා කිරීමට දේශප්‍රේමී වෛද්‍යවරුන්ගේ සංවිධානය තීරණය කර ඇත.", "URL": "https://sinhala.adaderana.lk/news.php?nid=111151", "Category": null, "Parent URL": null}