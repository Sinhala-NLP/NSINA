{"Source": "Adaderana", "Timestamp": "September 4, 2015 08:54 am", "Headline": "ජනපති හා අගමැති සමග සමීපව කටයුතු කරන බව මෝඩි කියයි", "News Content": "ශ්‍රී ලංකාව සහ ඉන්දියාව අතර පවතින සබඳතා තවදුරටත් ශක්තිමත් කිරීමට සහ ඉහළ තලයකට රැගෙන ඒමට බලාපොරොත්තු වන බව ඉන්දීය අග්‍රාමාත්‍ය නරේන්ද්‍ර මෝඩි මහතා කියයි.හිටපු ජනපතිනි චන්ද්‍රිකා බණ්ඩාරනායක කුමාරතුංග මහත්මිය සහ ඉන්දීය අග්‍රාමාත්‍යවරයා අතර සාකච්ඡාවක් ඊයේ නවදිල්ලි නුවර දී පවත්වා ඇත.නවදිල්ලියේ පැවැත්වෙන සමුළුවක ප්‍රධාන දේශනය පැවැත්වීම සඳහා හිටපු ජනපතිනිය ඉන්දියාවේ සංචාරයක නිරත වන අතර එම සමුළුව අතර තුර දී ඇය නරේන්ද්‍ර මෝඩි මහතා මුණගැසී ඇති බව ඉන්දීය මාධ්‍ය වාර්තා කළේය. මෙහිදී ඉන්දීය අග්‍රාමාත්‍යවරයා ශ්‍රී ලංකාව සහ ඉන්දියාව අතර පවතින සම්බන්ධතාවය ශක්තිමත් කිරීම සඳහා චන්ද්‍රිකා බණ්ඩාරනායක කුමාරතුංග මහත්මිය සිදුකරන ලද සේවාව පිළිබඳව ද සිය ස්තූතිය පළ කර ඇත.එමෙන්ම අව්‍යාජ ප්‍රතිසංධානයක් සහ සමාජ සාමය සඳහා ගමන් කිරීමේදී ශ්‍රී ලංකාව ඉතා වැදගත් කාර්යයභාරයක් ඉටුකරනු ඇති බවට තමන් විශ්වාසය පළ කරන බව ද නරේන්ද්‍ර මෝඩි මහතා පවසා ඇති බව ඉන්දීය මාධ්‍ය වාර්තා කළේය.මෙහිදී වැඩිදුරටත් අදහස් දැක්වු ඉන්දීය අග්‍රාමාත්‍යවරයා පවසා ඇත්තේ දෙරට අතර පවතින දිගුකාලීන සබඳකම් ඉතිහාසය සහ සංස්කෘතිය තවදුරටත් ශක්තිමත් කරගැනීමට ශ්‍රී ලංකා ජනාධිපතිවරයා සහ අගමැතිවරයා සමග ඉතා සමීපව කටයුතු කිරීමට බලාපොරොත්තු වන බවයි.", "URL": "https://sinhala.adaderana.lk/news.php?nid=53648", "Category": null, "Parent URL": null}