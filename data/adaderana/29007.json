{"Source": "Adaderana", "Timestamp": "November 8, 2012 08:38 am", "Headline": "අභියාචනා ගැන පරීක්ෂණ මෙම මස 15 ඇරඹේ", "News Content": "2012 වසරේ ඡන්ද හිමි නාමලේඛනය සම්බන්ධයෙන් ලැබී ඇති අභියාචනා පිළිබඳව පරීක්ෂණ පැවැත්වීම මේ මස 15 වන දින සිට ආරම්භ කරන බව මැතිවරණ මහ ලේකම් කාර්යාලය පවසයි. මෙවර ඡන්ද හිමි නාම ලේඛනයට අදා‍ළව අභියාචනා ඉදිරිපත් කිරීම සඳහා ලබා දී තිබු කාලය ඔක්තෝබර් මස 31 වන දිනෙන් අවසන් විය. එම කාලය තුළ දිවයිනෙන්ම අභියාචනා 81, 845 ක් ලැබී ඇති බව මැතිවරණ මහ ලේකම් කාර්යාලය සඳහන් කළේය. ඉන් වැඩිම ප්‍රමාණයක් වන 15, 370 ක් කොළඹ දිස්ත්‍රික්කයෙන් ලැබී ඇති අතර අඩුම අභියාචනා සංඛ්‍යාවක් ලැබී ඇත්තේ ත්‍රීකුණාමලය දිස්ත්‍රික්කයෙනි. මීට අමතරව 2012 වසරේ ඡන්ද හිමි නාමලේඛනය‍ට නුසුදුසු පුද්ගල‍යින්ගේ නම් ඇතුළත් වී ඇති බවට විරෝධතා 1393 ක් ලැබී තිබේ. අදාළ විරෝධතා සම්බන්ධයෙන් ද පරීක්ෂණ කටයුතු මේ මස 15 වන දින සිට දෙසැම්බර් මස 15 වන දින දක්වා සිදු කිරීමට නියමිතය. මෙම පරීක්ෂණවලින් අනතුරුව 2012 වසරේ ඡන්ද හිමි නාමලේඛනය සකස් කිරීමට නියමිත අතර එය දෙසැම්බර් මස 31 වන දිනට පෙර අවසන් කිරීමට බලාපොරොත්තු වන බව මැතිවරණ මහ ලේකම් කා‍ර්යාලය පවසයි.", "URL": "https://sinhala.adaderana.lk/news.php?nid=29007", "Category": null, "Parent URL": null}