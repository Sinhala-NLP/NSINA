{"Source": "Adaderana", "Timestamp": "January 9, 2010 03:31 pm", "Headline": "ශ්‍රී ලංකාව අවසන් තරගයට", "News Content": "බංග්ලාදේශයේ පැවැත්වෙන තුන්කොන් එක්දින ක්‍රිකට් තරගාවලියේ ඊයේ පැවති තරගයෙන් බංග්ලාදේශය පරදවා කඩුළු 9ක විශිෂ්ඨ ජයක් ලැබීමට ශ්‍රී ලංකා කණ්ඩායම සමත්විය. එම ජයග්‍රහණයත් සමගින් ශ්‍රී ලංකාව ‍තරග‍ාවලියේ අවසන් තරගයට සුදුසුකම් ලබාගත්තේය. බංග්ලාදේශයේ මීර්පූර්හිදී ඊයේ පැවති තරගයේ කාසියේ වාසිය දිනූ ශ්‍රී ලංකා නායක කුමාර් සංගක්කාරගේ ආරාධනයෙන් බංග්ලාදේශ කණ්ඩායම ප්‍රථමයෙන් පන්දුවට පහරදීම සඳහා පිටියට පිවිසුණි. නියමිත පන්දුවාර 50 අවසානයේ බංග්ලාදේශ කණ්ඩායමට කඩුළු 9 ක් දැවී ලබාගත හැකිවූයේ ලකුණු 249 ක් පමණි. එහිදී සකීබ් උල් හසන් ලකුණු 47ක් සහ රකිබුල් හසන් ලකුණු 43 ක් රැස් කළහ. පන්දු යැවීමේ දී නුවන් කුලසේකර, සුරාජ් රන්දීව් සහ තිසර පෙරේරා කඩුළු 2 බැගින් දවාගත්හ. ලකුණු 250 ක ඉලක්කයක් හඹා යෑමට පිටියට පිවිසි ශ්‍රී ලංකා කණ්ඩායම පන්දු වාර 42 යි පන්දු 5ක් අවසානයේ දී එක් කඩුල්ලක් පමණක් දැවී ජයග්‍රාහී සීමාව පසුකර ගියේය. එහිදී විශිෂ්ඨ පිතිහරඹයක නිරත වූ උපුල් තරංග නොදැවී ලකුණු 118 ක් රැස් කළ අතර පසුගිය තරගවලදී ලකුණු අතර නොසිටි මහේල ජයවර්ධන ඊයේ ලකුණු 108 ක් රැස් කළේය. තරගයේ වීරයා සම්මානය උපුල් තරංගට හිමිවුණි. ශ්‍රී ලංකා කණ්ඩායම සහභාගී වන මීළඟ තරගය ඉන්දීය කණ්ඩායම සමග හෙට පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=6000", "Category": null, "Parent URL": null}