{"Source": "Adaderana", "Timestamp": "March 26, 2018 12:05 pm", "Headline": "හිටපු නායකයා අත්අඩංගුවට ගැනීමට එරෙහිව දැවැන්ත විරෝධතාවයක් ", "News Content": "හිටපු නායක කාල්ස් පියුගෙමොන්ට් අත්අඩංගුවට ගැනීමට එරෙහිව කැටලෝනියාවේ දැවැන්ත විරෝධතා ආරම්භ වී තිබේ. ඔහු පසුගියදා ජර්මනියේදී අත්අඩංගුවට පත්වුණේ යුරෝපීය අධිකරණ වරෙන්තුවකට අනුවයි. කැටලෝනියාවේ හිටපු නායක කාල්ස් පියුගෙමොන්ට් රාජ්‍ය ද්‍රෝහි ක්‍රියා සහ කැරලි ගැසීම යන චෝදනා සම්බන්ධයෙන් ස්පාඤ්ඤයට අවශ්‍යව සිටි පුද්ගලයෙක්. ඩෙන්මාර්කයේ සිට බෙල්ජියම දක්වා ගමන් කරමින් සිටින අතරතුර යුරෝපීය අධිකරණ වරෙන්තුවක් මත ඔහුව ජර්මනියේදී පොලිස් අත්අඩංගුවට පත්ව තිබුණී. ඔහු ෆින්ලන්තයේ චාරිකාවක නිරතව යළි බෙල්ජියම වෙත පැමිණෙමින් සිටි අතරතුර අත්අඩංගුවට ගෙන ඇති බවයි විදෙස් මාධ්‍ය වාර්තා කළේය. පසුගිය වසරේ ඔක්තෝම්බර් මාසයේදී කැටලෝනියාව ඒකපාර්ශවිකව ස්වාධීන රාජ්‍යයක් බව ප්‍රකාශයට පත් කිරීමෙන් අනතුරුව ඒ වෙනුවෙන් හඬ නැඟූ නායක කාල්ස් පියුගෙමොන්ට් බෙල්ජිමය වෙත පළා ගියේය. කාල්ස් පියුගෙමොන්ට් ස්පාඤ්ඤ බලධාරීන් විසින් එල්ල කරන චෝදනා සම්බන්ධයෙන් වැරදිකරු වුවහොත් ඔහුට එරෙහිව වසර 30ක සිර දඬුවමක් ලබාදීමේ හැකියාව පවතියි. කාල්ස් පියුගෙමොන්ට් අත්අඩංගුවට ගැනීමට එරෙහිව කැටලෝනියාවේ බාසිලෝනා අගනුවර දැවැන්ත විරෝධතා පැවැත් වුණි. කැටලෝනියා ස්වාධීන රාජ්‍යයක් වෙනුවෙන් පෙනී සිටි විරෝධතාකරුවන් සිරගත කර සිටින දේශපාලනඥයින් නිදහස් කරන ලෙස ඉල්ලා සිටියේය. මේ අතර විරෝධතා පාලනය කිරීම සඳහා පොලිසියේ මැදිහත් වීමත් සමඟ හටගත්තේ නොසන්සුන්කාරී තත්ත්වයක්.", "URL": "https://sinhala.adaderana.lk/news.php?nid=86359", "Category": null, "Parent URL": null}