{"Source": "Adaderana", "Timestamp": "June 5, 2014 10:02 am", "Headline": "පුද්ගල ඝාතනයකට හිමිනමක් ඇතුළු 2ක් අත්අඩංගුවේ", "News Content": "අකුරුස්ස, තෙලිජ්ජවිල ප්‍රදේශයේ සිදුවු පුද්ගල ඝාතනයක් සම්බන්ධයෙන් හිමිනමක් ඇතුළු පුද්ගලයින් දෙදෙනෙකු අත්අඩංගුවට ගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ අදාළ ඝාතනය සම්බන්ධයෙන් ලැබුණු පැමිණිල්ලකට අනුව සැකකරුවන් අත්අඩංගුවට ගත් බවයි. අකුරුස්ස, තෙලිජ්ජවිල ප්‍රදේශයේ විහාරස්ථානයක දී ඊයේ පස්වරුවේ සිදුවූ පහරදීමක් 54 හැවිරිදි පුද්ගලයෙකු බරපතළ තුවාල ලබා තිබුණි. මාතර මූලික රෝහලට ඇතුළත් කිරීමෙන් අනතුරුව අදාළ පුද්ගලයා මියගොස් ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. අදාළ විහාරස්ථානයේ භික්ෂුන් වහන්සේ දෙනමක් සහ තවත් පුද්ගලයෙකු විසින් මෙම පහරදීම සිදුකර ඇති බවට පොලිසියට තොරතුරු ලැබී තිබුණි. ඒ අනුව සිදුකළ පරීක්ෂණ වලදී මෙලෙස සැකකරුවන් දෙදෙනෙකු අත්අඩංගුවට ගෙන ඇති අතර අනෙක් සැකකාර හිමිනම ප්‍රදේශයෙන් පළාගොස් ඇති බව සඳහන්ය. අත්අඩංගුවට ගත් සැකකරුවන් දෙදෙනා මාතර මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43751", "Category": null, "Parent URL": null}