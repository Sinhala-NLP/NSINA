{"Source": "Adaderana", "Timestamp": "August 7, 2018 07:31 pm", "Headline": "ගාල්ලේ තවත් ඓතිහාසික උරුමයකට අත තබයි", "News Content": "ගාල්ල පැරණි ඕලන්ද පාලම පුළුල් කිරීමේ කටයුතු හේතුවෙන් එහි පෞරාණික බව මෙන්ම ඓතිහාසික වටිනාකම වියැකි යන බවට ගාල්ල නගරයේ ජනතාව මැසිවිලි නඟයි. පෞරාණික බව රැකෙන අයුරින් සංවර්ධන කටයුතු සිදුකරීමට පුරාවිද්‍යා නිලධාරීන් අවධානය යොමු නොකල බවට ඔවුන් චෝදනා කරයි. මෙරට ජනතාව භාවිත කරනු ලබන පැරණිතම පාලම ලෙස වාර්තා වන ගාල්ල පැරණි ඕලන්ද පාලම පුළුල් කිරීමේ කටයුතු මේ දිනවල සිදු වෙමින් පවතියි. මංතීරූ හතරකින් ඉදිකර ඇති ගාල්ල කොළඹ ප්‍රධාන මාර්ගය ගාල්ල නගරයට සම්බන්ධ වන ස්ථානයේ පැරණි ඕලන්ද ඇලට උඩින් මෙම පාලම ස්ථාපිත කර ඇත්තේ 1768 වර්ෂයේ බව පාලමේ ගල් පුවරුවල සඳහන් වෙයි. වර්තමානයේ සිදුවන සංවර්ධන කටයුතු වලින් පසු පැරණි පාලම කොන්ක්‍රීට් ඉදිකිරීම් වලින් වැසි ගොස් එහි ඓතිහාසික වටිනාකම මෙන්ම සුන්දරත්වයද මැකි යන බවට ගාලු නගරයේ විද්වත් ජනතාව අනතුරු අඟවයි. පාලමේ පෞරාණික බව රැකෙන අයුරින් සංවර්ධන කටයුතු සිදුකර අනාගත පරපුරට මේ පෞරාණික වස්තු රැක දෙන ලෙස ප්‍රදේශයේ ජනතාව බලධාරීන්ගෙන් ඉල්ලා සිටියි. මේ අතර අද දහවල් 12.30 අද දෙරණ පුවත් විකාශය තුළින් මේ පිළිබඳව සිදු කළ අනාවරණයෙන් අනතුරුව විෂයභාර අමාත්‍ය ආචාර්ය විජයදාස රාජපක්ෂ මහතා අද දෙරණට සඳහන් කළේ වහාම මේ පිළිබඳව සොයා බලන ලෙස පුරාවිද්‍ය අධ්‍යක්ෂ ජනරාල්වරයාට උපදෙස් ලබා දී ඇති බවයි.", "URL": "https://sinhala.adaderana.lk/news.php?nid=94016", "Category": null, "Parent URL": null}