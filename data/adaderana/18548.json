{"Source": "Adaderana", "Timestamp": "September 6, 2011 09:49 am", "Headline": "රටපුරා එළවළු නිෂ්පාදන ගම්මාන 50 ක්", "News Content": "නැවුම් එළවළු සහ පළතුරු පාරිභෝගිකයාට ලබාදීමේ අරමුණ ඇතිව රටපුරා එළවළු නිෂ්පාදන ගම්මාන 50 ක් පිහිටුවීමට ශ්‍රී ලංකා \"හදබිම\" අධිකාරිය පියවර ගෙන තිබේ. කෘෂි රසායන සහ රසායනික පොහොර භාවිතයෙන් තොරව මෙම එළවළු සහ පළතුරු වගාවන් පවත්වාගෙන යාමට බලාපොරොත්තු වන බව \"හදබිම\" අධිකාරියේ සභාපති නන්දසේන හේරත් මහතා සඳහන් කළේය. කෘෂි රසායන භාවිතය නිසා ගොවියාට වැඩි නිෂ්පාදන වියදමක් දැරීමට සිදුවන අතර එමගින් අපේක්ෂිත ආදායම අහිමි වීමේ අවදානමක් ද පවතියි. වස - විස සහිත එළවළු සහ පළතුරු ආහාරයට ගැනීමෙන් පාරිභෝගිකයා ද විවිධ ආබාධ සහ රෝගවලට ගොදුරු වීමේ අවදානමක් පවතින බැවින් ඊට පිළියමක් ලෙස මෙම ගම්මාන පිහිටුවීමට කටයුතු කරන බව නන්දසේන හේරත් මහතා පවසයි. යෝජිත වැඩපිළිවෙළ සඳහා රුපියල් ලක්ෂ 500ක මුදලක් කෘෂිකර්ම අමාත්‍යාංශය විසින් ලබාදී තිබේ. මධ්‍යම, දකුණ, සබරගමුව සහ උතුරු පළාත්වල මෙම ගම්මාන පිහිටුවීමට නියමිතය.", "URL": "https://sinhala.adaderana.lk/news.php?nid=18548", "Category": null, "Parent URL": null}