{"Source": "Adaderana", "Timestamp": "January 14, 2014 11:47 pm", "Headline": " මල්ෂා කුමාරතුංග බස්නාහිරට", "News Content": "එළඹෙන පළාත් සභා මැතිවරණය සඳහා තරඟ කිරීමට තමන් තීරණය කළ බව තැපැල් සේවා අමාත්‍ය ජීවන් කුමාරතුංග මහතාගේ දියණියක වන මල්ෂා කුමාරතුංග මහත්මිය පවසයි. ඒ අනුව තමන් එළඹෙන පළාත් සභා මැතිවරණය සඳහා එ.ජ.නි.සන්ධානයෙන් බස්නාහිර පළාත් සභාවෙන් තරඟ කිරීමට අපේක්ෂාවෙන් සිටින බවද අද(14)පැවති හමුවකට සහභාගී වෙමින් ඇය සඳහන් කළාය. කෙසේ වෙතත් මේ වන විටත් තමන් වෙත මැතිවරණය සඳහා ඉදිරිපත්වීමට අපේක්ෂකත්වය නොලැබී ඇති බවත්, තමන් සඳහා අපේක්ෂකත්වය ලැබුණහොත් ඉදිරි මැතිවරණය සහා තරඟ කරන බව මල්ෂා කුමාරතුංග මහත්මිය පෙන්වා දුන්නාය. තමන් දේශපාලයට පැමිණීම සම්බන්ධයෙන් ප්‍රථමයෙන්ම ප්‍රකාශ කර සිටියේ තමාගේ පියානන්ට බවද ඇය කීවාය. අධ්‍යාපනික කටයුතු නිසියාකාරයෙන් සිදුකර තමන් දෙමාපියන්ගේ බලාපොරොත්තු ඉටු කළ බවත්, මේ වන විට රටට සේවයක් කිරීමට තමන්ට අවශ්‍ය වී ඇති බවත් ඇය එම අවස්ථාවේදී පැවසුවාය. එසේම තමන්ගේ මැතිවරණ කටයුතු සඳහා සියලු දෙනාගේ සහයෝගය අවශ්‍ය වන බවද ඒ මහත්මිය වැඩිදුරටත් කීවාය.", "URL": "https://sinhala.adaderana.lk/news.php?nid=40355", "Category": null, "Parent URL": null}