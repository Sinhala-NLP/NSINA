{"Source": "Adaderana", "Timestamp": "March 8, 2017 03:12 pm", "Headline": "12 වන දා සිට බස් රථවලට ප්‍රමුඛස්ථානය දෙන මංතීරුවක් ", "News Content": "නාගරික ප්‍රදේශවල පවතින මාර්ග තදබදයට විසඳුමක් ලෙස මහා මාර්ග පද්ධතිය විධිමත් කරමින් එහි ගුණාත්මකභාවය නගා සිටුවීමේ අරමුණින් මහනගර සහ බස්නාහිර සංවර්ධන අමාත්‍ය පාඨලි චම්පික රණවක මහතා විසින් ලබන 12 වන දා සිට බස් රථ සඳහා ප්‍රමුඛථාවය ලබා දෙන මංතීරුවක් හඳුන්වා දී තිබේ. මෙය 12 වන ඉරිදා දින සිට සතියක කාලයක් ක්‍රියාත්මක කිරීමට කටයුතු යොදා තිබේ. ඒ අනුව රාජගිරිය ආයුර්වේදය අසල සිට රාජගිරිය දක්වා මෙම මංතීරුව ක්‍රියාත්මක වෙන බව අමාත්‍යවරයා කියා සිටියේ ය. අද වන විට ජනතාව බෙහෙවින් පොදු ප්‍රවාහනය භාවිතා කිරීම අඩු කර ඇති බවත් 1980 වන විට මගීන් සියයට 80 ක් පමණ පොදු ප්‍රවාහන මාධ්‍ය භාවිතා කළ ද අද වන විට එය සියයට 50 ත් වඩා අඩු වී ඇතැයි ද අමාත්‍යවරයා වැඩි දුරටත් පැවසීය. පවතින මෙම තත්ත්වය තුළ ඇති වෙන මාර්ග අවහිරතා හේතුවෙන් දිනකට බිලියනයක පමණ නාස්තියක් සිදුවන වෙන බවත් මෙම නව මංතීරුව හඳුන්වා දීම තුළින් විනාඩි 5 ක කාලයක් ඉතිරි කර ගැනීමට හැකියාව හිමි වුවහොත් එයින් බිලියන 6 ක පමණ මුදලක් ඉතිරි වන බවත් චම්පික රණවක මහතා කියා සිටියේ ය. මෙම නියමු ව්‍යාපෘතිය සාර්ථක වුවහොත් ඉදිරියේ දී සීඝ්‍රගාමී බස් ක්‍රමයක්ද හඳුන්වා දීමට බලාපොරොත්තු වන බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=70589", "Category": null, "Parent URL": null}