{"Source": "Adaderana", "Timestamp": "March 9, 2010 02:30 pm", "Headline": "එක්නැලිගොඩගේ නීතිඥයාට කරුණු දක්වන්නැයි නියෝගයක්", "News Content": "පැහැර ගැනීමට ලක්වු මාධ්‍යවේදී ප්‍රගීත් එක්නැලිගොඩ අධිකරණය හමුවට ඉදිරිපත් කරන ලෙස ඉල්ලා අභියාචනාධිකරණයට ඉදිරිපත් වු පෙත්සම සම්බන්ධයෙන් කරුණු ඉදිරිපත් කරන්නැයි පෙත්සම්කාර පාර්ශ‍වයේ නීතිඥවරයාට අද නියෝගයක් නිකුත් කෙරුණි. අභියාචනාධිකරණය අද මෙම නියෝගය නිකුත් කළේ පැහැර ගැනීමට ලක්වු එක්නැලිගොඩ මහතාගේ බිරිඳ ඉදිරිපත් කළ පෙත්සමක් සලකා බැලීමෙන් අනතුරුවයි. පෙත්සමේ වගඋත්තරකරුවන් ලෙස පොලිස්පතිවරයා , අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා සහ හෝමාගම පොලිසියේ ස්ථානාධිපතිවරයා ඇතුළු පිරිසක් නම් කර තිබේ. පෙත්සම්කාර එක්නැලිගොඩ මහතාගේ බිරිඳ පෙන්වා දෙන්නේ තම ස්වාමියාට තර්ජන තිබු බැවින් ඒ පිළිබඳව හෝමාගම පොලිසියට පැමිණිලි කර තිබුණු බවයි. ඒ සම්බන්ධයෙන් නිසි පියවර ‍ නොගැනීම‍ හේතුවෙන් මෙම පැහැර ගැනීමට රජය වගකිය යුතු බව ඇය සඳහන් කරයි. මෙම කරුණු සලකා බැලීමෙන් අනතුරුව අභියාචනාධිකරණය පෙත්සම්කාර පාර්ශවයේ නීතිඥවරයාට නියෝග කළේ පැහැර ගැනීම සම්බන්ධයෙන් අප්‍රියෙල් මස 27 වැනිදා අධිකරණය හමුවේ කරුණු ඉදිරිපත් කරන ලෙසයි.", "URL": "https://sinhala.adaderana.lk/news.php?nid=7159", "Category": null, "Parent URL": null}