{"Source": "Adaderana", "Timestamp": "March 6, 2016 09:33 am", "Headline": "අතුරුදන්වූවන් සොයන්න දිස්ත්‍රික්ක 3ක පැමිණිලි විමර්ශනය කරයි", "News Content": "අතුරුදන්වූවන් පිළිබඳ ජනාධිපති කොමිෂන් සභාව මේ මස අවසානයේ තවත් දිස්ත්‍රික්ක තුනක පැමිණිලි විමර්ශනය කිරීමේ කටයුතු සිදුකිරීමට සැළසුම් කර තිබේ.වව්නියාව, මන්නාරම සහ මුලතිව් යන දිස්ත්‍රික්ක වලින් ලැබුණු පැමිණිලි විමර්ශන කටයුතු මෙහිදී සිදුකිරීමට නියමිත බව එම කොමිෂන් සභාවේ ලේකම් එච්.ඩබ්ලිව්.ගුණදාස මහතා සඳහන් කළේය. මාර්තු මස 25 වන දින සිට 30 වන දින දක්වා දින 06ක කාලයක් අදාළ දිස්ත්‍රික්කවල පැමිණිලි විර්ශනය කිරීමට සැළසුම් කර තිබේ.එම දිස්ත්‍රික්ක වලින් ලැබුණු පැමිණිලි අතරින් ඉතිරිව ඇති තවත් පැමිණිලි 2000ක් පමණ මෙහිදී විමර්ශනය කිරීමට නියමිතය. මේ වන විට යාපනය සහ ත්‍රිකුණාමලය යන දිස්ත්‍රික්ක වලින් ලැබුණු පැමිණිලි සියල්ල විමර්ශනය කර ඇති අතර වව්නියාව, මන්නාරම සහ මුලතිව් යන දිස්ත්‍රික්වල පැමිණිලි ද මේ මස අවසානයේ විමර්ශනය කර අවසන් කිරීමට නියමිතව ඇත.ඉන් අනතුරුව මඩකලපුව සහ අම්පාර යන දිස්ත්‍රික්වල පැමිණිලි විමර්ශනය කිරීමේ කටයුතු සිදුකරන බව එච්.ඩබ්ලිව්.ගුණදාස මහතා සඳහන් කළේය.ලැබුණු පැමිණිලි සියල්ල විමර්ශනය කිරීමෙන් අනතුරුව ලබන ජුලි මාසයේ දී අතුරුදන්වූවන් පිළිබඳ ජනාධිපති කොමිෂන් සභාවේ අවසන් වාර්තාව ජනාධිපතිවරයා වෙත භාරදීමට නියමිතව තිබේ.", "URL": "https://sinhala.adaderana.lk/news.php?nid=57920", "Category": null, "Parent URL": null}