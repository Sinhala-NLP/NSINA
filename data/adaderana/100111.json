{"Source": "Adaderana", "Timestamp": "December 1, 2018 03:50 pm", "Headline": "සංවර්ධන නිලධාරීන් ග්‍රාම ශක්ති ජනතා ව්‍යාපාරයෙන් ඉවත් වෙයි", "News Content": "දිළිඳුකම පිටුදැකීමේ අරමුණින් දිවයිනේ ග්‍රාමසේවා කොට්ඨාශ 1000 ක පමණ ආරම්භ කර ඇති ග්‍රාම ශක්ති ජනතා ව්‍යාපාරයේ රාජකාරිවලින් ඉවත්වීමට තමන් තීරණය කර ඇති බව සමස්ත ලංකා සංවර්ධන නිලධාරීන්ගේ සංගමය අද(01) දඹුල්ලේ පැවති මාධ්‍ය හමුවකදී එම සංගමයේ ලේකම් අනුරාධ සෙනවිරත්න මහතා ප්‍රකාශ කළේය. මෙම වැඩසටහන ආරම්භ කර ඇති ග්‍රාම සේවා කොට්ඨාශයන්හි සේවය කරන තම සංගමයේ සාමාජිකයින් සඳහා මාසික ගමන් වියදම් නොගෙවීම, වැඩබලන දීමනා නොගෙවීම ඇතුළු ඉල්ලීම් කීපයක් සඳහා අදාල බලධාරීන් විසඳුම් ලබා නොදීම නිසා මෙම ක්‍රියාමාර්ගය ගත් බව අවධාරණය කර තිබේ. මෙම වසරේ ජූලි මාසයේදී අදාල ගමන් වියදම් රුපියල් 3000 ක උපරිමයක යටත්ව ගෙවන ලද බවත් එසේ ගෙවන මුදල් මේ වනවිට තම වැටුපෙන් යලි අඩුකරලීමට කටයුතු කරමින් සිටින බවත් මේ තත්වය තුල තම සාමාජිකයින් දැඩි කනස්සල්ලට පත්ව ඇති බවත් ඒ මහතා අවධාරණය කළ බව අද දෙරණ වාර්තාකරු පැවසීය. මෙම මාධ්‍ය හමුවට එම සංගමයේ භාණ්ඩාගාරික ප්‍රදීප් බස්නායක, සාමාජිකයින් වන ගයාන් වර්ණකුමාර හා විතාරණ යන මහත්වරුන්ද එක්ව සිටියහ.", "URL": "https://sinhala.adaderana.lk/news.php?nid=100111", "Category": null, "Parent URL": null}