{"Source": "Adaderana", "Timestamp": "December 31, 2018 05:28 pm", "Headline": "ඉංජිනේරු-ජෛව තාක්ෂණ විෂය හදාරණ සිසුන් සංඛ්‍යාවේ ශීඝ්‍ර වර්ධනයක්", "News Content": "පසුගිය දා නිකුත් කරන ලද 2018 අ.පො.ස. (උ.පෙළ) ප්‍රතිඵල 2017 වර්ෂය සමඟ සලකා බැලීමේ දී විද්‍යා, ගණිත ඉංජිනේරු සහ ජෛව තාක්ෂණ විෂයධාරා හදාරණ සිසුන්ගේ දක්ෂතා ඉහළ යාමක් දක්නට ලැබෙන බව අධ්‍යාපන අමාත්‍යාංශය නිවේදනය කරයි. 2017 වර්ෂයේ දී ජීව විද්‍යා විෂය ධාරාව යටතේ සිසුන් 44,269 දෙනෙකු විභාගයට පෙනී සිට ඉන් විශ්වවිද්‍යාල ප්‍රවේශය සඳහා 25,178 ක් සුදුසුකම් ලැබීය. එහි ප්‍රතිශතය 56.88% ක් වන අතර, 2018 වර්ෂයේ දී ජීව විද්‍යා විෂය ධාරාව යටතේ සිසුන් 46,244 දෙනෙකු විභාගයට පෙනී සිට ඇත. ඉන් විශ්වවිද්‍යාල ප්‍රවේශය සඳහා සුදුසුකම් ලැබූ සංඛ්‍යාව 27,402 ක් දක්වා ඉහළ ගොස් ඇති අතර එහි ප්‍රතිශතාත්මක අගය 59.25% ක් ලෙස අමාත්‍යාංශය දක්වයි. 2017 වර්ෂයේ දී භෞතික විද්‍යා විෂය ධාරාව යටතේ සිසුන් 32,075 දෙනෙකු විභාගයට පෙනී සිටි අතර ඉන් විශ්වවිද්‍යාල ප්‍රවේශය සදහා සුදුසුකම් ලැබූ සංඛ්‍යාව 17,584 ක් වන බව ද අමාත්‍යාංශය පෙන්වා දෙයි. සමත් වූ සංඛ්‍යාවේ ප්‍රතිශතය 54.82% ක් වන අතර, 2018 වර්ෂයේ දී භෞතික විද්‍යා විෂය ධාරාව යටතේ සිසුන් 32,311 දෙනෙකු විභාගයට පෙනී සිටි අතර ඉන් විශ්වවිද්‍යාල ප්‍රවේශය සඳහා සුදුසුකම් ලැබූ සංඛ්‍යාව 18,514 ක් දක්වා වැඩි වී ඇති බවත් එහි ප්‍රතිශතාත්මක අගය 57.29 % ක් ලෙසත් අමාත්‍යාංශය පෙන්වා දෙයි. එසේම 2017 වර්ෂයේ දී ඉංජිනේරු තාක්ෂණ විෂය ධාරාව යටතේ සිසුන් 10,682 දෙනෙකු විභාගයට පෙනී සිටි අතර ඉන් විශ්වවිද්‍යාල ප්‍රවේශය සඳහා සුදුසුකම් ලැබූ සංඛ්‍යාව 6,163 ක් විය. සමත් වූ සංඛ්‍යාවේ ප්‍රතිශතය 57.7% ක් වන අතර, 2018 වර්ෂයේ දී ඉංජිනේරු තාක්ෂණ විෂය ධාරාව යටතේ පෙර වර්ෂයට වඩා වැඩි සිසුන් සංඛ්‍යාවක් එනම් 13,950 දෙනෙකු විභාගයට පෙනී සිටි අතර ඉන් විශ්වවිද්‍යාල ප්‍රවේශය සඳහා සුදුසුකම් ලැබූ සංඛ්‍යාව 8,097 ක් වන බවත් එහි ප්‍රතිශතාත්මක අගය 58.04 % ක් වන බවත් අමාත්‍යාංශය වැඩිදුරටත් සඳහන් කරයි. මීට අමතරව 2017 වර්ෂයේ දී ජෛව තාක්ෂණ විෂය ධාරාව යටතේ සිසුන් 6,970 දෙනෙකු විභාගයට පෙනී සිටි අතර ඉන් විශ්වවිද්‍යාල ප්‍රවේශය සදහා සුදුසුකම් ලැබූ සංඛ්‍යාව 4,303 ක් විය. සමත් වූ සංඛ්‍යාවේ ප්‍රතිශතය 61.74% ක් විය. 2018 වර්ෂයේ දී ජෛව තාක්ෂණ විෂය ධාරාව යටතේ පෙර වර්ෂයට වඩා සැලකිය යුතු වැඩි සිසුන් සංඛ්‍යාවක් එනම් 9,463 දෙනෙකු විභාගයට පෙනී සිටි අතර ඉන් විශ්වවිද්‍යාල ප්‍රවේශය සඳහා සුදුසුකම් ලැබූ සංඛ්‍යාව ද 6,088 ක් දක්වා වැඩි වී ඇත. එහි ප්‍රතිශතාත්මක අගය 64.33 % ක් වන බව ද අමාත්‍යාංශය නිවේදනය කරයි.", "URL": "https://sinhala.adaderana.lk/news.php?nid=101596", "Category": null, "Parent URL": null}