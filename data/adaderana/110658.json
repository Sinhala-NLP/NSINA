{"Source": "Adaderana", "Timestamp": "May 25, 2019 03:06 pm", "Headline": "දේශගුණික විපර්යාසවලට එරෙහිව ලොව පුරා තරුණ ප්‍රජාවගෙන් විරෝධතා", "News Content": "දේශගුණික විපර්යාස වලට එරෙහිව ලොව පුරා තරුණ පිරිස් විරෝධතාවල නිරත වී ඇත. හරිතාගාර වායු විමෝචනය අවම කිරීමට දායක වන ලෙස ඔවුන් එහිදී ඉල්ලා ඇත. දේශගුණික විපර්යාස වලට එරෙහිව සටන් කරන මෙන් ඉල්ලා නවසීලන්තය, ඔස්ට්‍රේලියාව,ස්පාඤ්ඤය, පෘතුගාලය, ඉන්දියාව ඇතුළු ලොව රටවල් 110කදී විරෝධතා පැවැත්වෙයි. එම විරෝධතාවලට තරුණ පිරිස් මිලියන ගණනක් එක්ව සිටින බව විදෙස් වාර්තා සඳහන් කළේය. ස්වීඩන් ජාතික යොවුන් ක්‍රියාකාරිණියක වන ග්‍රෙටා තුන්බර්ග්ගේ පෙළඹවීම මත මෙම විරෝධතා සංවිධාන කර ඇත. හරිතාගාර වායු විමෝචනය අවම කිරීමට සහ දේශගුණික විපර්යාස වලට එරෙහිව සටන් වැදීමට එක්වන ලෙස විරෝධතාකරුවන් දේශපාලනඥයන්ගෙන් සහ ව්‍යාපාරික ප්‍රජාවගෙන් ඉල්ලා සිටියි. ෆොසිල ඉන්ධන දහනයෙන් නිකුත් වන හරිතාගාර වායු, ගෝලීය උණුසුම ඉහළ යෑමට හේතුවී ඇති අතර මේ හේතුවෙන් ග්ලැසියර් දියවීමත් මුහුදු මට්ටම ඉහළ යෑමත් සිදු වෙයි. එමෙන්ම මෙම තත්ත්වය දරුණු ජල ගැලීම්ද ඇතිවීමටද හේතුවන බව විද්‍යාඥයන් පෙන්වා දෙයි. පසුගිය වසරේදී ගෝලීය කාබන් විමෝචනය වාර්තාගත ලෙස ඉහළ ගොස් ඇති බවත් සඳහන්ය. මේ හේතුවෙන් දේශගුණික විපර්යාස අවම කිරීම සම්බන්ධයෙන් ලොව පුරා පාරිසරික ක්‍රියාකාරීන්ගේ දැඩි අවධානය යොමුවී ඇත. දේශගුණික තත්ත්වය ස්ථාවර කිරීමට නම් ඉදිරි වසර 12 තුළ හරිතාගාර වායු විමෝචනය දැඩි ලෙස අවම කළ යුතු බව බලධාරීන් පෙන්වා දෙයි.", "URL": "https://sinhala.adaderana.lk/news.php?nid=110658", "Category": null, "Parent URL": null}