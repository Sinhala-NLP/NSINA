{"Source": "Adaderana", "Timestamp": "April 6, 2016 08:43 am", "Headline": "අගමැති චීනයට යන්නේ අදයි", "News Content": "අග්‍රාමාත්‍ය රනිල් වික්‍රමසිංහ මහතා අද දිනයේ තෙදින නිල සංචාරයක් සඳහා චීනය බලා පිටත්වීමට නියමිතව තිබේ.මංගල සමරවීර, ආචාර්ය සරත් අමුණුගම, නිමල් සිරිපාල ද සිල්වා, සජිත් ප්‍රේමදාස,මලික් සමරවික්‍රම,රවුෆ් හකීම් යන අමාත්‍යවරුන් ඇතුළු පිරිසක් ද සංචාරයට එක්වන බව අග්‍රාමාත්‍ය කාර්යාලය සඳහන් කරයි.වත්මන් රජය බලයට පැමිණීමෙන් අනතුරුව රනිල් වික්‍රමසිංහ මහතා චීනයේ සංචාරය කරන පළමු අවස්ථාව මෙය වන අතර චීන රජයේ ආරාධනයකට අනුව මෙම සංචාරය සිදුවන බව සඳහන්ය.සිය සංචාරය තුළ දී අග්‍රාමාත්‍යවරයා චීන ජනාධිපතිවරයා, අගමැතිවරයා ඇතුළු එරට රජයේ ඉහළ පෙළේ නියෝජිතයින් මුණගැසී සාකච්ඡා පැවැත්වීමට නියමිතව තිබේ.දෙරට අතර ද්වීපාර්ශ්වික සබඳතා ශක්තිමත් කිරීමේ අරමුණින් සිදුවන මෙම සංචාරයේ දී ආයෝජන, ආර්ථික හා සහයෝගීතාව වර්ධනය කරලීම, ක්‍රීඩා සහයෝගීතාව, සංචාරක ප්‍රවර්ධන හා මූල්‍ය සේවා ඇතුළු ක්ෂේත්‍ර ගණනාවකට අදාළ ගිවිසුම් රැසකට අත්සන් තැබීමට සැලසුම් කර ඇති බව සඳහන්ය.එමෙන්ම ශ්‍රී ලංකාවේ ආයෝජන අවස්ථා ඉලක්ක කරගනිමින් අග්‍රාමාත්‍යවරයා ඇතුළු දූත පිරිස, චීනයේ ප්‍රධාන පෙළේ ව්‍යවසායකයින් සමග සාකච්ඡා මාලාවක් පැවැත්වීමට ද නියමිත බව අග්‍රාමාත්‍ය කාර්යාලය කියා සිටියි.", "URL": "https://sinhala.adaderana.lk/news.php?nid=58979", "Category": null, "Parent URL": null}