{"Source": "Adaderana", "Timestamp": "June 1, 2012 04:49 pm", "Headline": "ඉල්ලීම් ලබාදෙනු වෙනුවට ආණ්ඩුව පළිගන්න උත්සාහ දරනවා", "News Content": "තම ඉල්ලීම් ලබාදෙනු වෙනුවට ආණ්ඩුව තමන්ගෙන් පළිගැනීමට උත්සාහ දරමින් සිටින බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. පළමු ශ්‍රේණියට විශ්ව විද්‍යාල ආචාර්යවරුන්ගේ ළමුන් ඇතුළත් කිරීම සම්බන්ධයෙන් සාකච්ඡා කිරීමට ගිය අවස්ථාවේ දී අධ්‍යාපන අමාත්‍යාංශය තමන්ට එරෙහිව ක්‍රියාමාර්ග ගත් බව එම සම්මේලනයේ මාධ්‍ය ප්‍රකාශක ආචාර්ය මහීම් මෙන්ඩිස් මහතා සඳහන් කරයි. මෙය තම සම්මේලනය දැඩිව හෙළා දකින බව හෙතෙම කියා සිටියි. රටේ ඉහළ බුද්ධිමතුන්ගේ ගැටලුවලට නිසි විසඳුම් ලබාදීම ප්‍රතික්ෂේප කිරීම කණගාටුවට කරුණක් බව මහීම් මෙන්ඩිස් මහතා පවසයි. ආණ්ඩුවේ මෙම ක්‍රියාමාර්ගයට එරෙහිව ඉදිරියේ දී දැඩි පියවර ගන්නා බව හෙතෙම අවධාරණය කරයි.", "URL": "https://sinhala.adaderana.lk/news.php?nid=24691", "Category": null, "Parent URL": null}