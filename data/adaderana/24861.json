{"Source": "Adaderana", "Timestamp": "June 8, 2012 12:29 pm", "Headline": "නීති විරෝධීව ඕස්ට්‍රේලියාවට පුද්ගලයින් ගෙනයාමට තැත්කළ සැකකරුවන්ට ඇප නෑ", "News Content": "නීති විරෝධී ලෙස පුද්ගලයින් 112 දෙනෙකු මුහුදු මාර්ග ඔස්සේ ඕස්ට්‍රේලියාව වෙත රැගෙනයාමට උත්සාහ කිරීමේ සිද්ධියට අදාළව කටයුතු සංවිධානය කළ ප්‍රධාන සැකකරුවන් 07 දෙනාට ඇප ලබාදෙන ලෙසට කළ ඉල්ලීම කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අද(08) ප්‍රතික්ෂේප කර තිබේ. කොළඹ වංචා විමර්ශන අංශය විසින් නීති විරෝධී ලෙස විදේශගතවීමට තැත්කළ සැකකරුවන් 119 දෙනෙකු අත්අඩංගුවට ගෙන පරීක්ෂණ පවත්වනු ලැබීය. එහිදී එම ගමන සංවිධානය කිරීම සම්බන්ධව ප්‍රධාන සැකකරුවන් 07 දෙනෙකු හඳුනාගැනීමට කොළඹ වංචා විමර්ශන අංශය සමත්විය. එම සැකකරුවන් 07 දෙනාට ඇප ලබාදෙන ලෙසට ඔවුන් වෙනුවෙන් පෙනීසිටි නීතිඥවරු අධිකරණයෙන් ඉල්ලා සිටියහ. අදාළ සැකකරුවන් සම්බන්ධව තවදුරටත් දීර්ඝ වශයෙන් පරීක්ෂණ පවත්වන බවත්, ඔවුන් විසින් මීට ඉහතදී මෙලෙස පුද්ගලයින් විදේශගත කර තිබෙන බවට තොරතුරු ලැබී ඇති බවත් එහිදී කොළඹ වංචා විමර්ශන අංශයේ නිලධාරීන් අධිකරණයට දන්වා සිටියේය. දැනට ඇප මත මුදාහැර සිටින සැකකරුවන් 112 දෙනා ද අද දින අධිකරණය හමුවෙහි පෙනී සිටි අතර ඔවුන්ට අදාළ නඩුව ඔක්තොම්බර් මස 19 වන දින කැඳවීමට ප්‍රධාන මහේස්ත්‍රාත්වරයා තීරණය කළේය. අදාළ නීති විරෝධී ගමන සංවිධානය කළ ප්‍රධාන සැකකරුවන් 07 දෙනා මේ මස 22 වන දින තෙක් තවදුරටත් රිමාන්ඩ් භාරයේ තබන ලෙස ද මහේස්ත්‍රාත්වරයා නියෝග කළේය.", "URL": "https://sinhala.adaderana.lk/news.php?nid=24861", "Category": null, "Parent URL": null}