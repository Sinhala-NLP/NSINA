{"Source": "Adaderana", "Timestamp": "February 25, 2011 11:17 am", "Headline": "නීතිපතිගේ විරෝධතාව ඉවතට -ෆොන්සේකාගේ පෙත්සම ඉදිරියට", "News Content": "නීතිපතිවරයා විසින් මතුකළ මූලික විරෝධතාවයක් ප්‍රතික්ෂේප කළ අභියාචනාධිකරණය පාර්ලිමේන්තු මන්ත්‍රී ධූරය අහෝසි කිරීමට එරෙහිව හිටපු යුද හමුදාපති සරත් ෆොන්සේකා මහතා විසින් ඉදිරිපත්කළ පෙත්සම අඛණ්ඩව විභාග කිරීමට තීන්දු කරනු ලැබීය. යුදාධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් බවට ශ්‍රේෂ්ඨාධිකරණය තීන්දු කර ඇති නිසා මෙම පෙත්සම විභාගයට නොගෙන ප්‍රතික්ෂේප කරන ලෙස ඉකුත් දා මෙම පෙත්සම විභාගයට ගත් අවස්ථාවේදී නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිස්ටර් ජෙනරාල් ෆර්සානා ජමීල් මහත්මිය අධිකරණයට දැනුම් දී සිටියාය. එහෙත් යුදාධිකරණය පිළිබඳ තීන්දුවක් තිබුණද මෙම පෙත්සමේ වෙනත් කාරණාද අන්තරගතව ඇති නිසා ඒ පිළිබඳව පූර්ණ විභගයක් පැවැත්වීම අත්‍යවශ්‍ය බව එම ඉල්ලීමට විරෝධය පළ කළ සරත් ෆොන්සේකා මහතා වෙනුවෙන් පෙනීසිටි ජනාධිපති නීතිඥ රොමේෂ් ද සිල්වා මහතා සඳහන් කර තිබිණි. එහෙත් නීතිපතිවරයා විසින් මතුකරන ලද මූලික විරෝධතාවය ප්‍රතික්ෂේප කරන බව අද(25) දින රංජිත් ද සිල්වා, ඒ. ඩබ්ලිව්. ඒ සලාම් සහ උපාලි අබේරත්න යන ත්‍රිපුද්ගල අභියාචනාධිකරණ විනිසුරු මඬුල්ල ඒකමතිකව ප්‍රකාශ කර ඇත. ඒ අනුව පෙත්සම අඛණ්ඩව විභාග කරන බව ද අභියාචනාධිකරණ විනිසුරු මඬුල්ල සඳහන් කරනු ලැබීය. මෙම නඩුව දෙස සමස්ත ලෝකයම බලාසිටින බව ප්‍රකාශ කළ විනිසුරු රංජිත් ද සිල්වා එබැවින් ඒ පිළිබඳව විභාගයක් පැවැත්වීම වැදගත් බව කියා සිටියේය. ඒ අනුව වැඩිදුර නඩු විභාගය මැයි මස 04, 05 සහ 09 යන දින වල පැවැත්වීමට අභියාචනාධිකරණය තීන්දු කර තිබේ.", "URL": "https://sinhala.adaderana.lk/news.php?nid=14465", "Category": null, "Parent URL": null}