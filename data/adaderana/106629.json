{"Source": "Adaderana", "Timestamp": "March 23, 2019 06:33 pm", "Headline": "විදුලි කප්පාදුව තවත් දින 10ක් සිදු කරනවා-රවී ", "News Content": "දැනට පවතින විදුලි කප්පාදු තවත් දින 10 ක පමණ කාලයක් පවතිනු බව විදුලි බල අමාත්‍ය රවී කරුණානායක මහතා පවසයි. විදුලි කප්පාදුව සම්බන්ධයෙන් එළඹෙන සදුදා දිනයේදී තිරණයක් ගන්නා බව අමාත්‍යවරයා සඳහන් කළේය. මේ වනවිටත් දිනකට පැය කිහිපයක් විදුලි කප්පාදුවක් සිදු කෙරෙන අතර පසුගිය දා පැවති මාධ්‍ය හමුවකදී විදුලි බල අමාත්‍යාංශ නිළධාරීන් සඳහන් කළේ නොරොච්චෝල බලගාරය කාර්මික දෝෂයකට ලක් වීම මෙම විදුලි කප්පාදුවට හේතුව බවයි. කෙසේවෙතත් නොරොච්චෝල බලාගාරයේ ජනන කටයුතු මේ වනවිට සිදු කෙරෙන අතර දෛනිකව සිදුවන විදුලි කප්පාදුවද එලෙසම සිදු වේ. දැනට පවතින වියළි කාළගුණ තත්ත්වය හේතුවෙන් විදුලි අර්බුදය උග්‍ර අතට පත්ව ඇති අතර විදුලි ඉංජිනේරුවන් පෙන්වා දෙන්නේ විදුලි බලාගාර ඉදි නොකිරීමද මෙම විදුලි කප්පාදුවට හේතුවක් වී ඇති බවයි. මෙම තත්ත්වය තුළ තවත් වසර කිහිපයකදී විදුලි අර්බුදය උග්‍ර අතට පත්වනු ඇති බවද ලංකා විදුලි ඉංජිනේරුවරුන්ගේ සංගමයේ සභාපති සෞම්‍ය කුමාරුවඩු මහතා සඳහන් කළේය.", "URL": "https://sinhala.adaderana.lk/news.php?nid=106629", "Category": null, "Parent URL": null}