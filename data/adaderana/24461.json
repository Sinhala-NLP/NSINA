{"Source": "Adaderana", "Timestamp": "May 23, 2012 11:23 am", "Headline": " මැතිවරණයකට ඉදිරිපත්වෙන්න බැරි වුණත් දෙශපාලනය කරනවා", "News Content": "තමාට මැතිවරණයකට තරගකිරීම හෝ ඡන්දය ප්‍රකාශ කිරීමට හැකියාවක් නැතත් දේශපාලනය කිරීමට හැකියාව ඇති බව ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා පවසයි. බන්ධනාගාරගතව සිටි සරත් ෆොන්සේකා මහතා ජනාධිපති සමාව ලැබීමෙන් පසු රොයිටර් පුවත් සේවය හා දුරකථනයෙන් එක්වෙමින් හෙතෙම මේ බව පෙන්වා දී තිබේ. තමාට මිනිසුන්ව දැනුවත් කිරීමට හැකියාව ඇති බවත්,රැස්වීම් කැඳවා ආමන්ත්‍රණය කළ හැකි බවත් ඔහු එහිදී සඳහන් කර ඇත. එසේම මෙම රජය,බලයෙන් පහ කොට ජනතාව‍ගේ සුබ සිද්ධිය පිණිස කටයුතු කරන රජයක් බලයට පත්කිරීමට කළ හැකි අන්සෑම දෙයක්ම කරන බවද ෆොන්සේකා මහතා රොයිටර් පුවත් සේවයට පවසා තිබේ. ශ්‍රී ලංකා ව්‍යවස්ථාවේ තිස් හතර වෙනි වගන්තියට අනුව, අධිකරණයෙන්දඬුවම් ලැබූ අයෙකුට පූර්ණ නිදහස ලබා දීමට ජනාධිපති වරයාට බලය ඇති නමුත් මෙම අවස්ථාවේදී ෆොන්සේකා මහතාට එවැනි නිදහසක් ලබාදීමට ජනාධිපතිවරයා කටයුතු කර නොමැති බව හිටපු අග විනිසුරු සරත් එන්. ද සිල්වා මහතා බී.බී.සී මාධ්‍යයට පවසා සිටියේය. බී.බී.සී සේවයේ සංදේශයට අදහස් දක්වමින් ,මෙහිදී ජනාධිපති වරයා සුදු කොඩි නඩුවෙන් හිටපු හමුදාපති වරයා නිදහස් කර ඇතත් යුධ අධිකරණය ඉදිරියේ දඬුවම් ලැබූ හයි කෝප් නඩුවෙන් ලැබූ දඬුවමට සමාව දී නොමැති තත්ත්වය තුළ ඔහුගේ ප්‍රජා අයිතීන් ලැබී නොමැති බවද සරත් නන්ද සිල්වා අවධාරණය කළේය. ලැබී ඇති නිදහස අනුව සරත් ෆොන්සේකාට දේශපාලන කටයුතු වල යෙදීමට කිසුදු බාධාවක් නොමැති වුවද ඡන්දය දීමේ හෝ මැතිවරණ සඳහා අපේක්ෂකයෙකු ලෙස ඉදිරිපත් වීමට ඔහුට අවසරයක් නොමැති බවද සරත් නන්ද සිල්වා, හිටපු අගවිනිසුරුවරයා එහිදී පෙන්වා දුන්නේය. හිටපු අගවිනිසුරුවරයා එසේ කියා සිටියද මැතිවරණයකට ඉදිරිපත්වීමේ අයිතිය අහිමි වුවද ෆොන්සේකා මහතාගේ ප්‍රජා අයිතිය අහෝසි වී නැත. වසර දෙක හමාරක පමණ කාලයක් බන්ධනාගාර ගතව සිටි සරත් ෆොන්සේකා මහතා ඉකුත් සඳුදා දින නිදහස ලැබුවේ ජනාධිපති සමාව යටතේ වන අතර එදිනම දහවල් ඔහු විසින් ශ්‍රේෂ්ඨාධිකරණය හමුවේ ගොනු කර තිබුණු අභියාචනා දෙකක් ඉල්ලා අස්කර ගැනීමට කටයුතු කරන ලදී. පසුගිය ජනාධිපතිවරණ සමයේ යුද හමුදාවෙන් පලාගිය සෙබළු සේවයේ යොදවාගත් බවට චෝදනා ලැබ රිමාන්ඩ් භාරයේ පසුවූ හිටපු යුද හමුදාපති සරත් ‍ෆොන්සේකා මහතා ඇප මත මුදාහැරීමට ද මැයි 18 වන දින කොළඹ මහාධිකරණය නියෝග කරනු ලැබීය. ඒ අනුව සරත් ෆොන්සේකා මහතා රුපියල් ලක්ෂ 10 ක මුදල් ඇප සහ රුපියල් ලක්ෂ 25 බැගින් වූ පුද්ගලික ඇප 02 ක් මත මුදාහැරීමට අධිකරණය තීන්දු කරනු ලැබීය. 1970 වසරේදී ශ්‍රී ලංකා යුද හමුදාවට ආධුනික නිලධාරියකු ලෙස එක්වූ ගාර්දියගේ සරත් චන්ද්‍රලාල් ෆොන්සේකා මහතා 2005 වසරේදී ශ්‍රී ලංකා යුද හමුදාපතිවරයා ලෙස පත්විය. 2006 අප්‍රේල් 25 වැනි දින යුද හමුදා මූලස්ථානයේදී එල්.ටී.ටි.ඊ මරාගෙන මැරෙන ප්‍රහාරයකින් දිවි ගලවා ගැනීමට ඔහු සමත්විය. 2009 නොවැම්බර් මස 16 වන දින ෆොන්සේකා මහතා ඒකාබද්ධ මාණ්‌ඩලික ප්‍රධානී ධුරයෙන් මෙන්ම හමුදා සේවයෙන්ද විශ්‍රාම ගියේය. ඒ මහතා දේශපාලනයට පිවිසෙන බවට ඒ වනවිට විවිධ වාර්තා පළව තිබූ අතර පැතිරී තිබුණු එම වාර්තා සනාථ කරමින් 2009 නොවැම්බර් 29 වැනි දින කොළඹ දී පළමුවරට මාධ්‍ය හමුවක් පවත්වමින් තමන් ජනාධිපතිවරණයට තරග කරන බව ප්‍රකාශයට පත් කළේය. කෙසේ වෙතත් පැවති ඡන්දයේ ප්‍රතිඵලය අනුව සරත් ‍ෆොන්සේකා මහතා‍ ඡන්ද 4,110,176 ක් ලබාගත් අතර එය ප්‍රතිශතයක් ලෙස ගත් කළ 40 . 14% ක් වේ. ඒ අනුව මහින්ද රාජපක්ෂ මහතා වැඩි ඡන්ද 1,817,541 ලබ‍ාගනිමින් 06 වන විධායක ජනාධිපති ලෙස තේරී පත්විය. ජනාධිපතිවරණයේ දී ලද පරාජයෙන් පසු හමුදා සේවයේ සිටියදී කරන ලද මිලදීගැනීම් හා හමුදාව හැරගිය සෙබළුන් සේවයේ යොදවාගැනීමේ චෝදනා මත 2010 පෙබරවාරි මස 09 වන දින සරත් ෆොන්සේකා මහතා හමුදාව විසින් අත්අඩංගුවට ගන්නා ලදී. ඉන් ඉක්බිතිව විවිධ චෝදනා යටතේ ඔහුට නඩු පැවරුණු අතර යුද අධිකරණය හමුවේ ගොනු කරන ලද චෝදනා වලට වරදකරු වූ ඔහුගේ වසර දෙක හමාරක සිර දඬුවම් කාලය ඉකුත් අප්‍රේල් මස 26 වෙනිදායින් අවසන් විය.එහෙත් යුද හමුදාවෙන් පලාගිය සෙබළුන් සේවයේ යොදවා ගත් බවට චෝදනා කරමින් ඔහුට එරෙහිව පවරන ලද නඩුවට අදාළව ඔහුට ඇප ලැබුණද තීන්දුව තවමත් ප්‍රකාශයට පත්කොට නැත. කෙසේ වෙතත් ෆොන්සේකා මහතාට හිමිව ඇත්තේ ආණ්ඩුක්‍රම ව්‍යවස්ථාවේ 34(1)ඇ වගන්තියට අනුව කොන්දේසි සහිත සමාවක් බව නීතිපතිනි,ජනාධිපති නීතිඥ ඊවා වනසුන්දර මහත්මිය පවසයි. එහෙත් ෆොන්සේකා මහතාගේ ප්‍රජා අයිතිය අහෝසි කර නැති බවත් ඒ නිසාම ඡන්දය ප්‍රකාශ කිරීම,ජනතාව ඇමතීම,රැස්වීම්වලට සහභාගීවීම,ජනමාධ්‍යයට අදහස් පළකිරීම..ආදී සියලුම ප්‍රජා අයිතීන් ඔහුට හිමිවන නමුත් වසර 7 ක් යනතුරු මැතිවරණවලට තරග කිරීමට අවස්ථාව හිමි නොවන බව නීතිපතිනිය පුවත්පතකට පෙන්වා දී ඇත.", "URL": "https://sinhala.adaderana.lk/news.php?nid=24461", "Category": null, "Parent URL": null}