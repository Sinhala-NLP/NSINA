{"Source": "Adaderana", "Timestamp": "May 3, 2018 03:33 pm", "Headline": "සැකකරුවෙක් අත්අඩංගුවට ගන්න පොලීසිය මහජන සහය පතයි ", "News Content": "පුද්ගලයින් 11 දෙනෙකු පැහැරගෙන ගොස් නීතිවිරෝධී ලෙස රඳවා තබාගෙන කප්පම් ලබාගෙන ඝාතනය කිරීමේ සිද්ධිය සම්බන්ධයෙන් අවශ්‍ය කරන සැකකරුවෙකු අත්අඩංගුවට ගැනීම සඳහා මහජන සහය අපේක්ෂා කරන බව පොලිසිය පවසයි. පොලිස් මාධ්‍ය ප්‍රකාශක කාර්යාලය සඳහන් කළේ එම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව සිදුකරන විමර්ශනයට අදාළව මේ වන විට නාවික හමුදා නිලධාරීන් කිහිපදෙනෙකු අත්අඩංගුවට ගෙන ඇති බවයි. සිද්ධියට අදාළ තවත් සැකකරුවෙකු වන හිටපු නාවික හමුදා ලුතිනන් කමාන්ඩර් හෙට්ටිආරච්චි මුදියන්සේලාගේ චන්දන ප්‍රසාද් හෙට්ටිආරච්චි නොහොත් නේවි සම්පත් නැමැත්තා අත්අඩංගුවට ගැනීමට අවශ්‍යව පවතින අතර ඒ සඳහා කොටුව මහේස්ත්‍රාත් අධිකරණයෙන් මේ වන විට විවෘත වරෙන්තුවක් ද නිකුත් කර ඇති බව පොලිසිය පවසයි. වැල්ලම්පිටිය වෙන්නවත්ත ප්‍රදේශයේ පදිංචිකරුවෙකු වන ඔහු 41 හැවිරිදි අයෙකු බව සඳහන්ය. සැකකරු සම්බන්ධයෙන් තොරතුරක් දන්නේ නම් 0112 24 22 176, 0112 23 20 141 හෝ 0112 23 93 621 යන දුරකතන අංකවලට දැනුම් දෙන ලෙස පොලිස් මාධ්‍ය ප්‍රකාශක කාර්යාලය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=88458", "Category": null, "Parent URL": null}