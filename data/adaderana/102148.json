{"Source": "Adaderana", "Timestamp": "January 10, 2019 07:22 pm", "Headline": "කොන්ක්‍රීට් කණුවක් කඩා වැටි සිසුවෙක් මියයෑමට එරේහිව විදුහල්පති අත්අඩංගුවට ගන්න ඉල්ලා විරෝධතාවක්", "News Content": "පලාගල බුදුගෙහින්න මහා විද්‍යාලයේ ප්‍රමිතියෙන් තොර ඉදිකිරීමක් හිස මත කඩා වැටී පාසල් සිසුවෙකු මිය යාමේ සිද්ධිය මෙරට අධ්‍යාපන බලධාරීන්ගේ අවධානයට ලක්විය යුතුම සිද්ධියක් පිළිබඳ පුවතකි. කෙසේ වෙතත් එම සිද්ධිය සම්බන්ධයෙන් විද්‍යාලයේ විදුහල්පති සහ අදාල පෙදරේරුවාව අත්අඩංගුවට ගන්නා ලෙස බලකරමින් මව්පියන් අද පාසල අසලදී නොසන්සුන් ලෙස හැසිරුණි. අනුරාධපුර පලාගල ප්‍රාදේශීය ලේකම් කොට්ඨාසයේ බුදුගෙහින්න මහා විද්‍යාලයේ ක්‍රී‍ඩාංගණයේ අලුතෙන් ඉදි කෙරෙමින් තිබූ ‍ක්‍රී‍ඩා මන්ඩපයේ කොන්ක්‍රීට් කණුවක් හිස මත ඇද වැටීමෙන් පාසල් සිසුවෙකු ඊයේ මියගොස් තිබුණි. මෙසේ මියගියේ ගල්කිරියාගම බුදුගේහින්න ප්‍රදේශයේ පදිංචි එල් .කේ .පසිඳු ක්‍රිෂාන් කරුණාතිලක නැමැති මේ වසරේ අ.පො.ස සාමාන්‍ය පෙළ විභාගයට පෙනී සිටීම‍ට නියමිතව සිටි සිසුවෙකි. පාසල නිමවීමෙන් පසු තම මිතුරන් සමඟ අත්පන්දු ක්‍රීඩාව සහ පාපන්දු ක්‍රීඩාව පුහුණු වෙමින් සිටි ක්‍රිෂාන් ක්‍රීඩාංගණය ආසන්නයේ ඉදිකරමින් තිබූ ක්‍රීඩා මණ්ඩපය ආසන්නයට පැමිණ ඇත්තේ ගිමන් හැරීමටයි. එම අවස්ථාවේ කොන්ක්‍රීට් කණුව සිසුවාගේ හිස මතට කඩා වැටුණු බව සිද්ධිය දුටුවන් පවසයි. බරපතළ තත්ත්වයේ තුවාල ලැබූ පාසල් සිසුවා ගලේවෙල ප්‍රාදේශීය රෝහලට රැගෙන එන විටත් මිය ගොස් තිබූ බව රෝහල් ප්‍රකාශකයෙකු සඳහන් කළේය. කෙසේවෙතත් සිද්ධිය වු ස්ථානයට රැස් වූ දෙමව්පියෝ ක්‍රීඩා මණ්ඩපයේ සවිකර තිබූ අනිත් කණු කීහිපයක් පෙරළා එම ස්ථානයට ගිය මාධ්‍යවේදීන්ට පෙන්වා දුන්නේ මෙම කොන්ක්‍රීට් කණු පොළොවට හෝ එහි අඩිතාලමට කිසිදු සම්බන්ධතාවයක් නොමැතිව ඉතා අනාරක්ෂිත ලෙස ඉදිකර තිබුණු ආකාරයයි. මියගිය සිසුවාගේ පශ්චාත් මරණ පරීක්ෂණය අද කැකිරාව වැඩබලන මහේස්ත්‍රාත්වරයා හමුවේ පාසලේදී සිදු කෙරුණි. කෙසේවෙතත් විදුහල්පතිවරයා සහ පෙදරේරුවරයා අත්අඩංගුවට ගන්නා ලෙස පොලිසියට බල කරමින් මව්පියන් පාසල තුළ සිය විරෝධය පළ කළේය. පසුව අධ්‍යාපන බලධාරීන් විදුහල්පතිවරයා වාහනයකින් විද්‍යාලයෙන් පිටතට රැගෙන යෑමට උත්සාහ කිරීමත් සමඟ මව්පියන් නෙසන්සුන් විය. එම අවස්ථාවේදී ගල්කිරියාගම පොලිසියේ ස්ථානාධිපතිවරයා ඇතුළු පොලිස් නිලධාරීන් ඔවුන්ව සමථයකට පත් කිරීමට උත්සහ කළේය. අනතුරුව පොලිසිය මැදිහත් වී පාසලේ විදුහල්පතිවරයා පිටතට රැගෙන යනු ලැබීය. මේ අතර අද දින බුදුගේහින්න මහා විද්‍යාලයේ සිද්ධිය සොයා බැලීම සඳහා උතුරු මැද පළාත් ආණ්ඩුකාර සරත් ඒකනායක මහතා ඇතුළු කණ්ඩායමක් විදුහලට පැමිණි අතර ඔහු මාධ්‍යට සඳහන් කළේ අනාරක්ෂිත ලෙස මෙම ඉදිකිරීම් සිදු කිරීම පිළිබඳව වහාම පරීක්ෂණයක් පවත්වන බවයි.", "URL": "https://sinhala.adaderana.lk/news.php?nid=102148", "Category": null, "Parent URL": null}