{"Source": "Adaderana", "Timestamp": "November 26, 2017 03:00 pm", "Headline": "රත්තරන් සහ ආයුධ සොයා මුලතිව් සෝදිසි මෙහෙයුම් ", "News Content": "එල්. ටි. ටි.ඊ සංවිධානය වළ දමා ඇති ආයුධ හා රත්රන් සම්බන්ධයෙන් ලද තොරතුරක් මත අද (26) මුලතිව්,සුගන්ධිපුරම් නිරෝජන් ක‍්‍රීඩාංගනයේ ස්ථාන කිහිපයක් හැරීම සිදුකළ බව මුලතිව් පුදුකුඩිඉරිප්පු පොලිසිය පැවසීය. මුලතිව් මහේස්ත‍්‍රාත් අධිකරණයෙන් ලබාගත් නියෝග යටතේ ක‍්‍රීඩාංගනය හාරා බැලූ නමුත් අදාළ ස්ථානයේ තිබි ආයුධ හෝ රත්රන් කිසිවක් හමුනොවු බව පොලිසිය ප්‍රකාශ කළේය. අධිකරණ නියෝග යටතේ පොලිස් විශේෂ කාර්ය බළකා බෝම්බ නිශ්ක‍්‍රීය අංශය විසින් අදාළ ස්ථානයේ කැනීම් සිදුකළ බව පොලිසිය පැවසීය. යුද්ධයේ අවසන් සමයේ පළාගිය එල්. ටි. ටි.ඊ සාමාජිකයින් විසින් නැවත ප‍්‍රයෝජනයට ගත හැකි බවට සිතා මුලතිව් ප‍්‍රදේශයේ රහසිගත ස්ථානවල ආයුධ හා රත්රන් තොග වළදමා ගොස් ඇති බව සඳහන්ය. සිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=80573", "Category": null, "Parent URL": null}