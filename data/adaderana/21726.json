{"Source": "Adaderana", "Timestamp": "January 29, 2012 03:09 pm", "Headline": " බූස්සේ එල්.ටී.ටී.ඊ සැකකරුවන් 8 ක් පුනරුත්ථාපනය ක‍රන්නැයි නියෝගයක්", "News Content": "බූස්ස කඳවුරේ රඳවා සිටි එල්.ටී.ටී.ඊ සැකකරුවන් 8 දෙනෙකු පුනරුත්ථාපනය සඳහා යොදවන මෙන් කොළඹ මහේස්ත්‍රාත් අධිකරණය ‍නියෝග කර තිබේ. ත්‍රස්ත මර්දන කාර්යාංශය මඟින් සැකකරුවන් අධිකරණයට ඉදිරිපත් කිරීමෙන් අනතුරුව මෙම නියෝගය ලබා දී ඇති බව සඳහන්වේ. පොලිසිය අධිකරණයට වාර්තාවක් ඉදිරිපත් කරමින් කියා සිටියේ වන්නි යුද ගැටුම් අවසන් වීමෙන් පසුව මෙම සැකකරුවන් වව්නියාව ප්‍රදේශයේ දී අත්අඩංගුවට ගත් බවයි. මෙම සැකකරුවන් එල්.ටී.ටී.ඊ සංවිධානයට සම්බන්ධ යුද පුහුණුව ලබා ඇතැයි පැවසූ පොලිසිය එහෙත් ඔවුන් අපරාධ ක්‍රියාවලට සම්බන්ධ වී නොමැති බව කියා සිටියේය. ඉදිරිපත් වූ කරුණු සලකා බැලූ කොළඹ මහේස්ත්‍රාත් අධිකරණ සැකකරුවන් එක් වසරක කාලයක් සඳහා පුනරුත්ථාපන ක්‍රියාවලියේ යොදවන ලෙස පොලිසියට නියෝග කර තිබේ.", "URL": "https://sinhala.adaderana.lk/news.php?nid=21726", "Category": null, "Parent URL": null}