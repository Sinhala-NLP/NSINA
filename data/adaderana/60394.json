{"Source": "Adaderana", "Timestamp": "May 22, 2016 08:28 pm", "Headline": " නිල ඇදුම් නොමැති වුවද පාසල් එන්න අවසර", "News Content": "පවතින ආපදා තත්ත්වය හේතුවෙන් පාසල් නිල ඇදුම්වලට හානි සිදුව ඇත්නම් වෙනත් සුදුසු ඇදුමකින් පාසලට පැමිණිය හැකි බව අධ්‍යාපන අමාත්‍ය අකිල විරාජ් කාරියවසම් මහතා පවසයි.මේ සම්බන්ධයෙන් සියලුම විදුහල්පතිවරුන් දැනුවත් කර ඇති බව අධ්‍යාපන අමාත්‍යවරයා සඳහන් කළේය.මේ අතර බස්නාහිර සහ සබරගමු පළාත්වල පාසල් රැසක් තවදුටත් වසා තැබීමට පළාත් අධ්‍යාපන බලධාරීන් තීරණය කර තිබේ.ආපදා තත්ත්වයෙන් බලපෑමට ලක් වූ ප්‍රදේශවල පාසල් මෙලෙස වසා තැබීමට නියමිත බව සඳහන්ය.ඒ අනුව බස්නාහිර පළාතේ පාසල් 37ක් අද(23) සහ හෙට(24) දිනය තුළ වසා තැබෙන බව පළාත් අධ්‍යාපන අමාත්‍ය රංජිත් සෝමවංස මහතා සඳහන් කළේය.කොලොන්නාව කොට්ඨාසයේ සියලුම පාසල්, කොළඹ කලාපයේ මට්ටක්කුලිය, තොටලග සහ මාලිගාවත්ත යන ප්‍රදේශවල පිහිටි පාසල් 04ක්, කඩුවෙල කොට්ඨාසයේ පාසල් 03ක්, කැළණිය කාලාපයේ පාසල් 02ක් සහ හෝමාගම කලාපයේ පාසල් 09ක් මෙලෙස වසා තැබීමට නියමිතය.සබරගමුව පළාතේ පාසල් 52ක් දින නියමයක් නොමැතිව වසා තැබීමට පළාත් අධ්‍යාපන අමාත්‍යාංශය තීරණය කර තිබේ.කෑගල්ල සහ රත්පුර දිස්ත්‍රික්කවල පාසල් 52ක් මෙලෙස වසා තැබෙනු ඇත.පැවැති අයහපත් කාලගුණ තත්ත්වය හේතුවෙන් පීඩාවට පත් ජනතාව රැදී සිටින පාසල් 33 ක් සහ අනතුරුදායක පාසල් 19ක් මෙලෙස වසා තබන බව සබරගමු පළාත් අධ්‍යාපන අමාත්‍යාංශය සඳහන් කළේය.කෑගල්ල දිස්ත්‍රික්කයේ මාවනැල්ල අධ්‍යාපන කලාපයේ පාසල් 22ක්, දෙහිඕවිට අධ්‍යාපන කලාපයේ පාසල් 17ක් සහ කෑගල්ල අධ්‍යාපන කලාපයේ පාසල් 07ක් වසා තැබෙයි.රත්නපුර අධ්‍යාපන කලාපයේ පාසල් 06ක් නැවත දැනුම් දෙනතුරු වසා දමා ඇති බව පළාත් අධ්‍යාපන අමාත්‍යාංශය සඳහන් කළේය.මේ අතර වයඹ පළාතේ පාසල් 03ක් පමණක් අද දිනයේ වසා තැබෙන බව පළාත් අධ්‍යාපන අමාත්‍ය සන්ධ්‍යා රාජපක්ෂ මහතා පවසයි.ඒ අනුව නීළබැම්ම ප්‍රථමික විද්‍යාලය, එළුවන්කුලම සිංහල කණිෂ්ඨ විද්‍යාලය සහ පුලියන්කුලම කණිෂ්ඨ විද්‍යාලය වසා තිබීමට නියමිතය.කෙසේවෙතත් අද දිනයේ සෙසු පාසල් සුපුරුදු පරිදි ක්‍රියාත්මක කෙරෙන බව අධ්‍යාපන අමාත්‍යවරයා සඳහන් කළේය.වෙසක් පොහොය සති අන්තයේ යෙදී තිබුණ ද අද දිනය නිවාඩු දිනයක් බවට පත් කර නොමැති බව අධ්‍යාපන අමාත්‍යවරයා සඳහන් කළේය.එමෙන්ද අද දිනයේ රාජ්‍ය සේවකයින්ට නිවාඩු දිනයක් නොවන බව ද රාජ්‍ය පරිපාලන හා කළමනාකරණ අමාත්‍යාංශය පවසයි.එහි ලේකම් ජේ දැඩැල්ලගේ මහතා සඳහන් කළේ සාමාන්‍ය පරිදි සියලු රාජ්‍ය ආයතනවල කටයුතු සිදු කරන බවයි.", "URL": "https://sinhala.adaderana.lk/news.php?nid=60394", "Category": null, "Parent URL": null}