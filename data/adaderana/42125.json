{"Source": "Adaderana", "Timestamp": "March 27, 2014 09:16 pm", "Headline": "ජාත්‍යන්තර පරීක්ෂණයක් සැලසුම් කර ඇත්තේ ආණ්ඩුව පෙරළීමට ඕන අයයි", "News Content": "ශ්‍රී ලංකාවට අදාළව ජාත්‍යන්තර පරීක්ෂණයකට සැලසුම් කර ඇත්තේ ශ්‍රී ලංකා රජය පෙරළීමට අවශ්‍යතාව ඇති පක්ෂ විසින් බව විදේශ කටයුතු අමාත්‍ය, මහාචාර්ය ජී.එල් පීරිස් මහතා පවසයි. එසේම අමෙරිකා එක්සත් ජනපදය විසින් ගෙන එනු ලැබූ මෙම යෝජනාව සදාචාරත්මක නොවන හා පෙර එළඹි තීරණවලින් පරිපූර්ණ යෝජනාවක් බව හෙතෙම කියා සිටින වග රජයේ ප්‍රවෘත්ති දෙපාර්තමේන්තුව උපුටා දක්වයි. ශ්‍රී ලංකාවේ යුද්ධය නිමාවූ වහාම යුද අපරාධ පිළිබඳ විමර්ශනයක් සිදුකළ යුතු බව එක්සත් ජාතීන්ගේ මානව හිමිකම් කොමසාරිස්වරිය වන නවනීදන් පිල්ලෙයි මහත්මිය ප්‍රකාශ කළ බව අමාත්‍යවරයා සිහිපත් කරයි. එසේ ප්‍රකාශ කළ කෙනාටම ශ්‍රී ලංකාව සම්බන්ධයෙන් චෝදනා විමර්ශනය කිරීමට ඉඩ ප්‍රස්ථාව සැලසීම ගැටළු සහගත බව අමාත්‍යවරයා වැඩිදුරටත් කියා සිටියි. කෙසේ වෙතත් මේවන විට ශ්‍රී ලංකාවේ සිදුවීයයි කියනු ලබන යුද අපරාධවලට අදාළව ජාත්‍යන්තර පරීක්ෂණයක් සිදුකළ යුතු බවට වන යෝජනාව වැඩි ඡන්ද 11 න් සම්මත වී තිබේ.", "URL": "https://sinhala.adaderana.lk/news.php?nid=42125", "Category": null, "Parent URL": null}