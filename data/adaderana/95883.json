{"Source": "Adaderana", "Timestamp": "September 10, 2018 08:36 pm", "Headline": "විදෙස් නාවිකයෙකුගේ දිවි බේරූ නාවික මෙහෙයුමක්", "News Content": "රෝගාතුර විදේශ නාවිකයෙකු වෛද්‍ය ප්‍රථිකාර සඳහා කඩිනමින් අද(10) ගොඩබිමට රැගෙන ඒමට නාවික හමුදාව කටයුතු කර තිබේ. නාවික හමුදාවට ලැබුණු තොරතුකට අනුව Bow Harmony නම් ඉන්ධන නෞකාවේ සිටි රෝගාතුර නාවිකයෙකු මෙලෙස වෛද්‍ය ප්‍රථිකාර සඳහා කඩිනමින් ගොඩබිමට රැගෙන විත් ඇත. නොර්වේ ධජය යටතේ යාත්‍රා කරමින් තිබූ එම නෞකාවේ තුවාල ලැබූ පුද්ගලයෙකු සිටින බැව් නාවික හමුදාවට තොරතුරු ලැබී ඇත. එම තොරතුරු ලද විගස බටහිර නාවික විධානයට අනුයුක්ත වේග ප්‍රහාරක යාත්‍රාවක් රෝගියා රැගෙන ඒම සඳහා පිටත් කර යැවීමට නාවික හමුදාව කටයුතු කර ඇත. ඒ අනුව කොළඹ ප්‍රදීපාගාරයේ සිට නාවික සැතපුම් 28 ක් බටහිර දෙසින් වූ මුහුදු ප්‍රදේශයේදී එම රෝගියා වේග ප්‍රහාරක යාත්‍රාව වෙත නංවාගෙන නිරුපද්‍රිතව කොළඹ වරාය වෙත රැගෙන විත් තිබේ. ඉන් අනතුරුව ඔහු වෛද්‍ය ප්‍රථිකාර සඳහා කොළඹ පෞද්ගලික රෝහලක් වෙත ඔහු ඇතුළත් කිරීමට කටයුතු කර තිබේ.", "URL": "https://sinhala.adaderana.lk/news.php?nid=95883", "Category": null, "Parent URL": null}