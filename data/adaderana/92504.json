{"Source": "Adaderana", "Timestamp": "July 13, 2018 03:59 pm", "Headline": "ජනාධිපති හිටපු කාර්ය මණ්ඩල ප්‍රධානී සහ රාජ්‍ය දැව සංස්ථාවේ හිටපු සභාපති යළිත් රිමාන්ඩ්", "News Content": "රුපියල් කෝටි 2 ක අල්ලසක් ලබා ගත් බවට චෝදනා එල්ල වී ඇති ජනාධිපති හිටපු කාර්ය මණ්ඩල ප්‍රධානී අයී.එච්.කේ මහානාම සහ රාජ්‍ය දැව සංස්ථාවේ හිටපු සභාපති පී.දිසානායක යන අය තවදුරටත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. අදාළ නඩුව අද කැඳවූ අවස්ථාවේ විත්තියේ නීතිඥවරු අධිකරණය හමුවේ දීර්ඝ ලෙස කරුණු දක්වමින් සැකකරුවන් දෙදෙනාට ඇප ලබාදෙන ලෙස ඉල්ලා සිටි බව අද දෙරණ අධිකරණ වාර්තාකරු පැවසීය. සැකකරුවන් දෙදෙනාගේ අයහපත් සෞඛ්යද තත්ත්වය සහ නීතිමය කරුණු සලකා ඔවුන්ට ඇප ලබදෙන ලෙස නීතිඥවරුන් ඉල්ලා ඇත. නීතිඥවරුන්ගේ එම ඉල්ලීමට ප්‍රතිචාර දැක්වූ අල්ලස් කොමිසම සැකකරුවන් නඩු විභාගය අවසන් වන තුරු රක්ෂිත බන්ධනාගාර ගත කිරිමට මීට පෙර නඩු දිනයකදී මහේස්ත්‍රාවරයා නියෝග කර ඇති බව පෙන්වා දී තිබේ. කරුණු සැලකිල්ලට ගත් කොළඹ ප්‍රධාන මහේස්ත්‍රාත් රංග දිසානායක මහතා සැකකරුවන් ලබන 24 වනදා දක්වා රක්ෂිත බන්ධනාගාර ගත කිරිමට නියෝග කළ අතර ඇප ඉල්ලීම සම්බන්ධයෙන් නියෝගය එදින නිකුත් කරන බවට දැනුම්දුන් බව අද දෙරණ වාර්තාකරු සඳහන් කළේය. කන්තලේ සීනි සමාගමට අයත් යන්ත්‍රෝපකරණ පවරා දීම සඳහා ඉන්දීය ව්‍යාපාරිකයෙකුගෙන් රුපියල් මිලියන 540 ක මුදලක් අල්ලස් වශයෙන් ඉල්ලා එය රුපියල් මිලියන 100 දක්වා අඩුකර ඉන් මිලියන විස්සක් ලබා ගත් අවස්ථාවේදී මෙම සැකකරුවන් දෙදෙනා අල්ලස් කොමිසම විසින් අත්අඩංගුවට ගෙන තිබිණි.", "URL": "https://sinhala.adaderana.lk/news.php?nid=92504", "Category": null, "Parent URL": null}