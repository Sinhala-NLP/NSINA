{"Source": "Adaderana", "Timestamp": "May 3, 2011 11:54 am", "Headline": "ටී. එන්. ඒ දේශපාලන විසඳුමක් ගැන බ්ලේක් සමග සාකච්ඡා කරයි", "News Content": "උතුරු, නැගෙනහිර දෙමළ ජනතාවගේ වත්මන් තත්ත්වය පිළිබඳව දකුණු හා මධ්‍යම ආසියාතික කටයුතු භාර අමෙරිකානු සහකාර රාජ්‍ය ලේකම් රොබට් ඕ බ්ලේක් මහතා දැනුවත් කළ බව ද්‍රවිඩ ජාතික සන්ධානයේ පාර්ලිමේන්තු කණ්ඩායම් නායක ආර්. සම්බන්ධන් මහතා පවසයි. ඊයේ(02) රාත්‍රියේ දිවයිනට පැමිණි රොබට් ඕ බ්ලේක් මහතා සහ දෙමළ ජාතික සන්ධානය අතර පැවති විශේෂ සාකච්ඡාවකදී මෙම කරුණු සඳහන් කළ බව ඔහු පෙන්වාදුන්නේය. ඊයේ රාත්‍රී පැය එකහාමාරක පමණ කාලයක් මෙම සාකච්ඡාව පැවති බව සම්බන්ධන් මහතා ප්‍රකාශ කළේය. දෙමළ ජාතික සන්ධානය නියෝජනය කරමින් ආර්. සම්බන්ධන් මහතා මෙම සාකච්ඡාව සඳහා සහභාගී වී තිබේ. ශ්‍රී ලංකා‍ව තුළ දෙමළ ජනතාවගේ අයීතීන් වෙනුවෙන් දේශපාලන විසඳුමක් ලබාදීම සම්බන්ධයෙන් ද රොබට් ඕ බ්ලේක් මහතා සමඟ දීර්ඝ වශයෙන් සාකච්ඡා කර ඇති බව සඳහන්ය. මේ අතර දෙදින නිල සංචාරයක් සඳහා ‍දිවයිනට පැමිණ තිබෙන අමෙරිකානු සහකාර ලේකම් බ්ලෙක් මහතා අද(03) උතුරේ සංචාරයක නිරත වීමට ද නියමිත බව වාර්තා වේ.", "URL": "https://sinhala.adaderana.lk/news.php?nid=15854", "Category": null, "Parent URL": null}