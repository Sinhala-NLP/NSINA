{"Source": "Adaderana", "Timestamp": "July 30, 2012 02:04 pm", "Headline": "අම්බලන්ගොඩ ඩිපෝවේ බස් හිටිගමන් නැවතිලා", "News Content": "අම්බලන්ගොඩ ඩිපෝවට අයත් බස් රථ කිහිපයක් ධාවනය කළ නොහැකි තත්ත්වයට පත්ව තිබේ. දින කිහිපයක සිට එම බස් රථ සඳහා භාවිත කළ ඩීසල් වල බලපෑමක් හේතුවෙන් මෙම තත්ත්වය හට ගෙන ඇති බව ඩිපෝ සේවකයින් පවසයි. මේ හේතුවෙන් අම්බලන්ගොඩ සිට ක්‍රියාත්මක වන නුවරඑළිය , මහියංගණය සහ අම්පාර ඇතුළු ලංගම දුර ගමන් සේවා ඇණ හිට තිබේ. මේ සම්බන්ධයෙන් කළ විමසීමක දී ඩිපෝවේ ප්‍රකාශකයෙකු කියා සිටියේ අදාළ බස් රථ අක්‍රීය වීමට හේතුව මෙතෙක් අනාවරණය වී නොමැති බවයි. කෙසේ වෙතත් මේ වන විට ඩීසල් සාම්පල් ඛනිජ තෙල් සංස්ථාවට යොමු කර ඇති අතර බස් රථ පරීක්ෂාව සඳහා අදාළ සමාගම වෙත දැනුම් දී තිබේ. එහෙත් පසුගිය කාලය තුළ ඩීසල් භාවිතය හේතුවෙන් වාහන අක්‍රීය වන බවට පැතිර යන තොරතුරු පිළිගත නොහැකි බව ඛනිජ තෙල් සංස්ථාව ප්‍රකාශ කරයි. එහෙත් එවැනි පැමිණිලි ලැබුණහොත් පරීක්ෂණ සිදුකරන බව එම සංස්ථාව නිවේදනයක් නිකුත් කරමින් කියා තිබිණි.", "URL": "https://sinhala.adaderana.lk/news.php?nid=26187", "Category": null, "Parent URL": null}