{"Source": "Adaderana", "Timestamp": "December 17, 2017 02:46 pm", "Headline": " අවුරුදු 40කට පස්සේ පුරා විද්‍යා දෙපාර්තමේන්තුවෙන් අලුත් වැඩක්", "News Content": "මුලතිව් දිස්ත්‍රික්කයේ - කුමුලමුනේ ප්‍රදේශයේ පිහිටි පුරාවිද්‍යා ස්ථාන හඳුනාගෙන ඒවා තහවුරු කිරීමට වසර 40 කට පසුව පුරා විද්‍යා දෙපාර්තමේන්තුව පියවර ගෙන තිබේ. ඒ අනුව කුමුලමුනේ ප්‍රදේශයේ සිට කිලෝමීටර් දහයක් පමණ දුරින් පිහිටි කුරුදුමලේ ප්‍රදේශයේ පුරාවිද්‍යා ස්ථාන පරීක්ෂා කරණ මෙන් පුරාවිද්‍යා අධ්‍යක්ෂ ජනරාල් පී.බී,මණ්ඩාවල මහතා හා සහකාර අධ්‍යක්ෂ(වන්නි ) ඩී.එම්.පියතිලක බණ්ඩා යන මහත්වරුන්ගේ උපදෙස් මත ප්‍රාදේශීය ගවේශන නිලධාරී එස්,එම්.වික්‍රමසිරි පියදාස මහතා පසුගියදා එම ප්‍රදේශයේ නිරීක්ෂණ චාරිකාවක් සිදු කොට තිබේ. ප්‍රදේශයේ වන සතුන්ගේ තර්ජන හා දෙමළ වැසියන් පුරාවිද්‍යා නිලධාරීන් නොහදුණන නිසා මෙම නිරීක්ෂණ චාරිකාවට යුද හමුදාවේ හා පොලීසියේ සහයද පුරා විද්‍යා නිලධාරීන්ට ලබා ගැනීමට සිදුව ඇත. යුද සමයේදී මෙම ප්‍රදේශවල පිහිටි පුරාවස්තු රැසක්ම විනාශ වී ගොස් ඇති අතර කුමුලමුනේ කුරුදුමලේ කන්ද ආශ්‍රිතව පොකුණු,කොරවක්ගල්,ඇතුළු පුරාවිද්‍යා නටබුන් රැසක් සොයා ගැනීමට වික්‍රමසිරි පියදාස මහතාට හැකි වී තිබේ. මේ වන විට මුලතිව් දිස්ත්‍රික්කය සඳහා පුරා විද්‍යා කාර්යාලයක් පිහිටුවා එම කලාපය බාර නිලධාරියා වශයෙන් ජනක ප්‍රසන්න මහතා පත් කොට ඇති අතර ඉදිරි කාලයේදී මෙම ප්‍රදේශයේ පුරාවිද්‍යා ස්ථාන කැණීම් කොට තහවුරු කිරීමට බලාපොරොත්තු වෙයි.", "URL": "https://sinhala.adaderana.lk/news.php?nid=81664", "Category": null, "Parent URL": null}