{"Source": "Adaderana", "Timestamp": "July 4, 2015 12:36 pm", "Headline": "එ.ජා.පයෙන් තරඟ කිරීම ගැන තවම තීරණයක් නෑ ", "News Content": "ඉදිරි මැතිවරණයේදී එක්සත් ජාතික පක්ෂය සමඟ එක්ව මැතිවරණයට ඉදිරිපත් විම සම්බන්ධයෙන් මෙතෙක් අවසන් තීරණයක් ගෙන නොමැති බව ශ්‍රී ලංකා මුස්ලිම් කොංග්‍රසය පවසයි. මුස්ලිම් කොංග්‍රසයේ ජාතික සංවිධායක ශෆීක්අල් රජබ්දීන් පැවසුවේ ඒ සඳහා වන සාකච්ඡා තවමත් අවසන්ව නොමැති බවයි. කෙසේවෙතත් මේ සම්බන්ධයෙන් ඉදිරි දින කිහිපය තුළ අවසන් තීරණයක් ගන්නා බවද ඔහු සඳහන් කළේය. මේ වන විටත් එක්සත් ජාතික පක්ෂය සමඟ එක්ව තරඟ වැදිමට මුස්ලිම් කොංග්‍රසයට ආරාධනා ලැබී ඇති බව ජාතික සංවිධායකවරයා සඳහන් කළේය. එහෙත් මේ පිළිබඳව තම පක්ෂයේ නියෝජිතයන් සමඟ සාකච්ඡා කර අවසන් තිරණයක් ගත යුතුව පවතින බව සඳහන් කළ රජබ්දින් මහතා පවසා සිටියේ තම පක්ෂ නියෝජිතයන් ඉදිරි මහ මැතිවරණයට මුස්ලිම් කොංග්‍රසය තනිවම තරඟ කළ යුතු බවට යෝජනාවක් ඉදිරිපත් කර ඇති බවයි.ඊයේ(03) දිනයේදී තම පක්ෂ නියෝජිතයන්ගේ විශේෂ සාකච්ඡාවක් පැවැත්විමට නියමිතව තිබුණද එය නොපැවැත්වූ බව සඳහන් කළ රජබ්දීන් මහතා ඉදිරි දින කිහිපය තුළ මේ පිළිබඳව අවසන් තීරණයක් ගන්නා බවද වැඩිසුරටත් සඳහන් කළේය.", "URL": "https://sinhala.adaderana.lk/news.php?nid=52428", "Category": null, "Parent URL": null}