{"Source": "Adaderana", "Timestamp": "October 25, 2017 09:00 pm", "Headline": "මනස හදන හැටි බලන්න සුව ඇමතිගෙන් ඇරයුමක්", "News Content": "මානසික සෞඛ්‍ය පිළිබඳව ශ්‍රී ලංකාව ගෙන ඇති ක්‍රියාමාර්ග පිළිබඳව නිරික්ෂණය කිරිම සඳහා අනෙකුත් රටවලට ආරාධනය කරන බව සෞඛ්‍ය පෝෂණ හා දේශීය වෛද්‍ය අමාත්‍ය වෛද්‍ය රාජිත සේනාරත්න මහතා සෙසු සමාජික රටවලින් ඉල්ලා සිටියි. සෞඛ්‍ය අමාත්‍යවරයා මෙම ඉල්ලීම සිදු කළේ උරුගුවේ මොන්ටිවීඩියෝ අගනුවර දී පැවැත්වෙන බෝනොවන රෝග මැඩපැවැත්වීම පිළිබඳ ගෝලීය සම්මන්ත්‍රණයට එක්වෙමිනි. ලෝක සෞඛ්‍ය සංවිධානය සහ උරුගුවේ ජනාධිපතිවරයා සංවිධානය කළ බෝනොවන රෝග මැඩපැවැත්වීම පිළිබඳ ගෝලීය සම්මන්ත්‍රණය උරුගුවේ මොන්ටිවීඩියෝ අගනුවර දී ලෝක සෞඛ්‍ය සංවිධානයේ අධ්‍යක්ෂ ජනරාල් වෛද්‍ය ටෙඩ්රොස් ඇඩනොම් ගේබ්රියසස් මහතාගේ ප්‍රධානත්වයෙන් පැවැත්විණි. විවිධ රටවල් නියෝජනය කරමින් ජනාධිපතිවරුන් 05 දෙනෙකු සහ සෞඛ්‍ය අමාත්‍යවරුන් 18 දෙනෙකු එම සම්මන්ත්‍රණයට සහභාගි වී ඇත. සෞඛ්‍ය අමාත්‍යවරුන්ගේ සමුළුව අමතමින්ල බෝ නොවන රෝග පාලනය කිරීම සඳහා ශ්‍රී ලංකාව ගෙන ඇති ක්‍රියාමාර්ග පිළිබඳව අදහස් දැක් වු සෞඛ්‍ය අමාත්‍ය රාජිත සේනාරත්න මහතාගේ කතාව ලෝක සෞඛ්‍ය සංවිධාන නියෝජිතයින් පිළිගැනීමට ලක් කරන ලදිග එමෙන්ම ශ්‍රී ලංකාව තුළ මානසික සෞඛ්‍ය ශක්තිමත් කිරීමට ගෙන ඇති වැඩපිළිවෙළෙහි ප්‍රගතිය පිළිබඳව ද සෞඛ්‍ය අමාත්‍යවරයා මෙහිදී අදහස් දැක්වීය. සෑම දිස්ත්‍රික්කයක ම මානසික වෛද්‍ය උපදේශකවරුන් පත් කිරීමට ද පියවර ගෙන තිබෙන අතර ම මානසික සෞඛ්‍ය සඳහා වන වෛද්‍ය නිලධාරී තනතුරක් නිර්මාණය කිරීම සැළකිය යුතු වර්ධනයක් බවත් මේ වනවිට එවැනි නිලධාරීන් 252 ක් දිවයින පුරා සේවය කරන බවත් ප්‍රකාශ කළේය. ප්‍රථම වරට 2015 වසරේ දී මධ්‍යම රජය අයවැයෙන් මානසික සෞඛ්‍ය උදෙසා රුපියල් මිලියන 50 ක මුදලක් වෙන් කරනු ලැබු අතර ම එය අඛණ්ඩව ලබාදීම රජයේ අරමුණ බව පෙන්වාදුන් සෞඛ්‍ය අමාත්‍යවරයා අංගොඩ ජාතික මානසික සෞඛ්‍ය විද්‍යායතනය සංවර්ධනය කර ඇති අතර රෝගී සත්කාරක සේවාව ද විධිමත් කර තිබෙන බවත් පෙන්වා දුන්නේය.", "URL": "https://sinhala.adaderana.lk/news.php?nid=79140", "Category": null, "Parent URL": null}