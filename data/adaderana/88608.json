{"Source": "Adaderana", "Timestamp": "May 6, 2018 11:04 am", "Headline": "අපජලය පවිත්‍රකිරීමේ ව්‍යාපෘතිය සම්බන්ධයෙන් දැනුවත් කිරීමේ රැස්වීමක් කුරුණෑගලදී", "News Content": "විසල් කුරුණෑගල ජලසම්පාදන හා අපජලය පවිත්‍රකිරීමේ ව්‍යාපෘතිය සම්බන්ධයෙන් දැනුවත් කිරීමේ රැස්වීමක් නගර සැලසුම් හා ජලසම්පාදන අමාත්‍ය, ශ්‍රී ලංකා මුස්ලිම් කොංග්‍රස් පක්ෂයේ නායක රවූෆ් හකීම් මැතිතුමාගේ නායකත්වයෙන් කුරුණෑගල ව්‍යාපෘති කාර්යාලයේදී පැවැත්විණි. එම අවස්ථාවට සමගාමීව අපජලය පවිත්‍රකිරීමේ ජලපවිත්‍රාගාරයේ නිරීක්ෂණ චාරිකාවකටද අමාත්‍යවරයා එක්විය. මෙය මේ අංශයෙන් ශ්‍රීලංකාවේදී ඉදිකොට ඇති පළමු ව්‍යාපෘතියයි. මිලියන 13,250ක පිරිවැයෙන් ඉදිකර තිබෙන මෙම ව්‍යාපෘතිය දැනට මහජන උපයෝගීතාවය වෙනුවෙන් ලබාදීමට ආසන්න අවස්ථාවේ පවතී. මෙම ව්‍යාපෘතිය මගින් කුරුණෑගල නගරාසන්නව භූගත ජලය පවිත්‍රවන අතරම, අපජලය මගින් වෙනත් ජල මූලාශ්‍රයන් අපිරිසිදුවීමද වළක්වයි. මෙම අවස්ථාවේදී ජලසම්පාදන හා ජලාපවහන මණ්ඩලයේ සභාපති කේ.ඒ. අන්සාර්, සාමාන්‍යධිකාරි දීප්ති සුමනසේකර, ඇමැතිතුමාගේ පෞද්ගලික ලේකම් එම්. නයිමුල්ලාහ්, ව්‍යාපෘතිය කළමනාකරු ටී.වී. මෙදවත්ත, උසස් නිලධාරීන් හා මාධ්‍යවේදීන් සහභාගි වූහ.", "URL": "https://sinhala.adaderana.lk/news.php?nid=88608", "Category": null, "Parent URL": null}