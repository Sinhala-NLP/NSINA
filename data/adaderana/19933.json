{"Source": "Adaderana", "Timestamp": "November 11, 2011 01:30 pm", "Headline": "සාර්ක් සහයෝගීතාවය වර්ධනයට ගිවිසුම් 5 ක්", "News Content": "17 වන සාර්ක් රාජ්‍ය නායක සමුළුව අද(11) පස්වරුවේ නිමාවට පත් වේ. සමුළුව අතරවාරයේ දී සාර්ක් කලාපයේ සහයෝගීතාවය වර්ධනය කිරීමට අදාළ ගිවිසුම් 05 ට අත්සන් තැබීමට නියමිතය. සාර්ක් රාජ්‍ය නායකයන් ඉදිරියේ සාර්ක් රටවල විදේශ අමාත්‍යවරුන් එම ගිවිසුම්වලට අත්සන් තබන බව ජනාධිපති මාධ්‍ය අංශය සඳහන් කරයි. ස්වභාවික ආපදා සඳහා ක්ෂණික ප්‍රතිචාර සඳහා වු ගිවිසුම, අනුකූලතා ඇගයීම පිළිගැනීම පිළිබඳ බහුපාර්ශවික වැඩපිළිවෙළ සඳහා සාර්ක් ගිවිසුම, කලාපීය සම්මතයන් ක්‍රියාවට නැංවීම පිළිබඳ සාර්ක් ගිවිසුම මීට අයත් වේ. මීට අමතරව බීජ බැංකුවක් සඳහා වූ සාර්ක් ගිවිසුම සහ ප්‍රජාතන්ත්‍රවාදය සඳහා වු සාර්ක් ප්‍රඥප්තියට ද කලාපයේ රටවල විදේශ අමාත්‍යවරුන් විසින් අත්සන් තබනු ඇත. ශ්‍රී ලංකාව, මාලදිවයින, නේපාලය, භූතානය, ඉන්දියාව, පකිස්ථානය, බංග්ලාදේශය සහ ඇෆ්ගනිස්ථානය යන රටවල රාජ්‍ය නායකයින් සහභාගී වන සමුළුව ඊයේ(10) මාලදිව‍යිනේ දී ආරම්භ විය.", "URL": "https://sinhala.adaderana.lk/news.php?nid=19933", "Category": null, "Parent URL": null}