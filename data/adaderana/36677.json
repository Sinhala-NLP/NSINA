{"Source": "Adaderana", "Timestamp": "August 16, 2013 03:18 pm", "Headline": "හෙද නිලධාරියා ගහේ - ස්ථාන මාරුවට විරුද්ධලු", "News Content": "(පුස්තකාල ඡායා රූපයකි) මහනුවර මහ රෝහලේ හෙද නිලධාරීයෙකු ගසක් මතට නැගී විරෝධතාවක් ආරම්භ කර තිබේ. රෝහලේ හෙද නිලධාරීනියන් දෙදෙනෙකු ස්ථාන මාරු කිරීමේ සිද්ධියට විරෝධය පළ කරමින් ඔහු මෙම විරෝධතාව ආරම්භ කර ඇති බව සමස්ත ලංකා හෙද සංගමයේ මහනුවර දිස්ත්‍රික් ඒකකය පවසයි. මහනුවර මහරෝහලේ විවේකාගාරයක් සම්බන්ධයෙන් රෝහල් වෛද්‍යවරුන් සහ හෙද නිලධාරීන් අතර අර්බුදකාරී වාතාවරණයක් හටගත් අතර මේ නිසා වෛද්‍යවරුන් ඊයේ වර්ජනයක නිරත විය. මෙම වාතාවරණය හමුවේ සෞඛ්‍ය අමාත්‍යංශ බලධාරීන් සමඟ පැවැති සාකච්ඡාවලින් අනතුරුව එම වර්ජනය නතර කිරීමට ඊයේ රාත්‍රී ඔවුන් පියවර ගත්තේය. කෙසේ වෙතත් අදාළ සිද්ධිය සම්බන්ධයෙන් අමාත්‍යංශය සිදුකළ විමර්ශනයේ වාර්තාවට අනුව හෙද නිලධාරීනියන් දෙදෙනා ස්ථාන මාරු කළ යුතු බව සඳහන් නොවන බව සමස්ත ලංකා හෙද සංගමය පවසන්නේය. වෛද්‍යවරුන්ට වාසි දායක වන අයුරින් සෞඛ්‍ය අමාත්‍යංශ බලධාරීන් කටයුතු කර ඇති බවට ද ඔවුන් චෝදනා කරයි. සෞඛ්‍ය අමාත්‍යංශයෙන් මේ පිළිබඳව අද දෙරණ කළ විමසීමේදී එහි ප්‍රකාශකයෙකු පැවසුවේ වෛද්‍ය සේවා නියෝජ්‍ය අධ්‍යක්ෂ ජෙනරාල් වෛද්‍ය ආනන්ද ගුණසේකර මහතාගෙන් ඒ ගැන විමසන ලෙසයි. වෛද්‍ය ආනන්ද ගුණසේකර මහතා ඇමතු අවස්ථාවේදී ඔහු පැවසුවේ ගසට නැග විරෝධතාවේ නියැලී සිටින හෙද සේවකයාගේ ආරක්ෂාව තහවුරු කිරීමට පියවර ගන්නා ලෙස අදාළ අංශ වෙත දැනුම් දී ඇති බවයි. කෙසේ වෙතත් මහනුවර මහ රෝහලේ හටගෙන ඇති ගැටලුව පිළිබඳ වැඩිදුර තොරතුරු සැපයීම ඔහු ප්‍රතික්ෂේප කළේය.", "URL": "https://sinhala.adaderana.lk/news.php?nid=36677", "Category": null, "Parent URL": null}