{"Source": "Adaderana", "Timestamp": "April 29, 2012 11:09 am", "Headline": "අංකිත රුධිර පීඩන මාපක යන්ත්‍ර හෙට සිට සවිකෙරෙයි", "News Content": "අංකිත රුධිර පීඩන මාපක යන්ත්‍ර කොළඹ දිස්ත්‍රික්කයේ ස්ථාන කිහිපයක සවි කිරීම හෙට දිනයේ ආරම්භ කරන බව සෞඛ්‍ය අමාත්‍යාංශය පවසයි. අධි රුධිර පීඩනය නිසා පුද්ගලයින් විශාල පිරිසක් දිනපතා හෘදයාබාධ සහ ආඝාත තත්ත්වයට පත්වේ. සාමාන්‍යයෙන් වසය අවුරුදු 35 ඉක්මවු සෑම පුරුෂයෙක් හා කාන්තාවකම අඩු තරමින් සතියකට වරක්වත් තම රුධිර පීඩනය ප්‍රශස්ත මට්ටමක පවතින්නේ ද යන්න පිළිබඳව පරික්ෂා කරගැනීම සුදුසු බව සෞඛ්‍ය අමාත්‍යාංශය පෙන්වා දෙයි. මේ සඳහා වෛද්‍යවරයෙක් වෙත යොමුවිය යුතු වුව ද බොහෝ පුද්ගලයින් විධිමත් පරිදි තම රුධිර පීඩනය මැන ගැනීම සඳහා යොමුනොවන බව ‍ පෙනී ගොස් තිබේ. මේ අනුව සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි අංකිත රුධිර පීඩන මාපක යන්ත්‍ර මහජනතාව ගැවසෙන ස්ථානවල සවිකිරීමේ වැඩපිළිවෙලක් ක්‍රියාත්මක කිරීමට සෞඛ්‍ය අමාත්‍යාංශය පියවර ගෙන ඇත. ඒ අනුව සෞඛ්‍ය අමාත්‍යාංශයේ බෝ නොවන රෝග අංශය විසින් එම අංකිත රුධිර පීඩන මාපක යන්ත්‍ර 5 හෙට සිට කොළඹ නගරයේ ස්ථාන පහක ආරම්භක පියවර වශයෙන් සවි කිරීමට නියමිතය.", "URL": "https://sinhala.adaderana.lk/news.php?nid=23883", "Category": null, "Parent URL": null}