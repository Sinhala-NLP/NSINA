{"Source": "Adaderana", "Timestamp": "October 27, 2013 04:45 pm", "Headline": "පොදුරද සමුළුවට කරන වියදම පාර්ලිමේන්තුවටත් රටටත් හෙළිකළ යුතුයි", "News Content": "ආණ්ඩුව පොදුරාජ්‍ය මණ්ඩලයීය සමුළුව වෙනුවෙන් කොපමණ මුදලක් වැය කරන්නේදැයි පාර්ලිමේන්තුවටත් බදුගෙවන ජනතාවටත් දැන ගැනීමට අයිතියක් ඇති බව එක්සත් ජාතික පක්ෂයේ පාර්ලිමේන්තු මන්ත්‍රී අජිත් පී. පෙරේරා මහතා පවසයි. පොදුරාජ්‍ය මණ්ඩලයීය සමුළුව සඳහා ආණ්ඩුව සිදුකරන අයෝජනය හා ඉන් ලැබෙන ප්‍රතිලාභ ගැන ජනතාව දැනුවත් කළ යුතු බව කොළඹදී අද (27) පැවැති මාධ්‍ය හමුවකදී හෙතෙම පැවසීය. විවෘත චෙක්පතක් ලියාදුන් ආකාරයට ආණ්ඩුව මේ සඳහා මුදල් වැය කරන බවත් මේ සඳහා ඇස්තමේන්තු කර ඇති මුදල ගැන ආණ්ඩුව හෙළි කළ යුතු බවත් ඔහු එහිදී කීවේය. ඇතැමුන් මේ සඳහා වියදම් කරන්නේ පොදුරාජ්‍ය මණ්ඩලයීය සමුළුවෙන් ලැබෙන මුදල් බව පවසන බවත් එහෙත් එවැන්නක් නොවන බවත් හෙතෙම පැවසීය‍. එසේම පොදුරාජ්‍ය මණ්ඩලයීය රාජ්‍ය නායක සමුළුව සඳහා එක්සත් ජාතික පක්ෂයට සිදුකරන ආරාධනය ගෞරවණීය විය යුතු බවද ඔහු කීවේය. සමුළුව සඳහා ආරාධනා කිරීමට පෙර ඇතැම් නිලධාරීන් සිය පක්ෂයේ නියෝජිතයන්ගෙන් ඊට සහභාගී වන්නේ ද නැද්ද යන්න පිළිබඳ විමසා ඇති බවත් එය ගෞරවනීය ආරාධනයක් නොව මෙරට ප්‍රධාන විපක්ෂයට කළ අවමානයක් යැයි අජිත් පී. පෙරේරා මහතා පැවසීය එසේම මතභේදයට තුඩු දී ඇති කැසිනෝ ම‍ාතෘකාව ගැන අදහස් දක්වමින් හෙතෙම කියා සිටියේ එක්සත් ජාතික පක්ෂ රජයක් යටතේ කැසිනෝ ක්‍රීඩාව තහනම් කරන බවයි. කැසිනෝ පිළිබඳ ඇති වු සාකච්ඡාවෙන් මෙතෙක් පවත්වාගෙන ගිය සුළු පරිමාණ කැසිනෝ ව්‍යාපාර සඳහාද බලපත්‍ර නොමැති වීම පිළිබඳ නීතිමය තත්ත්වය හෙළිදරව් වු බව ඔහු පැවසීය.", "URL": "https://sinhala.adaderana.lk/news.php?nid=38420", "Category": null, "Parent URL": null}