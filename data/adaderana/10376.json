{"Source": "Adaderana", "Timestamp": "August 22, 2010 12:29 pm", "Headline": "මියගිය රියන්සි ගැන සජිත්ගෙන් කටඋත්තරයක්", "News Content": "එක්සත් ජාතික පක්ෂ පාර්ලිමේන්තු මන්ත්‍රී සජිත් ප්‍රේමදාස මහතා මිරිහාන පොලිසියට කටඋත්තරයක් ලබා දී තිබේ. පසුගිය දා සිරිකොත පක්ෂ මූලස්ථානය ඉදිරිපිට දී ගිනි තබා ගෙන මිය ගිය රියන්සි අල්ගම මහතා සම්බන්ධයෙන් තමාගෙන් ප්‍රකාශයක් සටහන් කර ගත් බව සජිත් ප්‍රේමදාස මහතා ප්‍රකාශ කළේය. එක්සත් ජාතික පක්ෂ ප්‍රබලයෙකු සමග සාකච්ඡා කළ බවට මියගිය රියන්සි අල්ගම මහතා ප්‍රකාශයක් කර ඇති බවද ඒ තමන්දැයි දැනගැනීම සඳහා පොලීසියට අවශ්‍යව තිබූ බව ද ඒ මහතා සඳහන් කළේය. නමුත් කිසිම අවස්ථාවක දේශපාලනය, එක්සත් ජාතික පක්ෂය හෝ පක්ෂ ප්‍රතිසංවිධාන කටයුතු පිළිබඳව තමන් කිසිදු අවස්ථාවක රියන්සි අල්ගම මහතා සමග සාකච්ඡා කර නොමැති බව ද, ඒ පිළිබඳව පොලීසියට තමන් ප්‍රකාශයක් කළ බව ද සජිත් ප්‍රේමදාස මහතා අවධාරණය කළේය. පක්ෂයේ ප්‍රබලයෙකු සමග සාකච්ඡා කළ බව රියන්සි මහතා ප්‍රකාශ කර ඇති නිසා තවත් පුද්ගලයින් ගණනාවගෙන්ම පොලීසිය ප්‍රකාශ ලබාගනු ඇතැයි සිතන බව ද ඔහු ප්‍රකාශ කර සිටියේය.", "URL": "https://sinhala.adaderana.lk/news.php?nid=10376", "Category": null, "Parent URL": null}