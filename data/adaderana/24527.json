{"Source": "Adaderana", "Timestamp": "May 26, 2012 09:14 am", "Headline": "අද බොහෝ ප්‍රදේශවලට තද සුළං සමග වැසි", "News Content": "නුවරඑළිය දිස්ත්‍රික්කයේ ප්‍රදේශ කිහිපයකට තද සුළං තත්ත්වයක් බලපා තිබේ. අද(26) අලුයම් කාලයේ දී මෙම සුළං තත්ත්වය ඇතිවූ බව ආපදා කළමනාකරණ මධ්‍යස්ථානයේ නුවරඑළිය දිස්ත්‍රික් සම්බන්ධීකාරක එරන්දන හේමවර්ධන මහතා සඳහන් කළේය. මේ පිළිබඳව සැලකිලිමත් වන ලෙස ඒ මහතා එම ප්‍රදේශයේ ජනතාවගෙන් ඉල්ලීමක් කරයි. මේ අතර අද දිනයේත් දිවයිනේ බොහෝ ප්‍රදේශවලට තද සුළං සමග වැසි ඇතිවිය හැකි බව කාල3ගුණ විද්‍යා දෙපාර්තමේන්තුව පවසයි. බස්නාහිර, සබරගමුව සහ මධ්‍යම පළාත්වලත්, ගාල්ල සහ මාතර දිස්ත්‍රික්කවලත් තරමක තද සුළං සමග වැසි හෝ ගිගුරුම් සහිත වැමි ඇතිවිය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ ප්‍රබෝධිනී කරුණාතිලක මහත්මිය ප්‍රකාශ කළාය. සවස් කාලයේ දී දිවයිනේ සෙසු ප්‍රදේශවල ස්ථාන කිහිපයක වැසි හෝ ගිගුරුම් සහිත වැසි වර්ධනය විය හැකි බව ද එම මහත්මිය ප්‍රකාශ කළාය. ගිගුරුම් සහිත වැසි ඇතිවන අවස්ථාවලදී එම ප්‍රදේශවල තාවකාලිකව තරමක තද සුළං ද ඇතිවිය හැකි බව ඇය කියා සිටියාය. අකුණු මගින් ඇතිවන අනතුරු අවම කරගැනීම සඳහා අවශ්‍ය පියවර ගන්නා ලෙස ද ප්‍රබෝධිනී කරුණාතිලක මහත්මිය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=24527", "Category": null, "Parent URL": null}