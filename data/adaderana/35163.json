{"Source": "Adaderana", "Timestamp": "June 23, 2013 08:23 am", "Headline": "සෞදිය හැරයාමට අකමැති ලක්ෂ 15ක් වීසා ඉල්ලලා", "News Content": "සෞදි අරාබියේ වීසා නොමැතිව රැදී සිටි පුද්ගලයින් ලක්ෂ 15 ක් පමණ වීසා අයදුම් කර ඇති බව එරට රජය පවසයි. සංක්‍රමණික ශ්‍රමිකයන් මත රඳා පැවැත්ම සීමා කිරීමේ අරමුණින් වීසා නොමැතිව රැදී සිටින පුද්ගලයින් පිටුවහල් කිරීමට තීරණය කර ඇති බව සෞදි අරාබියානු කම්කරු අමාත්‍යංශය කියයි. ලබන ජූලි මස 3 වැනි දින දක්වා වීසා නොමැතිව එරට තුළ රැදී සිටින පුද්ගලයන්ට වීසා ලබා ගැනීමට අවස්ථාව සලසා දී ඇත. වීසා නොමැතිව එරට රැඳී සිටින පුද්ගලයින්ට රටින් පිටවයාම සඳහා අවස්ථාව හිමිව ඇති අතර ඒ යටතේ ශ්‍රී ලාංකිකයන් 13,000 ක් පමණ ද මෙරටට ගෙන්වා ගැනීමට නියමිතය. මෙවැනි පුද්ගලයින්ට සෞදි අරාබියේ ශ්‍රී ලංකා තානාපති කාර්යාලයෙන් තොරතුරු ලබා ගත හැකි අතර මෙරට සිටින ඔවුන්ගේ ඥාතීන්ට ශ්‍රී ලංකා විදේශ සේවා නියුක්ති කාර්යංශයෙන් ඒ පිළිබඳව තොරතුරු ලබා ගත හැකිය. සෞදි අරාබියේ ශ්‍රි ලාංකිකයින් හය ලක්ෂයක් පමණ සේවයේ නියුතුව සිටින බව සඳහන්ය.", "URL": "https://sinhala.adaderana.lk/news.php?nid=35163", "Category": null, "Parent URL": null}