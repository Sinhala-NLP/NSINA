{"Source": "Adaderana", "Timestamp": "July 29, 2018 09:43 pm", "Headline": "දැරියකට අතවර කළ පුද්ගලයෙකුව ගම්වාසීන් ගස්බදි", "News Content": "මොණරාගල බිබිල පොලිස් බල ප්‍රදේශයේ දී පාසල් දැරියකට අතවර කළ පුද්ගලයෙකුව ගම්වාසීන් විසින් අල්ලා පොලිසියට භාර දී තිබේ. අදාල දැරියගේ පියා හමුදා සෙබලෙක් වන අතර මව කොළඹ ප්‍රදේශයේ ඇගැලුම් කම්හලක සේවය කරන බව අද දෙරණ වාර්තාකරු පැවසීය. මෙම දැරිය සිය නැගනියන් දෙදෙනා සමඟ ඇයගේ සීයාගේ නිවසේ පදිංචිව සිටියි. අදාල අවස්ථාවේ ඇයගේ නැගනියන් දෙදෙනා පාසල් ගොස් සිට ඇති අතර සීයා අසල මගුල් ගෙදරක අත් උදව්වට ගොස් ඇත. දැරිය සමාන්‍ය පෙළ විභාගයට පෙනී සිට නිවසේ සිට ඇති අතර සිද්ධිය සිදු වන අවස්ථාවෙදී දැරිය කාමරයේ නිදා සිට තිබේ. එම අවස්ථාවෙදී සැකකරු විසින් ජනේලය සදහා ආවරණය කර තිබූ කාඩ් බෝඩ් කැබැල්ල ඉවත් කර කාමරයට ඇතුළු වී මුහුණට කොට්ටයක් තබා දැරිය අපයෝජනය කර ඇත. මේ සිදුවීම් කිසිවෙකුටත් නොකියන ලෙස කියා දැරිය බිය ගන්වා සැකකරු පලා ගොස් ඇති අතර පසුව දැරිය කල දැනුම් දීමකට අනුව ප්‍රදේශවාසීන් විසින් සැකකරුව සොයාගොස් අල්ලාගෙන ගස් බැද බිබිල පොලිසිය වෙත භාර දී තිබේ. මෙම සැකකරු බිබිල නාගල සිකුරුලන්ද ප්‍රදේශයේ පදිංචිකරුවකු බව පොලිසිය පවසයි. දැරිය වෛද්‍ය පරීක්ෂණයක් සඳහා බිබිල මූලික රෝහලට ඇතුළත් කර ඇති අතර සැකකරු බිබිල මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=93424", "Category": null, "Parent URL": null}