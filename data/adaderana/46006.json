{"Source": "Adaderana", "Timestamp": "September 12, 2014 08:44 am", "Headline": "පොට්ටු අම්මාන් 2009 මැරුණා ", "News Content": "එල්.ටී.ටී.ඊ බුද්ධි අංශ නායක පොට්ටු අම්මාන් අත්අඩංගුවට ගෙන ඇති බවට පළවන වාර්තා ප්‍රතික්ෂේප කරන බව ශ්‍රී ලංකා රජය පවසයි. පොට්ටුඅම්මාන් 2009 වසරේ පැවැති අවසන් යුද ගැටුම් හිදී මියගිය බවත්, ඔහුගේ සිරුර හමුනොවුණ බවත්, එවකට වන්නි ප්‍රදේශය බාරව සිටි හමුදා ප්‍රධාන ජෙනරාල් ජගත් ජයසූරිය මහතා කියයි. පොට්ටුඅම්මාන් විදේශ රටකදී අත්අඩංගුවට ගෙන ඇති බවට පළවන මාධ්‍ය වාර්තා ප්‍රතික්ෂේප කරන බවද හෙතෙම කියයි. එල්.ටී.ටී.ඊ. ඩයස්පෝරාව විසින් මෙවැනි අසත්‍ය පුවත් අනාවරණය කරන බවත්, ඔවුන්ගේ අභිප්‍රාය එල්.ටී.ටී.ඊ ක්‍රියාකාරකම් තවදුරටත් පවතින බව කියමින් මුදල් රැස්කිරීම බව ශ්‍රී ලංකා ආරක්ෂක ප්‍රධානීන් කියයි. ද්‍රවිඩ වෙබ් අඩවියක් මගින් වාර්තා කර තිබුණේ එල්.ටී.ටී.ඊ බුද්ධි අංශ නායක පොට්ටුඅම්මාන් පසුගිය 9 වැනිදා හොංකොං හිදී අත්අඩංගුවට ගැනුණ බවයි. සිය බිරිය හා දරුවන් බැලීමට ඔහු කැනඩාවට යාමට සුදානමින් සිටියදී එසේ අත්අඩංගුවට ගැනුණ බවත් ඔහු හා පවුලේ සාමාජිකයින් ශ්‍රී ලංකාවට ගෙනඒමට නියමිත බවත් එසේ සඳහන් කර තිබුණි.", "URL": "https://sinhala.adaderana.lk/news.php?nid=46006", "Category": null, "Parent URL": null}