{"Source": "Adaderana", "Timestamp": "April 5, 2017 09:12 pm", "Headline": "වරාය ගිවිසුම වෙනස් කළ බව අර්ජුන කියයි", "News Content": "හම්බන්තොට වරායේ ගිවිසුම රටට වාසිදායක අයුරින් වෙනස් කර ගත් බව වරාය හා නාවික කටයුතු අමාත්‍ය අර්ජුන රණතුංග මහතා පවසයි. අද (05) පෙරවරුවේ මල්වතු අස්ගිරි මහනාහිමිවරුන් හමුවී හම්බන්තොට වරාය සම්බන්ධයෙන් උන් වහන්සේ දැනුවත් කරමින් අමාත්‍යවරයා මේ බව ප‍්‍රකාශ කළේ ය. වරාය සම්බන්ධයෙන් වෙනස් කර ගත් කරුණු පාර්ලිමේන්තුවට ඉදිරිපත් කිරීමට තමන් බලාපොරොත්තු වන බව ද අමාත්‍යවරයා මෙහිදී කියා සිටියේ ය. එමෙන්ම පෞද්ගලික වරාය අධිකාරියක් ඇති නොවිය යුතුයි යන ස්ථාවරයේ තමන් සිටිය බවත් අද වන විට එම තත්ත්වය බොහෝ දුරට මග හැරවීමට තමන්ට හැකි වු බවත් අර්ජුන රණතුංග මහතා පැවසීය.", "URL": "https://sinhala.adaderana.lk/news.php?nid=71772", "Category": null, "Parent URL": null}