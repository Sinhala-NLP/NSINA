{"Source": "Adaderana", "Timestamp": "June 4, 2013 05:38 pm", "Headline": "ශ්‍රී ලංකාව චීනයේ කොළණියක් වෙලා ", "News Content": "ශ්‍රි ලංකාවේ අපි චීන කොළණියක පුරවැසියන් බවට පත්වෙමින් සිටින බව එක්සත් ජාතික පක්ෂ මහ ලේකම්, පාර්ලිමේන්තු මන්ත්‍රී තිස්ස අත්තනායක මහතා පවසයි. ආණ්ඩුව පැටලිලා ඉන්නේ බරපතළ අර්බුදයක බවත්, එසේ තිබියදී චීනයෙන් නැවතත් ණය මුදලක් ලබා දිමට එකඟ වු පසුගියදා ජනාධිපතිවරයා විසින් පැවසූ බවත් හෙතෙම කියා සිටියේ අද (04) කොළඹ පැවති මාධ්‍ය හමුවකදීය. මේවන විට ලංකාවට ජාත්‍යන්තර ආයතනවලින් සහනදායි ලෙස ණය ලැබෙන්නේ නැති බවත්, එයට හේතුව ආණ්ඩුව ජාත්‍යන්තරය රැවැටවීම හා මානවහිමිකම් කඩකිරීමේ චෝදනා බවත් මහ ලේකම්වරයා සඳහන් කළේය. එසේ හෙයින් එවැනි ආයතන වලින් ණය ගැනී‍මෙන් වැළකී, ආණ්ඩුව චීනයෙන් ණය ගැනීම ආරම්භ කර ඇති බවත්,චීන බැංකු වලින් ගනුදෙනු කිරීම රටවල් දෙකේ ආණ්ඩුව අතර ගනුදෙනුවක් නොවන බවත්, එය අතරමැදි ගනුදෙනුවක් බවත් ඔහු පෙන්වා දුන්නේය. චීන බැංකු ණය මුදල් දෙන්නේ යම් ව්‍යාපෘති සඳහා කොන්දේසි පනවමින් බවත්, පසුගිය කාලයේ චීනයේ එක්ටීම් බැංකුව හරහා ලංකාව ණය ගණනාවක් අරන් ඇති බවත් ඔහු සිහිපත් කළේය. විශේෂයෙන්ම නොරොච්චෝලේ විදුලි බලාගාරයට ,හම්බන්තොට ඉදිකරපු වරායට,මත්තල ඉදිකරපු ගුවන් තොටුපළට.දක්ෂිණ - කොළඹ අධිවේගී මාර්ගයේ ඉතිරි ඉදිකිරීම් වලටත් ඒ වගේම යාපනය අධිවේගී මාර්ගයක් සඳහාත් ණය මුදල් ඉල්ලා තිබුණු බව ඔහු කියා සිටියේය. ශ්‍රී ලංකාව චීනයෙන් ණය මුදල් ලබා ගන්නේ කොන්දේසි 03 ක් පදනම් කරගෙන බවත්, එනම් චීන බැංකු හරහා ගන්නා ණය වල ව්‍යාපෘති චීන ආයතන වලට පවරාදීමත්, ව්‍යාපෘති සඳහා යොදා ගන්නා අමුද්‍රව්‍ය හා උපකරණ චීනයෙන් අපනයනය කළ යුතු බවත්, තුන්වන කොන්දේසිය ලෙස පුහුණු නුපුහුණු කම්කරුවන් යොදා ගත යුත්තේ චීන ජාතිකයන් වීමත් බව තිස්ස අත්තනායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34630", "Category": null, "Parent URL": null}