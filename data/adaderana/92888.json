{"Source": "Adaderana", "Timestamp": "July 20, 2018 10:00 am", "Headline": "ජනපති යළි දිවයිනට", "News Content": "ජනාධිපති මෛත්‍රීපාල සිරිසේන මැතිතුමා ඇතුළු දූත පිරිස ඉතාලියේ රෝම නුවර සහ ජෝර්ජියාවේ සිදු කළ විදේශ සංචාරය නිමා කර අද(20) උදෑසන යළිත් ශ්‍රී ලංකාවට පැමිණ තිබේ. ඔවුන් අද උදෑසන 9.45 ට පමණ දෝහා සිට පැමිණි කටාර් ගුවන් සේවයේ කිව්.ආර්- 664 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. රෝමයේ පැවති හයවන ලෝක වනාන්තර සතිය සැමරුම් සමුළුවට හා ලෝක වන සංරක්ෂණ කමිටුවේ 24 වන සැසිවාරය සඳහා සහභාගීවීමට ජනාධිපතිවරයා රෝමයට ළගා වූයේ ඉකුත් ජූලි 14 වැනිදාය. ජනාධිපතිතුමා ජූලි 16 වනදා සමුළුව අමතා සිය විශේෂ දේශනය ඉදිරිපත් කළ අතර එහිදී ජනාධිපතිවරයා පෙන්වා දුන්නේ ලොව වන ඝනත්වය ඉහළ නංවා ගනිමින් පරිසරය සුරැකීම සඳහා අප ඉදිරියේ ඇති න්‍යාය පත‍්‍රය සංකීර්ණ මෙන්ම අභියෝගාත්මක වුව ද එය ජය ගැනීමට සියලූ ප‍්‍රජාව සාමුහිකව කැපවිය යුතු බවයි. පරිසරය රැක ගැනීම වෙනුවෙන් ප‍්‍රතිපත්තිමය වශයෙන් කැපවීමකින් කටයුතු කරන රාජ්‍ය නායකයෙකු ලෙස මෙම සමුළුවේදී ජනාධිපති මෛතී‍්‍රපාල සිරිසේන මහතා වෙත සුවිශේෂී පිළිගැනීමක් නිතැතින්ම හිමි විය. ඉන් අනතුරුව ජූලි 17 වනදා ජනාධිපතිවරයා සිය ජෝර්ජියා නිල සංචාරය ආරම්භ කරනු ලැබීය. විවෘත රාජ්‍ය හවුල්කාරිත්වය (OGP)පුරවැසියන් කෙරෙහි රජය දක්වන විනිවිද භාවය, වගවීම, මහජන සහභාගිත්වය වැඩිදියුණු කිරීම උදෙසා සැකසුණු යාන්ත‍්‍රණයකි. රටවල් 75 ක් නියෝජනය කරමින් ජනාධිපතිවරු, අගමැතිවරු, කතානායකවරු, අමාත්‍යවරු ඇතුළු නියෝජිතයිනගේ සහභාගිත්වයෙන් සමුළුව ජූලි 18 වනදා පෙරවරුවේ ජෝර්ජියාවේ ටිබිලිසි සම්මන්ත‍්‍රණ සහ සමුළු ශාලාවේ දී අභිමානවත් අයුරින් ආරම්භ කෙරිණි. විවෘත රාජ්‍ය හවුල්කාරිත්වයේ එකඟතා එහි සාමාජික රටවල සුබසාධනය සහ යහපත උදෙසා යොදා ගන්නේ කෙසේද යන තේමාව යටතේ එහි සමාරම්භක සැසිය ආරම්භ කෙරුණු අතර, එම සමාරම්භක අවස්ථාවේ මූලික අදහස් දැක්වීමට එක්වෙමින් ජනාධිපති මෛතී‍්‍රපාල සිරිසේන මහතා සිය අදහස් පළ කරනු ලැබීය. විවෘත රාජ්‍ය හවුල්කාරිත්වයේ මුලධර්ම ප‍්‍රවර්ධනයට කැපවූ නායකයෙකු ලෙස මෙම සමුළුවේදී ජනාධිපති මෛතී‍්‍රපාල සිරිසේන මහතා කළ අදහස් දැක්වීම ඊට සහභාගී වූ සියලූ සාමාජිකයින්ගේ දැඩි අවධානයට ලක්වූ අතර දූෂණය සහ වංචාව පිටුදැකීමට ශ‍්‍රී ලංකාව දරන ප‍්‍රයත්නය එම සියලූ දෙනාගේ ඇගයීමට ලක්විය.", "URL": "https://sinhala.adaderana.lk/news.php?nid=92888", "Category": null, "Parent URL": null}