{"Source": "Adaderana", "Timestamp": "April 4, 2012 08:24 am", "Headline": "මහියංගණ තැපැල්හල් භූමියේ අවුල ලිහන්න මිනින්දෝරු සහයගන්න යයි", "News Content": "මහියංගණය තැපැල් ස්ථානය පිහිටි භූමිය පිළිබඳ ගැටලුව මිනින්දෝරු දෙපාර්තමේන්තුවේ සහය ඇතිව නිරාකරණය කර ගැනීමට අපේක්ෂා කරන බව තැපැල්පති රෝහණ ධර්මසේන මහතා පවසයි. අදාළ ඉඩම නැවත මැන එහි මායිම් පිළිබඳ නිශ්චිත නිගමනයකට එළඹෙනු ඇති බව ඔහු සඳහන් කරයි. මහියංගණ තැපැල් ස්ථානය පිහිටි භූමි ප්‍රදේශයේ දේශපාලන මැදිහත්වීමකින් ගොඩනැගිල්ලක් ඉදිකිරීමට බිම් සකස් කරන බවට එහි සේවකයෝ චෝදනා කරති. මීට එරෙහිව බදුල්ල දිස්ත්‍රික්කයේ තැපැල් සේවකයින් විසින් පසුගිය දා වැඩ වර්ජනයක් ද දියත් කරන ලදී. ගැටලුව පිළිබඳ සොයා බැලීම සඳහා තැපැල්පති රෝහණ ධර්මසේන මහතා ප්‍රමුඛ පිරිසක් එහි නිරීක්ෂණ චාරිකාවක නිරත වූයේ එයින් අනතුරුවය. ඉඩමේ අදාළ මායිම් නිර්ණය කිරීමෙන් අනතුරුව ගැටලුව සමථයකට පත්වනු ඇති බව තැපැල්පතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=23274", "Category": null, "Parent URL": null}