{"Source": "Adaderana", "Timestamp": "June 8, 2013 03:38 pm", "Headline": "ලංකාව ගැන ඉන්දියාවේ වැරදි මත දුරලන්නම්", "News Content": "ඇතැම් පුද්ගලයින් ශ්‍රී ලංකාව පිළිබඳ ගෙන යන සාවද්‍ය ප්‍රචාර පිළිබදව ඉන්දීය ජනතාව දැනුවත් කිරීමට කටයුතු කරන බව ඉන්දීය භාරතිය ජනතා පක්ෂයේ නියෝජ්‍ය නායක ශ්‍රී රවිශංකර් ප්‍රසාද් මහතා පවසයි. ශ්‍රී ලංකාවේ උතුරු ප්‍රදේශයේ සිදු කෙරෙන දැවැන්ත සංවර්ධනය තමා සියැසින් දුටු බවත් ජාති භේදයකින් තොරව ඉතා උසස් මට්ටමින් පත්වාගෙන යනු ලබන එම ක්‍රියාවලිය පිළිබඳව ඉන්දීය ජනතාව දැනුවත් කරන බවත් රවිශංකර් ප්‍රසාද් මහතා කියයි. ශ්‍රී ලංකාව පිළිබඳ ඉන්දියානුවන් තුළ පවතින දුර්මතය ඉවත් කිරිමට හැකි සෑම පියවරක්ම ගන්නා බව ද ඔහු පවසයි. මෙරට සංචාරයක් සඳහා පැමිණ සිටින ඉන්දීය භාරතිය ජනතා පක්ෂයේ නියෝජ්‍ය නායක ශ්‍රී රවිශංකර් ප්‍රසාද් මහතා ඇතුළු දූත පිරිස ආර්ථික සංවර්ධන අමාත්‍ය බැසිල් රාජපක්ෂ මහතා මුණගැසුණ අවස්ථවේදී මේ අදහස් පළ කර ඇත. එහිදී වැඩිදුරටත් අදහස් දැක්වූ ඉන්දීය භාරතීය ජනතා පක්ෂ නියෝජ්‍ය නායකයා සඳහන් කර ඇත්තේ ශ්‍රී ලංකාව සහ ඉන්දියාව අතර අතීතයේ සිට පවතින ආර්ථික, දේශපාලනික හා සංස්කෘතික සබඳතාවන් ඉදිරියටත් පවත්වා ගෙන යාමට දෙරටේ ජනතාව එක්ව කටයුතු කළ යුතු බවයි.", "URL": "https://sinhala.adaderana.lk/news.php?nid=34744", "Category": null, "Parent URL": null}