{"Source": "Adaderana", "Timestamp": "March 3, 2017 12:35 pm", "Headline": "රද්දොළුගම ජනයා පානීය ජල අර්බුදයක", "News Content": "දිවංගත ජනාධිපති රණසිංහ ප්‍රේමදාස මහතාගේ සංකල්පයක් මත ස්ථාපිත කෙරුණු මෙරට විශාලතම නිවාස යෝජනා ක්‍රමය ලෙස සැලකෙන රද්දොළුගම ජාතික නිවාස යෝජනා ක්‍රමය තුළ සහ අවට ගම්මාන රැසක 20,000ක පමණ පිරිසක් පානීය ජල අර්බුදයකට මුහුණ දී සිටියි. රද්දොළුගම ජල පවිත්‍රාගාරයෙන් නිවාසවලට බෙදාහරින නල ජලයේ අධික ලුණු සාන්ද්‍රණයක් පැවතීම සහ දුර්ගන්ධයක් පැවතීම හේතුවෙන් කිසිඳු කටයුත්තකට භාවිත කළ නොහැකි බව ප්‍රදේශවාසීන් පවසයි. නිවාස යෝජනා ක්‍රමයේ ස්ථාන කිහිපයක තබා ඇති ජල ටැංකි සීමිත සංඛ්‍යාවකට වරින්වර ජලය පිරවීමට කටයුතු කළ ද එම ජල ප්‍රමාණය කිසිසේත් ප්‍රමාණවත් නොවන බව ප්‍රදේශවාසීන් පෙන්වා දෙයි. ඔවුන් පවසන්නේ නිවාස සංකීර්ණයෙන් පිටත පිරිස් ද එම ජල ටැංකිවලින් ජලය රැගෙනයන බැවින් තමන්ට ජලය ලබා ගැනීම දුෂ්කර වී ඇති බවයි. නිවාස යෝජනා ක්‍රමය තුළ පිහිටා ඇති පාසලේ දරුවන්ට ද අනෙකුත් ආයතනවලට ද පිරිසිදු පානීය ජලය නොමැතිවීම හේතුවෙන් දුෂ්කරතාවට පත්වීමට සිදුව තිබේ. නිවාස යෝජනා ක්‍රමයට ජලය සපයන දඩුගම් ඔයට විවිධ කර්මාන්තවලින් අපද්‍රව්‍ය එකතු කිරීම වැළැක්වීම, ලුණු මිශ්‍රවීම වැළැක්වීම සඳහා පියවර ගැනීම රද්දොළුගම ජල පවිත්‍රාගාරයේ තත්ත්වයේ සංවර්ධනය කිරීම මෙම වැටළුවලට විසඳුම් ලෙස ප්‍රදේශවාසීන් යෝජනා කරයි. මේ සම්බන්ධයෙන් අද දෙරණ රද්දොළුගම ජල පවිත්‍රාගාරයේ නිලධාරීන් සම්බන්ධකර ගැනීමට උත්සහ කළ ද ඔවුන් කරුණු දැක්වීම ප්‍රතික්ෂේප කළේය.", "URL": "https://sinhala.adaderana.lk/news.php?nid=70360", "Category": null, "Parent URL": null}