{"Source": "Adaderana", "Timestamp": "July 19, 2018 06:50 am", "Headline": "ශ්‍රී ලංකා - ජෝර්ජියා මිත‍්‍ර සබඳතා තර කර ගැනීම පිළිබඳ දෙරටේ නායකයන්ගේ අවධානය", "News Content": "ශ්‍රි ලංකාව සහ ජෝර්ජියාව අතර පවතින මිත්‍ර සබඳතා වැඩි දියුණු කරගැනීම පිළිබඳ දෙරටේ රාජ්‍ය නායකයින්ගේ අවධානය යොමුව තිබේ. විවෘත රාජ්‍ය හවුල්කාරීත්ව නායක සමුළුව සඳහා සහභාගී වීමට ජොර්ජියාවේ තෙදින නිළ සංචාරයක නිරත ජනාධිපති මෛත්‍රීපාල සිරිසේන මහතා සහ ජෝර්ජියා ජනාධිපති ජියෝර්ජි මග්ලස්විලී මහතා අතර හමුව ඊයේ (18) දිනයේදී පැවැත්විණි. එහිදී දෙරට අතර පවතින ආර්ථික සබඳතා නව ප්‍රවේශයන් ඔස්සේ තවදුරටත් ශක්තිමත් කරගැනීම පිළිබඳව නායකයින්ගේ අවධානය යොමුව තිබේ. ඒ සඳහා අවශ්‍ය සාකච්ඡා ඉදිරියට ගෙනයාමට නිළධාරීන්ට උපදෙස් ලබාදෙන බවයි ජනාධිපති මෛත්‍රිපාල සිරිසේන මහතා එහිදී ප්‍රකාශ කර ඇත. මිලියන 4යි දශම 7ක පමණ ජනතාවක් ජීවත් වන ජෝර්ජියාවේ ප්‍රධාන ජීවනෝපාය මාර්ගය වන්නේ කෘෂිකර්මාන්තයයි. මෑතක සිට සංචාරක ව්‍යාපාරය ද එරට ආර්ථිකයට විශාල දායකත්වයක් ලබාදී තිබේ. දෙරට අතර කෘෂිකාර්මික සහ සංචාරක ක්ෂේත්‍ර සබඳතා වැඩිදියුණු කරගැනීම පිළිබඳව මෙහිදී දෙරටේ නායකයින්ගේ විශේෂ අවධානය යොමු වූ බවයි ජනාධිපති මාධ්‍ය අංශය සඳහන් කළේය. ශ්‍රී ලාංකික සිසුන් විශාල ප්‍රමාණයක් ජෝර්ජියාවේ අධ්‍යාපනය ලබන අතර ඔවුන්ගේ පහසුකම් වැඩි දියුණු කිරීම පිළිබඳව ද මෙහිදී සාකච්ඡා වී තිබේ. ශ්‍රි ලංකාව සමඟ පවතින සබඳතා සෑම අංශයකින්ම ඉහළ නංවාගැනීමට ජේර්ජියාව ඉතා කැමැත්තෙන් පසුවන බව ජෝර්ජියානු ජනාධිපතිවරයා ජනාධිපති මෛත්‍රිපාල සිරිසේන මහතා හමුවේ ප්‍රකාශ කර ඇත. ජෝර්ජියානු ජනාධිපතිවරයා විසින් මෙහිදී ජනාධිපති මෛත්‍රිපාල සිරිසේන මහතා ඇතුළු මෙරට දූත පිරිසට එරට ජනාධිපති මන්දිරයේදී විශේෂ දිවා භෝජන සංග්‍රහයක්ද පිරිනමා තිබේ.", "URL": "https://sinhala.adaderana.lk/news.php?nid=92809", "Category": null, "Parent URL": null}