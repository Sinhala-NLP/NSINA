{"Source": "Adaderana", "Timestamp": "October 30, 2010 02:24 pm", "Headline": "අද දෙරණ මන්තන් සම්මාන උළෙලේ අවසන් වටයට", "News Content": "අද දෙරණ වෙබ් අඩවිය 2010 දකුණු ආසියානු මන්තන් සම්මාන උළෙලේ විද්‍යුත් ප්‍රවෘත්ති හා මාධ්‍ය අංශයේ අවසන් වටයට තේරී පත්ව තිබේ. ඉන්දියාවේ තොරතුරු තාක්ෂණ දෙපාර්තමේන්තුව මගින් මෙම මන්තන් සම්මාන උළෙල සංවිධානය කරනු ලබයි. දකුණු ආසියානු කලාපයේ රටවල් 08 ක හොඳම විද්‍යුත් අංගයන් සඳහා මෙහිදී සම්මාන පිරිනැමේ. මෙම වසරේ විද්‍යුත් ප්‍රවෘත්ති හා මාධ්‍ය අංශයේ අවසන් වටයට තේරී පත්ව ඇති අවසන් තරගකරුවන් අතරට එක්ව ඇති එකම ශ්‍රී ලාංකේය වෙබ් අඩවිය වන්නේද අද දෙරණ වෙඩ් අඩවියයි. ඉන්දියාව, පකිස්ථානය හා බංග්ලාදේශය ඒ සඳහා තේරීපත්ව ඇති අනෙකුත් රටවල්ය. 2010 මන්තන් සම්මාන උළෙල සඳහා අයදුම්පත් 450 ක් ඉදිරිපත්ව ඇත. ඉන් සාකච්ඡා හා මනාප ලබාදීම යටතේ පැවති වට කිහිපයකින් අවසන් වටයට නාම යෝජනා 77 ක් තේරී පත්ව තිබේ. දෙසැම්බර් 18 වන දින පැවැත්වෙන මන්නත් සම්මාන උළෙලේදී ජයග්‍රාහකයින් ප්‍රකාශයට පත්කෙරේ.", "URL": "https://sinhala.adaderana.lk/news.php?nid=11832", "Category": null, "Parent URL": null}