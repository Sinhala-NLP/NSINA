{"Source": "Adaderana", "Timestamp": "August 5, 2014 12:04 pm", "Headline": "සුරාබදු විශේෂ මෙහෙයුම් ලොක්කා 12 තෙක් රිමාන්ඩ්", "News Content": "අල්ලස් ලබාගත් බවට චෝදනා එල්ලවී ඇති සුරාබදු විශේෂ මෙහෙයුම් ඒකකයේ ස්ථානාධිපති ඔස්මන් ප්‍රනාන්දු මහතා ලබන 12 වන දින දක්වා රක්ෂිත බන්ධනාගාර ගත කර තිබේ. අත්අඩංගුවට ගනු ලැබූ ස්ථානාධිපතිවරයා අද (05) කොළඹ මහේස්ත්‍රාත් අධිරණයට ඉදිරිපත් කරන ලදුව කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් මෙලෙස රක්ෂිත බන්ධනාගාර ගත කරන ලෙස නියෝග කළ බව අද දෙරණ අධිකරණ වාර්තාකරු පවසයි. සැකකාර සුරාබදු නිලධාරියා ඊයේ දිනයේ (04) රුපියල් 50,000ක අල්ලසක් ගනිද්දී අත්අඩංගුවට ගත් බව අල්ලස් හෝ දූෂණ විමර්ශන කොමිසම නිවේදනය කරන ලදී. නීති විරෝධී ලෙස මත්පැන් නිෂ්පාදන‍ය කරන කළුතර ප්‍රදේශයේ පදිංචි පුද්ගලයෙකුට එරෙහිව නීති මගින් කටයුතු නොකිරීම සඳහා අදාළ නිලධාරියා රුපියල් ලක්ෂ 5ක් අල්ලස් වශයෙන් ඉල්ලා තිබුණු බව සඳහන්ය. ඒ අනුව එයින් ලක්ෂ හතර හමාරක්ම මීට කලින් අදාළ පුද්ගලයාගෙන් ලබා ගැනීමට හෙතෙම සමත්ව ඇති අතර ඊයේ එම ලක්ෂ පහේ ඉතිරි මුදල වන රුපියල් 50,000 ගැනීමට සැලසුම් කර තිබී ඇත. ඒ අනූව ඩබ්ලිව්.ඒ.ඩී. රාමනායක මාවතේ පිහිටි පෞද්ගලික දුරකථන සමාගමකට අයත් ආපනශාලාවක් තුළදී ඉතිරි රුපියල් 50,000 මුදල ලබා ගනිමින් සිටියදී සැකකරු අත්අඩංගුවට පත්විය.", "URL": "https://sinhala.adaderana.lk/news.php?nid=45136", "Category": null, "Parent URL": null}