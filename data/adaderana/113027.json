{"Source": "Adaderana", "Timestamp": "June 29, 2019 11:22 pm", "Headline": "මත්ද්‍රව්‍ය නිවාරණය කිරීමට ගිය ග්‍රාම සේවකට කසිප්පු ජාවාරම්කරුගෙන් ගුටි", "News Content": "මත්ද්‍රව්‍ය නිවාරණ වැඩසටහන ක්‍රියාත්මක කරමින් සිටි ග්‍රාම නිලධාරීවරයෙකු කසිප්පු ජාවාරම්කරුවෙකුගේ ප්‍රහාරයකට ලක්ව ප්‍රතිකාර සඳහා බිංගිරිය දිසා රෝහලට ඇතුළත් කර ඇත. ඊයේ (28) සවස බිංගිරිය පොලිස් වසමේ මාවුනාව ප්‍රදේශයේදී මෙම පහර දීම සිදු කර ඇත. පහර කෑමට ලක්ව ඇති එම ග්‍රාම නිලධාරී වසමේ සේවය කරන ග්‍රාම නිලධාරී ඩී.එම්.නුවන් තුෂාර යන අය ප්‍රතිකාර සඳහා බිංගිරිය දිසා රෝහලට ඇතුළත් කර ඇත. මත්ද්‍රව්‍ය නිවාරණ ජාතික වැඩ සටහනට සමගාමීව අද කුරුණෑගල පිහිටි වයඹ පළාත් සභා ශ්‍රවනාගාරයේදී දැනුවත් කිරීමේ වැඩසටහනක් පොලිස් දෙපාර්තමේන්තුව විසින් පැවැත්වීමට කටයුතු කර ඇත. එම වැඩ සටහන සඳහා මත් ද්‍රව්‍යවලට යොමුවී සිටින තිදෙනෙකුවත් එක් ග්‍රාම නිලධාරී වසමකින් සහභාගී කරවීමට නියමිතව තිබී ඇත. එම වැඩ සටහනට අදාල පුද්ගලයින් සොයා යමින් සිටියදී ග්‍රාම නිලධාරීවරයා ප්‍රහාරයට ලක්ව ඇත. කසිප්පු ජාවාරම්කරුවා සහ ඔහුගේ පුතෙකුද තමන්ට පහර දී නිල ඇඳුමද ඉරා දැමූ බව සිද්ධියට මුහුණ දුන් ග්‍රාම නිලධාරීවරයා ප්‍රකාශ කර ඇත. සිද්ධිය සම්බන්ධයෙන් සැකකරුවන් දෙදෙනෙකු බිංගිරිය පොලීසිය විසින් අත්අඩංගුවට ගෙන ඇත. සැකකරුවන් හෙට්ටිපොල මහේස්ත්‍රාත් අධිකරණයට ඉදිරිපත් කිරීමට නියමිතව ඇත. බිංගිරිය පොලීසිය වැඩිදුර විමර්ශණ කටයුතු සිදු කරයි.", "URL": "https://sinhala.adaderana.lk/news.php?nid=113027", "Category": null, "Parent URL": null}