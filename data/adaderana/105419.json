{"Source": "Adaderana", "Timestamp": "March 3, 2019 08:22 pm", "Headline": "මාතර මැද්දෙවත්ත විශ්ව විද්‍යාල විද්‍යායතනයේ සිසුන් 13ක් අත්අඩංගුවට", "News Content": "මාතර මැද්දෙවත්ත විශ්ව විද්‍යාල විද්‍යායතනයේ ගොඩනැගිල්ලක වී ගබඩා කිරීමට එරෙහිව විරෝධතාවයක නිරත වූ සිසුන් 13 දෙනෙකු මාතර පොලීසිය විසින් අද (03) අත්අඩංගුවට ගෙන ඇත. එම විද්‍යාල භූමියේ වී අලෙවි මණ්ඩලයට අයත් ගොඩනැගිල්ලක වී ගබඩා කිරීමේ කටයුතු සඳහා බාධා කරමින්, කලහකාරී ලෙස හැසිරීම හේතුවෙන් මොවුන් අත්අඩංගුවට ගත් බව පොලීසිය සඳහන් කළේය. මාතර මැද්දෙවත්ත විශ්ව විද්‍යාල විද්‍යායතන භූමියේ ඇති ආහාර දෙපාර්තමේන්තුවට හා වී අලෙවි මණ්ඩලයට අයත් ගොඩනැගිලි 02 ක් අධ්‍යාපන කටයුතු සඳහා ලබාදෙන ලෙස ඉල්ලමින් එම විද්‍යාලයේ සිසුන් පසුගියදා විරෝධතාවක නිරත වු අතර එහිදී පොලීසිය හා සිසුන් අතර උණුසුම් තත්ත්වයක් ද හටගත්තේය. කෙසේවෙතත් මාතර මහේස්ත්‍රාත් අධිකරණයේ නියෝගයක් ද ලබාගනිමින් අද පැමිණි පොලීසිය අදාළ ගොඩනැගිලිවල වී ගබඩා කිරීමේ කටයුතු ආරම්භ කිරීමේදී සිසුන් ඊට දැඩි විරෝධයක් පල කළේය. මෙහිදී කලහකාරී ලෙස හැසිරුණු සිසුන් 13 දෙනෙකු මාතර පොලීසිය අත්අඩංගුවට ගතතේය. අනතුරුව අදාළ ගොඩනැගිලිවල වී ගබඩා කිරීම සිදු කළේය. කෙසේවෙතත් අන්තර් විශ්වවිද්‍යාලයීය ශිෂ්‍ය ක්‍රියාකාරී කමිටුව සඳහන් කළේ අධිකරණ නියෝගය අවභාවිත කරමින් පොලීසිය සිය සිසුන් අත්අඩංගුවට ගත් බවයි.", "URL": "https://sinhala.adaderana.lk/news.php?nid=105419", "Category": null, "Parent URL": null}