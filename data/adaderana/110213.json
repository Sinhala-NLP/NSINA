{"Source": "Adaderana", "Timestamp": "May 18, 2019 03:56 pm", "Headline": "අද සීගිරි බලන්න දෙස්-විදෙස් සංචාරකයින්ගේ පැමිණීමේ වර්ධනයක්", "News Content": "පසුගිය සති කිහිපයේ සීගිරිය නැරඹීම සඳහා දෙස් විදෙස් සංචාරකයන්ගේ විශාල අඩුවක් පෙන්නුම් කළ ද වෙසක් පුන් පොහෝ දිනයේ දෙස් විදෙස් සංචාරකයන්ගේ විශාල පැමිණීමක් සීගිරියේ දැක ගැනීමට හැකිවූ බව වාර්තා වෙයි. අද (18) වෙසක් දිනයේ දහවල් වන විට දේශීය සංචාරකයන් 2000කට ආසන්න පිරිසක් සීගිරිය නැරඹීම සඳහා පැමිණ තිබේ. විදේශීය සංචාරකයන්ද දෙසීයක් පමණ වෙසක් පුන් පොහෝ දිනයේ සීගිරියට පැමිණ තිබීම විශේෂත්වයකි. සීගිරිය නැරබීම සඳහා පැමිණෙන දෙස් විදෙස් සංචාරකයන්ට මධ්‍යම සංස්කෘතික අරමුදල සීගිරි ව්‍යාපෘති කාර්යාලය මඟින් ඔසුපැන් දන්සලක් ද ලබා දීම සිදු කර ඇත. දේශීය මෙන්ම විදේශීය සංචාරකයන්ගේ ආරක්ෂාව සඳහා පොලීසිය යුද හමුදාව ගුවන් හමුදාව සහ මධ්‍යම සංස්කෘතික අරමුදල ආරක්ෂක නිලධාරීහු සේවයේ යොදවා ඇතැයි සීගිරි ව්‍යාපෘති කළමනාකරු ප්‍රකාශ කර ඇත. අද (18) සිට 20 දින දක්වා දේශීය සංචාරකයන්ට නොමිලේ සීගිරිය නැරඹීමට අවස්ථාව ලබා දී ඇත.", "URL": "https://sinhala.adaderana.lk/news.php?nid=110213", "Category": null, "Parent URL": null}