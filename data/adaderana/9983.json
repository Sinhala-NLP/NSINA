{"Source": "Adaderana", "Timestamp": "August 2, 2010 02:17 pm", "Headline": "මාධ්‍ය නිදහස තහවුරු කිරීමට රජය කිසිවක් කර නෑ", "News Content": "මාධ්‍ය නිදහස තහවුරු කිරීම සඳහා රජය මේ වන තෙක් කිසිඳු ක්‍රියාමාර්ගයක් ගෙන නැතැයි එක්සත් ජාතික පක්ෂය පවසයි. මහින්ද චින්තන පළමු ප්‍රකාශනය යටතේ මාධ්‍යවේදීන්ට ලබා දීමට පොරොන්දු වූ සහන කිසිවක් මේ වන තෙක් රජය ලබා දී නොමැති බව එම පක්ෂයේ මාධ්‍ය ප්‍රකාශක ගයන්ත කරුණාතිලක මහතා සඳහන් කළේය. කොළඹ දී අද පැවති මාධ්‍ය හමුවකට සහභාගී වෙමින් ගයන්ත කරුණාතිලක මහතා මෙම අදහස් පළ කළේය. බදු රහිත පරිගණක යන්ත්‍ර, පොලී රහිත නිවාස ණය ඇතුළු සහන රැසක් මාධ්‍යවේදීන්ට ලබා දීමට වත්මන් රජය පසුගිය කාලයේ පොරොන්දු ලබා දුන් බව ඔහු එහි දී වැඩිදුරටත් අවධාරණය කළේය. එම පොරොන්දු ලබා දෙනවා වෙනුවට මාධ්‍යවේදීන්ගේ සහ මාධ්‍ය ආයතන වල ආරක්ෂාව තහවුරු කිරීමටවත් රජයට හැකියාව නැතැයි ගයන්ත කරුණාතිලක මහතා චෝදනා කර සිටියි.", "URL": "https://sinhala.adaderana.lk/news.php?nid=9983", "Category": null, "Parent URL": null}