{"Source": "Adaderana", "Timestamp": "May 23, 2014 10:49 am", "Headline": "පාසල් සිසුවිය අඹුවට ගත් තරුණයා මාට්ටු", "News Content": "වයස අවුරුදු 14 ක් වන පාසල් සිසුවියක් මව්පිය බාරකාරත්වයෙන් පැහැර ගෙන ගොස් ඇය සමග මාස 03 ක කාලයක් අඹු - සැමි ඇසුරක් පැවැත්වූ බව කියන 18 හැවිරිදි තරුණයෙකු අත්අඩංගුවට ගෙන ඇති බව හලාවත පොලීසිය කියයි. අත්අඩංගුවට ගෙන ඇත්තේ හලාවත - මහ විලත්තව පදිංචි තරුණයෙකි. පැහැර ගැනීමට ලක්ව ඇත්තේ හලාවත - මුගුණුවටවන ප්‍රදේශයේ පාසල් සිසුවියක් වන අතර ඇය බිංගිරිය ප්‍රදේශයේ පාසලක ඉගෙනුම ලබමින් සිට ඇත. තම දියණිය පසුගිය මාර්තු මාසයේ සිට අතුරුදහන්වී ඇති බවට ඇයගේ මව්පියන් විසින් හලාවත පොලීසියට දන්වා තිබේ. ඒ අතර ඔවුන්ද දැරිවිය සම්බන්ධයෙන් තොරතුරු සොයා ඇත. මේ අතර ඇය වේයන්ගොඩ ප්‍රදේශයේ සිටින බවට මව්පියන්ට තොරතුරු ලැබී ති‍බේ. ඒ අනුව දැරිවියට දුරකථන ඇමතුමක් ලබා දී ඇයව ගෙන්වා ගැනීමට මව්පියන් සමත්වී ඇත. පසුව දැරිවියගෙන් ලද තොරතුරු අනුව සැකකරුව අත්අඩංගුවට ගැනීමට පොලීසිය කටයුතු කර තිබේ. සැකකරු හා තමා අතර ප්‍රේම සම්බන්ධතාවයක් පැවැත්වූ බවත්,එහි ප්‍රතිඵලයක් ලෙස සැකකරු තමාව කැඳවාගෙන ගොස් වේයන්ගොඩ ප්‍රදේශයේ කුලී නිවසක රැදී සිටිමින් අඹු - සැමියන් ලෙස ජීවත් වූ බව දැරිවිය පොලීසිය හමුවේ පවසා ඇත. බාල වයස්කාර දැරිවියක් මව්පිය බාරකාරත්වයෙන් පැහැර ගෙන ගොස් ඇයව දූෂණය කිරීමේ චෝදනාව යටතේ සැකකරුට එරෙහිව අධිකරණමය ක්‍රියා මාර්ග ගන්නා බව පොලීසිය කියයි. සැකකරු හලාවත දිසා අධිකරණයට ඉදිරිපත් කිරීමට නියමිතය. වැඩිදුර විමර්ශන කටයුතු සිදු කෙරේ.", "URL": "https://sinhala.adaderana.lk/news.php?nid=43415", "Category": null, "Parent URL": null}