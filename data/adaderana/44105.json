{"Source": "Adaderana", "Timestamp": "June 20, 2014 02:21 pm", "Headline": "රනිල්ට ජනපති වෙන්න ඉඩ දෙන්නේ නෑ - හකීම්ට ලැජ්ජයි නම් යන්න කියන්න", "News Content": "ඉදිරි මැතිවරණයකදී විපක්ෂනායක රනිල් වික්‍රමසිංහ මහතාට මෙරට ජනාධිපතිවීමට ඉඩ නොතබන බව ජාතික හෙළ උරුමයේ ප්‍රධාන ලේකම් අමාත්‍ය පාඨලි චම්පික රණවක මහතා පවසයි. ඔහු සඳහන් කළේ ඉදිරි ජනාධිපතිවරණයකදී මුස්ලිම් ජනතාවගේ ඡන්දයෙන් මෙරට ජනාධිපති වීමට හැකි යැයි රනිල් වික්‍රමසිංහ මහතා සිතා සිටින බවයි. විජාතික බලවේග සමග විපක්ෂනායකවරයා ගමනක් යාමට සුදානම් වන්නේ නම් ඊට ඉඩ නොතබන බව ඔහු අවධාරණය කරයි. එසේම ලක්ෂ්මන් කිරිඇල්ල මන්ත්‍රීවරයාද එම අදහසේ සිටින බව ඇමතිවරයා අද (20) කොළඹදී පැවැති මාධ්‍ය හමුවකදී කියා සිටියේය. හර්තාල් වලට බිය නැති බවත් හර්තාල් මගින් සිදුවන්නේ තව තවත් ශක්තිමත්වීම පමණක් යැයිද හෙතෙම පෙන්වාදුන්නේය. අලුත්ගම හා බේරුවල සිද්ධීන් පිටුපස ජිහාඩ් නැමැති ඉස්ලාමිය සංවිධානය සිටින බවද ඔහු කියා සිටියේය. එසේම මුස්ලිම් කොංග්‍රසයේ නායක රවුෆ් හකීම් ඇමතිවරයා අලුත්ගම සිද්ධියෙන් පසු රජයේ සිටීමට ලැජ්ජයි යනුවෙන් කර ඇති ප්‍රකාශය ගැන අදහස් දක්වමින් අමාත්‍යවරයා කියා සිටියේ “හකීම්ට ලැජ්ජයි නම් යන්න කියන්න” යනුවෙනි‍.", "URL": "https://sinhala.adaderana.lk/news.php?nid=44105", "Category": null, "Parent URL": null}