{"Source": "Adaderana", "Timestamp": "July 19, 2012 07:17 pm", "Headline": " විනිසුරුට තර්ජනය කළ ඇමති ඇතුළු මැර පිරිසට නීතිය ක්‍රියාත්මකවිය යුතුයි", "News Content": "අධිකරණයේ ස්වාධීනත්වයට හානිවන පරිදි අමාත්‍යවරයෙකු විසින් මන්නාරම මහෙස්ත්‍රාත්වරයාට තර්ජනය කිරීම හෙළාදකින බවත්,එකී අමාත්‍යවරයාට හා ඔහුගේ උසිගැන්වීම මත අධිකරණයට අපහාස වන සේ හැසිරුණු පිරිසට එරෙහිව නීතිමය ක්‍රියාමාර්ග ගත යුතු බව අධිකරණ විනිසුරුවරුන්ගේ සංගමය පවසයි. අධිකරණ විනිසුරුවරුන්ගේ සංගමයේ ලේකම් ප්‍රදීප් ජයතිලක මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. මන්නාරම මහේස්ත්‍රාත් අධිකරණයේ මහේස්ත්‍රාත්වරයා විසින් දී ඇති නියෝගයක් සම්බන්ධයෙන් රජයේ ඇමතිවරයෙකු විසින් දුරකථන මාර්ගයෙන් තර්ජනය කොට එකී නියෝගය වෙනස් කරන ලෙස බලපෑම් කර ඇති බවත්,එසේ නොකළහොත් මන්නාරම කුපිතවී ගිනිගනු ඇතැයි තමන්ට තර්ජනය කළ බවට මහේස්ත්‍රාත්වරයා විසින් තම සංගමයට දැනුම්දී ඇතැයි අධිකරණ විනිසුරුවරුන්ගේ සංගමය පෙන්වාදෙයි. අමාත්‍යවරයාගේ බලහත්කාරය මත මන්නාරම මහේස්ත්‍රාත්වරයා තම නියෝගය වෙනස් නොකළ බැවින් අදාළ අමාත්‍යවරයා විසින් උසිගන්වනු ලැබූ පිරිසක් අධිකරණය ඉදිරිපිට කළහකාරී ලෙස හැසිරී අධිකරණ සංකීර්ණයට පහරදීමක් සිදුකර ඇති බවත්,එමගින් අධිකරණ සංකීර්ණයේ ගොඩනැඟිලිවලට අලාභහානි සිදුව ඇති බවත් සඳහන්ය. අධිකරණ විනිසුරුවරුන්ගේ රාජකාරි සම්බන්ධයෙන් මෙලෙස බලපෑම් එල්ලකිරීම අධිකරණයේ ස්වාධීනත්වයට හා ගරුත්වයට දැඩි පහරක් එල්ලකරන්නක් බවත්,එවැනි ක්‍රියාමාර්ග දැඩිව හෙළාදකින බවත් විනිසුරුවරුන්ගේ සංගමය ස ඳහන් කරයි. මේ ආකාරයෙන් අධිකරණයට පහරදීමෙන් පසුවද අදාළ අමාත්‍යවරයා දුරකථන මාර්ගයෙන් මහේස්ත්‍රාත්වරයා අමතා තමා කී පරිදි නියෝගය වෙනස් නොකළ නිසා එවැනි ප්‍රතිවිපාකයකට මුහුණදෙන්නට සිදුවූ බවට යළි තර්ජනය කර තිබේ. එයිනුදු නොනැවතී අදාළ අමාත්‍යවරයා අධිකරණ සේවා කොමිෂන් සභාවේ ලේකම්වරයා හමුවී මන්නාරම මහේස්ත්‍රාත්වරයා මාරුකරන ලෙස බලකරමින් ඒ සඳහා අසාර්ථක උත්සාහයක නිරතවී ඇති බවට තමන්ට දැනගන්නට ලැබී ඇතැයි විනිසුරුවරුන් අවධාරණය කරයි. ජූලි 18 වන දින මන්නාරම අධිකරණ සංකීර්ණය ඉදිරිපිට සිදුවූ සිදුවීම හුදු මහජන උද්ඝෝෂණයක් ලෙසට හුවාදැක්වීමට උත්සාහ කරනු ලැබූවද,එය අදාළ අමාත්‍යවරයාගේ බලපෑම මත සංව්ධානාත්මකව අධිකරණයේ ස්වාධීනත්වයට එරෙහිව සිදුකළ ක්‍රියාවකි. එය අධිකරණයට කරන ලද අපහාසයක් බලපෑමක් වන අතර එය ශ්‍රී ලංකා ප්‍රජාතාන්ත්‍රික සමාජවාදී ජනරජයේ ආණ්ඩුක්‍රම ව්‍යවස්ථාවේ 105/111(ඇ)ව්‍යවස්ථාවන් මගින් වරදවල් ලෙස දක්වා ඇති වරදකි. මේ සම්බන්ධයෙන් මන්නාරම මහේස්ත්‍රාත්වරයා පොලීසියට සම්පූර්ණ ප්‍රකාශයක් ලබාදී ඇති බවත්,ඒ අනුව වගකිව යුතු අමාත්‍යවරයා ඇතුළු මැර පිරිස නීතිය ඉදිරියට පැමිණවීමට කටයුතු කරන ලෙස පොලිස්පතිවරයාගෙන් ඉල්ලා සිටින බවත් අධිකරණ විනිසුරුවරුන්ගේ සංගමය අවධාරණය කරයි.", "URL": "https://sinhala.adaderana.lk/news.php?nid=25912", "Category": null, "Parent URL": null}