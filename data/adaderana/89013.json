{"Source": "Adaderana", "Timestamp": "May 13, 2018 10:13 am", "Headline": "ගාලු දිස්ත්‍රික්කය සීඝ්‍ර දියුණුවකට ලක්වන හැටි අගමැති කියයි", "News Content": "මේ වසර අවසානයේදි මත්තල ගුවන්තොටුපොළේ දියුණුව හරහා ගාලු දිස්ත්‍රික්කය සීඝ්‍ර දියුණුවකට ලක්වන බව අග්‍රාමාත්‍ය රනිල් වික්‍රමසිංහ මහතා පවසයි. ගාල්ල, අක්මීමන ප්‍රදේශයේ පැවැති උත්සවයකට එක්වෙමින් අග්‍රාමාත්‍යවරයා මේ බව ප්‍රකාශ කළේය. එහිදී වැඩිදුරටත් අදහස් දැක්වූ අග්‍රමාත්‍ය රනිල් වික්‍රමසිංහ මහතා ප්‍රකාශ කළේ කෙසේ හෝ දකුණ දියුණු කිරීම සඳහා පියවර ගෙන ඇති බවත් සංචාරක කටයුතු දියුණු කිරීම සඳහා කොග්ගල ප්‍රදේශයේ සංචාරක කලාපයක් සිදුකරන බවයි. අක්මීමන ප්‍රාදේශිය ලේකම් කාර්යාලයේ නව ගොඩනැගිල්ල ඊයේ (12) පෙරවරුවේ අග්‍රාමාත්‍ය රනිල් වික්‍රමසිංහ මහතා අතින් විවෘත කෙරිණි. අනතුරුව බරාදූව ප්‍රාදේශිය ලේකම් කාර්යාලයේ ඉදිකෙරුණු නව ගොඩනැගිල්ලද විවෘත කිරිම සිදුවුනේ අග්‍රාමාත්‍ය‍වරයාගේ ප්‍රධානත්වයෙනි. ගෝනාපීනුවල පානීය ජල යෝජනා ක්‍රමය විවෘත කිරිමටද අග්‍රාමාත්‍ය රනිල් වික්‍රමසිංහ මහතා අද පස්වරුවේ එක්විණි. පසුව ගෝනාපීනුවල සහ හික්කඩුව ප්‍රාදේශිය ලේකම් කාර්යාලවල ඉදිකෙරුණු නව ගොඩනැගිලිද අග්‍රාමාත්‍යවරයා අතින් ජනතා අයිතියට පත් කෙරිණි.", "URL": "https://sinhala.adaderana.lk/news.php?nid=89013", "Category": null, "Parent URL": null}