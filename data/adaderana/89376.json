{"Source": "Adaderana", "Timestamp": "May 19, 2018 10:17 am", "Headline": " මිලියන 40ක රත්‍රං රේගුවේ හිරවෙයි", "News Content": "රුපියල් දෙකෝටි හැට ලක්ෂයක් පමණ වටිනා රන් බිස්කට් 40 ක් නීති විරෝධී ලෙස ශ්‍රී ලංකාවට රැගෙන ආ ඉන්දීය ජාතික ගුවන් මඟියෙකු 5/19 දින උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මොහු 54 හැවිරිදි ඉන්දීය ජාතික ව්‍යාපාරිකයෙකි. ඔහු 5/19 දින උදෑසන 8.45 ට පමණ ඉන්දියාවේ චෙන්නායි සිට පැමිණි ඉන්දීය ගුවන් සේවයට අයත් ඒ.අයි - 273 (A.I - 273 ) දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . ඔහු හැද සිටි කළිසමේ සාක්කු වල සහ එහි වූ මුදල් පසුම්බියේ මෙම ග්‍රෑම් 100 බැඟින් වූ රන් බිස්කට් 40 සඟවා ගෙන තිබී රේගු නිලධාරීන් විසින් අත් අඩංගුවට ගෙන තිබුණි. එම රන් බිස්කට් වල මුළු බර කිලෝ ග්‍රෑම් 04 ක් බව රේගුව ප්‍රකාශ කරයි. මෙම අත් අඩංගුවට ගැනීම සහකාර රේගු අධිකාරීවරුන් වන ආරඑස්.කේ.සෙනෙවිරත්න , එස්.රවිකුමාරන් සහ එස්.රණසිංහ යන මහත්වරුන් විසින් සිදු කර තිබුණි. ශ්‍රී ලංකා රේගුවේ අතිරේක අධ්‍යක්ෂ ජනරාල් රංජිත් ළමාහේවා සහ කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් යන මහත්වරුන්ගේ උපදෙස් මත නියෝජ්‍ය රේගු අධ්‍යක්ෂවරුන් වන ඊ.එම්.ජේ.නවරත්න සහ තිස්ස ප්‍රියන්ත ද සිල්වා යන මහත්වරුන් මේ පිළිබඳව වැඩිදුර විමර්ශන කටයුතු ක්‍රියාත්මක කර තිබේ. මේ අතර රුපියල් ලක්ෂ 11 ක් පමණ වටිනා දුම්වැටි තොගයක් සමඟ පුද්ගලයින් දෙදෙනෙකු අද අළුයම අත්අඩංගුවට ගෙන තිබේ. ඔවුන් චීනයේ බීජිං නුවර සිට මෙරටට පැමිණ ඇති බව සහකාර රේගු මාධ්‍ය ප්‍රකාශක නියෝජ්‍ය රේගු අධ්‍යක්ෂ විපුල මිනුවන්පිටිය මහතා සඳහන් කළේය.", "URL": "https://sinhala.adaderana.lk/news.php?nid=89376", "Category": null, "Parent URL": null}