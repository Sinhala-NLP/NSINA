{"Source": "Adaderana", "Timestamp": "December 22, 2012 09:25 pm", "Headline": " මළ සිරුරු 5ක් හමුවෙයි - තවත් 2ක් අතුරුදහන්", "News Content": "තිස්සමහාරාම වැවේදී බෝට්ටුවක් පෙරළීම නිසා මියගොස් ඇත්තේ ගොඩකවෙල, වටරැක හා ඉංගිරිය ප්‍රදේශවල පදිංචිකරුවන් බවත් එම අනතුරින් මියගිය 5 දෙනෙකුගේ සිරුරු සොයාගත් බවත් පොලීසිය පවසයි. මෙම අනතුරින් පුද්ගලයින් 7 දෙනෙකු අතුරුදහන් වු බව පොලීසිය කියයි. ඔවුන්ගෙන් දෙදෙනෙකු තවමත් අතුරුදහන් බවත් එම දෙදෙනාගේ සිරුරු සෙවීමේ කටයුතු හෙට (23) උදෑසන යළි ආරම්භ කරන බවත් පොලීසිය පවසයි. එක් අයෙකු රෝහල්ගත කර සිටින බවද පොලීසිය සඳහන් කරයි. තරුණයින් 22 ක් රැගත් බෝට්ටුවක් මෙලෙස අද පස්වරුවේ තිස්සමහාරාම වැවේදී පෙරළීමෙන් මෙම අනතුර සිදුවිය. හෝමාගම ප්‍රදේශයේ පෞද්ගලික ආයතනයක සේවය කරන තරුණයින් පිරිසක් මෙලෙස අනතුරට ලක්වුයේ කතරගම ගොස් නැවත පැමිණෙන අතරමග තිස්සමහාරාම වැවේ බෝට්ටු සවාරියක නිරතව සිටියදීය. මියගිය පුද්ගලයින් සම්බන්ධ වැඩිදුරටත් තොරතුරු ඔවුන් සේවය කළ පෞද්ගලික ආයතනයෙන් ලබා ගැනීමට කටයුතු යොදා ඇතැයි ද පොලීසිය කියයි.", "URL": "https://sinhala.adaderana.lk/news.php?nid=30172", "Category": null, "Parent URL": null}