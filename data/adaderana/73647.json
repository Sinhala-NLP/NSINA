{"Source": "Adaderana", "Timestamp": "May 27, 2017 05:54 pm", "Headline": " ආපදාවට පත්වුවන්ට කණගාටුව පළකරමින් හිටපු ජනපතිගෙන් නිවේදනයක් ", "News Content": "පවතින ආපදා තත්වය හමුවේ විපතට පත්වුවන්ට ශෝකය පළකරන බව හිටපු ජනාධිපති මහින්ද රාජපක්ෂ පවසයි. නිවේදනයක් නිකුත් කරමින් ඒ මහතා සඳහන් කළේ විපතට පත්වුවන්ට උදව් කිරීමට සෑම තරාතිරමකම ජනතාව ඉදිරිපත්වීම පිළිබඳ බෙහෙවින් සතුටට පත්වන බවයි. එමෙන්ම ආපදා සහන කටයුතුවලදී ඉදිරියෙන්ම සිටින ත්‍රිවිධ හමුදා සාමාජික සාමාජිකාවන්ට ප්‍රණාමය පළකරන බව ද මහින්ද රාජපක්ෂ ප්‍රකාශ කර තිබේ.එමෙන්ම සහන මෙහෙයුමකදී ජීවිතය අහිමිවු ගුවන් හමුදා සෙබලාගේ පවුලේ සාමාජිකයන්ට බලවත් ශෝකය ප්‍රකාශ කරන බව ද හිටපු ජනාධිපතිවරයා නිකුත් කළ නිවේදනයේ සඳහන්ය.එම නිවේදනය පහත පරිදි වෙයි,2017 මැයි මස 27 වැනිදාමාධ්‍ය නිවේදනයවිපතට පත් ජනතාවට උපකාර කිරීමට මුළු ජාතියම එකමුතු විය යුතුයපසුගිය දිනවල ඇද හැලුණු ධාරාණිපාත වර්ෂාව නිසා ඇති වූ ජල ගැලීම් හා නාය යාම් හේතුවෙන් දස දහස් ගණනක් ජනතාවට සිය නිවාස අහිමි වී ඇති අතර සිය දෙනෙකු පමණ ජීවිතක්ෂයට පත්වී එවැනිම ගණනක් අතුරුදන් වී ඇති බවට වාර්තා විය. මෙය මෑත කාලයේදී අප අත් නොදුටු පරිමාණයේ ස්වාභාවික විපතකි. මේ විපතෙන් තම පවුලේ සාමාජිකයන් නැති වූ සියලුම දෙනාට මාගේ බලවත් ශෝකය ප්‍රකාශ කර සිටින අතර තම නිවාස නැති වූ අයට මාගේ කණගාටුවත් ප්‍රකාශ කර සිටිමි. විපතට පත් ජනතාවට උදව් කිරීමට සෑම තරාතිරකම ජනතාව ඉදිරිපත්වී සිටීම ගැන මම සැබවින්ම සතුටු වෙමි. මෙය අපේ ජාතියේ ඉහළම ගුණාංගයකි. වෙනත් බොහෝ රටවල්වලට වඩා විපත්වලින් අපේ රටට ඉක්මණින් ගොඩ ඒමට හැකි වී තිබෙන්නේ ද ජනතාවගේ මේ උතුම් ගුණාංගය නිසාය. ජලගැලීම් හා නාය යාම්වලින් විපතට පත්වූ අයට උදව් කිරීමට වැඩි වැඩියෙන් ඉදිරිපත් වන මෙන් මම ජනතාවගෙන් ඉල්ලා සිටිමි. සුපුරුදු පරිදි අපගේ සන්නද්ධ හමුදා ආපදා සහන කටයුතුවලදී ඉදිරියෙන්ම සිටී. අපේ රටේ ත්‍රස්තවාදය තුරන් කිරීමට පමණක් නොව ස්වාභාවික විපත් අවස්ථාවලදීද සාමාන්‍ය ජනතාවට උදව් කිරීමට ඉදිරිපත් වන මේ වීරෝධාර සෙබල සෙබලියන්ට මගේ ගෞරව ප්‍රණාමය පුදකර සිටීමට කැමැත්තෙමි. මෑතක සිදුවූ මීතොටමුල්ල විපතේදීද ආපදා සහන කටයුතුවල ඉදිරියෙන්ම සිටියේ සන්නද්ධ හමුදාවයි. ගංවතුර විපතෙන් ජනතාව ගලවා ගැනීමේ මෙහෙයුම්වල යෙදී සිටි ගුවන් හමුදා සෙබලකු මරණයට පත්වීමෙන් අපට පෙනෙන්නේ රණවිරුවන්ට යුධ සමයේ දී පමණක් නොව සාමකාමී කාලවල මෙහෙයුම්වලදීද ජීවිත අවධානමක් දැරීමට සිදුවී ඇති බවයි. ජනතාව බේරා ගැනීමේ මෙහෙයුමේදී දිවි පිදූ ඒ ගුවන් හමුදා සෙබලාගේ පවුලේ සාමාජිකයන් වෙත මාගේ බලවත් ශෝකය ප්‍රකාශ කර සිටිමි. මෙවැනි ආපදාවලදී සහන සේවා සංවිධානය කිරීමට ඉදිරිපත්වන රූපවාහිනී නාලිකා ඇතුලු පුද්ගලික ආයතනවලට විශේෂ ස්තූතියක් පුදකිරීමට මම කැමැත්තෙමි. එමෙන්ම ගංවතුරින් විපතට පත් වූ ජනතාවට අවශ්‍ය ආහාර පාන, පානීය ජලය, ඇඳුම් පැලඳුම් හා නවාතැන් පහසුකම් වැනි ක්ෂණික අවශ්‍යතාවයන් සැපිරීම සඳහා රජයේ කටයුතු වේගවත් කළ යුතු බවට ඉල්ලා සිටීමට කැමැත්තෙමි. විපතට පත් වූ ජනතාවට තම ජීවිත නැවත ගොඩනඟා ගැනීමට වන්දි ගෙවීමද කඩිනමින් සිදුවිය යුතු බවට අදාළ අංශ වගබලා ගතයුතුය. මෙය, සාමාන්‍යයෙන් බලපැවැත්වෙන චක්‍රලේඛන වලින් ඔබ්බට ගොස් වුවද ජනතාවට සහන සැපයීමට මුල් තැන දියයුතු අවස්ථාවක් යැයි මම සිතමි. ගංවතුර බැසගිය පසු නොයෙක් රෝග පැතිරීම වලක්වාලීම ඊළඟ අභියෝගය වන අතර අදාළ රජයේ ආයතනත් ඒ සම්බන්ධයෙන් යුහුසුලුව කටයුතු කරනු ඇති බවට අපි බලාපොරොත්තු වෙමු. මහින්ද රාජපක්ෂ ශ්‍රී ලංකාවේ හිටපු ජනාධිපති", "URL": "https://sinhala.adaderana.lk/news.php?nid=73647", "Category": null, "Parent URL": null}