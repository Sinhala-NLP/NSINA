{"Source": "Adaderana", "Timestamp": "October 4, 2013 08:20 am", "Headline": "හමුවූ ඡන්ද පත්‍රිකා තොගය ගැන නඩුව අද කැඳවයි", "News Content": "පුත්තලම ශාන්ත ඇන්ඩෘ විද්‍යාලයේ තිබී පසුගිය පළාත් සභා ඡන්ද විමසීමට අදාළ සලකුණු කරන ලද ඡන්ද පත්‍රිකා තොගයක් හමුවීම සම්බන්ධ නඩුව අද(04) පුත්තලම මහේස්ත්‍රාත් අධිකරණය ඉදිරියේ කැඳවීමට නියමිතව තිබේ. ඒ අනුව අදාළ ඡන්ද පත්‍රිකා අඩංගු මළු දෙක මහේස්ත්‍රාත්වරයා ඉදිරියේ ගණන් කිරීමට නියමිතයි. පුත්තලම දිස්ත්‍රික් මැතිවරණ කාර්යාල නිලධාරීන් සහ කොළඹ මැතිවරණ මහලේකම් කාර්යාලයේ ජ්‍යෙෂ්ඨ නිලධාරීන් පිරිසක් මෙයට සහභාගී වෙයි. මේ අතර අද සිදුකෙරුණුයේ දැනට අධිකරණ භාරයේ කොපමණ ඡන්ද පත්‍රිකා ප්‍රමාණයක් තිබේ ද යන්න පිළිබඳ ගණන් කිරීමක් පමණක් බව මැතිවරණ කොමසාරිස් මහින්ද දේශප්‍රිය මහතා පවසයි. එය මැතිවරණ ප්‍රතිඵලයට බලපෑමක් සිදුනොවන අතර ඡන්ද නැවත ගණන් කිරීමක් ද නොවන බව ඔහු පෙන්වා දෙයි.", "URL": "https://sinhala.adaderana.lk/news.php?nid=37900", "Category": null, "Parent URL": null}