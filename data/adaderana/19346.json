{"Source": "Adaderana", "Timestamp": "October 14, 2011 09:20 am", "Headline": "සාමාජිකත්වය අත්හිටුවීම ගැන මෙතෙක් දැනුම් දී නෑ", "News Content": "සිය පක්ෂ සාමාජිකත්වය තාවකාලිකව අත්හිටුවීම සම්බන්ධයෙන් මෙතෙක් තමන්ට දැනුම් දී නොමැති බව එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා පවසයි. තමාගේ සහ ශිරාල් ලක්තිලක මහතාගේ පක්ෂ සාමාජිකත්වය අත්හිටුවා ඇති බවට මාධ්‍ය මගින් තමා දැනගත් බව මන්ත්‍රීවරයා පෙන්වාදෙයි. පාර්ලිමේන්තු මන්ත්‍රී බුද්ධික පතිරණ සහ බස්නාහිර පළාත් සභා මන්ත්‍රී ශිරාල් ලක්තිලක යන මහත්වරුන්ගේ පක්ෂ සාමාජිකත්වය තාවකාලිකව අත්හිටුවූ බව එක්සත් ජාතික පක්ෂය ඊයේ(13) නිවේදනය කළේය. පසුගිය පළාත් පාලන මැතිවරණයේ දී බුද්ධික පතිරණ සහ ශිරාල් ලක්තිලක යන මහත්වරුන් එක්සත් ජාතික පක්ෂ කණ්ඩායමට හෝ පක්ෂයේ මැතිවරණ ව්‍යාපාරයට සහයෝගය නොදැක්වීම ඔවුන්ගේ පක්ෂ සාමාජිකත්වය තාවකාලිකව අත්හිටුවීමට හේතු වූ බව එක්සත් ජාතික පක්ෂය නිවේදනය කර තිබුණි. අදාළ නිවේදනය මගින් සඳහන් කරනු ලබන කරුණු තරයේම ප්‍රතික්ෂේප කරන බව මේ සම්බන්ධයෙන් අද දෙරණ බුද්ධික පතිරණ මන්ත්‍රීවරයාගෙන් කළ විමසීමකදී ඔහු සඳහන් කළේය. පක්ෂයෙන් කුමන චෝදනා එල්ල වුවද කිසි‍විටෙකත් පක්ෂය හැර නොයන බව බුද්ධික පතිරණ මන්ත්‍රීවරයා වැඩිදුරටත් ප්‍රකාශ කළේය. මේ අතර බුද්ධික පතිරණ මන්ත්‍රීවරයාගේ සහ ශිරාල් ලක්තිලක මහතාගේ අයිතීන් වෙනුවෙන් කටයුතු කිරීමට තමා ඉදිරිපත් වන බව එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා ප්‍රකාශ කළේය. අදාළ තීන්දුව හෝ එම තීන්දුවට අදාළ කරුණු පිළිබඳව හෝ තමන් කිසිවක් නොදන්නා බවත්, ඒ සම්බන්ධව තමන් සමග කිසිවකු හෝ සාකච්ඡා නොකළ බවත් ඔහු පෙන්වාදුන්නේය.", "URL": "https://sinhala.adaderana.lk/news.php?nid=19346", "Category": null, "Parent URL": null}