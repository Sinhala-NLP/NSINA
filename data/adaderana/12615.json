{"Source": "Adaderana", "Timestamp": "December 5, 2010 01:55 pm", "Headline": "පාර අයිනේ නවතා තිබූ ත්‍රී විලරයේ සිටි දෙදෙනෙක් මරුට-6 ක් රෝහලේ", "News Content": "මීරිගම , මල්ලැහැව ප්‍රදේශයේ සිදු වූ රිය අනතුරකින් පුද්ගලයින් දෙදෙනෙකු මිය ගොස් තිබේ. මෝටර් රථයක් සහ ත්‍රි රෝද රථයක් එකිනෙක ගැටීමෙන් මෙම අනතුර සිදු වී ඇති බව මීරිගම පොලිසිය සඳහන් කරයි. ධාවනය වූ මෝටර් රථය ,මාර්ගය අයිනේ නවතා තිබූ ත්‍රීවිලර් රථයේ ගැටී මෙම අනතුර සිදුව ඇති බවත්,අනතුරින් තුවාල ලැබූ පුද්ගලයන් හය දෙනෙකු වතුපිටිවල රෝහලට ඇතුළත් කළ බව ත් පොලිසිය පවසයි. මෙම අනතුරෙන් මිය ගොස් ඇත්තේ ත්‍රී විලර් රථයේ සිටි දෙදෙනෙකු වන බවත්,මොවුන් රෝහලට ඇතුළත් කරන විටත් මිය ගොස් සිටි බවත් සඳහන් වේ. මෙසේ මිය ගොස් ඇත්තේ පස්යාල-නාඹලූව පදිංචි වයස අවුරුදු 31 ක් වූ ගවුන් නියාස් සම්සාන් සහ වයස අවුරුදු 32 ක් වූ ගවුන් නියාස් සියාස් නැමැති අයවළුන් බවත් පශ්චාත් මරණ පරීක්ෂණය මෙතෙක් අවසන්ව නැති බවත් පොලීසිය කියා සිටියි. කාර් රථයේ රියදුරු අත්අඩංගුවට ගෙන ඇති අතර සැකකරු අද(05) දින අත්තනගල්ල මහේස්ත‍්‍රාත් අධිකරණයට ඉදිරිපත් කිරීමට නියමිත බවත් සිද්ධිය සම්බන්ධයෙන් මීරිගම පොලීසිය වැඩිදුර විමර්ශන පවත්වන බවත් පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පවසයි.", "URL": "https://sinhala.adaderana.lk/news.php?nid=12615", "Category": null, "Parent URL": null}