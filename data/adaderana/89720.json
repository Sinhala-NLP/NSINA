{"Source": "Adaderana", "Timestamp": "May 24, 2018 07:08 am", "Headline": "ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුව අද රැස්වෙයි", "News Content": "‍නව ආණ්ඩුක්‍රම ව්‍යවස්ථා සංශෝධන අවසන් වාර්තාව හා යෝජිත ආණ්ඩුක්‍රම ව්‍යවස්ථා කෙටුම්පත සකස් කිරීම සම්බන්ධයෙන් සකච්ඡා කිරීමට ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුව අද (24) දිනයේ රැස්වීමට නියයමිතව තිබේ. අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද පෙරවරු 11.30ට පාර්ලිමේන්තු සංකීර්ණයේදී ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුව රැස්වීමට නියමිත බව එහි සාමාජික පාර්ලිමේන්තු මන්ත්‍රී ජයම්පති වික්‍රමරත්න මහතා සඳහන් කළේය. ආණ්ඩුක්‍රම ව්‍යවස්ථා කෙටුම්පත සකස් කිරීම සම්බන්ධයෙන් අතුරු වාර්තා හා අනු කමිටු වාර්තා 06ක් මේ වන විට පාර්ලිමේන්තුවට ඉදිරිපත් කර ඇති අතර ඒ පිළිබඳව වූ විවාදයද පසුගියදා පවත්වනු ලැබීය. ඒ අනුව ආණ්ඩුක්‍රම ව්‍යවස්ථා අවසන් වාර්තාව සකස් කිරීම හා යෝජිත ආණ්ඩුක්‍රම ව්‍යවස්ථා කෙටුම්පත පිළීබඳව අද දිනයේ ආණ්ඩුක්‍රම ව්‍යවස්ථා මෙහෙයුම් කමිටුවේ අවධානය යොමුවනු ඇත. ආණ්ඩුක්‍රම වයවස්ථා මෙහෙයුම් කමිටුවේ අතුරු වාර්තා හා අනු කමිටු වාර්තා විවාදයට ගැනීමෙන් අනතුරුව මෙහෙයුම් කමිටුව රැස්වෙන පළමු අවස්ථාව මෙය වේ.", "URL": "https://sinhala.adaderana.lk/news.php?nid=89720", "Category": null, "Parent URL": null}