{"Source": "Adaderana", "Timestamp": "April 25, 2014 02:59 pm", "Headline": "පනතට විරුද්ධව ඡන්දය ප්‍රකාශ කරනවා ", "News Content": "ක්‍රමෝපාය සංවර්ධන ව්‍යාපෘති පනත යටතේ අද(25) දිනයේ පාර්ලිමේන්තුවට ඉදිරිපත් කිරීමට නියමිතව ඇති අනෙකුත් ගැසට් පත්‍ර දෙක සඳහා විරුද්ධව ඡන්දය ප්‍රකාශ කිරීමට තීරණය කළ බව ජාතික හෙළ උරුමය පවසයි‍. අද(25) කොළඹ පැවති මාධ්‍ය හමුවදී ඔවුන් මේ බව සඳහන් කර සිටියේය. අදාළ ගැසට් පත්‍රයට විරුද්ධව ඡන්දය ප්‍රකාශ කරනු ලබන්නේ ආණ්ඩුව පෙරළීමේ අදහසින් නොවන බවත්, මිතුදමට සිදුකරන යුතුකමක් වශයෙන් එය සිදුකරන බවත්, මිතුරෙතු නිවැරදී මාර්ගයට ගැනීමේ අදහසින් එයට විරුද්ධ වන බවත්, පාර්ලිමේන්තු මන්ත්‍රී අතුරලියේ රතන හිමි එම මාධ්‍ය හමුවේදී ප්‍රකාශ කළේය. මේ අතර ජාතික නිදහස් පෙරමුණ අදාළ අනෙකුත් ගැසට් පත්‍ර දෙක සඳහා ඡන්දය ප්‍රකාශ කිරීමෙන් වැළකී සිටින බව ජාතික නිදහස් පෙරමුණේ අභ්‍යන්තර ආරංචි මාර්ග සඳහන් කරයි. ඊයේ(24) රැස් වූ පක්ෂ රැස්වීමකදී මෙම තීරණය ගත් බව එම ආරංචි මාර්ග වලින් වාර්තා වෙයි. ක්‍රමෝපාය සංවර්ධන ව්‍යාපෘති පනත යටතේ ඊයේ දිනයේදී පාර්ලිමේන්තුව සඳහා ඉදිරිපත් කළ එක් ගැසට් පත්‍රයක් වැඩි ඡන්ද 71න් සම්මත විය. ඒම ගැසට් පත්‍රය සඳහා පක්ෂව ඡන්ද 113 ක් ප්‍රකාශ වූ අතර විපක්ෂව ඡන්ද 42ක් ප්‍රකාශ වුණි. එහිදි එක්සත් ජාතික පක්ෂය, ජනතා විමුක්ති පෙරමුණ සහ දෙමළ ජාතික සන්ධානය යන පක්ෂ සමග ගැසට් පත්‍රයට විරුද්ධව ඡන්දය ප්‍රකාශ කළ අතර ජාතික හෙළ උරුමයේ පාර්ලිමේන්තු මන්ත්‍රි අතුරලියේ රතන හිමියන් අදාළ ගැසට් පත්‍රයට විරැද්ධව ඡන්දය භාවිත කිරිම විශේෂත්වයකි. ඊයේ දිනයේදී ජාතික හෙළ උරුමය පක්ෂයේ පාඨලී චම්පික රණවක මහතා සහ සෙසු මන්ත්‍රිවරුන් මෙන්ම ජාතික නිදහස් පෙරමුණේ නායක අමාත්‍ය විමල් වීරවංශ සහ ශ්‍රි ලංකා මුස්ලිම් කොංග්‍රසයේ නායක අමාත්‍ය රවුෆ් හකීම් යන මහත්වරුන් ද ඡන්ද විමසීමට එක්ව නොසිටි බව වාර්තා වුණි. ඒ අනුව ඡන්දය විමසන අවස්ථාවේ දි මන්ත්‍රිවරුන් 68 දෙනෙකු සභාගර්භයේ සිට නොමැත. ඊයේ දිනයේදී ගැසට් පත්‍රය විවාදයට යොමු කිරිමට පෙර ඊට සංශෝධනයක් එක්කළ යුතු බව එක්සත් ජාතික පක්ෂය යෝජනා කිරිමත් සමඟ එවැනි හැකියාවක් පවතී ද නැද්ද යන්න සම්බන්ධයෙන් දෙපාර්ශවය අතර සංවාදයක් හට ගන්නා ලදී. කෙසේ වුවද අවසානයේ කථානායකවරයා තීරණය කළේ ඊට සංශෝධන ඉදිරිපත් කළ නොහැකි බවයි.", "URL": "https://sinhala.adaderana.lk/news.php?nid=42787", "Category": null, "Parent URL": null}