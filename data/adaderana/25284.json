{"Source": "Adaderana", "Timestamp": "June 24, 2012 03:20 pm", "Headline": "එමීර් රාජ්‍යයේ මෙරට රැකියා නියෝජිත ආයතනයක් අපලේඛනගත කරයි", "News Content": "එක්සත් අරාබි එමීර් රාජ්‍යයේ ශ්‍රී ලංකා තානාපති කාර්යාලය මගින් එරට පවත්වාගෙන ගිය රැකියා නියෝජිත ආයතනයක් ස්ථිර වශයෙන් අපලේඛනගත කර තිබේ. අබුඩාබිහි අල් අයින් ප්‍රදේශයේ මෙම නියෝජිත ආයතනය පවත්වාගෙන ගොස් ඇති බව කම්කරු සුබ සාධන නිලධාරී හේමන්ත කහවලගේ මහතා සඳහන් කළ බව අරාබි මාධ්‍ය වාර්තා කරයි. එරට ගෘහ සේවිකාවන් ලෙස කටයුතු කරන කාන්තාවන් ඔවුන්ගේ නිවෙස් හිමියන් සමග ඇතිවන ගැටලුකාරී තත්ත්වයන් සම්බන්ධව දැනුම් දුන් විට මෙම නියෝජිත ආයතනය පවත්වාගෙන ගිය ශ්‍රී ලාංකික කාන්තාව ඔවුන්ට තර්ජනය කර, ශාරීරික හිංසාවන් ද සිදුකළ බවට එම කාන්තාවන් පැමිණිලි කර ඇති බව ද කහවලගේ මහතා පෙන්වා දී තිබේ. අදාළ නියෝජිත ආයතනය පවත්වාගෙන ගිය කාන්තාව ඊට පෙර ගෘහ සේවිකාවක ලෙස කටයුතු කර ඇතැයි වාර්තා වී ඇති බව ද ඒ මහතා සඳහන් කර ඇත. එවැනි නියෝජිත ආයතනයක් පවත්වාගෙන යාම සඳහා කිසිදු වෘත්තීය සුදුසුකමක් ඇය සතු නොවන බවත්, තවත් පුද්ගල‍යින් කිහිපදෙනෙකුගේ සහයෝගය මත ලාභදායී ව්‍යාපාරයක් ලෙස මෙම ආයතනය ආරම්භ කර ඇති බවත් කම්කරු සුබසාධන නිලධාරීවරයා පෙන්වා දී තිබේ. ඇයට එරෙහිව ඉදිරිපත්ව ඇති පැමිණිලි සංඛ්‍යාව පිළිබඳව සැලකිල්ලට ගනිමින් අදාළ රැකියා නියෝජිත ආයතනය ස්ථිර වශයෙන් අපලේඛනගත කිරීමට කටයුතු කළ බව හෙතෙම වැඩිදුරටත් අවධාරණය කළ බව අරාබි මාධ්‍ය සඳහන් කරයි. එක්සත් අරාබි එමීර් රාජ්‍යයේ සිය සේවා කාලය අවසන් කළ හේමන්ත කහවලගේ මහතා නැවත දිවයිනට පැමිණ සිටියි.", "URL": "https://sinhala.adaderana.lk/news.php?nid=25284", "Category": null, "Parent URL": null}