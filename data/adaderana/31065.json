{"Source": "Adaderana", "Timestamp": "January 25, 2013 01:47 pm", "Headline": "උගත් පාඩම් බලන රාජ්‍ය තාන්ත්‍රිකයින්ගේ සංචාරය හෙට සිට", "News Content": "ඉහත ඡායා රූපයේ වමේ සිට දකුණට (නියෝජ්‍ය සහකාර ලේකම් ජේම්ස් මූර්, නියෝජ්‍ය සහකාර ලේකම්වරියක වන ජේන් සිමර්මන් හා ආරක්ෂක කටයුතු පිළිබඳ නියෝජ්‍ය සහකාර ලේකම් වික්‍රම් සිං) අමෙරිකා එක්සත් ජනපද නිලධාරීන් පිරිසක් හෙට සිට ශ්‍රී ලංකාවේ සහ මාලදිවයිනේ සංචාරයක නිරත වේ. පෙබරවාරි පළමු වැනි දින දක්වා ඔවුන්ගේ සංචාරය ක්‍රියාත්මකය. උගත් පාඩම් හා ප්‍රතිසන්ධාන කොමිෂන් සභා වාර්තාවේ නිර්දේශ ක්‍රියාත්මක කිරීම සහ ජාතික ක්‍රියාකාරී සැලැස්ම පිළිබඳ ඇතුළු කරුණු කිහිපයක් සම්බන්ධයෙන් දෙරටේ නියෝජිත පිරිස් සාකච්ඡා කිරීමට නියමිතය. නියෝජ්‍ය සහකාර රාජ්‍ය ලේකම් ජේම්ස් මුවර්, නියෝජ්‍ය සහකාර ආරක්ෂක ලේකම් වික්‍රම් සිං සහ නියෝජ්‍ය සහකාර රාජ්‍ය ලේකම් ජේන් සිමර්මන් යන නියෝජිතයින් මෙම සංචාරයට එක්වන බව ශ්‍රී ලංකාවේ අමෙරිකානු තානාපති කාර්යාලය ප්‍රකාශ කළේය. රජයේ ඉහළ පෙළේ නිලධාරීන්, දේශපාලන පක්ෂ නියෝජිතයින් සහ සිවිල් සමාජ නියෝජිතයින් සමඟ ඔවුන් සාකච්ඡා කරනු ඇත. මේ අතර අදාළ නිලධාරීන්ගේ පැමිණිම, පෙර සැලසුම් කළ කාලසටහනකට අනුව සිදුවන්නක් බව විදේශ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=31065", "Category": null, "Parent URL": null}