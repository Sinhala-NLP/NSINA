{"Source": "Adaderana", "Timestamp": "May 22, 2018 07:58 am", "Headline": "විදුලි රැහැනක ගැටී ඇතෙක් මරුට", "News Content": "මුලතිව්,පුදුකුඩිඉරිප්පු,තේරාවිල් ප්‍රදේශයේ යුධ හමුදාව විසින් පවත්වාගෙන ගිය ගොවිපොළක වැටකට යොදා තිබු විදුලි රැහැනක ගැටී මියගිය ඇතෙකුගේ මළ සිරුරක් සොයාගත් බව මුලතිව් ‍පුදුකුඩිඉරිප්පු පොලීසිය පවසයි. පුදුකුඩිඉරිප්පු පොලීසිය පැවසූවේ ලද තොරතුරක් මත මුලතිව් වනජීවි කාර්යාල නිළධාරීන් සමඟ අදාළ ඇතාගේ මළ සිරුර ඊයේ(21) සොයාගත් බවයි. යුධ හමුදා ගොවිපොළ සතුන්ගෙන් ආරක්ෂා කර ගැනීමට ‍ගොවිපොළේ වැටට විදුලි රැහැනක් ඇද තිබු බවට මූලීක පරීක්ෂණයන්ගෙන් අනාවරණය වී ඇති බද පොලීසිය සඳහන් කළේය. පොලීසිය පැවසූවේ ගොවිපොළට අනාරක්ෂිත ලෙස විදුලිය යොදා ඇතෙකු ඝාතනය කිරීමේ වරදට යුධ හමුදා 683 බළකායට අනුයුක්තව සේවය කළ යුධ හමුදා කපිතාන්වරයෙකු අත්අඩංගුවට ගත් බව අද දෙරණ වාර්තාකරු පැවසීය. අත්අඩංගුවට ගත් යුධ හමුදා කපිතාන්වරයා මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත බවද පොලීසිය සඳහන් කළේය. ඇතා මියයාම සම්බන්ධයෙන් වනජීවි දෙපාර්තමේන්තු උතුරු පළාත් භාර පශු වෛද්‍ය බි.ගිරිදරන් මහතා පැවසූවේ වයස අවුරුදු 30 ක පමණ ඇතෙකු එලෙස විදුලිය වැදී ජිවිතක්ෂයට පත්ව ඇති බවයි. පසුගිය වසරේ උතුරු පළාතේ ඇතුන් හා වල් අලි 18 දෙනෙකු ජිවිතක්ෂයට පත්ව ඇති අතර, මිනිස් ක්‍රියාකාරකම් හේතුවෙන් උතුරු පළාතේ වන අලි ශිඝ්‍රයෙන් අඩුවෙමින් යන බවද ගිරිදරන් මහතා සදහන් කළේය.", "URL": "https://sinhala.adaderana.lk/news.php?nid=89567", "Category": null, "Parent URL": null}