{"Source": "Adaderana", "Timestamp": "October 13, 2011 09:09 am", "Headline": "දකුණේ රෝහල් 8 ට නඩත්තු ඒකක පිහිටුවයි", "News Content": "පළාත් සෞඛ්‍ය සංවර්ධන වැඩසටහන යටතේ දකුණු පළාතේ මූලික රෝහල් 8ක නඩත්තු ඒකක පිහිටුවන ලෙස පළාත් ප්‍රධාන අමාත්‍ය ශාන් විජයලාල් ද සිල්වා උපදෙස් ලබා දී තිබේ. නව ඒකක සඳහා උපකරණ මිල දී ගැනීම වෙනුවෙන් රුපියල් මිලියන 1යි දශම 7ක මුදලක් වෙන් කර ඇති බවද අමාත්‍යවරයා පවසයි. ගාල්ල දිස්ත්‍රික්කයේ බලපිටිය , ඇල්පිටිය සහ උඩුගම මූලික රෝහල් වල සහ මාතර දිස්ත්‍රික්කයේ දෙණියාය හා කඹුරුපිටිය යන රෝහල් වලත් මෙම නඩත්තු ඒකක පිහිටුවීමට නියමිතය. මීට අමතරව තිස්ස , වලස්මුල්ල සහ තංගල්ල මූලික රෝහල් ද මේ සදහා තෝරාගෙන තිබේ. නඩත්තු කටයුතු සඳහා බාහිර ආයතන වලට වැඩි මුදලක් ගෙවීම වළක්වා ගැනීම නව වැඩපිළිවෙලේ අරමුණ බව අමාත්‍ය ශාන් විජයලාල් ද සිල්වා මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=19321", "Category": null, "Parent URL": null}