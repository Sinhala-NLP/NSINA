{"Source": "Adaderana", "Timestamp": "October 23, 2017 12:12 pm", "Headline": "රයන්ට ඇප", "News Content": "වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් ඇප මත මුදාහැරීමට කොළඹ මහාධිකරණය නියෝග කර තිබේ. ඔහු විසින් ඉදිරිපත් කළ ප්‍රතිශෝධන පෙත්සමක් විභාග කිරීමෙන් පසුව කොළඹ මහාධිකරණ විනිසුරු ඒ.ඒ.ආර්. හෙයියන්තුඩුව මහතා විසින් එම නියෝගය ප්‍රකාශයට පත් කළ බව අද දෙරණ අධිකරණ වාර්තාකරු සඳහන් කළේය. ඒ අනුව රුපියල් ලක්ෂ 05ක පුද්ගලික ඇපයක් සහ ඇපකරුවන් වශයෙන් ඔහුගේ මව සහ පියා අත්සන් කළ යුතු බවට විනිසුරුවරයා නියම කර තිබේ. ඉදිරියේදී නීති විරෝධී ක්‍රියා සිදු වන ස්ථානවල රැදී සිටීම පිළිබඳ සාක්ෂියක් අධිකරණයට ඉදිරිපත් වුවහොත් වහාම ඇප අවලංගු කරන බව ද විනිසුරුවරයා ප්‍රකාශ කළ බව අද දෙරණ වාර්තාකරු සඳහන් කළේය. මීට අමතරව රයන් ජයලත්ගේ ක්‍රියාකලාපය පිළිබඳව අධීක්ෂණය කරන ලෙස ද කොළඹ අපරාධ කොට්ඨාසයේ අධ්‍යක්ෂවරයා වෙත මහාධිකරණ විනිසුරුවරයා නියම කර තිබේ.", "URL": "https://sinhala.adaderana.lk/news.php?nid=79032", "Category": null, "Parent URL": null}