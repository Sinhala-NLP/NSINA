{"Source": "Adaderana", "Timestamp": "January 19, 2012 08:50 am", "Headline": "අන්තර්ජාල ගිණුම්වලින් දත්ත ලබාගැනීමේ ජාවාරමක්", "News Content": "මෙරට ක්‍රියාත්මක පෞද්ගලික බැංකු කිහිපයක අන්තර්ජාල ගිණුම් පවත්වාගෙන යන පුද්ගලයින්ගේ ගිණුම්වල දත්ත ලබාගැනීමේ ජාවාරමක් ක්‍රියාත්මක වන බව ශ්‍රී ලංකා පරිගණක හදිසි ප්‍රතිචාර සංසදය පවසයි. ඊ - මේල් පණිවිඩ හරහා මෙම දත්ත ලබා ගැනීමේ ජාවාරම ක්‍රියාත්මක වන බව එම සංසදයේ ජ්‍යෙෂ්ඨ තොරතුරු ආරක්ෂක ඉංජිනේරු රෝහණ පල්ලියගුරු මහතා ප්‍රකාශ කළේය. එවැනි සිදුවීම් පිළිබඳව පැමිණිලි 10 ක් පමණ මේ වන විට සිය ආයතනය වෙත ලැබී ඇති බව රෝහණ පල්ලියගුරු මහතා සඳහන් කළේය. පෞද්ගලික බැංකුවල අන්තර්ජාල බැංකු කටයුතු සමාන ව්‍යාජ වෙබ් අඩවි හරහා ඊ -මේල් පණිවිඩ මගින් පාරිභෝගිකයින් නොමග යවා ඔවුන්ගේ ගිණුම් අංකය හා රහස් අංකය ලබාගැනීමට කටයුතු කරන බව ඒ මහතා පෙන්වාදුන්නේය. මෙවැනි ඊ -මේල් පණිවිඩයක් ලැබුණහොත් අදාළ බැංකුව අමතා එහි අනන්‍යතාවය තහවුරු කරගන්නා ලෙස ද ඒ මහතා ජනතාවගෙන් ඉල්ලා සිටියි. මෙවැනි වෙබ් අඩවි ඕනෑම පුද්ගලයෙකුට නිර්මාණය කළ හැකි බැවින් සිදුකළ හැක්කේ එම වෙබ් අඩවි අකර්මන්‍ය කිරීම පමණක් බව ද පල්ලියගුරු මහතා සඳහන් කළේය.", "URL": "https://sinhala.adaderana.lk/news.php?nid=21485", "Category": null, "Parent URL": null}