{"Source": "Adaderana", "Timestamp": "May 14, 2017 09:54 am", "Headline": "එකම තීරයක් - එකම මාවතක් අද ඇරඹෙයි", "News Content": "“ එකම තීරයක් - එකම මාවතක්“ මහා සමුළුව චීනයේ බීජිං නුවර දී අද (14)ආරම්භවේ.රටවල් 65ක නියෝජිතයන්ගේ සහභාගීත්වයෙන් සමුළුව දෙදිනක් පුරා පැවැත්වීමට නියමිතය.මෙම සමුළුව සඳහා රාජ්‍ය නායකයින් 20 දෙනෙකු පමණ සහභාගී වන අතර ඉන්දියාව කිසිදු නියෝජිතයෙකු ඊට සහභාගී නොකිරීම විශේෂත්වයක්වේ.ජපානය සහ අමෙරිකාව ද සමුළුව සඳහා නියෝජිතයන් යොමු කර තිබේ.ඊට සහභාගී වීම සඳහා ශ්‍රී ලංකා අග්‍රමාත්‍ය රනිල් වික්‍රමසිංහ මහතා ඇතුළු දූත පිරිසක් මේ වන විට බීජිං නුවරට ගොස් සිටියි.අග්‍රමාතයවරයා ඇතුළු දූත පිරිස ඊයේ(13) බෙයිජිං නගරයේ දේශපාලනික උපදේශක සම්මේලනයේ ස්ථාවර සභාවේ උප සභාපති ලී ජෙං යූ මහතා, ශ්‍රී ලංකාවේ චීන තානාපති යි ෂියැන් ලියැං මහතා සහ චීනයේ ශ්‍රී ලංකා තානාපති කරුණාසේන කොඩිතුවක්කු මහතා ඇතුළු පිරිසක් විසින් පිළිගත් බව අග්‍රමාත්‍ය කාර්යාලය නිවේදනය කළේය.මෙම සමුළුව අතරතුර අග්‍රමාත්‍ය රනිල් වික්‍රමසිංහ මහතා චීන ජනාධිපති ෂී ජින් පිං , චීන අග්‍රමාත්‍ය ලී කෙකියෑං යන මහත්වරුන් ඇතුළු සමුළුවට පැමිණෙන රාජ්‍ය නායකයින් කිහිපදෙනෙකු හමුවී ද්වී පාර්ශ්වික සාකච්ඡා පැවැත්වීමට නියමිතය.", "URL": "https://sinhala.adaderana.lk/news.php?nid=73136", "Category": null, "Parent URL": null}