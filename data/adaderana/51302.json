{"Source": "Adaderana", "Timestamp": "May 13, 2015 10:37 am", "Headline": "කොරියාවෙන් දුන් පියානෝ බන්දුල කාල්ටන් පෙර පාසලට දීලා - ස්ටාලින්", "News Content": "අධ්‍යාපන අමාත්‍යාංශයට කොරියාවෙන් ලබාදුන් ‘පියානෝ’ බන්දුල ගුණවර්ධන හිටපු අධ්‍යාපන ඇමති විසින් කාල්ටන් පෙර පාසලට ලබාදී ඇති බව ලංකා ගුරු සංගමය පවසයි.එහි ප්‍රධාන ලේකම් ජෝසප් ස්ටාලින් මහතා නිවේදනයක් නිකුත් කරමින් සඳහන් කරන්නේ මේ ගැන පරීක්ෂණයක් කළ යුතු බවයි.ඔහු විසින් නිකුත් කළ එකී නිවේදනය වැඩිදුරටත් මෙසේය.අධ්‍යාපන අමාත්‍යාංශයට කොරියාවෙන් ලබාදුන් ‘පියානෝ’ බන්දුල ගුණවර්ධන කාල්ටන් පෙර පාසලට ලබාදෙයි. කොරියාවෙන් අධ්‍යාපන අමාත්‍යාංශයට ලබාදෙන ලද එකක් ලක්ෂ එක හමාරක් පමණ වටිනා පියානෝ 3,000 ක් පසුගිය රජය යටතේ බෙදාහැරීම සිදුවූයේ කුමන පදනමකින් ද යන්න ගැටළුවකි. අධ්‍යාපන අමාත්‍යවරයා වූ හිටපු බන්දුල ගුණවර්ධනට පුද්ගලිකව නොව අමාත්‍යධූරය වෙනුවෙන් ලැබුණු මෙම උපකරණ අවිධිමත්ව බෙදාහැර ඇති බව පෙනී යයි. හිටපු ජනාධිපති ආර්යාවට අයත් යැයි කියන කාල්ටන් පෙර පාසල් සඳහා මෙම පියානෝ 35 ක් ලබා දී ඇත. අධ්‍යාපන අමාත්‍යාංශය සතු දේපළ මේ ආකාරයට ලබා දුන්නේ කෙසේද යන්න පිළිබඳ විධිමත් පරීක්ෂණයක් සිදු විය යුතුය. එසේම මෙම පියානෝ බෙදා දුන් ආකාරය පිළිබඳව ද සොයා බැලීමක් සිදු කළ යුතුය. එසේම එකක් රු.35,000 ක් වටිනා ගී‍්‍රන් බෝඞ් තිස් දහසක් ද අධ්‍යාපන අමාත්‍යාංශය බෙදා හැර ඇති ආකාරය ගැටළු සහගත ය.මේ පිළිබඳ විධිමත් සොයා බැලීමක් සිදු කර අවශ්‍ය පියවර ගන්නා ලෙස ලංකා ගුරු සංගමයට අධ්‍යාපන අමාත්‍යවරයාගෙන් ඉල්ලා සිටී. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=51302", "Category": null, "Parent URL": null}