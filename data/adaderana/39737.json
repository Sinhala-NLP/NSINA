{"Source": "Adaderana", "Timestamp": "December 20, 2013 03:08 pm", "Headline": "පොලීසියට පාට් දැමූ දොස්තර රිමාන්ඩ් ", "News Content": "පොලිස් නිලධාරියෙකුට පහරදී කලහකාරී ලෙස හැසිරීම සම්බන්ධයෙන් අත්අඩංගුවට ගත් වෛද්‍යවරයෙකු රක්ෂිත බන්ධනාගාර ගත කර තිබේ. සැකකරු ලබන 23 වන දින දක්වා රක්ෂිත බන්ධනාගාර ගත කිරීමට කළුතර මහේස්ත්‍රාත් අධිකරණය නියෝග කළ බව පොලීසිය සඳහන් කළේය. පුද්ගලයෙකු අපරික්ෂාකාරී ලෙස යතුරුපැදියක් පදවන බවට පොලීසියට ලැබුණු තොරතුරකට අනුව ජංගම සංචාරයේ නිරත පොලිස් කණ්ඩායමක් ඊයේ(19) රාත්‍රී කළුතර නගරය වෙත ගොස් තිබේ. එහිදි යතුරුපැදිකරු ජංගම සංචාරය භාරව සිටි උප පොලිස් පරීක්ෂකවරයෙකුට පහරදී ඇති බව සඳහන් වෙයි. තුවාල ලැබු පොලිස් පරීක්ෂකවරයා මේ වන විට නාගොඩ රෝහලේ ප්‍රතිකාර ලබන බව පොලීසිය සඳහන් කළේය. යතුරුපැදිය පැදවු පුද්ගලයා අත්අඩංගුවට ගෙන ඇති අතර ඔහු කළුතර නාගොඩ රෝහලේ සේවය කරන වෛද්‍යවරයෙකු බවට අනාවරණය වී තිබේ.", "URL": "https://sinhala.adaderana.lk/news.php?nid=39737", "Category": null, "Parent URL": null}