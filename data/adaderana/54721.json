{"Source": "Adaderana", "Timestamp": "October 28, 2015 10:42 am", "Headline": "විමල්ගේ විදේශ ගමන්බලපත්‍රය යළි ලැබෙයි", "News Content": "අත්අඩංගුවට ගෙන ඇපමත මුදාහැරුණු පාර්ලිමේන්තු මන්ත්‍රී විමල් වීරවංශ මහතාගේ විදේශ ගමන් බලපත්‍රය යළි ඔහු වෙත ලබාදී තිබේ.මන්ත්‍රීවරයා අද මීගමුව මහේස්ත්‍රාත් අධිකරණය හමුවේ යළි පෙනී සිටියේය.එහිදී රුපියල් ලක්ෂයක බැඳුම්කරයක් මත ගමන් බලපත්‍රය යළි මන්ත්‍රීවරයාට ලබාදීමට අධිකරණය නියෝග කර ඇත.පාර්ලිමේන්තු මන්ත්‍රී විමල් වීරවංශ මහතා පසුගිය 23 වනදා අලුයම 3.30 ට ඉතාලිය බලා පිටත්වීම සඳහා කටුනායක ජාත්‍යන්තර ගුවන් තොටුපොළට පැමිණි තිබුණි.ඒ \"සුද්දන්ගේ අධිකරණය හා ජාතියේ අවනඩුව\" යනුවෙන් දේශන මාලාවක් යුරෝපා රටවලදී පැවැත්වීමටය.එහිදී ඔහු ආගමන විගමන නිලධාරීන් වෙත ඉදිරිපත් කළ විදේශ ගමන් බලපත්‍රය අවලංගු එකක් බව හෙළිවිණ.ඒ අනූව නව රාජ්‍ය තාන්ත්‍රික විදෙස් ගමන් බලපත්‍රයක් ලබා ගෙන නැවත වරක් විමල් වීරවංශ මහතා ගුවන් තොටුපොළට පැමිණ විදෙස් ගත වීමට උත්සාහ කිරීමේදී සිද්ධිය සම්බන්ධයෙන් සැකපිට ඔහු රහස් පොලීසිය විසින් ප්‍රශ්න කර අත්අඩංගුවට ගෙන උසාවියට ඉදිරිපත් කිරීමෙන් පසු ඇප ලබාදෙන ලදී.එහිදී ඔහු රුපියල් ලක්ෂය බැගින් වූ ශරීර ඇප දෙකක් සහ රුපියල් දස දහසක මුදල් ඇපයක් මත ඔහු මුදා හැරීමට අධිකරණය නියෝග කළේය.කෙසේ වෙතත් එහිදී විමල් වීරවංශ මන්ත්‍රීවරයාගේ වලංගු විදේශ ගමන් බලපත්‍රය අධිකරණය භාරයට ගැනිණ.", "URL": "https://sinhala.adaderana.lk/news.php?nid=54721", "Category": null, "Parent URL": null}