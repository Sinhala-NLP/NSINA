{"Source": "Adaderana", "Timestamp": "August 4, 2013 12:48 pm", "Headline": "කර්මාන්ත ශාලාවේ වරදක් නෑ - පරීක්ෂණවලට විවෘතයි", "News Content": "හේලිස් සමූහය යටතේ කි‍්‍රයාත්මක Dipped Products PLC සමාගමේ වැලිවේරියේ පිහිටි කර්මාන්ත ශාලාව වටා නිර්මාණය වූ කලහාකාරි තත්ත්වයට හේතුව අප කර්මාන්ත ශාලාවෙන් පිටකරන ජලය භූමි දූෂණයටත්, ජල දූෂණයටත් හේතු වේ යන පදනම් විරහිත මෙන්ම හුදු සැකය පදනම් කරගත් පටු මානසිකත්වය යැයි එම සමාගමේ කළමනාකාර අධ්‍යක්‍ෂ ආචාර්ය මහේෂ රණසෝම මහතා පවසයි. ඉකුත් දිනවලදී ඇති වූ නොසන්සුන්කාරී වාතාවරණය සම්බන්ධයෙන් ඔහු විසින් නිකුත් කළ මාධ්‍ය නිවේදනයක මේ දැක්වෙන අතර එම නිවේදනය වැඩිදුරටත් පහත පරිදිය. වසර 135 කටත් අධික කාලයක් පුරා මෙරට ආර්ථිකයට මහගු දායකත්වයක් සපයන්නා වූ හේලීස් සමුහයට අයත් වසර 18ක් පුරා පවත්වාගෙන යන Dipped Products PLC සමාගමේ වැලිවේරිය නැඳුන්ගමුව ප‍්‍රදේශයේ කි‍්‍රයාත්මක වන කර්මාන්ත ශාලාවේ නිෂ්පාදන කි‍්‍රයාවලිය තුළින් ප‍්‍රදේශයේ භූමිය මෙන්ම ජල සම්පත දූෂණයට ලක්වෙනවාය, යනුවෙන් ඇතිකර ගත් මහජන අනවබෝධය හේතුවෙන් කලහකාරී මෙන්ම මහජන නොසන්සුන්තාවයක් නිර්මාණය වී තිබේ. අදාළ සමාගමේ කළමනාකාර අධ්‍යක්‍ෂකවරයා ලෙස මේ පිළිබඳ මාගේ බලවත් කණස්සල්ල පළකර සිටිමි. ප‍්‍රදේශයේ ජනතාව කලහකාරී ස්වභාවයක් ගෙන තිබෙන්නේ අප කර්මාන්ත ශාලාවෙන් පිටකරන ජලය අදාළ ප‍්‍රදේශයේ භූමි දූෂණයටත්, ජල දූෂණයටත් හේතු වේ යන පදනම් විරහිත මෙන්ම හුදු සැකය පදනම් කරගත් පටු මානසිකත්වයක සිටය. නමුත් අප කර්මාන්ත ශාලාව මෙම ප‍්‍රදේශයේ පවත්වාගෙන යන්නේ පරිසර හිතකාමී ප‍්‍රමිතීන්ට අනුකූලව බව අප පැහැදිලිව ප‍්‍රකාශ කරමු. Dipped Products PLC සමාගම ගෝලීය ගෘහස්ථ හා කාර්මික රබර් අත්වැසුම් අවශ්‍යතාවෙන් 5% ක ප‍්‍රමාණයක් සපයනු ලබන අතර රටවල් 70 කට අධික සංඛ්‍යාවකට සිය නිෂ්පාදන අලෙවි කරයි. වැලිවේරිය නැඳුන්ගමුව ප‍්‍රදේශයේ පිහිටි කර්මාන්තශාලාව අපගේ සමස්ථ සැපයුමෙන් 45% න් සපුරාලනු ලබන අතර මෙරටට විශාල විනිමය ප‍්‍රමාණයක් උපයා දෙනු ලබයි. අපගේ කර්මාන්ත ශාලාවෙන් පිරිපහදු කරන ලදුව පිටකෙරෙන ජලයෙහි pH අගය ජාතික ගොඩනැගිලි හා පර්යේෂණ සංවිධානය මෙන්ම ආයෝජන මණ්ඩලය විසින් මැන බලන අතර අපගේ ආයතනය පරිසර ආරක්ෂණ බලපත‍්‍රයක් යටතේ කි‍්‍රයාත්මක වෙයි. අප ආයතනයෙන් පිරිපහදු කරන ලදුව පිට කරන ජලය කිසි ලෙසකින්වත් ආම්ලික නොවන අතර එහි pH අගය 6.5 ත් 8.2 ත් අතර බව අදාළ ආයතන තුළින් නිකුත් කරන ලද වර්තාවලින් තහවුරු වේ. එතුළින් පෙන්නුම් කෙරෙන්නේ අප කර්මාන්ත ශාලාවෙන් පිරිපහදු කරන ලදුව පිට කරන ජලය අදාළ ප‍්‍රමිතිගත pH අගයෙන් යුතු වන අතර එය පරිසරයට අහිතකර නොවන බවය. අපි කෙතරම් පරිසර හිතකාමී ද යන්න ගැන අපි ලබාගෙන තිබෙන ISO 14001:2005 තත්තව සහතිකවලින් පෙන්නුම් කරන අතර අපි සිදුකරන පරිසර හිතකාමීත්වය පිළිබඳ විගණනයන්ට අමතරව අපගේ නිෂ්පාදන ගැනුම්කරුවන්ට පවා අපගේ පරිසර හිතකාමීත්වය පිළිබඳ විගණන කටයුතු සිදුකරලීමට අවස්ථාව සලසා දීමටද අපි කටයුතු කරමු. පදනම් විරහිත චෝදනාවකට ලක්ව සිටින මාගේ ආයතනයෙහි නිර්දෝෂීභාවය වෙනුවෙන් මාහට තවත් කරුණු මෙසේ පෙළ ගැස්විය හැකිය. වැලිවේරිය ප‍්‍රදේශයට අදාළ භූගෝලීය කලාපයෙහිම මෙම ආම්ලිකතාව පවතී. එසේ නම් අප කර්මාන්ත ශාලාව නිසා පමණක් මෙවන් තත්ත්වයක් නිර්මාණය වනවා යැයි කීම ඉතාමත් සාවද්‍ය මෙන්ම පුහු තර්කයකි. එමෙන්ම අප කර්මාන්ත ශාලාවෙන් පිරිපහදු කරන ලදුව පිට කරන ජලය ප‍්‍රමිතිගත pH පරාසය තුළ තිබිය දී එම ජලය මගින්ම ප‍්‍රදේශයේ භූමිය සහ ජල සම්පත දූෂණ වෙනවා යැයි කියන්නේ කෙසේද? සැබැවින්ම සිදුවිය යුත්තේ එවන් තත්ත්වයක් උදානොවීමයි. මෙම ආම්ලිකතාවය වැඩිවීමට ස්වභාවිකව යැයි සිතිය හැකි සාධක මෙසේය. එමෙන්ම මෙම ප‍්‍රදේශයට යාබද රතුපස්වල භූමියෙහි කාබන්ඩයොක්සයිඩ් සහ අයන් ඔක්සයිඩ් ප‍්‍රමාණය බෙහෙවින් වැඩිය. එබැවින් මෙම ප‍්‍රදේශයෙහි භූමිය ආම්ලික භාවයෙන් යුක්තවීමට පැහැදිලි හේතු සාධක තිබේ. මෙම නොසන්සුන්තාව නිර්මාණය වීමට පෙර සිටම අපි ප‍්‍රදේශයේ ජනතාව, සෞඛ්‍ය අංශයට සම්බන්ධ නිලධාරීන්, ප‍්‍රදේශයේ දේශපාලන නායකයින් මෙන්ම සිවිල් සංවිධාන ප‍්‍රධානීන් සමග සාකච්ඡා වල නිරත වීමු. ඔවුන් හා අප අතර වූයේ අර්ථාන්වික කතිකාවතක් පමණකි. මෙසේ ප‍්‍රචණ්ඩත්වය මුල්කර ගත් විසඳුමක් වෙත ප‍්‍රදේශයේ ජනතාව පෙළඹීම පිළිබඳ හේතුකාරක වූ සාධක පිළිබඳව අපට සාධාරණ සැක මතුව ඇත. මෙම සිදුවීම, කඩාකප්පල්කාරී ඇතැම් පාර්ශව විසින් මෙහෙය වන අතර සැඟවුණු දේශපාලන අරමුණක් මත අපගේ අයතනය අඩාල කිරිමට දරණ උත්සහයක් බවට අපට සධාරණ සැකයක් පවතිනවා. හේලිස් සමුහයට අයත් Dipped Products PLC සමාගම වසර ගණනාවක් පුරා අත්කරගත් කිර්තිමත් නාමයට මෙවැනි සිද්ධියක් හානි දායක බව අපගේ විශ්වාසයයි. මෙම මහජන උද්ඝෝෂන ව්‍යාපාර වඩ වඩාත් උත්සන්න වන ස්වභාවයක් ගත් නිසා මෙරට වගකිව යුතු නිලධාරීන් සමග පවා අප ආයතනය සාකච්ඡා කළෙමු. අවසන් වශයෙන් ගරු රාජ්‍ය ආරක්‍ෂක ලේකම් ගෝඨාභය රාජපක්‍ෂ මහතා සමග අප ආයතනය සාකච්ඡාවට එළඹියේ අදාළ ප‍්‍රදේශයේ කටයුතු පිළිබඳ වගකීම් දරන පිරිස් ද සමගය. එහිදී කර්මාන්ත ශාලාවේ නිෂ්පාදන කටයුතු තාවකාලිකව නතර කිරීමට තීරණය විය. එමෙන්ම කර්මාන්ත තාක්ෂණ ආයතනය, මොරටුව විශ්ව විද්‍යාලය, කැලණිය විශ්ව විද්‍යාලය, ජාතික ජලාපවහන මණ්ඩලය සහ භූ විද්‍යා සහ පතල් කැණීම් සමීක්ෂණ ආයතනය යන ආයතන එක්ව සිදුකිරීමට යන පරීක්ෂාවට පවා අප කර්මාන්ත ශාලාව විවෘත වන අතර ඒ සඳහා අපගේ උපරිම සහය ලබාදීමට ද අපි කටයුතු කරමු. මෙම පරීක්ෂණ කටයුතු කඩිනමින් අවසන්ව අපගේ නිර්දෝෂීභාවයද තහවුරු කරගනිමින් අපගේ කීර්තිමත් ව්‍යාපාර නාමය තවදුරටත් තීව‍්‍රකරගත හැකිවනු ඇතැයි අපි අපේක්ෂා කරමු. 2004, 2005, 2006 සහ 2010 යන වර්ෂ වලදී ශි‍්‍ර ලංකා වාණිජ මණ්ඩලය මගින් පිරිනමනු ලබන ‘‘Corporate Citizen Award’’ යන කිරුළ දිනා ගැනීමට හේලීස් සමූහය සමත් වූ අතර එතුළින් අප සමාගම මෙරට ජනතාව වෙනුවෙන් වගකියන ව්‍යාපාර පුරවැසියකු බව මේවන විටත් ඔප්පුකර හමාරය. මෙම වාතාවරණය තුළ පවා අප කටයුතු කරන්නට උත්සාහ කළේ ජනතා හිතවාදී මුහුණුවරකින් බව අවධාරණය කරන්නට මම කැමැත්තෙමි. හුදු අනවබෝධය සහ පටු දේශපාලන පරමාර්ථ මුදුන් පමුණුවා ගැනීම සඳහා අවශේෂ දේශපාලන කොටස් උත්සාහ දැරීම තුළ නිර්මාණය වූ අහිතකර වාතාවරණය පිළිබඳ ව්‍යාපාර ප‍්‍රධානියෙකු ලෙස මම නැවත වරක් කනගාටුවෙමි. එමෙන්ම ජනතාවගේ සුබ සිද්ධිය වෙනුවෙන් සහ ඔවුන්ගේ සහනය වෙනුවෙන් අප ආයතනයට ගත හැකි සෑම පියවරක්ම ගැනීමට අප උපරිමයෙන් කැපවන බව මෙයින් ප‍්‍රකාශ කරමු. ආචාර්ය මහේෂ රණසෝම කළමණාකාර අධ්‍යක්‍ෂ Dipped Products PLC", "URL": "https://sinhala.adaderana.lk/news.php?nid=36365", "Category": null, "Parent URL": null}