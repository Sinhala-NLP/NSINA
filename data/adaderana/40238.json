{"Source": "Adaderana", "Timestamp": "January 10, 2014 11:38 am", "Headline": "නායකත්ව පුහුණුවේ තෙවන අදියර එළඹෙන 18 ඇරඹෙයි ", "News Content": "2012, 2013 අධ්‍යයන වර්ෂයේ විශ්ව විද්‍යාල ප්‍රවේශය සඳහා තෝරාගත් සිසුන් වෙනුවෙන් පැවැත්වෙන නායකත්ව පුහුණුවේ තෙවන අදියර ලබන 18 වැනිදා ආරම්භ වීමට නියමිතව තිබේ. මේ සඳහා සහභාගී වන සිසුන්ට අදාළ පුහුණුව අවසන් කර සතියක කාලයක් විශ්ව විද්‍යාල ලියාපදිංචිය සඳහා අවස්ථාව ලබාදෙන බව උසස් අධ්‍යාපන අමාත්‍යාංශයේ ලේකම් ආචාර්ය සුනිල් ජයන්ත නවරත්න මහතා පවසයි. ලබන 18 වැනිදා ආරම්භ වන නායකත්ව පුහුණුවේ තෙවන අදියර පෙබරවාරි මස 07 වනදා දක්වා පැවැත්වීමට නියමිතය. පුහුණුවේ තෙවන අදියර සඳහා සහභාගී වන සිසුන්ට විශ්ව විද්‍යාලවල ලියාපදිංචි වීමේ දී කිසිදු ගැටලුවක් මතු නොවන අතර අදාළ සිසුන් ලියාපදිංචි කිරීම් සම්බන්ධයෙන් විශ්ව විද්‍යාලවල උපකුලපතිවරුන් හා ලේඛකාධිකාරිවරුන් දැනුවත් කර ඇති බව එම අමාත්‍යාංශය පවසයි. නායකත්ව පුහුණුවේ තෙවන අදියර සඳහා තෝරා ගන්නා ලද සිසුන්ගේ නාමලේඛනය www.mohe.gov.lk යන වෙබ් අඩවියට පිවිසීමෙන් ලබාගත හැකිය.", "URL": "https://sinhala.adaderana.lk/news.php?nid=40238", "Category": null, "Parent URL": null}