{"Source": "Adaderana", "Timestamp": "May 22, 2018 11:29 am", "Headline": "ගංවතුරෙන් අවතැන් වු වැඩිහිටියන්ගේ හා ආබාධිතවුවන්ගේ තොරතුරු වහාම ලබා දෙන්න", "News Content": "ගංවතුරෙන් පීඩාවට පත් වු හා අවතැන් වු වැඩිහිටියන්ගේ සහ ආබාධිතවුවන්ගේ තොරතුරු වහාම තමන් වෙත ලබා දෙන්නැයි සමාජ සුබසාධන හා ප්‍රාථමික කර්මාන්ත අමාත්‍ය දයා ගමගේ මහතා උපදෙස් ලබා දී ඇත. මේ පිළිබඳ නිවේදනයක් නිකුත් කරමින් එම අමාත්‍යාංශය මේ බව සඳහන් කරයි. හදිසි ජලගැලීම් තත්ත්වයක් මත දැනට දිස්ත්‍රික්ක 16 ක පවුල් 23,000 කට අධික සංඛ්‍යාවක් පීඩාවට පත්ව ඇති බවත් රත්තනපුර, කළුතර, නුවරඑළිය යන දිස්ත්‍රික්කවල 1500 ක පමණ පිරිසක් කඳවුරු 30 ක පමණ රඳවා ඇති බවත් වාර්තා වන බව අමාත්‍යාංශය පවසයි. බදුල්ල දිස්ත්‍රික්කය නායයෑම තර්ජනවලට මුහුණ දී ඇති බැවින් ද නිවාස විශාල ප්‍රමාණයක් අර්ථ වශයෙන් විනාශ වී ඇති බැවින්ද සෑම ප්‍රාදේශීය ලේකම් කාර්යාලයකම සේවයේ නිරත වී සිටින සමාජ සේවා නිලධාරීන් හරහා ඒ සම්බන්ධයෙන් වාර්තාවක් කැඳවන ලෙස ද දයා ගමගේ අමාත්‍යවරයා අමාත්‍යාංශ ලේකම්වරයාට උපදෙස් දී තිබේ.", "URL": "https://sinhala.adaderana.lk/news.php?nid=89591", "Category": null, "Parent URL": null}