{"Source": "Adaderana", "Timestamp": "August 16, 2012 11:01 am", "Headline": "ගොවි උද්ඝෝෂණයෙන් අඟුණකොළපැලැස්සේ දැඩි රථ වාහන තදබදයක්", "News Content": "අඟුණකොළපැලැස්ස නගරයේ තුන්මන්හන්දියේ පැවැත්වෙන ගොවි උද්ඝෝෂණයක් හේතුවෙන් දැඩි රථ වාහන තදබදයක් ඇතිවී ඇති බව පොලීසිය පවසයි. මේ වනවිට අඟුණකොළ පැලැස්ස හන්දියේ සිට මිද්දෙණිය, රන්න, හුංගම හා ඇඹිලිපිටිය මාර්ග යා කෙරෙන පිවිසුම් මාර්ගය අවහිර වී ඇති බව පොලීසිය කියා සිටියි. ප්‍රදේශවාසී ගොවීන් හා ගොවි සංවිධාන එකමුතුවක් විසින් මෙම විරෝධතා ව්‍යාපාරය ආරම්භ කර ඇති අතර පාළු වෙමින් පවත්නා කුඹුරු ඇතුළු තම වගා භූමිවලට වන්දියක් ලබා දෙන ලෙස හෝ නොඑසේ නම් විකල්ප ක්‍රම ඔස්සේ ජලය ලබාදීමට ක්‍රියාකරන ලෙස විවිධ සටන් පාඨ කියමින් ඉල්ලා සිටින බව අද දෙරණ වාර්තාකරු පවසයි. උද්ඝෝෂණයට ගොවීන් 2000 ක් පමණ රැස්ව ඇතැයි අප වාර්තාකරු සඳහන් කරයි.", "URL": "https://sinhala.adaderana.lk/news.php?nid=26625", "Category": null, "Parent URL": null}