{"Source": "Adaderana", "Timestamp": "June 15, 2019 07:20 pm", "Headline": "අගරදගුරුතුමන් පළමු වතාවට සියෝන් දේවස්ථානයට", "News Content": "අගරදගුරු අතිඋතුම් මැල්කම් කාදිනල් රංජිත් හිමිපාණන් අද (15) පළමු වතාවට පාස්කු ඉරුදින ප්‍රහාරයට ලක්වූ මඩකලපුව සියෝන් දේවස්ථානය නිරීක්ෂණය කළේය. මෙහි ප්‍රමුඛ අරමුණ වූයේ දේවස්ථානයේ ප්‍රතිසංස්කරණ කටයුතු සොයාබැලීමයි. පුද්ගලයින් 30 දෙනෙකුට මරු කැඳවූ මඩකපුව සියෝන් දේවස්ථානය නිරීක්ෂණය කිරීම සඳහා අද පෙරවරුවේ අගරදගුරු අතිඋතුම් මැල්කම් කාදිනල් රංජිත් හිමිපාණන් පැමිණියේය. මෙහිදී දේවස්ථානය අවට දැඩි ආරක්ෂක රැකවල් යොදා තිබුණි. අගරදගුරුතුමන් දේවස්ථානයේ ප්‍රතිසංස්කරණ කටයුතු සඳහා මුල්‍ය ආධාරයක් ද ලබාදුන්නේය. අනතුරුව අගරදගුරුතුමන් බෝම්බ ප්‍රහාරයට ලක්ව තුවාල ලැබු පිරිස් හමුවි ඔවුන්ගේ සුවදුන් විමසනු ලැබුවේය. මේ අතර මඩකලපුව සියෝන් දේවස්ථානය තුළ මාරගෙන මැරෙන බෝම්බ ප්‍රහාරය එල්ල කළ නාසාර් මොහමඩ් අසාර්ගේ සිරුර මඩකලපුවේ මුස්ලිම් සුසානභූමියක් තුළදී භුමදානය කිරීමට සූදානම් කළද ප්‍රදේශවාසීන් ඊට විරෝධය දැක්වීම හේතුවෙන් පසුව සිරුර මඩකලපුව රෝහල වෙත රැගෙන ගොස් තිබේ. මීට පෙර අවස්ථා කිහිපයකදී එල්ලවු විරෝධතා හේතුවෙන් බෝම්බකරුගේ සිරුර භූමදානය කර ගත නොහැකි තත්ත්වයක් උදා විය.", "URL": "https://sinhala.adaderana.lk/news.php?nid=112047", "Category": null, "Parent URL": null}