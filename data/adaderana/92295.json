{"Source": "Adaderana", "Timestamp": "July 10, 2018 11:39 am", "Headline": "සාක්ෂිකරු අසනීපෙන් නිසා නාමල්ට එරෙහි නඩු විභාගය කල්යයි", "News Content": "පාර්ලිමේන්තු මන්ත්‍රීවරයකු ලෙස කටයුතු කරමින් අයථා ආකාරයෙන් උපයාගත් රුපියල් මිලියන 30ක මුදලක් යොදවා ගවර්ස් කෝපරේට් නැමැති සමාගමක කොටස් මිලදී ගැනීම සම්බන්ධයෙන් චෝදනා එල්ල වී සිටින පාර්ලිමේන්තු මන්ත්‍රී නාමල් රාජපක්ෂ ඇතුළු විත්තිකරුවන් හය දෙනෙකුට එරෙහිව ගොනු කර තිබෙන නඩුවේ විභාගය ලබන 31 වනදා දක්වා කල් තැබීමට කොළඹ මහාධිකරණය නියම කළේය. මෙම නඩුව කොළඹ මහාධිකරණ විනිසුරු සම්පත් අබේකෝන් මහතා ඉදිරියේ අද(09) විභාගයට ගැනීමට නියමිතව තිබුණත් සාක්ෂිකරු අසනීපයෙන් පසුවන බවට පැමිණිලි පාර්ශවය විසින් අධිකරණයට දන්වා සිටියේය. ඒ අනුව නඩුවේ වැඩිදුර විභාගය ලබන 31 වන දා දක්වා කල්දැමූ විනිසුරුවරයා එදිනට සාක්ෂිකරුට අධිකරණය හමුවේ පෙනී සිටින්නැයි දැනුම් දුන්නේය. පාර්ලිමේන්තු මන්ත්‍රීවරයකු ලෙස කටයුතු කරමින් අයථා ආකාරයට උපයාගත් රුපියල් මිලියන 30ක මුදලක් ගවර්ස් කෝපරේට් නමැති සමාගමක ආයෝජනය කිරීම තුළින් මුදල් විශුද්ධිකරනය වැළැක්වීමේ පනත යටතේ වරදක් කර ඇතැයි චෝදනා කරමින් පාර්ලිමේන්තු මන්ත්‍රී නාමල් රාජපක්ෂ ඇතුළු විත්තිකරුවන් හයදෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ දෙවන විත්තිකරු ලෙස නම් කර සිටින ඉන්දික ප්‍රභාත් කරුණාජීව නැමැත්තා මේ වන විට අධිකරණය මඟ හැර විදේශගතව සිටින අතර ඔහු නොමැතිව නඩු විභාගය පවත්වාගෙන යාමට ද මහාධිකරණය තීන්දු කර තිබේ.", "URL": "https://sinhala.adaderana.lk/news.php?nid=92295", "Category": null, "Parent URL": null}