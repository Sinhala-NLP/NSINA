{"Source": "Adaderana", "Timestamp": "January 7, 2019 12:25 pm", "Headline": "ඝාතනය කළ වල දැමුණු 9 හැවිරිදි දැරියගේ මිනිය ගොඩ ගන්න සුදානම්", "News Content": "හොර රහසේ ඝාතනය කර හාලිඇල කන්දේ ගෙදර “ සාර්නියා වත්තේ “ මහතැන්න කොටසේ කම්කරු නිවාසයක් ඉදිරිපිට එළවළු කොටුවක වල දමා ඇතැයි කියන 9 හැවිරිදි ගැහැණු ළමයෙකු මෘත දේහය සොයා හාලිඇල පොලීසිය විමර්ශන ආරම්භ කර තිබේ. මේ සම්බන්ධයෙන් සැකපිට එම දැරියගේ 28 හැවිරිදි මව සහ ඇගේ අනියම් සැමියා බව පැවසෙන 31 හැවිරිදි පුද්ගලයෙක් ඊයේ(06) සවස අත්අඩංගුවට ගත් බව හාලිඇල පොලීසිය පැවසීය. වවුනියාවේ සෙට්ටිකුලම් පදිංචි සැකකාරිය සැමියාගෙන් වෙන්වීමෙන් පසු මෙම සැකකරු හා කන්දෙගෙදර සාර්නියා වත්තට පැමිණ ජීවත්වී තිබේ. ඝාතනයට ලක්වු මහේද්‍රන් ඩිලානි නමැති මෙම දැරිය වයස අවුරුදු 4 දී සැකකාරිය විසින් තමාට බාරදී ඇය ගෘහ සේවිකා රැකියාව සඳහා විදේශ ගත වූ බවත් වසර 5කින් නැවත පැමිණ තම බාරයේ සිටි දියණිය රැගෙන ගිය බවත් මරණකාරියගේ සහෝදරියක් විසින් පොලීසියට කරන ලද පැමිණිල්ලේ සඳහන් වෙයි. දින 3 කට තමා මෙම නිවසට පැමිණි අවස්ථාවේ දියණිය නුදුටු නිසා විමසූ විට ඇය නුවරඑළියේ කොන්වන්ට් එකකට ඇතුලත් කර ඇති බව පැවසූ නමුත් විපරම් කිරිමේදි ඥතියෙක් විසින් තමාට මේ අපරාධය පිළිබඳව අනාවරණය කිරිමෙන් පසු පොලීසියට පැමිණිලි කළ බවද ඇය සඳහන් කර තිබේ. මීට වසරකට පෙර මෙම ඝාතනය සිදුකර ඇති බව විමර්ශනවලදී අනාවරණය වු බවද පොලීසිය සඳහන් කරයි. විමර්ශන සිදුකරන හාලිඇල පොලීසිය දැරියගේ මිනිය වල දමා ඇතැයි සැකකරන ස්ථානයට පොලිස් ආරක්ෂාව යොදවා ඇති අතර, මහේස්ත්‍රාත්වරයා වෙත කරුණු වාර්තා කර තිබේ. ලබන බදාදා බදුල්ල මහේස්ත්‍රාත්වරයා ඉදිරියේ මිනිය ගොඩ ගැනීමට කටයුතු කරන බව ද පොලීසිය සඳහන් කළේය. ඌව දිසාව භාර නියෝජ්‍ය පොලිස්පති ජගත් වික්‍රමසිංහ හා බදුල්ල පොලිස් අධිකාරි වසන්ත කන්දේවත්ත යන මහත්වරුන්ගේ උපදෙස් මත හාලිඇල පොලිස් ස්ථානාධිපති ප්‍රධාන පොලිස් පරීක්ෂක ඒ.එම්.පී කේ චන්ද්‍රස්කර මහතාගේ මෙහෙයවීමෙන් හාලිඇල පොලිසිය විමර්ශන සිදුකරයි.", "URL": "https://sinhala.adaderana.lk/news.php?nid=101932", "Category": null, "Parent URL": null}