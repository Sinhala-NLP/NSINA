{"Source": "Adaderana", "Timestamp": "January 15, 2014 02:33 pm", "Headline": "ප්‍රභාගේ බාල පුතු වෙනුවෙන් චිත්‍රපටයක් සූදානම්", "News Content": "එල්.ටී.ටී.ඊ සංවිධානයේ හිටපු නායක වේළුපිල්ලේ ප්‍රභාකරන්ගේ බාල පුතු වූ බාලචන්ද්‍රන්ගේ ජීවිතය අළලා තමිල්නාඩුවේ චිත්‍රපටයක් නිෂ්පාදනය කර තිබේ. ප්‍රවීන් කාන්ත් නමැති අධ්‍යක්ෂවරයා විසින් නිර්මාණය කරන ලද මෙම චිත්‍රපටයේ පූර්ව ප්‍රචාරක පටය ඊයේ (14) දින අන්තර්ජාලයට නිකුත් කර ඇත. ‘‘පුලිපාර්වෙයි“හෙවත් “කොටි බැල්ම“නමින් යුතු මෙම චිත්‍රපටය ඉදිරි කාලයේ ප්‍රදර්ශනය කිරීම සඳහා මේ දිනවල කටයුතු සැලසුම් කරමින් සිටින බව ඉන්දීය මාධ්‍ය වාර්තා උපුටා දක්වයි. බාලචන්ද්‍රන්ගේ රුවට සමානත්වයක් ඇති දරුවෙකු තෝරා ගැනීම සඳහා සම්මුඛ පරීක්ෂණයක් සිදුකළ බවත්, 100 ට අධික ළමුන් සංඛ්‍යාවක් අතුරින් මෙම දරුවා තෝරාගත් බවත් අධ්‍යක්ෂවරයා මාධ්‍යයට පවසා තිබේ. මේ අතර එල්.ටී.ටී.ඊ සංවිධානය හා රජයේ හමුදාවන් අතර පැවති යුද්ධයේ අවසාන අදියර තුළ යුද අපරාධ සිදුවූ බවට අවස්ථා ගණනාවකදීම ශ්‍රී ලංකා රජයට චෝදනා එල්ලවිය. මේ පිළිබඳව ජගත් මානව හිමිකම් සැසිවාරයේදීද යම් අවධානයකට ලක්වුණද, ඒ සෑම අවස්ථාවකදීම රජය විසින් එකී චෝදනා තරයේ ප්‍රතික්ෂේප කරනු ලැබිණි. මීට පෙරාතුව එක්සත් ජාතීන්ගේ මානව හිමිකම් කවුන්සිලයේ සැසිවාරයට සමගාමීව බ්‍රිතාන්‍ය යේ චැනල් 4 නාලිකාව විසින් වීඩියෝ පට දෙකක් නිෂ්පාදනය කොට ප්‍රදර්ශනය කරන ලදී. මෙවර එක්සත් ජාතීන්ගේ මානව හිමිකම් කවුන්සිලයේ සැසිවාරය එළඹෙන මාර්තු මස පැවැත්වීමට නියමිත අතර එහිදී ශ්‍රී ලංකාවට එරෙහිව මානව හිමිකම්කඩවීම් හා යුද අපරාධ චෝදනාවලට අදාළ යෝජනාවක් ගෙන ඒම සඳහා අමෙරිකා එක්සත් ජනපදය කටයුතු කරමින් සිටින බව පවසා ඇත. මෙවැනි ජාතික හා ජාත්‍යන්තර පසුබිමක් තුළ ප්‍රවීන් කාන්ත්ගේ ‘‘පුලිපාර්වෙයි“චිත්‍රපටයද තිරගත කිරීමට එහි නිෂ්පාදකයින් හා සංවිධායකයින් විසින් කටයුතු ඇරඹීම පිළිබඳ බොහෝ දෙනෙකුගේ අවධානයට ලක්වනු ඇති බව කිවහැකිය.", "URL": "https://sinhala.adaderana.lk/news.php?nid=40368", "Category": null, "Parent URL": null}