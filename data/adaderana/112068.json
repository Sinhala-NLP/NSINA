{"Source": "Adaderana", "Timestamp": "June 16, 2019 10:33 am", "Headline": "අතුරුදන්ව සිටි පාසැල් සිසුවියගේ සිරුර වන ලැහැබකින් සොයා ගනී", "News Content": "දින තුනක කාලයක් තිස්සේ අතුරුදන්ව සිටි බදුල්ල ප්‍රදේශයේ ප්‍රසිද්ධ පාසලක අධ්‍යාපනය ලබන පාසැල් සිසුවියකගේ මළ සිරුර අද (16) උදෑසන 7.30 ට පමණ ලොග්ගල්ලා ඔය ජලාශයේ වන ලැහැබක් තුල සිරවී තිබියදී සොයාගත් බව කන්දකැටිය පොලිසිය පවසයි. මෙලෙස සැක කටයුතු ලෙස මියගොස් සිටියේ බදුල්ල මැද පතන ඉසුරු උයන මාවත ප්‍රදේශයේ පදිංචි ලක්ෂිකා මධුවන්ති ප්‍රනාන්දු ( 19 ) නැමැති පාසැල් සිසුවියක්. ඇය ඉකුත් 14 වන දින සිට නිවසින් අතුරුදහන්ව ඇති බවට ඇයගේ ඥාතීන් විසින් කරන ලද දැණූම් දීමක් මත කන්දකැටිය පොලීසිය ප්‍රදේශවාසීන්ගේද සහාය ඇතිව ඇය සෙවීමේ කටයුතු ආරම්භ කරන ලද අතර ඇය සතු භාණ්ඩ කීපයක් ලොග්ගල්ලා ඔය ජලාශය අසල වන ලැහැබක තිබී පොලීසිය විසින් සොයා ගනු ලැබිණී. ඒ අනුව ඇය සොයා ලොග්ගල්ලා ඔය ජලාශයේ මෙහෙයුමක් ආරම්භ කල අතර සිද්ධීයෙන් දින තුනකට පසුව අද උදෑසන සිදුකළ පරීක්ෂණවලදී ලොග්ගල්ලා ඔය ජලාශය වෙත ජලය රැගෙන එන ප්‍රධාන ඇළ මාර්ගයෙන් ජලය මුදාහරිනු ලබන ස්ථානයට මීටර කීපයක් පහලින්වූ වන ලැහැබක සිරවී තිබූ ඇයගේ සිරුර සොයා ගැනීමට පොලිසියට හැකිවිය. සිරුර අද දිනයේදී බදුල්ල මහේස්ත්‍රාත්වරයා හමුවේ ගොඩගැනීමට නියමිතයි. මෙය දිවි නසා ගැනීමක්ද නැතහොත් ඝාතනයක්ද යන්න සම්බන්ධයෙන් කන්දකැටිය පොලිසිය පරික්ෂණ පවත්වයි.", "URL": "https://sinhala.adaderana.lk/news.php?nid=112068", "Category": null, "Parent URL": null}