{"Source": "Adaderana", "Timestamp": "May 15, 2014 04:47 pm", "Headline": "දෙමළ ජනතාවගේ ගැටලු විසඳීමට රජය අ‍පොහොසත්වෙලා", "News Content": "යුද්ධය නිමවී වසර 5ක් පමණ ගතව ඇතත් සිදුව ඇත්තේ අවිශ්වාසය හා සැකය වර්ධනය වීම පමණක් යැයි එක්සත් ජනතා නිදහස් සන්ධාන මන්ත්‍රී රජිව විජේසිංහ මහතා පවසයි. ජාත්‍යන්තර මාධ්‍ය ආයතනයක් සමග පැවැති සම්මුඛ සාකච්ඡාවකදී හෙතෙම මේ බව පවසා ඇත. යුද්ධය අවසන් වී ගත වුණු වසර කිහිපය තුළ උතුරේ ජනතාවගේ ගැටලු විසඳීමට රජය ප්‍රමාණවත් පියවරක් ගෙන නොමැති බව හෙතෙම පෙන්වාදෙයි. උතුරේ ජනතාව එම ප්‍රතිසංවිධාන කටයුතු සම්බන්ධයෙන් අවධානයෙන් සිටියත් ආණ්ඩුව ඒ සඳහා ප්‍රමාණවත් පියවරක් නොගෙන ඇති බව ඔහු අනාවරණය කර තිබේ. ප්‍රතිසංවිධාන කටයුතු සම්බන්ධයෙන් ඉදිරිපත් කළ නිර්දේශ ගැන රජය අවධානය යොමුකර නැති බව හෙතෙම සඳහන් කර ඇත‍. ලංකාවේ දෙමළ ජනතාවගේ බලාපොරොත්තු මේ හේතුවෙන් කඩවීමට මෙය මුල්වී ඇතැයි විජේසිංහ මන්ත්‍රීවරයා පවසා තිබේ. උගත් පාඩම් හා ප්‍රතිසංවිධාන කොමිසමේ නිර්දේශ ක්‍රියාත්මක නොකිරීම මේ යටතේ ප්‍රධාන වශයෙන් බලපා ඇති බව ඔහු සඳහන් කර ඇත. මේ නිසා දේශීය ‍වශයෙන් මෙන්ම ජාත්‍යන්තර වශයෙන්ද රටට බලපෑම් එල්ල වීමට මෙය හේතුවක් වී ඇතැයි රජිව විජේසිංහ මහතා පවසා තිබේ. විශේෂයෙන් වාසුදේව නානායක්කාර වැනි මෙරට සියලූම ජනතාව පිළිගන්නා පුද්ගලයින්ගෙන් සමන්විත කමිටුවක් උතුරේ ජනතාවගේ ගැටලු විසඳීමට පත් කළ යුතුව තිබියදී එකී කමිටුවෙන් ඔහු ඉවත් කර ඇති බවද මන්ත්‍රීවරයා වැඩිදුරටත් අනාවරණය කර ඇත.", "URL": "https://sinhala.adaderana.lk/news.php?nid=43223", "Category": null, "Parent URL": null}