{"Source": "Adaderana", "Timestamp": "January 16, 2011 02:06 pm", "Headline": "ඉන්දීය ගුවන් හමුදාපතිවරයා ගොඩබසියි", "News Content": "ඉන්දීය ගුවන් හමුදාපති එයාර් චීෆ් මාෂල් පී.වී.නයික් මහතා මීට ස්වල්ප මොහොතකට පෙර කටුනායක ජාත්‍යන්තර ගුවන්තොටුපළින් මෙරටට පැමිණි බව ශ්‍රී ලංකා ගුවන් හමුදා මාධ්‍ය ප්‍රකාශක ගෲප් කපිතාන් ජනක නානයක්කාර මහතා පවසයි. ගුවන් තොටුපළේදී ඉන්දීය ගුවන්හමුදාපතිවරයා පිළිගනු ලැබුවේ ශ්‍රී ලංකා ගුවන් හමුදාපති එයාර් චීෆ් මාර්ෂල් රොෂාන් ගුණතිලක මහතා විසිනි. ඉන්දීය ගුවන් හමුදාපතිවරයාගේ මෙම සංචාරයේ දී මෙරට ආරක්ෂාව සම්බන්ධ කරුණු රැසක් සාකච්ඡා කෙරෙනු ඇති බව ශ්‍රී ලංකා ගුවන් හමුදා මූලස්ථානය නිවේදනය කර තිබිණි. ඉන්දීය ගුවන් හමුදාපතිවරයා සිය සංචාරයේ දී ජනාධිපතිවරයා, ආරක්ෂක ලේකම්වරයා, ආරක්ෂක මාණ්ඩලික ප්‍රධානියා ඇතුළු ත්‍රිවිධ හමුදා ප්‍රධානීන් ද හමුවීමට නියමිත බව සඳහන් වේ. ඉන්දීය ගුවන් හමුදාපතිවරයාගේ තෙදින නිල සංචාරයේ දී ඔහු මෙරට ගුවන් හමුදා කඳවුරුවල ද සංචාරය කිරීමට නියමිත බව ශ්‍රී ලංකා ගුවන් හමුදා මූලස්ථානය වැඩිදුරටත් පවසයි.", "URL": "https://sinhala.adaderana.lk/news.php?nid=13539", "Category": null, "Parent URL": null}