{"Source": "Adaderana", "Timestamp": "September 2, 2019 05:34 pm", "Headline": "අර්ජුන් මහේන්ද්‍රන් ලංකාවට ගෙන්වන්න අමාත්‍යාංශ 2කට නීතිපතිගෙන් ලේඛන ගොනුවක්", "News Content": "මහ බැංකුවේ හිටපු අධිපති අර්ජුන මහේන්ද්‍රන්ට එරෙහි නඩු විභාගය සඳහා ඔහු මෙරටට ගෙන්වා ගැනීමට අවශ්‍ය උදර්පන ඉල්ලීම නීතිපති දෙපාර්තමේන්තුව විසින් ආරක්ෂක අමාත්‍යාංශයට සහ විදේශ කටයුතු අමාත්‍යාංශය වෙත අද (02) භාර දෙනු ලැබුවේය. නීතීපතිවරයාගේ සම්බන්ධිකරණ නිලධාරිනී රජයේ අධිනීතීඥ නිශාරා ජයරත්න මෙනවිය සඳහන් කළේ එම උදර්පන ඉල්ලීම ඉදිරියේදී සිංගප්පූරු රජය වෙත භාරදීමට විදේශ කටයුතු අමාත්‍යාංශය පියවර ගනු ඇති බවයි. බැඳුම්කර වංචාව සම්බන්ධයෙන් චෝදනා එල්ල වී ඇති හිටපු මහබැංකු අධිපති අර්ජුන මහේන්ද්‍රන්ට එරෙහිව නීතිපතිවරයා විසින් පසුගියදා ස්ථිර ත්‍රිපුද්ගල මහාධිකරණය හමුවේ අධි චෝදනා ගොනු කෙරුණි. පසුව නීතිපති දෙපාර්තමේන්තුවේ ඉල්ලීම මත එම අධිකරණය ඔහුට එරෙහිව වරෙන්තුවක්ද නිකුත් කළේය. ඒ අනුව නඩු විභාගය සඳහා උදර්පන නීතීයට අනුව මහේන්ද්‍රන් මහතා මෙරටට ගෙන්වා ගැනීමට සිංප්පූරුවෙන් ඉල්ලීමක් කිරීම සඳහා අවශ්‍ය උදර්පන ලියකියවිලි අද නීතිපතිවරයා විසින් විදේශ කටයුතු අමාත්‍යාංශයට සහ ආරක්ෂක අමාත්‍යාංශයට භාරදී තිබේ.", "URL": "https://sinhala.adaderana.lk/news.php?nid=118101", "Category": null, "Parent URL": null}