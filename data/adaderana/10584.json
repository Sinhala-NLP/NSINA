{"Source": "Adaderana", "Timestamp": "September 2, 2010 10:44 am", "Headline": "60 හැවිරිදි හාම් පුතුට ඇණ ගැසීමට බැරි බව බලධාරීන් කියයි ", "News Content": "සිරුරට ඇණ ගසා වධදීම පිළිබඳ සිදුවීම ශ්‍රී ලාංකික ගාහ සේවිකාව විසින් ඇයගේ සිතෙහි මවාගන්නා ලද සිදුවීමක් පමණක් බව එම සිදුවීම ප්‍රතික්ෂේප කරමින් සෞදි අරාබියානු බලධාරීන් පවසයි. මෙම චෝදනාව පදනම් විරහිත වූවක් බවත්, එම සම්පූර්ණ සිදුවීම නාට්‍යයක් රඟදැක්වීමක් පමණක් බවත් සෞදි රාජ්‍යයේ විදෙස් සේවකයින් පිළිබඳ වගකීමේ දෙපාර්තමේන්තුවේ සභාපති සාද් අල් -බාද් පවසයි. සෞදි අරාබියට පැමිණෙන විදෙස් සේවකයින් බඳවාගැනීම් හා කළමනාකරණ කටයුතු මෙහෙයවනු ලබන්නේ මෙම කමිටුව මගිනි. එල්. පී. ආරියවතී නැමති මෙම 49 හැවිරිදි ගෘහ සේවිකාව සෞදියෙන් පිටවීමට පෙර ඇයගේ වැටුප ලබාගනිමින් කිසිදු ගැටලුවකට මුහුණදීමට සිදුනොවූ බව සඳහන් කරමින් ලිපියකටද අත්සන් කර ඇති බව ඔහු පෙන්වාදෙයි. ඇය ප්‍රතිකාර ගැනීම සඳහා වෛද්‍යවරයෙකු හමුවීමට හෝ උත්සාහ දරා නොමැති බව ද ඔහු සඳහන් කරයි. මෙම සිදුවීම සම්බන්ධව සෞදි බලධාරීන් මවිතයට පත්වූ බව ද සභාපතිවරයා ප්‍රකාශ කරයි. එමෙන්ම ආරියවතීට ඇණ ගසා හිංසා කළ බවට චෝදනා කරනු ලබන සෞදි ජාතික පුද්ගලයා 60 හැවිරිදි වියෙහි පසුවන හෘද රෝගියකු බවත් අල් -බාද් අවධාරණය කරයි. මෙම රෝගී තත්ත්වය නිසා සිය සාමාන්‍ය දෛනික වැඩ කටයුතු වලදීද ප්‍රවේශම් විය යුතු බවට වෛද්‍යවරුන් උපදෙස් ලබා දී ඇති බවත්, එවැනි දුර්වල රෝගී තත්ත්වයක පසුවන්නෙකු කාන්තාවකගේ සිරුරට ඇණ ගැසීම වැනි වෙහෙසකර කාර්යයක නිරතවන්නේ කෙසේදැයි මෙම සෞදි නිලධාරියා ප්‍රශ්න කරයි. සභාපති සාද් අල් -බාද් මහතා හා ශ්‍රී ලංකා විදේශ සේවා නියුක්ති කාර්යාංශයේ සභාපති කිංස්ලි රණවක මහතා අතර පසුගිය අඟහරුවාදා දින හමුවක් පැවති අතර මෙම සිදුවීම පිළිබඳව සිදුකෙරෙන විමර්ශන සඳහා පූර්ණ සහයෝගය ලබාදෙන බවට අල් -බාද් මහතා ප්‍රකාශ කර තිබේ. එමෙන්ම ශ්‍රී ලංකාවේ සෞදි තානාපතිවරයා ද සිදුවීම සම්බන්ධව ඔහුගේ පෞද්ගලික අවධානය යොමුකරන බව තානාපති කාර්යාල මාධ්‍ය ප්‍රකාශක සඳහන් කර තිබිණි.", "URL": "https://sinhala.adaderana.lk/news.php?nid=10584", "Category": null, "Parent URL": null}