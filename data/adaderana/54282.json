{"Source": "Adaderana", "Timestamp": "October 6, 2015 04:33 pm", "Headline": "හිටපු ඇමති ජනක බණ්ඩාර තෙන්නකෝන් අත්අඩංගුවේ", "News Content": "1999 වසරේ වූ පුද්ගල ඝාතනයකට අදාළව හිටපු අමාත්‍ය ජනක බණ්ඩාර තෙන්නකෝන් මහතා (එජනිස) අත්අඩංගුවට ගෙන ඇති බව ඔහුගේ පුත් මධ්‍යම පළාත් අමාත්‍ය ප්‍රමිත බණ්ඩාර තෙන්නකෝන් මහතා පවසයි.කෙසේ වෙතත් පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර මහතාගේ අත්සනින් යුතුව නිකුත් කළ මාධ්‍ය නිවේදනයක දැක්වෙන්නේ 1999 දෙසැම්බර් මස 14 වන දින දඹුල්ගමුව ප්‍රදේශයේ වෙඩිතබා පුද්ගලයෙකු ඝාතනය කිරීමේ හා තවත් පුද්ගලයෙකුට තුවාල සිදුකිරීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් පරීක්ෂණයක් සිදුකළ බවයි.එම විමර්ශනයට අදාළව 2015-10-05 වන දින (අද) අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස හිටපු අමාත්‍ය, පාර්ලිමේන්තු මන්ත්‍රී ජනක බණ්ඩාර තෙන්නකෝන් මහතාට දැනුම්දී තිබුණු බව එකී නිවේදනයේ සඳහන්ය.කෙසේ වෙතත් තෙන්නකෝන් මහතා අපරාධ පරීක්ෂණ දෙපාර්තමේන්තුවේ පෙනී නොසිට, කොළඹ පිහිටි එක්තරා පෞද්ගලික රෝහලක ඇතුළත්ව සිටියදී සවස 3.30 ට පමණ අපරාධ පරීක්ෂණ දෙපාර්තමේන්තුවේ නිලධාරීන් විසින් ඔහු එකී ඝාතනය සම්බන්ධයෙන් අදාළව සැකපිට අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය කියා සිටියි.මේවන විට සැකකාර මන්ත්‍රීවරයා පොලිස් ආරක්ෂාව යටතේ එම රෝහලේම සිටින බවත්, අපරාධ පරීක්ෂණ දෙපාර්තමේන්තුව විසින් තවදුරටත් විමර්ශන සිදුකරන බවත් පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=54282", "Category": null, "Parent URL": null}