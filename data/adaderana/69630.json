{"Source": "Adaderana", "Timestamp": "February 14, 2017 05:09 pm", "Headline": "ආනයනික හා දේශීය සහල් සඳහා වෙන් වෙන්ව උපරිම සිල්ලර මිලක්", "News Content": "ආනයනික සහ දේශීය සහල් සඳහා උපරිම මිලක් නියම කිරීමට උපදෙස් දෙන බව ජනාධිපති මෛත්‍රීපාල සිරිසේන මහතා පවසයි. අද (14) දින සහල් නිෂ්පාදකයින් සමඟ අරලියගහ මන්දිරයේ පැවති සාකච්ඡාවකින් අනතුරුව ජනාධිපතිවරයා මේ බව පවසා ඇත.සහල් නිෂ්පාදකයින්, සහල් ආනයනකරුවන්, වී මෝල් හිමියන් ඇතුළු පිරිසක් සහ පාරිභෝගික කටයුතු පිළිබද අධිකාරියේ නියෝජිතයින් මෙම සාකච්ඡාවට එක්ව සිටි බව සඳහන්ය.දැනට රට තුළ මතුව ඇති සහල් ගැටළුව හේතුවෙන් සහල් නිෂ්පාදකයින් මුහුණ දී සිටින තත්ත්වය පිළිබඳ ජනාධිපතිවරයා දැනුවත් කිරීම මෙම සාකච්ඡාවේ අරමුණ බව මරදගහමුල සහල් නිෂ්පාදකයින්ගේ සංගමයේ සභාපති බි.කේ.රංජිත් මහතා පවසා තිබිණි.මේ අතර ඊයේ(13) වව්නියාව ප්‍රදේශයේ සංචාරයක නිරත වු කර්මාන්ත හා වාණිජ කටයුතු අමාත්‍ය රිෂාද් බදියුදීන් මහතා කියා සිටියේ දිවයින පුරා සතොස අලෙවිසැල් සහ සමූපකාර හරහා හිඟයකින් තොරව සහල් ලබාදීමට කටයුතු යොදා ඇති බවය.තවද මියෙන්මාරයෙන් ආනයනය කරන සහල්වල ආසනික් ප්‍රතිශතය ඉහළ අගයක් ගැනීම හේතුවෙන් පරික්ෂා කිරීමකින් තොරව එම සහල් වෙළෙදපලට මුදාහැරීමෙන් වළකින ලෙස රජරට විශ්ව විද්‍යාලයේ වෛද්‍ය පීඨයේ ජ්‍යෙෂ්ඨ කථිකාචාර්ය වෛද්‍ය චන්න ජයසුමන මහතා බලධාරීන්ගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=69630", "Category": null, "Parent URL": null}