{"Source": "Adaderana", "Timestamp": "March 26, 2015 04:09 pm", "Headline": "හයිබ්‍රිඩ් පෙත්සම විසිවෙයි", "News Content": "හයිබ්‍රිඩ් වාහන සඳහා බදු ප්‍රතිශතය ඉහළ නැංවීමට එරෙහිව වාහන ආනයනකරුවන් පිරිසක් ඉදිරිපත් කළ මුලික අයිතිවාසිකම් පෙත්සමක් ශ්‍රේෂ්ඨාධිකරණය විසින් ප්‍රතික්ෂේප කර තිබේ.සිය පෙත්සම ඉදිරිපත් කරමින් පෙත්සම්කරුවන් කියා සිටියේ හයිබ්‍රිඩ් වාහන සඳහා වු බදු ප්‍රතිශතය සියයට 80ක් දක්වා ඉහළ නැංවීමට මුදල් අමාත්‍යවරයා තීරණය කර ඇති බවයි.එහෙත් පුද්ගලික පරිහරණය සඳහා ගෙන්වන වාහන සදහා සීයයට 50ක් දක්වා බදු සහනයක් ලබාදෙමින් මුදල් අමාත්‍යවරයා විසින් තවත් ගැසට් නිවේදනයක් නිකුත් කර ඇති බව පෙත්සම්කරුවන් පෙන්වා දී ඇත.හයිබ්‍රිඩ් වාහන පුද්ගලික පරිහරණය සඳහා ගෙන්වන පුද්ගලයින්ට පමණක් විශේෂ සහන ලබාදීම නීතියට පටහැනි බව පවසන වාහන ආනයනකරුවන් එමඟින් තමන්ගේ මුලික අයිතිවාසිකම් කඩවන බව පෙන්වාදී තිබේ.කෙසේවෙතත් ඉදිරිපත් වු කරුණු සලකා බැලු අගවිනිසුරු කේ.ශ්‍රීපවන් මහතා ප්‍රමුඛ ත්‍රිපුද්ගල විනිසුරු මඩුල්ල කියා සිටියේ අදාළ පෙත්සම විභාගයට ගැනිමට තරම් සාධාරණ නීතිමය පදනමක් නොමැති බවයි.වාහන ආනයනකරුවන් ඉදිරිපත් කළ මෙම පෙත්සමේ වග උත්තරකරුවන් ලෙස මුදල් අමාත්‍ය රවි කරුණානායක මහතා, රේගු අධ්‍යක්ෂ ජෙනරාල්වරයා ඇතුළු පිරිසක් නම් කර තිබුණි.", "URL": "https://sinhala.adaderana.lk/news.php?nid=50244", "Category": null, "Parent URL": null}