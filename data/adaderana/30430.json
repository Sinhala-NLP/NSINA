{"Source": "Adaderana", "Timestamp": "January 2, 2013 07:36 am", "Headline": "පොලිස් නිලධාරීන්ගේ සාක්කුව තරවෙයි", "News Content": "පොලිස් නිලධාරීන්ට ගෙවනු ලබන දීමනා අද (02) සිට සංශෝධනය කිරීමට පියවර ගෙන තිබේ. අදාළ සංශෝධනය අනුව සෑම පොලිස් නිලධාරියෙකුටම රුපියල් 4500 ක අවමයක සිට අදාළ දීමනා ඉහළ දැමෙන බව පොලිස් මූලස්ථානය නිකුත් කළ නිවේදනයක සඳහන් වේ. මීට අමතරව පොලිස් ස්ථානාධිපති ලෙස කටයුතු කරන නිලධාරීන් සඳහා ඔවුන් සේවය කරන ස්ථානයේ ශ්‍රේණිය අනුව රුපියල් 2500 ක සිට රුපියල් 6000 ක උපරිමයකට යටත්ව විශේෂ පොලිස් ස්ථානාධිපති දීමනාවක් ද අද සිට ගෙවන බව සඳහන්ය. 2013 වසරේ අය වැය යෝජනාවන්ට අනුව මෙය ක‍්‍රියාත්මක කෙරෙන බව පොලිස් මූලස්ථානය පවසයි. පොලිස් නිලධාරීන්ට ගෙවන ඇතැම් දීමනා 1988 වසරට පසුව සංශෝධනය වී නොතිබූ බව ද පොලිස් මූලස්ථානය නිවේදනය කරයි.", "URL": "https://sinhala.adaderana.lk/news.php?nid=30430", "Category": null, "Parent URL": null}