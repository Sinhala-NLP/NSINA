{"Source": "Adaderana", "Timestamp": "June 22, 2012 02:11 pm", "Headline": "පානීය ජලය අත්‍යවශ්‍ය කටයුතු සඳහා පමණක් භාවිත කරන්න", "News Content": "පානීය ජලය සඳහා ජ‍ල සම්පාදන මණ්ඩලය මගින් ලබාදෙන ජලය අත්‍යවශ්‍ය කටයුතු සඳහා පමණක් භාවිත කරන ලෙස ජාතික ජල සම්පාදන හා ජලාපවහන මණ්ඩලය ජනතාවගෙන් ඉල්ලා සිටියි. මේ දිනවල උතුරු මැද ප්‍රදේශවල පවතින නියඟය හේතුවෙන් එම ප්‍රදේශවල ජල මුලාශ්‍ර සීදීයාමේ අවදානමක් පවතින බව ජල සම්පාදන හා ජලාපවහන මණ්ඩලය පවසයි. මේ වනවිටත් නුවර වැව, තිසා වැව, තුරුවිල වැව, කලා වැව සහ නල්ලවිච්චිය වැව ඇතුළු ජලාශ කිහිපයක ජල මට්ටම පහල ගොස් ඇති බව ජාතික ජල සම්පාදන මණ්ඩලය සඳහන් කරයි. මේ හේතුවෙන් පානීය ජලය සඳහා ලබාදෙන ජලය වාහන සේදීම, වගා කටයුතුවලට යෙදීම සිදුනොකර අත්‍යවශ්‍ය කටයුතු සඳහා පමණක් යොදාගන්නා ලෙස ජාතික ජල සම්පාදන හා ජලාපවහන මණ්ඩලය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=25241", "Category": null, "Parent URL": null}