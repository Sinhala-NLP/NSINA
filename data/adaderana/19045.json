{"Source": "Adaderana", "Timestamp": "September 29, 2011 04:44 pm", "Headline": "එල්.ටී.ටී.ඊයට බදු එකතු කළ අයෙක් කැනඩාවෙන් පිටුවහල් කෙරෙයි", "News Content": "එල්. ටී. ටී. ඊ සංවිධානයේ මූල්‍ය කටයුතු පිළිබඳ දෙපාර්තමේන්තුවේ බදු එකතුකරන්නෙකු ලෙස කටයුතු කළ පුද්ගලයෙකු යුද අපරාධකරුවෙකු ලෙස නම් කළ කැනේඩියානු අධිකරණයක් ඔහු එරටින් පිටුවහල් කිරීමට නියෝග කර තිබේ. ඒ අනුව එල්. ටී. ටී. ඊ සංවිධානයේ ලිපිකරුවන් ලෙස සේවය කළ පිරිස් පවා එම සංවිධානයේ සන්නද්ධ කටයුතු වෙනුවෙන් උපකාර කළ පුද්ගලයින් ලෙස සැලකෙන බව විදෙස් මාධ්‍ය වාර්තා පෙන්වාදෙයි. ශ්‍රී ලාංකීය ද්‍රවිඩ ජාතිකයකු වන 36 හැවිරිදි පුවනේසන් තුරෙයිරාජා නැමති මෙම පුද්ගලයා කැනඩාවට පැමිණීමට පෙර එල්. ටී. ටී. ඊ සංවිධානය වෙනුවෙන් සේවය කර ඇති බව අනාවරණය වී ඇත. පාසල් අධ්‍යාපන කටයුතු නිමාවීමෙන් අනතුරුව සිය සොහොයුරාට අයත් යාපනයේ කර්මාන්ත ශාලාවක සේවය කරමින් සිටින අතරතුර තමන් එල්.ටී.ටී.ඊ සංවිධානයට බඳවාගැනීමට එම සංවිධානය උත්සාහ කළ නමුත් තමන් එම ඉල්ලීම ප්‍රතික්ෂේප කළ බව තුරෙයිරාජා කැනේඩියානු බලධාරීන් වෙත ප්‍රකාශ කර තිබේ. පසුව 1992 වසරේදී සංවිධානය වෙත නොබැඳුනහොත් මරාදමන බවට තර්ජනය කළ නිසා එල්.ටී.ටී.ඊ සංවිධානය වෙත සේවය කිරීමට එකඟත්වය පළ කළ බව ඔහු වැඩිදුරටත් සඳහන් කර තිබේ. රජයේ හමුදා විසින් යාපනය අර්ධද්වීපයේ පාලන බලය අත්කරගැනීමත් සමග ඔහු එල්.ටී.ටී.ඊ සංවිධානය වෙත සේවය කිරීම නවතා දමා ඇති අතර 2000 වසරේදී ඔහු අත්අඩංගුවට පත්ව දින 06 න් නැවත නිදහස ලබා ඇත. 2007 වසරේදී තුරෙයිරාජා ව්‍යාජ ගමන් බලපත්‍රයක් මගින් කැනඩාවට පැමිණ ඇති අතර එරට සරණාගතභාවය සඳහා ඉල්ලුම් කර ඇති බව විදෙස් මාධ්‍ය වාර්තා පවසයි. ඔහුගේ ඉල්ලීම ප්‍රතික්ෂේප කළ අධිකරණය ඔහු යුධ අපරාධකරුවෙකු ලෙස නම් කර ඇති බව ද එම මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=19045", "Category": null, "Parent URL": null}