{"Source": "Adaderana", "Timestamp": "September 20, 2019 11:29 pm", "Headline": "මාරතුගොඩ නාලන්දා විදුහලේ ප්‍රාථමික අංශය යළි ඉල්ලා උද්ඝෝෂණයක්", "News Content": "ද්විතීයික පාසැල් ක්‍රමය යටතේ මහනුවර මාරතුගොඩ නාලන්දා මධ්‍ය මහා විද්‍යාලයෙන් ඉවත් කරන ලද එහි ප්‍රාථමික අංශය යළි ලබා දෙන ලෙස ඉල්ලමින් එම විදුහලේ ආදි ශිෂ්‍යයින් දෙමාපියන් සුභපතන්නන් ඇතුළු පිරිසක් අද (20) විදුහලට පිවිසෙන මාර්ගය අසල විරෝධතාවයක නිරත වූහ. එම විරෝධතාවයට එක්වූ පිරිස සඳහන් කළේ, මාරතුගොඩ මධ්‍ය මහා විද්‍යාලය වසර 125 කට වඩා පැරැණි කීර්තියත් විදුහලක් බවත් ද්විතීයික පාසැල් ආරම්භ කිරීම යටතේ විදුහලේ ප්‍රාථමික අංශය ඉවත් කිරීම නිසා මේ වන විට පාසැලේ සිසුන් අඩු වී පාසැල වැසී යාමේ අවදානමකට ලක්ව ඇති බවයි. මෙම විදුහලේ ප්‍රාථමික අංශයේ සමාන්තර පන්ති හතරක් පැවැති බවත් මේ වන විට හය වන වසරට එක පන්තියකටවත් සිසුන් නොපැමිණෙන බවත් ඔවුහු කියති. මෙම විදුහලෙන් ප්‍රාථමික අංශය ඉවත් කර ඒ වන විට වසා දමා තිබූ කිසිදු පහසුකමක් නොමැති මැදගොඩ කණ්ෂ්ඨ විද්‍යාලයට අනුයුක්ත කළ බවත් එම විදුහලේ අවශ්‍ය පහසුකම් නොමැති වීම නිසා සිසුන්ගේ අධ්‍යාපනයට දැඩි බාධා එල්ල වී ඇති බවත් සියලු සිසුන් ඇතුලත් කර ගැනීමට නොහැකි වී ඇති බවත් ඔවුහූ කියති. මැදගොඩ විදුහලට මේ වසරේ පළමු වසර සඳහා ඉල්ලුම් 150 කට වැඩි ප්‍රමාණයක් ලැබී තිබුණත් එයට ඇතුලත් කර ගනු ලබන්නේ පන්ති දෙකකට සිසුන් පමණක් බවත් ඉතිරි සිසුන්ට පාසැලක් නොමැති වන බවත් ඔවුහූ කියති. මාරතුගොඩ නාලන්දා මධ්‍ය මහා විද්‍යාලය සතුව සියලු පහසුකම් භෞතික සම්පත් සියල්ල තිබුණද එහි සිසුන් ප්‍රමාණයත් නොවීම හේතුවෙන් ඇතැම් ගොඩනැගිලි වසා දමා ඇති බවත් ඔවුහු පැවසීය. මේ හේතුව නිසා මාරතුගොඩ මධ්‍ය මහා විද්‍යාලයට යළිත් ප්‍රාථමික අංශය ලබා දී පාසැල රැක ගෙන ප්‍රදේශයේ දරුවන්ගේ අධ්‍යාපනයට අවස්ථාව ලබා දෙන ලෙසද මෙම උද්ඝෝෂණයට එක්වූ පිරිස මෙහිදී ඉල්ලා සිටියහ.", "URL": "https://sinhala.adaderana.lk/news.php?nid=119618", "Category": null, "Parent URL": null}