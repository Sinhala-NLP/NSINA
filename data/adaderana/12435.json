{"Source": "Adaderana", "Timestamp": "November 27, 2010 01:17 pm", "Headline": "ඔබාමාගේ යටිතොලට මැහුම් 12 ක්", "News Content": "පැසිපන්දු තරගයක් අතරතුර සිදුවූ අනතුරක් හේතුවෙන් අමෙරිකානු ජනාධිපති බැරක් ඔබාමාගේ යටිතොලට මැහුම් 12 ක් දැමීමට සිදුව තිබේ. වොෂින්ටනයේ සිය සහායකයින් සමග පැසිපන්දු ක්‍රීඩා කරමින් සිටියදී ප්‍රතිවාදී පිලේ ක්‍රීඩකයෙකුගේ වැලමිටක් ඔබාමාගේ මුහුණේ වැදී ඇති බව ධවල මන්දිරය පවසයි. ඒ අනුව බැරක් ඔබාමා වෙනුවෙන් ධවල මන්දිරයේ සිටින වෛද්‍යවරයා ඔහු කෙටි සැත්කමකට ලක් කර ඇත. එම සැත්කමේ දී ඔබාමාගේ යටි තොලට මැහුම් 12 ක් දැමීමට සිදුවූ බව ධවල මන්දිර ප්‍රකාශකයා පවසයි. සාමාන්‍යයෙන් සැත්කම් සඳහා යොදාගන්නා නූලට වඩා සිහින් නූලක් මෙම සැත්කම සඳහා යොදාගැනීම හේතුවෙන් වැඩි මැහුම් ප්‍රමාණයක් යෙදීමට සිදුව තිබේ. සැත්කම සිදුකිරීමෙන් පසු සිය යටිතොලට අයිස් බෑගයක් තබා ගත් ජනාධිපතිවරයා ධවල මන්දිරයේ ඔබමොබ ඇවිදිනු දක්නට ලැබුණු බව ධවල මන්දිර ආරංචි මාර්ග පවසයි.", "URL": "https://sinhala.adaderana.lk/news.php?nid=12435", "Category": null, "Parent URL": null}