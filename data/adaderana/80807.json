{"Source": "Adaderana", "Timestamp": "November 30, 2017 12:34 pm", "Headline": "ජනපති කොරියාවේ සිටියත් රට වැසියන් ගැන සොයා බලයි ", "News Content": "අයහපත් කාලගුණයෙන් පීඩාවට පත් ජනතාවට කඩිනම් සහන සැලසීමට අවශ්‍ය සියලු කටයුතු සිදුකරන ලෙස ජනාධිපති මෛත්‍රීපාල සිරිසේන මහතා අදාළ අංශවලට උපදෙස් ලබා දී තිබේ. දකුණු කොරියාවේ රාජ්‍ය සංචාරයක නිරත ජනාධිපතිවරයා එහි සිට අද පෙරවරුවේ ආපදා කළමනාකරණ අමාත්‍යවරයා හා ජනාධිපති ලේකම්වරයා දුරකථනය ඔස්සේ සම්බන්ධ කර ගනිමින් මෙම උපදෙස් ලබා දී ඇත. විපතට පත් ජනතාවට සහන සැලසීම සඳහා සහ ඔවුන් මුදා ගැනීමේ කටයුතු වෙනුවෙන් ත්‍රිවිධ හමුදාව යෙදවීමට ද ජනාධිපතිවරයා උපදෙස් ලබා දී ඇත. එමෙන්ම අයහපත් කාලගුණයෙන් ආපදා තත්ත්වයට මුහුණ දී ඇති ධීවරයින් ඇතුළු පිරිස් සිටි නම් ඔවුන් සොයා ගැනීමේ මෙහෙයුම් කඩිනමින් දියත් කරන ලෙසට ද ජනාධිපතිවරයා අදාළ අංශ වෙත උපදෙස් දී තිබේ. හදිසි ආපදා තත්ත්වයෙන් විපතට පත්වු පවුල්වලට මුලික වශයෙන් රුපියල් 10,000 ක දීමනාවක් ලබා දීමට ද රජය තීරණය කර ඇත. මේ අතර මෙම සහන කටයුතු පිළිබඳ සොයා බැලීමේ විශේෂ සාකච්ඡාවක් අද පස්වරුවේ අගමැති ප්‍රධානත්වයෙන් පැවැත් වෙයි.", "URL": "https://sinhala.adaderana.lk/news.php?nid=80807", "Category": null, "Parent URL": null}