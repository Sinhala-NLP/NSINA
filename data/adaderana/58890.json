{"Source": "Adaderana", "Timestamp": "April 3, 2016 03:03 pm", "Headline": "ශ්‍රීපාදය කේන්ද්‍ර කර අපද්‍රව්‍ය රැස් කිරීමේ වැඩසටහනක්", "News Content": "ශ්‍රීපාද පුදබිම කේන්ද්‍ර කරගනිමින් ඝන අපද්‍රව්‍ය එක්රැස් කිරීමේ වැඩසටහනක් අද(03) දිනයේ ක්‍රියාත්මක කර තිබේ.මධ්‍යම පළාතේ සියලුම රාජ්‍ය ආයතන නියෝජනය කරමින් නිලධාරීන්, පේරාදෙණිය විශ්ව විද්‍යාලයේ සිසුන්, යුධ හමුදාව සහ පොලීසිය එක්ව මෙම වැඩසටහන ක්‍රියාත්මක කරන බව අද දෙරණ වාර්තාකරු පැවසුවේය.මධ්‍යම පළාත් කෘෂිකර්ම දෙපාර්තමේන්තුව සහ අඹගමුව ප්‍රාදේශීය සභාව ඒකාබද්ධව සංවිධානය කරන පරිසරය පූජනීය පාරිසරික වැඩසටහන යටතේ ශ්‍රී පාද පුදබිම තුළ එක්රැස් වන ඝණ අපද්‍රව්‍ය ප්‍රතිචක්‍රීයකරණය කිරීමේ මෙම වැඩසටහන ආරම්භ කර තිබේ.ශ්‍රීපාද වන්දනා වාරය ආරම්භ වී ගත වු මාස 4ක් වැනි කාලය තුළ ලක්ෂ 25කට ආසන්න බැතිමතුන් පිරිසක් ශ්‍රී පාදස්ථානය වැඳපුදා ගැනීම සඳහා පැමිණ ඇති බව ශ්‍රීපදස්ථානාධිපති පුජ්‍ය බෙංගමුවේ ධම්මදින්න හිමි සඳහන් කළේය.ශ්‍රී පාදස්ථානයට පිවිසෙන මාර්ගයක් වන හැටන් - නල්ලතන්නිය මාර්ගයේ පමණක් ප්ලාස්ටික් ජල බෝතල් ලක්ෂයකට ආසන්න ප්‍රමාණයක් වන්දනාකරුවන් විසින් පරිසරයට මුදාහැර ඇති බව සඳහන්ය.ඒ අනුව එක් රැස් කළ ඝණ අපද්‍රව්‍ය නල්ලතන්නියේ ඝණ අපද්‍රව්‍ය ප්‍රතිචක්‍රීකරණ මධ්‍යස්ථානය වෙත රැගෙන යාමට පියවර ගෙන ඇති බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=58890", "Category": null, "Parent URL": null}