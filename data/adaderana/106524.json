{"Source": "Adaderana", "Timestamp": "March 22, 2019 09:49 am", "Headline": "ටයිග්‍රීස් ගංගාවේ බෝට්ටු අනතුරක්-මරණ සියයකට ආසන්නයි", "News Content": "ඉරාකයේ ටයිග්‍රීස් ගංගාවේ බෝට්ටුවක් පෙරලීමෙන් සිදුවූ අනතුරකින් පුද්ගලයින් සියයකට ආසන්න පිරිසක් මියගොස් ඇත. බලධාරීන් විශ්වාසය පළකරන්නේ ප්‍රමාණය ඉක්මවූ මගීන් සංඛ්‍යාවක් එහි ගමන් කිරීම අනතුරට හේතුවන්නට ඇති බවය. මෙසේ අනතුරට පත්ව ඇත්තේ මෝසුල් නගරයේ සිට සංචාරක දූපතක් වෙත ගමන් කරමින් සිටි පිරිසකි. අනතුර සිදුවන අවස්ථාවේ යාත්‍රාවේ මගීන් 200කට ආසන්න පිරිසක් සිට ඇති අතර සිදුවීමෙන් මියගිය පිරිසෙන් වැඩි ප්‍රමාණයක් කාන්තාවන් සහ දරුවන් බවත් වාර්තා වෙයි. අනතුරින් කාන්තාවන් 61ක් මියයද්දී දරුවන්19ක් ද මියගොස් ඇති බව එරට වාර්තා පවසා සිටියි. යාත්‍රාවේ ගමන්ගත් මගීන් නව අවුරුදු සැමරුම් සඳහා උම් රබායෙන් දූපත වෙත ගමන්කරමින් සිටි පිරිසක් බව සඳහන්ය. එහි පැවැති නවුරස් අවුරුදු සැණකෙළියට එක්වීමට ගිය පිරිසෙන් බහුතරයට පිහිනීමේ හැකියාව තිබී නොමැති බවද අනාවරණය වී ඇත. මරණ ප්‍රමාණය මේ තරම් ඉහළයාමට එයද හේතුවී ඇති බව ඉරාක වාර්තා පෙන්වා දෙයි. සිදුවීම පිළිබද සැකපිට අදාළ යාත්‍රාව අයත් සමාගමේ සේවකයන් නවදෙනෙක් අත්අඩංගුවට ගෙන ඇති අතර ප්‍රමාණය ඉක්මවා මගීන් පටවාගෙන යාම ඔවුන්ට එරෙහි චෝදනාවයි. පැවැති අයහපත් කාලගුණය හමුවේ ටයිග්‍රීස් ගංගාව ප්‍රචණ්ඩ ලෙස ගලායද්දී 50දෙනෙක් රැගෙන යාමට ඉඩකඩ ඇති යාත්‍රාවක 200කට ආසන්න පිරිසක් ගෙන යාමේ වගකීම අදාළ සමාගම භාරගත යුතු බව රජයේ මතය වී ඇත. මේ අතර මෙම මාරක අනතුර සම්බන්ධයෙන් විශේෂ පරීක්ෂණයක් ක්‍රියාත්මක කරන ලෙස ඉරාක අගමැති ඇදෙල් අබ්දුල් මහදි උපදෙස් දී තිබේ. අනතුරින් මියගිය පිරිසගේ දේහයන් තැන්පත් කර තිබූ ස්ථානය වෙත සංචාරයකට එක්වීමටත් අගමැතිවරයා කටයුතු කළේය. එහිදී විපතට පත් පිරිසගේ ඥාතීන් හමුවී ඔවුන් වෙත සිය සංවේගය ප්‍රකාශ කිරීමටත් අගමැතිවරයා කටයුතු කර තිබුණි.", "URL": "https://sinhala.adaderana.lk/news.php?nid=106524", "Category": null, "Parent URL": null}