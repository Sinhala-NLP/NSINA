{"Source": "Adaderana", "Timestamp": "June 9, 2010 08:19 am", "Headline": "ජනපතිට තමිල්නාඩුවෙන් ඇරයුම්", "News Content": "තමිල්නාඩු දේශපාලන නියෝජිත කණ්ඩායමක් නිල සංචාරක් සඳහා ඉන්දියාවට ගොස් සිටින ජනාධිපති මහින්ද රාජපක්ෂ මහතාට සාකච්ඡා සඳහා ආරාධනා කර තිබේ. තමිල්නාඩු ඩී.එම්.කේ. පක්ෂයේ පාර්ලිමේන්තු කණ්ඩායම් නායක ටී.ආර්.බාලූ ඇතුළු කණ්ඩායමක් මෙම සාකච්ඡාව සඳහා අද දිනයේ සහභාගී වීමට නියමිත බව ඉන්දීය මාධ්‍ය වාර්තා කරයි. එම සාකච්ඡාවේදී උතුරේ අවතැන් ජනතාව නැවත පදිංචි කිරීම සම්බන්ධයෙන් වැඩි අවධානයක් යොමු කිරීමට බලාපොරොත්තු වන බව ටී.ආර්.බාලූ මන්ත්‍රීවරයා පවසා තිබේ.. මේ අතර ඊයේ පස්වරුවේ ශ්‍රි ලංකා වේලාවෙන් පස්වරු 6.30ට පමණ ජනාධිපති මහින්ද රාජපක්ෂ මහතා ඇතුළු නියෝජිත පිරිස ඉන්ධිරා ගාන්ධි ජාත්‍යන්තර ගුවන් තොටුපලෙන් ඉන්දියාව වෙත ළඟා වු බව ජනාධිපති මාධ්‍ය අංශය පවසයි. එහිදි ජනාධිපතිවරයා ඇතුළු නියෝජිත පිරිස ඉන්දීය විදේශ කටයුතු පිළිබඳ රාජ්‍ය අමාත්‍යවරිය වන ශීමතී ‍ප්‍රනීතා කොවූර් මහත්මිය සහ විදේශ ලේකම් නිරූපමා රාඕ මහත්මිය අතුළු එරට නියෝජිත පිරිසක් විසින් ඉතා උණුසුම් සහ අභිමානවත් අයුරින් පිළිගෙන තිබේ. ජනාධිපති මහින්ද රාජපක්ෂ මහතාගේ මෙම තෙදින නිල සංචාරයේදී ඉන්දීය ජනාධිපතිනි ප්‍රතිභා පටෙල්, අග්‍රාමාත්‍ය මනමෝහන් සිං ඇතුළු ඉන්දීය ජ්‍යෙෂ්ඨ ඇමතිවරුන් කිහිප දෙනෙකු සමඟ ද්වීපාර්ශික සාකච්ඡා පැවැත්වීමට නියමිතය. එමෙන්ම මෙම සංචාරයේදී ශ්‍රි ලංකා හා ඉන්දීයාව අතර දෙරටටම වැදගත් ගිවිසුම් කිහිපයකටම එළඹීමට නියමිත බව ද ජනාධිපති මාධ්‍ය අංශය ප්‍රකාශ කරයි.", "URL": "https://sinhala.adaderana.lk/news.php?nid=8897", "Category": null, "Parent URL": null}