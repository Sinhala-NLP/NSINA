{"Source": "Adaderana", "Timestamp": "June 5, 2013 12:46 pm", "Headline": "මොබිටෙල් වෙසක් සමරයි", "News Content": "(මොබිටෙල් සේවක මඬුල්ල බැති ගී ප‍්‍රසංගය පැවැත්වූ අයුරු.) ජාතික ජංගම දුරකථන ජාලය වන ශ්‍රී ලංකා ටෙලිකොම් මොබිටෙල් ආයතනය සම්බුදු තෙමඟුළ සමරන වෙසක් උත්සවය නිමිති කරගනිමින් වැඩසටහන් මාලාවක් සංවිධානය කරන ලදී. මෙවර වෙසක් උත්සවය නිමිති කරගනිමින් පැවැත්වූ වැඩසටහන් මාලාවේ එක් අංගයක් ලෙස මොබිටෙල් සේවක මඬුල්ල විසින් ඉදිරිපත් කළ \"වෙසක් බැති ගී ප‍්‍රසංගය\" මොබිටෙල් ප‍්‍රධාන කාර්යාල පරිශ‍්‍රවයේදී පසුගිය මැයි 27 වන දින සවස් යාමයේ දී උත්කර්ෂවත් අන්දමින් පැවැත්විණි. මෙම බැති ගී ප‍්‍රසංගයට සමඟාමීව මොබිටෙල් සේවක මණ්ඩලය විසින් නිර්මාණය කරන ලද වෙසක් පහන් කූඩු ප‍්‍රදර්ශනයක් සහ වෙසක් දන්සැලක් ද එදින සංවිධානය කිරීමටද එම ආයතනය කටයුතු කරන ලදී. මෙම සුවිශේෂී අවස්ථාව සඳහා ප‍්‍රධාන ආරාධිත අමුත්තන් ලෙස මොබිටෙල් අධ්‍යක්ෂ මණ්ඩල සමාජික ජ්‍යෙෂ්ඨ නීතිඥ විජේසිරි අඔවත්ත සහ මොබිටෙල්හි වැඩබලන ප‍්‍රධාන විධායක නිලධාරි කපිල චන්ද්‍රසේන යන මහත්වරු සහභාගි වූහ. \"ඔබ සමඟයි සැමදා\" යන සිය සන්නාම පොරොන්දුව තවත් අරුත් ගන්වමින් මොබිටෙල් ආයතනය විසින් මහරගම ජාතික පිළිකා ආයතනයට මූල්‍යමය පරිත්‍යාගයක් සිදුකිරීමද මෙම උත්සව මාලාවේ තවත් සුවිශේෂි අංගයක් විය.", "URL": "https://sinhala.adaderana.lk/news.php?nid=34656", "Category": null, "Parent URL": null}