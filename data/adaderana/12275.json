{"Source": "Adaderana", "Timestamp": "November 20, 2010 08:55 am", "Headline": "සාග් කාන්තා පාපන්දු තරගාවලියට මෙරටින් ද කණ්ඩායමක්", "News Content": "ලබන මාසයේ පැවැත්වෙන සාග් කුසලාන කාන්තා පාපන්දු තරගාවලියට ශ්‍රී ලංකාවෙන් ද කණ්ඩායමක් ඉදිරිපත් කිරීමට සූදානම් වේ. අදාළ කණ්ඩායමට සාමාජිකයින් තෝරාගැනීම සඳහා දැනටමත් කාන්තා පාපන්දු පුහුණු සංචිතයක් පිහිටුවා ඇති බව කාන්තා පාපන්දු සංවර්ධන අංශය පවසයි. ශ්‍රී ලංකා ක්‍රීඩිකාවන්ට ජාත්‍යන්තර තරග අත්දැකීම් ලබාදීමේ අරමුණින් මෙම තරගාවලිය සඳහා කණ්ඩායමක් ඉදිරිපත් කෙරෙන බව සඳහන්ය. සාග් පාපන්දු තරගාවලිය බංග්ලාදේශයේ ඩකා නුවර දී පැවැත්වීමට නියමිතය. එය ලබන දෙසැම්බර් 3 වැනිදා සිට 13 වැනිදා දක්වා පැවැත්වෙනු ඇත.", "URL": "https://sinhala.adaderana.lk/news.php?nid=12275", "Category": null, "Parent URL": null}