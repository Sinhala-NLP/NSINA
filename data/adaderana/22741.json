{"Source": "Adaderana", "Timestamp": "March 12, 2012 12:08 pm", "Headline": "අනුරාධපුර මනාප යළි ගණින ලෙස ඉල්ලූ පෙත්සම ඉවතට", "News Content": "පසුගිය පළාත් පාලන ඡන්ද විමසීමේ දී අනුරාධපුර නගර සභාව සඳහා තේරී පත්වූ එක්සත් ජනතා නිදහස් සන්ධාන අපේක්ෂකයින් ලබාගත් මනාප ඡන්ද යළි ගණනය කරන ලෙස ඉල්ලා ගොනුකර තිබූ පෙත්සමක් අභියාචනාධිකරණය ප්‍රතික්ෂේප කර තිබේ. එම සන්ධානයෙන් තරග වැද තේරී පත්නොවූ අපේක්ෂකයකු ගොනුකළ පෙත්සමක් සලකා බැලීමෙන් අනතුරුව අභීයාචනාධිකරණයේ සභාපතිවරයා එම නියෝගය කළේය. මනාප ඡන්ද ගණනය කිරීමේ දී සිදුවූ අක්‍රමිකතා නිසා තමාට එම නගර සභාව සඳහා තේරීපත්වීමට නොහැකි වූ බව පෙත්සම්කරු අධිකරණය හමුවෙහි කියා සිටියේය. එබැවින් නිදහස් සන්ධානයේ අපේක්ෂකයින් ලබාගත් මනාප ඡන්ද යළි ගණනය කරන ලෙසට නියෝගයක් නිකුත් කරන ලෙස ඔහු අධිකරණයෙන් ඉල්ලා සිටියේය. එහෙත් මනාප ඡන්ද යළි ගණනය කරන මෙන් පෙත්සම්කරු ඡන්ද ගණනය කරන අවස්ථාවේ දී තේරීම් භාර නිලධාරියාගෙන් ඉල්ලීමක් කර නොමැති බව පෙත්සම ප්‍රතික්ෂේප කරමින් අභියාචනාධිකරණ සභාපති විනිසුරුවරයා ප්‍රකාශ කළේය. එබැවින් එම ඉල්ලීම එම අවස්ථාවේ සලකා බැලිය නොහැකි බව සඳහන් කළ අභියාචනාධිකරණයේ සභාපති විනිසුරුවරයා, පෙත්සම විභාගයට නොගෙන ප්‍රතික්ෂේප කරන බව කියා සිටියේය.", "URL": "https://sinhala.adaderana.lk/news.php?nid=22741", "Category": null, "Parent URL": null}