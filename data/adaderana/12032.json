{"Source": "Adaderana", "Timestamp": "November 9, 2010 02:02 pm", "Headline": "වෘත්තීය ක්‍රියා මාර්ග එපා-සාකච්ඡාවට එන්න", "News Content": "එක්තරා වෘත්තීය සමිතියක් විසින් හෙට දිනයේ ක්‍රියාත්මක කිරීමට යෝජිත එක් දින නිවාඩු දැමීමේ වෘත්තීය ක්‍රියාමාර්ගයට සහභාගි නොවන ලෙස සෞඛ්‍ය අමාත්‍ය මෛත්‍රීපාල සිරිසේන මහතා හෙද සේවයේ නියුතු සියලු නිලධාරීන්ගෙන් ඉල්ලා සිටියි. පසුගිය මාස 6ක කාලය තුළ තමා වැඩි කාලයක් ගත කරන ලද්දේ හෙද සේවාවට අයත් වෘත්තීය සමිති සහ සෙසු වෘත්තීය සමිති සමග සාකච්ඡා පැවැත්වීම සඳහා බව නිවේදනයක් නිකුත් කරමින් අමාත්‍යවරයා පෙන්වා දී තිබේ. හෙද සේවා ව්‍යවස්ථාව සහ ඊට අදාළ අනෙකුත් කරුණු සම්බන්ධයෙන් අමාත්‍ය මණ්ඩල අනුකාරක සභාව මේ වන විට දීර්ඝ වශයෙන් අධ්‍යයනය කරමින් සිටින බව ද අමාත්‍යවරයා කියා සිටියි. ඒ අනුව ඉදිරි මාසයක කාලය ඇතුළත එම සභාවේ වාර්තාව ද ලැබෙනු ඇති බව මෛත්‍රීපාල සිරිසේන අමාත්‍යවරයා පවසයි. මේ සියලු කරුණු සලකා හෙද සේවයට අයත් ගැටලු සාකච්ඡා මාර්ගයෙන් විසඳා ගැනීමට එක්වන ලෙස ‍අමාත්‍යවරයා එම ක්ෂේත්‍රයේ පිරිසගෙන් වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=12032", "Category": null, "Parent URL": null}