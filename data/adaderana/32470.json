{"Source": "Adaderana", "Timestamp": "March 16, 2013 03:44 pm", "Headline": "හිමිකරු නැති කන්ටේනර් දෙකේ එතනෝල් ලීටර් 62,000ක්!", "News Content": "නීති විරෝධි ලෙස ආනයනය කර තිබු ස්ප්‍රීතු අඩංගු බවට සැක කළ කන්ටේනර් 2ක රේගු, සුරාබදු හා මාධ්‍යවේදීන් ඉදිරියේ ශ‍්‍රී ලංකා රේගුවේ තොටළඟ පිහිටි ග්‍රේ ලයින් 2 රේගු නිවාරණ ඒකකයේදී අද (16) පෙරවරුවේ විවෘත කෙරිණ. කන්ටේනර් දෙක විවෘත කිරීමෙන් පසු එහි තිබු බැරල් පරික්ෂා කිරීමේදී හෙළි වුයේ ඒවායේ එතනෝල් නැමැති මධ්‍යසාර අඩංගු බවයි. කෙසේ වෙතත් එය සම්පූර්ණයෙන්ම තහවුරු කර ගැනීම සඳහා රජයේ රස පරීක්ෂකවරයා වෙත යැවීමටද තීරණය කෙරුණු අතර බැරල්වල අඩංගු වන්නේ කුමක්දැයි සඳහන් නොවීම රේගු නියමයන් උල්ලංඝණය කිරීමක් බව නියෝජ්‍ය සුරාබදු කොමසාරිස් ජනරාල් ඒ. බෝදරගම මහතා එහිදී කියා සිටියේය. අදාළ කන්ටේනර් දෙකේ බැරල් 310ක් තිබූ අතර එක් බැරලයක ලීටර් 200 බැගින් එතනෝල් ලීටර් 62,000 ක් පමණ තිබූ බව හෙතෙම පැවසීය. හිමිකරුවෙකු නොමැති එම කන්ටේනර් දෙකේ ස්ප්‍රීතු අඩංගු බවට සුරාබදු කොමසාරිස් ජනරාල්වරයාට ලැබුණු තොරතුරක් අනුව රේගුවෙන් මුදා හැර තිබු එම කන්ටේනර් අද මෙලෙස පරික්ෂාවට ලක්කෙරිණ. කෙසේ වෙතත් එම කන්ටේනර් 2ක ඊයේ විවෘත කරන බව ප්‍රකාශ වූ අතර එය ආවරණය කිරීමට ගිය මාධ්‍යවේදීන්ට රේගු නිලධාරීන්ගෙන් බාධා සිදුවිය. එහෙත් අද එවැන්නක් සිදුනොවීම විශේෂත්වයක් වූ අතරම ඊයේ සිද්ධිය ගැන මාධ්‍යවේදීන්ගෙන් සමාව ඉල්ලා සිටින බව රේගු අධ්‍යක්ෂ ජනරාල් ජගත් පී. විජේවීර මහතා එම අවස්ථාවේදී පැවසීය. එතනෝල් යනු මත්පැන් නිෂ්පාදනය සඳහා යොදා ගන්නා ස්ප‍්‍රිතු විශේෂයක් වන අතර හිමිකරුවෙකු නොමැති මෙම සැක සහිත කන්ටේනර් දෙක වැටලීම සඳහා සුරාබදු නිලධාරීන් 9 දෙනෙකු සම්බන්ධ වූ බවද එහිදී අනාවරණය විණ. පෙරේදා රාත්‍රී සුරාබදු නිලධාරීන්ගේ ‍භාරයට ගනු ලැබු එම කන්ටේනර් 2ක පසුව රේගු භාරයට පත්කෙරිණ.", "URL": "https://sinhala.adaderana.lk/news.php?nid=32470", "Category": null, "Parent URL": null}