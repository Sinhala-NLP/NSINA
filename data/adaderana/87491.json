{"Source": "Adaderana", "Timestamp": "April 16, 2018 09:07 am", "Headline": "නීති විරෝධී ගිනි අවියක් සහ ජීව අත්බෝම්බයක් එක්ක 1ක් අත්අඩංගුවට", "News Content": "මෙරට නිෂ්පාදිත ගිනි අවියක් සහ ජීව අත්බෝම්බයක් සමඟ පුද්ගලයෙකු හික්කඩුව බණ්ඩාරවත්ත ප්‍රදේශයේදී අත්අඩංගුවට ගෙන තිබේ. පොලිස් මත්ද්‍රව්‍ය කාර්යංශයේ ගාල්ල ඒකකයේ නිළදාරීන්ට ලද තොරතුරක් මත සිදුකළ වැටලීමකදී මොහු අත්අඩංගුවට ගෙන ඇති බව පොලීසිය සඳහන් කරයි. අත්අඩංගුවට ගත් සැකකරු සන්තකයේ තිබී හෙරොයින් ග්‍රෑම් 03යි මිලි ග්‍රෑම් 450ක් සොයාගෙන තිබේ. සැකකරුගෙන් සිදුකළ ප්‍රශ්නකිරීම් වලදී මීටියාගොඩ පොලිස් වමේ සැකකරුගේ බිරිඳගේ නිවසේ සඟවා තිබූ මෙරට නිෂ්පාදිත ගිනි අවියක් මිලි මීටර් 09 වර්ගයේ උණ්ඩ තුනක් සහ ජීව අත්බෝම්බයක් සොයාගත් බව පොලීසිය සඳහන් කළේය. අත්අඩංගුවට ගත් සැකකරු ගාල්ල ගිංතොට ප්‍රදේශයේ පදිංචි 27 හැවිරිදි පුද්ගලයෙකු වන අතර ඔහු ගාල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=87491", "Category": null, "Parent URL": null}