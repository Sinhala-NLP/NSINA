{"Source": "Adaderana", "Timestamp": "February 8, 2011 09:18 am", "Headline": "තොරතුරු හැංගුවාට හිටපු පොලිස් අධිකාරිට අධි චෝදනා", "News Content": "එල්.ටී.ටී.ඊ සංවිධානය පිළිබඳ තොරතුරු දැන ඒවා රජයේ ආරක්ෂක අංශ වලට වසන් කිරීමේ චෝදනාව මත ගම්පහ දිස්ත්‍රික් හිටපු පොලිස් අධිකාරි ලක්ෂ්මන් කුරේ මහතාට අධි චෝදනා පත්‍ර භාර දී තිබේ. කොළඹ මහාධිකරණ විනිසුරු දීපාලි විජේසුන්දර මහත්මිය හමුවේ මෙම අධි චෝදනා පත්‍ර භාර දීම නීතීපතිවරයා විසින් ඊයේ දිනයේ සිදු කරනු ලැබිණි. මෙම අධි චෝදනාපත්‍ර භාර දීමෙන් අනතුරුව නඩු විභාගය මාර්තු මස 15 වැනි දින පැවැත්වීමට අධිකරණය නියෝග කර තිබේ. එල්.ටී.ටී.ඊ සංවිධානයේ රමේෂ් සහ අස්තාර් නැමැති සාමාජිකයින් පිළිබඳව තොරතුරු දැන ඒවා රජයේ ආරක්ෂක අංශ වලට වසන් කරන ලදැයි විත්තිකාර ලක්ෂ්මන් කුරේට ‍එරෙහිව නීතීපතිවරයා විසින් චෝදනා ගොනු කර තිබුණි. විත්ති පාර්ශවයේ නීතීඥවරයා ඉදිරිපත් කළ කරුණු සලකා බැලූ මහාධිකරණය විත්තිකාර ලක්ෂ්මන් කුරේ අධිකරණ වෛද්‍ය නිලධාරියා හමුවට ඉදිරිපත් කර වාර්ථාවක් කැඳවන ලෙස ත්‍රස්ත මර්දන කාර්යාංශයට නියෝග කර තිබේ.", "URL": "https://sinhala.adaderana.lk/news.php?nid=14070", "Category": null, "Parent URL": null}