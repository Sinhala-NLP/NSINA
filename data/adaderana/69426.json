{"Source": "Adaderana", "Timestamp": "February 10, 2017 06:09 pm", "Headline": "නිකවැරටියේ වෙඩිතබා ඝාතනයක්-වරකාපොළ මළ සිරුරක් ", "News Content": "නිකවැරටිය, සිරිසෙත්ගම ප්‍රදේශයේ සිදුවූ වෙඩිතැබීමකින් පුද්ගලයෙකු ජීවිතක්ෂයට පත්ව තිබේ.අද පස්වරුවේ මෙම වෙඩිතැබීම සිදුව ඇති බව පොලීසිය පවසයි.මෙසේ මරණයට පත්ව ඇත්තේ නිකවැරටියේ, කොටවෙහෙර පොලිස් බලප්‍රදේශයට අයත් නාලගමුව, සිරිසෙත්ගම පදිංචි ජානක ප්‍රියන්ත නමැති අයෙකි.සිද්ධියට සම්බන්ධ සැකකරු සමග අදාළ වෙඩිතැබීම සිදුකළ බව කියන පතරොම් තුවක්කුව ද පොලිස් බාරයට ගෙන ඇති අතර අත්අඩංගුවට ගත් සැකකරු වයස අවුරුදු 43ක් වන ප්‍රදේශයේම පදිංචිකරුවෙකි.මුදල් ආරාවුලක් දුරදිගයාම හේතුවෙන් මෙම වෙඩිතැබීම සිදුව ඇති බව මූලික පොලිස් පරීක්ෂණවලදී අනාවරණය වී තිබේ.මේ අතර වරකාපොළ, ඇත්නාවල ප්‍රදේශයේ තිබී දෙඅත් එකට බැඳ මුහුණ වසා පහරදී ඝාතනය කර ඇති පුද්ගලයෙකුගේ මළ සිරුරක් හමුවී තිබේ.මෙලෙස ඝාතනයට ලක්ව ඇත්තේ වයස අවුරුදු 31 ක් වන කඩුගන්නාව ප්‍ර දේශයේ පදිංචි අයෙකු බව පසුව ඔහුගේ ගමන් බෑගය පරීක්ෂා කිරීමෙන් පොලීසිය විසින් තහවුරු කරගෙන ඇති බව අප වාර්තාකරු පවසයි.මෙම පුද්ගලයා ඝාතනය කිරීමෙන් අනතුරුව මෙම ප්‍රදේශයට ගෙනත් දමන්නට ඇතැයි පොලීසිය සැක පළකරයි.වැඩිදුර විමර්ශන වරකාපොල පොලීසිය විසින් සිදුකරයි.", "URL": "https://sinhala.adaderana.lk/news.php?nid=69426", "Category": null, "Parent URL": null}