{"Source": "Adaderana", "Timestamp": "April 16, 2011 08:51 am", "Headline": "යළි කොළඹ එන්න විශේෂ ප්‍රවාහන සේවා", "News Content": "උත්සව සමයේ ගම් බිම් බලා ගිය ජනතාවට යළි පැමිණීම සඳහා අද(16) දිනයේ සිට විශේෂ බස් සේවාවක් ක්‍රියාත්මක කිරීමට පියවර ගෙන ඇති බව ශ්‍රී ලංකා ගමනාගමන මණ්ඩලය පවසයි. සෑම ප්‍රධාන නගරයක්ම ආවරණය වන පරිදි මෙම සේවාව ක්‍රියාත්මක බව ගමනාගමනන මණ්ඩලයේ සභාපති එම්.ඩී බන්දුසේන මහතා ප්‍රකාශ කළේය. මේ අතර පසුගිය දින කිහිපය තුළ ශ්‍රී ලංකා ගමනාගමන මණ්ඩලය විශාල ආදායමක් ලබා ගත් බව බන්දුසේන මහතා ප්‍රකාශ කළේය. යම් යම් දුෂ්කරතා මධ්‍යයේ වුවද ගම් බිම් බලා ගිය ජනතාවට ප්‍රවාහන පහසුකම් සැපයීමට පියවර ගෙන ඇති බව ජාතික ගමනාගමන කොමිසන් සභාව පෙන්වාදෙයි. එහි ධාවන හා සේවා අධීක්ෂණ අධ්‍යක්ෂ එච්.ඩබ්ලිව් විපුලසේන මහතා ප්‍රකාශ කර සිටියේ අද සිට ‍ඒ සඳහා අවශ්‍ය බස් රථ ධාවනය සඳහා එක් කෙරෙන බවයි. මේ අතර අද දිනයේ සිට විශේෂ දුම්රිය සේවාවක් ද ක්‍රියාත්මක බව දුම්රිය දෙපාර්තමේන්තුව පවසයි. සාමාන්‍ය දුම්රිය සේවාවාන්ට අමතරව විශේෂ දුම්රිය 20 ක් ධාවනය කෙරෙන බවද,නගරාන්තර දුම්රියවල අතිරේක මැදිරි එකතු කර ඇති බවද දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා සඳහන් කළේය. අද සහ හෙට දෙදින තුළ මෙම සේවාවන්ට අමතරව මගී අවශ්‍යතා සැලකිල්ලට ගෙන අවශ්‍ය වුවහොත් ධාවනය කිරීම සඳහා අතිරේක දුම්රිය බලවේග කට්ටලයක් සූදානම්ව පවතින බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15496", "Category": null, "Parent URL": null}