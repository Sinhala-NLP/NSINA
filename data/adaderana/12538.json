{"Source": "Adaderana", "Timestamp": "December 2, 2010 08:13 am", "Headline": "පැහැරගත් නැවේ සිටින ශ්‍රී ලාංකික‍යින් ගැන තොරතුරු සොයයි", "News Content": "සෝමාලියානු මුහුදු කොල්ලකරුවන්ගේ පැහැර ගැනීමට ලක්වූ නෞකාවේ සිටින ශ්‍රී ලාංකික‍යින් සම්බන්ධයෙන් තොරතුරු ලබාගැනීමේ කටයුතු ආරම්භ කර ඇතැයි විදේශ කටයුතු අමාත්‍යාංශය පවසයි. අදාළ නෞකාව මැලේසියානු සමාගමකට අයත් වන හෙයින් එරට තානාපති කාර්යාලයෙන් අදාළ තොරතුරු ලබාදෙන ලෙසට ඉල්ලීමක් කර ඇති බව එම අමාත්‍යාංශය සඳහන් කරයි. අදාළ නෞකාව මේ වන විට සෝමාලියාවේ මොගඩිෂු අගනුවර ආසන්න ප්‍රදේශයට ගෙන ගොස් ඇති බවට තොරතුරු ලැබී ඇතැයි ද එම අමාත්‍යාංශය පැවසීය. කෙසේ වුවත් අදාළ නෞකාවේ ශ්‍රී ලාංකිකයින් කොපමණ සංඛ්‍යාවක් සිටින්නේ ද යන්න පිළිබඳ මේ වන තෙක් අනාවරණය වී නැති බව විදේශ කටයුතු අමාත්‍යාංශය සඳහන් කරනු ලැබීය. මැලේසියානු සමාගමකට අයත් අදාළ නෞකාව මොගඩිෂු අගනුවරට නාවික සැතපුම් 900ක් නැගෙනහිරෙන් වු මුහුදේදී මුහුදු කොල්ලකරුවන්ගේ ග්‍රහණයට ලක්විය. ඒ වන විට අදාළ නෞකාවේ කාර්යය මණ්ඩල සාමාජිකයින් 21 දෙනෙකු සිට ඇති බව වාර්තා වේ.", "URL": "https://sinhala.adaderana.lk/news.php?nid=12538", "Category": null, "Parent URL": null}