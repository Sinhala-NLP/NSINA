{"Source": "Adaderana", "Timestamp": "May 14, 2016 12:56 pm", "Headline": "ධීවර ගැටළුව ගැන මෝඩි - මෛත්‍රී සාකච්ඡා කරයි", "News Content": "ධීවර ගැටළුව සම්බන්ධයෙන් ස්ථීරසාර විසඳුමක් ලබා ගැනීමේ අවස්ථාව දැඩිව පවතින බව ඉන්දීය අග්‍රාමාත්‍ය නරේන්ද්‍ර මෝඩි මහතා පවසයි.අනවසර මුහුදු සිමාවන්හි ධීවර කටයුතුවල නිරතවීම සම්බන්ධයෙන් පවතින ක්‍රමවේදයන් වෙනස් කිරීමට සහ ධීවර ගැටළුවට ස්ථීර විසඳුමක් ලබා ගත යුතු බව ඉන්දීය අග්‍රාමාත්‍යවරයා කියයි.ඉන්දිය අග්‍රාමාත්‍ය නරේන්ද්‍ර මෝඩි මහතාගේ හයිද්‍රාබාද් හි පිහිටි නිවසේ ඊයේ රාත්‍රි පැවැති හමුවකදී ජනාධිපති මෛත්‍රීපාල සිරිසේන මහතා සමග මේ සම්බන්ධයෙන් සාකච්ඡා වී ඇත.එමෙන්ම ශ්‍රී ලංකාවේ සංහිඳියාව ඇති කිරීම සඳහා ජනාධිපති මෛත්‍රීපාල සිරිසේන මහතා ගෙන ඇති ක්‍රියාමාර්ග සම්බන්ධයෙන්ද ඉන්දීය අග්‍රාමාත්‍යවරයා එහිදී අගය කර ඇති බව වාර්තා වෙයි.ධීවර ගැටළුවට අමතරව දෙරට අතර පවතින ද්විපාර්ශවික සබඳතා, විවිධ ආර්ථික ව්‍යාපෘති සහ වෙළඳ සහ ආයෝජන කටයුතු සම්බන්ධයෙන් දෙරටේ නායකයින් අතර එහිදී සාකච්ඡාවී ඇත.එමෙන්ම ජනාධිපති මෛත්‍රිපාල සිරිසේන මහතා එරට උජ්ජයින් ප්‍රදේශයේ පැවැති ආගමික උත්සවයට සහභාගීවීම තුළින් දෙරට අතර පවතින අන්‍යෝන්‍ය සහයෝගිතාවය තවත් වර්ධනය වූ බවට මනා සහතිකයක් ලැබී ඇති බව ඉන්දිය අග්‍රාමාත්‍යවරයා පවසයි.එහිදී ජනාධිපති මෛත්‍රිපාල සිරිසේන මහතා ඉන්දිය රජයෙන් මෙරටට ලබාදී ඇති සහය සහ විවිධ සංවර්ධන ව්‍යාපෘති ක්‍රියාත්මක කිරීමට එක්වීම සම්බන්ධයෙන් පැසසුමට ලක් කර තිබේ.", "URL": "https://sinhala.adaderana.lk/news.php?nid=60138", "Category": null, "Parent URL": null}