{"Source": "Adaderana", "Timestamp": "April 24, 2012 10:16 am", "Headline": "ජනපති මහින්ද රටේ දේශපාලනය ස්ථාවර කළා ", "News Content": "ශ්‍රී ලංකාවේ ආර්ථිකය ක්‍රමයෙන් වර්ධනය වෙමින් පවතින බවත්, එහි දේශපාලන තත්ත්වය මහින්ද රාජපක්ෂ මහතාගේ නායකත්වය මත ස්ථාවර වී ඇති බවත් දකුණු කොරියානු ජනාධිපති ලී ම්යුන්ග් - බක් මහතා පවසයි. දකුණු කොරියාවේ සංචාරයක නිරතවන ශ්‍රී ලංකා ජනාධිපති මහින්ද රාජපක්ෂ මහතා සමග සෝල් නුවර පැවති සමුළුවක දී අදහස් දක්වමින් දකුණු කොරියානු ජනාධිපතිවරයා මේ බව සඳහන් කර තිබේ. දෙරට අතර ආර්ථික හා වෙනත් සහයෝගීතාවයන් ශක්තිමත් කිරීම සදහා වන මාර්ගයන් පිළිබඳව සාකච්ඡා කිරීම සඳහා මෙම සමුළුව පැවැත්වුණු බව විදෙස් මාධ්‍ය වාර්තා කරයි. සිව්දින නිල සංචාරයක් සඳහා ශ්‍රී ලංකා ජනාධීපති මහින්ද රාජපක්ෂ මහතා ඊයේ(23) දකුණු කොරියාව බලා පිටත්ව ගියේය. ශ්‍රී ලංකාව හා දකුණු කොරියාව අතර මිත්‍රත්වයේ සංකේතයක් ලෙස මීට දෙවසරකට පෙර දකුණු කොරියාව වෙත ලබාදුන් අලින් දෙදෙනා පිළිබඳව ද මෙහි දී ලී මහතා විසින් ශ්‍රී ලංකාව වෙත ස්තූතිය පිරිනමා තිබේ. ශ්‍රී ලංකාවේ ශ්‍රම බලකාය වෙනුවෙන් දකුණු කොරියාවේ පවතින අවස්ථා වැඩිකිරීමට ද දෙරටෙහි එකඟතාවය පළවූ බව ජනාධිපති ලී ම්යුන්ග් - බක් මහතා සඳහන් කර ඇති බව විදෙස් මාධ්‍ය වාර්තා පෙන්වාදෙයි. මහින්ද රාජපක්ෂ මහතාගේ දකුණු කොරියානු සංචාරය අතරතුර දෙරටෙහි ව්‍යාපාරික නායකයින් අතර හමුවක් සහ ප්‍රධාන පෙළේ දකුණු ‍කොරියානු වෙළඳ සංවිධාන සමග හමුවක් ද පැවැත්වීමට නියමිත බව සඳහන්ය.", "URL": "https://sinhala.adaderana.lk/news.php?nid=23760", "Category": null, "Parent URL": null}