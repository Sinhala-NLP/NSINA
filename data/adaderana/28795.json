{"Source": "Adaderana", "Timestamp": "November 1, 2012 10:47 am", "Headline": "  රක්‍ෂණ සේවාවේ මෙහෙවරට චන්ද්‍රා ෂාෆ්ටර් මහතාට සම්මානයක්", "News Content": "ශ‍්‍රී ලංකාවේ රක්‍ෂණ ක්‍ෂෙත‍්‍රයේ පුරෝගාමියා යන විරුදාවලියලත් චන්ද්‍රා තෝමස් ඇඩොල්පස් ෂාෆ්ටර් මහතාට ජීවිත කාලය පුරා කළ සේවාව වෙනුවෙන් පිරිනමන සුවිශේෂි ආසියානු සම්මානයක් හිමි වී තිබේ. පසුගියදා මැලේසියාවේ පැවති 16 වන ආසියානු රක්‍ෂණ ක්‍ෂෙත‍්‍රයේ සම්මාන උළෙලේදී ෂාෆ්ටර් මහතාට මෙම සම්මානය හිමි වී ඇත. ආසියානු රක්‍ෂණ ක්‍ෂෙත‍්‍රයේ විශිෂ්ටයින් ඇගයීම සඳහා මෙම සම්මාන උළෙල සංවිධානය කරන අතර අංශ 16 ක් යටතේ පිරිනමන සම්මාන සඳහා අයදුම්පත් 800 ක් ඉදිරිපත් කර තිබූ අතර ඉන් තෝරාගෙන තිබුණේ 40 දෙනෙකු පමණි. උළෙලේ ප‍්‍රධානම සම්මානය වන්නේ ජීවිත කාලය පුරා සිදුකළ සේවාව ඇගයීමේ සුවිශේෂ සම්මානයයි. වසර 16 ක් පුරා පැවති මෙම සම්මාන උළෙල රක්‍ෂණ ක්‍ෂෙත‍්‍රයේ සුවිශේෂ අවස්ථාවක් ලෙස සැලකෙයි. ශ‍්‍රී ලංකාවේ රක්‍ෂණ ක්‍ෂෙත‍්‍රයේ ප‍්‍රමුඛතම සමාගමක් වන ජනශක්ති ඉන්ෂුවරන්ස් සමාගමේ වත්මන් නියෝජ්‍ය සභාපති හා අධ්‍යක්‍ෂවරයකු ලෙස සේවය කරන චන්ද්‍රා ෂාෆ්ටර් මහතා, මෙරට රක්‍ෂණ කර්මාන්තය නගා සිටුවීමට සුවිශේෂ මෙහෙවරක් සිදුකර ඇත. ඔහුගේ මෙම මෙහෙවර ශ‍්‍රී ලංකාවට මෙන්ම ඉන්දියාව සහ මාලදිවයිනට ද ව්‍යාප්තව ඇති අතර වසර 60 ක් පුරා ඔහු එම සේවාව ලබාදෙමින් සිටියි. 1952 දි ලිපිකරුවෙකු ලෙස රක්‍ෂණ ක්‍ෂෙත‍්‍රයට චන්ද්‍ර ෂාෆ්ටර් මහතා පිවිසුණේ ලංකා රක්‍ෂණ සමාගමේ ජීවිත රක්‍ෂණ අංශයටයි. 1958 දි Carson Cumberbatch සමාගමේ රක්‍ෂණ අංශයට එක්වන ෂාෆ්ටර් මහතා පසුව එහි කළමනාකාර ධුරයට උසස්වීම් ලැබුවේය. 1980 දි ආරම්භ කෙරෙන ජාතික රක්‍ෂණ සමාගමේ ප‍්‍රධාන රක්‍ෂණ ඒජන්තවරයා ලෙස පත්වන ඔහු, 1986 දි පෞද්ගලික අංශයට ද රක්‍ෂණ ක්‍ෂෙත‍්‍රයට පිවිසිමට හැකි වන පනත සම්මත කර ගැනීමට විශාල කාර්යයභාරයක් ඉටු කළේය. CTC Eagle රක්‍ෂණ සමාගම ආරම්භ කිරීමට ද කටයුතු කළ ෂාෆ්ටර් මහතා, 1994 දි ජීවිත රක්‍ෂණ සඳහා විශේෂ අවධානය යොමු කරමින් ජනශක්ති ඉන්ෂුවරනස් සමාගම ආරම්භ කළේය. 32 දෙදෙනෙකුගෙන් සමන්විත සේවක පිරිසක් සමග ආරම්භ කළ මෙම සමාගම අද ශ‍්‍රී ලංකාවේ දැවැන්ත රක්‍ෂණ සමාගමක් බවට පත්වි ඇත. ශාඛා 100ක් සහ නවමු රක්‍ෂණ සේවා රැසක් පිරිනමන ජනශක්ති ඉන්ෂුවරන්ස් සමාගමෙහි වර්තමානයේ සේවක සෙවිකාවන් 2500 කට අධික සංඛ්‍යාවක් සේවය කරනු ලැබේ.", "URL": "https://sinhala.adaderana.lk/news.php?nid=28795", "Category": null, "Parent URL": null}