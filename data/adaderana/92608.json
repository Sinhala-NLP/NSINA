{"Source": "Adaderana", "Timestamp": "July 15, 2018 03:19 pm", "Headline": "ලෝක පාපන්දු තරඟාවලියේ  ශූරයා අද තීරණය වෙයි ", "News Content": "මෙවර පාපන්දු ලෝක කුසලානයේ අවසන් මහා තරඟය අද (15)පැවැත්විමට නියමිතයි. මිලියන 67කට අධික ජනතාවක් වෙසෙන ප්‍රංශය සහ මිලියන 4ක ජනතාවක් වෙසෙන ක්‍රොඒෂියාව අතර එම තරඟය පැවැත්වෙන්නේ රුසියාවේ මොස්කව්හි ලුස්නිකි ක්‍රීඩාංගණයේ දීය. ප්‍රංශය අවසන් මහා තරඟයට සුදුසුකම් ලැබූ තෙවන අවස්ථාව මෙය වන අතර ඉන් එක් අවස්ථාවක් වන 1998 වසරේ ප්‍රශයේ පැරිස් හිදී පැවති තරගාවලියේ දී ශූරතාව හිමිකරගැනීමට ඔවුන් සමත් විය. 1950 වසරෙන් පසුව අවසන් මහා තරගයට සුදුසුකම් ලැබූ ජනගහනය අඩුම රට බවට පත්වෙමින් මෙවර ලෝක කුසලානයේ අවසන් මහා තරගයට සුදුසුකම් ලැබූ ක්‍රොඒෂියාව ලෝක කුසලාන අවසන් මහා තරගයකට සුදුසුකම් ලැබූ පළමු අවස්ථාව මෙය විය. 1998 වසරේ පැවති තරගාවලියේ දී තුන්වන ස්ථානය හිමිකරගැනීම, ක්‍රොඒෂියාව මීට පෙර ලෝක කුසලාන තරගාවලියකදී දැක්වූ ඉහළම දක්ෂතාවයි. පසුගිය මස 14 වැනිදා සිට මාසයක කාලයක් පැවති පාපන්දු ලෝක කුසලානයේ අවසන් මහා තරගය පැවැත්වීම සඳහා රුසියානු බලධාරීන් විසින් සියලු කටයුතු මේ වන විට සූදානම් කර ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=92608", "Category": null, "Parent URL": null}