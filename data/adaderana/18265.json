{"Source": "Adaderana", "Timestamp": "August 23, 2011 04:55 pm", "Headline": "ජාතික පුෂ්පය ගැන ගැටලු විසඳන්න ඇමති මැදිහත් වෙයි", "News Content": "මෙරට ජාතික පුෂ්පය සම්බන්ධයෙන් පැන නැඟී ඇති ගැටලුකාරී තත්ත්වය පිළිබඳ නිවැරදි තීන්දුවක් ගැනීමට පරිසර අමාත්‍යවරයාගේ උපදෙස් මත විශේෂ විද්වත් කමිටුවක් පත් කර තිබේ. මෙරට ජාතික පුෂ්පය මානෙල් යැයි පිළිගෙන ඇතත් ‍දැනට ජාතික පුෂ්පය වශයෙන් නිල් මානෙල් මල භාවිතා කිරීම හේතුවෙන් මෙම ගැටලුකාරී තත්ත්වය පැන නැඟී ඇති බව පරිසර අමාත්‍යාංශය පවසයි. 1986 වසරේ දී එවකට පැවති කැබිනට් මණ්ඩලය ජාතික පුෂ්පය වශයෙන් ලා නිල් පැහැයෙන් යුත් සුදට හුරු මානෙල් මල තහවුරු කර ඇත. නමුත් මේ වන විට ජාතික පුෂ්පය ලෙස තද නිල් පැහැති නිල් මානෙල් මල භාවිතා කෙරෙන හෙයින් මෙරට ජාතික පුෂ්පය කුමක් ද යන්න නිවැරදිව තහවුරු කිරීම සඳහා අදාළ විද්වත් කමිටුව මඟින් දැනටමත් පරීක්ෂණ ආරම්භ කර තිබේ. අදාළ විද්වත් කමිටු වාර්තාව වැඩිදුර අධ්‍යයනය කිරීම සඳහා අග්‍රාමාත්‍ය ලේකම්වරයාගේ සභාපතීත්වයෙන් යුත් තවත් කමිටුවක් පත්කිරීමට නියමිත අතර මෙරට ජාතික පුෂ්පය තහවුරු කර ගැනීමෙන් පසු එය කැබිනට් සංදේශයක් මඟින් ඉදිරිපත් කෙරෙනු ඇත.", "URL": "https://sinhala.adaderana.lk/news.php?nid=18265", "Category": null, "Parent URL": null}