{"Source": "Adaderana", "Timestamp": "June 23, 2012 04:41 pm", "Headline": " හොරෙන් මත් ඖෂධ අලෙවි කළැයි 14 ක් අත්අඩංගුවේ", "News Content": "නිත්‍යනුකූල බලපත්‍ර හෝ පිළිගත් වෛද්‍යව‍රයෙකුගේ නිර්දේශයක් නොමැතිව මත් ඖෂධ අලෙවි කිරීම සහ එම ඖෂධ භාවිතා කර මහජනයාට පීඩාකාරී සහ අශෝබන අයුරින් හැසිරීම සම්බන්ධයෙන් පුද්ගලයින් 14 දෙනෙකු ග්‍රෑන්ඩ්පාස් ‍ප්‍ර‍දේශයේ දි අත්අඩංගුවට ගෙන තිබේ. පොලිස් විශේෂකාර්යය බලකා රාජගිරිය කඳවුරේ නිළධාරින් කණ්ඩා‍යමක් විසින් ග්‍රෑන්ඩ්පාස් , කොස්ගම හන්දිය , අංක 152 බස් නැවතුම්‍පළ පිටුපස දි අදාළ සැකකරුවන් අත්අඩංගුවට ගෙන ඇති බව සඳහන්ය. එම සැකකරුවන් සතුව තිබී මත් ඖෂධ බෝතල් 87 ක් සහ මත්පෙති 210ක් පොලිස් විශේෂ කාර්යය බලකාය විසින් සිය භාරයට ගෙන තිබේ. අත්අඩංගුවට ගත් සැකකරුවන් වැඩිදුර විමර්ශන සඳහා ග්‍රෑන්ඩ්පාස් පොලිස් ස්ථානයට භාරදුන් බව පොලිස් විශේෂ කාර්යය බලකාය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=25269", "Category": null, "Parent URL": null}