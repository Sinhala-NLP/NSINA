{"Source": "Adaderana", "Timestamp": "October 15, 2013 08:23 am", "Headline": "අවනීතියෙන් ගිය අය නීතියෙන් එවයි ", "News Content": "නීති විරෝධීව ඔස්ට්‍රේලියාවට ඇතුළු වී එරට අත්අඩංගුවේ සිටි ශ්‍රී ලාංකිකයින් 40 දෙනෙකු යළි දිවයිනට පැමිණ තිබේ. ආගමන විගමන පාලක චූලානන්ද පෙරේරා මහතා සඳහන් කළේ ඔස්ට්‍රේලියාවෙන් පිටුවහල් කළ මෙම පිරිස ඊයේ(14) දිනයේ දිවයිනට පැමිණි බවයි. ඔවුන් අතර කාන්තාවන් 11 දෙනෙකු සහ ළමුන් 11 දෙනෙකු ද වන බව චූලානන්ද පෙරේරා මහතා සඳහන් කරයි. දිවයිනට පැමිණි පිරිස යාපනය, වව්නියාව, ත්‍රීකුණාමලය සහ ගම්පහ යන දිස්ත්‍රික්කවල පදිංචිකරුවන්ය. ඔස්ට්‍රේලියාවේ නව අග්‍රාමාත්‍ය ටෝනි ඇබොට් පත්වීමෙන් අනතුරුව එරට සංක්‍රමණ නීති දැඩි කිරීමට පියවර ගනු ලැබුණි. ඒ අනුව මෙම පිරිස එරටින් පිටුවහල් කර ඇති බව වාර්තා වෙයි.", "URL": "https://sinhala.adaderana.lk/news.php?nid=38148", "Category": null, "Parent URL": null}