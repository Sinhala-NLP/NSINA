{"Source": "Adaderana", "Timestamp": "March 6, 2019 06:48 am", "Headline": "විපක්ෂ නායකයා සහ JVPය අතර සාකච්ඡාවක්", "News Content": "විධායන ජනාධිපති ධුරය ඉවත් කිරිම සම්බන්ධයෙන් වන යෝජනා පිළිබඳව අද (06) දිනයේ විපක්ෂනායක මහින්ද රාජපක්ෂ මහතා සමඟ සාකච්ඡා කිරිමට බලාපොරොත්තු වන බව ජනතා විමුක්ති පෙරමුණ පවසයි. විධායක ජනාධිපති ක්‍රමය අහෝසි කිරීම සඳහා විසිවන ආණ්ඩුක්රවම ව්‍යවස්ථා සංශෝධනය සම්බන්ධයෙන් විපක්ෂ නායක මහින්ද රාජපක්ෂ මහතා සහ ජනතා විමුක්ති පෙරමුණු නියෝජිතයින් අතර සාකච්ඡාව අද (06) පස්වරුවේ පැවැත්වීමට නියමිතව ඇත. ජනතා විමුක්ති පෙරමුණ නියෝජනය කරමින් මෙම සාකච්ඡාව සඳහා පක්ෂ නායක අනුර කුමාර දිසානායක මහතා මෙන්ම විජිත හේරත් හා සුනිල් හදුන්නෙත්ති යන මන්ත්‍රීවරුන් සහභාගී වීමට නියමිතය. අද පස්වරු 04.00 ට විපක්ෂ නායක කාර්යාලයේදී මෙම හමුව පැවැත්වීමට නියමිත අතර ජනතා විමුක්ති පෙරමුණ සමඟ අද පැවැත්වෙන සාකච්ඡාව පිළිබද විපක්ෂ නායක මහින්ද රාජපක්ෂ මහතා කරුණු පැහැදිලි කිරීමක් ද සිදුකර ඇත. මෙම සාකච්ඡාව පිළිබඳ ඒකාබද්ධ විපක්ෂයට අයත් පක්ෂවල නායකයින් සමඟ ඊයේ (05) පස්වරුවේ පැවති රැස්වීමේදී සාකච්ඡා වූ බව මහින්ද රාජපක්ෂ මහතා පවසා සිටියේය. විපක්ෂ නායකයා වශයෙන් විපක්ෂයේ සිටින සෑම පක්ෂයක් සමඟම සාකච්ඡා කිරීම තමන්ගේ යුතුකමක් හා වගකීමක් වන බව විපක්ෂ නායක මහින්ද රාජපක්ෂ මහතා එහිදී ප්‍රකාශ කර ඇත. ඒ අනුව ජනතා විමුක්ති පෙරමුණේ ඉල්ලීම පරිදි අද දින අදාල සාකච්ඡාව පැවැත්වෙන බවත් දෙමළ ජාතික සන්ධානය ඇතුළු වෙනත් විපක්ෂ කණ්ඩායම් විසින් ද ඉල්ලිම් ඉදිරිපත් කළහොත් රටට වැදගත් ප්‍රශ්න පිළිබඳව සාකච්ඡා කිරීමට තමන් බලාපොරොත්තු වන බවත් විපක්ෂ නායකවරයා ප්‍රකාශ කර ඇති බව සඳහන්ය. අද දින ජනතා විමුක්ති පෙරමුණ සමඟ පැවැත්වෙන සාකච්ඡාවට මහින්ද රාජපක්ෂ මහතා සමඟ දිනේෂ් ගුණවර්ධන හා ඩලස් අලහප්පෙරුම යන මන්ත්‍රීවරුන්ද සහභාගී වීමට නියමිත බව ද විපක්ෂ නායක කාර්යාලය සඳහන් කළේය.", "URL": "https://sinhala.adaderana.lk/news.php?nid=105541", "Category": null, "Parent URL": null}