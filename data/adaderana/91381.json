{"Source": "Adaderana", "Timestamp": "June 23, 2018 06:19 pm", "Headline": "වසර 30කට පසු මව් සෙනෙහස සොයන දියණියක්", "News Content": "ශ්‍රී ලංකාවේ උපත ලද කාන්තාවක් වසර 30කට පසුව සිය වැදූ මව සොයා මෙරටට පැමිණි පුවතක් අද දෙරණ අපට වාර්තා විය. නමුත් ඇයගේ වැදූ මව සාවද්‍ය තොරතුරු ලබාදීම නිසා සිය මව සොයා ගැනීම අපහසු වූ බැවින් ඇය නැවත නෙදර්ලන්තය බලා පිටත්ව ගියේය ඇය නමින් අයිරිස් නන්දනී කුමාරිය. ඇය මීට වසර 30කට පෙර නාවලපිටිය ගොරකඩවල ප්‍රදේශයේ පදිංචිව සිටි උදුපැන් විදානලාගේ සෝමාවතී නමැති කාන්තාවක දාව උපත ලබන්නේ නාවලපිටිය මුලික රෝහලේදීය. ඇය මෙලොව එළිය දුටු දිනයේම ඇගේ මව සිය දියණිය නෙදර්ලන්ත ජාතික කාන්තාවකට හදා වඩා ගැනීමට ලබා දුන් බව ඇය පවසයි. වසර 30 කට පසුව අයිරිස් නන්දනී කුමාරි මේ වනවිට විවාහ වී ඇති අතර තම මව සෙවීම සඳහා ඇය ශ්‍රී ලංකාවට අවස්ථා හතරකදී පැමිණ තිබේ. නමුත් අයිරිස් නන්දනීව හදා වඩා ගැනීමට නෙදර්ලන්ත මවට ලබා දෙන අවස්ථාවේ ඇයගේ වැදු මව විසින් සාවද්‍ය තොරතුරු ලබා දීම හේතුවෙන් අදාළ කාන්තාව සොයා ගැනීම අපහසු වී තිබේ. කෙසේ වෙතත් අවසන් වරට බේරුවල ප්‍රදේශයේ සංචාරක් සඳහා ශ්‍රී ලංකාවට පැමිණි අයිරිස් නන්දනී කුමාරි තම මව සොයා ගැනීමට උපකාර කරන ලෙස අද දෙරණෙන් ඉල්ලීමක් කළේය. මෙහිදී අදහස් දැක්වු අයිරිස් නන්දනී කුමාරි “මම උපත ලැබුවේ ශ්‍රී ලංකාවේ.මාව හදාවඩා ගත්තේ නෙදර්ලන්ත ජාතික පවුලක්.මම දැන් මගේ වැදු සොයනවා.මම විශ්වාස කරනවා ඇය ලංකාවේ ඉන්නවා කියලා.නමුත් මට තවම ඇය හමු වුණේ නෑ. මට ඇයව හෝ මගේ පවුලේ අය සොයා ගන්න අවශ්‍යයි.“ මෙහිදී අදහස් දැක්වු අයිරිස්ගේ ස්වාමි පුරුෂයා “අයිරිස් මගේ බිරිඳයි.අපි බලාපොරොත්තු වෙනවා ඇයගේ මව හෝ ඇයගේ පවුලේ අය හමුවෙයි කියලා.දැන ගත්තොත් අපිට දැනුම් දෙන්න“", "URL": "https://sinhala.adaderana.lk/news.php?nid=91381", "Category": null, "Parent URL": null}