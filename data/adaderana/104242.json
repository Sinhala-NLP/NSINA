{"Source": "Adaderana", "Timestamp": "February 13, 2019 04:40 pm", "Headline": "සිතුවමින් ජීවිතය ජය ගන්න වෙර දරන තරුණියක් ", "News Content": "චිත්‍ර කලාවට ඇලුම් කරන සහ චිත්‍ර කලාවේ දක්ෂතා පෙන්වන තරුණියක් පිළිබඳව අපට වාර්තා විය. සඳුනි නම් වූ එම තරුණිය පාසැල් පළාත්, ජාතික මට්ටමේ පැවති චිත්‍ර තරඟාවලියේ විවිධ දක්ෂතා හපන්කම්ද පෙන්වා තිබේ. 2011 වසරේ සිට චිත්‍ර කලාවට ඇලුම් කර ඇති ඇය 2014 වසරේදී ලෝක ජල දිනය නිමිත්තෙන් මහවැලි චිත්‍ර තරඟයෙන් සමස්ත ලංකා මට්ටමින් ප්‍රථම ස්ථානය ලබා ගෙන තිබේ. දෙස් විදෙස් සංචාරකයින්ගේ සිත් සතන් මවිත කරවන සත්ව රූප නිර්මාණය කිරීමේ හැකියාවක්ද ඇය සතු වෙයි. චිත්‍ර කලාව රැකියාවක් ලෙස කරගෙන යාමේදී තමන් මුහුණපාන දුෂ්කරතා විවිධ බාධක පිළිබඳව සඳහන් කරමින් ඇය පැවසූවේ කවදා හෝ තනිවම චිත්‍ර ඇඳ විශාල ප්‍රදර්ශනයක් කිරීමට හීනයක් පවතින බවයි. තමන්ට ඒ හීනය ඇති කිරීමට උපකාරී වූයේ තම මුල්ම ගුරුවරයා වූ ජානක ජයසිංහ මහතා බවත් පැවසීය. පියාගේ වියෝවෙන් පසු පවුලේ ආරථිකය ශක්තිමත් කිරීමට මවට පිහිට වීම උදෙසා විවිධ දුෂ්කරතා උදෙසා මැද තම ජීවිතය ජය ගැනීමට කාගෙත් සිත් සතන් මවිත කරවන අපූරුවට චිත්‍ර කලාව හසුරුවන අති දක්ෂ දැරිය දිඹුලාගල මනම්පිටිය ගම්මානයේ ජීවත් වෙයි. ඕනෑම මිනිස් රූපයක් මෙන්ම සත්ව රූප ඒ අයුරින්ම විනාඩි 30ක් 45ක් අතර කාලයකින් සිත්තම් කරන ඇය පො/නිශ්ශංක මල්ලපුර ප්‍රාථමික විද්‍යාලය, මනම්පිටිය සිංහල මහා විද්‍යාලය, විලයාය මධ්‍ය මහා විද්‍යාලය යන විදුහල්වල අධ්‍යාපනය හදාරා ඇත. එසේම ඇය සඳහන් කළේ තමන් අඳින සත්ව රූප ආදිය අලෙවි කර ගැනීමට මාර්ගයක් නොමැති බවත් මෙම රූප සඳහා ද්‍රව්‍ය අවශ්‍ය වන බවත් ඒ සඳහා කිසිවෙකුගෙන් හෝ සහාය ලැබේ නම් විශාල උපකාරයක් වන බවත්ය. ඕනෑම සත්ව රූපයක් ඇඳීමට හැකියාවක් ඇති බවත් පවසමින් ඇය මෙහිදී ප්‍රකාශ කළේ දෙස් විදෙස් සංචාරකයින්ට තම නිර්මාණ අලෙවි කර ගැනීමට සහය අවශ්‍ය වන බවයි. ඒ සඳහා උපකාර කිරීමට ඔබත් කැමති නම් 0787151529 මෙම දුරකථන අංකය ඔස්සේ සහය විය හැකිය.", "URL": "https://sinhala.adaderana.lk/news.php?nid=104242", "Category": null, "Parent URL": null}