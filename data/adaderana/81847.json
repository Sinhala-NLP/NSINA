{"Source": "Adaderana", "Timestamp": "December 20, 2017 04:35 pm", "Headline": "විග්නේශ්වරන්ගේ ඉල්ලීම ඉටුවෙයි", "News Content": "උතුරු පළාත් ප්‍රධාන අමාත්‍ය සී.වී.විග්නේශ්වරන් මහතා සහ නිල සංචාරයක් සඳහා ශ්‍රී ලංකාවේ සංචාරයක නිරතව සිටි මලයාසියානු අග්‍රමාත්‍ය නජිබ් බින් ටුන් අබ්දුල් රසාක් මහතා අතර හමුවක් 19 දා පෙරවරුවේ කොළඹ ශැංග්‍රී-ලා හෝටලයේදී සිදුවුණි. ප්‍රධාන අමාත්‍යවරයා මෙහිදී මැලේසියානු අග්‍රාමාත්‍යවරයාට උතුරේ වත්මන් තත්ත්වය පිළිබඳව තොරතුරු ඉදිරිපත් කොට ඇති අතර එහිදී ප්‍රකාශ කොට ඇත්තේ යුදහමුදාව විසින් උතුරේ වැසියන්ට අයත් ඉඩම් අක්කර 62000 ක් තවමත් ආරක්ෂක අංශ විසින් ප්‍රයෝජනයට ගන්නා බැවින් යුද අනාථයින් යළි පදිංචි කරවීමට නොහැකි තත්ත්වයක් උදා වී ඇති බවයි. යුද්ධයෙන් විපතට පත්වූ උතුරේ වැසියන් සඳහා පමණක් නිවාස 139 000 ක් පමණ අවශ්‍ය බවත්, ඉන් 50000 ක් ඉන්දියානු ආධාර යටතේ ඉදිවෙමින් පවතින බවත් මැලේසියානු අග්‍රාමාත්‍යවරයාට උතුරු පළාත් ප්‍රධාන අමාත්‍යවරයා පෙන්වා දී තිබේ. යුද්ධය හේතුවෙන් වැන්දඹුභාවයට පත් කාන්තාවන් 50000 ක් පමණ සිටින බව ප්‍රධාන අමාත්‍යවරයා පෙන්වා දුන් අවස්ථාවේදී ඒ සදහා යම් වැඩ පිළිවෙළක් දියත් කොට එම කාන්තාවන්ගේ ආර්ථිකය සමෘද්ධිමත් කිරීම සඳහා මැලේසියානු රජයෙන් යමක් කිරීමට මැලේසියානු අග්‍රාමාත්‍යවරයා එකග වී තිබේ. යුද සමයේදී පුද්ගලයින් අතුරුදහන් වීම් සම්බන්ධයෙන්ද දෙමළ දේශපාලන සිරකරුවන් සම්බන්ධයෙන්ද මෙහිදී දෙදෙනා අතර අදහස් හුවමාරු වී ඇති අතර ඉදිරියේදී පැවැත්වෙන පළාත් පාලන මතිවරණය සම්බන්ධයෙන් හා රජය වීස්න් සිදු කිරීමට යන නව ව්‍යවස්ථා සංශෝධනය පිළිබදවද සාකච්ඡා කොට තිබේ. උතුරු පළාත් ප්‍රධාන අමාත්‍යවරයා හාමැලේසියානු අග්‍රාමාත්‍යවරයා අතර සාකච්ඡාව පැවැත්වී ඇත්තේ විනාඩි 45 ක කාලයකි.", "URL": "https://sinhala.adaderana.lk/news.php?nid=81847", "Category": null, "Parent URL": null}