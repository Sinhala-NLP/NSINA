{"Source": "Adaderana", "Timestamp": "May 11, 2012 02:22 pm", "Headline": "බේරුවල ප්‍රාදේශීය සභාවේ සභාපතිට එරෙහිව පැමිණිල්ලක්", "News Content": "පහරදීමක් සම්බන්ධයෙන් බේරුවල ප්‍රාදේශීය සභාවේ සභාපතිවරයාට එරෙහිව පැමිණිල්ලක් ලැබී ඇති බව පොලිසිය පවසයි. කොම්පඤ්ඤවීදිය පොලිසියට අදාළ පැමිණිල්ල ලැබී ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. කොම්පඤ්ඤවීදිය ප්‍රදේශයේ පෞද්ගලික රෝහලක ආරක්ෂකයෙකුට සිදුකළ පහරදීමක් සම්බන්ධයෙන් පැමිණිල්ල ලැබී ඇති බව අද දෙරණ වෙත අදහස් දක්වමින් අජිත් රෝහණ මහතා පැවසීය. මෙම පහරදීමට හේතුව වාහන ගාල් කිරීමේදී ඇතිවූ ගැටළුවක් බවත්, සිද්ධිය සම්බන්ධයෙන් වැඩිදුර පරීක්ෂණ කටයුතු කොම්පඤ්ඤවීදිය පොලීසිය සිදුකරන බවත් පොලිස් මාධ්‍ය ප්‍රකාශකවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=24176", "Category": null, "Parent URL": null}