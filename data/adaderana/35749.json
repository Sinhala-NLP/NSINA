{"Source": "Adaderana", "Timestamp": "July 13, 2013 01:41 pm", "Headline": "ටී.එන්.ඒ. අදත් රැස්වෙයි", "News Content": "මෙවර උතුරු පළාත් සභා මැතිවරණයේදී දෙමළ ජාතික සන්ධානයේ ප්‍රධාන ඇමති අපේක්ෂකයා තෝරාගැනීම සඳහා දෙමළ ජාතික සන්ධානයේ නියෝජිතයින් අද තුන්වන දිනටත් රැස්වීමට නියමිතව තිබේ. කොළඹ පිහිටි දෙමළ ජාතික සන්ධාන කාර්යාලයේ දී මෙම රැස්වීම පැවැත්වෙන බව සඳහන්ය. පසුගිය බ්‍රහස්පතින්දා දිනයේ ප්‍රථමවරට මෙම රැස්වීම පැවති අතර එහි දී මෙවර උතුරු පළාත් සභා මැතිවරණය සඳහා මහ ඇමති අපේක්ෂකයා ලෙස නම් 02ක් යෝජනාවීම හේතුවෙන් මෙම රැස්වීම ඊයේ දිනට කල් දමා ඇත. කෙසේ වෙතත් ඊයේ දිනයේ ද මෙම රැස්විම පැවැත්වී ඇති අතර එහිදීද තීරණයක් ගැනීමට නොහැකි වීම හේතුවෙන් මෙම රැස්වීම අද දිනයට කල් දමා තිබේ. දෙමළ ජාතික සන්ධානයේ නායකත්වය ඇතුළු සුළු පිරිසක් මෙවර උතුරු මැතිවරණයේ ප්‍රධාන ඇමති අපේක්ෂකයා ලෙස හිටපු ශ්‍රේෂ්ඨාධිකරණ විනිසුරුවරයෙකු වූ සී.වී. විග්නේශ්වරම් මහතාගේ නම යෝජනා කර ඇති අතර තවත් පිරිසක් මාවෙයි සේනාධිරාජා මහතාගේ නම යෝජනා කර ඇති බව සඳහන්ය. කෙසේ වෙතත් පක්ෂයේ උගත් පිරිසගේ අදහස වී ඇත්තේ විග්නේශ්වරම් මහතා වසර 30 කට වැඩි කාලයක් දේශපාලනය සමඟ කටයුතු කර තිබුණ ද ඔහු එම කාලයේ සිය ජීවිතය ගත කර ඇත්තේ කොළඹ ප්‍රදේශයේ වන නිසා ඔහුට යාපනය ජනතාවගේ අවශ්‍යතා පිළිබඳව ඇත්තේ අඩු දැනුමක් බවයි. මේ නිසා මාවෙයි සේනාධිරාජා මහතා වසර ගණනාවක් යාපනය ප්‍රදේශයේ ජීවත් වී ඇති අතර ඔහු යාපනය ජනතාවගේ සිතුම් පැතුම් පිළිබඳව හඳුනන බව ද මෙම පිරිසගේ අදහස වී තිබේ.", "URL": "https://sinhala.adaderana.lk/news.php?nid=35749", "Category": null, "Parent URL": null}