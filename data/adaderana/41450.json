{"Source": "Adaderana", "Timestamp": "February 28, 2014 08:55 pm", "Headline": "ඇතැමුන් ඡන්ද ගන්න විවිධ උපක්‍රම යොදා ගන්නවා", "News Content": "මැතිවරණ කාල සීමාව තුළ ඕනෑතරම් පැරෂුට් දේශපාලනඥයින් පැමිණෙන බව ආයෝජන ප්‍රවර්ධන නියෝජ්‍ය අමාත්‍ය ෆයිසර් මුස්තාෆා මහතා පවසයි. පිටකොටුව පස්වැනි හරස් වීදියේ බස්නාහිර පළාත් සභා අපේක්ෂක මහින්ද කහඳගම මහතාගේ ප්‍රචාරක කාර්යාලයක් 2014.02.28 අද විවෘත කිරීමේ අවස්ථාවට එක්වෙමින් ඔහු මේ බව පැවසීය. ඇතැමුන් නොයෙක් සම්මේලන සහ සම්මන්ත්‍රණ මගින් මිනිසුන්ගේ ඡන්දය සූරා කෑමේ විවිධ උපක්‍රම යොදා ගනිමින් මිනිසුන්ගේ මනස අවුල් කිරීමේ ව්‍යාපාර කරගෙන යන බව හෙතෙම එහිදී ප්‍රකාශ කළේය. එක්සත් ජාතික පක්ෂය ජාත්‍යන්තරය සමග එක්ව ශ්‍රී ලංකාව අපහසුතාවයකට පත්කිරීමට ගන්නා නොයෙකුත් කූඨ උපක්‍රම මගින් ජනතාව තුළ එක්සත් ජාතික පක්ෂය පිළිබඳ විශාල පිළිකුලක් ඇති බව හෙතෙම මෙහිදී පැවසීය. ජාත්‍යන්තරය තුළින් ගෙනෙන විවිධ චෝදනා නිසා එක්සත් ජාතික පක්ෂය දැන් සිටිය යුත්තේ ජනතාව සහ ශ්‍රී ලංකාව පිළිබඳ පක්ෂ පාතීව මිස පිටරට සුද්දන්ට ගැති නොවී සියලු දෙනා ජාති, ආගම්, කුල භේදයෙන් තොරව සහ පක්ෂ පාට භේදයකින් තොරව බවද නියෝජ්‍ය අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=41450", "Category": null, "Parent URL": null}