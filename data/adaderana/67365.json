{"Source": "Adaderana", "Timestamp": "December 25, 2016 05:25 pm", "Headline": "  බිලියන 12 කොකේන් තොගය ගැන හොයන්න ඉන්දීය සහය ලැබෙයි", "News Content": "කොළඹ වරායේ නෞකාවක තිබී සොයාගත් කොකේන් තොගය සම්බන්ධයෙන් සිදුකරන ඉදිරි පරීක්ෂණ කටයුතු සඳහා ඉන්දීය පොලිස් මත්ද්‍රව්‍ය නාශක කාර්යාංශයේ සහයෝගය ලබාගෙන තිබේ.ඒ සම්බන්ධයෙන් සොයාබැලීම සඳහා ඉන්දීය පොලිස් කණ්ඩායමක් පසුගියදා මෙරට සංචාරයක ද නිරත වු බව පොලිස් මත්ද්‍රව්‍ය නාශක කාර්යාංශය සඳහන් කළේය.පසුගිය 09 වැනිදා කොළඹ වරායේ නැංගුරම්ලා තිබු නෞකාවක තිබී කොකේන් කිලෝග්‍රෑම් 800ක ප්‍රමාණයක් සොයාගනු ලැබීය.ඉක්වදෝරයේ සිට පැමිණි නෞකාවක තිබී සොයාගත් මෙම කොකේන් තොගයේ වටිනාකම රුපියල් බිලියන 12ක් පමණ වන අතර එය ඉන්දියාව බලා පිටත්ව යාමට නියමිතව තිබුණි.අදාළ කොකේන් තොගය ඉන්දියාව හරහා වෙනත් රටවලට ගෙන යාමට සැලසුම් කර තිබු බව පොලීසිය සිදුකළ මූලික පරික්ෂණවලින් අනාවරණය වී ඇත.ඒ අනුව ඒ පිළිබඳව ඉන්දීය පොලිස් මත්ද්‍රව්‍ය නාශක කාර්යාංශයේ සහය ඇතිව වැඩිදුර පරීක්ෂණ ආරම්භ කර ඇති බව වාර්තා වෙයි.මෙම ජාවාරමට සම්බන්ධ සැකකරුවන් අත්අඩංගුවට ගැනීම සඳහා කඩිනමින් පියවර ගන්නා බව පොලිස් මත්ද්‍රව්‍ය නාශක කාර්යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=67365", "Category": null, "Parent URL": null}