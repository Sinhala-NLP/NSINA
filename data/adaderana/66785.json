{"Source": "Adaderana", "Timestamp": "December 6, 2016 03:38 pm", "Headline": " නත්තල් ගහට වඩා දිළිඳු පවුලකට පිහිටක් වුණා නම්  වඩාත් හොඳයි", "News Content": "නත්තල සැමරීම වෙනුවෙන් මුදල් වැය කර සාදනු ලබන නත්තල් ගස වෙනුවට දිළිඳු පවුලකට සෙත සැලසීම ඊටත් වඩා සුදුසු බව අගරදගුරු අති උතුම් කාඩිනල් මැල්කම් රංජිත් හිමිපාණන් පවසයි. අද පැවැති මාධ්‍ය හමුවකදී මේ සම්බන්ධයෙන් මාධ්‍යවේදියෙකු ඇසූ ප්‍රශ්නයකදී උන්වහන්සේ මේ බව කියා සිටියේය.නත්තල් ගස සෑදීමේ ක්‍රියාවලියට යම් කිසි අමාත්‍යංශයක් සම්බන්ධ වී ඇති බවත්, එහෙත් ඊට සෘජුවම සම්බන්ධ වී ඇත්තේ කවුරුන්දැයි නොදන්නා බවත්, උන්වහන්සේ එහිදී පැවසුවේය.කෙසේ වුවද දැන් හෝ එම නත්තල් ගස සෑදීම නවතා දිළිඳු පවුල් වෙනුවෙන් අරමුදලක් රැස්කිරීමට එය ඉදිකිරීම නතර කළ බවට සඳහන් නිවේදනයක් ඒ මත තබා එකී කටයුතු ‍නතර කිරීම වුව ඉතාමත් සුදුසු බව උන්වහන්සේ එහිදී කියා සිටියේය.නත්තල් ගස සෑදීමට යන මුදල් දිළිඳු පවුලකට හෝ පාසල් ළමුන්ගේ යහපත වෙනුවෙන් වෙන්කළ හැකි නම් එය ඉතා අගනා බවද උන්වහන්සේ පෙන්වාදුන්නේය.මේ අතර මෙරට තුළ සමලිංගික විවාහ සංස්ථාගත කිරීමේ තීරණයට ශ්‍රී ලංකා කතෝලික සභාව එකඟ නොවන බවද අගරදගුරු අති උතුම් කාඩිනල් මැල්කම් රංජිත් හිමිපාණන් එහිදී පැවසුවේය.ස්ත්‍රීන් - ස්ත්‍රීන් අතර හා පුරුෂයින් - පුරුෂයින් අතර සිදුවන එවැනි විවාහ මෙරට තුළ පවත්නා සංස්කෘතියට නොගැලපෙන බවත්, එය මෙරට කතෝලික සභාව වශයෙන් පිළිනොගන්නා බවත්, උන්වහන්සේ කීවේය.ඔවුන්ගේ සිදුව ඇති ස්වභාවික අඩුපාඩුකම් දෙස සානුකම්පිතව බලා කටයුතු කරනවා විනා, ඔවුනොවුන් අතර විවාහ සංස්ථාගත කිරීම සමාජීය ‍තෝරාගැනීමක් ලෙස කතෝලික සභාව නොසලකන බව උන්වහන්සේ පෙන්වාදුන්නේය.ශුද්ධ බයිබලයේ සඳහන් වන්නේ ස්වාමි පුරුෂයා හා භාර්යාව එක්ව දරුවන් බිහිකර සමාජය පවත්වාගෙන යාම පමණක් යැයිද උන්වහන්සේ එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=66785", "Category": null, "Parent URL": null}