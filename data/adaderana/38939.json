{"Source": "Adaderana", "Timestamp": "November 18, 2013 04:29 pm", "Headline": "අපි වෙනුවෙන් අපි නිවාස රණවිරු අයිතියට", "News Content": "‘අපි වෙනුවෙන් අපි‘ රණවිරු නිවාස ව්‍යාපෘතිය යටතේ කොළඹ දිස්ත්‍රික්කයේ රණවිරුවන් වෙනුවෙන් ඉදිකළ නිවාස 112 ක් අයිතියට පවරා දීම ජනාධිපති මහින්ද රාජපක්ෂ මහතාගේ ප්‍රධානත්වයෙන් අද(18) සිදු විය. හෝමාගම පිටිපන ප්‍රදේශයේ ඉදිකර ඇති අදාළ නිවාස රණවිරු අයිතියට පවරා දීම සංකේතවත් කරමින් ජනාධිපතිවරයා විසින් ශ්‍රී ලංකා යුධ හමුදාවේ ගජබා රෙජිමේන්තුවේ සේවයේ නියුතු රණවිරුවකුගේ නිවස විවෘත කෙරුණි. අනතුරුව හෝමාගම පිටිපන මහා විද්‍යාලයේ පැවති උත්සවයකදී රණවිරුවන්ගේ නිවාස සඳහා මුලුතැන්ගෙයි උපකරණ කට්ටල ප්‍රදානය කිරීමටද ජනාධිපති මහින්ද රාජපක්ෂ මහතා සහභාගී වී තිබේ. ජනාධිපති මාධ්‍ය අංශය සඳහන් කළේ හෝමාගම පිටිපන මහා විද්‍යාලයේ දරුවන් සඳහා පාසල් උපකරණද මෙහිදී ප්‍රදානය කෙරුණු බවයි. මහා සංඝරත්නය සහ මැතිඇමතිවරුන් ඇතුළු පිරිසක්ද මෙම අවස්ථාවට එක් විය. මෙහිදී අදහස් පළ කළ ජනාධිපති ලේකම් ලලිත් වීරතුංග මහතා සඳහන් කළේ මෙතෙක් පැමිණි පොදුරාජ්‍ය මණ්ඩලීය ගමන් මග වෙනස් කිරීමට ජනාධිපති මහින්ද රාජපක්ෂ මහතා සමත් වූ බවයි.", "URL": "https://sinhala.adaderana.lk/news.php?nid=38939", "Category": null, "Parent URL": null}