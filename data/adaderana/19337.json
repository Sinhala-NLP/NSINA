{"Source": "Adaderana", "Timestamp": "October 13, 2011 04:51 pm", "Headline": " ගැටුම් මැදින් කල්මුණේ නගරාධිපති පුටුව පුරවයි", "News Content": "කල්මුණේ මහ නගර සභාවේ නගරාධිපතිධුරය සඳහා ශිරාස් මිරාසාහිෆ් මහතා පත් කළ බව ශ්‍රී ලංකා මුස්ලිම් කොංග්‍රසය මහතා පවසයි. එහි නියෝජ්‍ය නගරාධිපති ධූරය සඳහා කණ්ඩායම් නායක ලෙස මැතිවරණයට තරග කළ එම පක්ෂයේ නිසාම් කාරියප්පර් මහතා පත් කළ බව ශ්‍රී ලංකා මුස්ලිම් කොංග්‍රසයේ නායක රාවුෆ් හකීම් මහතා අද දෙරණට කියා සිටියේය. පැවති පළාත් පාලන ඡන්ද විමසීමෙන් කල්මුණේ මහ නගර සභාවේ ජයග්‍රහණය ශ්‍රී ලංකා මුස්ලිම් කොංග්‍රසයට හිමි වූ අතර කල්මුණේ මහ නගර සභාව වෙනුවෙන් මුස්ලිම් කොංග්‍රසය ඉදිරිපත් කළ අපේක්ෂක ලැයිස්තුවේ නායකයා ලෙස නිසාම් කාරියප්පර් මහතා නම් කර තිබුණි. කෙසේ වෙතත් පැවති මැතිවරණයෙන් එම නගර සභාව වෙනුවෙන් වැඩිම මනාප ලබා ගැනීමට හැකි වූයේ එම පක්ෂයේ ශිරාස් මිරාසාහිෆ් මහතාටය. ඒ අනුව කල්මුණේ මහනග‍ර සභාවේ නගරාධිපති ධුරය කාහට පවරන්නේ ද යන්න පිළිබඳ ගැටුමක් නිර්මාණය වී තිබුණද අද දින නගරාධිපති හා නියෝජ්‍ය නගරාධිපති ධූර සඳහා පත් කිරීම් සිදුකර තිබේ.", "URL": "https://sinhala.adaderana.lk/news.php?nid=19337", "Category": null, "Parent URL": null}