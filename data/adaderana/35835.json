{"Source": "Adaderana", "Timestamp": "July 16, 2013 06:26 pm", "Headline": "තේරීම් කාරක සභාව නීත්‍යනුකූල නොවන බව කියූ පෙත්සම් ඉල්ලා අස්කරගන්න බෑ", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව චෝදනා විභාග කිරීමට පත් කළ පාර්ලිමේන්තු තේරීම් කාරක සභාව නීතියට අනුකූල නොවන බව ප්‍රකාශ කරන ලෙස ඉල්ලා ගොනු කළ පෙත්සම් ඉල්ලා අස් කර ගැනීමට කළ ඉල්ලීමක් ශ්‍රේෂ්ඨාධිකරණය අද ප්‍රතික්ෂේප කර තිබේ. ශලීම් මර්ශුක් , චන්ද්‍රා ඒකනායක , සත්‍යා හෙට්ටිගේ ඊවා වනසුන්දර සහ රෝහිනී මාරසිංහ යන මහත්ම මහත්මීන් ගෙන් යුත් පංච පුද්ගල විනිසුරු මඩුල්ලක් විසින් මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. මූලික අයිතිවාසිකම් පෙත්සම් ගොනු කළ පෙත්සම් කරුවන්ගේ නීතීඥවරුන් කියාසිටියේ පාර්ලිමේන්තු තේරීම් කාරක සභාව පත් කිරීමෙන් පසු එම තේරීම් කාරක සභාව නීතියට අනුකූල නොවන බව ප්‍රකාශයට පත් කරන ලෙස ඉල්ලා මෙම මූලික අයිතිවාසිකම් පෙත්සම් ගොනු කළ බවයි. ශ්‍රේෂ්ඨාධිකරණයේ විනිසුරුවරු තිදෙනෙකු ආණ්ඩුක්‍රම ව්‍යවස්ථාවට අර්ථ නිරූපන ඉදිරිපත් කරමින් පාර්ලිමේන්තු තේරීම් කාරක සභාව නීතියට අනුකූල බව ප්‍රකාශ කළ බැවින් මෙම පෙත්සම් තවදුරටත් පවත්වාගෙන යාමට අනවශ්‍ය බව නීතීඥවරු අධිකරණය හමුවේ සඳහන් කළහ. ඒ අනුව එම පෙත්සම් ඉල්ලා අස්කර ගැනීමට ඔවුන් අධිකරණයේ අවසරය ලබා දෙන ලෙස ඉල්ලා සිටි බව අද දෙරණ අධිකරණ වාර්තාකරු පැවසුවේය. එහෙත් එහිදී නියෝජ්‍ය සොලිසිටර් ජෙනරාල් ශවින්ද්‍ර ප්‍රනාන්දු මහතා ඊට විරුද්ධ වෙමින් කියා සිටියේ පෙත්සම්කරුවන් එම පෙත්සම් ගොනු කළේ මහජන සුබසෙත සඳහා වන අතර එසේ ගොනු කළ පෙත්සම් ඉල්ලා අස්කර ගැනීමට නොහැකි බවයි. මෙය පිළිගත් පංච පුද්ගල විනිසුරු මඩුල්ල එම පෙත්සම් ඉල්ලා අස් කර ගැනීමට අවසර දීම ප්‍රතික්ෂේප කර තිබේ. මේ අතර අග විනිසුරු මොහාන් පීරිස් මහතාගේ පත්වීම අහෝසි කරන ලෙස ඉල්ලා විකල්ප ප්‍රතිප්ති කේන්ද්‍රය විසින් ගොනු කළ පෙත්සමද මෙම විනිසුරු මඩුල්ල හමුවේ සලකා බලන ලදී. මෙහිදී විකල්ප ප්‍රතිපත්ති කේන්ද්‍රය වෙනුවෙන් පෙනී සිටි නීතිඥ එම්.ඒ සුමන්දිරන් මහතා අධිකරණය හමුවේ කරුණු දක්වමින් කියා සිටියේ අදාළ පෙත්සම විභාග කිරීම සඳහා ශ්‍රේෂ්ඨාධිකරණයේ සියලුම විනිශ්චයකාරවරුන් සහභාගි වන ලෙස පෙත්සම්කරුවන් ඉල්ලා ඇති බවයි. එසේ ඉල්ලා ඇත්තේ අගවිනිසුරුවරයා ඊට සහභාගීවීම වැළැක්වීමටත් , ඔහුට විනිසුරු මඩුල්ල පත්කිරීමට ඇති හැකියාව ඇහිරීමටත් බව පෙන්වා දුන් නීතිඥවරයා මෙම පෙත්සමේ 06 වන වගඋත්තරකරු වන අගවිනිසුරුවරයා මේ වන විට මෙම විනිසුරු මඩුල්ල පත්කර ඇති බව පෙන්වා දුන්නේය. මෙම කරුණු සැලකිල්ලට ගත් අධිකරණය කියා සිටියේ එම ඉල්ලීම ප්‍රායෝගිකව ඉටු කළ නොහැකි බව යැයි අප වාර්තාකරු කියා සිටියි. මේ අතර හිටපු අගවිනිසුරු ආචාර්ය ශිරාණි බණ්ඩාරනායක මහත්මියට වාසි වන අන්දමින් අභියාචනාධිකරණය විසින් ප්‍රකාශයට පත් කළ තීන්දුවට එරෙහිව නීතිපතිවරයා විසින් ගොනු කර ඇති අභියාචනයද අද මෙම විනිසුරු මඩුල්ල හමුවේ සලකා බලන ලදී.", "URL": "https://sinhala.adaderana.lk/news.php?nid=35835", "Category": null, "Parent URL": null}