{"Source": "Adaderana", "Timestamp": "May 7, 2019 04:49 pm", "Headline": "රටේ අවධානම් තත්ත්වයක් තියෙන්නේ-එය වෙනත් ආකාරයකින් පෙන්වීමට උත්සහ නොකල යුතුයි", "News Content": "රටේ පවතින වත්මන් තත්ත්වය සැළකිල්ලට ගනිමින් ෆීල්ඩ් මාර්ෂල් සරත් ෆොන්සේකා මහතාට කැබිනට් අමාත්‍යධුරයක් ලබාදීම සුදුසු යැයි තමා සිතන බව එක්සත් ජාතික පක්ෂ පාර්ලිමේන්තු මන්ත්‍රී වසන්ත සේනානායක මහතා පවසයි. වැලිකන්ද ප්‍රදේශයේදී මාධ්‍ය අමතමින් මන්ත්‍රීවරයා මෙම අදහස් ප්‍රකාශ කළේය. රටේ අවධානම් තත්ත්වයක් ඇති බවත්, එය වෙනත් ආකාරයෙන් පෙන්වීමට උත්සහ නොකල යුතු බවත්, පැවසු මන්ත්‍රිවරයා අපි සියලු දෙනා සිහි බුද්ධියෙන් සිටිය යුතු බව ද පැවසීය. විශේෂයෙන්ම පසුගිය කාලයේ සිදුවු ප්‍රහාරයත් සමඟ කාදිනල්වරයා විශාල ආදර්ශයක් වු බවත් පැවසු මන්ත්‍රීවරයා, දේශපාලන කේෂත්‍රයට වඩා ආගමික නායකයින් මෙම අවස්ථාවේ බොහෝ සේවයක් කළ බව ද කියා සිටියේය. මිනිසුන්ගේ සංවරය මේ තුළින් ඇති වු බවත්, මිනිසුන් මෙම තත්ත්වයට විසඳුමක් බලාපොරොත්තු වන බවද පැවසීය. පාර්ලිමේන්තුවේ සිටින 225 දෙනාගේ ආරක්ෂාව තර කිරීම පමණක් ප්‍රමාණවත් නොවන අතර, අපිට කලින් මහජනයා ආරක්ෂා විය යුතු බව ද මන්ත්‍රිවරයා මෙහිදී පැවසීය. සරත් ෆොන්සේකා මහතාට, තමන්ට හා රංගේ බණ්ඩාර මහතාට කැබිනට් ඇමති දෙන කථාවකුත් තියෙනවා නමුත් අද වෙන කල් ඒවා ලැබුණේ නෑ. මට ලැබුණත් නැතත් සරත් ෆොන්සේකා මහතාට මේ මොහොතේ අමාත්‍ය ධූරයක් වටිනා බව ද පැවසු මන්ත්‍රීවරයා සරත් ෆොන්සේකා මහතාට ඇති පළපුරුද්ද වෙන කිසිවෙකුටත් නොමැති බැවින් ඔහුට එම අවස්ථාව දිය යුතු බව ද පැවසීය.", "URL": "https://sinhala.adaderana.lk/news.php?nid=109465", "Category": null, "Parent URL": null}