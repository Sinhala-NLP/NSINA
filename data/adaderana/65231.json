{"Source": "Adaderana", "Timestamp": "October 21, 2016 08:55 am", "Headline": " ජයශංකර් හෙට එයි", "News Content": "ඉන්දීය විදේශ ලේකම් එස්. ජයශංකර් මහතා ඇතුළු විශේෂ දුත පිරිසක් හෙට(22) දිවයිනට පැමිණෙයි.මෙරට තුළ ක්‍රියාත්මක කිරීමට යෝජිත ඉන්දීය ආයෝජන සම්බන්ධයෙන් ඉහළ නිලධාරීන් සමග සාකච්ඡා කිරීම එම සංචාරයේ අරමුණයි.විදේශ ලේකම්වරයා සමග ආයෝජකයින් පිරිසක් ද මෙරට පැමිණෙන අතර ඔවුන් දින 03ක් මෙරට රැදී සිටිනු ඇත.ඉන්දීය විදේශ ලේකම් එස්. ජයශංකර් මහතාගේ මෙවර සංචාරය තුළ එට්කා ගිවිසුම පිළිබඳ සාකච්ඡා නොවන බව ඉන්දීය වාර්තා සඳහන් කළේය.ඉන්දියාව විසින් චීනය සමග තරගකාරී ලෙස මෙරට ව්‍යාපෘති කිහිපයක් ක්‍රියාත්මක කිරීමට සැලසුම් කර තිබේ.ඒ අතර කෙලවරපිටිය ප්‍රදේශයේ මෙගාවොට් 500ක ස්වභාවික ද්‍රව වායු විදුලි බලාගාරයක් ඉදිකිරීම සහ උතුරු අධිවේගී මාර්ගයේ කොටස් කිහිපයක් ක්‍රියාත්මක කිරීම ප්‍රමුඛ වෙයි.ඉන්දියාවද හම්බන්තොට වරාය ආශ්‍රිතව අක්කර 15,000ක භුමි භාගයක කර්මාන්ත පුරයක් ඉදිකිරීමට සැලසුම් කර තිබේ.ඉන්දියාවට අසල්වැසි රටවල සිය ආයෝජන අවස්ථා ඉහළ නැංවීම එරට නව රජය ප්‍රතිපත්තියක් ලෙස ක්‍රියාත්මක කිරීමට සැලසුම් කර ඇත.මේ අතර ඉන්දියාවට සහ චීනයට මෙරට ව්‍යාපෘති සඳහා අවස්ථාව ලබාදුන්න ද රටට අහිතකර ක්‍රියාමාර්ග නොගන්නා බව අමාත්‍ය පී. හැරිසන් මහතා පවසයි.මහනුවර ප්‍රදේශයේදී මාධ්‍යවේදීන් නැගූ ප්‍රශ්නයකට පිළිතුරු දෙමින් අමාත්‍යවරයා මේ සම්බන්ධයෙන් අදහස් පළ කළේය.", "URL": "https://sinhala.adaderana.lk/news.php?nid=65231", "Category": null, "Parent URL": null}