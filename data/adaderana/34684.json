{"Source": "Adaderana", "Timestamp": "June 6, 2013 02:38 pm", "Headline": "හලාවත මහ රෝහලේ ශල්‍යාගාරයේ ගින්නක්", "News Content": "හලාවත මහා රෝහලේ බී ශල්‍යාගාරයේ හදිසියේ ඇති වු ගින්නකින් උපකරණ රැසකට හානි සිදුවී ඇති බවට සැක කළ හැකි බව රෝහල් සේවකයින් පවසා සිටින බව අද දෙරණ වාර්තාකරු පවසයි. අද(06) පෙරවරු 10.00 ට පමණ ගින්න හට ගෙන ඇති බවත්, එම ගින්න හට ගන්නා අවස්ථාවේදී එම ශල්‍යාගාරය තුළ කුඩා දරුවෙකුව ශල්‍යකර්මයකට ලක් කරමින් සිට ඇති බවත් අප වාර්තාකරු කියා සිටියි. රෝහල් කාර්ය මණ්ඩලය කඩිනමින් එම දරුවාව හලාවත මහා රෝහලේම ඒ ශල්‍යාගාරය වෙත ගෙන ගොස් ශල්‍යකර්මයේ ඉතිරි කොටස අවසන් කර තිබේ. ගින්න නිවා දැමීම සඳහා කටයුතු කළ බව කියන රෝහල් සේවකයෙකුද සුළු තුවාල ලබා ප්‍රතිකාර සඳහා එම රෝහලටම ඇතුළත් කර ඇති අතර සෙසු කාර්ය මණ්ඩලය එක්ව ගින්න පැතිර යාම වළක්වා ඇත. ගින්නත් සමගම ශල්‍යාගාරයේ තිබු ඇතැම් උපකරණ රෝහල් කාර්ය මණ්ඩලය විසින් ශල්‍යාගාරයෙන් පිටතට ගැනීමට කටයුතු කර ඇතත් එම උපකරණ වලට හානියක් සිදුවී ඇතිද යන්න මෙතෙක් සොයා ගෙන නැත. මෙම ගින්නට හේතුව ගෑස් සිලින්ඩරයකින් ගෑස් කාන්දුවීමක්ද, එසේත් නැත්නම් වෙනත් ක්‍රියාවක්ද යන්න සම්බන්ධයෙන් හලාවත පොලීසියේ විශේෂ කණ්ඩායමක් විසින් පරීක්ෂණයක් ආරම්භ කර ඇත.", "URL": "https://sinhala.adaderana.lk/news.php?nid=34684", "Category": null, "Parent URL": null}