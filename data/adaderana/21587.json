{"Source": "Adaderana", "Timestamp": "January 23, 2012 04:29 pm", "Headline": " තීරණයේ වෙනසක් නෑ-25% ක් පමණයි", "News Content": "විදුලිබල මණ්ඩලයේ සේවයේ නියුතු ‍සියලුම සේවකයින්ට මූලික වැටුප 25% න් ඉහළ නැංවීමට විදුලිබල මණ්ඩලය හා විදුලිබල හා බලශක්ති අමාත්‍යංශය විසින් ගනු ලැබූ තීරණයේ කිසිදු වෙනසක් නොවන බව අමාත්‍යංශය සඳහන් කරයි. ඒ අනුව පෙර දැනුම්දුන් පරිදි විදුලි සේවකයින්ගේ ජනවාරි මස වැටුපට අදාළ වැටුප් වර්ධකය හිමිවන බවත්,ජනවාරි මස 25 දිනට නියමිත වැටුප් වර්ධකය සහිත වැටුප ලැබෙනු ඇති බවත් අමාත්‍යංශය කියා සිටියි. විදුලිබල මණ්ඩලය සතු වෘත්තීය සමිති අද දිනයේ කොළඹට කැඳවා 25% ක වැටුප් වැඩිකිරීම ප්‍රමාණවත් නොවන බවට වෘත්තීය ක්‍රියාමාර්ගයක් ගැනීමට සැලසුම් කළද වෘත්තීය සමිති අතර පවා එකඟතාවක් නොමැතිව ඔවුන් අතර ගැටුම්කාරී තත්ත්වයක් උද්ගතව ඇතැයි අමාත්‍යංශය කියා සිටියි. ඒ අනුව 25% ක වැටුප් වැඩිකිරීමේ තීරණයේ කිසිදු වෙනසක් නොවන බව අමාත්‍යංශය අවධාරණය කරයි. එසේම වැටුප් ඉල්ලීම් මූලික කරගනිමින් මේ වසර තුළ යළිත් වෘත්තීය සමිති ක්‍රියාමාර්ගවල නිරත නොවන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසයි. එම සන්ධානයේ මෙහෙයුම් කමිටු සාමාජික ආනන්ද නිමලරත්න මහතා ප්‍රකාශ කියා සිටියේ අද පස්වරුවේ රැස්වු වෘත්තීය සමිති නියෝජිතයින් මෙම තීරණයට එළඹි බවයි. ඒ අනුව රජය විසින් ලබාදී ඇති 25% ක වැටුප් වැඩිවීම සියලු වෘත්තීය සමිති පිළිගන්නා බව ආනන්ද නිමලරත්න මහතා ප්‍රකාශ කළේය.. රජය විසින් පළමුව විදුලිබල මණ්ඩල සේවකයින්ට 15% ක වැටුප් වැඩිවීමක් ලබාදුන් අතර විදුලිබල මණ්ඩල සේවකයින් එයට විරෝධය පළකිරීම හේතුවෙන් එය 25% දක්වා වැඩිකරනු ලැබිණි. එහෙත් ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය මීට පෙරාතුව කියා සිටියේ 30% ක වැටුප් වැඩිවීමක් ලබාදෙන තුරු සිය වෘත්තීය අරගල නතර නොකරන බවයි. ඒ අනුව ඒ සම්බන්ධයෙන් වැඩවර්ජන ක්‍රියාමාර්ගයක නිරත වීමට අද දිනයේ තීරණය කරන බව මීට පෙර නිවේදනය කරන ලදී. එහෙත් අද රැස්වු විදුලිබල මණ්ඩල වෘත්තීය සමිති ප්‍රකාශ කරනු ලැබුවේ අදාළ වැඩවර්ජන ක්‍රියාමාර්ගයට සේවකයින්ගේ කැමැත්ත පළනොවු බැවින් එම වැඩවර්ජන ක්‍රියාමාර්ගය අත්හිටුවීමට තීරණය කළ බවයි.", "URL": "https://sinhala.adaderana.lk/news.php?nid=21587", "Category": null, "Parent URL": null}