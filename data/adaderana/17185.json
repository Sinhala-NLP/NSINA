{"Source": "Adaderana", "Timestamp": "July 4, 2011 02:49 pm", "Headline": "බාල පෙට්‍රල් මෙට්‍රික් ටොන් 20,000 ට ගෙවීම් එපා", "News Content": "බාලවී ඇතැයි කියනු ලබන පෙට්‍රල් මෙට්‍රික් ටොන් 20,000 ක තොගය පිළිබඳ පරීක්ෂණ නිමාවනතුරු ඊට අදාළ ගෙවීම් නොකරන ලෙස ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා ඛනිජ තෙල් සංස්ථාවේ නිලධාරීන්ට උපදෙස් ලබා දී තිබේ. එමෙන්ම මෙම පෙට‍්‍රල් තොගය සම්බන්ධයෙන් පුළුල් පරීක්ෂණයක් සිදුකිරීම සඳහා වෙනත් අමාත්‍යාංශයක ලේකම්වරයකු, තෙල් පිරිපහදුවේ හිටපු නියෝජ්‍ය කළමනාකරු හා ලංකා ඛනිජ තෙල් නීතිගත සංස්ථාවේ අලෙවි කළමනාකරුවකුගෙන් යුත් ත්‍රිපුද්ගල කමිටවු ක් පත්කිරීමටද අමාත්‍යවරයා විසින් කටයුතු කළ බව ඛනිජ තෙල් කර්මාන්ත අමාත්‍යංශය නිකුත් කළ නිවේදනයක දැක්වේ. මෙම ප‍්‍රශ්නගත පෙට‍්‍රල් සම්බන්ධයෙන් ලංකා ඛනිජ තෙල් නීතිගත සංස්ථාවේ සභාපතිවරයා ඇතුළු නිලධාරීන් සමඟ ඛනිජ තෙල් කර්මාන්ත අමාත්‍යාංශයේ දී (04) පැවැති විශේෂ සාකච්ඡාවේ දී අමාත්‍යවරයා මෙම තීරණය ගත් බවද සඳහන් වේ. එමෙන්ම මෙම පෙට‍්‍රල් සම්බන්ධව යම් පැමිණිල්ලක් ඇත්නම් 01. 0115666328 02. 0115665082 03. 0115664941 යන දුරකථන අංක මගින් එම පැමිණිලි ලබාදිය හැකි බවත්, ප‍්‍රාදේශිය කාර්යාල මගින්ද පැමිණිලි භාරගැනීමට කටයුතු කරන බවත්, ඒවා ලිඛිතව භාරදිය හැකි බවත් කර්මාන්ත අමාත්‍යංශය කියා සිටියි. එසේ ලැබෙන පැමිණිලි සම්බන්ධව පරීක්‍ෂාකර සමීක්‍ෂණ වාර්තාවක් සකස් කිරීම සඳහා ලංකා ඛනිජ තෙල් නීතිගත සංස්ථාවේ සභාපතිතුමන් විසින් පළපුරුදු නිලධාරීන්ගෙන් සමන්විත කණ්ඩායමක් පත්කර ඇති බව ද අමාත්‍යංශය පෙන්වාදෙයි. තව ද දැනට කොළොන්නාව ගබඩා සංකීර්ණයේ තෙල් නිකුත් කිරීම පරීක්‍ෂා කර එමගින් නියමිත පෙට‍්‍රල් හා මුතුරාජවෙල ගබඩාවෙන් නිකුත් කරන පෙට‍්‍රල් නියමිත පරිදි නිකුත් කරන බවට මෙහිදී නිලධාරීන් විසින් තහවුරු කර ඇති බව කියැවේ. පෙට‍්‍රල් පිළිබඳ ප‍්‍රශ්නය මුතුරාජවෙල ගබඩාවෙන් නිකුත් කළ තෙල් සම්බන්ධව පැන නැගී නොමැති බවත්, එමෙන්ම පැමිණිලි කර ඇති ඉන්ධන පිරවුම්හල්වල පෙට‍්‍රල් නියමිත ප‍්‍රමිතියෙන් යුක්ත බවට ප‍්‍රාදේශීය කළමනාකරුවන් මගින් පරීක්‍ෂාකර තහවුරු කිරීමට අමාත්‍යවරයා උපදෙස් දෙන දුන් බවත් අමාත්‍යංශය නිවේදනය කරයි. තව ද කොළොන්නාව තෙල් ගබඩාවෙන් නිකුත් කරන ඔක්ටේන් 90 වර්ගයේ පෙට‍්‍රල් 2011.07.01 දිනෙන් පසුව නවතම තොගය නිකුත් කරන බවටද මෙහිදී තහවුරු කළ බවද අමාත්‍යංශය විසින් නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=17185", "Category": null, "Parent URL": null}