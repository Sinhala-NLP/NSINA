{"Source": "Adaderana", "Timestamp": "February 6, 2019 11:05 pm", "Headline": "රේගු අධ්‍යක්ෂ ජනරාල්වරිය යළි ධුරයට", "News Content": "රේගු අධ්‍යක්ෂ ජනරාල් පී.එස්.එම් චාල්ස් මහත්මිය එම ධුරයෙන් ඉවත්කිරීම අර්බුදයක් දක්වා දුරදිග ගිය අතර එම ස්ථාන මාරුව රේගු විමර්ශන යටගැසීම සඳහා මුදල් අමාත්‍ය මංගල සමරවීර මහතා ගත් ප්‍රයත්නයක් ලෙස විපක්ෂය චෝදනා කළේය. කෙසේ වෙතත් චාල්ස් මහත්මිය නැවතත් එම ධුරයට පත්කිරීමෙන් පසු අද(06) ඇය මුදල් අමාත්‍යවරයා සමඟ මාධ්‍ය හමුවකට සහභාගිවිය. එහිදී මංගල සමරවීර අමාත්‍යවරයා කියාසිටියේ ඇයව අධ්‍යක්ෂ ජනරාල් ධුරයෙන් ඉවත් කර නව තනතුරක වගකීම් පැවරීමට තමා තීරණය කළේ රේගුවේ ක්‍රියාත්මක මාෆියාව නැතිකිරීමේ පුළුල් වැඩපිළිවෙළ වෙනුවෙන් බවයි. රේගු අධ්‍යක්ෂ ජනරාල් පී.එස්.එම්. චාල්ස් මහත්මිය යළි සේවයේ පිහිටුවීමට කැබිනට් මණ්ඩලයේදී ඊයේ තීරණය කිරීම හේතුවෙන් රේගු වෘත්තීය සමිති සන්ධානය දින 07ක් පුරා අඛණ්ඩව සිදුකළ අකුරට වැඩ කිරීමේ වෘත්තිය ක්‍රියාමාර්ගය ඊයේ(05) රාත්‍රියේ අවසන් කළේය. ඒ අනුව රේගු මූලස්ථානයේ කටයුතු අද පෙරවරුවේ සාමාන්‍ය පරිදි සිදුකෙරෙන ආකාරය දක්නට ලැබුනි. එමෙන්ම බහාලුම් නිශ්කාෂණ ඇතුලු සියලු රේගු මෙහෙයුම් අද උදෑසන සිට යළි සාමාන්‍ය පරිදි ආරම්භ කෙරුණි. මේ අතර මෙම වෘත්තිය ක්‍රියාමාර්ගය අවසන් වීමත් සමග පිටකොටුවේ තොග වෙළෙඳුන් ආරම්භ කළ හර්තාල් ව්‍යාපාරයද අවසන්වී තිබේ. මේ අතර අද පස්වරුවේ මුදල් අමාත්‍යංශයේ මුදල් අමාත්‍යවරයාගේ ප්‍රධානත්වයෙන් පැවැති මාධ්‍ය හමුවට රේගු අධ්‍යක්ෂ ජනරාල් පී.එස්.එම්. චාල්ස් මහත්මියද සහභාගී විය. ඉන් අනතුරුව රේගු මූලස්ථානය වෙත පැමිණි චාල්ස් මහත්මිය එහිදී සිය රාජකාරී කටයුතු යළිත් වරක් ආරම්භ කරන ලදි. අනතුරුව ඇය රේගු නිලධාරීන් සමඟ සුහද කතාබහකද නිරතවිය.", "URL": "https://sinhala.adaderana.lk/news.php?nid=103826", "Category": null, "Parent URL": null}