{"Source": "Adaderana", "Timestamp": "September 12, 2012 02:19 pm", "Headline": "අමතර සිසුන් 5609 ට සරසවි දොර ඇරෙයි", "News Content": "පසුගිය 2011 උසස් පෙළ විභාගයේ ප්‍රතිඵල ප්‍රකාශයට පත්වීමත් සමග ඇතිවූ ඉසෙඩ් කෝර් අර්බුදයට විසඳුම් ලෙස අමතර සිසුන් 5609 ක් ඇතුළත් කරගන්නා ලෙස ශ්‍රේෂ්ඨාධිකරණය විශ්ව විද්‍යාල ප්‍රතිපාදන කොමිෂන් සභාවට නියෝග කර තිබේ. විශ්ව විද්‍යාල ප්‍රතිපාදන කොමිසන් සභාව යෝජනා කළ පරිදි විශ්ව විද්‍යාලවලට අමතර සිසුන් 4928 දෙනෙකු ඇතුළත් කර ගැනීමට ශ්‍රේෂ්ඨාධිකරණය විසින් මීට පෙරාතුව පසුගිය (03) දින අවසර ලබාදී තිබුණි. ඉසෙඩ් ලකුණු අගයන් ප්‍රකාශයට පත් කිරීමේ දී අගතියට පත් වු බව පවසමින් සිසුන් 400 කට අධික පිරිසක් විසින් පෙත්සම් 07 ක් ඉදිරිපත් කර තිබීම විශේෂත්වයකි. කෙසේ වෙතත් අද දින උසස් පෙළ ප්‍රතිඵල අර්බුදය විසඳීම සඳහා වන අවසාන තීන්දුව ප්‍රකාශයට පත් කරමින් අගවිනිසුරු ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල විසින් මේ ආකාරයට අමතර සිසුන් 5609 ක් මෙවර විශ්ව විද්‍යාල සඳහා ඇතුළත් කරගන්නා ලෙස නියෝග කර ඇත.", "URL": "https://sinhala.adaderana.lk/news.php?nid=27349", "Category": null, "Parent URL": null}