{"Source": "Adaderana", "Timestamp": "May 7, 2015 05:27 pm", "Headline": "ශ්‍රීලනිපය කැඩීමේ උවමනාව තියෙන්නේ එජාපයටයි", "News Content": "ජාතික ආණ්ඩුවක් යැයි පැවසුවද ගමට ගිය විට එම සංකල්පය එජාපය තුළින් දක්නට නොලැබෙන බව නියෝජ්‍ය කථානායක චන්දිම වීරක්කොඩි මහතා කියයි.පාර්ලිමේන්තුවේ සිය කාර්යාලයේදී අද මාධ්‍ය හමුවක් පවත්වමින් ඔහු කියා සිටියේ දින 100 වැඩපිළිවෙළ තුළ විවිධ පනත් සම්මත කර ගත්තේ විපක්ෂයේ බහුතරයේ සහයෝගයෙන් බවයි.එසේ වුවද ගමට ගිය විට එවැන්නක් දක්නට ‍නොලැබෙන බවද, එදා මහින්දෝදය එපා කියූ අය අද නොකියාම ඒවා විවෘත කරන බවද, අකිලයි ගයන්තයි ගමට ගිහින් අනුන්ගේ දරුවන්ට උප්පැන්න හදනවා යැයිද, ඒ මහතා පැවසීය.මෛත්‍රී - මහින්ද හමුවෙන් පසුව එජාපය දැන් බෙරිහන් දෙන්න පටන්ගෙන ඇති බවත්, ශ්‍රී ලංකා නිදහස් පක්ෂය දෙකඩ කැඩීමේ උවමනාව තියෙන්නේ එජාපයට බවත්, ඔහු පෙන්වාදුන්නේය.අපේ කාලයේ වැරදි වුණා එය නෑ කියන්නේ නැති බවත්, එම වැරදි හදා ගත හැක්කේ සන්ධානය ලෙස හා නිදහස් පක්ෂය ලෙස බවත්, හෙතෙම කීවේය.එජාපයට බලය ඩැහැ ගැනීමේ උවමනාවක් ඇති බවත්, ඊයේ සාකච්ඡාවෙන් පසුව මර හඬ දීමෙන් එය සනාථ වන බවත් ඔහු පැවසීය.අගමැති අපේක්ෂකයා ලෙස මහින්ද රාජපක්ෂ මහතා පත් කළ යුතු බවට නැ‍ඟෙන ප්‍රකාශ ගැන ඔබතුමාගේ අදහස කුමක්දැයි මාධ්‍යවේදියෙකුගේ පැනයකට චන්දිම වීරක්කොඩි මහතා සෘජු පිළිතුරක් නොදී කියා සිටියේ මේ මොහොතේ අපි උපක්‍රම ශීලි විය යුතු බවයි.", "URL": "https://sinhala.adaderana.lk/news.php?nid=51167", "Category": null, "Parent URL": null}