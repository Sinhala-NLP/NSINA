{"Source": "Adaderana", "Timestamp": "August 1, 2012 02:33 pm", "Headline": "ඩීසල් වාහන කාර්මික දෝෂ අවසන්ද...?", "News Content": "ඩීසල් භාවිතය හේතුවෙන් වාහන කාර්මික දෝෂවලට ලක්වු ආයතනවලට අලුත් තෙල් තොග නිකුත් කර එය යථාතත්‍වයට පත් කර ඇතැයි ඛනිජ තෙල් කර්මාන්ත අමාත්‍යංශය නිවේදනයක් නිකුත් කරමින් සඳහන් කරයි. කෙසේ වෙතත් පසුගිය දින කිහිපයේදි වාර්තා වු මෙම සිද්ධීන් සම්බන්ධයෙන් සොයා බැලීමට පත් කළ කමිටුවේ වාර්තාව සතියකින් පසු ලැබීමෙන් අනතුරුව යම් වරදක් වී ඇති බව තහවරු වුවහොත් ඊට අදාළ පුද්ගලයින් හා සැපයුම්කාර සමාගම සම්බන්ධයෙන් ඉදිරි පියවර ගැනීමට නියමිත බව ද එම නිවේදනය මගින් අවධාරණය කරයි. පහත දැක්වෙන්නේ ඒ සම්බන්ධයෙන් ඛනිජ තෙල් කර්මාන්ත අමාත්‍යංශය නිකුත් කළ නිවේදනයයි. ඩීසල් භාවිතය හේතුවෙන් වාහන කාර්මික දෝෂවලට ලක්ව ඇතැයි සිද්ධි වාර්තා වූ ආයතන වෙත ලංකා ඛනිජ තෙල් තොග ගබඩා පර්යන්ත සමාගම විසින් අලූත් තෙල් තොග නිකුත් කොට අදාළ ගැටලූව යථාතත්‍වයට පත් කර ඇත. ඞීසල් භාවිතය හේතුවෙන් වාහන කාර්මික දෝෂවලට ලක්ව ඇතැයි විශේෂයෙන් රාජ්‍ය ආයතන දෙකකින් සිද්ධි කීපයක් වාර්තා වූ හෙයින් එම ආයතනවලින් ඩීසල් නියදි ගෙන්වා තවදුරටත් පරීක්‍ෂා කිරීමට ලංකා ඛනිජ තෙල් තොග ගබඩා පර්යන්ත සමාගම කටයුතු කර ඇත. අදාළ ඩීසල් අනුමත පිරිවිතරයන්ට අනුකූල බව එහිදී තවදුරටත් තහවුරු කර තිබේ. එහෙත් මෙවැනි සිද්ධීන් කීපයක් වාර්තා වූ හෙයින් විදේශීය එක් රසායනාගාරයකට පමණක් නොව යුරෝපීය රසායනාගාරයකට ද අදාළ ඩීසල් නියදි වැඩිදුර පරීක්‍ෂාව සදහා යැවීමට ලංකා ඛනිජ තෙල් නීතිගත සංස්ථාව පියවර ගෙන ඇත. එමෙන්ම ඩීසල් භාවිතය හේතුවෙන් වාහන කාර්මික දෝෂයන්ට ලක්ව ඇතැයි තවදුරටත් පැමිණිලි ඇත්නම් එම ආයතනවලින් ඩීසල් නියදි රසායනාගාර පරීක්‍ෂණ කිරීම් සදහා ලබාදෙන ලෙස ලංකා ඛනිජ තෙල් නීතිගත සංස්ථාවේ අලෙවි අංශය මගින් ප‍්‍රාදේශීය කළමනාකරුවන්ට දැනුම් දී ඇත. මේ අතර ඩීසල් භාවිතය හේතුවෙන් වාහන කාර්මික දෝෂයන්ට ලක්ව ඇති බවට ඉන්ධනහල්වලට පැමිණිලි ලැබී ඇත්නම් එම පැමිණිලි පිළිබදව සොයා බලා වාර්තාවක් ලබාදෙන ලෙස ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත් මහතා ලංකා ඛනිජ තෙල් නීතිගත සංස්ථාවට උපදෙස් ලබා දී ඇත. ඒ අනුව ඩීසල් පිළිබදව ගැටලූ ඇත්නම් එම සිද්ධි වාර්තාවන ඉන්ධනහල්වලින් ලංකා ඛනිජ තෙල් නීතිගත සංස්ථාවේ ප‍්‍රාදේශීය කළමනාකරුවන් මගින් වාර්තාවක් කැඳවන ලෙස ලංකා ඛනිජ තෙල් නීතිගත සංස්ථාවේ කළමනාකරණ අධ්‍යක්‍ෂ අලෙවි කළමනාකරු වෙත දැනුම් දී ඇත. එමෙන්ම වාර්තාවන මෙම සිද්ධීන් පිළිබදව සොයා බැලීමට ඛනිජ තෙල් කර්මාන්ත අමාත්‍යංශ ලේකම් ආචාර්ය ආර්.එච්.එස් සමරතුංග මහතා පත් කළ ත‍්‍රිපුද්ගල කමිටුව විසින් සතියක් තුළ වාර්තාවක් ඉදිරිපත් කළ පසු එම වාර්තාව හා රසායනාගාර වාර්තාව අනුව යම් වරදක් වී ඇති බව තහවරු වුවහොත් ඊට අදාළ පුද්ගලයින් හා අදාළ සැපයුම්කාර සමාගම සම්බන්ධයෙන් ඉදිරි පියවර ගැනීමට නියමිතය.", "URL": "https://sinhala.adaderana.lk/news.php?nid=26236", "Category": null, "Parent URL": null}