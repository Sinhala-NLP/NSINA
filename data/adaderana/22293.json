{"Source": "Adaderana", "Timestamp": "February 21, 2012 05:30 pm", "Headline": "අමාත්‍යංශ වියදම් හා තමාගේ ඉන්ධන 10%න් අඩුකරන්නැයි චම්පික ඉල්ලයි", "News Content": "විදුලිබල හා බලශක්ති අමාත්‍යාංශයේ සමස්ත වියදම 10% න් අඩුකරන ලෙසත්,තමාගේ පරිහරණය සඳහා ලබාදෙන ඉන්ධන ප්‍රමාණයද 10% න් අඩුකිරීමට පියවර ගන්නා ලෙසත් අමාත්‍ය චම්පික රණවක මහතා අමාත්‍යංශ බලධාරීන්ට උපදෙස් ලබා දී තිබේ. පසුගියදා ලෝක ඉන්ධන මිල ඉහළයාමත් සමඟ ශ්‍රී ලංකාවේද ඉන්ධන මිල වැඩිවිය. ඊට සමානුපාතිකව විදුලි බිල සඳහාද ඉන්ධන ගැලපුම් ගාස්තුවක් පැනවීමට මහජන උපයෝගිතා කොමිසම විසින් කටයුතු කරන ලදී. මේ හේතූන් මත විදුලිබල හා බලශක්ති අමාත්‍යාංශයේද වාර්ෂික වියදම ඉහළයාමේ අවදානමක් පවතින බවට අමාත්‍යාංශයේ පැවති කළමනාකරණ රැස්වීමේදී අනාවරණය වූ බවත්,එහිදී විෂයභාර අමාත්‍ය පාඨලී චම්පික රණවක මහතා අමාත්‍යාංශයේ එක් එක් අංශ වල ප්‍රධානීන්ට ඒ පිළිබඳව සම්පූර්ණ වාර්තාවක් කඩිනමින් සකස්කර, අමාත්‍යාංශ මුදල් අංශය සමඟ සාකච්ඡා කරන ලෙස නියෝග කළ බවත් විදුලිබල හා බලශක්ති අමාත්‍යංශය නිවේදනය කරයි. රටේ පවතින ආර්ථීක තත්ත්වය යහපත්ව පවත්වාගෙන යාම සඳහා ලොකු කුඩා සෑමදෙනාම එක ලෙස දායක වන බවත්,විදුලිබල හා බලශක්ති අමාත්‍යාංශයද ඒ සඳහා කැපවිය යුතු බවත් චම්පික රණවක මහතා එහිදී පෙන්වා දී ඇතැයි සඳහන් වේ.", "URL": "https://sinhala.adaderana.lk/news.php?nid=22293", "Category": null, "Parent URL": null}