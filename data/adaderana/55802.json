{"Source": "Adaderana", "Timestamp": "December 18, 2015 02:30 pm", "Headline": "රාජ්‍ය සේවයේ කප්පාදුවක් නෑ - උපාධිධාරීන් 5500ක් බඳවා ගන්නවා", "News Content": "රාජ්‍ය සේවය කප්පාදු කිරීමක් කිසිසේත්ම සිදු නොකරන බව රාජ්‍ය පරිපාලන හා කළමනාකරණ අමාත්‍ය රංජිත් මද්දුමබණ්ඩාර මහතා පවසයි.වත්මන් රජය රාජ්‍ය සේවය ශක්තිමත් කිරීමට පියවර රැසක් ගෙන ඇති බව අමාත්‍යවරයා කියයි.රාජ්‍ය සේවය ශක්තිමත් කිරීම සඳහා පසුගිය මාස කිහිපය තුළ උපාධිධාරින් 4000 ක රාජ්‍ය සේවයට බඳවාගෙන ඇති බව අමාත්‍යවරයා කියා සිටියි.2012 මාර්තු 31ට පෙර උපාධිය ලබාගත් උපාධිධාරින් 5500 දෙනෙකු සංවර්ධන නිලධාරින් ලෙස රාජ්‍ය සේවයට බඳවා ගැනීමට නියමිත බවද අද කොළඹ පැවැති උත්සවයකට එක්වෙමින් රංජිත් මද්දුමබණ්ඩාර අමාත්‍යවරයා සඳහන් කළේය.එසේම දේශපාලන පලිගැනීම්වලට ලක්වූ එජාප පාක්ෂිකයින් සම්බන්ධයෙන් සොයාබලමින් ඊට අදාළව ඔවුන්ට සහය සැලසීමේ කටයුතු මේවන විට ආරම්භ කර ඇතැයිද හෙතෙම පැවසීය.රාජ්‍ය සේවයට වැඩි කළ රුපියල් 10,000 දීමනාව ලබන ජනවාරී මාසයේ සිට අදියර 3කින් මූලික වැටුපට එක් කරන බවත්, දායක විශ්‍රාම වැටුප ජනවාරීයේ සිට ආරම්භ කරන බවත්, ඔහු කියා සිටියේය.", "URL": "https://sinhala.adaderana.lk/news.php?nid=55802", "Category": null, "Parent URL": null}