{"Source": "Adaderana", "Timestamp": "January 14, 2011 08:30 am", "Headline": "අයහපත් කාලගුණය නිසා මියගිය සංඛ්‍යාව 27 දක්වා ඉහළට", "News Content": "අයහපත් කාලගුණය හේතුවෙන් මේ වන විට පුද්ගලයින් දස ලක්ෂ 61,000ක් පමණ පීඩාවට පත්ව ඇතැයි ආපදා කළමනාකරණ මධ්‍යස්ථානය පවසයි. මියගිය පුද්ගලයින්ගේ සංඛ්‍යාව ද 27 දක්වා ඉහළ ගොස් ඇති අතර 47 දෙනෙකු තුවාල ලබා තිබේ. පුද්ගලයින් 12 දෙනෙකු අතුරුදන් වී ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. මඩකළපුව දිස්ත්‍රික්ක‍යට වර්ෂාවෙන් වැඩි බලපෑමක් එල්ල වී ඇති අතර එම දිස්ත්‍රික්කයේ පමණක් පුද්ගලයින් පන් ලක්ෂ 41,000 ක් පමණ විපතට පත්ව ඇත. දිවයිනේ ප්‍රදේශ රැසක ගංවතුර තත්ත්වය හේතුවෙන් අවතැන් වූවන් තුන් ලක්ෂ 67,000 ක් කඳවුරු 633 ක් වෙත යොමු කර ඇති බව වාර්තා වේ. ඔවුන්ට අවශ්‍ය පිසූ ආහාර සහ වෙනත් අත්‍යවශ්‍ය භාණ්ඩ ලබාදීමට රජය සහ ස්වේච්ඡා සංවිධාන පියවර ගෙන තිබේ. මේ අතර විපතට පත් ජනතාවට සහන සැලසීම සඳහා අත්‍යවශ්‍ය භාණ්ඩ ලබාදෙන ලෙස ආරක්ෂක අමාත්‍යාංශය පරිත්‍යාගශීලීන්ගෙන් ඉල්ලා සිටියි. එම භාණ්ඩ ආසන්නතම යුද නාවික හෝ ගුවන් කඳවුරුවලට සහ ‍පොලිස් ස්ථානවලට භාරදෙන ලෙස ආරක්ෂක අමාත්‍යාංශය ඉල්ලීමක් කරයි. මේ අතර වැසි සහිත කාලගුණය තවදුරටත් පවතින බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ චමින්ද ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=13485", "Category": null, "Parent URL": null}