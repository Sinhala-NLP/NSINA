{"Source": "Adaderana", "Timestamp": "July 9, 2010 02:05 pm", "Headline": "අපිම අපේ කකුලට වෙඩි තියාගත්තා", "News Content": "විරෝධතා හෝ උපවාස වලින් රාජ්‍ය තාන්ත්‍රික සබඳතා ගොඩනැගිය නොහැකි බව හිටපු එක්සත් ජාතීන්ගේ ශ්‍රී ලංකා නිත්‍ය නියෝජිත ආචාර්ය දයාන් ජයතිලක මහතා පවසයි. එක්සත් ජාතීන් විසින් පත්කළ කමිටුවට විරුද්ධව ශ්‍රී ලංකාවේ ක්‍රියාත්මක වන විරෝධතා පිළිබඳව අදහස් දක්වමින් ඒ මහතා මේ බව සඳහන් කළේය. රජයේ අමාත්‍යවරයෙකු විසින් සිදුකරන මාරාන්තික උපවාසය ද ඵල රහිත ක්‍රියාවක් පමණක් බවද ජයතිලක මහතා අවධාරණය කරයි. ඔහු පෙන්වාදෙන පරිදි එය ශ්‍රී ලංකාවේ ප්‍රතිරූපයට ද ප්‍රබල හානියක් ඇතිකරන තත්ත්වයකි. මෙසේ ගෙනයන විරෝධතා හා උපවාස තුළින් ජාත්‍යන්තර වශයෙන් ශ්‍රී ලංකාවට බොහෝ හානි වන අතර මෙරටට පවතින පිළිගැනීමද පළුදුවීමට ලක්වේ.‍ ශ්‍රී ලංකාවට සහය ලබාදෙන රටවල් පවා මෙම තත්ත්වය ප්‍රතික්ෂේප කරන බව ආචාර්ය දයාන් ජයතිලක පෙන්වාදෙයි. කෙසේවුවද දයාන් ජයතිලක මහතා දරන අදහස වන්නේ විද්වත් කමිටුවක්ද ශ්‍රී ලංකාවට අවශ්‍ය නොවන බවය. ශ්‍රී ලංකාව යුධ අපරාධ සිදුනොකළ බව ඔහ පෙන්වාදෙයි. නමුත් උපදෙස් ලබාගැනීමට අවශ්‍ය නම් බැංකි මූන්ට කමිටු පිහිටුවිය හැකි බවද හිටපු නිත්‍ය නියෝජිතවරයාගේ අදහස වී ඇත. එක්සත් ජාතීන්ගේ විශේෂ කමිටුව නැවැත්වීමට අවශ්‍ය නම් බුද්ධිමත්ව ක්‍රියාකරමින් ලෝකයේ අනෙක් රටවල් අප රට වෙත නම්මවා ගත යුතු බව දයාන් ජයතිලක අවධාරණය කරයි. මෙවැනි විරෝධතා වලින් ජාත්‍යන්තර සහයෝගය ලබාගත නොහැකි බව ඔහුගේ අදහසයි. ජී. එස්. පී. ප්ලස් බදු සහනය මෙරටට අහිමි වූයේ සම්පූර්ණයෙන්ම අප රටේ වරදින්ම බවට දයාන් ජයතිලක මහතා චෝදනා කරයි. හිටපු විදේශ අමාත්‍ය රෝහිත බෝගොල්ලාගම මහතා විසින් ශ්‍රී ලංකාවට ජී. එස්. පී ප්ලස් ලබාගැනීමට පුරෝගාමී වූ විද්වතෙකු අදාළ තනතුරෙන් ඉවත්කිරීම මෙසේ ශ්‍රී ලංකාවට ජී. එස්. පී බදු සහනය අහිමිවීමට ප්‍රධානතම හේතුව වූ බව ඔහු පවසයි. ඉන් අපි විසින්ම අපේ කකුලට වෙඩි තබාගත් දයාන් ජයතිලක පෙන්වාදෙයි. එය අහිමිවීම ලංකාවේ ආර්ථිකයට ප්‍රබල බලපෑමක් එල්ල කරන බවද අමෙරිකාවේ ජී. එස්. පී සහනය පිළිබඳව ද අවධානයෙන් සිටිය යුතු බව හිටපු එක්සත් ජාතීන්ගේ නිත්‍ය නියෝජිතවරයා අවධාරණය කරයි.", "URL": "https://sinhala.adaderana.lk/news.php?nid=9501", "Category": null, "Parent URL": null}