{"Source": "Adaderana", "Timestamp": "April 2, 2019 01:03 pm", "Headline": "ලස්සන වෙන දේවල් හොරට හදපු පාකිස්ථානුවන් 3කට වැඩ වරදි", "News Content": "නීති විරෝධි ලෙස අලේපන වර්ග නිෂ්පාදය කළ පාකිස්ථාන ජාතිකයින් තිදෙනක් කොළඹ 12, නිව් මූවර් වීදියේ නිවසක් තුළදී පාරිභෝගික අධිකාරියේ නිලධාරීන් විසින් ඊයේ (01) අත්අඩංගුවට ගෙන තිබේ. නිෂ්පාදකයාගේ නම, නිෂ්පාදිත දිනයක්, කල් ඉකුත් වන දිනයක්, හෝ නිෂ්පාදන අන්තර්ගත විස්තරයක් නොමැති, සම සුදු කිරීම සඳහා භාවිතා කරන්නේ යැයි කියන (වයිටින් සෝප්) සබන් කැට 7500ක්, ශරීර ආලේපන ලීටර් 15ක් පමණ, ඇසුරුම් 3,500ක්, විදේශ රටක නිෂ්පාදිත \"ගෝල්ඩන්\" සබන් කැට 250ක්, නිය ආලේපන 3,000ක් ඇතුළු භාණ්ඩ තොගයක් මෙහිදි අත්අඩංගුවට ගෙන ඇත. සැකකරුවන් පාකිස්ථාන ජාතිකයන් බව පාරිභෝගික අධිකාරිය සඳහන් කළේය. පාරිභෝගික අධිකාරියේ නිලධාරීන් එම ස්ථානය වටලන අවස්ථාවේදී සැකකරුවන් විසින් ශරීර ආලේපන කුඩා අසුරුම්වලට පුරවමින් සිට ඇත. එම ඇසුරුම්වල ඇලවීමට තිබූ ලේබල් 3,500ක් පමණ ද පාරිභෝගික අධිකාරිය බාරයට ගෙන තිබේ. අලූත් අවුරුදු උත්සව සමයේ මෙකී නිෂ්පාදන පාරිභෝගිකයන්ට අලෙවි කිරීමට සැලසුම් කර තිබූ බවද සැකකරුවන්ගෙන් කළ ප්‍රශ්න කිරීම්වලදී හෙළිව තිබේ. පාරිභෝගික අධිකාරියේ සභාපති ආචාර්යය ලලිත් සෙනවීර මහතාගේ උපදෙස් මත, සහකාර අධ්‍යක්ෂ ඒ.ඒ. ජසූර්, විමර්ශන නිලධාරීන් වන ජේ.ඒ.එම්.පී ජයකොඩි, ඊ.ඒ.එන්.එෆ්. එදිරිසිංහ, ඩී.ඩී.ඒ. ප්‍රනාන්දු යන නිලධාරීන්ගේ සහභාගීත්වයෙන් වැටලීම කර සැකකරුවන් අත්අඩංගුවට ගෙන ඇත.", "URL": "https://sinhala.adaderana.lk/news.php?nid=107207", "Category": null, "Parent URL": null}