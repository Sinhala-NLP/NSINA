{"Source": "Adaderana", "Timestamp": "August 2, 2017 11:23 am", "Headline": "මේ වසරේ ගත වූ කාලය තුළ ඩෙංගු මරණ 327ක් ", "News Content": "දීප ව්‍යාප්ත තෙදින ඩෙංගු මදුරු මර්දන වැඩසටහනක් හෙට(03) සිට ක්‍රියාත්මක කරන බව සෞඛ්‍ය අමාත්‍යංශය පවසයි.කඩින් කඩ ඇතිවන වැසි තත්ත්වය හේතුවෙන් ඩෙංගු මදුරු ඝණත්වය වර්ධනය විය හැකි බැවින් මදුරු මර්දන වැඩසටහනක් දියත් කරන ලෙස සෞඛ්‍ය අමාත්‍ය රාජිත සේනාරත්න මහතා ජාතික ඩෙංගු මදුරු මර්දන ඒකකයට උපදෙස් ලබා දී තිබේ.කොළඹ, ගම්පහ, කළුතර, රත්නපුර, කෑගල්ල, කුරුණෑගල, ගාල්ල, මාතර, මහනුවර සහ මාතලේ යන දිස්ත්‍රික්කවල මදුරු මර්දන කටයුතු පිළිබඳව මෙහිදී වැඩි වශයෙන් අවධානය යොමුවනු ඇත.ඒ සඳහා මදුරු මර්දන නිලධාරීන්, ත්‍රිවිධ හමුදා සාමාජිකයන්ගෙන් සමන්විත කණ්ඩායම් 2000ට අධික පිරිසක් යෙදවීමට ද කටයුතු යොදා ඇති බව සෞඛ්‍ය අමාත්‍යංශය සඳහන් කළේය.මේ අතර ජූලි මාසයේ දෙවන සතිය තුළ ඩෙංගු රෝගීන් 8988ක් වාර්තා වූ අතර සිව්වන සතිය අවසන් වන විට එය 2484ක් දක්වා අඩු වී ඇති බව ඩෙංගු මර්දන ඒකකය පවසයි.පසුගිය 27 වනදා සිට ආරම්භ කර තිබූ තෙදින ඩෙංගු මදුරු මර්දන වැඩසටහනේදී පරීක්ෂාවට ලක් කළ පරිශ්‍ර එක් ලක්ෂ 5486ක් අතරින් මදුරුවන් බෝවන ස්ථාන 19,684ක් සොයාගෙන තිබේ. ඉන් පරිශ්‍ර 798 ට එරෙහිව නඩු පවරා ඇති බව ජාතික ඩෙංගු මර්දන ඒකකය සඳහන් කළේය.මේ වසරේ ගතවූ කාලය තුළ ඩෙංගු රෝගීන් එක් ලක්ෂ 15,605 දෙනෙකු වාර්තා වී ඇති අතර ඉන් 327ක් දෙනෙකු මියගොස් තිබේ.", "URL": "https://sinhala.adaderana.lk/news.php?nid=75885", "Category": null, "Parent URL": null}