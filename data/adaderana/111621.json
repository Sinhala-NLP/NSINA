{"Source": "Adaderana", "Timestamp": "June 9, 2019 02:23 pm", "Headline": "මලයාසියා සිට මිනිස් ජාවාරම් කළ ශ්‍රී ලාංකිකයින් 8ක් අත්අඩංගුවට", "News Content": "මලයාසියාව කේන්ද්‍ර කර ගනිමින් මිනිස් ජාවාරමක නිරත වූ ශ්‍රී ලාංකිකයින් 8 දෙනෙකු ඇතුළු පුද්ගලයින් 11 දෙනෙකු එරට පොලිසිය විසින් අත්අඩංගුවට ගෙන ඇත. මලයාසියානු ජාතිකයෙකු විසින් මෙහෙයවූ මෙම මිනිස් ජාවාරම මගින් විදෙස් ජාතිකයින් ඇතුළු විවිධ පුද්ගලයින් මලයාසියාවේ ක්වාලාලම්පූර් හි විවිධ ස්ථානවල රඳවා නීති විරෝධීව යුරෝපා රටවලට යැවීම සිදුකර ඇති බවයි එරට පොලිසිය සිදුකළ විමර්ශනවලදී අනාවරණය වී ඇත. අත්අඩංගුවට ගත් සැකකරුවන් අතර ශ්‍රී ලාංකිකයින් 8 දෙනාට අමතරව මලයාසියානු ජාතිකයින් තිදෙනෙකු ද වන බව සදහන්. ශ්‍රී ලාංකිකයෙකු මලයාසියානු ගුවන් බලපත්‍ර යොදා ගනිමින් තායිලන්තයට යැවීමට ගත් උත්සාහයක් පිළිබඳ පොලිසියට තොරතුරු වාර්තා වීමත් සමඟ මෙම මහා පරිමාණ ජාවාරම පිළිබඳව තොරතුරු අනාවරණය කර ගැනීමට හැකිව තිබේ. අත්අඩංගුවට ගත් ශ්‍රී ලාංකිකයින් 8 දෙනා එරට ආගමන විගමන පනතට අනුව රඳවා තබාගෙන ප්‍රශ්නකිරීම් සිදුකරන අතර වසරක පමණ කාලයක සිට ක්‍රියාත්මක කර ඇති මෙම මිනිස් ජාවාරම ජාත්‍යන්තර ජාලයක් ලෙස ව්‍යාප්ත වී ඇති බවයි මලයාසියානු උසස් පොලිස් නිලධාරියෙකු මාධ්‍ය වෙත සදහන් කර ඇත.", "URL": "https://sinhala.adaderana.lk/news.php?nid=111621", "Category": null, "Parent URL": null}