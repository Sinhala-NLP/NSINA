{"Source": "Adaderana", "Timestamp": "February 26, 2014 02:09 pm", "Headline": "රත්‍රං තොගයක් රැගෙන පනින්න ගිය දෙදෙනා මාට්ටු", "News Content": "නීති විරෝධී අයුරින් රත්‍රං තොගයක් රැගෙන විදෙස් ගතවීමට උත්සාහ කළ පුද්ගලයින් දෙදෙනෙකු කටුනායක ගුවන් තොටුපළේ දී අත්අඩංගුවට ගෙන තිබේ. අදාළ රත්‍රං තොගය ඉන්දියාවේ කෝචි නුවර බලා ගෙන යාමට උත්සාහ කළ අවස්ථාවේ දී මොවුන් අත්අඩංගුවට ගෙන ඇති බව වාර්තා වේ. සැකකරුවන් සතුව තිබී ග්රෑම් 700 ක් බරැති රත්‍රං ගුලි 19ක් සොයාගෙන ඇති අතර එහි වටිනාකම රුපියල් තිස් හත්ලක්ෂ හැටදාහක් පමණ වන බව සඳහන්ය. සැකකරුවන් විසින් මෙම රත්‍රං ගුලි තොගය උපත් පාලන කොපු තුළ බහා ශරීර අභ්‍යන්තරයේ සඟවාගෙන පැමිණ තිබු බව වාර්තා විය. මීගමුව රෝහලට ඇතුළත් කිරීමෙන් අනතුරුව සැකකරුවන්ගේ ආමාශගතව තිබු රත්‍රං ගුලි සහිත උපත් පාලන කොපු සොයාගැනීමට හැකිවී තිබේ. රේගු නිලධාරීන් විසින් අත්අඩංගුවට ගත් සැකකරුවන් දෙදෙනා කොළඹ 12 සහ මීගොඩ යන ප්‍රදේශවල පදිංචිකරුවන්ය.", "URL": "https://sinhala.adaderana.lk/news.php?nid=41396", "Category": null, "Parent URL": null}