{"Source": "Adaderana", "Timestamp": "August 28, 2017 12:52 am", "Headline": "දුම්රිය සේවය පෞද්ගලීකරණය කරන්නේ නෑ", "News Content": "වත්මන් රජය කිසිසේත් දුම්රිය සේවය පෞද්ගලීකරණය නොකරන බව ප්‍රවාහන අමාත්‍ය නිමල් සිරිපාල ද සිල්වා මහතා පවසයි. බස් ඇතුළු අනෙකුත් සේවා ඉදිරියට ගමන් කරද්දී දුම්රිය සේවය අද වන විට විශාල අභියෝගයකට ලක්ව ඇති බව අමාත්‍යවරයා පෙන්වා දෙයි. දුම්රිය සේවය අනිවාර්යයෙන් ලාභ ලැබිය යුතු නොවුණ ද පාඩු නොලබා හෝ එය පවත්වාගෙන යාම වැදගත් බව ප්‍රවාහන අමාත්‍යවරයා සඳහන් කරයි. දුම්රිය දෙපාර්තමේන්තුවේ පැවති උත්සවයකට එක්වෙමින් අමාත්‍යවරයා මෙම අදහස් පළ කළේය. මේ අතර වරායන් විකිණීමට හෝ බදු දීමට කිසිඳු සූදානමක් නොමැති බව ද ධීවර අමාත්‍ය මහින්ද අමරවීර මහතා පවසයි. ආණ්ඩුව විසින් වරායන් පෞද්ගලික සමාගම්වලට බදු දීමේ සූදානමක් පවතින බවට පැතිර යන ප්‍රචාර සම්බන්ධයෙන් අමාත්‍යවරයාගෙන් සිදුකළ විමසීමකදී ඔහු මෙම අදහස් පළ කළේය.", "URL": "https://sinhala.adaderana.lk/news.php?nid=76773", "Category": null, "Parent URL": null}