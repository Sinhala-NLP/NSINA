{"Source": "Adaderana", "Timestamp": "July 10, 2011 09:33 am", "Headline": "බෝර 12 තුවක්කුවක්- මයික්‍රෝ පිස්තෝලයක් සමග දෙදෙනෙක් මාට්ටු", "News Content": "බෝර 12 තුවක්කුවක් ළඟ තබා ගත් පුද්ගලයෙකු කළුතර දුම්රිය පොල අසළ දී අත්අඩංගුවට ගෙන තිබේ. කළුතර කොට්ඨාස අපරාධ අංශයේ නිලධාරීන් විසින් මොහු අත්අඩංගුවට ගෙන ඇති බව සදහන්වේ. බෝර 12 තුවක්කුවට අමතරව පතොරම් දෙකක් ද පොලිසිය භාරයට ගෙන තිබේ. රැඳවුම් නියෝග මත අත්අඩංගුවට ගත් සැකකරු සම්බන්ධයෙන් වැඩිදුර පරීක්ෂණ ක්‍රියාත්මක කෙරේ. මේ අතර මඩකළපුව සතුරුකොන්ඩාන් ප්‍රදේශයේ දී මයික්‍රෝ වර්ගයේ පිස්තෝලයක් ළඟ තබා ගත් පුද්ගලයෙකු අත්අඩංගුවට ගෙන තිබේ. යතුරු පැදියක ඉදිරි ප්‍රධාන ලාම්පුව ආවරණය වන ප්ලාස්ටික් කොටස තුළ සූක්ෂම ලෙස මෙම පිස්තෝලය සඟවා තිබූ බව පොලිසිය ප්‍රකාශ කරයි. එම ‍පිස්තෝලය සඳහා භාවිතා කරන උණ්ඩ 7ක් ද පොලිසිය විසින් සොයා ගෙන තිබේ.", "URL": "https://sinhala.adaderana.lk/news.php?nid=17301", "Category": null, "Parent URL": null}