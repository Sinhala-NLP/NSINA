{"Source": "Adaderana", "Timestamp": "June 28, 2013 11:22 am", "Headline": "කෑගල්ල-වෑවලදෙණිය විහාරස්ථානයේ පොසොන් පෙරහැර හෙට  ", "News Content": "කෑගල්ල - වෑවලදෙණිය විහාරස්ථානයේ වාර්ෂික පොසොන් මහ පෙරහැර හෙට රාත්‍රී වීදි සංචාරය කිරීමට නියමිතව තිබේ. හෙට රාත්‍රී 7 ට වෑවලදෙණිය විහාරස්ථානයෙන් ආරම්භ වන පෙරහැර කොළඹ - මහනුවර ප්‍රධාන මාර්ගයේ රන්වල දක්වා ගමන් කර නැවත රන්වල සිට කෑගල්ල පොලිස් අධිකාරී කාර්යාලය දක්වා ගමන් කර වෑවලදෙණිය විහාරස්ථානය වෙත පැමිණීමට නියමිතය. මේ හේතුවෙන් පෙරහැර ගමන් ගන්නා කාලය තුළ අදාළ මාර්ගයේ රථවාහන තදබදයක් ඇතිවිය හැකි බව පොලීසිය දැනුම් දෙයි. විකල්ප මාර්ග ලෙස මහනුවර සිට කොළඹ බලා ගමන් ගන්නා රථවාහන කරඩුපන හන්දියෙන් දකුණට හරවා රඹුක්කන කෑගල්ල මාර්ගයේ හිරිවඩුල්ල හන්දිය දක්වා ගමන් කර වමට හැරී ඉඹුල්ගස්දෙණිය හන්දිය දක්වා ගමන් කර වමට හැරී පොල්ගම්වෙල කෑගල්ල මාර්ගය ඔස්සේ රන්වල හන්දියෙන් කොළඹ දෙසට ගමන් කළ හැකි බව පොලීසිය පවසයි. කොළඹ සිට මහනුවර දක්වා ගමන් ගන්නා රථවාහන රන්වල හන්දියෙන් වමට හැරී කරඩුපන හන්දියට පැමිණ මහනුවර දෙසට ගමන් කළ හැකි බව පොලිසිය සඳහන් කරයි.", "URL": "https://sinhala.adaderana.lk/news.php?nid=35308", "Category": null, "Parent URL": null}