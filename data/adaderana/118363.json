{"Source": "Adaderana", "Timestamp": "September 5, 2019 03:37 pm", "Headline": "ලක් මාතාවගේ දුදරුවන්ට ලැබෙන අවසන් අවස්ථාව ඉදිරි ජනාධිපතිවරණය-විමල්", "News Content": "අපේ රට 2015 ජනවාරියේ තිබු තත්ත්වයෙන් සෑම අංශයකින් පහළ ඇඳ වැටීමක් මිස ගොඩනැඟීමක් සිදුව නැතැයි ජාතික නිදහස් පෙරමුණේ නායක විමල් වීරවංශ මහතා පවසයි. අද(05) කොළඹ දී පැවති ඒකාබද්ධ මාධ්‍ය හමුවකට එක්වෙමින් ඔහු මෙම අදහස් පළ කළේය. එක් අතකින් ලෝකයේ වැඩිම කෘෂි රසායන ද්‍රව්‍ය භාවිත කරන රට, පිළිකා රෝගීන් වැඩියෙන්ම ඇති වෙන රට , වකුගඩු රෝගීන් වැඩි කර ගනිමින් රෝහල්වලට රෝගීන් පුරවන රට බවට පත්ව ඇතැයි ද පැවසු පාර්ලිමේන්තු මන්ත්‍රී විමල් වීරවංශ මහතා, මහබැංකු වංචාව වැනි සොරකම් වැඩි පුරම ඇති වු රට බවට පත්ව ඇතැයි ද පැවසීය. ණය බර කිසිදු පාලන කාලය මෙන් නොමැතිව දෙගුණයකින් ඉහළ ගොස් ඇති රටක් බවට අද වන විට පත්ව ඇතැයි ද සඳහන් කළ මන්ත්‍රීවරයා ජාතික ආරක්ෂාව බිංදුවටම ඇද වැටී ඇති බවත් කියා සිටියේය. මරණ බය නැවතත් පසුගිය වසර 4 හමාර තුළ නිර්මාණය කර දුන් බවත් පැවසු වීරවංශ මහතා, ඒ ඉරණමෙන් ගැලවීමේ අවශ්‍යතාවය සිංහල, මුස්ලිම් හා දෙමළ සියලු දෙනාට තිබෙන බවත් පැවසීය. ගෝඨාභය රාජපක්ෂ මහතා මේ සියලු අභියෝගයන්ට මුහුණ දිය හැකි අපේක්ෂකයා ලෙස තමා විශ්වාස කරන බවත් පැවසු මන්ත්‍රීවරයා කිසිදු භේදයකින් තොරව ලක්වාසී සියලුදෙනාට මෙම තත්ත්වය වෙනස් කිරීමට ලැබෙන අවසන් අවස්ථාව ඉදිරි ජනාධිපතිවරණය බවත් කියා සිටියේය. රට දැය උදෙසා ගෝඨාභය රාජපක්ෂ මහතා දිනවීම වෙනුවෙන් එකාවන්ව පෙළ ගැසෙන්නැයි පැවසු මන්ත්‍රීවරයා ඒ සඳහා සියලු වැඩ සඳහා සියලු පක්ෂ සමඟ එකතු වී වැඩ කරන බවත් මෙහිදී අවධාරණය කළේය.", "URL": "https://sinhala.adaderana.lk/news.php?nid=118363", "Category": null, "Parent URL": null}