{"Source": "Adaderana", "Timestamp": "May 6, 2014 09:22 am", "Headline": "ගුටි ඇනගත් සිවිල් ආරක්ෂකයෙක් දැලේ", "News Content": "තම මිතුරෙකුට ගුටිබැට දී තුවාල සිදු කළ බව කියන සිවිල් ආරක්ෂක භටයෙකු (05) වැනිදා සවස අත්අඩංගුවට ගත් බව සාලියවැව පොලීසිය කියයි. පහර කෑමට ලක්වූ බව කියන සාලියවැව පොලිස් වසමේ නීල බැම්ම පදිංචි ටී.ජී.ප්‍රේමලාල් යන අය මේ වන විට නොච්චියාගම දිසා රෝහලේ ප්‍රතිකාර ලබමින් සිටී. පසුගිය 01 වැනිදා නීලබැම්ම ප්‍රදේශයේදී මෙම ගැටුම සිදුවී ඇත. සිද්ධිය සම්බන්ධයෙන් අත්අඩංගුවට ගෙන ඇත්තේ කරුවලගස්වැව රජයේ ගොවිපළට අනුයුක්තව සේවය කරන සිවිල් ආරක්ෂක නිලධාරියෙකි. සැකකරු පුත්තලම දිසා අධිකරණයට ඉදිරිපත් කිරීමට නියමිතය. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43000", "Category": null, "Parent URL": null}