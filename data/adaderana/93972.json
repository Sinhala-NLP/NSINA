{"Source": "Adaderana", "Timestamp": "August 7, 2018 10:28 am", "Headline": "දුම්රිය අනතුරට සම්බන්ධ රියදුරුගේ සේවය තාවකාලිකව  අත්හිටුවයි", "News Content": "පොල්ගහවෙල, පනලිය ප්‍රදේශයේ සිදුවූ දුම්රිය අනතුරට අදාල දුම්රිය රියඳුරුවරයාගේ සේවය තාවකාලිකව අත්හිටුවන ලෙසට ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා උපදෙස් ලබා දී තිබේ. ඊයේ (06) පස්වරුවේ කොළඹ කොටුවේ සිට මහනුවර බලා ධාවනය වූ සීග්‍රගාමී දුම්රියේ ඊට පිටුපසින් පැමිණි රඹුක්කන දක්වා ධාවනය වූ බලවේග කට්ටල දුම්රිය ගැටීමෙන් අනතුරක් සිදු වූ අතර එම අනතුරින් දුම්රිය මගීන් 32 දෙනෙකු තුවාල ලැබුවේය. මේ සම්බන්ධයෙන් විධිමත් පරීක්ෂණයක් සිදු කරන තුරු අනතුරට සම්බන්ධ රඹුක්කන දුම්රියේ රියඳුරාගේ සේවය තාවකාලිකව අත්හිටුවන ලෙසයි අමාත්‍යවරයා දුම්රිය සාමාන්‍යාධිකාරීවරයා වෙත උපදෙස් ලබාදී ඇත්තේ. සිද්ධිය සම්බන්ධයෙන් සිදුකරන විමර්ශනය සඳහා දුම්රිය සාමාන්‍යාධිකාරීවරයාගේ ප්‍රධානත්වයෙන් ත්‍රිපුද්ගල කමිටුවක් පත් කරන ලෙස ද අමාත්‍යවරයා දැනුම් දී තිබේ. අනතුරට සම්බන්ධ පුද්ගලයින්ට තරාතිරම නොබලා දඩුවම් ලබා දීමට කටයුතු කරන ලෙස දැනුම් දී ඇති ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා මෙවැනි අපරික්ෂාකාරි දුම්රිය රියඳුරන්ගේ ක්‍රියා හේතුවෙන් ජනතාව තුළ දුම්රිය සේවාව පිළිබඳ පවතින විශ්වාසය බිඳ වැටෙන බව ද වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=93972", "Category": null, "Parent URL": null}