{"Source": "Adaderana", "Timestamp": "April 4, 2013 01:20 pm", "Headline": "සබරගමුව සරසවි සිසුන් උද්ඝෝෂණයක", "News Content": "සබරගමුව විශ්ව විද්‍යාලය වසා දැමීම සහ ගැටලු කිහිපයක් මුල් කර ගනිමින් එම විශ්ව විද්‍යාලයීය සිසුන් පිරිසක් උද්ඝෝෂණයක නිරත වී තිබේ. විශ්ව විද්‍යාලයීය මහා ශිෂ්‍ය සංගමය විසින් සංවිධාන කළ මෙම උද්ඝෝෂණය අද (04) පෙරවරුවේ පැයක කාලයක් විශ්ව විද්‍යාලය ඉදිරිපිට දී පැවැත්වී ඇති බව සඳහන්ය. එළඹෙන 10 වැනිදා අලුත් අවුරුදු නිවාඩුව ලබාදීමට නියමිතව තිබුන ද අද දින සිට විශ්ව විද්‍යාල වසා දැමීමට පාලනාධිකාරිය පියවර ගෙන ඇති බවට ශිෂ්‍ය සංගම් චෝදනා කරයි. ගැටලු හේතුවෙන් සබරගමුව විශ්ව විද්‍යාලය අර්බුදකාරී තත්ත්වයකට ලක්ව ඇති අවස්ථාවක විශ්ව විද්‍යාලය වසා දැමීම පිළිබඳ දැඩි විරෝධය පළ කරන බව ශිෂ්‍ය සංගම් පවසයි.", "URL": "https://sinhala.adaderana.lk/news.php?nid=32997", "Category": null, "Parent URL": null}