{"Source": "Adaderana", "Timestamp": "December 8, 2013 04:49 pm", "Headline": "රට රැකියාවට යන්නන් ගුවන් තොටු‍පළේ ලියාපදිංචිය නවතී", "News Content": "ලබන ජනවාරි මස 01 වන දින සිට විදේශ රැකියා සඳහා පිටත්ව යන පුද්ගලයින් ගුවන් තොටුපළේදී ලියාපදිංචි කිරීම සිදු නොකරන බව විදේශ සේවා නියුක්ති කාර්යංශය පවසයි. රැකියා ගිවිසුම පරීක්ෂා කිරිමට පවතින බාධා හේතුවෙන් මෙම පියවර ගෙන ඇති බව එහි නියෝජ්‍ය සාමාන්‍යධිකාරි මංගල රන්දෙණිය මහතා සඳහන් කළේය. ඕනෑම පුද්ගලයෙකු විදේශ රැකියා සඳහා පිටත්ව යාමට පෙර විදේශ සේවා නියුක්ති කාර්යංශයේ ලියාපදිංචි වීම අනිවාර්ය කර තිබේ. එම ලියාපදිංචි වීමේ කටයුතු ගුවන් තොටුපළේ දී ද සිදු කිරීමට මෙතෙක් අවස්ථාව ලබා දී තිබුණි. ඒ අනුව ජනවාරි මස 01 වන දින සිට රැකියා විදේශ ගත වන ඕනෑම පුද්ගලයෙකු ගුවන් තොටුපළට පැමිණීමට පෙර විදේශ සේවා නියුක්ති කාර්යංශයේ ලියාපදිංචිය ලබාගත යුතු බව මංගල රන්දෙණිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39425", "Category": null, "Parent URL": null}