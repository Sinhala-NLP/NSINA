{"Source": "Adaderana", "Timestamp": "July 10, 2017 12:54 pm", "Headline": " සුමේරියන් සොහොන් බිමට ඇතුළු නොවන ලෙස අධිකරණ නියෝගයක්", "News Content": "වව්නියාව, මාමඩුව, අග්බෝපුර, සුමේරියන් සොහොන් බිම පැවැති ස්ථානයට ඇතුළුවීම වළක්වාලමින් අධිකරණ නියෝගයක් ලබාදී තිබේ. වව්නියාව මහේස්ත්‍රාත් අධිකරණය විසින් එම නියෝගය ලබාදී ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේය.අදාළ නඩුව යළි සැප්තැම්බර් මස 11 වනදා කැඳවීමට මහේස්ත්‍රාත්වරයා නියෝග කර ඇති අතර එදිනට සිද්ධිය පිළිබඳ වාර්තාවක් අධිකරණයට ඉදිරිපත් කිරීමට පියවර ගන්නා බව ද පොලිස් මාධ්‍ය ප්‍රකාශකවරයා පැවසුවේය.අග්බෝපුර, සුමේරියන් සොහොන් බිම පැවැති ස්ථානය සංවර්ධන ව්‍යාපෘතියක් සඳහා බැකෝ යන්ත්‍ර සහ ඩෝසර් යොදා ගනිමින් විනාශ කර ඇති බවට පසුගියදා තොරතුරු වාර්තා විය.වව්නියාව වන සංරක්ෂණ හා දැව සංස්ථාවේ නිලධාරින් විසින් සුමේරියන් සොහොන් බිම විනාශ කර ඇති බවට ප්‍රදේශවාසීන් චෝදනා කරයි.මෙරට ආදි මානව වර්ගයාගේ ඉතිහාසය පිළිබඳ සාක්ෂි සපයන ස්ථානයක් ලෙස සැලකෙන සුමේරියන් සොහොන් බිමේ සොහොන් 89ක් පමණ සංරක්ෂණය සඳහා සලකුණු කර තිබූ අතර 1970 වසරේ සිදු කළ ගවේෂණයකදී අනාවරණ වී ඇත්තේ එය වසර එක්ලක්ෂ 5000ක් පමණ ඉපැරණි බවය.මේ අතර පුරාවිද්‍යා දෙපාර්තමේන්තුවේ කොළඹ කාර්යාලයේ විශේෂඥ කණ්ඩායමක් අද(10)හෝ හෙට(11) සුමේරියන් සොහොන් බිම වෙත පිටත්කර යවා විශේෂ විමර්ශනයක් සිදු කිරිමට ද නියමිතව තිබේ.පුරාවිද්‍යා අධ්‍යක්ෂ ජනරාල් මහාචාර්ය පී.බී මණ්ඩාවල මහතා සඳහන් කළේ එම විමර්ශන වාර්තාව ලැබුණු පසු සිද්ධියට අදාළ ඉදිරි නීතිමය ක්‍රියාමාර්ග ගන්නා බවය.", "URL": "https://sinhala.adaderana.lk/news.php?nid=75081", "Category": null, "Parent URL": null}