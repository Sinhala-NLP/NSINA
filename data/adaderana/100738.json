{"Source": "Adaderana", "Timestamp": "December 14, 2018 11:43 am", "Headline": "සමන් රත්නප්‍රිය විශේෂ විමර්ශන ඒකකයට", "News Content": "ජාතික ආරක්ෂාවට තර්ජනයක් වන ආකාරයේ ප්‍රකාශ නිකුත් කළ බවට චෝදනා එල්ල වී ඇති පුරවැසි බලය සංවිධානයේ කැදවුම්කරු සමන් රත්නප්‍රිය මහතා විශේෂ විමර්ශන ඒකකයට කැඳවා තිබේ. ප්‍රකාශයක් ලබා ගැනීම සඳහා සිදු කරන ලද කැඳවිමකට අනුව පෙරවරු 09.30ට පමණ සමන් රත්නප්‍රිය මහතා එම ඒකකය වෙත පැමිණ ඇති අතර පුරවැසි බලය සංවිධානයේ සාමාජිකයින් වන මහාචාර්ය සරත් විජේසූරිය මෙන්ම ගාමිණි වියන්ගොඩ යන අය ද එම ඒකකය වෙත පැමිණි බව අද දෙරණ වාර්තාකරු සඳහන් කළේය. සමන් රත්නප්‍රිය මහතා පසුගිය 06 වනදා පැවැති මාධ්‍ය හමුවකදී රට තුළ අරගලයක් නිර්මාණය වන ආකාරයේ සහ ජාතික ආරක්ෂාවට තර්ජනයක් වන ආකාරයේ ප්‍රකාශ සිදු කළ බව පවසමින් පිවිතුරු හෙළ උරුමයේ ප්‍රධාන ලේකම් උපුල් නිශාන්ත මහතා විසින් පොලිස් මූලස්ථානයට මෙම පැමිණිල්ල ඉදිරිපත් කර තිබුණි. ඒ අනුව පොලිස්පතිවරයාගේ උපදෙස් මත පොලිස් මූලස්ථානයේ විශේෂ විමර්ශන ඒකකය අදාළ පැමිණිල්ල සම්බන්ධයෙන් විමර්ශන කටයුතු ආරම්භ කර තිබුණි.", "URL": "https://sinhala.adaderana.lk/news.php?nid=100738", "Category": null, "Parent URL": null}