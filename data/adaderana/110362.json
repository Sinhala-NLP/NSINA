{"Source": "Adaderana", "Timestamp": "May 21, 2019 01:21 pm", "Headline": "පාස්කු ප්‍රහාරයෙන් මසකට පසු දිගහැරෙන මතකයන්", "News Content": "ඉකුත් අප්‍රේල් 21 වැනිදා කතෝලික දේවස්ථාන 03කට කොළඹ තරු පන්තියේ හෝටල් 03කට ඇතුළු ස්ථාන 08කට ත‍්‍රස්තවාදීන් විසින් මරාගෙන මැරෙන බෝම්බ ප‍්‍රහාර එල්ල කර අදට(21) මාසයක කාලයක් ගත වෙයි. මෙම අවාසනාවන්ත ප‍්‍රහාරයෙන් පුද්ගලයින් 250 කට අධික පිරිසකට දිවි අහිමි වූ අතර පුද්ගලයින් 500කට ආසන්න පිරිසක් තුවාල ලැබීය. මෙම ත‍්‍රස්ත ප‍්‍රහාරයෙන් පසු ගතවු කාලය තුළ රට පුරා විශේෂ සෝදිසි මෙහෙයුම් මාලාවක් දියත් කෙරුණු අතර එහිදී ත‍්‍රස්ත ප‍්‍රහාරයට සම්බන්ධ පුද්ගලයින් 89දෙනෙකු ආරක්ෂ අංශ විසින් අත්අඩංගුවට ගෙන මේ වනවිට රැඳවුම් භාරයේ පසුවෙයි. සිදුවූ ත‍්‍රස්ත ප‍්‍රහාර මාලාවෙන් පසු ආරක්ෂාව තහවුරු කිරීම උදෙසා ත්‍රිවිධ හමුදාව සහ පොලීසිය එක්ව රට පුරා විශේෂ ආරක්ෂක වැඩපිළිවෙළක් ද දියත් කළ අතර මේ වන විට රටේ සම්පූර්ණ ආරක්ෂාව තහවුරු කර ඇති බව යුද හමුදාපති ලූතිතන් ජෙනරාල් මහේෂ් සේනානායක මහතා සඳහන් කළේය. කෙසේ වෙතත් පාස්කු ඉරු දින ත්‍රස්ත ප්‍රහාරය සිදු වී මාසයක් ගතවන අද දිනයේදී එම ප්‍රහාරයන් සිදු වූ දේවස්ථානවල සහ දිවයිනේ සෙසු දේවස්ථාන කේන්ද්‍ර කරගනිමින් ආගමික වතාවත් සිදු කෙරුණි. මේ අතර ශ්‍රී ලංකා අමරපුර නිකායේ උත්තරීතර මහානායක අතිපූජ්‍ය කොටුගොඩ ධම්මාවාස මහනාහිමියන් ද මේ සම්බන්ධයෙන් අද අදහස් පළ කළේය. මාසයක් පිරී යන අද දිනයේ දී මිය ගිය අයට සැපතක් වේවා යනුවෙන් පැවසු උන්වහන්සේ සියලු දෙනා සමඟිය ඇති කර ගැනීමට ද අධිෂ්ඨාන කර ගත යුතු බව ද පැවසීය.", "URL": "https://sinhala.adaderana.lk/news.php?nid=110362", "Category": null, "Parent URL": null}