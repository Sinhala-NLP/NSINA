{"Source": "Adaderana", "Timestamp": "August 4, 2014 11:29 am", "Headline": "මහ ඇමතිට බෑ - රාජ්‍ය සේවා කොමිසමට විතරයි පුළුවන්", "News Content": "පළාත් සභාවක ප්‍රධාන ලේකම්වරයාට නියෝග දිය හැක්කේ රාජ්‍ය සේවා කොමිසමට මිස එකී පළාත් සභාවේ ප්‍රධාන ඇමතිවරයා‍ට නොවන වග අද (04) ශ්‍රේෂ්ඨාධිකරණය දැනුම්දී තිබේ. උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා විසින් සිය මූලික අයිතිවාසිකම් කඩ කළ බවට චෝදනා කරමින් පළාත් ප්‍රධාන ලේකම් විජයලක්ෂ්මි රමේෂ් මහත්මිය ඉදිරිපත් කළ මූලික අයිතිවාසිකම් පෙත්සමක් අද විභාගයට ගත් අවස්ථාවේදී මෙම තීන්දුව ලබාදී තිබේ. අගවිනිසුරු මොහාන් පිරිස්, කේ. ශ්‍රී පවන් සහ රෝහිනි මාරසිංහ යන ත්‍රිපුද්ගල විනිසුරු මඩුල්ල හමුවේ පෙත්සම සලකා බැලීමෙන් අනතුරුව ඒ පිළිබඳ තීන්දුව ප්‍රකාශයට පත්‍ කෙරිණ. එහිදී ශ්‍රේෂ්ඨාධිකරණය කියා සිටියේ ප්‍රධාන අමාත්‍යවරයා විසින් නිකුත් කර තිබු නීති මාලාවක් හේතුවෙන් තම මූලික අයිතිවාසිකම් කඩ වු බවට ප්‍රධාන ලේකම්වරිය විසින් චෝදනා කර ඇති බවයි. එහෙත් එම නීති මාලාව ඉල්ලා අස්කරගැනිමට ප්‍රධාන අමාත්‍යවරයා කටයුතු කර තිබීම හේතුවෙන් එහි අන්තර්ගත කරුණු අනුව මූලික අයිතිවාසිකම් කඩවීමක් සිදුවන්නේ ද යන්න පිළිබඳ තීරණය කළ නොහැකි බව ශ්‍රේෂ්ඨාධිකරණය පවසා තිබේ. ඒ අනූව ශ්‍රේෂ්ඨාධිකරණය දෙපාර්ශවයට දැනුම් දුන්නේ උතුරු පළාත් සභාවේ කටයුතු කාර්යක්ෂමව පවත්වාගෙන යාම සඳහා දෙදෙනා සුහදශිලිව කටයුතු කළ යුතු බවයි. ප්‍රධාන අමාත්‍යවරයා වෙනුවෙන් පෙනී සිටි පාර්ලිමේන්තු මන්ත්‍රි නීතිඥ එම්.ඒ සුමන්තිරන් මහතා අද දෙරණට කියා සිටියේ පළාත් රාජ්‍ය සේවය සම්බන්ධයෙන් නියෝග පැනවීමේ බලය පළාත් රාජ්‍ය සේවා කොමිෂන් සභාවට පැවරෙන බව ශ්‍රේෂ්ඨාධිකරණය කියා සිටි බවයි. මේ අතර මෙම නඩුව තවදුරටත් විභාග නොකිරීමට ද ශ්‍රේෂ්ඨාධිකරණය අද තීරණය කර ඇත.", "URL": "https://sinhala.adaderana.lk/news.php?nid=45109", "Category": null, "Parent URL": null}