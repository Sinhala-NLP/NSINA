{"Source": "Adaderana", "Timestamp": "August 9, 2013 01:49 pm", "Headline": "අමෙරිකාව බලශක්ති ක්ෂේත්‍රයට සහයදෙයි", "News Content": "මෙරට බලශක්ති ක්ෂේත්‍රයේ සංවර්ධනය සඳහා ලොව ඉහළම තාක්ෂණික ඥානය ලබාදීමට අමෙරිකාව එකඟතාව පළ කර තිබේ. බලශක්ති ක්ෂේත්‍රයේ ලොව ඉහළම ආයතනය වන අමෙරිකාවේ ජෙනරල් ඉලෙක්ට්‍රික් සමාගමේ බලශක්ති සැපයුම් අංශයේ ප්‍රධාන විධායක නිලධාරී කාල් ෆෙසන්ඩන් මහතා විදුලිබල හා බලශක්ති අමාත්‍ය පවිත්‍රා වන්නිආරච්චි මැතිණිය හමුවු අවස්ථාවේ මෙම එකඟතාව පළ කර ඇති බව සඳහන් වෙයි. ශ්‍රී ලංකාව වේගවත් සංවර්ධන ක්‍රියාවලියකට අවතීර්ණව සිටින බවත් එහිදි බලශක්ති ක්ෂේත්‍රයේ සංවර්ධනය වෙනුවෙන් ශ්‍රී ලංකා රජය ගෙන ඇති පියවර ඉතා වැදගත් බවත් කාල් ෆෙසන්ඩන් මහතා එහිදි ප්‍රකාශ කර තිබේ. ඒ අනුව බලශක්ති ක්ෂේත්‍ර යේ ලොව පවතින ඉහළම තාක්ෂණික ඥානය ලංකාවට ලබාදීමට එකඟතාව පළ කර ඇති ඒ මහතා අනාගත විකල්ප බලශක්ති ක්‍රමෝපායන් සම්බන්ධයෙන් ශ්‍රී ලංකාව සිදුකරන පර්යේෂණ හා අත්හදා බැලීම්වලට සහය ලබාදීමට ද එකඟතාව පළ කළ බව විදුලිබල හා බලශක්ති අමාත්‍යාංශය පවසයි.", "URL": "https://sinhala.adaderana.lk/news.php?nid=36504", "Category": null, "Parent URL": null}