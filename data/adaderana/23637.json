{"Source": "Adaderana", "Timestamp": "April 19, 2012 01:42 pm", "Headline": "උතුරේ සෞඛ්‍ය ගැටලු ගැන ඇමති සමග සාකච්ඡාවක් ", "News Content": "උතුරු පළාතේ පවතින සෞඛ්‍ය ගැටලු පිළිබඳව සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමය සහ සෞඛ්‍ය අමාත්‍යවරයා සමඟ සාකච්ඡාවක් අද(19) පස්වරුවේ පැවැත්වීමට නියමිතය. උතුරු පළාතේ දැනට පවතින සෞඛ්‍ය තත්ත්වය පිළිබඳව මෙහි දී දීර්ඝ ලෙස සාකච්ඡා කිරීමට බලාපොරොත්තු වන බව රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය නලින් ආරියරත්න මහතා සඳහන් කළේය. උතුරු පළාතේ සෞඛ්‍ය ලේකම්වරයා විසින් සිදුකරන ලද යම් අක්‍රමිකතාවයන් සහ ඔහුගේ ක්‍රියා කලාපය සම්බන්ධව මීට පෙර දැනුවත් කිරීමක් සිදුකළ බව අද දෙරණ වෙත අදහස් දක්වමින් ඒ මහතා ප්‍රකාශ කළේය. එම පළාතේ සෞඛ්‍ය සංවර්ධනයට අවශ්‍ය යටිතල පහසුකම් දියුණුකිරීමටත්, පළාතට වැඩිපුර වෛද්‍යවරුන් ගෙන්වාගෙන රෝගීන්ට අවශ්‍ය රෝගී සත්කාරක සේවය ගුණාත්මකව හා සමානාත්මකව ලබාදීමේ දී අනුගමනය කළ යුතු ක්‍රියාමාර්ග අනුගමනය කළ යුතු බව ද හෙතෙම අවධාරණය කළේය. එම ක්‍රියාමාර්ග අනුගමනය නොකිරීම නිසා එම පළාතෙහි සෞඛ්‍ය කටයුතු වල්මත් අයුරින් සිදුකෙරෙන බව වෛද්‍ය නලින් ආරියරත්න මහතා පෙන්වා දුන්නේය. අදාළ සේවා එම පළාතේ ජනතාවට ලබාදීමට කටයුතු කරන ලෙස සෞඛ්‍ය අමාත්‍යවරයා‍ සමග පැවැත්වෙන සාකච්ඡාවේ දී ඉල්ලා සිටින බව ද ඔහු කියා සිටියේය.", "URL": "https://sinhala.adaderana.lk/news.php?nid=23637", "Category": null, "Parent URL": null}