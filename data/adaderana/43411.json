{"Source": "Adaderana", "Timestamp": "May 23, 2014 09:10 am", "Headline": "මෝඩි දිවුරුමට ජනපති යයි - විග්නේෂ්වරන්ටත් ජනපතිගෙන් ඇරයුම් - විග්නේෂ්වරන් කල්ඉල්ලයි", "News Content": "නරෙන්ද්‍ර මෝඩි මහතා ඉන්දීය අගමැතිවරයා ව‍ශයෙන් දිවුරුම්දීමේ උත්සවයට ජනාධිපති මහින්ද රාජපක්ෂ මහතා සහභාගි වන බව විදේශ කටයුතු අමාත්‍යංශය කියයි. ඉන්දීය මහ මැතිවරණයෙන් ජයගත් භාරතීය ජනතා පක්ෂයේ නරෙන්ද්‍ර මෝඩි මහතාගේ දිවුරුම්දීම ලබන 26දා ඉන්දියාවේ දිල්ලි හි සිදුකිරීමට නියමිතය. ඔහු‍ දිවුරුම්දීමේ අවස්ථාවට ආසියානු කලාපයේ රාජ්‍ය නායකයින්ට ආරාධනා කර ඇත. කෙසේ වෙතත් ඉන්දීය එම්.ඩී.එම්.කේ. පක්ෂයේ මහලේකම් වයිකෝ ජනපති මහින්ද රාජපක්ෂ මහතාට එම අවස්ථාවට ආරාධනා කිරීම සම්බන්ධයෙන් විරෝධය පළ කර තිබේ. මේ අතර නරේන්ද්‍ර මෝඩි ඉන්දීය අගමැති තනතුරේ දිවුරුම්දීමේ අවස්ථාවට සහභාගී වීමට යන ගමනට තමා හා එක්වන්නැයි ජනාධිපති මහින්ද රාජපක්ෂ මහතා උතුරු පළාත් මහඇමති සී.වී. විග්නේෂ්වරන් මහතාට ද ආරාධනා කර තිබේ. ඉන්දීය ගමනට ජනපති හා එක්වන්නේදැයි අද දෙරණ කළ විමසීමකදී උතුරු පළාත් සභාවේ මහඇමති සී.වී. විග්නේෂ්වරන් මහතා කියා සිටියේ තමාගේ ඇමති මණ්ඩලය සමග මේ ගැන සාකච්ඡා කර තීරණයක් ගන්නා බවයි. විදේශ කටයුතු ඇමති මහාචාර්ය ජී.එල්.පීරිස් මහතා ජනාධිපතිවරයාගේ ඇරයුම තමාට දැනුම්දුන් බවත් එහෙත් ඉන්දීය ගමන ගැන අවසන් තීරණයක් ගන්නේ සිය ඇමති මණ්ඩලය හා සාකච්ඡාවකින් පසුව බැවින් දැන්ම ඒ ගැන ප්‍රකාශයක් කළ නොහැකි බව හෙතෙම වැඩිදුරටත් කියා සිටියේය. මේ අතර චීන සංචාරය නිමවා ජනාධිපති මහින්ද රාජපක්ෂ මහතා ඊයේ රාත්‍රී දිවයිනට පැමිණ තිබේ. ආසියාවේ අන්තර් ක්‍රියාකාරීත්වය හා විශ්වාසය ගොඩනැගීමේ ක්‍රියාමාර්ග පිළිබඳ සමුළුවට සහභාගි වු ජනාධිපතිවරයා එම කාලය තුළ එක්සත් ජාතීන්ගේ සංවිධානයේ මහලේකම්වරයා සහ තවත් රාජ්‍ය නායකයින් කිහිපදෙනෙකු සමඟ ද්විපාර්ශවික සාකච්ජා වලට සහභාගි වුණි.", "URL": "https://sinhala.adaderana.lk/news.php?nid=43411", "Category": null, "Parent URL": null}