{"Source": "Adaderana", "Timestamp": "September 9, 2010 11:50 am", "Headline": "තදබදය අවම කිරීමට නව වෙළඳ සැල් ඉදිවෙයි", "News Content": "මෙරට මත්ස්‍ය නිෂ්පාදනයෙන් 30%ක් පමණ අලෙවි කෙරෙන පිටකොටුව ශාන්ත ජෝන් මාළු වෙළඳ පලේ පවතින අඩුපාඩු හා තදබදය හේතුවෙන් විකල්ප මත්ස්‍ය වෙළඳසැල් ස්ථාපිත කිරීම කෙරෙහි ධීවර හා ජලජ සම්පත් සංවර්ධන අමාත්‍යාංශයේ අවධානය යොමු වී තිබේ. සැපයුම්කරුවන්ගේ මෙන්ම පාරිභෝගිකයින්ගේ සියලු අවශ්‍යතා සැපිරීම සඳහා නව මාළු වෙළඳසැල් ස්ථාපිත කිරීම වැදගත් බව එම අමාත්‍යංශය පවසයි. ඒ අනුව පෑලියගොඩ මධ්‍යම මත්ස්‍ය වෙළඳ සංකීර්ණය නවීන පහසුකම් යටතේ ඉදිකර ඇති හෙයින් පාරිභෝගිකයින්ට පහසු මිල ගණන් යටතේ ගුණාත්මක මසුන් එහිදි ලබා ගත හැකි බව අමාත්‍යංශය පවසයි. විශේෂයෙන්ම කොළඹ ශාන්ත ජෝන් මාළු වෙළඳ සැලේ පවතින අනාරක්ෂිත බව හේතුවෙන් පාරිභෝගිකයින්ට සහ වෙළඳුන්ට ඇතිවන දුෂ්කරතා මෙම නව වෙළඳ සංකීර්ණය හේතුවෙන් මඟ හැරෙන බව ධීවර හා ජලජ සම්පත් අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=10738", "Category": null, "Parent URL": null}