{"Source": "Adaderana", "Timestamp": "March 7, 2011 03:29 pm", "Headline": "උසස් පෙළට ඉංග්‍රීසි අනිවාර්යයි", "News Content": "විශ්ව විද්‍යාල හා උසස් තාක්ෂණ අධ්‍යාපන ආයතන සඳහා ඇතුළත් වීමට නම් 2011 වසරේ සිට අ.පො.ස උ/පෙ විභාගයේ සාමාන්‍ය ඉංග්‍රීසි (Genaral English) ප්‍රශ්න පත්‍රයට පෙනී සිටීම අනිවාර්යය කර තිබේ. 2012 වසරේ සිට ඉදිරියට විශ්ව විද්‍යාල හා උසස් තාක්ෂණ අධ්‍යාපන ආයතන වලට ඇතුළත් වීමට අපේක්ෂා කරන සියලුම සිසු සිසුවියන් උසස් පෙළ විභාගයේ අනෙකුත් විෂයයන් 3 ට අමතරව ඉංග්‍රීසි ප්‍රශ්න පත්‍රය සඳහා සූදානම් කිරීමට අවශ්‍ය පියවර ගන්නා ලෙස අධ්‍යාපන අමාත්‍යංශය දැනුවත් කර ඇතැයි උසස් අධ්‍යාපන අමාත්‍යංශ ලේකම් ආචාර්ය සුනිල් ජයන්ත නවරත්න මහතා සඳහන් කරයි. ඒ අනුව සියලුම අධ්‍යාපන අධ්‍යක්ෂවරුන් මගින් සෑම පාසලකම විදුහල්පතිවරුන් දැනුවත් කෙරෙනු ඇති බව අධ්‍යාපන අමාත්‍යංශය විසින් නිකුත් කළ නිවේදනයක සඳහන් වේ. උසස් අධ්‍යාපන ආයතන වලට ඇතුළු වන දරුවන්ගේ ඉංග්‍රීසි දැනුම ප්‍රවර්ධනය සඳහා විශේෂ වැඩසටහනක් සකසා ඇති බවත්,එහි පළමු පියවර වශයෙන් උසස් පෙළ සාමාන්‍ය ඉංග්‍රීසි ප්‍රශ්න පත්‍රයට පෙනී සිටීම අනිවාර්යය කළ බවත් උසස් අධ්‍යාපන අමාත්‍යංශය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=14682", "Category": null, "Parent URL": null}