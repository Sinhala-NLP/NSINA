{"Source": "Adaderana", "Timestamp": "September 19, 2010 08:42 am", "Headline": "අතිරේක පන්දු වාරයෙන් වික්ටෝරියා ප්‍රාන්තයට ජය", "News Content": "දකුණු අප්‍රිකාවේ පැවැත්වෙන චැම්පියන්ස් ලීග් 20/20 ක්‍රිකට් තරගාවලියේ ඊයේ පැවති තරගය අතිරේක පන්දු වාරයේ දී ජයගැනීමට ඕස්ට්‍රේලියාවේ වික්ටෝරියා ප්‍රාන්තය සමත්විය. චෙන්නයි සුපර් කිංග්ස් කණ්ඩායම සමග පැවති මෙම තරගය ජය පරාජයෙන් තොරව අවසන් වීම හේතුවෙන් කණ්ඩායම් දෙකටම අතිරේක පන්දු වාරයක් ලබාදෙනු ලැබීය. එහිදී වික්ටෝරියා ප්‍රාන්තය ලකුණු 23 ක් ලබාගත් අතර චෙන්නයි සුපර් කිංග්ස් කණ්ඩායමට ලබාගත හැකිවූයේ ලකුණු 13 ක් පමණි. තරගයේ කාසියේ වාසිය ජයගත් චෙන්නයි සුපර් කිංග්ස් කණ්ඩායම පළමුව පන්දුවට පහරදීමට තීරණය කළ අතර ඔවුන් නියමිත පන්දුවාර 20 අවසානයේ කඩුළු 6 ක් දැවී ලකුණු 162 ක් ලබාගනු ලැබීය. පිළිතුරු ඉනිම වශයෙන් වික්ටෝරියා ප්‍රාන්තය නියමිත පන්දුවාර 20 අවසානයේ දී සියලු දෙනා දැවී ලකුණු 162 ක් ලබාගැනීමට සමත්විය. ඒ අනුව තරග තීරකයින් මෙම අතිරේක පන්දුවාරය ලබාදී ඇති අතර එහිදී ඕස්ට්‍රේලියාවේ වික්ටෝරියා ප්‍රාන්තය ජය වාර්තා කර තිබේ.", "URL": "https://sinhala.adaderana.lk/news.php?nid=10952", "Category": null, "Parent URL": null}