{"Source": "Adaderana", "Timestamp": "September 9, 2019 01:24 pm", "Headline": "රට ජාතිය බේරා ගන්නවා කියලා 21 වන ශතවර්ෂයට 20 ශතවර්ෂයේ අධ්‍යාපනය වැඩක් නෑ-අගමැති", "News Content": "නිදහස් අධ්‍යාපනය හා සෞඛ්‍යය වෙනුවෙන් වැඩිම මූල්‍ය ප්‍රතිපාදන වෙන්කළ ආණ්ඩුව වත්මන් ආණ්ඩුව බව අග්‍රාමාත්‍ය රනිල් වික්‍රමසිංහ මහතා පවසයි. ළඟම පාසල හොඳම පාසල වැඩසටහන යටතේ පාසල් ගොඩනැඟිලි 500ක් සිසු අයිතියට පැවරීමේ ජාතික උත්සවයට එක්වෙමින් අග්‍රාමාත්‍යවරයා මේ බව ප්‍රකාශ කළේය. ළඟම පාසල හොඳම පාසල වැඩසටහන යටතේ අධ්‍යාපන අමාත්‍යංශය විසින් දිවයින පුරා ඉදිකරන ලද පාසල් ගොඩනැගිලි 500ක් සිසු අයිතියට පැවරීමේ ජාතික උත්සවය කහතුඩුව වෙනිවැල්කොළ විශේෂ හා අන්තර්කරණ අධ්‍යාපනය පිළිබඳ ජාතික ආයතනයේදී අද(09) පෙරවරුවේ පැවැත්විය. ඒ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන්. එහිදී එම පරිශ්‍රයේ ඉදිකළ පරිපාලන හා තක්සේරුකරණ දෙමහල් ගොඩනැඟිල්ල පළමුව අග්‍රාමාත්‍යවරයා අතින් විවෘත කෙරුණි. අනතුරුව ශ්‍රවණාගාරය හා සුහුරු පන්තිකාමර සහිත ගොඩනැගිල්ල ද අග්‍රාමාත්‍යවරයා විසින් විවෘත කරනු ලැබීය. විශේෂ අවශ්‍යතා සහිත දරුවන් අධ්‍යාපනය ලබන ආයතනයක් මෙහි සමාරම්භක අවස්ථාව සඳහා තෝරාගැනීම විශේෂත්වයක්. මෙහිදී අදහස් දක්වමින් අධ්‍යාපන අමාත්‍ය අකිල විරාජ් කාරියවසම් මහතා පවසා සිටියේ, මෙම වැඩසටහන යටතේ විශේෂ අවශ්‍යතා ඇති දරුවන්ට ප්‍රමුඛස්ථානය ලබා දී ඇති බවයි. එවැනි දරුවන් ජනගහණයෙන් සියයට 10ක් පමණ සිටින බවත් පැවසු අමාත්‍යවරයා, ඒ අනුව සෑම ගොඩනැඟිල්ලක් සඳහාම එම දරුවන්ට පහසුකම් ඇති ආකාරයෙන් සැකසීමට තීරණයක් ගත් බවත් පැවසීය. විදුහල්පතිවරුන් 4000ක් බඳවා ගත් බවත්, නොබෝ දිනකින් තවත් 2000ක් පමණ බඳවා ගන්නා බවත් පැවසු අමාත්‍යවරයා, මේ ගැන රටේ ජනතාව නොදන්නා බවත් කියා සිටියේය. මේ සම්බන්ධයෙන් සන්දර්ශනය පෙන්වන්න යොදවපු කාලය මදි බවත්, මෑතක සිට මෙවැනි දේ කරන බව රටේ ජනතාවට දැනුම් දුන් බවත් පවසා සිටි අමාත්‍යවරයා, රට පුරා ගියොත් කෙතරම් වැඩක් සිදු කර ඇත්දැයි දැක ගත හැකි බවද පැවසීය. මෙහිදී අදහස් දක්වමින් අගමැතිවරයා පවසා සිටියේ, නිදහස් අධ්‍යාපනය හා සෞඛ්‍යයට මුදල් ආයෝජනය කර ඇත්තේ වත්මන් ආණ්ඩුවෙන් බව තමා ආඩම්බරයෙන් පවසන බවත් කියා සිටියේය. එක් දිනක දී පාසල් ගොඩනැඟිලි 500ක් අද දවසේ විවෘත වුවත් එක් කාලයක දී වසරකට හෝ එවැනි ගොඩනැඟිල්ලක් විවෘත නොවු බවත් අගමැතිවරයා මෙහිදී වැඩිදුරටත් පැවසීය. පාර්ලිමේන්තු කාලය ලබන වසරේ අවසන් බවත්, ජනාධිපති කාල සීමාව අවසන් වී ඇත්තේ මේ වසරේ බවත් එනිසා පැය 24 ක් තුළ සිදු කරත් මෙවැනි දේ අවසන් කරත් මෙය අවසන් කළ නොහැකි බවත් පැවසු අගමැතිවරයා, “ දෙයියෝ සාක්කි තවත් 500ක් තියෙනවා ද“ යනුවෙන් අධ්‍යාපන අමාත්‍යවරයාගෙන් අසා සිටියේය. පුහුණු ගුරුවරු සිටිය යුතු බවත්, බස් රථයක් ගෙන යෑමට විශේෂ බලපත්‍රයක් අවශ්‍ය නම් වසර 13 පන්ති කාමරයක් ගෙන යෑමට අනිවාර්යයෙන්ම පුහුණුවක් අවශ්‍ය බවද අගමැතිවරයා පැවසීය. 21 වන ශතවර්ෂයට 21 වන සියවසේ අධ්‍යාපනය අවශ්‍ය බවත් පැවසු අගමැතිවරයා, රට ජාතිය බේරා ගන්නවා කියා තමාගේ කාලයේ අධ්‍යාපනය ලබා දී වැඩක් නොමැති බවත් සඳහන් කළේය. මෙම උත්සවයට සමගාමීව දිවයින පුරා දිස්ත්‍රික්ක මට්ටමින් ඉදිකරන ලද පාසල් ගොඩනැඟිලි 500ක් අද දිනය තුළ සිසු අයිතියට පැවරුණි.", "URL": "https://sinhala.adaderana.lk/news.php?nid=118662", "Category": null, "Parent URL": null}