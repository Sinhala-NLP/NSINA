{"Source": "Adaderana", "Timestamp": "November 12, 2010 08:16 am", "Headline": "ජල ගැලීම් සමග බෝවන රෝග ව්‍යාප්ත වීමේ අවදානමක්", "News Content": "ජල ගැලීම් තත්ත්වයත් සමග බෝවන රෝග ව්‍යාප්ත වීමේ අවදානමක් පවතින බව වසංගත රෝග විද්‍යා අංශය පවසයි. ජල මූලාශ්‍ර අපවිත්‍ර වීම මීට ප්‍රධාන වශයෙන් බලපා ඇති බව වසංගත රෝග විද්‍යාඥ වෛද්‍ය සුදත් පීරිස් මහතා සඳහන් කළේය. එම ජලය ඒ අන්දමින්ම භාවිතයට ගැනීමෙන් පාචන රෝග තත්ත්වයන්, සමේ රෝග තත්ත්වයන් සහ ශ්වසන රෝග තත්ත්ව පැතිරීමේ යම් අවධානමක් පවතින බව ඒ සම්බන්ධයෙන් වැඩිදුරටත් පැහැදිලි කරමින් වෛද්‍ය සුදත් පීරිස් මහතා කියා සිටියේය. එමනිසා අවම වශයෙන් බීමට ගන්නා ජලය හොඳින් උණුකර පානයට ගන්නා ලෙසත් එසේත් නැත්නම් එම ජලය බැසගිය වහාම භාවිත කරන ජල මූලාශ්‍ර ක්ලෝරීනකරණය කොට නැවත භාවිත කරන ලෙසත් ඒ මහතා ජනතාව වෙත අවවාද කර සිටියි. පවතින අයහපත් කාලගුණ තත්ත්වයත් සමග ඉන්ෆ්ලුවෙන්සා ඒ එච් වන් එන් වන් රෝග ව්‍යාප්තියේ ද වැඩිවීමක් සිදුවිය හැකි බව ඔහු වැඩිදුරටත් කියා සිටියේය. එමනිසා කිසියම් ශ්වසන රෝග තත්ත්වයක් දින 3ට වඩා පවතී නම් වෛද්‍යවරයෙකු හමුව ඒ පිළිබඳව පරීක්ෂා කරගන්නා ලෙසද සුදත් පීරිස් මහතා මහ ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=12086", "Category": null, "Parent URL": null}