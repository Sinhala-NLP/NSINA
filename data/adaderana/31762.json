{"Source": "Adaderana", "Timestamp": "February 19, 2013 12:18 pm", "Headline": " හිමිකම් ලියාපදිංචි කිරීමේ පනතට පිළියම් සොයයි ", "News Content": "හිමිකම් ලියාපදිංචි කිරීමේ පනත සම්බන්ධයෙන් අධ්‍යයනය කර පිළියම් යෙදීම සඳහා ජනාධිපති මහින්ද රාජපක්ෂ මහතාගේ උපදෙස් මත විශේෂ කමිටුවක් පත් කර තිබේ. ඒ අනුව අට දෙනෙකුගෙන් යුත් කමිටුවක් මෙලෙස පත්කර ඇති බව ජනාධිපති මාධ්‍ය අංශය සදහන් කළේය. මෙම කමිටුවේ සභාපතිවරයා ලෙස ජනාධිපති නීතීඥ ආතර් සමරසේකර මහතා කටයුතු කරන අතර ජනාධිපති නීතීඥ ඩබ්ලිව්.දයාරත්න, නීතීඥ නිහාල් පිරීස්, නීතීඥ චතුරිකා විජේසිංහ, නීතීඥ ශාන්තා රණවක, නීතීඥ චන්ද්‍රානි රණවක යන මහත්ම මහත්මීන් සහ ශ්‍රී ලංකා නීතීඥ සංගමයේ නියෝජිතවරයෙකු සහ මිනින්දෝරු අධ්‍යක්ෂ ජනරාල්වරයාගේ නියෝජිතයෙකු ද මෙම කමිටුවට ඇතුළත්ය. අදාළ සංශෝධන සඳහා නිර්දේශ ඇතුළත් වාර්තාව මාස 3ක් ඇතුළත ඉදිරිපත් කිරීමට නියමිතය. ශ්‍රී ලංකා නීතීඥ සංගමයේ නියෝජිතයන් පිරිසක් ජනාධිපති මහින්ද රාජපක්ෂ මහතා අරලියගහ මන්දිරයේ දී හමුවු අවස්ථාවේ එම නියෝජිතයින් 1998 අංක 21 දරණ හිමිකම් ලියාපදිංචි කිරීමේ පනත සම්බන්ධයෙන් සිදුකළ ඉල්ලීමකට අනුව ජනාධිපතිවරයා විසින් මෙම කමිටුව පත් කර තිබේ. මේ අතර ලේඛන හා ඇටෝනි බලපත්‍ර ලියාපදිංචි කිරීම සඳහා වන ගාස්තු ප්‍රතිශෝධනය කිරීම සඳහා ඇති වු ගැටලු නිරාකරණය කිරීමටද ජනාධිපතිවරයාගේ අවධානය යොමුව ඇති බව සදහන්ය.", "URL": "https://sinhala.adaderana.lk/news.php?nid=31762", "Category": null, "Parent URL": null}