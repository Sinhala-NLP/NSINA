{"Source": "Adaderana", "Timestamp": "August 19, 2012 08:18 am", "Headline": "ශ්‍රී සර්වඥධාතූන් වැඩම කරවීම අද", "News Content": "ඉන්දියාවේ කපිලවස්තුපුර සිට ශ්‍රී සර්වඥධාතූන් වහන්සේ අද (19) දිවයිනට වැඩම කිරීමට නියමිතය. අද පෙරවරුවේ ධාතූන් වහන්සේ වැ‍ඩමකරවමින් ඉන්දීය විශේෂ නියෝජිත පිරිසක් දිවයිනට පැමිණෙන බව බුද්ධ ශාසන හා ආගමික කටයුතු අමාත්‍යාංශය සඳහන් කළේය‍ ජනාධිපති මහින්ද රාජපක්ෂ මහතාගේ ඉල්ලීමකට අනුව ධාතූන් වහන්සේ වැඩම කරවීම සිදුවෙයි. මෙරටට වැඩම කරවන ශ්‍රී සර්වඥධාතූන් වහන්සේ ලබන මස 4 වන දින දක්වා ස්ථාන 7 කදී සැදැහැවතුන්ට වන්දනා කිරීම සඳහා අවස්ථාව සලසා දී තිබේ. ඒ අනුව ශ්‍රී සර්වඥධාතූන් වහන්සේ අද දිනයේ සිට ලබන 21 වන දින දක්වා කැලණිය මානෙල්වත්ත විහාරස්ථා‍නයේ ද 22 වන දින සහ 23 වන දින පැල්මඩුල්ල රජමහා විහාරයේ ද ප්‍රදර්ශනය කෙරෙනු ඇත. 24 වන දින සිට 26 වන දින දක්වා අනුරාධපුර ශ්‍රී සමිබුද්ධත්ව ජයන්ති විහාරයේ ප්‍රදර්ශනය කරන ශ්‍රී සර්වඥධාතූන් වහන්සේ 27 සහ 28 දෙදින කන්තලේ අග්‍රබෝධි විහාරයේත් 29 , 30 ගම්පොල සම්බුද්ධත්ව ජයන්ති විහාරයේත් සැදැහැවතුන්ට වන්දනා කිරීම සඳහා අවස්ථාව ලබා දී තිබේ. වාරියපොල ශ්‍රී සුමංගල පි‍රිවෙනේදී ලබන 31 වන දින සහ සැප්තැම්බර් මස 1 වන දින ප්‍රදර්ශනය කෙරෙන ශ්‍රී සර්වඥධාතූන් වහන්සේ සැප්තැම්බර් මස 2 වන දින සිට 4 වන දින දක්වා මාතර කොටිකාගොඩ රජමහා විහාරස්ථානයේ ප්‍රදර්ශනය කිරීමට නියමිතය. අදාළ ස්ථානවලදී දිවා රාත්‍රී මෙම ශ්‍රී සර්වඥධාතූන් වහන්සේ වැද පුදා ගැනීමට සැදැහැවතුන්ට අවස්ථාව සලසා ඇති බව බුද්ධ ශාසන හා ආගමික කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=26698", "Category": null, "Parent URL": null}