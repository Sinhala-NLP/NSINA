{"Source": "Adaderana", "Timestamp": "July 2, 2012 04:31 pm", "Headline": "ආණ්ඩුවට උතුර-දකුණ මාරුවෙලා", "News Content": "රටේ දුක්විඳින ජනතාවට සංවේදි නොවී ජූලම්පිටියේ අමරෙලාට සංවේදි සන්ධාන ආණ්ඩුව අපරාධකරුවන්,නිධන් හොරුන්,දූෂිතයන් රකිමින් රට දිනෙන් දින විනාශ මුඛයට ඇදදමමින් සිටින වග කාටත් වැටහෙන බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. රටේ ආර්ථික වර්ධනයක් පවත්නා බවට පම්පෝරි ගැසුවාට එකී ආර්ථික වර්ධනය උදාවී ඇත්තේද අමාත්‍යවරුන්ට හා හෙංචයියන්ට පමණක් බවත් මන්ත්‍රීවරයා පෙන්වාදෙයි. අද වන විට රටේ සාමාන්‍ය ජනයාට ණය මුදලක් හෝ ලබාගත නොහැකි තැනට රාජ්‍ය බැංකු කඩාවැටී ඇතැයි මන්ත්‍රීවරයා කියා සිටියේ අද(02) කොළඹ පැවති මාධ්‍ය හමුවකට එක්වෙමිනි. මේවන විට මෙම ආණ්ඩුවට වැඩිදුර යා නොහැකි බව පෙන්නුම් කරන බවත්,සන්ධාන රජය තුළම අභ්‍යන්තර ගැටුම් තීව්‍ර වෙමින් පවතින බවත් කරුණාතිලක මහතා සඳහන් කළේය. විශේෂයෙන්ම මේවන විට කැබිනට් අමාත්‍යවරුන් ආණ්ඩුවේ ඇතැමි ක්‍රියාමාර්ග ප්‍රසිද්ධියේ විවේචනය කරන බවත්,ජනාධිපති උපදේශකවරුද සිය තනතුරුවලින් ඉවත්වී ආණ්ඩුව විවේචනය කරමින් සිටින බවත්,ඉදිරියේදී මෙම ගැටුම් සමනය කිරීම සඳහා වෙන වෙනම පොලිස් ඒකක පිහිටුවීමට සිදුවනු ඇති බවත් ඔහු කියා සිටියේය. හැමදේටම\"ජාත්‍යන්තර කුමන්ත්‍රණ\"කියමින් කෙබර ඇදදමන සන්ධාන ආණ්ඩුවට උතුර-දකුණ මාරුවී ඇතැයිද,ඒ නිසාම උතුරේ පවත්වන්නට නියමිත මැතිවරණය දකුණේ පවත්වන්නට කටයුතු යොදා ඇති බවත් මන්ත්‍රීවරයා අවධාරණය කළේය. කුමන උප්පරවැට්ටි දැම්මද,මොන අයුරින් මාධ්‍ය සංදර්ශන පැවැත් වූවද ඉතිහාසයේ අන් කවරදාක කුමන ආණ්ඩුවක් හෝ ජනතාව මේ තරමට අගාධයට ඇදදමා නැති බව ජනතාව විසින් තේරුම්ගනු ඇති බවත්,ඉදිරි මැතිවරණයේදි ඒ පිළිබඳ නිසි අවබෝධයකින් යුතුව ඔවුන් ඡන්දය පාවිච්චි කරනු ඇති බවත් ගයන්ත කරුණාතිලක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25481", "Category": null, "Parent URL": null}