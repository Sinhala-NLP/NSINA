{"Source": "Adaderana", "Timestamp": "February 5, 2014 09:05 pm", "Headline": "ව්‍යාපාරිකයාට පහරදී රන් මාලය කොල්ල කෑ සන්ධාන මන්ත්‍රී පොලීසියට බාරවෙයි", "News Content": "ව්‍යාපාරිකයෙකුට පහර දී රන් මාලයක් කොල්ලකෑ බව කියන සිද්ධියකට සම්බන්ධ බවට සැකකරන ආරච්චිකට්ටුව ප්‍රාදේශීය සභාවේ සන්ධාන මන්ත්‍රී ඒ.එච්.උදය ශාන්ත යන අද (05)වැනිදා සවස පල්ලම පොලීසියට බාර වී තිබේ. මන්ත්‍රීවරයා විසින් පහර දුන් බව කියන හලාවත - විල්පත පදිංචි ඒ.ඒ.එම් රම්බණ්ඩා(64) යන අය මේ වන විට හලාවත මහා රෝහලේ ප්‍රතිකාර ලබමින් සිටින බව අද දෙරණ වාර්තාකරු පවසයි. ඉකුත් 04 වැනි දා සවස මෙම පහර දීම සිදු කර තිබුණි. තමන් විසින් විල්පත ප්‍රදේශයේ පවත්වාගෙන යන ව්‍යාපාරික ස්ථානයට කඩා වැදුණු ප්‍රාදේශීය සභා මන්ත්‍රීවරයා තමන්ට පහර දී තමා පැළඳ සිටි පවුම් 1 ½ ක් බර රන් දම්වැල කඩා ගෙන ගිය බව රෝහල් ගත කර සිටින අය ඊයේ (04)රාත්‍රීයේ පල්ලම පොලීසියට පැමිණිලි කරමින් පවසා සිටියේය. ඉන් පසුව සැකකරු අත්අඩංගුවට ගැනීම සඳහා පල්ලම පොලීසිය විසින් පරීක්ෂණ ආරම්භ කර තිබුණු අතර එසේ තිබියදී සැකකරු පොලීසියට බාර වී ඇත. එසේ වුවද සැකකරු විසින් කොල්ලකන ලද බව කියන රන් මාලය සොයා ගෙන නැත. පල්ලම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=40911", "Category": null, "Parent URL": null}