{"Source": "Adaderana", "Timestamp": "February 3, 2013 02:34 pm", "Headline": "අතරමං වූ විදේශිකයින්ගේ සෞඛ්‍ය පිරික්සයි", "News Content": "නැගෙනහිර මුහුදේ දී නාවික හමුදා විසින් මුදා ගන්නා ලද බෝට්ටුවේ සිටි මගීන්ගේ සෞඛ්‍ය තත්ත්වය පරීක්ෂා කිරීම මේවන විටත් සිදුකෙරෙමින් පවතින බව සෞඛ්‍ය අමාත්‍යාංශය පවසයි. සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතාගේ උපදෙස් අනුව අදාළ බෝට්ටුවේ සිටි මගීන්ගේ සෞඛ්‍ය තත්ත්වය පරීක්ෂා කිරීමට නිලධාරීන් කණ්ඩායමක් යොදා තිබේ. දැනට සිදුවෙන පරීක්ෂණවලදී පුද්ගලයින් අට දෙනෙකු ආහාර සහ ජලය නොමැති වීම හේතුවෙන් විජලන තත්ත්වයට පත්ව ඇති බවට තොරතුරු අනාවරණය වී ඇති බව සෞඛ්‍ය අමාත්‍යාංශය සඳහන් කළේය. මේ හේතුව නිසා මෙම පුද්ගලයින් අක්කරෙයිපත්තුව රෝහලට ඇතුළත් කර අවශ්‍ය ප්‍රථමාධාර ලබාදීමට පියවර ගෙන ඇති බව සඳහන්ය. එමෙන්ම සෙසු සියලුම මගීන් මැලේරියාව වැනි රෝගී තත්ත්වයන්ට ගොදුරු වී සිටීදැයි සොයා බැලීම සඳහා රුධිර පරීක්ෂණ කටයුතු ද මේ වන විට ආරම්භ කර ඇති බව සෞඛ්‍ය අමාත්‍යාංශය සඳහන් කළේය. මේ අතර මෙම බෝට්ටුවේ සිටි මියගිය පුද්ගලයාගේ පශ්චාත් මරණ පරීක්ෂණ කටයුතු සිදුකිරීමට ද පියවර ගෙන ඇති බව සෞඛ්‍ය අමාත්‍යාංශය පැවසුවේය. මුහුදේ අතරමංව තිබු බෝට්ටුවක් සහ මගීන් 138 දෙනෙකු ඊයේ රාත්‍රී නාවික හමුදාව විසින් අක්කරෙයිපත්තුවට ආසන්න මුහුදේ දී බේරාගනු ලැබීය.", "URL": "https://sinhala.adaderana.lk/news.php?nid=31311", "Category": null, "Parent URL": null}