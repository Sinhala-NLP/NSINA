{"Source": "Adaderana", "Timestamp": "August 18, 2013 09:12 am", "Headline": "මවත් පියත් නැති අතරේ ළමයා මරුට", "News Content": "වයස අවුරුදු 11 ක ළමයෙකු ගෙල වැළලාගෙන ඇති බවට ලබා දුන් තොරතුරකට අනුව ගාල්ල පොලිසිය මගින් විමර්ශන ආරම්භ කර තිබේ. මරණකරු වන ළමයා මෙහොමඩ් නිලාබ්දීන් මොහොමඞ් ෆර්සාන් නැමති තලාපිටිය ගාල්ල ප‍්‍රදේශයේ පදිංචිකරුවෙකි. මරණකරුගේ මව විදේශ ගතව සිටින අතර පියා ගාල්ල ප‍්‍රදේශයේ හෝටලයක සේවය කරන බවටත් එම ළමයා ඔහුගේ ආච්චී වැඩිමල් සොහොයුරෙකු සහ කුඩා සොහොයුරියක සමග නිවසේ සිට ඇති බවටත් කරුණු අනාවරණය වී ඇත. නිවසේ සාලයේ සාරියක් ආධාරයෙන් ඔන්චිල්ලාවක් බැඳ තිබී ඇති අතර මෙය ගෙල වටා පැටලීම හේතුවෙන් මෙම මරණය සිදුවී ඇද්ද යන්න සම්බන්ධයෙන් ගාල්ල පොලිසිය මගින් විමර්ශන පවත්වා ගෙන යනු ලබයි. ගාල්ල නාගරික හදිසි මරණ පරීක්‍ෂක විසින් සිද්ධිය වූ ස්ථානය පරීක්‍ෂා කර පශ්චාත් මරණ පරීක්‍ෂණයක් පවත්වා මරණයට හේතුව වාර්තා කිරීම සඳහා මෘත ශරීරය කරාපිටිය රෝහලේ මෘත ශරීරාගාරය වෙත යවා ඇත. පශ්චාත් මරණ පරීක්‍ෂණය අද දින පැවැත්වීමට නියමිතය. ගාල්ල පොලිසිය වැඩිදුර විමර්ශන පවත්වා ගෙන යනු ලබයි’", "URL": "https://sinhala.adaderana.lk/news.php?nid=36715", "Category": null, "Parent URL": null}