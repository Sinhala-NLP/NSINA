{"Source": "Adaderana", "Timestamp": "July 1, 2016 01:05 pm", "Headline": "පෙරහැරට පින්නවලින් හීලෑ අලි 06ක්", "News Content": "දිවයිනේ පැවැත්වෙන ඉදිරි පෙරහැර මංගල්‍යය කටයුතු සඳහා පින්නවලින් හීලෑ අලි 06 දෙනෙකු ලබාදීමට තිරසාර සංවර්ධන හා වනජීවි අමාත්‍යාංශය තීරණය කර තිබේ.විෂයභාර අමාත්‍ය ගාමිණි ජයවික්‍රම පෙරේරා මහතා පවසන්නේ නිලමේවරුන්ගේ සංගමය සහ හීලෑ අලි ඇතුන්ගේ සංගමයේ සාමාජිකයින් සමග පසුගියදා පැවැති සාකච්ඡාවකදී අලි 05 දෙනෙකු ලබා දෙන ලෙසට ඉල්ලීම් සිදු කළ බවයි.එම ඉල්ලීම සලකා බලමින් පින්නවල සිටින හිලෑ අලි 06 දෙනෙකු පුහුණුකර මෙවර දළාදා පෙරහැරට සහ අනෙකුත් සිද්ධස්ථානවල පැවැත්වෙන පෙරහැර සඳහා ලබාදීමට අමාත්‍යවරයා තීරණය කර තිබේ.ඒ අනුව මේ වන විට හීලෑ අලි ඇතුන් 80ට අධික සංඛ්‍යාවක් සිටින බැවින් එම සංඛ්‍යාව ප්‍රධාන පෙරහැර මංගල්‍යන් සඳහා ප්‍රමාණවත් බව ගාමිණි ජයවික්‍රම පෙරේරා අමාත්‍යවරයා පෙන්වාදෙයි.පෙරහැර මංගල්‍යයන් සඳහා අලි ඇතුන් ප්‍රමාණවත් පරිදි නොමැති බවට පැතිර යන ප්‍රචාර රජය අපහසුතාවයට පත් කිරීම සඳහා ගෙන යන ගෙන යන වැඩපිළිවෙළක් බව ද අමාත්‍යවරයා පැවසුවේය.මේ අතර නිරවුල් ලිපි ලේඛන සහිත පාරම්පරික වශයෙන් හිලෑ අලි ඇතුන් සිටින විහාරස්ථාන සහ පුද්ගලයින් සඳහා ලබන 08 වනදා වනජීවි දෙපාර්තමේන්තුව විසින් නීත්‍යානූකුල බලපත්‍ර ලබාදීමට ද තිරණය කර ඇත.", "URL": "https://sinhala.adaderana.lk/news.php?nid=61659", "Category": null, "Parent URL": null}