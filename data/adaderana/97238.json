{"Source": "Adaderana", "Timestamp": "October 5, 2018 04:33 pm", "Headline": "ආණ්ඩුක්‍රම ව්‍යවස්ථා සභාවේ සාමාජිකයන් ගැන අවසන් තීන්දුවක් නෑ", "News Content": "19 වන සංශෝධනය මඟින් ස්ථාපිත ආණ්ඩුක්‍රම ව්‍යවස්ථා සභාවේ සංයුතිය අනුව ආණ්ඩුක්‍රම ව්‍යවස්ථා සභාවේ සාමාජිකයන් සංඛ්‍යාව 10 ක් වන බව කථානායක කාර්යාලය නිවේදනය කරයි. එම දසදෙනා අතරට නිල බලයෙන් පත්වන සාමාජිකයන් තිදෙනෙකි. ඒ කථානායකවරයා, අගමැතිවරයා සහ විපක්ෂ නායකවරයා ය. එහි තවත් එක් සාමාජිකයෙකු ජනාධිපතිවරයාගේ නියෝජිතයා ලෙස පත් කරනු ලැබේ. තවත් සාමාජිකයන් පස් දෙනෙකු අගමැතිවරයාගේ සහ විපක්ෂ නායකවරයාගේ එකඟත්වයෙන් නම් කරනු ලැබිය යුතුය. (එම පස් දෙනා අතරට සිවිල් සමාජයෙන් නියෝජිතයන් තිදෙනෙක්ද ඇතුලත් විය යුතුය.) මේ හැරුණු කොට තවත් එක් සාමාජිකයෙකු අගමැතිවරයා සහ විපක්ෂ නායකවරයා නියෝජනය නොකරන පක්ෂ හා කණ්ඩායම් වෙනුවෙන් එම පක්ෂ හා කණ්ඩායම් විසින් නම් කළ යුතුය. මේ අනුව, ඉහත ව්‍යුහය සඳහා වන අගමැතිවරයා සහ විපක්ෂ නායකවරයා විසින් නම් කළ යුතු සාමාජිකයන් පස්දෙනා සහ සෙසු පක්ෂ හා කණ්ඩායම් විසින් නම් කළ යුතු සාමාජිකයා පිළිබඳව අවසන් තීරණයක් කථානායකවරයා වෙත මේ දක්වා ලැබී නොමැත. එසේ ලැබුණු වහාම කථානායකතුමා විසින් අදාල පත් කිරීම් සඳහා එම නාමකරණයන් ජනාධිපතිවරයා වෙත දන්වා යවනු ඇති බව ද සඳහන් වෙයි.", "URL": "https://sinhala.adaderana.lk/news.php?nid=97238", "Category": null, "Parent URL": null}