{"Source": "Adaderana", "Timestamp": "March 24, 2010 02:49 pm", "Headline": "වරායේ රස්සා පොරොන්දු වී දහස් ගණන් පිල්ලිගහලා", "News Content": "ව්‍යාජ ලිපිලේඛන සකස් කොට වරාය අධිකාරියේ රැකියා ලබාදෙන බව පවසා වංචනික ලෙස මුදල් ලබාගත් පුද්ගලයෙකු අත්අඩංගුවට ගෙන තිබේ. දකුණු පළාත් අපරාධ විමර්ශන ඒකකයට ලැබුණු තොරතුරකට අනුව අද පෙරවරුවේ රැකියාවක් ලබාදීම සඳහා අත්තිකාරම් මුදලක් ලබාගනිමින් සිටියදී අදාළ පුද්ගලයා අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කරයි.. අම්බලන්තොට, බැරගම ප්‍රදේශ‍යේ පදිංචිකරුවෙකු වන ඔහු ගුවන් හමුදාවෙන් පළාගිය අයෙකු බව සඳහන් වේ. සැකකරු සතුව තිබී වරාය අධිකාරියේ අධ්‍යක්ෂ ජෙනරාල් නමින් සකස් කළ ව්‍යාජ නිල මුද්‍රාවක් ද වරාය අධිකාරියේ ලිපි ශීර්ෂ දෙකක් සහ තීන්ත පෑඩ් එකක් ද සොයාගෙන තිබේ.. සැකකරු විසින් රැකියා ලබාදෙන බව පවසමින් තලගහ හන්දිය සහ මාම්පිටිය පදිංචිකරුවන් දෙදෙනකුගෙන් රුපියල් 20,000 සහ රුපියල් එක් ලක්ෂ 35,000 බැගින් ලබාගෙන ඇති බව ද විමර්ශනවලදී අනාවරණය වී ඇති බව සඳහන් වේ.", "URL": "https://sinhala.adaderana.lk/news.php?nid=7483", "Category": null, "Parent URL": null}