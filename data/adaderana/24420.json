{"Source": "Adaderana", "Timestamp": "May 21, 2012 04:11 pm", "Headline": " ආසියානු කනිෂ්ඨ මලල ක්‍රීඩා ශූරතාවලිය අත්හිටුවයි-අවසන් තීරණය හෙටයි", "News Content": "ජූනි මස 9-12 වන දින දක්වා කොළඹ සුගතදාස ගෘහස්ත ක්‍රීඩාංගණයේ පැවැත්වීමට නියමිතව තිබුණු ආසියානු කනිෂ්ඨ මලල ක්‍රීඩා ශූරතාවලිය තාවකාලිකව අත්හිටුවීමට තීරණය කර තිබේ. අදාළ තීරණය ආසියානු මලල ක්‍රීඩා සංගමය විසින් අද පෙරවරුවේ ඊ-මේල් පණිවිඩයක් මගින් දන්වා ඇති බව සඳහන් වේ. ක්‍රීඩා අමාත්‍ය මහින්දානන්ද අලුත්ගමගේ මහතා විසින් මේ පිළිබඳ කරන ලද විමසීමකදී ආසියානු මලල ක්‍රීඩා සංගමයේ බලධාරීන් දන්වා ඇත්තේ ශ්‍රී ලංකා මලල ක්‍රීඩා සංගමයේ මීට පෙරාතුව කටයුතු කළ නිලධාරීන් කිහිපදෙනකු විසින් මලල ක්‍රීඩා නිලවරණය නීත්‍යනුකූල නොවන බවට පැමිණිලි ලැබී ඇති බවයි. එහෙත් ක්‍රීඩා පනතට හා නිසි ක්‍රියා පටිපාටියට අනුව මලල ක්‍රීඩා නිලවරණය පැවති බවට තමන් ඔවුන්ට කරුණු දැක්වූ බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. එසේවීනම් ඊට අදාළ ලියකියවිලි හා ලිපිගොනු සහිතව එහි නීත්‍යනුකූල භාවය තහවුරු කරන ලෙස ආසියානු මලල ක්‍රීඩා සංගමය අමාත්‍යවරයාට දැනුම් දී ඇති අතර ඒ අනුව අමාත්‍යවරයා විසින් එකී ලියකියවිලි සියල්ල යොමු කරමින් ආසියානු කනිෂ්ඨ මලල ක්‍රීඩා ශූරතාවලිය සූදානම් කර තිබුණු අයුරින් නියමිත දිනයන්හි පවත්වන්නට ඉඩ ප්‍රස්ථාව සලසන ලෙස ඉල්ලා තිබේ. ඒ අනුව අදාළ ශූරතාවලිය කලින් සැලසුම් කර තිබුණු පරිදි ජූනි මස 9-12 වන දින දක්වා කොළඹ සුගතදාස ගෘහස්ත ක්‍රීඩාංගණයේ පවත්වන්නේද නැද්ද යන්න පිළිබඳ අවසන් තීරණයක් ආසියානු මලල ක්‍රීඩා සංගමයේ විධායක කමිටුව විසින් ගනු ඇති බවත්,එකී තීරණය හෙට දිනයේ ප්‍රකාශයට පත්කරනු ඇති බවත් කියැවෙයි.", "URL": "https://sinhala.adaderana.lk/news.php?nid=24420", "Category": null, "Parent URL": null}