{"Source": "Adaderana", "Timestamp": "October 14, 2012 10:31 am", "Headline": "“මෙත් සෙවණේ” ළඳුන් වහල උඩට නගියි", "News Content": "ශ්‍රී ජයවර්ධනපුර විශ්ව විද්‍යාලය ආසන‍්නයේ පිහිටි “මෙත් සෙවණ” පුනරුත්ථාපන නිවාසයේ වහල මතට නැග උපවාසයක නිරතව සිටි ගැහැණු ළමුන් 06 දෙනෙකුගෙන් පොලීසිය මේවන විට ප්‍රශ්න කරමින් සිටියි. අද (14) පෙරවරුවේ ගැහැණු ළමුන් 06 දෙනෙකු එම පුනරුත්ථාපන නිවාසයේ වහල මතට නැග උපවාසයක් ආරම්භ කර ඇති අතර ඒ පිළිබඳව 119 දුරකතනයට ලැබුණු තොරතුරක් අනුව මිරිහාන පොලීසිය පරීක්ෂණ ආරම්භ කරන ලදී. ඒ අනුව මිරිහාන පොලීසියේ හා පොලිස් ළමා හා කාන්තා කාර්යංශයේ නිලධාරීන් කණ්ඩායමක් එම ස්ථානයට ගොස් අදාළ ළමුන් 06 දෙනා වහලෙන් බිමට බස්වා මිරිහාන පොලීසියට රැගෙන යාමට පියවර ගෙන තිබේ. වයස අවුරුදු 16 – 20 ත් අතර පසුවන ගැහැණු ළමුන් පිරිසක් මෙසේ වහල මතට නැග උපවාසයක නිරතව ඇත්තේ එම පුනරුත්ථාපන නිවාසයේ සිටිය නොහැකි බව පවසමින් යැයි ප්‍රශ්න කිරීමේදී අනාවරණය වී ඇතැයි මිරිහාන පොලීසිය පැවසුවේය.", "URL": "https://sinhala.adaderana.lk/news.php?nid=28270", "Category": null, "Parent URL": null}