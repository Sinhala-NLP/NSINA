{"Source": "Adaderana", "Timestamp": "July 26, 2018 10:12 am", "Headline": "යටි පතුලේ සඟවා රත්‍රං ගෙනා ඉන්දීය ජාතිකයින් 3ක් අත්අඩංගුවට", "News Content": "නීති විරෝධී ලෙස මෙරටට රත්‍රං රැගෙන ආ ඉන්දීය ජාතිකයින් තිදෙනෙකු කටුනායක ගුවන්තොටුපලේදී අත්අඩංගුවට ගෙන තිබේ. චෙන්නායි හී සිට මෙම ඉන්දීය ජාතිකයින් දිවයිනට පැමිණ ඇති බව ගුවන්තොටුපළ රේගුව සඳහන් කළේය. අත්අඩංගුවට ගත් ඉන්දීය ජාතිකයින්ගේ යටිපතුල් තුළ අලවා තිබූ රන් කැබලි 06ක් සොයාගෙන තිබේ. එම රන් කැබලි වල වටිනාකම රුපියල් ලක්ෂ 29කට අධික බව ගුවන්තොටුපළ රේගුව සඳහන් කළේය. අත්අඩංගුවට ගත් ඉන්දීය ජාතිකයින් තිදෙනාම ඉන්දියාවේ තමිල්නාඩු ප්‍රාන්තයේ පදිංචිකරුවන් බව සඳහන් වෙයි. මේ අතර රත්‍රං කිලෝ ග්‍රෑම් 05කට අධික ප්‍රමාණයක් සමඟ අත්අඩංගුවට ගත් ඩුබායි හී සිට පැමිණී ශ්‍රී ලාංකික කාන්තාවට රුපියල් ලක්ෂ 25ක දඩ මුදලක් ගෙවන ලෙස නියෝගකර තිබේ. ඊයේ(25) උදෑසන අත්අඩංගුවට ගත් මෙම කාන්තාව සතුව තිබූ රත්රන්වල වටිනාකම තුන්කොටි හයලක්ෂ 93,000කට අධික බව ගුවන්තොටුපල රේගුව සඳහන් කළේය. අත්අඩංගුවට ගෙන ඇත්තේ වැල්ලම්පිටිය ප්‍රදේශයේ පදිංචි 30 හැවිරිදි කාන්තාවක් වන අතර ඇය සතුව තිබූ රත්‍රං තොගය රාජසන්තක කර තිබේ.", "URL": "https://sinhala.adaderana.lk/news.php?nid=93224", "Category": null, "Parent URL": null}