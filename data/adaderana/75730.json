{"Source": "Adaderana", "Timestamp": "July 29, 2017 09:22 am", "Headline": " ඒකාබද්ධය කරුණු කියන්න අවස්ථාවක් ඉල්ලයි", "News Content": "හම්බන්තොට වරාය පිළිබඳ ගිවිසුම අත්සන් කිරීමට පෙර තමන් හට කරුණු ඉදිරිපත් කිරීමට අවස්ථාවක් සලසා දෙන ලෙස ඒකාබද්ධ විපක්ෂය ඉල්ලීමක් කරයි. බන්දුල ගුණවර්ධන සහ දිනේෂ් ගුණවර්ධන යන මන්ත්‍රීවරුන්ගේ අත්සනින් යුතුව ජනාධිපති මෛත්‍රීපාල සිරිසේන මහතා වෙත ලිපියක් යොමුකරමින් ඔවුන් පවසා ඇත්තේ අදාළ ගිවිසුමෙහි ඇති හානිකර තත්ත්වයන් පෙන්වාදීමට ඊයේ(28) දිනයේ පාර්ලිමේන්තුවේදී තමන් හට අවස්ථාව අහිමි වූ බවයි. එමෙන්ම ජනාධිපතිවරයා ඇතුළු කැබිනට් මණ්ඩලය අනුමත කළ කැබිනට් පත්‍රිකාවෙහි හම්බන්තොට වරාය ගිවිසුම පිළිබඳ අනුමැතිය ලත් කරුණු සහ වර්තමානයේ ගිවිසුමට අන්තර්ගත කර ඇති වගන්ති වල අඩංගු කරුණු පරිසර විරෝධී බව ඔවුන් පෙන්වා දෙයි. ගිවිසුමෙහි ඇතැම් වගන්ති සංකීර්ණ කොට, අපැහිදිලි ලෙස ඇතුළත් කොට තිබීමෙන් සැඟවුණු අරමුණු ඉටුකරගැනීමට ඉඩ ප්‍රස්ථාව සලසා දී ඇති බව ජනාධිපතිවරයා වෙත නිකුත් කළ ලිපියෙහි වැඩිදුරටත් ඔවුන් සඳහන් කර ඇත. රටේ අනාගතයට බෙහෙවින් අහිතකර කොන්දේසි රැසක් අදාළ ගිවිසුමෙහි පවතින බව හා ගිවිසුම අත්සන් කිරීමට පෙර කරුණු ඉදිරිපත් කිරීමට කඩිනම් දිනයක් හා වේලාවක් ලබාදීමට කාරුණික වන ලෙසට ඒකාබද්ධ විපක්ෂය නිකුත් කළ අදාළ ලිපියෙන් ජනාධිපතිවරයාගෙන් ඉල්ලීම් කර තිබේ.", "URL": "https://sinhala.adaderana.lk/news.php?nid=75730", "Category": null, "Parent URL": null}