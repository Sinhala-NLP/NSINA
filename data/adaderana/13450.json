{"Source": "Adaderana", "Timestamp": "January 12, 2011 05:25 pm", "Headline": "හොර කච්චේරිකරුවා 14 තෙක් රිමාන්ඩ්", "News Content": "මහනුවර නගරයේ ව්‍යාජ කච්චේරියක් පවත්වාගෙන ගිය පුද්ගලයෙකු ගම්පොල සැඟව සිටියදී අත්අඩංගුවට ගැනීමට නාවලපිටිය පොලිසිය සමත්ව තිබේ. අදාළ පුද්ගලයා පෙනී සිට ඇත්තේ ද ව්‍යාජ නමකින් බව පොලිසිය පවසයි. ජනාධිපති ආරක්ෂක අංශය ඇතුළු ආරක්ෂක අංශ සහ රජයේ ඉහළ තනතුරු දරන නිලධාරීන්ගේ හැඳුනුම්පත් ආකාරයෙන් ව්‍යාජ හැඳුනුම්පත් සකස් කිරීමේ නිරතව සිටි එම පුද්ගලයා පිළිබඳ අනාවරණය වී ඇත්තේ ‍මීට පෙර අත් අඩංගුවට ගත් තවත් සැකකරුවෙකුගෙනි. මොහු එල්.ටී.ටී.ඊ ක්‍රියාකාරීන් සඳහා ද හැඳුනුම්පත් සකස් කර ඇත්ද යන්න පිළිබඳ පරීක්ෂණ ආරම්භ කර තිබේ. එම සැකකරු නාවලපිටිය මහේස්ත්‍රාත්වරිය හමුවට ඉදිරිපත් කිරීමෙන් අනතුරුව ලබන 14 වැනිදා දක්වා රක්ෂිත බන්ධනාගාර ගත කිරීමට නියෝග කර ඇත.", "URL": "https://sinhala.adaderana.lk/news.php?nid=13450", "Category": null, "Parent URL": null}