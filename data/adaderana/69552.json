{"Source": "Adaderana", "Timestamp": "February 13, 2017 12:37 pm", "Headline": "  විරෝධතා ඇත්නම් ලබන 27දා ඉදිරිපත් කරන්න", "News Content": "පාර්ලිමේන්තු මන්ත්‍රී විමල් වීරවංශ මහතාගේ ඇප ඉල්ලීම සම්බන්ධයෙන් විරෝධතා ඇත්නම් ලබන 27 වනදා අධිකරණයට ඉදිරිපත් කරන ලෙස කොළඹ මහාධිකරණය නීතිපතිවරයාට නියෝග කර තිබේ.ඇප ඉල්ලීම සම්බන්ධයෙන් ප්‍රතිශෝධන පෙත්සම අද(13) කැඳවූ අවස්ථාවේදී විමල් වීරවංශ මහතා වෙනුවෙන් පෙනී සිටි නීතීඥවරයා විරෝධතා ගොනු කිරීමට සහ පෙත්සම විභාග කිරීමට දින නියම කරන ලෙස අධිකරණයෙන් ඉල්ලා සිටි බව අද දෙරණ අධිකරණ වාර්තාකරු පැවසුවේය.කෙසේවුවද මහාධිකරණ විනිසුරු විකුම් කළුආරච්චි මහතා විසින් විරෝධතා ගොනු කිරීම සඳහා පමණක් දින නියම කර තිබේ.මේ අතර ගම්පහ ප්‍රදේශයේ පැවති ජන හමුවකදී පාර්ලිමේන්තු මන්ත්‍රි ප්‍රසන්න රණතුංග මහතා ප්‍රකාශ කළේ විමල් වීරවංශ මහතාගේ විරෝධය මැඩ පැවැත්වීම සඳහා ආණ්ඩුව කටයුතු කරමින් සිටින බවයි.මේ අතර උමා ඔය ව්‍යාපෘතිය හේතුවෙන් නිවාස හා බෝග හානියට පත් වූ ගොවීන් හඳුනාගැනීමේ කටයුතු මේ වන විට සිදුවෙමින් පවතින බව නීතිපතිවරයා ශ්‍රේෂ්ඨාධිකරණයට දැනුම් දී තිබේ.එම ව්‍යාපෘතිය හේතුවෙන් පීඩාවට පත්වූ ගොවීන් පිරිසක් ඉදිරිපත් කළ මූලික අයිතිවාසිකම් පෙත්සමක් අද(13) කැඳවූ අවස්ථාවේ මේ බව දැනුම් දුන් බව අද දෙරණ අධිකරණ වාර්තාකරු කේ.එස්. උදයකුමාර් පැවසුවේය.", "URL": "https://sinhala.adaderana.lk/news.php?nid=69552", "Category": null, "Parent URL": null}