{"Source": "Adaderana", "Timestamp": "January 31, 2017 09:40 am", "Headline": "අනතුරු 3යි-මරණ 3යි ", "News Content": "කොළඹ - නුවර මාර්ගයේ පස්යාල බස් නැවතුම්පොළ අසල දී සිදුවු අනතුරකින් පුද්ගලයෙකු මියගොස් තිබේ. වෑන් රථයක් මාර්ගය හරහා ගමන්ගත් පුද්ගලයෙකුගේ ගැටීමෙන් මෙම අනතුර සිදුව ඇති බව පොලීසිය සඳහන් කළේය. අනතුරෙන් බරපතළ තුවාල ලැබු පුද්ගලයා වතුපිටිවල රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ 70 හැවිරිදි අයෙකු බව පොලීසිය සඳහන් කළේය.අනතුරට සම්බන්ධ වෑන් රථයේ රියදුරු පොලීසිය විසින් අත්අඩංගුවට ගෙන ඇති අතර සිද්ධිය සම්බන්ධයෙන් නිට්ටුඹුව පොලීසිය වැඩිදුර විමර්ශන සිදුකරයි. මේ අතර සූරියවැව ප්‍රදේශයේ දී සිදුවු රිය අනතුරකින් තරුණයෙකු මියගොස් තිබේ කැබ් රථයක් සහ යතුරුපැදියක් එකිනෙක ගැටීමෙන් අනතුර සිදුව ඇති බව සඳහන්ය.අනතුරෙන් බරපතළ තුවාල ලැබු යතුරුපැදිකරු සූරියවැව රෝහලට ඇතුළත් කර ඇති අතර වැඩිදුර ප්‍රතිකාර සඳහා හම්බන්තොට මහ රෝහලට ඇතුළත් කිරීමෙන් අනතුරුව මියගොස් තිබේ.මියගොස් ඇත්තේ සූරියවැව ප්‍රදේශයේ පදිංචිව සිටි 19 හැවිරිදි තරුණයෙකි.අනතුර සම්බන්ධයෙන් කැබ් රථයේ රියදුරු අත්අඩංගුවට ගෙන ඇති අතර සූරියවැව පොලීසිය මේ සම්බන්ධයෙන් වැඩිදුර විමර්ශන සිදුකරයි. මේ අතර ගාල්ල කොළඹ ප්‍රධාන මාර්ගයේ නල්ලූරුව ප්‍රදේශයේ දී සිදුවු රිය අනතුරකින් කාන්තාවක මියගොස් තිබේ. කොළඹ දෙසට ධාවනය වු මෝටර් රථයක මාර්ගයේ ගමන්ගත් පදික කාන්තාවක ගැටී ඇති බව පොලීසිය පැවසුවේය. අනතුරෙන් අදාළ කාන්තාව බරපතළ තුවාල ලබා පානදුර රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ පානදුර, නල්ලුරුව ප්‍රදේශයේ පදිංචිව සිටි 68 හැවිරිදි කාන්තාවකි. අනතුර සම්බන්ධයෙන් මෝටර් රථයේ රියදුරු අත්අඩංගුවට ගෙන ඇති අතර පානදුර දකුණ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=68868", "Category": null, "Parent URL": null}