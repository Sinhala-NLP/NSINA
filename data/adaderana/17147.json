{"Source": "Adaderana", "Timestamp": "July 2, 2011 03:59 pm", "Headline": "පොලිසියෙන් බේරීමට මුහුදට පැනලා -මළ සිරුර කොච්චිකඩේ", "News Content": "මත්කුඩු ජාවාරමක් සම්බන්ධයෙන් මීගමුව ප්‍ර‍දේශයේ සිදුකළ ‍මෙහෙයුමක දී පොලිසියෙන් බේරීම සඳහා මුහුදට පැනීම හේතුවෙන් අතුරුදහන්වූ සැකකරුගේ මළ සිරුර අද(02) සොයාගෙන තිබේ. එම සැකකරුගේ මළ සිරුර කොච්චිකඩේ ප්‍රදේශයේ වෙරළ‍ට ‍ගොඩ ගසා තිබියදී සොයාගැනීමට හැකිවූ බව පොලිසිය සඳහන් කරනු ලැබීය. මෙසේ ‍ජීවිතක්ෂයට පත්ව ඇත්තේ මීගමුව ප්‍රදේශයේ පදිංචිව සිටි 26 හැවිරිදි තරුණයෙකි. ඊයේ(01) පෙ‍රවරුවේ අදාළ සැකකරු පොලිසියෙන් ගැලවීම සඳහා මීගමුව කාමන්චෝඩෙයි මුහුදු ප්‍රදේශයේ දී මුහුදට පැන තිබූ අතර ඉන් අනතුරුව ඔහු සෙවීම සඳහා ප්‍රදේශවාසීන් මෙන්ම පොලිසිය ද දැඩි පරිශ්‍රමයක් දරනු ලැබීය. අදාළ සැකකරු මත්කුඩු ජාවාරම් කිරීම සම්බන්ධයෙන් මීට ඉහත දීද අධිකරණය මගින් දඩුවම් ලබා ඇති අයෙකු බව පොලිසිය පැවසීය.", "URL": "https://sinhala.adaderana.lk/news.php?nid=17147", "Category": null, "Parent URL": null}