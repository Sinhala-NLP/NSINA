{"Source": "Adaderana", "Timestamp": "June 21, 2018 02:42 pm", "Headline": "හම්බන්තොට වරායේ බදු මුදලින් ලංකාවට ලැබෙන දේ ගැන මහින්ද කියයි", "News Content": "හම්බන්තොට වරාය බදුදීමේ ගිවිසුම ප්‍රකාරව චයිනා මර්චන්ඩ් පොට් සමාගමෙන් අවසාන කාර්තුව වශයෙන් ඇමෙරිකානු ඩොලර් මිලියන 584 ක් ලබාගැනීමෙන් අනතුරුව එම මුදල භාණ්ඩාගාරයේ තැම්පත් කිරීමට හැකියාව ලැබුණු බව වරාය හා නාවික කටයුතු අමාත්‍ය මහින්ද සමරසිංහ මහතා පවසයි. අද (21) කොළඹ පැවති මාධ්‍ය හමුවකට එක් වෙමින් අමාත්‍යවරයා මේ බව ප්‍රකාශ කළේය. සෘජු වශයෙන් චයිනා මර්චන්ඩ් පොට් සමාගමෙන් බදු ගිවිසුම ප්‍රකාරව අමෙරිකානු ඩොලර් මිලියන 974 ක් මේ වන විට ලැබී ඇති බවද අමාත්‍යවරයා පැවසීය. ඊට අමතරව තවත් ඇමෙරිකානු ඩොලර් මිලියන 146 ක් ඊයේ (20) දිනයේ සිට මාසයක කාලසීමාවක් තුළ සෘජු ආයෝජන වශයෙන් ලංකාවට ලැබීමට නියමිත බව අමාත්‍ය මහින්ද සමරසිංහ මහතා ප්‍රකාශ කළේය. ඇමෙරිකානු ඩොලර් මිලියන 584 ක් මහා භාණ්ඩාගාරය තුළ තැම්පත් කිරීම තුළින් අපගේ විදේශ සංචිත විශාල වශයෙන් ශක්තිමත් වන බවත් ඒ තුළින් පොලී අනුපාත අඩු කිරීමටත් රුපියලේ අගය අවප්‍රමාණය වීම අවම කිරීමේ හැකියාව ලැබෙන බව අමාත්‍යවරයා පැවසීය. මෙම මාධ්‍ය හමුවට එක්වූ හම්බන්තොට වරායේ ප්‍රධාන ක්‍රියාකාරී නිලධාරී තිස්ස වික්‍රමසිංහ මහතා සඳහන් කළේ හම්බන්තොට වරාය දිනකට නැව් 30 ක් පමණ හසුරවන බවත් දැනට එහි ශ්‍රී ලාංකික සේවකයන් 600 ක් සේවය කරන අතර දැනට තිබෙන ව්‍යාපාරික සැලැස්ම අනුව ඉදිරියේදී සේවක සංඛාව දහස් ගණනකින් වැඩි කිරීමට හැකියාව ලැබෙනු ඇති බවයි.", "URL": "https://sinhala.adaderana.lk/news.php?nid=91261", "Category": null, "Parent URL": null}