{"Source": "Adaderana", "Timestamp": "December 7, 2010 11:05 am", "Headline": "බ්‍රිතාන්‍යයේදී ශ්‍රී ලංකා රජයට එරෙහි කුමන්ත්‍රණයක් සිදුවුණේ නෑ", "News Content": "බ්‍රිතාන්‍ය පාර්ලිමේන්තුවේදී ශ්‍රී ලංකාව සම්බන්ධව පැවති රැස්වීමේදී ශ්‍රී ලංකා රජයට එරෙහිව කුමන්ත්‍රණයක් ක්‍රියාත්මක වී යැයි පවසන ප්‍රකාශ එම රැස්වීමේ සංවිධායකවරුන් විසින් ප්‍රතික්ෂේප කර තිබේ. එම රැස්වීමේදී එවැනි කුමන්ත්‍රණයක් සිදුනොවූ බව එම රැස්වීමේ කැඳවුම්කරු, මෙඩ්වේ හි හිටපු නගරාධිපති ඩයි ලියනගේ මහතා විදෙස් මාධ්‍ය වෙත අදහස් දක්වමින් සඳහන් කර තිබේ. බ්‍රිතාන්‍ය පාර්ලිමේන්තු පරිශ්‍රයේදී ශ්‍රී ලංකාවේ විපක්ෂ දේශපාලඥයින් පිරිසක් හා එල්. ටී. ටී. ඊ ත්‍රස්තවාදීන් පිරිසක් එක්ව ශ්‍රී ලංකා රජයට එරෙහිව කුමන්ත්‍රණයක් සිදුකළ බවට ශ්‍රී ලංකා රජය සිදුකරන චෝදනා සම්බන්ධව අදහස් දක්වමින් ඒ මහතා මේ බව ප්‍රකාශ කර ඇත. සිංහල, ද්‍රවිඩ හා මුස්ලිම් ජනතාවගේ එකමුතුබව අරමුණු කරගනිමින් පවත්වන ලද රැස්වීමේ මාලාවේ හයවන රැස්වීම ලෙස මෙම රැස්වීම පැවැත්වූ බව ලියනගේ මහතා පෙන්වා දී තිබේ. පසුගිය නොවැම්බර් 25 වන දින පවත්වන ලද මෙම රැස්වීමේ සාකච්ඡා සඳහා විපක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන සහ වමේ දේශපාලඥයකු වන ආචාර්ය වික්‍රමබාහු කරුණාරත්න යන මහත්වරුන්ගේ ප්‍රධානත්වයෙන් පැවැත්වූ බව ද සඳහන්ය. මෙම රැස්වීම නැවත පදිංචිකිරීම් හා පුනරුත්ථාපන කටයුතු අරමුණු කරගනිමින් පැවැත්වූ බවත්, එහිදී උතුරේ වත්මන් තත්ත්වය පිළිබඳව ඉදිරිපත් වූ ඇතැම් අදහස් පිළිබඳව ශ්‍රී ලංකා රජයට සහය දක්වන පිරිස් වල විරෝධතාවයක් මතුවූ බව ද ලියනගේ මහතා අවධාරණය කළ බව ද විදෙස් මාධ්‍ය වාර්තා කරයි. දොස්තර ජයලත් ජයවර්ධන මහතා සහ ආචාර්ය වික්‍රමබාහු කරුණාරත්න මහතා එක්ව බ්‍රිතාන්‍යයේදී එල්. ටී. ටී. ඊ ත්‍රස්තවාදීන් හා එක්ව ශ්‍රී ලංකා රජයට එරෙහි තුමන්ත්‍රණ සිදුකළ බවට පසුගියදා ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා චෝදනා කරනු ලැබීය.", "URL": "https://sinhala.adaderana.lk/news.php?nid=12664", "Category": null, "Parent URL": null}