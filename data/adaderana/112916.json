{"Source": "Adaderana", "Timestamp": "June 28, 2019 09:25 am", "Headline": "ටියුනිස් අගනුවරට මරාගෙන මැරෙන බෝම්බ ප්‍රහාර දෙකක්", "News Content": "ටියුනිසියාවේ ටියුනිස් අගනුවරට එල්ල වූ මරාගෙන මැරෙන බෝම්බ ප්‍රහාර දෙකකින් පොලිස් නිලධාරියෙක් මියගොස් තවත් කිහිපදෙනෙකු තුවාල ලබා ඇත. මේ අතර ප්‍රහාර එල්ල වූ දිනයේදීම ටියුනීසියා ජනාධිපති බෙජී කේඩ් එසෙබ්සි අසාධ්‍ය තත්ත්වයෙන් රෝහල්ගත කිරීමට පියවර ගෙන තිබුණි. ඔහු බලයේ සිටින ලොව වයස්ගතම ජනාධිපතිවරයා ලෙස සැලකෙයි. ටියුනීසියාවේ ටියුනිස් අගනුවර ස්ථාන දෙකකදී ආරක්ෂක අංශ සාමාජිකයින් ඉලක්ක කර මරාගෙන මැරෙන බෝමබකරුවන් දෙදෙනෙක් මෙම ප්‍රහාර එල්ල කළේය. ටියුනීස් අගනුවර ප්‍රධාන වීථිවල මුර සංචාරයේ නිරත පොලිස් නිලධාරීන් එක් බෝම්බකරුවෙකුගේ ඉල්ලකය වී ඇති බව එරට අභ්‍යන්තර කටයුතු බාර අමාත්‍යංශය පවසයි. මේ අතර ඊට ආසන්න ප්‍රදේශයකදී සෙසු ප්‍රහාරය එල්ල වී තිබුණි. විදෙස් මාධ්‍ය වාර්තා කළේ ප්‍රහාරයේ වගකීම අයි එස් ත්‍රස්ත සංවිධානය විසින් භාරගෙන ඇති බවයි. මෑත වසරවලදී, ටියුනීසියාව ඉස්ලාම් අන්තවාදීන්ගේ ප්‍රහාරවලින් හා ආර්ථික ගැටලුවලින් පීඩා විඳින අතර විරැකියාව නිරන්තර ගැටලුවක් බවට පත්ව ඇති බව විදෙස් වාර්තා සඳහන් කළේය. මේ අතර ප්‍රහාර එල්ල වූ දිනයේදීම ටියුනීසියා ජනාධිපති බෙජී කේඩ් එසෙබ්සි (Beji Caid Essebsi) රෝහල්ගත කිරීමට පියවර ගෙන ඇත. ඔහුගේ සෞඛ්‍ය තත්ත්වය බරපතළ අන්දමින් පිරිහී ඇති බව වාර්තා වෙයි. 92 හැවිරිදි එසෙබ්සි බලයේ සිටින ලොව වයස්ගතම ජනාධිපතිවරයා ලෙස සැලකෙයි. ඔහු පසුගිය සතියේදීත් රෝහල්ගතව ප්‍රතිකාර ලබා ඇති බව වාර්තා වුණි. කෙසේ වෙතත් ඔහුගේ සෞඛ්‍යය තත්ත්වය පිළිබඳව වැඩිදුර තොරතුරු වාර්තා වන්නේ නැත. ජනතාව ජනාධිපතිවරයාගේ තත්ත්වය සම්බන්ධයෙන් සාවද්‍ය තොරතුරු ප්‍රචාරය කිරීම නතර කළ යුතු බව එරට අගමැතිවරයා අවධාරණය කළේය. මේ අතර ඔහු මියගිය බවටත් වාර්තා පළ වී ඇති බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=112916", "Category": null, "Parent URL": null}