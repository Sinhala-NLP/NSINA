{"Source": "Adaderana", "Timestamp": "August 25, 2018 04:48 pm", "Headline": "අමෙරිකාවේ විශ්වාසය පළුදු වෙලා", "News Content": "උතුරු කොරියාව සිය න්‍යෂ්ටික වැඩපිළිවෙල අත්හිටුවා නැති බවට මෑතකදී පළවූ වූ වාර්තා කිහිපයක් ඔවුන් පිළිබඳව අමෙරිකාවේ විශ්වාසය පළුදු වීමට හේතු වී ඇත. එමෙන්ම උතුරු කොරියාවට සැළකිය යුතු මට්ටමේ පීඩනයක් එල්ල නොකරන බවට අමෙරිකාව චීනයටද චෝදනා එල්ල කරනවා. අමෙරිකානු රාජ්‍ය ලේකම් මයික් පොම්පියෝගේ උතුරු කොරියානු සංචාරය අවලංගු කිරීමට ජනාධිපති ඩොනල්ඩ් ට්‍රම්ප් පියවර ගෙන තිබෙනවා. න්‍යෂ්ටික අවිහරණය සම්බන්ධයෙන් උතුරු කොරියාව සැළකිය යුතු මට්ටමේ ප්‍රගතියක් පෙන්නුම් නොකිරීම එම සංචාරය අවලංගු කිරීමට හේතු වී ඇති බව සඳහන් . පසුගිය ජූනි මාසයේදී උතුරු කොරියානු නායකයා සමඟ පැවති හමුවෙන් අනතුරුව අමෙරිකානු ජනාධිපතිවරයා ප්‍රකාශ කළේ උතුරු කොරියාවෙන් අමෙරිකාවට තවදුරටත් න්‍යෂ්ටික තර්ජනයක් නොමැති බවයි. කෙසේ වෙතත් මෑතකදී නිකුත් වූ වාර්තා කිහිපයකින් උතුරු කොරියාව ප්‍රතිඥාදුන් ආකාරයෙන් සිය න්‍යෂ්ටික පහසුකම් විනාශ කර දැමීමට අපොහොසත් වී ඇති බව අනාවරණය කරයි. නිර්නාමික අමෙරිකානු නිලධාරීන් උපුටා දක්වමින් වොෂින්ටන් පෝස්ට් පුවත්පත මෑතකදී උතුරු කොරියාව නව අන්තර්මහද්වීපික බැලස්ටික් මිසයිලයක් නිර්මාණය කරමින් සිටින බවට තොරතුරු වාර්තා කළේය. න්‍යෂ්ටික පාලනය පිළිබඳ එක්සත් ජාතීන්ගේ ආයතනයද උතුරු කොරියාව සිය වැඩපිළිවෙල අත්හිටුවා නැති බව පවසයි. මයික් පොම්පියෝ උතුරු කොරියාව සඳහා පත්කල සිය විශේෂ නියෝජිතයා සමඟ ලබන සතියේදී උතුරු කොරියාවේ සංචාරය කිරීමට නියමිතව තිබුණේ සිව්වන වරට බව විදෙස් වාර්තාවල සඳහන් වේ.", "URL": "https://sinhala.adaderana.lk/news.php?nid=95010", "Category": null, "Parent URL": null}