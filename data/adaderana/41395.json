{"Source": "Adaderana", "Timestamp": "February 26, 2014 01:53 pm", "Headline": "එජනිස  මහලේකම්වරයාගේ ප්‍රකාශයට කැෆේ  අප්‍රසාදය ", "News Content": "මැතිවරණ නීති උල්ලංඝණය වීම සම්බන්ධයෙන් එක්සත් ජනතා නිදහස් සන්ධාන මහලේකම් අමාත්‍ය සුසිල් ප්‍රේම ජයන්ත මහතා මාධ්‍ය හමුවකදී කර ඇති ප්‍රකාශය සම්බන්ධයෙන් කැෆේ සංවිධානය අප්‍රසාදය පලකර සිටියි. මැතිවරණ නීති උල්ලංඝණය වන බවට චෝදනා එල්ල වන නමුත් මනාප අංකය ප්‍රදර්ශනය නොකර මැතිවරණ කරන්නේ කෙසේදැයි අමාත්‍යවරයා පසුගිය දිනෙක මෙහිදී විමසා තිබේ. මෙම ප්‍රකාශය මැතවරණ නීති උල්ලංඝණය කිරීම සාධාරණීයකරණය කිරීමක් සහ එම නීති කඩකිරීමට අනුබලදීමක් ලෙස කැෆේ සංවිධානය හඳුන්වයි. එමෙන්ම මෙම ප්‍රකාශය බරපතළ ලෙස මැතිවරණ නීති උල්ලංඝණය කරමින් මැතිවරණ ක්‍රියාවලියේ නියැළෙන එක්සත් ජනතා නිදහස් සන්ධාන අපේක්ෂකයින්ගේ නීති විරෝධී ක්‍රියාකාරකම් සෘජු ලෙසම අනුමත කිරීමකි. මැතිවරණයට තරඟ කරන අනෙකුත් දේශපාලන පක්ෂ වෙත ද මැතිවරණ නීතිය නොතකා කටයුතු කිරීමට දිරිදීමක් ලෙස සඳහන් කරමින් කැෆේ සංවිධානය අමාත්‍ය සුසිල් ප්‍රේම ජයන්ත මහතා වෙත අද (26 ) පෙරවරුවේ ලිපියක් යොමු කරනු ලැබිණි. එකී ලිපිය පහත පරිදිය. 2014 පෙබරවාරි 25 වනදා. ගරු අමාත්‍ය සුසිල් ප්‍රේමජයන්ත මහතා, මහලේකම්, එක්සත් ජනතා නිදහස් සන්ධානය 301,ටී . බී ජයා මාවත, කොළඹ 10. මහත්මයාණෙනි, මැතිවරණ නීති උල්ලංගණය කිරීමට අනුබල දෙන ප්‍රකාශය සම්බන්ධයෙන් අසතුට පලකිරීමයි. 2014 පෙබරවාරි 23 වන දින ශ්‍රීලංකා නිදහස් පක්ෂ මුලස්ථානයේ පැවති මාධ්‍ය හමුවේදී ඔබතුමන් සිදුකළ ප්‍රකාශයක් සම්බන්ධයෙන් (පළ වූ මාධ්‍ය වාර්තා පිළිබඳව) කැෆේ සංවිධානයේ අවධානය යොමු වී ඇත. එහි දී මාධ්‍ය වාර්තා අනුව ඔබ විමසා ඇත්තේ “මැතිවරණ නීති උල්ලංඝණය වන බවට චෝදනා එල්ල වන නමුත් නමත් මනාප අංකයත් ප්‍රදර්ශණය නොකර මැතිවරණයක් කරන්නේ කෙසේද ? යන්නයි. එමෙන්ම නීති විරෝධී මැතිවරණ ප්‍රචාරණ කටයුතු වත්මන් මැතිවරණ ක්‍රමය නිසා ඇතිවු බව දක්වමින් ඔබ විසින් මැතිවරණ නීති උල්ලංඝණය කිරීම සාධාරණීකරණය කොට තිබේ. එක්සත් ජනතා නිදහස් සන්ධානයේ මහ ලේකම්වරයා වශයෙන් කටයුතු කරමින් ඔබ සිදුකළ මෙම ප්‍රකාශය ඒ නිසාම මෙරට ප්‍රධානතම දේශපාලන පක්ෂය නිල ස්ථාවරය ලෙස පෙනී යන්නේය. රටක බලපැවැත්වෙන නීතිය පිළිබද පුද්ගල විවේචන පැවතිය හැකි නමුත් මැතිවරණයක් කැඳවීමෙන් පසුව ඒ වන විට බලපැවැත්වෙන නීතියට අනුව කටයුතු කිරීම දේශපාලන පක්ෂ ඇතුළු සියළු පාර්ශයන්ගේ වගකීමකි. එබැවින් මෙම ප්‍රකාශය බරපතළ ලෙස මැතිවරණ නීති උල්ලංඝණය කරමින් මැතිවරණ ක්‍රියාවලියේ නියැලෙන එක්සත් ජනතා නිදහස් සන්ධාන අපේක්ෂකයින්ගේ නීති විරෝධී ක්‍රියාකාරකම් සෘජු ලෙසම අනුමත කිරීමකි. මැතිවරණයට තරඟ කරන අනෙකුත් දේශපාලන පක්ෂ වෙත ද මැතිවරණ නීතිය නොතකා කටයුතු කිරීමට දිරිදීමකි. එමෙන්ම පාර්ලිමේන්තුව සම්මත කොට ඇති නීති උල්ලංඝණය කිරීම යුක්ති සහගත කිරීමකි. වර්තමානයේ බල පැවැත්වෙන මැතිවරන නීතිය යල්පැනගිය අදට නොගැලපෙන එකක් බව කැෆේ සංවිධානය නොයෙක්වර පෙන්වා දී ඇති අතර අපගේ වාර්තා මගින්ද නිරන්තයෙන් අවධාරණය කළ කරුණකි. නමුත් ශිෂ්ට සම්පන්න රටක නීති ගරුක පුරවැසියන් ලෙස අපට රටේ බල පැවැත්වෙන නීතිය අනුව කටයුතු කිරීමට සිදුව තිබේ. අනෙක් අතට යල් පැනගිය නීති වෙනස් කිරීම පාර්ලිමේන්තුවට ඇති බලයකි. පාර්ලිමේන්තු මන්ත්‍රීවරයෙකු ලෙස ද, පක්ෂ මහලේකම්වරයෙකු ලෙස ද ඔබ තුමන් ද ඇතුළු මහජන නියෝජිතයින් සිදු කළ යුත්තේ යල් පැන ගිය නීති යාවත් කාලීන කිරීම මිස තමන් නියෝජනය කරන දේශපාලන පක්ෂයට වාසි සහගත ලෙස මැතිවරණ නීති උල්ලංඝණය කිරීම සඳහා අපේක්ෂකයින් දිරිගැන්වීම නොවේ. මැතිවරණ නීති උල්ලංඝණය කිරීම දිරිගන්වන ඔබගේ ප්‍රකාශය පිළිබඳ කැෆේ සංවිධානය නොසතුට සහ අප්‍රසාදය මෙයින් පළ කර සිටිමි. මීට විශ්වාසී කීර්ති තෙන්නකෝන් විධායක අධ්‍යක්ෂ - කැෆේ සංවිධානය", "URL": "https://sinhala.adaderana.lk/news.php?nid=41395", "Category": null, "Parent URL": null}