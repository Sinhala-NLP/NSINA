{"Source": "Adaderana", "Timestamp": "March 29, 2016 04:29 pm", "Headline": "උත්සව‍ සමයේ කළු කඩ මුදලාලිලාට වැඩ වරදියි", "News Content": "එළඹෙන උත්සව සමයේ දී පාරිභෝගිකයින්ට වෙළඳපොළේ දී සිදුවිය හැකි අසාධාරණකම් වැළැක්වීම සහ ඇති විය හැකි ගැටලු මගහරවා ගැනීම සඳහා පාරිභෝගික කටයුතු පිළිබඳ අධිකාරිය විසින් විශේෂ වැඩපිළිවෙළක් ක්‍රියාත්මක කර තිබේ. පසුගිය 21 වැනිදා ආරම්භ වු මෙම වැඩපිළිවෙ‍ළ අප්‍රේල් මස 11 වන දින දක්වා ක්‍රියාත්මක කරන බව පාරිභෝගික අධිකාරිය සඳහන් කළේය. දිවයිනේ සියලුම දිස්ත්‍රික්කවල විමර්ශන නිලධාරීන් සහ අනෙකුත් නිලධාරීන් සමග එක්ව මෙම වැඩපිළිවෙළ ක්‍රියාත්මක කරන අතර තොග අලෙවිසැල් සිල්ලර අලෙවිසැල් සහ ගබඩා ආශ්‍රිතව වැටලීම් සිදුකරන බව පාරිභෝගික අධිකාරිය පැවසුවේය. වංචනික වෙළෙඳුන්ට පාරිභෝගික ජනතාව හසුවීම වැළැක්වීම සඳහා පාරිභෝගිකයින් සතු අයිතීන් හා වගකීම් පිළිබඳ දැනුම්වත් කිරීම ද එහිදී සිදුකිරීමට නියමිත බව සඳහන්ය.එමෙන්ම උත්සව සමයේ දී මිලදි ගන්නා භාණ්ඩ සම්බන්ධයෙන් 0117 755 481 යන දුරකථන අංකය ඔස්සේ පාරිභෝගිකයින්ට පැමිණිලි ඉදිරිපත් කළ හැකි බව ද පාරිභෝගික අධිකාරිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=58720", "Category": null, "Parent URL": null}