{"Source": "Adaderana", "Timestamp": "September 18, 2013 02:35 pm", "Headline": "ලබන මාසයේ මදුරු මර්දන සතියක්", "News Content": "මෙම වසරේ දෙවන ජාතික මදුරු මර්දන සතිය ඔක්තෝම්බර් මස 07 වන දින සිට 13 වන දින දක්වා ක්‍රියාත්මක කිරීමට සෞඛ්‍ය අමාත්‍යංශය තීරණය කර තිබේ. සෑම වසරකම ප්‍රධාන වර්ෂා කාල 02 වන ඊසාන දිග මෝසම් වර්ෂාව සහ නිරිත දිග මෝසම් වර්ෂාව ඉලක්ක කර ගනිමින් ප්‍රධාන මදුරු මර්දන සති 02ක් ප්‍රකාශයට පත් කරන අතර මදුරු ඝණත්වය ඉහළ යන අවස්ථාවේ දී මදුරු මර්දන විශේෂ සති ක්‍රියාත්මක කිරීමට සෞඛ්‍ය අමාත්‍යංශය පියවර ගෙන ඇත. මේ දින වල සක්‍රීයව පවතින වර්ෂා සහිත කාලගුණ තත්ත්වය මෙන්ම ඔක්තෝම්බර් මාසයේ සිට ක්‍රියාත්මක ඊසානදිග මෝසම් වර්ෂාව හේතුවෙන් ද මදුරු ඝණත්වය ඉහළයාමේ අවධානමක් පවතියි. එමෙන්ම මදුරුවන් ආශ්‍රිතව බෝවිය හැකි රෝග ව්‍යාප්ත වීමේ අවධානමක් පවතින බව සෞඛ්‍ය අමාත්‍යංශය පැවසීය‍‍. මෙම තත්ත්වය සැලකිල්ලට ගනිමින් මහජනතාව තුළ මදුරු මර්දනය සම්බන්ධ වැඩපිළිවෙළ ක්‍රියාත්මක කිරීමට උනන්දුවක් ඇති කිරීම සඳහාත් මදුරුවන් බෝ විය හැකි ස්ථාන සොයා ඒවා විනාශ කිරීමට සහ ඉවත් කිරීම සඳහාත් ජාතික මදුරු මර්දන සතියක් ක්‍රියාත්මක කිරීමට තිරණය කළ බව සෞඛ්‍ය අමාත්‍යංශය ප්‍රකාශ කළේය.", "URL": "https://sinhala.adaderana.lk/news.php?nid=37503", "Category": null, "Parent URL": null}