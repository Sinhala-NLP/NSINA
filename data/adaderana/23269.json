{"Source": "Adaderana", "Timestamp": "April 3, 2012 10:33 pm", "Headline": " ලක්ෂයක අල්ලස් ගනිද්දී කම්කරු නිලධාරියා දැලේ", "News Content": "කොළඹ කම්කරු දෙපාර්තමේන්තුවේ ප්‍රධාන කම්කරු නිලධාරියකු අල්ලස් හෝ දූෂණ වංචා විමර්ශන දෙපාර්තමේන්තුව විසින් අත්අඩංගුවට ගෙන තිබේ. මෙසේ අත්අඩංගුවට පත්ව ඇත්තේ දකුණු කොළඹ ප්‍රධාන කම්කරු නිලධාරිවරයා බව අල්ලස් හෝ දූෂණ වංචා විමර්ශන දෙපාර්තමේන්තුව කියා සිටියි. පුද්ගලික ආයතන හිමිකරුවකුට එරෙහිව නඩු නොපැවරීම සඳහා රුපියල් ලක්ෂයක අල්ලස් මුදලක් මෙම කම්කරු නිලධාරියා විසින් ඉල්ලා තිබේ. වත්තල ප්‍රදේශයේදී අදාළ අල්ලස් මුදල ලබා ගනිද්දී අද පස්වරුවේ මෙම නිලධාරියා අත්අඩංගුවට ගත් බවත්,මොහු හෙට දිනයේ අධිකරණයට ඉදිරිපත් කරන බවත් අල්ලස් හෝ දූෂණ වංචා විමර්ශන දෙපාර්තමේන්තුව වැඩිදුරටත් කියා සිටියි.", "URL": "https://sinhala.adaderana.lk/news.php?nid=23269", "Category": null, "Parent URL": null}