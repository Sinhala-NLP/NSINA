{"Source": "Adaderana", "Timestamp": "April 15, 2013 12:52 pm", "Headline": "ධාවන තරඟයෙන්ම ජීවිතයට සමුදෙයි", "News Content": "රඹුක්කන, බතමුරේ ප්‍රදේශයේ පැවති මාර්ග ධාවන තරඟයකට සහභාගී වෙමින් සිටි පුද්ගලයෙකු මියගොස් තිබේ. අවුරුදු උත්සවයකට සමගාමීව සංවිධානය කර තිබූ මාර්ග ධාවන තරඟයක් අතරතුර මෙම අනතුර සිදුව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. මෙම මාර්ග ධාවන තරඟය ප්‍රවීණයන්ගේ මාර්ග ධාවන තරඟය ලෙස සංවිධානය කර තිබූ බව සඳහන්ය. කිලෝ මීටර් 7 ක දුර ප්‍රමාණයකින් යුත් මෙම තරඟයට සහභාගී වූ 70 හැවිරිදි පුද්ගලයෙකු එක්වරම බිම ඇද වැටී ඇති අතර ඔහු ප්‍රතිකාර සඳහා රඹුක්කන රෝහලට ඇතුළත් කර තිබේ. එහිදී රෝහලේ ප්‍රතිකාර ලබමින් සිටිය දී මොහු මියගොස් ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. රඹුක්කන පොලීසිය මේ සම්බන්ධයෙන් වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=33276", "Category": null, "Parent URL": null}