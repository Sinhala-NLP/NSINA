{"Source": "Adaderana", "Timestamp": "October 18, 2011 09:57 pm", "Headline": "විපක්ෂ නායක රනිල්ගේ ප්‍රකාශය හාස්‍යජනකයි", "News Content": "වත්මන් ආණ්ඩුව ගෙදර යවනු ලබන සටනේ ආරම්භයට කොළඹ ඡන්දදායකයන් මුලපුරා ඇතැයි රනිල් වික‍්‍රමසිංහ මහතා විසින් කර ඇති ප‍්‍රකාශය හාස්‍යජනක බව එක්සත් ජනතා නිදහස් සන්ධානයේ මහ ලේකම්,ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා පවසයි. අමාත්‍යවරයා විසින් නිකුත් කරන ලද නිවේදනයක මේ බව සඳහන් වේ. එකී නිවේදනය පහත පරිදිය. 2011.10.08 දින පැවැති පළාත් පාලන මැතිවරණයෙන් කොළඹ මහනගර සභාව ජයග‍්‍රහණය කිරීමට නොහැකිවුව ද එක්සත් ජනතා නිදහස් සන්ධානය එතෙක් එක්සත් ජාතික පක්‍ෂය සතුව තිබූ මහනුවර, නුවරඑළිය, දෙහිවල-ගල්කිස්ස, කොළොන්නාව යන පළාත් පාලන ආයතන ඇතුළුව මැතිවරණය පැවති ආයතන 23 න් 21 ක් එක්සත් ජනතා නිදහස් සන්ධානය ජයග‍්‍රහණය කිරීම තුළින් රජයේ ජනප‍්‍රියත්වය ස්ථාවර බවට පත් වී ඇති බවට තහවුරු වේ. මෙවර පළාත් පාලන මැතිවරණයේදී කොළඹ නගරයේ සිටින බුද්ධිමත් ඡන්ද දායකයින් ආණ්ඩුවට නිසි පිළිතුරු දී ඇතැයි විපක්‍ෂ නායක රනිල් වික‍්‍රමසිංහ මහතා ප‍්‍රකාශ කර තිබූ අතර,කොළඹ නගරය සම්බන්ධයෙන් සන්ධාන රජයේ තර්ක විතර්ක කොළඹ ජනතාව මෙවර මැතිවරණයේ දී ප‍්‍රතික්ෂේප කර ඇතැයි එක්සත් ජාතික පක්‍ෂ නියෝජ්‍ය නායක සජිත් පේ‍්‍රමදාස මහතා ප‍්‍රකාශ කර තිබුණි. එහෙත් කොළඹ මහනගර සභා බල ප‍්‍රදේශය තුළ එක්සත් ජනතා නිදහස් සන්ධානයේ ජනතා ජනප‍්‍රියතාවය වර්ධනය කරගෙන ඇති බව පැවැති සෑම මැතිවරණයකදීම තහවුරු කර ඇත. ඒ අනුව කොළඹ බුද්ධිමත් ජනතාව යම් පණිවිඩයක් දී ඇත්තේ එක්සත් ජනතා නිදහස් සන්ධානයට නොව එක්සත් ජාතික පක්‍ෂයට බව පැහැදිලි වේ. එක්සත් ජාතික පක්‍ෂ නියෝජ්‍ය නායක සජිත් පේ‍්‍රමදාස මහතා නියෝජනය කරන හම්බන්තොට දිස්ත‍්‍රික්කයේ එකදු පළාත් පාලන ආයතනයක්වත් ජයගැනීමට එක්සත් ජාතික පක්‍ෂයට නොහැකි විය. හම්බන්තොට මහනගර සභාව ඇතුළු සියලූම පළාත් පාලන ආයතනවල බලය එක්සත් ජනතා නිදහස් සන්ධානයට හිමිව ඇත. 2006 වර්ෂයේ දී පැවැති කොළඹ මහනගර සභා මැතිවරණයේ දී එක්සත් ජනතා නිදහස් සන්ධානය ඡන්ද 57,158 ක් ලබාගන්නා විට මෙවර එය ඡන්ද 77,084 ක් වැඩිකර ඇත. එමෙන්ම පසුගිය පාර්ලිමේන්තු මැතිවරණයේ දී කොළඹ මහනගර සභා බල ප‍්‍රදේශය තුළ එක්සත් ජාතික පක්‍ෂයට සාපේක්‍ෂව එක්සත් ජනතා නිදහස් සන්ධානයේ ඡන්ද පරතරය ඡන්ද 60,000 ක් වුව ද මෙවර පැවති පළාත් පාලන මැතිවරණයේ දී එක්සත් ජනතා නිදහස් සන්ධානය එම පරතරය ඡන්ද 24,000 ක් දක්වා අඩුකර ගෙන ඇත. එක්සත් ජාතික පක්‍ෂ ඡන්ද ප‍්‍රතිශතය සියයට 43 ක් දක්වා පහල බැස ඇති අතර කොළඹ මහනගර සභා මැතිවරණයේදී ලබාගතහැකි වූයේ මන්ත‍්‍රිධූර 24 ක් පමණි. එමනිසා කොළඹ මහනගර සභා මැතිවරණයේ දී එක්සත් ජාතික පක්‍ෂය සුළුතරය වන අතර විපක්‍ෂය බහුතරය වේ.එමෙන්ම එක්සත් ජාතික පක්‍ෂය 2002 වර්ෂයේ දී කොළඹ මහනගර සභාව සඳහා ඡන්ද 136,845 ක් ලබාගෙන ආසන 32 ක් ජයග‍්‍රහණය කළ ද මෙවර ඔවුන්ට ලබාගත හැකි වූයේ ඡන්ද 101,920 කි.ආසන 24 කි. එහෙත් එක්සත් ජනතා නිදහස් සන්ධාන රජය පොදුජන එක්සත් පෙරමුණ ලෙස 2002 වර්ෂයේ දී පැවැති පළාත් පාලන මැතිවරණයෙන් ඡන්ද 38,002 ක් ලබාගෙන ආසන 08 ක් හිමිකර ගත් අතර මෙවර ඡන්ද 77,089 ක් ලබාගෙන ආසන 16 ක් හිමිකර ගැනීමට සමත් විය. කොළඹ මහනගර සභාවේ ඡන්ද ප‍්‍රතිඵල එම මහනගර සභාවටම ආවේණික වූ කාරණයක් මිස එය රටේම ජනමතය නොවේ. කොළඹ මහනගර සභා ජයග‍්‍රහණය විපක්‍ෂ නායක රනිල් වික‍්‍රමසිංහ මහතාගේ ජයග‍්‍රහණයක් නොවේ යැයි එක්සත් ජාතික පක්‍ෂ දකුණු පළාත් මන්ත‍්‍රි මෛත‍්‍රී ගුණරත්න මහතා ප‍්‍රකාශ කර තිබුණි. කොළඹ ජයග‍්‍රහණය පිළිබඳව මහත් උද්දාමයට පත් එක්සත් ජාතික පක්‍ෂය මෙවර පළාත් පාලන මැතිවරණයේ දී පරාජය වූ ආයතනවල වගකීම භාරගන්නේ ද? 2006 වර්ෂයේ පළාත් පාලන මැතිවරණයේ දී පළාත් පාලන ආයතන 40 ක බලය ලබාගත් එක්සත් ජාතික පක්‍ෂයට මෙවර ලැබී ඇත්තේ ආයතන 10 කි. පළාත් පාලන මැතිවරණයේ සමස්ථ ප‍්‍රතිඵල මත එක්සත් ජනතා නිදහස් සන්ධානය සියයට 56 ක ඡන්ද ප‍්‍රතිශතයක් ලබාගන්නා විට එක්සත් ජාතික පක්‍ෂය ලබාගෙන ඇත්තේ සියයට 32 ක ඡන්ද ප‍්‍රතිශතයකි. පළාත් පාලන ආයතන 322 ක් සඳහා පැවති මැතිවරණයේදී එක්සත් ජාතික පක්‍ෂයට ආයතන 10 ක බලය හිමිවන විට එක්සත් ජනතා නිදහස් සන්ධානයට ආයතන 271 ක් ජයග‍්‍රහණය කිරීමට හැකිවිය. ඒ තුළින් මුළු රටේම ජනමතය පිළිබඳව ඕනෑම අයෙකුට අවබෝධයක් ලබාගත හැකිය. දීර්ඝ කාලයක් එක්සත් ජාතික පක්‍ෂ පාලනය යටතේ පැවැති පළාත් පාලන ආයතන රාශියක් ද මෙවර පළාත් පාලන මැතිවරණයේ දී එක්සත් ජනතා නිදහස් සන්ධානය ජයගත්තේය. ඒ අනුව වසර 34 ක් එක්සත් ජාතික පක්‍ෂ පාලනයේ පැවැති නුවරඑළිය මහනගර සභාව, වසර 58 ක් එක්සත් ජාතික පක්‍ෂ පාලනයේ පැවැති මහනුවර මහනගර සභාව හා මහනුවර කඩවස්සතර ගඟවටකොරළේ ප‍්‍රාදේශීය සභාව, වසර 33 ක් එක්සත් ජාතික පක්‍ෂ පාලනයේ පැවැති කොළොන්නාව මහනගර සභාව මෙන්ම එක්සත් ජාතික පක්‍ෂ පාලනය යටතේ පැවැති දෙහිවල- ගල්කිස්ස මහනගර සභාව මෙවර එක්සත් ජනතා නිදහස් සන්ධානය ජයගත්තේය. එමෙන්ම සියයට 74.8 ක ඉහළ ඡන්ද ප‍්‍රතිශතයක් ගම්පහ මහනගර සභාව සඳහා එක්සත් ජනතා නිදහස් සන්ධානය ලබාගෙන ඇත. ඉතිහාසයේ කවරදාකටත් වඩා මෙවර පැවැති පළාත් පාලන මැතිවරණයෙන් එක්සත් ජනතා නිදහස් සන්ධානය ජයග‍්‍රහණයක් ලබාගෙන ඇති අතර, කොළඹ මහනගර සභාව පරාජය වීමෙන් සන්ධාන ආණ්ඩුවේ කඩාවැටීම් ආරම්භ වී ඇතැයි එක්සත් ජතික පක්‍ෂය මතුකරන අදහස මෙම ජයග‍්‍රහණවලින් ප‍්‍රතික්ෂේප කර ඇත. මෙම පළාත් පාලන මැතිවරණවලදී, 2009 වර්ෂයේ ජනාධිපතිවරණයේ දී, 2010 මහමැතිවරණයේ ඡන්ද පදනම එක්සත් ජනතා නිදහස් සන්ධානය රැකගෙන ඇති අතර එක්සත් ජාතික පක්‍ෂ ඡන්ද පදනම පහත වැටී ඇත. එමනිසා දේශපාලන පක්‍ෂයක් ලෙස එක්සත් ජාතික පක්‍ෂයේ කඩාවැටීම සිදුවී ඇතැත් සන්ධාන ඡන්ද පදනම ස්ථාවර වී ඇති බව මෙම මැතිවරණවලින් පැහැදිළි වේ. එක්සත් ජාතික පක්‍ෂය දීර්ඝ කාලයක් බලය තහවුරු කරගෙන සිටි පළාත් පාලන ආයතන මෙවර එක්සත් ජනතා නිදහස් සන්ධානය ජයග‍්‍රහණය කිරීමෙන් හා සාම්ප‍්‍රදායිකව එක්සත් ජාතික පක්‍ෂය ජයගන්නා කොළඹ මහනගර සභාව බල ප‍්‍රදේශය තුළ එක්සත් ජනතා නිදහස් සන්ධානයේ ඡන්ද ප‍්‍රතිශතය ඉහළ යාම තූළින් ජනතා ජනප‍්‍රියතාව සන්ධානය වර්ධනය කරගෙන ඇති අයුරුත් එක්සත් ජාතකි පක්‍ෂයේ ජනපිය‍්‍ර තාව පහලට ගොස් ඇති අයුරුත් මැනවින් පැහැදිලි වේ. එසේ හෙයින් වත්මන් ආණ්ඩුව අවසානය කරාගෙන යනු ලබන සටනේ ආරම්භයට කොළඹ ඡන්දදායකයන් මුලපුරා ඇතැයි විපක්‍ෂ නායක රනිල් වික‍්‍රමසිංහ මහතා කරන ප‍්‍රකාශය හාස්‍යජනකය.", "URL": "https://sinhala.adaderana.lk/news.php?nid=19439", "Category": null, "Parent URL": null}