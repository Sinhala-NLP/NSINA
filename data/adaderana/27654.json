{"Source": "Adaderana", "Timestamp": "September 22, 2012 08:16 pm", "Headline": "මව්බිමේදී දකුණු අප්‍රිකාව හමුවේ ශ්‍රී ලංකාවට දරුණු පරාජයක්", "News Content": "පන්දුවාර 20/20 ලෝක කුසලාන ක්‍රිකට් තරගාවලියේ අද පැවැති තරගයේදී දකුණු අප්‍රිකාව හමුවේ ශ්‍රී ලංකා කණ්ඩායමට දරුණු පරාජයක් අත්විය. වර්ෂාව හේතුවෙන් එක් කණ්ඩායමකට පන්දුවාර 7ට සීමා වු මෙම තරගයේ කාසියේ වාසිය හිමිකරගත් ශ්‍රී ලංකා කණ්ඩායම පළමුව පන්දුවට පහරදීමේ අවස්ථාව දකුණු අප්‍රිකාවට ලබාදෙන ලදී. ඉන් අනගි ප්‍රතිඵල නෙලාගත් දකුණු අප්‍රිකානු ක්‍රීඩකයින් නියමිත පන්දුවාර 7 අවසානයේදී කඩුලු 4ක් දැවී ලකුණු 78ක් ලබාගත්හ. එම කණ්ඩායම වෙනුවෙන් නායක ඒබි ද ඩිවිලියර්ස් පන්දු 13කදී ලකුණු 30ක් ලබාගත්තේය. පන්දු යැවීමේදි ලසිත් මාලිංග, නුවන් කුලසේකර, රංගන හේරත් හා තිසර පෙරේරා එක් කඩුල්ල බැගින් බිඳ දමන ලදී. පිළිතුරු ඉනිම ආරම්භ කළ ශ්‍රී ලංකා කණ්ඩායමට පන්දුවාර 7 අවසානයේ කඩුලු 5ක් දැවී ලබාගත හැකිවුයේ ලකුණු 46ක් පමණි. ශ්‍රී ලංකා කණ්ඩායමේ ආරම්භය අසාර්ථකවීම ද ඊට බලපෑ ප්‍රධාන හේතුවක් විය. ශ්‍රී ලංකා කණ්ඩායම වෙනුවෙන් කුමාර් සංගක්කාර ලකුණු 13ක්, දිල්ෂාන් මුණවීර ලකුණු 13ක්, ජීවන් මෙන්ඩිස් ලකුණු 7ක්, ලහිරු තිරිමාන්න ලකුණු 5ක්, මහේල ජයවර්ධන ලකුණු 4ක්, තිසර පෙරේරා එක් ලකුණක් ලබාගත් අතර තිලකරත්න දිල්ෂාන් එකදු ලකුණක් හෝ නොලබා දුවද්දී දැවී යාමකට හසුව පිටියෙන් ඉවත්විය. පන්දු යැවීමේදි ඩේල් ස්ටයින් කඩුලු 2ක් බිඳ දැමුවේය. ඒ අනුව මෙම තරගයෙන් දකුණු අප්‍රිකාවට ලකුණු 32ක විශිෂ්ට ජයක් අත්විය. තරගයේ වීරයා සම්මානය දකුණු අප්‍රිකානු කණ්ඩායමේ නායක ඒබි ද ඩිවිලියස්ට හිමිවිය.", "URL": "https://sinhala.adaderana.lk/news.php?nid=27654", "Category": null, "Parent URL": null}