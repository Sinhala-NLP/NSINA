{"Source": "Adaderana", "Timestamp": "November 22, 2018 01:03 pm", "Headline": "තේරීම් කාරක සභාවේ සාමාජික අර්බුදය දුරදිග යන ලකුණු", "News Content": "පාර්ලිමේන්තු තේරීම් කාරක සභාවට එක් එක් පක්ෂ විසින් පත් කරන සාමාජිකයින් සංඛ්‍යාව පිළිබඳ මේ වන විට පක්ෂ විපක්ෂ දේශපාලනඥයින් විවිධ අදහස් පළ කරමින් සිටියි. ආණ්ඩුපක්ෂය නියෝජනය කරන මැති ඇමතිවරුන් පෙන්වා දෙන්නේ සාමාජිකයින් 12 දෙනෙකුගෙන් සමන්විත තේරීම් කාරක සභාවේ බහුතර සාමාජික සංඛ්‍යාවක් සිය පක්ෂයට හිමිවිය යුතු බවයි. තේරීම් කාරක සභාවට පත් කිරීමට ආණ්ඩු පක්ෂයේ සාමාජිකයින් 07 දෙනෙකුගේ නාම ලේඛනයක් ඊයේ(22) දිනයේ සභා නායක දිනේෂ් ගුණවර්ධන මහතා විසින් පාර්ලිමේන්තු මහ ලේකම්වරයා වෙත යොමු කිරීමට පියවර ගනු ලැබුවේය. කෙසේවෙතත් පාර්ලිමේන්තු තේරීම් කාරක සභාවේ බහුතරය සිය පාර්ශවයට ලබාදීමට කථානායකවරයා පියවර ගත යුතු බව එක්සත් ජාතික පක්ෂය ප්‍රමුඛ එක්සත් ජාතික පෙරමුණ පවසයි. එක්සත් ජාතික පෙරමුණ මේ දක්වා තේරීම් කාරක සභාවට සාමාජීකයින් නම් කර නොමැති අතර හෙට දිනයේ එම නම් කිරීම් සිදු කිරීමට ඔවුන් සැලසුම් කර තිබේ. අද දෙරණ කළ විමසීමකදි එක්සත් ජාතික පක්ෂයේ රංජිත් මද්දුමබණ්ඩාර මන්ත්‍රීවරයා පැවැසුවේ පාර්ලිමේන්තුවේ බහුතර මන්ත්‍රීවරු සංඛ්‍යාවකගේ සහය හිමිවන පාර්ශවයට තේරීම් කාරක සභාවේ ද බහුතරය හිමිවිය යුතු බවයි. මේ අතර ගාල්ල ප්‍රදේශයේ පැවැති මාධ්‍ය හමුවකදී එක්සත් ජනතා නිදහස් සන්ධාන පාර්ලිමේන්තු මන්ත්‍රී චන්දිම වීරක්කොඩි මහතා පැවසුවේ පාර්ලිමේන්තුවේ කිසිදු අවස්ථාවක විපක්ෂයේ පාර්ශවයට තේරීම් කාරක සභාවේ බහුතර සාමාජිකයින් සංඛ්‍යාවක් නියෝජනය කිරීමේ අවස්ථාව ලබාදී නොමැති බවයි.", "URL": "https://sinhala.adaderana.lk/news.php?nid=99594", "Category": null, "Parent URL": null}