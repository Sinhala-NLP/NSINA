{"Source": "Adaderana", "Timestamp": "December 31, 2017 10:29 am", "Headline": "මැතිවරණ ක්‍රමය වෙනස්විය යුතුයි", "News Content": "පළාත් පාලන මැතිවරණය පවත්වනු ලබන ක්‍රමවේදය වහාම වෙනස් විය යුතු බව උතුරු පළාත් ප්‍රධාන අමාත්‍ය සී.වී,විග්නේස්වරන් මහතා යාපනයේදී මාධ්‍යවේදීන්ට ප්‍රකාශ කොට තිබේ. දේශපාලන පක්ෂ අතර විවිධ මතභේදයන් හට ගැනීමටත් ඔවුනොවුන් එකිනෙකා කුළල් කා ගැනීමටත් මේ නව මැතිවරණ ක්‍රමය අවස්ථාව සැලසී ඇති බව උතුරු පළාත් ප්‍රධාන අමාත්‍යවරයා සඳහන් කොට තිබේ. මේ නිසා මෙවර පළාත් පාලන මැතිවරණයෙන් පසුව මේ පිළිබඳව රජයේ අවධානය යොමු කරවීමට තමන් සූදානම් බව පවසන ප්‍රධාන අමාත්‍යවරයා මෙම මැතිවරණ ක්‍රමය හේතුවෙන් වැඩි වශයෙන්ම පීඩාවට පත් වන්නේ මේ රටේ සුළු දේශපාලන පක්ෂ බවද පෙන්වා දෙයි. දෙමළ දේශපාලන පක්ෂ හා මුස්ලිම් කුඩා දේශපාලන පක්ෂ වලට නව මැතිවරණ ක්‍රමවේදය මත සන්ධාන ගත නොවී ජයග්‍රණයන් හිමි කරගත නොහැකි බව පවසන ප්‍රධාන අමාත්‍යවරයා මෙසේ සන්ධානගතවීම නිසා මුල් දේශපාලන පක්ෂයේ අභිමානයට හා අනාගතයට විවිධ අයුරින් බලපෑම් එල්ල වන බවද කියා සිටියි. මාධ්‍යවේදීන් යාපනයේදී ප්‍රධාන අමාත්‍යවරයා මෙම අදහස් පලකල අවස්ථාවේදී ඔවුන් ප්‍රධාන අමාත්‍යවරයාගෙන් විමසා ඇත්තේ ඊළග මැතිවරණයකදී ඔබ ආනන්ද සංගරී වීසින් පිහිටුවාගත් නව සන්ධානයට එක්වී මැතිවරණයේ නිරත වන බවට පැතිර යන ආරංචි සත්‍යක්ද යන ප්‍රශ්නයක් බවයි. ඊට පිළිතුරු දෙමින් ප්‍රධාන අමාත්‍යවරයා පවසා ඇත්තේ තමන් දේශපාලනයේ ඉදිරි ගමන පිළිබදව තවම තීරණයක් ගෙන නොමැති බවයි.", "URL": "https://sinhala.adaderana.lk/news.php?nid=82292", "Category": null, "Parent URL": null}