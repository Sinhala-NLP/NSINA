{"Source": "Adaderana", "Timestamp": "April 8, 2010 11:13 am", "Headline": "නැවත පදිංචි කළ පිරිසකට ඡන්දය නෑ", "News Content": "මහ මැතිවරණය සාමකාමීව පැවැත්වෙන බව මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය පවසයි. කෙසේවෙතත් දිවයිනේ ප්‍රදේශ කිහිපයකින් සුළු සිදුවීම් වාර්තා වන බව මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානයේ ජාතික සම්බන්ධීකාරක ඩී.එම්. දිසානායක මහතා සඳහන් කරයි. නාවලපිටිය, ගාල්ල, මාතර, බදුල්ල ආදී ප්‍රදේශවලින් ඡන්දදායකයින්ට බලපෑම් කිරීමේ සිදුවීම් කිහිපයක් වාර්තා වන බව හෙතෙම කියා සිටියි. කිලිනොච්චි ප්‍රදේශයේ නැවත පදිංචි කරන ලද පිරිසකට ඡන්දය අහිමි වීමේ සිදුවීමක් ද වාර්තා ඇති බව සඳහන්ය. මෙම පිරිස කලින් පදිංචිව සිටි වව්නියාව, සෙට්ටිකුලම් සුභසාධන කඳවුරට රැගෙනවිත් ඇති අතර ඔවුන්ට එහි ඡන්දය නොමැති බවට අදාළ නිලධාරීන් විසින් දැනුම් දී ඇති බව ඩී.එම්. දිසානායක මහතා ‍ප්‍රකාශ කරයි. මේ අතර වව්නියාව, සෙට්ටිකුලම සුභසාධන කඳවුරේ ඡන්දය ප්‍රක‍ාශ කිරීම සඳහා දිගු පෝලිම් දක්නට ඇති බවට මැතිවරණ නිරීක්ෂකයින් විසින් වාර්තා කර ඇති බව මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානයේ ජාතික සම්බන්ධීකාරකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=7723", "Category": null, "Parent URL": null}