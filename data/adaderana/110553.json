{"Source": "Adaderana", "Timestamp": "May 23, 2019 11:06 pm", "Headline": "හොඳින් හෝ නරකින් දකුණේ අල්ලස් ගැනීම නවත්වනවා-කීර්ති", "News Content": "දකුණු පළාත් තුළ අල්ලස් ගැනීම හොඳින් හෝ නරකින් නවත්වන බව දකුණු පළාත් ආණ්ඩුකාර කීර්ති තෙන්නකෝන් මහතා පවසයි. වක්වැල්ල පුහුණු මධ්‍යස්ථානයේ පැවති නායකත්ව හා කළමනාකරණ එක්දින වැඩමුළුවේ දී ආණ්ඩුකාරවරයා විසින් දකුණු පළාත් අධ්‍යාපන නිලධාරීන්ට මේ බව අවධාරණය කර තිබේ. දකුණු පළාත් ආණ්ඩුකාර රජිත් කීර්ති තෙන්නකෝන් මහතා මෙලෙස අදහස් දැක්වූයේ අද(23) දකුණු පළාත් අධ්‍යාපන අමාත්‍යාංශය විසින් වක්වැල්ල කලමනාකරණ හා පුහුණු මධ්‍යස්ථානයේ සංවිධානය කර තිබූ නායකත්ව හා කළමණාකරණය පිළිබඳ පුහුණු මධ්‍යස්ථානයේ පැවති එක්දින වැඩමුළුවේ සමාරම්භක අවස්ථාවට එක්වෙමිනි. වැඩමුළුව සඳහා දකුණු පළාතේ කොට්ඨාස අධ්‍යාපන අධ්‍යක්ෂකවරුන්, කලාප අධ්‍යාපන අධ්‍යක්ෂකවරුන්, අධ්‍යාපන අමාත්‍යාංශයේ මාණ්ඩලික නිලධාරීන් කැඳවා තිබුණි. මෙහිදී දකුණේ අධ්‍යාපන ක්ෂේත්‍රය සම්බන්ධයෙන් ආණ්ඩුකාරවරයා විසින් වැඩිදුරටත් අදහස් දක්වමින් මේ බව පැවසීය. “වර්තමානය වන විට දකුණේ අල්ලස් ගැනීම තවමත් සිදුවනවාද නැද්ද සම්බන්ධයෙන් ආණ්ඩුකාරවරයා සහභාගී වූ අධ්‍යාපන නිළධාරීන්ගෙන් ප්‍රශ්න කර සිටි අවස්ථාවේ දී ඔවුන්ගෙන් කිසිදු ප්‍රතිචාරයක් දැක්වීමට ඉදිරිපත් වූයේ නැත. ප්‍රතිචාර නොදැක්වීම සම්බන්ධයෙන් ආණ්ඩුකාරවරයා ප්‍රකාශ කර සිටියේ එය අධ්‍යාපන ක්ෂේත්‍රයේ තමන් දක්නා විශාල ඛේදවාචකයක් බවයි. තමන් ආණ්ඩුකාර ධූරයට පත්වීමත් සමග විදුහල්පතිවරුන් දෙදෙනෙකු අල්ලස් දැලට හසු කර ගත් බවත්, තවමත් අල්ලස් ගන්නා විදුහල්පතිවරුන් දකුණේ සිටී නම් ඒ ඕනෑම පුද්ගලයෙකු පිළිබද තමන් දැනුවත් කිරීමට ඉදිරිපත් වන ලෙසත් ආණ්ඩුකාර තෙන්නකෝන් මහතා එදින සහභාගී වී සිටි දකුණු පළාතේ අධ්‍යාපන නිළධාරීන්ගෙන් ඉල්ලා සිටියේය. එසේම මෙම වැඩපිළිවෙලට විරුද්ධව තමන්ට ඉහළ දේශපාලන බලවතුන්ගෙන් යම් යම් බලපැම් එල්ල වුවත් අල්ලස් ගන්නා විදුහල්පතිවරුන්ට එරෙහිව තමන් දැඩි ක්‍රියාමාර්ග ගන්නා බවත් ආණ්ඩුකාරවරයා වැඩිදුරටත් අදහස් දක්වමින් කියා සිටියේය. 21 බදාදා දින ආණ්ඩුකාර කාර්යාලයේ පැවති මහජන දිනයදා ආණ්ඩුකාරවරයා හමුවීමට මහජනයා 2150 දෙනෙකු අංක ලබා ගෙන ඇති බවත්, මහජනයා එලෙස පැමිණෙන්නේ කාලයක් තිස්සේ විසඳා ගැනීමට නොහැකි වූ ගැටළුවලට යම් සහනදායි විසඳුමක් ලබා ගැනීමේ අරමුණින් බවයි. එමෙන්ම එම ගැටළුවලින් 70% ක් පමණ අධ්‍යාපන ක්ෂේත්‍රයේ ගැටළු බව තමන්ට නිරික්ෂණය වූ බවත් ආණ්ඩුකාරවයා ප්‍රකාශ කර සිටියේ ය.“", "URL": "https://sinhala.adaderana.lk/news.php?nid=110553", "Category": null, "Parent URL": null}