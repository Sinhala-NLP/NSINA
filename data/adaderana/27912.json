{"Source": "Adaderana", "Timestamp": "October 1, 2012 03:57 pm", "Headline": "63 ට සෙත් පතයි", "News Content": "ශ‍්‍රී ලංකා යුධ හමුදාවේ 63 වැනි සංවත්සරය නිමිත්තෙන් යුද හමුදා ධජයන්ට සෙත් පැතීමේ ආගමික උත්සවය අනුරාධපුර ‍‍ඓතිහාසික ශ‍්‍රී මහා බෝ සමිඳු අභියස දී පැවැත්විණි. මෙම පිංකම අටමස්ථානාධිපති උතුරු මධ්‍යම පළාතේ ප‍්‍රධාන සංඝනායක පල්ලේගම සිරිනිවාස නාහිමියන්ගේ අනුශාසනා පරිදි යුද හමුදාපති ලූතිනන් ජෙනරාල් ජගත් ජයසූරිය මහතාගේ ප‍්‍රධානත්වයෙන් අද (01) පෙරවරුවේ පැවති බව අද දෙරණ වාර්තාකරු සඳහන් කළේය. මෙහිදී සෙත් පැතීම සඳහා ශ‍්‍රී ලංකා යුධ හමුදා ධජය සමග ආරක්ෂක සේනාන්ක, බල සේනා ඒකක, රෙජිමේන්තු හා පුහුණු පාසැල්වල ධජයන් 442 ක් ඔසවා ගෙන යුධ හමුදා තූර්ය වාදක කණ්ඩායම් පෙරටු කොට ගෙන ශ‍්‍රී මහා බෝධි මාවත ඔස්සේ පෙරහැරක් ද පවත්වා තිබේ. පෙරහැරෙන් ගෙන ආ හමුදා ධජයන් හකුලා, උඩමළුවට රැගෙන ගොස්, ශ‍්‍රී මහා බෝ සමිඳුන් අභියස එම ධජයන් තැන්පත් කිරීම යුද හමුදාපතිවරයා විසින් සිදු කරනු ලැබීය. අනතුරුව අටමස්ථානාධිපති පල්ලේගම සිරිනිවාස හිමියන් ප‍්‍රමුඛ මහා සංඝ රත්නය විසින් සෙත් පිරිත් සජ්ඣායනා කොට හමුදා ධජයන්ට ආශිර්වාද කර තිබේ.", "URL": "https://sinhala.adaderana.lk/news.php?nid=27912", "Category": null, "Parent URL": null}