{"Source": "Adaderana", "Timestamp": "April 6, 2017 05:05 pm", "Headline": "වරාය ගිවිසුම අත්සන් තබන කාලය ගැන නලීන් කියයි", "News Content": "හම්බන්තොට වරාය සම්බන්ධ ගිවිසුමට අප්‍රේල් මාසය තුළ අත්සන් තැබිය හැකි බව එක්සත් ජාතික පක්ෂ කුරුණෑගල දිස්ත්‍රික් පාර්ලිමේන්තු මන්ත්‍රී නලීන් බණ්ඩාර මහතා පවසයි. අද (06) පැවති එක්සත් ජාතික පක්ෂ මාධ්‍ය හමුවට එක් වෙමින් මන්ත්‍රීවරයා මේ බව කියා සිටියේ ය. වසර 2 කාලයක් රජයටත් වසර 5 ක පමණ කාලයක් මීට පෙර රජයටත් හම්බන්තොට වරායෙහි ආයෝජන සිදු කිරීමට නොහැකි වීම හේතුවෙන් මෙවැනි තීරණයකට එළඹුන බවත් අවසන් වශයෙන් ජාත්‍යන්තරය තුළ සක්‍රීය වරායක් බවට පත් කිරීම රජයේ අරමුණ වන බවත් මන්ත්‍රීවරයා අවධාරණය කළේ ය. එමෙන්ම අද වන විට වරායේ ආරක්ෂාව සම්බන්ධයෙන් නොයෙක් මත ඉදිරිපත් වෙමින් තිබෙන බවත් හම්බන්තොට වරායේ ආරක්ෂාව කිසිදු චීන ආයතනයකට හෝ ආරක්ෂක අංශයක් වෙත පවරා නොමැති බවත් ඒ සඳහා ශ්‍රී ලාංකීක සේවයක් ලබා දෙන බවත් නලින් බණ්ඩාර මහතා වැඩි දුරටත් පැවසීය. ඒ නිසා වරාය සමඟ සිදු කරනු ලබන සියලු කටයුතු රටේ සමස්ත නීති පද්ධතියට අනුගතව ක්‍රියාත්මක බව ද මන්ත්‍රීවරයා කියා සිටියේ ය. මේ අතර වසර 10 දක්වා සියයට 20ට එහා ගිය කොටස් විකිණීමට චීන සමාගම සිය කැමැත්ත පළ කර ඇති බවත් එකඟතාවයට පත් වුණු මිල ගණනන්වලට සාපේක්ෂව එය මිලදි ගත හැකි බවත් අවශ්‍ය නම් රාජපක්ෂවරුන්ට වුවද මෙහි කොටස් මිලදී ගැනීමට ඔවුන් ළඟ ඇති කළු සල්ලි භාවිතා කිරීමට හැකි වන අතර එහි ආයෝජනයට ඔවුන්ට ආරාධනා කර සිටින බවත් නලින් බණ්ඩාර මහතා පැවසීය.", "URL": "https://sinhala.adaderana.lk/news.php?nid=71803", "Category": null, "Parent URL": null}