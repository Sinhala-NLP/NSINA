{"Source": "Adaderana", "Timestamp": "September 5, 2019 12:13 pm", "Headline": "පාස්කු ප්‍රහාරයට සම්බන්ධ සැකකරුවන් 293ක් අත්අඩංගුවට", "News Content": "පාස්කු ඉරුදින එල්ල වූ ත්‍රස්ත ප්‍රහාරය සම්බන්ධයෙන් සැකකරුවන් සහ ඊට ආධාර අනුබල දුන් පුද්ගලයින් 293දෙනෙක් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. අද පැවති මාධ්‍ය හමුවකදී පොලිස් මාධ්‍ය ප්‍රකාශකවරයා පැවසුවේ එලෙස අත්අඩංගුවට ගත් පිරිසෙන් 115 දෙනෙක් මේ වනවිට රක්ෂිත බන්ධනාගාරගතව සිටින බවයි. එසේම 178 රඳවාගෙන ප්‍රශ්න කිරීම් සිදු කරන බව ද පොලිස් අධිකාරී රුවන් ගුණසේකර මහතා පවසයි. ත්‍රස්තවාදී සැකකරුවන් හා ඔවුන්ට අනුබල දුන් පුද්ගලයින් 41කගේ බැංකු ගිණුම් 100ක ක්‍රියාකාරිත්වය මේ වන විට අත්හිටුවා ඇති බවත් ඒ මහතා මේ ප්‍රකාශ කරයි. එම බැංකු ගිණුම් වල රුපියල් මිලියන 134කට අධික මුදලක් ඇති බව ද පොලිස් මාධ්‍ය ප්‍රකාශකවරයා පැවසීය. ත්‍රස්ත කණ්ඩායම සතුව තිබු රුපියල් මිලියන 20කට අධික මුදලක් මේ වන විට අපරාධ පරීක්ෂණ දෙපාර්මේන්තුව විසින් සිය බාරයට ගෙන ඇති බවත් ඒ මහතා ප්‍රකාශ කළේය. එසේම ත්‍රස්ත සැකකරුවන්ගේ බිලියන 6ක වත්කම් මේ වන විට අනාවරණය කරගෙන ඇති අතර ඒ පිළිබඳ වැඩිදුර විමර්ශන සිදු කරමින් පවතින බවත් රුවන් ගුණසේකර මහතා පැවසීය.", "URL": "https://sinhala.adaderana.lk/news.php?nid=118345", "Category": null, "Parent URL": null}