{"Source": "Adaderana", "Timestamp": "November 24, 2010 06:25 pm", "Headline": "ජල ගැලීම් දරුණුයි- 15,914 ක් අනාථයි-අවතැන් කඳවුරු 9 යි", "News Content": "අධික වර්ෂාව හේතුවෙන් හා ජල ගැලීම් තත්ත්වයන්ගෙන් දිවයින පුරා මේ වන විට පවුල් 3404 ක් පීඩාවට පත්ව ඇතැයි ද පුද්ගලයින් වශයෙන් එය 15,914ක් ද වන බව ආපදා කළමනාකරණ මධ්‍යස්ථානය පවසයි. ඒ අනුව කුරුණෑගල දිස්ත්‍රීක්කයේ පවුල් 2295 ක් පීඩාවට පත්ව ඇති බවත්,පුද්ගලයින් වශයෙන් ගත් කල 10,723 ක් බවද,පුත්තලම දිස්ත්‍රීක්කයේ පවුල් 2295 ක් පීඩාවට පත්ව ඇති අතර පුද්ගලයින් වශයෙන් ගත් කල 10,723ක් බව ද වාර්තා වී තිබේ. මහනුවර දිස්ත්‍රීක්කයේ පවුල් 7 ක් ද පුද්ගලයින් වශයෙන් ගත් කල 21 ද ගම්පහ දිස්ත්‍රීක්කයේ පවුල් 478 ක්ද පුද්ගලයින් වශයෙන් 2395ක්ද,පීඩාවට පත්ව ඇති බවත්,පීඩාවට පත්වූවන් සඳහා හදිසි ආධාර උපකාර ලබාදීමට පියවර ගෙන ඇති බවත් ආපදා කළමනාකරණ මධ්‍යස්ථානය කියා සිටියි. මීට අමතරව ගාල්ල,නුවරඑළිය,මාතර,මොණරාගල ආදී ප්‍රදේශ වලද හානි පැමිණවීම් දක්නට ලැබේ. මේ වන විට දැඩි ලෙස හානි පැමිණවී අවතැන් වූ පිරිස පවුල් 777 ක් වන බවටත්,පුද්ගලයින් වශයෙන් ගත් කළ මෙම පිරිස 3903 ක් වන බවටත් වාර්තා වී ඇති බව ආපදා කළමනාකරණ මධ්‍යස්ථානය කියා සිටියි. මෙසේ අවතැන් වූවන් වෙනුවෙන් මේ වන විට පුත්තලම දිස්ත්‍රීක්කයේ අවතැන් කඳවුරු 8 ද,ගම්පහ එක් අවතැන් කඳවුරක්ද වන පරිදි කඳවුරු 9 ක් ස්ථාපිත කර ඇති බව වාර්තා වේ. මෙතෙක් වාර්තා වී ඇති පරිදි පූර්ණ වශයෙන් නිවාස හානි වීම් 61 ක් වන බවත්,ආර්ධ හානි 232 ක් බවටත් වාර්තා ඇති බව ආපදා කළමනාකරණ මධ්‍යස්ථානය වැඩිදුරටත් නිවේදනය කරයි.", "URL": "https://sinhala.adaderana.lk/news.php?nid=12380", "Category": null, "Parent URL": null}