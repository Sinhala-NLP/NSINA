{"Source": "Adaderana", "Timestamp": "December 24, 2016 08:19 pm", "Headline": "  අසිරිමත් නත්තල අද මධ්‍යම රාත්‍රියෙන් උදාවෙයි‍", "News Content": "සාමයේ කුමරු ලෙසින් සුවහසක් කිතුනු බැතිමතුන්ගේ ගරු බුහුමනට පාත්‍රවන ක්‍රිස්තුස් වහන්සේගේ උපත සිහි කෙරෙන අසිරිමත් නත්තල අද(24) මධ්‍යම රාත්‍රියෙන් උදා වෙයි.‍මෙරට පමණක් නොව ලොව පුරා වෙසෙන සියලුම කිතුනු බැතිමතුන් අද මධ්‍යම රාත්‍රියේ දේවස්ථානවල පැවැත්වෙන දිව්‍ය පූජා සඳහා එක්වෙමින් ක්‍රිස්තුස් වහන්සේගේ උපත සමරනු ලබයි. මෙවර රාජ්‍ය නත්තල් උත්සවය පසුගිය 22 දා මීගමුව ශාන්ත මරියා දෙව් මැදුරේදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ අගරදගුරු මැල්කම් කාදිනල් රංජිත් හිමිපානන්ගේ ප්‍රධානත්වයෙන් පැවැත් වුණි.මෙවර අගරදගුරු හිමිපානන් නත්තල් දේවමෙහෙය පවත්වනු ලබන්නේ කඳාන ශාන්ත සෙබස්තියන් මුණි සිද්ධස්ථානයේදීය.මේ අතර රටේ සියලු ජන කොටස් සාමයෙන්, සමගියෙන් සහ සහෝදරත්වයෙන් ජීවත් වන රටක් ගොඩනැගීමට නත්තල් උදාව සමග සියලු දෙනා අත්වැල් බැඳගත යුතු බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ අද වන විට අපේ රටට පමණක් නොව මුළු ලෝකයටම අවශ්‍යව ඇත්තේ සාමය සහ සතුට බවයි.කිතුනු බැතිමතුන් වෙනුවෙන් ජනාධිපති මන්දිරයේ ඊයේ (23) පැවැත්වූ විශේෂ නත්තල් උත්සවයට එක්වෙමින් ජනාධිපති මෛත්‍රිපාල සිරිසේන මහතා මේ බව ප්‍රකාශ කර තිබේ.එහිදී වැඩිදුරටත් අදහස් දක්වමින් ජනාධිපතිවරයා ප්‍රකාශ කළේ සියලු දර්ශනයන්ගේ ඉගැන්වීම වන සාමය - සහෝදරත්වය සහ ඉවසීම ප්‍රගුණ කළ සමාජයක් ගොඩනැගීමට සියලු දෙනා එක්විය යුතු බවයි.", "URL": "https://sinhala.adaderana.lk/news.php?nid=67337", "Category": null, "Parent URL": null}