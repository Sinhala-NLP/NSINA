{"Source": "Adaderana", "Timestamp": "February 20, 2019 05:12 pm", "Headline": "ව්‍යවස්ථාදායක සභාවේ කුමන්ත්‍රණ ගැන ගම්මන්පිල ගෙන් ඉඟියක්", "News Content": "මේ වන විට ලංකාවේ තිබෙන දූෂිතම ආයතනය බවට කථානායකවරයාගේ නායකත්වයෙන් තිබෙන ව්‍යවස්ථාදායක සභාව පත්ව ඇතැයි පිවිතුරු හෙළ උරුමයේ නායක උදය ගම්මන්පිල මහතා පවසයි. අද(20) කොළඹ පැවති මාධ්‍ය හමුවකට එක්වෙමින් ඔහු මෙම අදහස් පළ කළේය. එහිදී වැඩිදුරටත් අදහස් දැක්වු පාර්ලිමේන්තු මන්ත්‍රී උදය ගම්මන්පිල මහතා මෙසේ පැවසීය. “මුදුන කුණු වුණාට පස්සේ ගස කුණුවී මියයාම ගැන කතා කරලා වැඩක් නෑ. සමස්ත රාජ්‍ය යාන්ත්‍රණයම සමස්ත සමාජයම කුණුවීමේ ප්‍රතිමූර්තිය විදියට ඒ මූලාරම්භය බවට පදනම බවට කථානායකවරයාගේ සභාපතිත්වයෙන් තිබෙන ව්‍යවස්ථාදායක සභාව පත් වෙලා තිබෙනවා. හෙට දිනයේ එම ව්‍යවස්ථාදායක සභාව පිළිබඳ යෝජනාව ඉදිරිපත් කිරීමේ අවස්ථාව මට ලැබිලා තියෙනවා. ඒ අවස්ථාවේදී මං හෙළි කරන්න බලාපොරොත්තු වෙනවා ව්‍යවස්ථාදායක සභාව ඇතුළේ තිබෙන කුමන්ත්‍රණ. එක පක්ෂයක් විසින් විනිශ්චකරුවන්ට විරුද්ධ වෙනවා. මොනවද ඕකට තියෙන සාක්ෂි කියලා ප්‍රශ්න කරාම වෙනත් පක්ෂයක සාමාජිකාවක ගේ බෑග් එකෙන් තමයි සාක්ෂි ටික එළියට එන්නේ. ඉතින් මේ කුමන්ත්‍රණ සියල්ල අපි හෙට දිනයේ හෙළි කරන්න බලාපොරොත්තු වෙනවා. විශේෂයෙන්ම රටේ ජනාධිපතිතුමාත් විපක්ෂ නායකතුමාත් මෙම විවාදයේ දී ව්‍යවස්ථාදායක සභාව රෙදි ගලවලා එහි කැත නිරුවත ලෝකෙට ප්‍රදර්ශනය කරන්න බලාපොරොත්තු වෙනවා. බලය වෙන්කිරීමේ න්‍යාය අනුව ජනාධිපතිවරයා පත් කරන්නේ ජනතාව. ඉවත් කරන්නේ අධිකරණයේ නිර්දේශය මත පාර්ලිමේන්තුවයි. පාර්ලිමේන්තුව පත්කරන්නේ ජනතාව. ඉවත් කරන්නේ පාර්ලිමේන්තුව විසුරුවා හැරීමේ බලය ඇත්තේ ජනාධිපතිවරයාට. අධිකරණය සම්බන්ධයෙන් මේ බලය අනිත් ආයතන දෙකට දීලා තියෙනවා. ලෝකය පුරාම පවතින තත්ත්වය තමයි විධායකය පත්කරනවා අධිකරණයට විනිසුරුවරුන් ඉවත්කිරීමේ විනය පාලනය කිරීමේ බලය ව්‍යවස්ථාදායකයට තියෙනවා. අද මොකද වෙලා තියෙන්නේ? මෙතෙක් කල් ජනාධිපතිවරයා සතුව තිබුණු විනිශ්චකරුවන් පත් කිරීමේ බලය ව්‍යවස්ථාදායක මණ්ඩලයට දීලා තියෙනවා. ව්‍යවස්ථාදායක සභාවේ පාලනය තියෙන්නේ පාර්ලිමේන්තුවේ ආණ්ඩු බලය තිබෙන අයට. මුලසුන දරන්නේ ව්‍යවස්ථාදායකයේ ප්‍රධානියා වන කතානායක. දැන් විනිසුරුවරුන් පත් කිරීමත් ඉවත් කිරීමත් යන කාරණා දෙකම තියෙන්නේ ව්‍යවස්ථාදායකය අතේ. බලය බෙදීමේ න්‍යාය එහෙම්පිටින්ම කුඩුපට්ටම් කරලා තියෙනවා. ඒ නිසා අද විනිශ්චකාරවරුන් ව්‍යවස්ථාදායකයට බයේ හැසිරෙනවද කියන සාධාරණ සැකය අපිට තියෙනවා.“", "URL": "https://sinhala.adaderana.lk/news.php?nid=104703", "Category": null, "Parent URL": null}