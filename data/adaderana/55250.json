{"Source": "Adaderana", "Timestamp": "November 22, 2015 02:04 pm", "Headline": "අගමැති කතරගම යයි", "News Content": "අග්‍රාමාත්‍ය රනිල් වික්‍රමසිංහ මහතා කතරගම පුදබිම වෙත ගොස් විශේෂ ආගමික වතාවත්වල නිරත වී තිබේ.අද පෙරවරුවේ අග්‍රාමාත්‍යවරයා කතරගම පුදබිම වෙත පැමිණි බව අද දෙරණ වාර්තාකරු සඳහන් කළේය. පළමුව කිරිවෙහෙර වැඳපුදාගෙන ආශිර්වාදය ලබාගත් අග්‍රාමාත්‍ය රනිල් වික්‍රමසිංහ මහතා ඉන් අනතුරුව කතරගම දේවාල භූමියේ අෂ්ටඵල බෝධිය අභියස පැවති විශේෂ බෝධි පූජාවකට සහභාගී වී තිබේ.විෂ්ණු දේවාලයට සහ ගණදෙවි කෝවිලට ගොස් ආශිර්වාද ලබාගැනීමෙන් අනතුරුව රනිල් වික්‍රමසිංහ මහතා කතරගම මහා දේවාලය වෙත පැමිණ දේව ආශිර්වාදය ලබාගත් බව අද දෙරණ වාර්තාකරු පැවසුවේය. මෙහිදි කිරිවෙහෙර රජමහා විහාරාධිපති පූජ්‍ය කොබවක ධම්මින්ද හිමි සහ කතරගම අභිනවාරාමාධිපති ශාස්ත්‍රපති කපුගම සරණතිස්ස හිමි විසින් ආගමික වතාවත් සිදුකර තිබේ.", "URL": "https://sinhala.adaderana.lk/news.php?nid=55250", "Category": null, "Parent URL": null}