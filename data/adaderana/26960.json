{"Source": "Adaderana", "Timestamp": "August 28, 2012 04:58 pm", "Headline": "මයික්‍රොසොෆ්ට් Office 365  මෙරට ව්‍යාපාරයන්හි පෙරළියට මගක්", "News Content": "ඡායා රූ සටහන මයික්‍රොසොෆ්ට් ශ‍්‍රී ලංකා ආයතනය විසින් හඳුන්වාදුන් Office 365 පළමු ගනුදෙනුකරු වන ජෝන් කීල්ස් හෝල්ඩින්ග්ස් හි ප‍්‍රධාන තාක්ෂණ නිලධාරී සහ විධායක උප සභාපති රමේෂ් ෂන්මුගනාදන් මහතා (දකුණ) එම සමාගම වෙනුවෙන් ලියාපදිංචි වන අයුරු. මයික්‍රොසොෆ්ට් ශ‍්‍රී ලංකා ආයතනය එහි නවතම තාක්ෂණික මෘදුකාංගය වන Office 365 නොබෝදා පැවති 2012 මයික්‍රොසොෆ්ට් ව්‍යාපාරික සහකරුවන්ගේ සමුළුවේදී හඳුන්වාදෙන ලදි. අවශ්‍ය විට මෘදුකාංගය කරා ප‍්‍රවේශ වීමේ හැකියාව ලබා දෙන ක්ලවුඞ් කොම්පියුටින්ග් Cloud Computing Platform මත ක‍්‍රියාත්මක වන Office 365 නවීන ව්‍යාපාර අනාගතයේ දී ක‍්‍රියාත්මක වන ආකාරයේ විශාල පෙරළියක් ඇති කරනු ඇත. ව්‍යාපාරයන්ට වඩාත් හොඳ පාලනයක් සහ අවම නඩත්තුවක් යටතේ ඔවුන්ගේ මෘදුකාංග ක‍්‍රියාකාරිත්වය වේගවත් කිරීමට මෙන්ම නිතර වෙනස්වන වේගවත් ව්‍යාපාර ඉල්ලූම සපුරාලීම සඳහා ක්ෂණිකව සම්පත් හසුරුවාලිය හැකි ආකාරයට තොරතුරු තාක්ෂණය සැකසීමට ක්ලවුඩ් සේවාව සහාය වේ. කිසියම් ව්‍යාපාරයකට අවශ්‍යවන මෘදුකාංග සහ අදාළ සේවය භාවිතා කරන්නාගේ ගිණුම් තොරතුරු අන්තර්ජාල තුළින් මයික්‍රොසොෆ්ට් සමාගමට අයත් සර්වර් හරහා ඕනෑම වේලාවක, ඕනෑම තැනකදී භාවිතා කිරීමට හැකියාව Office 365 මගින් ලබාදෙන හොඳම වාසියයි. ”ව්‍යාපාර මෙහෙයුම් කටයුතු වඩාත් කාර්යක්ෂම කිරීමට මෙන්ම ව්‍යාපාරවල ප‍්‍රාග්ධන වියදම් අඩු කිරීම තුළින් ව්‍යාපාර තුළ විශාල පෙරළියක් සිදු කරමින් ඉහළ තරඟකාරිත්ව වාසි උදාකරදීමට Office 365 භාවිතය උදව් වේවි’’ යැයි මයික්‍රොසොෆ්ට් ශ‍්‍රී ලංකා ආයතනයේ මහාපරිමාණ ව්‍යාපාර අංශයේ අධ්‍යක්ෂක ඉම්රාන් විල්කාසිම් මහතා එම උත්සව අවස්ථාවේදී පැවසීය. මෙම නව මෘදුකාංගය ව්‍යාපාරික පරිසරය තුළ තොරතුරු තාක්ෂණය භාවිත වන ආකාරයේ සැබෑ වෙනසක් ඇති කරන අතර ප‍්‍රධාන විධායක නිලධාරියා සහ ප‍්‍රධාන තොරතුරු තාක්ෂණ නිලධාරියා විසින් ඔවුන්ගේ සමාගම්වල තොරතුරු තාක්ෂණය සම්බන්ධ තීරණ සඳහා ප‍්‍රවේශවන ආකාරයේ ද වෙනසක් ඇති කරයි. Office 365 සමඟින් පිරිනමන ක්ලවුඩ් සේවා Microsoft Office, SharePoint Online, Exchange Online iy Microsoft Lync Online යනාදිය වන අතර මේ අනුව ඕනෑම පරිමාණයක මෙන්ම ඕනෑම පසුබිමක ව්‍යාපාරයකට අවශ්‍ය පරිදි තම මෘදුකාංග සැලසුම නිර්මාණය කරගැනීමට පහසුව සලසා දෙයි. මයික්‍රොසොෆ්ට් ව්‍යාපාරික සහකරුවන්ගේ සමුළුව අමතමින් මයික්‍රොසොෆ්ට් ශ‍්‍රී ලංකා සහ බංග්ලාදේශ කළමනාකරු ශ‍්‍රියාන් ද සිල්වා විජේරත්න මහතා මෙසේ පවසන ලදී. ”මෙම හඳුන්වාදීම ශ‍්‍රී ලංකාව අත් කර ගත් විශේෂ ජයග‍්‍රහණයකි. Office 365 යනු අපි ශ‍්‍රී ලංකාවට හඳුන්වාදෙන ජාත්‍යන්තර නිෂ්පාදනයක් පමණක් නොවේ. මෙය විශේෂයෙන් ශ‍්‍රී ලංකාව සඳහා ලබා දුන් සේවාවක් වන අතර මෙම සේවාව ලබාදීම සඳහා නිරිතදිග ආසියාවේ තෝරාගත් රටවල් කිහිපය අතර ශ‍්‍රී ලංකාවත් ඇතුළත්වීම පිළිබඳව මම ඉතාමත් ආඩම්බර වන්නෙමි. Office 365 සමඟ ලොකු කුඩා සියලුම පරිමාණයන්ගේ ව්‍යාපාරවලට IT යටිතල පහසුකම් සහ නඩත්තුව සඳහා සිදු කරන ආයෝජන විශාල ලෙස කපා හරිමින් කලින් තීරණය කරගත් මාසික හෝ වාර්ෂික ගාස්තුවක් යටතේ සකස් කළ ව්‍යාපාරික මෘදුකාංග පැකේජයන් සඳහා ප‍්‍රවේශ විය හැකි ය. Office 365, ව්‍යාපාර ඵලදායිත්වය සහ සහයෝගීත්වය වැඩිදියුණු කරන අතරතුර ඕනෑම ව්‍යාපාරයක සාර්ථකත්වය සනාථ කරන බලවේගයක් වනු ඇති බව අපගේ විශ්වාසයයි. මෙරට සමාගම්වලට බලසම්පන්න IT හැකියාවන් සඳහා ප‍්‍රවේශවීමේ හැකියාව පිරිනමමින් අද සිදු කළ නව හඳුන්වාදීම මෙරට ව්‍යාපාර ක්ෂේත‍්‍රය තුළ නව පෙරළියක් සිදු කරනු ඇත.” මෙරට ව්‍යාපාරික ක්ෂේත‍්‍රය තුළ වේගයෙන් වර්ධනය වන නවතම අලෙවිකරණ ක‍්‍රමවේදයන් වන ක්ලවුඩ් ව්‍යාපාරවලට නව ගනුදෙනුකරුවන් කාණ්ඩ කරා ළඟාවීමට, ආදායම් වර්ධනය කර ගැනීමේ නව්‍ය මාර්ග සහ විකුණුම් චක‍්‍රය වේගවත් කිරීමට සහාය වේ. වෙළෙදපොළේ පවතින අනෙකුත් ක්ලවුඩ් කොම්පියුටින්ග් Cloud Computing සේවාවන්ට සාපේක්ෂව මයික්‍රොසොෆ්ට් Office 365 මගින් ගනුදෙනුකරුවන්ට පිරිනමන සුවිශේෂී වාසිය වනුයේ දෙමුහුන් ආකෘතියක් මත ක‍්‍රියා කිරීමේ හැකියාව ය. එනම් ඔවුන් කැමති ආකාරයට ක්ලවුඩ් භාවිත කිරීමේ අවස්ථාව පිරිනමමින් අවශ්‍ය කරන මෘදුකාංග ව්‍යාපාරික ස්ථානය තුළ දී මෙන්ම ක්ලවුඩ් හරහා ද ගබඩා කිරීම සහ ප‍්‍රවේශවීමට හැකියාව ලබාදීමයි.", "URL": "https://sinhala.adaderana.lk/news.php?nid=26960", "Category": null, "Parent URL": null}