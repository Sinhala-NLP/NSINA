{"Source": "Adaderana", "Timestamp": "December 27, 2017 09:46 pm", "Headline": "ප්‍රාදේශීය මාධ්‍යවේදීන්ගේ ගැටලුවලට විසඳුම් දෙන්න කමිටුවක් ", "News Content": "ප්‍රාදේශීය මාධ්‍යවේදීන්ගේ වෘත්තීය ගැටලු පිළිබඳ සොයාබලා ඒවාට ලබාදිය හැකි විසඳුම් පිළිබඳ නිර්දේශ ඉදිරිපත් කිරීම සඳහා ජනාධිපති මෛත්‍රීපාල සිරිසේන මහතා විසින් විශේෂ කමිටුවක් පත් කර තිබේ. රජයේ ප්‍රවෘත්ති අධ්‍යක්ෂ ජනරාල්, ජනමාධ්‍ය අමාත්‍යාංශයේ අතිරේක ලේකම් සහ කම්කරු කොමසාරිස් ජනරාල්වරයාගෙන් එම කමිටුව සමන්විත වන බවයි ජනාධිපති මාධ්‍ය අංශය සඳහන් කළේය. ප්‍රාදේශීය මාධ්‍යවේදීන්ගේ වෘත්තිය ගැටලු පිළිබඳව අද පෙරවරුවේ ජනාධිපති කාර්යාලයේදී පැවති විශේෂ සාකච්ඡාවකදී ජනාධිපතිවරයා විසින් එම කමිටුව පත් කර තිබේ. කමිටුව විසින් සකස් කරන ලද වාර්තාව මාස 03 ක් ඇතුලත භාරදෙන ලෙසද ජනාධිපතිවරයා එහිදී අදාල කමිටුව වෙත උපදෙස් ලබා දී ඇති බව සඳහන්ය. ප්‍රාදේශීය මාධ්‍යවේදීන්ගේ වැටුප් හා දීමනා ගැටලු සහ මාධ්‍යකරණයේදී ඔවුන් මුහුණ පා ඇති සෙසු ගැටලු පිළිබදවද මෙහිදී අවධානය යොමු කර තිබේ. එමෙන්ම පසුගියදා පැවති මාධ්‍ය සේවක වෘත්තීය සමිති සම්මේලනයේ 06 වන නියෝජිත සමුළුවේදී ජනාධිපතිවරයා වෙත ඉදිරිපත් කරන ලද සංදේශයේ ඇතුලත් කරුණු පිළිබඳවද මෙහිදී සාකච්ඡා කල බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=82163", "Category": null, "Parent URL": null}