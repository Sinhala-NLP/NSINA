{"Source": "Adaderana", "Timestamp": "November 22, 2013 07:01 am", "Headline": " පොලිස් ඝාතනයේ සැකකරු පොලිස් වෙඩිපහරින් මරුට", "News Content": "කඹුරුපිටිය ප්‍රදේශයේදී මාතර කොට්ඨාස දූෂණ මර්දන අංශයේ සේවය කළ පොලිස් කොස්තාපල්වරයෙකු හා ඔහුගේ බිරිඳ ඝාතනය කිරීමේ සිදුවීමේ ප්‍රධාන සැකකරුවෙකු පොලිස් වෙඩිපහරකින් ජීවිතක්ෂයට පත්ව තිබේ. ඉකුත් 16 වන දින කඹුරුපිටිය ප්‍රදේශයේ ස්වකීය නිවස තුළදීම මෙම පොලිස් කොස්තාපල්වරයා සහ බිරිඳ ට පොලු මුගුරුවලින් සිදුකළ පහරදීමකින් ඝාතනයට ලක්කර තිබිණි. ගැටුමේදී තුවාල ලැබූ බව කියන ඔවුන්ගේ දෙහැවිරිදි දරුවා මේවන විට කරාපිටිය රෝහලේ ප්‍රතිකාර ලබන බව පොලීසිය පවසයි. කෙසේ වෙතත් මෙම සිදුවීමට අදාළව අත්අඩංගුවට ගනු ලැබූ ප්‍රධාන සැකකරුවෙකු පොලිස් ප්‍රශ්න කිරීම්වලින් අනතුරුව අවි ආයුධ පෙන්වීමට ගොස් පොලීසිය නොමග යවා පොලීසිය දෙසට වෙඩිතැබීමට උත්සාහ කළ බවත්, එහිදී පොලීසිය විසින් පෙරළා වෙඩිතැබීමේදී සැකකරු ජීවිතක්ෂයට පත්වූ බවත් පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=39018", "Category": null, "Parent URL": null}