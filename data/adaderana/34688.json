{"Source": "Adaderana", "Timestamp": "June 6, 2013 04:33 pm", "Headline": " පළාත් සභා ඒකාබද්ධ කිරීමට ජනාධිපතිටත් බැරිලු", "News Content": "පළාත් සභා ඒකාබද්ධ කිරීමට ජනාධිපතිවරයාට පවත්නා ඉඩ ප්‍රස්ථාව වැළැක්වීමට අදාළ විධිවිධාන ගෙන ඒමට කැබිනට් මණ්ඩලය යෝජනා කර ඇති බව කෙහෙළිය රඹුක්වැල්ල මහතා පවසයි. අමාත්‍යවරයා එසේ පවසා ඇති බව රජයේ ප්‍රවෘත්ති දෙපාර්තමේන්තුව නිවේදනය කරයි. කෙසේ වෙතත් පළාත් සභා ඒකාබද්ධ වීමට පවත්නා ඉඩ ප්‍රස්ථාව වැළැක්වීමට අදාළ විධිවිධාන පනත් කෙටුම්පත අද (06) කැබිනට් මණ්ඩලයට ඉදිරිපත් කිරීමට නියමිතව තිබුණත් එය එසේ නොවිණි. ඊට හේතුව වී ඇත්තේ සන්ධාන ආණ්ඩුව නියෝජනය කරන ශ්‍රී ලංකා මුස්ලිම් කොංග්‍රසයේ නායක, අධිකරණ අමාත්‍ය රාවුෆ් හකීම් මහතා විසින් කරනු ලැබූ ඉල්ලීමක් බව කියැවෙයි. අදාළ පනත් කෙටුම්පත පිළිබඳ මුස්ලිම් කොංග්‍රසයේ දේශපාලන මණ්ඩලය පිළිබඳ සාකච්ඡා කළ යුතු බවත්, ඒ සඳහා තමාට සතියක කාලයක් අවශ්‍ය බවත් හකීම් මහතා දැනුම් දී ඇත. ඒ අනුව පසුගිය 4 වන දින පස්වරුවේ ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවති ආණ්ඩු පක්ෂ නායක රැස්වීමේදී හදිසි පනත් කෙටුම්පතක් ලෙස පළාත් සභා වෙනුවෙන් ‍අද (06) ගෙන ඒමට නියමිතව තිබුණු කෙටුම්පත ඉදිරිපත් නොවන බව සඳහන්ය.", "URL": "https://sinhala.adaderana.lk/news.php?nid=34688", "Category": null, "Parent URL": null}