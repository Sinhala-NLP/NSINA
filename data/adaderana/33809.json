{"Source": "Adaderana", "Timestamp": "May 4, 2013 04:47 pm", "Headline": "රටේ වැරදි පමණක් ඉස්මතු කරන්න එපා", "News Content": "පාසැල් අවධියේම රට ගැන පවතින වැරදි ආකල්ප දරුවන්ගේ මනසින් ඉවත් කළ යුතු බව ජනාධිපති මහින්ද රාජපක්ෂ මහතා පවසයි. එය මාතෘ භූමියේ පැවැත්මට සහ ජාතික දියුණුවට අත්‍යවශ්‍ය කාරණයක් බව ජනාධිපතිවරයා පෙන්වාදෙයි. ඇතැම් පුද්ගලයින් ශ්‍රී ලංකාව පිළිබද වැරදි විත්‍රයක් මවාපෑමට උත්සාහ දරන බව ද ජනාධිපතිවරයා පවසයි. රටේ වැරදි පමණක් ඉස්මතු නොකොට තමන් උපන් රටේ ශ්‍රේෂ්ඨත්වය පිළිබද ලෝකයාට පැවසීම මාතෘ භූමියට ආදරය කරන සියලුදෙනාගේ වගකීම බව ද ජනාධිපතිවරයා අවධාරණය කරයි. අම්බලන්ගොඩ ධර්මාශෝක විද්‍යාලයේ වාර්ෂික ත්‍යාග ප්‍රදානෝත්සවයට අද (04) එක්වෙමින් ජනාධිපති මහින්ද රාජපක්ෂ මහතා මේ බව පැවසීය. අප නිරන්තරයෙන්ම අපේ මාතෘ භූමිය පිළිබද ආඩම්බර විය යුතු බව පැවසූ ජනාධිපතිවරයා, එම ශ්‍රේෂ්ඨ හැඟීමත් සමග යහපත් අනාගත සමාජයක් ගොඩනැගිය හැකි බව ද පෙන්වාදෙයි. එහිදී වැඩිදුරටත් අදහස් දැක්වූ ජනාධිපතිවරයා සඳහන් කළේ දරුවන් පාසැල් කාලයේ සිටම නවීන තාක්ෂණය අනුසාරයෙන් අලුත්දේ ගොඩනැගීමට යොමුවිය යුතු බවයි.", "URL": "https://sinhala.adaderana.lk/news.php?nid=33809", "Category": null, "Parent URL": null}