{"Source": "Adaderana", "Timestamp": "February 8, 2019 04:53 pm", "Headline": "මධූෂ් සමඟ හසුවූ ජංගාගේ නිවසින් යුද ඇඳුම් හා පතොරොම් හමුවෙයි", "News Content": "මෙරට පාතාලයේ ප්‍රබලයෙකු ලෙස හැඳින්වෙන සමරසිංහ ආරච්චිගේ මධූෂ් ලක්ෂිත හෙවත් මාකඳුරේ මධුෂ් ඩුබායි හී දී එරට පොලිසීයේ අත්අඩංගුවට පත්වීමත් සමඟ ගායන ශිල්පී අමල් පෙරේරා සහ ඔහුගේ පුත් නදීමාල් පෙරේරා මෙන්ම රංගන ශිල්පී රයන් වෑන් වෝයන් යන අයද පොලිස් අත්අඩංගුවට පත්වුණි. එමෙන්ම අත්අඩංගුවට පත්වූවන් අතර කඹුරුපිටිය ප්‍රාදේශීය දේශපාලන නියෝජිතයින් දෙදෙනෙකු සහ එම ප්‍රාදේශිය සභාවේ සේවකයෙකු, එම ප්‍රදේශයේ ව්‍යාපාරිකයෙක්, කළුතර බන්ධනාගාරයේ ආරක්ෂක නිලධාරියෙකු සහ එක්සත් ජාතීන්ගේ සාමසාධක රාජකාරිවල නිරත පොලිස් නිලධාරියෙකුද සිටින බව පසුව අණාවරණ වුණි. කෙසේ වෙතත් අත්අඩංගුවට පත් පිරිස අතර රාජ්‍යතාන්ත්‍රික විදෙස් ගමන් බලපත්‍රයක් හිමි අයෙකු සිටින බවට මුලින් තොරතුරු අනාවරණ වුවද එය රාජකාරි ගමන් බලපත්‍රයක් වන බව මේ වනවිට තොරතුරු වාර්තා වෙයි. කෙසේ වෙතත් ඊයේ(07) පස්වරුවේ පොලිස් මත්ද්‍රව්‍ය නාශක කාර්යාංශය සහ පොලිස් විශේෂ කාර්ය බලකාය විසින් ඩුබායි අත්අඩංගුවේ පසුවන රංගන ශිල්පී රයන් වෑන් රෝයන්ගේ දෙහිවල පිහිටි නිවස සහ ගායන ශිල්පී අමල් පෙරේරාගේ මහරගම පිහිටි නිවස සෝදිසි කරනු ලැබුවේය. එහිදී අමල් පෙරේරාගේ නිවසේ තිබී හිස් කොකේන් කොපු දෙකක් සොයාගෙන තිබූ අතර රයන් වෑන් රෝයන්ගේ නිවසේ තිබී රහස් කුහරයක් ඇති ගමන් මල්ලක් සහ ඩිජිටල් තරාදියක් පොලිස් බාරයට ගෙන තිබුණි. එහිදී රයන් වෑන් රෝයන්ගේ සොහොයුරා පොලිස් භාරයට ගැනුණු අතර ප්‍රශ්න කිරීම්වලින් අනතුරුව ඔහුව මුදාහැර තිබේ. කෙසේ වෙතත් ගායක අමල් පෙරේරාගේ සොහොයුරු සොහාන් පෙරේරා පවසන්නේ තමන් අත්අඩංගුවට පත්වූ බවට ඇතැම් මාධ්‍ය වාර්තා කර තිබූ අතර එය සම්පූර්ණයෙන්ම අසත්‍යක් වන බවයි. මේ අතර මාතර ජේෂ්ඨ පොලිස් අධිකාරි කාර්යාලයේ මෙහෙයවීමෙන් ඊයේ මාතර දිස්ත්‍රික්කයේ ස්ථාන කිහිපයක විශේෂ මෙහෙයුමක් ක්‍රියාක්මක වූ අතර එම මෙහෙයුම අතරතුර දික්වැල්ල ප්‍රෙද්ශයේ නිවසක තිබී යුද හමුදා ඇඳුම් කට්ටල 9 ක්, යුද හමුදා හිස්වැසුම් තුනක්, ටී 56 ජීව උණ්ඩ 32ක්, හිස්පතුරම් කොපු 38 සහ යතුරුපැදි 3 ක් ඇතුළු භාණ්ඩ කිහිපයක් සොයාගෙන තිබේ. එම නිවස මේ වනවිට මාකඳුරේ මදූෂ් සමග ඩුබායි පොලිස් අත්අඩංගුවේ පසුවන තුඹේහේවාදුරගේ අනුෂ්ක කවිශාද් නොහොත් “ජංගා“ නැමැත්තාට අයත් එකක් බවයි පොලිසීය සඳහන් කළේය. එම නීතීවිරෝධි භාණ්ඩ සමඟ අනුෂ්ක කවිශාද්ගේ ඥාතියෙකු පොලිස් අත්අඩංගුවට පත්ව ඇති බව වාර්තා වෙයි. මේ අතර විදේශ කටයුතු අමාත්‍යාංශය සඳහන් කළේ ඩුබායිහිදී අත්අඩංගුවට පත් ශ්‍රී ලාංකීකයින් පිරිස මෙරටට ගෙන්වා ගැනීම සම්බන්ධයෙන් එරට බලධාරීන් සමඟ සාකච්ඡා කරමින් සිටින බවයි. මේ අතර මාකඳුරේ මදූෂ් සමග අත්අඩංගුවට ගත් අයෙකු තමාගේ සම්බන්ධිකරණ ලේකම්වරයෙකු බවටත් ඔහුට රාජ්‍ය තාන්ත්‍රික විදෙස් ගමන් බලපත්‍රයක් ලබාදී ඇතිබවටත් එල්ලවන චෝදනා සම්බන්ධයෙන් ඉක්මන් විමර්ශනයක් සිදුකර සත්‍ය ජනතාවට හෙළිකිරීමට කටයුතු කරන ලෙස අමාත්‍ය මංගල සමරවීර මහතා පොලිස්පතිවරයාට ලිපියක් යොමුකරමින් ඉල්ලා සිටියි. අමාත්‍යවරයා පොලිස්පතිවරයාගෙන් වැඩිදුරටත් ඉල්ලා සිටින්නේ මාකඳුරේ මදූෂ් සමග සබඳතා පැවැත්වූ සියලු දේශපාලනඥයින් පිළිබඳ විමර්ශනයක් සිදුකර එම නම් ජනතාවට හෙළි කරන ලෙසයි.", "URL": "https://sinhala.adaderana.lk/news.php?nid=103931", "Category": null, "Parent URL": null}