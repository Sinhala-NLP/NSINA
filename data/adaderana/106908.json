{"Source": "Adaderana", "Timestamp": "March 28, 2019 03:28 pm", "Headline": "සරම්ප හේතුවෙන් නිව්යෝර්ක් ප්‍රාන්තයේ හදිසි තත්ත්වයක්", "News Content": "සරම්ප රෝගය හේතුවෙන් අමෙරිකාවේ නිව්යෝර්ක් ප්‍රාන්තය තුළ හදිසි තත්ත්වයක් ප්‍රකාශයට පත්කර ඇත. විදෙස් මාධ්‍ය වාර්තා කළේ විවිධ ආගමික හා දාර්ශනික හේතූන් මත ඇතැම් දෙමව්පියන් සිය දරුවන්ට එන්නත් ලබාදීම ප්‍රතික්ෂේප කර තිබීම රෝගය රට පුරා පැතිරයාමට හේතු වී ඇති බවය. අමෙරිකාවේ නිව්යෝර්ක් ප්‍රාන්තය තුළ සරම්ප රෝගය සීඝ්‍රයෙන් පැතිර යමින් පවතියි. උතුරුදිග නිව්යෝර්ක්හි රෝගය වැළඳුණු පුද්ගලයින් 153 දෙනෙකු පිළිබඳව වාර්තා වී ඇති අතර ඊට ගොදුරු වූ බහුතරයක් ළමුන් වීම විශේෂත්වයකි. මේ හේතුවෙන් නිව්යෝර්ක් ප්‍රාන්තයේ රොක්ලන්ඩ් ප්‍රදේශය තුළ හදිසි තත්ත්වයක් ප්‍රකාශයට පත්කිරීමට එහි බලධාරීන් පියවර ගත්තේය. ඒ දශක කිහිපයකින් ප්‍රාන්තය මුහුණ දෙන දරුණුම වසංගතය මාරාන්තික රෝගයක් බවට පත්වීම වැළැක්වීමේ පියවරක් ලෙසටය . මෙම හදිසි තත්ත්වය දින තිහක කාලයක් සඳහා බලපැවැත්වෙන අතර ඒ අනුව එන්නත් නොකරන ලද දරුවන්ට පාසල් සාප්පු සංකීර්ණ පොදු ස්ථානවල ගැවසීම තහනම් වෙයි. මෙම කාලය තුළ එන්නත් ලබාදීමේ වැඩපිළිවෙලක් ක්‍රියාවට නැංවීම බලධාරීන්ගේ අපේක්ෂාව වී ඇති බව සඳහන්ය.", "URL": "https://sinhala.adaderana.lk/news.php?nid=106908", "Category": null, "Parent URL": null}