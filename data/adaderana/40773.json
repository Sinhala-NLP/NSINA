{"Source": "Adaderana", "Timestamp": "January 31, 2014 07:15 am", "Headline": "ඊයේ රථ වාහන සැලැස්ම අඛණ්ඩයි", "News Content": "කොළඹ අවට මාර්ග තදබදය අවම කිරීම සඳහා ඊයේ (30) දින ක්‍රියාත්මක කළ විශේෂ රථවාහන සැලැස්ම අඛණ්ඩව ක්‍රියාත්මක කරන බව පොලිස් මාධ්‍ය ප්‍රකාශක කාර්යාලය පවසයි. ඒ අනුව උදෑසන 07.00 සිට 09.00 දක්වා සහ දහවල් 12.00 සිට පස්වරු 02.00 දක්වා මෙම රථ වාහන සැලැස්ම ක්‍රියාත්මක කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. ඒ අනුව පුස්තකාල වට රවුමේ සිට මල්පාර දක්වා ගමන් කරන වාහන පිත්තල හන්දියෙන් දකුණට හැරී ගමන් කිරිමට අවසර ලබා දී තිබේ. පාසල් ආරම්භ වන උදෑසන සහ නිමාවට පත්වන දහවල් කාලයේ දි අධික රථ වාහන තදබදයක් එම මාර්ගවල හට ගන්නා බැවින් නව රථ වාහන සැලැස්ම ක්‍රියාත්මක කරන බව පොලිසිය පවසයි.", "URL": "https://sinhala.adaderana.lk/news.php?nid=40773", "Category": null, "Parent URL": null}