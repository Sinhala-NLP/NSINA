{"Source": "Adaderana", "Timestamp": "June 16, 2016 10:19 pm", "Headline": " යුරෝපා මත්ස්‍ය තහනම සම්පූර්ණයෙන් ඉවතට!", "News Content": "මෙරට මත්ස්‍ය නිෂ්පාදන යුරෝපීය වෙළඳපොළට අපනයන කිරීම සම්බන්ධයෙන් යුරෝපා සංගමය විසින් ශ්‍රී ලංකාවට පනවා තිබූ තහනම මේවන විට සම්පූර්ණයෙන් ඉවත්කර තිබේ.රජයේ ප්‍රවෘත්ති දෙපාර්තමේන්තුවට අනූව මත්ස්‍ය නිෂ්පාදන මේ යටතේ යුරෝපයට අපනයනය කිරීමේ හැකියාව ශ්‍රී ලංකාවට සම්පූර්ණයෙන් ලැබී ඇතැයි සඳහන්ය.ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පසුගිය අප්‍රේල් මස 21 වැනිදා යුරෝපා මත්ස්‍ය තහනම ඉවත් කිරීම ගැන කතරගමදී මාධ්‍ය හමුවක්ද පවත්වනු ලැබීය.එහිදී ඔහු කියා සිටියේ අදාළ තහනම ඉවත් කළ බවට යුරෝපා සංගමය නිල වශයෙන් දැනුම්දීමක් කර ඇති බවයි.කෙසේ වුවද තහනම ඉවත් කිරීමෙන් පසුව මත්ස්‍ය නිෂ්පාදන යුරෝපා වෙළඳපොළට යැවීමේ කටයුතු දැන් ආරම්භ කිරීමේ හැකියාව ශ්‍රී ලංකාවට ලැබී ඇති බව නවතම ආරංචි මාර්ග සඳහන් කරයි.කෙසේ වෙතත් 2013 වසරේ වාර්තා වලට අනුව පනවා ඇති තහනමට පෙර යුරෝපා සංගමයේ සාමාජික රට වලට ශ්‍රී ලංකාවෙන් අපනයනය කෙරුණු මත්ස්‍ය නිෂ්පාදන වල වටිනාකම යුරෝ මිලියන 74ක් වන අතර අපනයනය කළ ප්‍රමාණය මාළු ටොන් 17,000ක් බව සඳහන්ය.නෙදර්ලන්තය, ජර්මනිය, ප්‍රංශය, ඉතාලිය සහ එංගලන්තය ප්‍රධාන වශයෙන්ම ශ්‍රී ලංකාවේ මත්ස්‍ය නිෂ්පාදන ආනයනය කළ රටවල් ලෙස සැලකේ.යුරෝපා සංගමයට මත්ස්‍ය නිෂ්පාදන අපනයනය කරන රටවල් අතර ශ්‍රී ලංකාවට ප්‍රමුඛ ස්ථානයක් හිමි වූ අතර, කෙලවල්ලා සහ බලයා වශයෙන් ශ්‍රී ලාංකිකයන් විසින් හඳුන්වන ටූනා මත්ස්‍ය ගණයට අයත් මත්ස්‍යයින් ප්‍රධාන වශයෙන්ම අපනයනය කරන්නේ ශ්‍රී ලංකාවය.", "URL": "https://sinhala.adaderana.lk/news.php?nid=61167", "Category": null, "Parent URL": null}