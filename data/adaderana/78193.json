{"Source": "Adaderana", "Timestamp": "September 30, 2017 10:37 pm", "Headline": "  ඒකීයභාවය ආරක්ෂා කිරීමට  උපරිම ක්‍රියාමාර්ග ගන්නවා", "News Content": "මෙරට ඒකීයභාවය ආරක්ෂා කිරීම සඳහා ගත හැකි උපරිම ක්‍රියාමාර්ග ගන්නා බව අග්‍රාමාත්‍ය රනිල් වික්‍රමසිංහ මහතා පවසයි. තලාව ප්‍රදේශයේ පැවති කලා වැව ආසනයේ එක්සත් ජාතික පක්ෂ නියෝජිත හමුවකට එක්වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පල කළේය. එහිදී වැඩිදුරටත් අදහස් දැක්වූ ඒ මහතා,යෝජිත නව ආණ්ඩුක්‍රම ව්‍යවස්ථා කෙටුම්පත මගින් බුදුදහමට ඇති තැන අහිමි කිරීමට හෝ රටේ ඒකීය භාවය දියාරු කිරීමට හෝ කිසිදු පියවරක් ගෙන නොමැති බව අග්‍රාමාත්‍ය රනිල් වික්‍රමසිංහ මහතා අද (30) තලාව ඥානෝදය පිරිවනෙහි පැවැති එක්සත් ජාතික පක්‍ෂ ක්‍රියාකාරී හමුවේදී පැවසීය. රටේ ඇතැම් පාර්ශ්වයන් නව ආණ්ඩුක්‍රම ව්‍යවස්ථා කෙටුම්පත මගින් බුදුදහමට තිබෙන තැන අහිමි කරන බවටත්, රට බෙදන බවටත් ගෙන යන ප්‍රචාරවල කිසිදු සත්‍යතාවයක් නොමැති බවත්, එවැනි අසත්‍ය ප්‍රචාර හමුවේ මුලා නොවන ලෙසත්, අග්‍රාමාත්‍යතුමා ජනතාවගෙන් විශේෂ ඉල්ලීමක් කළේය. සිය අරමුණ වන්නේ ඒකීය රාජ්‍ය තුළ උපරීම බලය බෙදා හැරීම බවත් භෞමික අඛණ්ඩතාවය ආරක්ෂා කර ගැනීමට බවත්, මේ පුංචි දුපත කිසිඳු පාර්ශවයකට ඉඩ නොදෙන බවත් අග්‍රාමාත්‍යවරයා එහිදී වැඩිදුරටත් පැවසීය.මේ ව්‍යවස්ථා කෙටුම්පත පිළිබඳ වාර්තාව නිකුත්වීමටත් පෙර බුද්ධාගම අනතුරේ, බුද්ධාගම නැති කරනවා යනුවෙන් ඇතැම් පුද්ගලයන් චෝදනා කළා. නමුත් ඇත්ත වශයෙන්ම නව ව්‍යවස්ථා කෙටුම්පත තුළ බුද්ධාගමට ඇති ස්ථානයේ කිසිම වෙනසක් සිදු කර නැහැ. බුද්ධාගමට හිමි ප්‍රමුඛස්ථානය අපි ඒ ආකාරයෙන්ම ලබාදී තිබෙනවා. මේ රටේ ඒකීය භාවය අපි කිසිදු ලෙසකින් හෝ දියාරු කරන්නේ නැහැ. මේ තුලින් අපි උත්සාහ කරන්නේ ඒකීය භාවය ආරක්‍ෂා කිරීමටයි. දුටුගැමුණු රජතුමාගේ කාලයේ සිටම ශ්‍රී ලංකාව ඒකීය රාජ්‍යයක්. අතීතයේ සිට අද දක්වාම ශ්‍රී ලංකාව ලෙස හඳුන්වන්නේ එකම භූමියකටයි. ඒ ආකාරයට එදා සිට අපට අයිති මේ රටේ ඒකීය භාවය දියාරු කිරීමට අප ඉඩදෙන්නේ නැහැ. 1972 ජන රජයක් බවට පත්වෙමින් ඒකීය රාජ්‍ය යන වචනය අපි ව්‍යවස්ථාවට ඇතුල් කළා. 1978 ව්‍යවස්ථාවටත් අපි එය ඇතුළත් කළා. 13 වන සංශෝධනයේදීත් එය වෙනස් කළේ නැහැ. එසේ නම් ඒකීය රාජ්‍ය සංකල්පය අප විනාශ කරන්නේ නැහැ. යෝජිත නව ආණ්ඩුක්‍රම ව්‍යවස්ථා කෙටුම්පත තුළත් ඒකීය රාජ්‍ය යන සංකල්පය කිසිදු වෙනසකින් තොරව ඇතුළත් කර තිබෙනවා. 1972 ඉංග්‍රීසි ව්‍යවස්ථාවේ සඳහන් වන්නේ \"Unitary රාජ්‍ය\" ලෙසයි. ඉන් අදහස් වන්නේ ඒකීය යන අර්ථය නොවේ. මෙය ඒකීය රාජ්‍ය සංකල්පය තරම් පැරැණි සංකල්පයක් ද නොවේ. මෙම සංකල්පය ඉදිරිපත් කළේ මහා බ්‍රිතාන්‍ය විසිනුයි. රට පාලනය කිරීමේ බලය හිමි වන්නේ පාර්ලිමේන්තුවට බව එහිදී ඔවුන් ප්‍රකාශ කළා. මහා බ්‍රිතාන්‍ය තුළ රාජ්‍යයක් ඇති කරමින් ස්වෛරී බලය පාර්ලිමේන්තුවට ලබාදුන්නේ ඒ ආකාරයටයි. එය හදුන්වන්නේ \"Unitary සංකල්පය\" ලෙසයි. කෙසේ වුවත් බ්‍රිතාන්‍යයේ \"Unitary සංකල්පය\" තුළ අපේ රටේ වැනි බලය බෙදාහැරීමක් දක්නට නැහැ. ශ්‍රී ලංකාව ඒකීය රටක් බැවින් 13 වන සංශෝධනය සිදු කළා. \"Unitary සංකල්පය\"යටතේ බලය බෙදාහැරීමට හැකි දැයි ඇතැමුන් අධිකරණයෙන් ප්‍රශ්න කළා. එවිට ශ්‍රේෂ්ඨාධිකරණයේ බහුතරයක් පැවසුවේ රටේ ඒකීය භාවයට හානියක් නොවනවා නම්, එහි ස්වෛරී භාවයට බලපෑමක් නොවනවා නම් බලය බෙදිය හැකි බවයි. පළාත් සභා ක්‍රමය ඇති කළේ ඒ ආකාරයටයි. නව ආණ්ඩුක්‍රම ව්‍යවස්ථාවේ මෙහෙයුම් කමිටුව එම වාර්තාව සකසන විට ඒකීය යන වචනය සම්බන්ධයෙන් ගැටළුවක් ඇති වුණේ නැහැ. එයට සියලූ දෙනාම එකඟවුණා. නමුත් \"Unitary\" යන වචනයෙන් ඒකීය භාවය දියාරු කිරීමක් සිදු වනවා ද නැද්ද යන්න පිළිබඳව මත දෙකක් ඇතිවී තිබුණා. \"Unitary\" යන වචනය ව්‍යවස්ථාවේ ඒකීය යන වචනයට නොගැලපෙන බව ඇතැමුන් ප්‍රකාශ කළා. ඇතැමුන් ඊට විරුද්ධ වුණා. අනාගතයේදී ඒ සම්බන්ධයෙන් සාකච්ඡා කර විසඳුමකට එළඹිමට හැකියාව තිබෙනවා. ඒකීය රාජ්‍ය යන සංකල්පය මේ වනවිටත් නව ආණ්ඩුක්‍රම ව්‍යවස්ථාවට ඇතුළත් කර තිබෙන අතරම මේ සම්බන්ධ විවාදය ආරම්භ වූ පසු \"Unitary සංකල්පය\" තුළ රටේ බෙදීමක් ඇති වනවා ද නැද්ද යන්න පිළිබඳව සාකච්ඡා කළ හැකියි. අපට රටේ ඒකීය භාවය කිසි ලෙසකින්වත් දියාරු කිරීමට නොහැකියි. ආණ්ඩුක්‍රම ව්‍යවස්ථාවට ඇතුළත් වන යම් කිසි වචනයක් හේතුවෙන් රටේ ඒකීය භාවය දියාරු වෙනවා නම් එය ඉවත් කළ යුතුයි. එසේ සිදු නොවනවා නම් ගැටළුවක් නැහැ. ජාතිවාදය, ආගම්වාදය රට තුළ ඇති කිරීමට කිසිවෙකුටත් ඉඩදිය නොහැකියි. අප ගෙන එන නව ආණ්ඩුක්‍රම ව්‍යවස්ථාව ජාතිවාදී හෝ ආගම්වාදී නොවේ. එහි වෙනත් කරුණු පිළිබඳව කතා කිරීමට නොහැකි වූ විට ඇතැම් පුද්ගලයන් ජාතිවාදය හා ආගම්වාදය පිළිබඳ කතා කරමින් ගැටළු ඇති කිරීමට උත්සාහ කරනවා. අප ඊට ඉඩනොදී අපේ වැඩසටහන ඉදිරියට ගෙන යායුතුයි.", "URL": "https://sinhala.adaderana.lk/news.php?nid=78193", "Category": null, "Parent URL": null}