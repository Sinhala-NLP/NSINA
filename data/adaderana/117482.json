{"Source": "Adaderana", "Timestamp": "August 26, 2019 09:11 am", "Headline": "ශ්‍රීලනිපය බිහිවෙන්නේ එජාපය තුළින්-ඉසුර", "News Content": "කුමන අපේක්ෂකයෙක් තරඟ කළද එළැඹෙන ජනාධිපතිවරණයෙදී කඳවුරු දෙකක් වශයෙන්, ශ්‍රී ලංකා නිදහස් පක්ෂය හා එක්සත් ජාතික පක්ෂය තරඟ කරන බව බස්නාහිර පළාත් හිටපු ප්‍රධාන අමාත්‍ය ඉසුර දේවප්‍රිය මහතා පවසයි. කොළඹ පැවති උත්සවයකින් අනතුරුව මාධ්‍ය වෙත අදහස් දක්වමින් ඔහු මෙම අදහස් ප්‍රකාශ කළේය. ශ්‍රී ලංකා නිදහස් පක්ෂය ලෙස එළඹෙන ජනාධිපතිවරණයේ දී ඉතා පැහැදිලි තීන්දුවක් ලබා දෙන බවද ඒ මහතා පැවසීය. මොනතරම් අපේක්ෂකයින් තරග කළත් මෙවර ජනාධිපතිවරණයේ දී කඳවුරු දෙකකට පමණක් බෙදෙන බවද පැවසුබ හිටපු ප්‍රධාන අමාත්‍යවරයා, කිසිදු අවස්ථාවක ශ්‍රී ලංකා නිදහස් පක්ෂයට එක්සත් ජාතික පක්ෂයට සහයෝගයක් ලබා දිය නොහැකි බවද කියා සිටියේය. ශ්‍රී ලංකා නිදහස් පක්ෂය බිහි වෙන්නේ එක්සත් ජාතික පක්ෂය තුළින් බවත් එබැවින් කිසිදු අවස්ථාවක ශ්‍රී ලංකා නිදහස් පක්ෂය එජාපයේ අතකොළුවක් බවට පත් කිරීමට අවශ්‍යතාවයක් නොමැති බවත් ඉසුර දේවප්‍රිය මහතා පවසයි. කෙසේ වෙතත් එක්සත් ජාතික පක්ෂය විසින් පොදු අපේක්ෂකයෙක් ඉදිරිපත් කරනු ඇති බවත්, කවුරුන් ඉදිරිපත් කළත් ජනාධිපතිවරණයෙන් ජයග්‍රහණය කිරීමට හැකි වෙතැයි තමා විශ්වාස නොකරන බවද ඔහු වැඩිදුරටත් කියා සිටියේය. එක්සත් ජාතික පක්ෂය සම්බන්ධයෙන් ජනතාවගේ විශ්වාසය මේ වන විට බිඳ වැටී ඇති බවත් පැවසු ඉසුර දේවප්‍රිය මහතා එළඹෙන කිසිදු මැතිවරණයක් ජය ගැනීමට ඔවුන්ට හැකි වෙතැයි තමා විශ්වාස නොකර අතර, ශ්‍රි ලංකා නිදහස් පක්ෂය එයට ඉතා ශක්තිමත්ව මුහුණ දෙන බවත් පැවසීය. ශ්‍රීලනිප ය යනු මැතිවරණයේ තීරණාත්මක බලවේගය වන බවත් පැවසු ඒ මහතා, ජනාධිපතිවරයාගේ නායකත්වයෙන් එය තහවුරු කරන බවත් සඳහන් කළේය.", "URL": "https://sinhala.adaderana.lk/news.php?nid=117482", "Category": null, "Parent URL": null}