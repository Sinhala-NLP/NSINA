{"Source": "Adaderana", "Timestamp": "September 12, 2019 03:50 pm", "Headline": "පවුලේ අය මිත්තනිය ඝාතනය කළ හැටි 8 හැවිරිදි මුණුබුරා හෙළිකරයි", "News Content": "වටවල පොලිස් වසමට අයත් රොසැල්ල, විග්ටන් වතුයායේ ඉහළ කොටසේ නිවසේදී මිය ගියේ යැයි කියන වල්ලිඅම්මා රාගෙයි නැමති එක්දරු මවගේ සිරුර සොයා පොලිස් කණ්ඩායම් කිහිපයක් අදත්(12) වතු කම්කරුවන්ගේද සහයෝගය ඇතිව එම වතුයායේ මෙහෙයුමක් දියත් කර තිබුණි. රෝගාතුරව සිටි තම මව ඉකුත් 9 දින නිවසේදි මිය ගියේ යැයි පවසා මිය ගිය එක්දරු මවගේ මෘත දේහය ඇයගේ පුතා විසින් ත්‍රිරෝද රථයක නංවාගෙන රැගෙන ගියේ යැයි කියන සිද්ධියක් සම්බන්ධයෙන් වටවල පොලිසියට ඊයේ(11) ලද තොරතුරක් මත පොලිසිය ඒ පිළිබඳව විමර්ෂණයක් ආරම්භ කර තිබුණි. මිය ගිය එක්දරු මවගේ ලේලිය වන විශ්වා ගෞරවි නැමති තිදරු මව පොලීසියට හමුවේ පවසා ඇත්තේ රෝගාතුරව සිටි තම නැන්දණිය නිවසේදි මිය ගිය බවත්, අවසන් කටයුතු සිදු කිරීමට තම සැමියා සතුව මුදල් නොමැති නිසා මෘත දේහය කැලැවකට විසි කර දමන බව පවසා තම සැමියා තම 13 හැවිරිදි දෙවන පුතා සමග මෘත දේහය එදිනම රාත්‍රියේ ත්‍රිරෝද රථයක නංවාගෙන නිවසින් පිටව ගිය බවත්, එදින සිට තම සැමියා පිළිබඳව හෝ තම පුතා පිළිබඳව කිසිදු තොරතුරක් නොදන්නා බවයි. නිවසේදි මිය ගියේ යැයි කියන එක්දරු මවගේ මෘත දේහය සොයා හැටන් පොලිසියේ සුනඛ අංශයේ සුනඛයෙකුගේ සහය ඇතිව පොලිස් නිලධාරින් සහ වතු කම්කරුවන් අද දවස පුරා එම වතුයායේ යළිත් මෙහෙයුමක් දියත් කර තිබුණි. සිද්ධිය සම්බන්ධයෙන් අංශ කිහිපයක් ඔස්සේ පරික්ෂණ පවත්වන පොලිස් නිලධාරින් මිය ගියේ යැයි කියන එක්දරුමවගේ බාල මුණුබුරා වන 8 හැවිරිදි ගෝපාල ක්‍රිෂ්ණන් සිසුවාගෙන් අද ප්‍රකාශයක් සටහන් කරගෙන ඇති අතර එහිදි පාසල් සිසුවා පොලිසිය හමුවේ පවසා ඇත්තේ තම පියා, මව සහ අයියා විසින් ආච්චිට පොල්ලකින් පහර දි පුටුවක ගැට ගැසු බවත්, පසුව තම පියා ආච්චිව මල්ලක දගෙන නිවසින් රැගෙන ගිය බවයි. වටවල පොලිසියේ නිලධාරින් විසින් මිය ගිය එක්දරු මවගේ ලේලියගේ සහයෝගය මත සැඟ වී සිටින බවට සැකකරන සැමියා සොයා ගැනිමට විශේෂ මෙහෙයුමක්ද මේ වන විට දියත් කර ඇත. එම වතුයායේ වතු කම්කරුවන් කියා සිටින්නේ මෙය ඝාතනයක් බවත්, මිය ගිය 81 හැවිරිදි එක්දරු මවගේ බාල මුණුබුරා විසින් පොලිසියට ලබාදුන් ප්‍රකාශය අනුව සැසදිමේදි මෙම ඝාතනයක් බවට සැක කල හැකි බව සිද්ධිය සම්බන්ධයෙන් පරික්ෂණ පවත්වන වටවල පොලිසිය සැකකරයි. මිය ගිය 81 හැවිරිදි එක්දරු මවගේ ලේලියගේ සහයෝදරයා තලවකැලේ වටගොඩ පදිංචි බවත්, ඔහු ත්‍රිරොද රථයක අයිතිකරුවෙකු බවත්, ඔහුගෙන්ද ප්‍රකාශයක් සටහන් කරගත් බව වටවල පොලීසිය පැවසීය.", "URL": "https://sinhala.adaderana.lk/news.php?nid=118954", "Category": null, "Parent URL": null}