{"Source": "Adaderana", "Timestamp": "November 17, 2016 02:04 pm", "Headline": "බොරු මාධ්‍යවේදියාට ඇප!", "News Content": "අභාවප්‍රාප්ත ආචාර්ය පණ්ඩිත් ඩබ්ලිව්.ඩී අමරදේවයන්ගේ ආදාහන කටයුතු පැවති අවස්ථාවේ මාධ්‍යවේදියෙකු ලෙස පෙනී සිටිමින් ජනාධිපතිවරයා සහ අගමැතිවරයා අසළ සැකකටයුතු ලෙස හැසිරීම සම්බන්ධයෙන් අත්අඩංගුවට ගත් සැකකරු ඇප මත මුදා හැර තිබේ.සැකකරු රුපියල් ලක්ෂ 05ක ශරීර ඇප මත මුදාහැරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළ බව අද දෙරණ අධිකරණ වාර්තාකරු සඳහන් කළේය.කුරුඳුවත්ත පොලීසිය මගින් අත්අඩංගුවට ගෙන තිබූ මොහු අද දින දක්වා රක්ෂිත බන්ධනාගාර ගත කිරීමට අධිකරණය නියෝග කර තිබුණි.සැකකරු මානසික රෝගී තත්වයකින් පෙළෙන බවට ඔහු වෙනුවෙන් පෙනී සිටි නීතීඥවරු පසුගිය නඩු විභාගයේදී අධිකරණයට දැනුම් දුන් අතර ඒ අනුව අද දිනයේ සැකකරුගේ සෞඛ්‍ය තත්වය සම්බන්ධයෙන් අධිකරණයට වෛද්‍ය වාර්තාවක් ඉදිරිපත් කරන ලෙස මහේස්ත්‍රාත්වරයා නියෝග කර තිබුණි.කෙසේවෙතත් නඩුව අද කැඳවූ අවස්ථාවේ අදාළ වෛද්‍ය වාර්තාව අධිකරණයට ඉදිරිපත් කර නොතිබූ බව අද දෙරණ වාර්තාකරු පැවසුවේය.ඒ අනුව සැකකාර තරුණයා ඇප මත මුදා හැරීමට නියෝග කළ කොළඹ ප්‍රධාන මහේස්ත්‍රාත් ගිහාන් පිලපිටිය මහතා නඩුව දෙසැම්බර් මස පළමු වනදා යළි විභාගට ගැනීමට නියම කර ඇත.", "URL": "https://sinhala.adaderana.lk/news.php?nid=66114", "Category": null, "Parent URL": null}