{"Source": "Adaderana", "Timestamp": "August 4, 2019 02:11 pm", "Headline": "රියදුරුගේ නොසැළකිල්ලෙන් හය දෙනෙකුට දිවි අහිමි වු වස්කඩුවේ අනතුර", "News Content": "කළුතර, වස්කඩුව හංදිය අසලදී අද අළුයම සිදුවූ බස් රථ අනතුරකින් පුද්ගලයන් 6 දෙනෙකු ජීවිතක්ෂයට පත්වුණි. පොලිස් මාධ්‍ය ප්‍රකාශක කාර්යාලය සඳහන් කළේ අනතුරින් තුවාල ලැබූ 52 දෙනකු මේවනවිටත් කලුතර,නාගොඩ මහ රෝහලේ ප්‍රතිකාර ලබන බවයි. ගාල්ල - කොළඹ ප්‍රධාන මාර්ගයේ වස්කඩුව මංසන්ධිය අසලදී මෙම අනතුර සිදුව තිබුනේ අද අලුයම 5.15ටයි. ඇල්පිටියේ සිට කොළඹ දෙසට ධාවනය වූ ලංගම බස් රථයක් තවත් වාහනයකට ඉස්සර කිරිමට යාමේදී ඊට ප්‍රතිවිරුද්ධ දෙසින් පැමිණි පුද්ගලික බස් රථයක මුහුණට මුහුණ ගැටී මෙම අනතුර සිදුව තිබුණි. අනතුරින් තුවාල ලැබූවන් කලුතර නාගොඩ මහ රෝහලට සහ පානදුර මූලික රෝහලට ඇතුලත් කෙරුණි. එලෙස නාගොඩ රෝහලට ඇතුලත් කළ පුද්ගලයින් අතරින් 6දෙනෙක් ජිවිතක්ෂයට පත්ව ඇත. කලුතර නාගොඩ මහ රෝහලේ නියෝජ්‍ය වෛද්‍ය අධ්‍යක්ෂවරිය අද දෙරණට සදහන් කළේ අනතුරින් මිය ගිය 6දෙනා රෝහලට රැගෙන එන අවස්ථාවේදීත් මියගොස් සිටි බවයි. මියගිය පිරිස අතර කාන්තාවන් තිදෙනෙක් සහ පිරිමි පුද්ගලයින් තිදෙනක් වන බවත් ඒ අතර ලංගම බස් රථයේ රියදුරාද සිටින බවත් වාර්තා වෙයි. එමෙන්ම පිරිමි පුද්ගලයින් 43ක්, කාන්තාවන් 8ක් සහ කුඩා දරුවෙකුද ඇතුලුව තුවාලකරුවන් 52දෙනෙක් මේ වනවිටත් කලුතර නාගොඩ මහ රෝහලේ ප්‍රතිකාර ලබයි. මේ අතර රිය අනතුරින් තුවාල ලැබු තවත් පුද්ගලයින් තිදෙනෙක් පානදුර මූලික රෝහල වෙත ඇතුලත් කර තිබුණි. ඒ අතර අනතුරට පත් පුද්ගලික බස් රථයේ රියදුරු සහ කොන්දොස්තරවරයාද සිටින බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=115704", "Category": null, "Parent URL": null}