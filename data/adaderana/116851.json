{"Source": "Adaderana", "Timestamp": "August 18, 2019 05:33 pm", "Headline": "රටේ ධනය සෑම ජන කොටසකටම සාධාරණව බෙදී යුතුයි-සජිත්", "News Content": "මිශ්‍ර ආර්ථික ක්‍රමයකින් ව්‍යවසායකත්වයට මුල්තැන ලබාදී ධන උත්පාදනයට සියලු පහසුකම් සපයා රටේ ධනය සෑම ජන කොටසකටම සාධාරණව බෙදී යන ක්‍රමවේදයක් බිහිකරන බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. රටේ බහුතර ගැමි සමාජය තුළ නව ලිබරල්වාදයට කිසිදු ඉඩක් නොමැති බවත්, මෙම ක්‍රමයටඅනුව ඉල්ලුමෙන් හා සැපයුමෙන් පමණක් ගැටළුවිසදෙන බවත්, කිසිදු රාජ්‍ය මැදිහත්වීමක් ඒ සඳහා සිදු නොවන අතර ඒ තුළ වෙළඳපොළ බලවේගවලට පමණක් ඉඩ හිමිවන බවත් පැවසූ අමාත්‍යවරයා, එසේ වුවහොත් මෙරට දුප්පත්, කම්කරු, ගොවි, ධීවර, රාජ්‍ය සේවක හා මධ්‍යම පාන්තික ජනතාවට සිදුවන්නේ කුමක්ද කියා තමන් ප්‍රශ්න කරන බවත් ප්‍රකාශ කළේය. නව ලිබරල්වාදී ක්‍රමය තුළ වෙළඳපොළ බලවේගවලට පමණක් ඉඩ ලබාදී රට විනාශ මුඛය කරා ගෙන යාමට තමන් කිසිවිටක ඉඩ නොතබන බවත්, ජනදුක නිවාලන ඓතිහාසික සංවර්ධන විප්ලවයක් ඉදිරියේදී රටේ ජනතාව ළඟට ගෙන එන බවත් අමාත්‍යවරයා ප්‍රකාශ කළේය. නුදුරු අනාගතයේදී මෙරට දේශපාලන විප්ලවයක් පමණක් නොව, ආර්ථික හා සාමාජීය විප්ලවයක් ඇතිකර මහපොළොවට පයගසා ජීවත්වන සාමාන්‍ය ජනතාව එහි පෙරමග ගමන්කරුවන් ලෙස පත් කරන බවද අමාත්‍යවරයා වැඩිදුරටත් පැවසීය. සජිත් ප්‍රේමදාස අමාත්‍යවරයා මෙම අදහස් පළ කළේ මෛත්‍රීපාල සිරිසේන ජනාධිපතිතුමාගේ ප්‍රධානත්වයෙන් පොළොන්නරුව දිස්ත්‍රික්කයේ දිඹුලාගල ඉදිකළ “සොරිවිල කොටරාගලගම” හා දළුකාන ඉදිකළ “දිසාලාගම” සහ “ජීවහත්තගම” උදා ගම්මාන 3ජනතා අයිතියට පත්කිරීමේ අවස්ථාවට අද (18) දින සහභාගී වෙමිණි. මෙය “සැමට සෙවණ” යළි පිබිදෙන උදා ගම්මාන වැඩසටහන යටතේ ජනතා අයිතියට පැවරුණු 254, 255, 256 වන ආදර්ශ ගම්මානයි. “සොරිවිල කොටරාගලගම”, “දිසාලාගම” සහ “ජීවහත්තගම”උදා ගම්මාන 3හි ඉදිකර ඇති නිවාස සංඛ්‍යාව 66කි.මේ සඳහා වැයකළ මුදල රුපියල් ලක්ෂ 691 කි. පිරිසිදු පානීය ජලය, විදුලිය, ප්‍රවේශ මාර්ග හා විධිමත් අභ්‍යන්තර මාර්ග ඇතුළු සියලු යටිතල පහසුකම් වලින් මෙය සමන්විත වේ. මෙම ගම්මාන 3 හි නිවාසලාභීන් බහුතරය ආදිවාසීන් වීම විශේෂත්වයකි. නිවාසලාභීන් 66 දෙනාට නිවාස හිමිකම් පත්‍ර ප්‍රදානය සහ රුපියල් ලක්ෂ 314 ක් වටිනා සංවර්ධිත බිම් කොටස් 66 ක හිමිකම නොමිලේ ලබාදීම, ප්‍රදේශයේ අඩු ආදායම්ලාභී පවුල්200කට රුපියල් ලක්ෂ 275 ක් වටිනා ‘විසිරි නිවාස ණය’,පවුල් 50 කට රුපියල් ලක්ෂ 100 ක් වටිනා‘සොඳුරු පියස නිවාස ණය’,ප්‍රතිලාභීන් 38දෙනෙක් සඳහා රුපියල් ලක්ෂ 195 ක් වටිනා ‘විරුසුමිතුරු නිවාස ආධාර’,පවුල් 313 කට රුපියල් ලක්ෂ 157 ක් වටිනා‘නිවාස ණය හා ආධාර’, ප්‍රතිලාභීන් 11දෙනෙක් සඳහා රුපියල් ලක්ෂ 45 ක් වටිනා ‘ග්‍රාම ශක්ති නිවාස ආධාර’, වකුගඩු රෝගීන් 100දෙනෙක් සඳහා රුපියල් ලක්ෂ 276 ක් වටිනා නිවාස ආධාර, ‘ශිල්ප සවිය’ වැඩසටහන යටතේ අභ්‍යාසලාභින් 272 ක් සඳහා රුපියල් ලක්ෂ 136 ක් වටිනා ප්‍රතිලාභ, පාසල් ළමුන් 100 ක් සඳහා රුපියල් 450,000/= ක් වටිනාපොත් කට්ටල සහ දෘෂ්‍යාබාධ සහිත පුද්ගලයින්344දෙනෙක්සඳහා නොමිලේ ඇස් කණ්නාඩිප්‍රදානය කිරීමද අමාත්‍යවරයා අතින් මෙහිදී සිදු කෙරුණි.", "URL": "https://sinhala.adaderana.lk/news.php?nid=116851", "Category": null, "Parent URL": null}