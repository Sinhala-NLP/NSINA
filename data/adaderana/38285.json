{"Source": "Adaderana", "Timestamp": "October 21, 2013 04:55 pm", "Headline": "ආරච්චිකට්ටුව ප්‍රාදේශීය සභාපති ඇතුළු 4ක්  රිමාන්ඩ්", "News Content": "පෞද්ගලික බස් රථ සේවකයින් තිදෙනෙකුට පහර දීමේ සිද්ධියක් සම්බන්ධයෙන් චෝදනා ලැබ සිටි ආරච්චිකට්ටුව ප්‍රාදේශීය සභාවේ සභාපති ජගත් සමන්ත පෙරේරා සමග තවත් තිදෙනෙකු ලබන මස 04 වැනිදා දක්වා රක්ෂිත බන්ධනාගාර ගත කිරීමට මාරවිල අතිරේක දිසා විනිසුරු හා මහේස්ත්‍රාත් ධම්මිකා ඉලංගසිංහ මහත්මිය විසින් නියෝග කර තිබේ. අද (21) සවස මාරවිල මහේස්ත්‍රාත් අධිකරණයේදී මෙම නියෝගය ලබාදුන් බව අද දෙරණ වාර්තාකරු පැවසීය. මෙසේ රක්ෂිත බන්ධනාගාර ගත කරන ලද්දේ ආරච්චිකට්ටුව ප්‍රාදේශීය සභාවේ සභාපති ජගත් සමන්ත පෙරේරා, මිහිදුකුලසුරිය රෝයි ප්‍රනාන්දු, බටුහගගේ දොන් නිලන්ත ප්‍රදීප් පෙරේරා, සහ වීරසුරිය ලේකම් හාමිලාගේ චමින්ද ප්‍රියශාන්ත නම් අයවේ. ආරච්චිකට්ටුව ප්‍රාදේශීය සභා සභාපතිවරාය හැර සෙසු තිදෙනාව හඳුනාගැනීමේ පෙරට්ටුවකට ඉදිරිපත් කරන ලෙසද මහේස්ත්‍රාත්වරිය නියෝග කළාය. හලාවත - කොළඹ අතර ධාවනය වන නගරාන්තර සුඛෝපභෝගී බස් රථයක සේවකයින් පිරිසකට ඉකුත් 20 වැනිදා මහවැව නගරයේදී පහර දුන් බවට ප්‍රාදේශීය සභාවේ සභාපතිවරයාට චෝදනා එල්ලවී තිබුණි. මෙම සිද්ධියට විරෝධය පළ කරමින් හලාවත - කොළඹ පුද්ගලික බස් රථ සේවකයින් 20 වැනිදා දහවල් සිට වර්ජනයක් ආරම්භ කරන ලදී, ප්‍රාදේශීය සභාවේ සභාපතිවරයා ඇතුළු සැකකරුවන් මාරවිල පොලීසියට භාර වීමෙන් පසුව පුද්ගලික බස් වර්ජනය අවසන් විය. අධිකරණයට ඉදිරිපත් කළ සැකකරුවන් වෙනුවෙන් නීතිඥයින් වන ලලන්ත සරත් චන්ද්‍ර, ඇලෙක්ස් නිශාන්ත, නාමල් ප්‍රනාන්දු, චන්ද්‍රසිරි සේනාරත්න යන මහත්වරුන් පෙනී සිටි අතර මාරවිල පොලීසියේ උප පොලිස් පරීක්ෂක ජයමහ මහතා විසින් පැමිණිල්ල ඉදිරිපත් කරන ලදී. (රතු පැහැති කමීසයකින් සැරසී සිටින්නේ ආරච්චිකට්ටුව ප්‍රා සභාපතිවරයාය.) ඡායා - රූ ජූඩ් සමන්ත", "URL": "https://sinhala.adaderana.lk/news.php?nid=38285", "Category": null, "Parent URL": null}