{"Source": "Adaderana", "Timestamp": "October 12, 2010 11:22 am", "Headline": "මෙරට සරණාගතයින් 150 ක් තායිලන්තයේදී අත්අඩංගුවට ", "News Content": "ශ්‍රී ලාංකික සරණාගතයින් 150 දෙනෙකුට‍ අධික පිරිසක් තායිලන්ත බලධාරීන් විසින් අත්අඩංගුවට ගෙන තිබේ. ඒ සඳහා කැනේඩියානු රජයේ සහය ද ලැබී ඇති බව ද ආරංචි මාර්ග සඳහන් කරයි. ඊයේ (11) පස්වරුවෙහි තායිලන්තයේ ප්‍රදේශ කිහිපයක සිදුකළ වැටලීම් වලදී මොවුන් අත්අඩංගුවට ගෙන ඇත. වීසා බලපත්‍ර නොමැතිව තායිලන්තය තුළ රැඳී සිටීමේ චෝදනාව මෙම පිරිස අත්අඩංගුවට ගැනීමට හේතු වී ඇත. මොවුන් කැනඩාවට ගමන් කිරීමේ අරමුණින් තායිලන්තයට පැමිණ ඇති බව වාර්තා වේ. මෙසේ අත්අඩංගුවට ගත් පිරිස මේ වනවිට කැනේඩියානු ආගමන විගමන දෙපාර්තමේන්තුවේ විශේෂ කඳවුරක රඳවා ඇති බව ද සඳහන්ය. දෙමළ සරණාගතයින් කැනඩාව, ඕස්ට්‍රේලියාව වැනි රටවලට ගමන් කිරීමේ අතරමැදි ස්ථානයක් ලෙස තායිලන්තය භාවිත කරන බව කැනේඩියානු බලධාරීන් පවසයි. මේ සම්බන්ධයෙන් අදාළ රටවල් දැඩි අවධානයෙන් පසු විය යුතු බව කැනේඩියානු බලධාරීන් කියා සිටියි. මෙම පිරිස අත්අඩංගුවට ගැනීමට යාමේදී ඇතැම් පුද්ගලයින් පලා ගොස් තිබේ. එසේ පලා ගිය පිරිස සොයා තායිලන්ත පොලිසිය තවදුරටත් විමර්ශන කටයුතු සිදුකරන බව ද වාර්තා වේ.", "URL": "https://sinhala.adaderana.lk/news.php?nid=11444", "Category": null, "Parent URL": null}