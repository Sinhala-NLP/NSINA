{"Source": "Adaderana", "Timestamp": "April 4, 2014 03:02 pm", "Headline": "පරණ යකඩ නඩුවේ විදුහල්පතිට ගහලා?", "News Content": "කිසියම් පිරිසක් විසින් තමන්ව පැහැර ගෙන ගොස් පහර දී පෙට්‍රල් වත්කර ගිනි තැබීමට උත්සහ කළ බව පවසමින් පුත්තලම ආනන්ද ජාතික පාසලේ විදුහල්පති සුමනසිරි අමරසිංහ මහතා පුත්තලම මූලික රෝහලට ඇතුළත් වී තිබේ. 03 වැනිදා රාත්‍රී 10.00 ට පමණ පුත්තලම -අනුරාධපුර මාර්ගයේ 05 කණුව ප්‍රදේශයේදී මෙම සිද්ධිය සිදුවී ඇති බව විදුහල්පතිවරයා පුත්තලම රෝහල් පොලීසියට පවසා ඇත. පුත්තලම නගරයේ පැවති නාට්‍ය දර්ශනයක ආරාධිතකයෙකු ලෙස සහභාගි වී යතුරු පැදියෙන් නිවස බලා යමින් සිටින විට වෑන් රථයකින් පැමිණි සිව්දෙනෙකු තමන්ව පැහැර ගත් බවත්,වෑන් රථයේ සිටි එක් අයෙක් තමාගේ යතුරු පැදිය පැදගෙන එන විට වෑන් රථයේ සිටි දෙදෙනෙකු තමන්ට පහර දුන් බවද විදුහල්පතිවරයා පවසා ඇත. මීටර් 200 ක පමණ දුරක් වෑන් රථයෙන් තමාව ගෙන ගොස් බිමට බස්සවා සිරුරට පෙට්‍රල් වත්කර ගිනි තැබීමට සුදානම් වූ විට තමන් ඔවුන්ගෙන් මිදී පලා ගිය බවද විදුහල්පතිවරයා පවසා තිබේ. ඒ අතර තුර තමන්ව පැහැර ගත් පිරිස ඔවුන් පැමිණි වෑන් රථයෙන් පිටත්ව ගිය පසුව ඔවුන් අතහැර දමා ගොස් තිබූ තමන්ගේ යතුරු පැදියෙන් නිවස බලා ගිය බවද විදුහල්පතිවරයා රෝහල් පොලීසියට පවසා ඇත. 03 වැනිදා රාත්‍රී 10.00 ට පමණ සිද්ධියට මුහුණ දුන් පුත්තලම ආනන්ද ජාතික පාසලේ විදුහල්පති සුමනසිරි අමරසිංහ මහතා රෝහල් ගතවී ඇත්තේ අද (04) දහවල් 1.00 ට පමණය. කල්පිටිය අල් අක්ෂා මුස්ලිම් ජාතික පාසලෙන් තම පාසලේ ප්‍රයෝජනය සඳහා ගෙන ආ බව කියන ඩෙස් සහ පුටු තොගයක් පරණ යකඩ මිලදී ගන්නා ස්ථානයකට අලවි කිරීමේ සිද්ධියක් සම්බන්ධයෙන් මෙම විදුහල්පතිවරයාට එරෙහිව පුත්තලම දිසා අධිකරණයේ නඩුවක්ද මේ දිනවල විභාග වෙමින් පවතී.", "URL": "https://sinhala.adaderana.lk/news.php?nid=42308", "Category": null, "Parent URL": null}