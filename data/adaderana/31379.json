{"Source": "Adaderana", "Timestamp": "February 5, 2013 06:43 pm", "Headline": "භික්ෂු ඝාතනයේ සැකකාර උප නගරාධිපති 14 තෙක් රිමාන්ඩ්", "News Content": "මොරටුව එගොඩඋයන සුනන්දෝපනන්දාරාමයේ විහාරාධිපති මැටිගහතැන්නේ විමලවංශ හිමියන්ගේ ඝාතනය සම්බන්ධයෙන් සැකපිට අත්අඩංගුවට ගත් මොරටුව මහ නගර සභාවේ උප නගරාධිපති සුජිත් පුෂ්පකුමාර මහතා පෙබරවාරි මස 14 වන දින දක්වා රක්ෂිත බන්ධනාගාර ගත කර තිබේ. කොළඹ අපරාධ කොට්ඨාසය විසින් අත්අඩංගුවට ගනු ලැබූ සැකකාර උප නගරාධිපතිවරයා අද (05) අධිකරණයට ඉදිරිපත් කරනු ලදුව මෙසේ රිමාන්ඩ් භාරයට පමුණුවා ඇත. සැකකාර නියෝජ්‍ය නගරාධිපතිවරයා එම සිද්ධිය සම්බන්ධයෙන් ප්‍රශ්න කිරීම සඳහා ඊයේ (04) සවස අත්අඩංගුවට ගත් බව වාර්තා විය. මෙම සිද්ධියට සම්බන්ධ තවත් කිහිප දෙනෙකු අත්අඩංගුවට ගැනීමට පරීක්ෂණ අරඹා ඇතැයි පොලීසිය පවසයි මොරටුව එගොඩඋයන සුනන්දෝපනන්දාරාමයේ විහාරාධිපති මැටිගහතැන්නේ විමලවංශ හිමියන් පෙරේදා (03) රාත‍්‍රී 9.30 ට පමණ විහාරස්ථානයේ බෝ මළුව අසළ දී කිසියම් පිරිසක් විසින් සිදුකළ පහරදීමක් නිසා පානදුර රෝහලට ඇතුළත් කිරීමෙන් පසු අපවත්විය. අපවත් වන විට උන්වහන්සේ 46 වැනි වියේ පසුවූ අතර ඉඩම් ආරවුලක් හේතුවෙන් ඝාතනය සිදුව ඇති බවට පොලීසිය සැක කරයි. ස්වාමින් වහන්සේගේ ඝාතනයට සම්බන්ධ බවට සැකකෙරෙන පුද්ගලයින් දෙදෙනෙකුගේ මළ සිරුරු පසුව බණ්ඩාරගම, දැල්කඩ පුදේශයේ තිබී සොයාගන්නා ලදී. ඔවුන් වෙඩි තබා ඝාතනය කර තිබු බව මූලික පොලිස් පරීක්ෂණවලදී අනාවරණය විය.", "URL": "https://sinhala.adaderana.lk/news.php?nid=31379", "Category": null, "Parent URL": null}