{"Source": "Adaderana", "Timestamp": "April 24, 2012 09:25 am", "Headline": "සිරියාවේ ගැටුම් යළි උග්‍රවෙයි ", "News Content": "සිරියාවේ රාජ්‍ය විරෝධී කණ්ඩායම් සහ රජය අතර පවතින ගැටුම් යළිත් උග්‍රවී තිබේ. සිරියානු හමුදා විසින් සිරියාවේ හමා ප්‍රදේශයට ෂෙල් ප්‍රහාරද ඊයේ (23) දිනයේ එල්ල කර ඇති බව විදෙස් මාධ්‍ය වාර්තා කරයි. එහිදි පුද්ගලයින් 33 දෙනෙකු ජිවිතක්ෂයට පත්වී තවත් විශාල පිරිසක් තුවාල ලබා ඇති බව එම වාර්තා ප්‍රකාශකර සිටී. මේ අතර සිරියාවට නව සම්බාධක පැනවීමට යුරෝපානු සංගමය තීරණය කර ඇත. ඒ යටතේ සුඛෝපභෝගි නිෂ්පාදන සහ භාණ්ඩ අපනයනය ද තහනම් කර ඇති බව විදෙස් මාධ්‍ය වාර්තා කර සිටී. මේ අතර බ්‍රිතාන්‍යය විදේශ ලේකම් විලියම් හග් මහතා ප්‍රකාශකර ඇත්තේ සිරියාවේ සාම ක්‍රියාවලිය පිළිබඳව කොෆි අනන් සමග විශේෂ සාකච්ඡාවක් පැවැත්වීමට නි‍යමිත බවය. එක්සත් ජාතීන්ගේ සංවිධානය සිරියාවේ පවතින ගැටුම්කාරී තත්ත්වය නිරීක්ෂණය කිරීම සඳහා තුන්සිය දෙනෙකුගෙන් යුත් කණ්ඩායමක් එරටට යැවීමට ද පසුගිය ඉරිදා දිනයේ තීරණය කර තිබිණි.", "URL": "https://sinhala.adaderana.lk/news.php?nid=23758", "Category": null, "Parent URL": null}