{"Source": "Adaderana", "Timestamp": "May 1, 2018 04:12 pm", "Headline": " දින 3ක් තුළ සිදු කළ වැටලීම්වලින් 600ට වැඩි පිරිසක් අත්අඩංගුවට", "News Content": "සුරාබදු දෙපාර්තමේන්තුව පසුගිය දින 03 තුළ සිදුකළ වැටලීම්වලදී සැකකරුවන් 600 කට වැඩි පිරිසක් අත්අඩංගුවට ගෙන ඇති බව එම දෙපාර්තමේන්තුව පවසයි. වෙසක් උත්සව සමය වෙනුවෙන් අප්‍රේල් මස 23 වන දා සිට මැයි මස 03 වන දින දක්වා විශේෂ අධීක්ෂණ වැඩසටහනක් සුරාබදු දෙපාර්තමේන්තුව විසින් ආරම්භ කර තිබේ. ඒ අනුව පසුගිය දින 03 තුළදී වැටලීම් 850 කට අධික සංඛ්‍යාවක් සිදුකර ඇති බව සුරාබදු දෙපාර්තමේන්තුව සඳහන් කළේය. මෙහිදී අත්අඩංගුවට ගත් සැකකරුවන් ඉදිරි දින කිහිපය තුළදී අදාළ මහේස්ත්‍රාත් අධිකරණවලට ඉදිරිපත් කිරීමෙන් අනතුරුව නඩු පැවරීමට කටයුතු කරන බවද එම දෙපාර්තමේන්තුව සඳහන් කළේය. මෙම වැටලීම් විශ්ලේෂණය කිරීමේදී උතුර, නැගෙනහිර හා උතුරු මැද යන පළාත්වලින් අඩු සුරා අපරාධ සංඛ්‍යාවක් වාර්තා වී ඇති බව එම දෙපාර්තමේන්තුව පෙන්වා දෙයි.", "URL": "https://sinhala.adaderana.lk/news.php?nid=88348", "Category": null, "Parent URL": null}