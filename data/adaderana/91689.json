{"Source": "Adaderana", "Timestamp": "June 29, 2018 01:54 pm", "Headline": " උතුරු පළාත් ධීවර හා ප්‍රවාහන අමාත්‍යවරයා ධූරයෙන් ඉවත් කිරීම අධිකරණයෙන් වළක්වයි", "News Content": "ඉකුත් වසරේ උතුරු පළාත් සභාවේ ධීවර හා ප්‍රවාහන අමාත්‍යවරයා ලෙස කටයුතු කළ පී. ඩෙනීෂ්වරන් මහතා එම තනතුරෙන් ඉවත් කිරීමට පළාත් ප්‍රධාන අමාත්‍ය සී.වී. විග්නේශ්වරන් මහතා ගත් තීරණය ක්‍රියාත්මක කිරීම වළක්වාලමින් අභියාචනාධිකරණය තහනම් නියෝගයක් නිකුත් කර තිබේ. තමන්ව අමාත්‍යධූරයෙන් නෙරපීම නීති විරෝධී යැයි ප්‍රකාශ කරන මෙන් ඉල්ලා ඩෙනීෂ්වරන් හිටපු අමාත්‍යවරයා ගොනු කළ පෙත්සමක් සලකා බැලූ කුමුදුනී වික්‍රමසිංහ මහත්මිය සහ ජනක් ද සිල්වා මහතා ගෙන් සමන්විත අභියාචනාධිකරණ විනිසුරු මඬුල්ලක් විසින් තහනම් නියෝගය නිකුත් කරනු ලැබීය. හිටපු ඇමතිවරයා අධිකරණය හමුවේ සඳහන් කර සිටින්නේ දූෂණ චෝදනා එල්ල කරමින් තමන්ව අමාත්‍යධූරයෙන් ඉවත්කරීමට පළාත් ප්‍රධාන අමාත්‍ය විග්නේෂ්වරන් මහතා ඉකුත් වසරේ අගෝස්තු මාසයේ දී තීන්දු කළ බවයි. ආණ්ඩුක්‍රම ව්‍යවස්ථාවට අනුව පළාත් සභාවක අමාත්‍යවරයකු නෙරපීමේ බලය එම පළාතේ ආණ්ඩුකාර වරයාට පමණක් සතු වී තිබෙන බව පෙන්වා දෙන පෙත්සම්කරු ප්‍රධාන අමාත්‍යවරයාට අමාත්‍යවරුන් ඉවත් කිරීමේ බලතල පැවරී නොමැති බව ද පෙන්වා දී තිබේ. ඉදිරිපත් වූ කරුණු සලකා බැලූ අභියාචනාධිකරණය මෙම තහනම් නියෝගය නිකුත් කර ඇති අතර පෙත්සම් විභාගය ජූලි මස 09 වනදා පැවැත්වීමටද නියම කළේය.", "URL": "https://sinhala.adaderana.lk/news.php?nid=91689", "Category": null, "Parent URL": null}