{"Source": "Adaderana", "Timestamp": "May 21, 2019 04:09 pm", "Headline": "දකුණු පළාත් සභා ඡන්දය පවත්වන්නැයි ඉල්ලා ශ්‍රේෂ්ඨාධිකරණයට පෙත්සමක්", "News Content": "කල් දමා තිබෙන දකුණු පළාත් සභා ඡන්ද විමසීම වහා පවත්වන මෙන් මැතිවරණ කොමිසමට නියෝගයක් නිකුත් කරන මෙන් ඉල්ලා ශ්‍රේෂ්ඨාධිකරණයට හමුවේ රිට් පෙත්සමක් ඉදිරිපත් කළේය. දකුණු පළාත් සභාවේ හිටපු මන්ත්‍රීවරුන් වන ඩී .වී. උපුල් ,සම්පත් අතුකෝරාල සහ එම් .කේ. කසුන් යන අය විසින් පෙත්සම ඉදිරිපත් කළේය. එහි වගඋත්තරකරුවන් ලෙස මැතිවරණ කොමිසම එම කොමිසමේ සභාපති මහින්ද දේශප්‍රිය ඇතුළු සාමාජිකයින් තුන් දෙනෙකු නම් කර තිබේ. පෙත්සම්කරුවන් කියා සිටින්නේ දකුණු පළාත් සභාවේ නිල කාලය අවසන් වී තිබුණ ද මේ දක්වා මැතිවරණයක් පැවැත්වීමට රජය කටයුතු කර නොමැති බවයි. මේ හේතුවෙන් අදාළ පළාත් සභාව තුළ වෙසෙන ජනතාවගේ සර්වජන ඡන්ද අයිතිය උල්ලංඝනය වී තිබෙන බවද ඔවුන් පෙන්වා දෙයි. එබැවින් අදාළ පළාත් සභා මැතිවරණය වහා පවත්වන ලෙස මැතිවරණ කොමිසමට නියෝගයක් නිකුත් කරන ලෙස පෙත්සම්කරුවන් අධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=110376", "Category": null, "Parent URL": null}