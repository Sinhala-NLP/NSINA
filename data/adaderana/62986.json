{"Source": "Adaderana", "Timestamp": "August 12, 2016 07:27 am", "Headline": " පොලිස් ගණකාධිකාරී හා සැරයන්ට වැඩවරදියි  ‍", "News Content": "පුත්තලම ජ්‍යෙෂ්ඨ පොලිස් අධිකාරී කාර්යාලයේ සේවය කළ ගණකාධිකාරීවරයා සහ පොලිස් සැරයන්වරයෙකු අගෝස්තු මස 25 වැනිදා දක්වා රක්ෂිත බන්ධනාගාර ගත කරන ලෙස පුත්තලම මහේස්ත්‍රාත් බන්දුල ගුණරත්න මහතා 11 වැනිදා සවස නියෝග කළේය.රක්ෂිත බන්ධනාගාර ගත කර ඇත්තේ ගණකාධිකාරී බී.එල්.ටී.වසන්ත කුමාර සහ පොලිස් අධිකාරී කාර්යාලයේ ප්‍රවර්ධන අංශයේ සේවය කරමින් සිටි පොලිස් සැරයන් ක්‍රිස්ටෝපර්( 27716) නම් දෙදෙනෙකි.පුත්තලම ජ්‍යෙෂ්ඨ පොලිස් අධිකාරී කාර්යාල ගොඩනැගිල්ල නවීකරණය කරන විට සිදුවී ඇති බව කියන මුදල් අවභාවිතා කිරීමේ සිද්ධියක් සම්බන්ධයෙන් කොළඹ විශේෂ විමර්ශන ඒකකය විසින් මෙම සැකකරුවන් දෙදෙනා ඊයේ(11)දහවල් අත්අඩංගුවට ගෙන තිබුණි.එදිනම සවස ඔවුන් දෙදෙනාව අධිකරණය වෙත ඉදිරිපත් කරන ලද අවස්ථාවේ රක්ෂිත බන්ධනාගාර ගත කිරීම සිදු විය.රජයේ දේපළ වංචා කිරීම,කූට ලේඛන සකස් කිරීම,සහ කුමණ්ත්‍රණය කිරීම යන චෝදනාවන්ට එරෙහිව කොළඹ විශේෂ විමර්ශන ඒකකය විසින් සැකකරුවන්ට එරෙහිව අධිකරණ ක්‍රියාමාර්ග ගෙන තිබේ.", "URL": "https://sinhala.adaderana.lk/news.php?nid=62986", "Category": null, "Parent URL": null}