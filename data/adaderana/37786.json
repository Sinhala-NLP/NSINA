{"Source": "Adaderana", "Timestamp": "September 29, 2013 02:49 pm", "Headline": "ආණ්ඩුව කෝටි 75,000ක් ණයයි - සංවර්ධනය සංදර්ශනයක් කරලා!", "News Content": "ආණ්ඩුව අද වන විට පිටරටට රුපියල් කෝටි 75,000ක් ණය බවත් ජාතික ඉතිරි කිරීමේ බැංකුවට සියයට 9 පොලියට ඩොලර් මිලියන 750ක් අරගෙන ඇති බවත් එක්සත් ජාතික පක්ෂයේ ජාතික සංවිධායක දයා ගමගේ මහතා පවසයි. මේ නිසා උපදීමට සිටින දරුවෙකු පවා රුපියල් 431,000 ණය කරුවෙකු බවට ආණ්ඩුව විසින් පත් කර ඇති බව ඔහු පෙන්වාදෙයි. පොදුරාජ්‍ය මණ්ඩල උත්සවය වෙනුවෙන් රුපියල් කෝටි 500ක් වැය කර ගෙනෙන වාහන සමුළුව අවසන් වූ පසු ඇමතිවරුන්ගේ හිතවතුන්ට බවත් හෙතෙම කියයි. එසේම පළාත් සභා මැතිවරණය ක්‍රිකට් තරගාවලියක් බවට පත්කර ඇති බවත් සංවර්ධනය සංදර්ශනයක් කර දැයට කිරුළ ණයට කිරුළක් කර ඇති බවත් මන්ත්‍රීවරයා කොළඹදී අද (29) පැවැති විපක්ෂයේ විරෝධය විසින් පැවැත් වූ මාධ්‍ය හමුවේදී පැවසීය. මැතිවරණ කොමසාරිස්වරයා පළාත් සභා මැතිවරණය සාධාරණ බව කියුවත් ඡන්ද ගෝනී කිහිපයක් හමුවී ඇති බවත් මේ නිසා එය සාධාරණ මැතිවරණයක් නොවන බවත් හෙතෙම කීවේය. එම මාධ්‍ය හමුවට සහභාගි වූ නව සම සමාජ පක්‍ෂයේ න‍ායක ආචාර්ය වික්‍රමබාහු කරුණාරත්න මහතා කීවේ කම්කරුවන්, ගොවියන් ධනපතියන් සියල්ල අද වහල්ලු තත්ත්වයට පත්ව ඇති බවයි. එක් අයෙකු තමන්ට ජනාධිපති වෙන්න ඕනෑ යැයි කියමින් සිටින බවද හෙතෙම පැවසීය. මාධ්‍ය හමුව ඇමතු ජාතික සමගි පෙරමුණේ නායක අසාද් සාලී මහතා කියා සිටියේ ළඟදීම මේ රටේ හමුදා පාලනයක් එන බවයි. රාජ්‍ය මාධ්‍ය යොදා ගනිමින් ආණ්ඩුව මැතිවරණය දිනූ බවත් විපක්ෂනායකවරයා සමග කතා කිරීමට ආණ්ඩුවේ කිසිවෙකුත් නැති බවත් හෙතෙම පැවසීය. ත්‍රීකුණාමලයේ තොප්පූර්වල මුස්ලිම් ජනතාවට අයිති ඉඩම් අක්කර 2500ක් ආණ්ඩුව ගනිමින් සිටින බවද ‍ඔහු කීවේය. නව සිහල උරුමයේ නායක සරත් මනමේන්ද්‍ර මහතා ද මාධ්‍ය හමුව අමතින් කියා සිටියේ මෙවර ඡන්දයෙන් විපක්ෂය, ආණ්ඩුව මෙන්ම ආණ්ඩුවට සම්බන්ධ හෙළ උරුමය ඇතුළු පක්ෂ ද පරාද වී ඇති බවයි. විමල් වීරවංශ එජාපයට ලාදුරු රෝගය හැදී ඇතැයි පවසා ඇති බව කී සරත් මනමේන්ද්‍ර මහතා ප්‍රසාද මන්ත්‍රී ධුරයක් ඔහුගේ පක්ෂයට හිමිවී ඇති බවද දැන් ඔහුට ද ලාදුරු රෝගය වැළඳී ඇතැයි කීවේය. “සිංදු කියන අලි උස්සා ඡන්දය දිනුවේ අමෙරිකාවේ කොම්පියුටර් ජිල්මාට් නැතුව ඡන්දය දිනුවේ ලංකාවේ” බවත් හෙතෙම පැවසීය.", "URL": "https://sinhala.adaderana.lk/news.php?nid=37786", "Category": null, "Parent URL": null}