{"Source": "Adaderana", "Timestamp": "February 20, 2019 06:21 pm", "Headline": "කිරිපිටිවල අඩංගු මේදය පරීක්ෂා කරන්න නිවැරදි තාක්ෂණයක් ලංකාවේ නෑ", "News Content": "සෞඛ්‍ය අමාත්‍යවරයා කුමන ප්‍රකාශ සිදුකළ ද ආනයනික කිරිපිටිවල අඩංගු මේදය පරීක්ෂා කිරීම සඳහා මෙරට තුළ නිවැරදි තාක්ෂණයක් නොමැති බව සමස්ථ ලංකා පාරිභෝගික අධිකාරීයේ විමර්ශන නිලධාරීන්ගේ සංගමය පවසයි. අද(20) කොළඹ පැවති මාධ්‍ය හමුවකට එක්වෙමින් එහි ලේකම් ලංකා දික්කුඹුර මහතා මේ බව සඳහන් කළේය. ප්‍රධාන වශයෙන් කිරිපිටිවල ඇති සංඝටක පිළිබ﻿ඳ තහවුරු කර ගැනීමට දැනට ලංකාවේ තාක්ෂණය නොමැති වීම විශාල ගැටළුවක් වී ඇති බව ද ලේකම්වරයා මෙහිදී පැවසීය. ලංකාවට එන ආනයනික භාණ්ඩවල ප්‍රමිතිය පරික්ෂාවට ලක්කලත් එම පරීක්ෂණ වාර්තා ලබා දීමට ගත වන කාලසීමාව දෙස බැලීමේ දී එම භාණ්ඩය වෙළඳපොළට ගොස් අවසන් බව ද ඔහු වැඩිදුරටත් කියා සිටියේය. එම පරීක්ෂණ වාර්තාවල යම් අඩුපාඩුවක් තිබුණත්,එය නිවැරදි කර ගැනීමට නොහැකි බවත්, ඒ වන විට ජනතාව එය පරිභෝජනය කර අවසන් බවත් ලේකම්වරයා මෙහිදී පැවසීය. එම අඩුපාඩු නිවැරදි කර ගැනීමට නිසි ක්‍රමවේදයක් රජය විසින් සැකසිය යුතු බවත්, එයට අවශ්‍ය තාක්ෂණික දැනුම ද ලබා දිය යුතු බව ද ඒ මහතා සඳහන් කළේය.", "URL": "https://sinhala.adaderana.lk/news.php?nid=104708", "Category": null, "Parent URL": null}