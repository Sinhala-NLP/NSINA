{"Source": "Adaderana", "Timestamp": "June 18, 2013 09:07 am", "Headline": "ගුරුවරිය දණ ගැස්වූ මන්ත්‍රී ශ්‍රීලනීපයෙන් දොට්ට ", "News Content": "නවගත්තේගම නවෝද්‍යා විද්‍යාලයේ ගුරුවරියක දණ ගැස්සවීමේ සිද්ධියට චෝදනා ලැබ සිටින වයඹ පළාත් සභා මන්ත්‍රී ආනන්ද සරත් කුමාර මහතා ශ්‍රී ලංකා නිදහස් පක්ෂයෙන් නෙරපා තිබේ. ඊයේ රාත්‍රී රැස් වු එම පක්ෂයේ මධ්‍යම කාරක සභාව අදාළ තීරණය ගෙන ඇති බව ශ්‍රී ලංකා නිදහස් පක්ෂයේ ජ්‍යෙෂ්ඨ සාමාජිකයෙකු සඳහන් කළේය. ඊට අමතරව ඔහුට මින් ඉදිරියට ශ්‍රී ලංකා නිදහස් පක්ෂය යටතේ මැතිවරණ සඳහා තරග කිරීමට අවස්ථාව ලබානොදීමට ද තීරණය කර ඇත. මේ අතර ආනන්ද සරත් කුමාර මන්ත්‍රීවරයා සිය මන්ත්‍රී ධුරයෙන් අද ඉල්ලා අස්වීමට නියමිත බව දේශපාලන ආරංචි මාර්ග සඳහන් කළේය. ඔහු ලිඛිතව ඒ පිළිබඳව පක්ෂයට දැනුම්දීමට නියමිතය.", "URL": "https://sinhala.adaderana.lk/news.php?nid=35020", "Category": null, "Parent URL": null}