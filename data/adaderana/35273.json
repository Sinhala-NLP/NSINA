{"Source": "Adaderana", "Timestamp": "June 26, 2013 10:35 pm", "Headline": " දෙමළ ජනයා දිනා ගැනීම යනු කේ.පී හෝ දයා මාස්ටර් හුරතල් කිරීම නෙවෙයි", "News Content": "කේ.පී හෝ දයා මාස්ටර් හුරතල් කිරීම යනු දෙමළ ජනතාව දිනා ගැනීම නොවන බව ජ.වි.පෙ ප්‍රධාන ලේකම් ටිල්වින් සිල්වා මහතා පවසයි. දෙමළ ජනතාවගේ සැබෑ ප්‍රශ්නවලට විසඳුම පළාත් සභා නොවන වග හෙතෙම කියා සිටියේ අද(26) කොළඹ පැවති මාධ්‍ය හමුවකදීය. එහිදී ඔහු මෙසේද කියා සිටියේය. පහුගිය කාලය පුරා ආණ්ඩුව ඇතුලේ 13 ගැන, පළාත් සභා ගැන ලොකු සංවාදයක් මත ගැටුමක් තිබුණා. මේ ගැටලූව විසඳාගන්න තවමත් ආණ්ඩුවට බැරිවෙලා තිබෙනවා. ආණ්ඩුවට එක ස්ථාවරයකට එන්න බැරිවෙලා තියෙනවා. එසේ ආණ්ඩුව ඇතුළේ එකඟතාවයක් නොතිබියදී 13 ගැන පළාත් සභා ගැන කතා කරන්න පාර්ලිමේන්තු තේරීම් කාරක සභාවක් පත්කරලා තියෙනවා. ඒ නිසා ජනතා විමුක්ති පෙරමුණ ලෙස අපි පැහැදිලිව කිව යුතු වෙනවා මෙම පාර්ලිමේන්තු තේරීම් කාරක සභාවට සහභාගි වෙන්නේ නැහැ. ඒ තුළ කතා කරන්න ආණ්ඩුවේ ස්ථාවරයක් නැහැ. එය නිෂ්ඵල දෙයක්. ජාතික ප‍්‍රශ්නයට කිසිම උත්තරයක් නොවන පළාත් සභා ඉවත් කළ යුතුයි. ඒ වෙනුවට කඩිනමින් දෙමළ ජනතාවගේ ප‍්‍රශ්න විසඳීම සඳහා වැඩපිළිවෙලක් සකස් කළ යුතුයි. දෙමළ වීම නිසාම උතුරේ ජනතාවට මතුවෙලා තිබෙන ගැටළු විසඳීම පළමුවෙන්ම කළ යුතු දෙයක්. ඒ වෙනුවෙන් ජනතා විමුක්ති පෙරමුණ ලබන මස මැදවන විට ජාතික ගැටලූව විසඳීම ආරම්භ කිරීමට වැදගත්වන යෝජනා මාලාවක් රටට ඉදිරිපත් කිරීමටත් එය ජනතාව සම්බන්ධ කරගනිමින් සාකච්ඡාවක් ගොඩ නගන්නත් ක‍්‍රියා කරනවා. අපි ජනතාවට කියනවා බලයට කෑදරකමින් සිටින ප‍්‍රභූ පිරිස්වල සටන්පාඨ පිළිගන්න එපා කියලා. ඒවා අත්හැරලා ජනතාවට බලපාන සැබෑ ප‍්‍රශ්නවලට උත්තර හොයන්න සටන් පෙරමුණක් නිර්මාණය කරන්න පෙරට එන්න කියලා ජනතාවට ආරාධනා කරනවා. එවැනි සටන් පෙරමුණකින් පමණයි ගොවි, කම්කරු, ශිෂ්‍ය, උතුරේ දෙමළ ජනතාවගේ, මුස්ලිම් ජනතාවගේ මාධ්‍යවේදීන්ගේ ප‍්‍රජාතන්ත‍්‍රවාදය තහවුරු කරන්න පුළුවන් වන්නේ. තේරීම් කාරක සභා පත්කිරීමට කලින් ආණ්ඩුව මේ සම්බන්ධයෙන් තමන්ගේ ස්ථාවරය පැහැදිලි කළ යුතුයි. ආණ්ඩුව ඇතුළෙත් එක ස්ථාවරයක් නැහැ. ඩිව්, වාසුදේව, විමල්, චම්පික, ඩිලාන් මේ අය ඉන්නෙත් එක එක ස්ථාවරයන්වල. ආණ්ඩුවේ ඇතුළේ දෙපිලක් තියෙනවා. අඩුම තරමේ ශ‍්‍රී ලංකා නිදහස් පක්ෂයටවත් එක ස්ථාවරයක් නැහැ. එනිසා මෙම පාර්ලිමේන්තු තේරීම් කාරක සභාව පත්කිරීම නිෂ්ඵල දෙයක්. එනිසා ආණ්ඩුව පළමුව කළ යුත්තේ තමන්ගේ ස්ථාවරය පැහැදිලි කරන එකයි. ආණ්ඩුව මේ උත්සාහ දරමින් ඉන්නේ ආණ්ඩුවට එල්ල වෙලා තිබෙන අනතුරින් ගැලවිලා ප‍්‍රශ්නය වෙන පැත්තකට හරවන්නයි. තුනෙන් දෙකේ බලය, විධායක බලය තිබෙනවා කියන ආණ්ඩුවට වගකීමක් තිබෙනවා මෙම ප‍්‍රශ්නයට විසඳුමක් ලබාදෙන්න. ඒ වගකීම අනෙක් අයගේ කරමත පැටවීම තමයි ආණ්ඩුව මේ කරමින් ඉන්නේ. මෙම තේරීම් කාරක සභාවෙන් වෙන්න පුළුවන් එකම දෙය ආණ්ඩුවේ රණ්ඩුව වැඩිවෙන එක පමණයි. අනෙක් දේශපාලන පක්ෂත් තවම මෙයට සහභාගි වෙනවාද නැද්ද කියන ස්ථාවරය පැහැදිලි කරලා නැහැ. පහුගිය කැබිනට් මණ්ඩල රැස්වීමේදී ව්‍යවස්ථා සංශෝධනය සම්බන්ධ සාකච්ඡාවේදී මත ගැටුම් ඇතිවුණා. මහින්ද රාජපක්ෂ මහතාට එය පාලනය කරගන්න බැරිවුණා. වාග් ප‍්‍රහාර, මතගැටුම් දුරදිග ගියා. මෙම තේරීම් කාරක සභාවත් එවැනි දෙයක් වෙන්න පුළුවන්කම තිබෙනවා. එනිසා පැහැදිලිවම තේරුමක් නැති දෙයක්. මේ ප‍්‍රශ්නය ඉතා බරපතළයි. 13 හා ව්‍යවස්ථා සංශෝධනය ගැන අපේ ස්ථාවරය ඉතාම පැහැදිලියි. 1987දී ඉංදියාව තම බලහත්කාරය පාවිච්චි කරලා ඉංදු ලංකා ගිවිසුම අත්සන් කළා. ඊට පස්සේ පළාත් සභා ක‍්‍රමය ගෙනාවා. ඒක ඉතාම අසාර්ථක ව්‍යූහයක්. ජාතික ගැටලූව විසඳන්න කිසිසේත්ම ඉවහල් වන්නේ නැහැ. එදත් බලහත්කාරයෙන් ගෙනාවේ ජනතාවගේ ප‍්‍රශ්න විසඳන්න නොවෙයි. ප‍්‍රධාන වශයෙන් මූලික වුණේ ජාතික ගැටලූව. දැන් වසර 25කටත් වැඩිය ගෙවි ගිහින් තිබෙනවා. ජාතික සමගිය ඇතිකිරීමට හෝ වෙන කිසියම් ප‍්‍රශ්නයක් විසඳන්න එය ඉවහල් වෙලා නැහැ. ජනතාවගේ මුදල් කාබාසිනියා කරන, පාර්ලිමේන්තුවට පත්වීමට බලාසිටින දේශපාලකයින් පුහුණු කරන තැනක් බවට පත්වෙලා. බලය ගැනීම, වංචා දූෂණ, කොමිස් ගහන හැටි පුහුණු කරන තැනක් බවට පත්වෙලා. තාත්තා පාර්ලිමේන්තුවේ ඉන්නකොට පුතා පළාත් සභාවට ගේනවා. ස්වාමියා පාර්ලිමේන්තුවේ ඉන්නකොට බිරිඳ පළාත් සභාවට ගේනවා. ඒනිසා පළාත් සභාවල එල්ලිලා ඉන්නවා වෙනුවට ආණ්ඩුව කළ යුත්තේ දෙමළ ජනතාව මුහුණ දෙන ඇත්ත ප‍්‍රශ්නවලට විසඳුම් ලබාදීමයි. ආණ්ඩුව පළාත් සභාවල එල්ලිලා ජනතාවගේ ඇත්ත ප‍්‍රශ්න යටගහමින් ඉන්නවා. පය බරවායට පිටිකර බෙහෙත් බඳිනවා වගේ වැඩක් කරන්නේ. බොරු සංවාද කරනවා. කෑලි ගලවන්න හදනවා. එය තේරුම්ක් නැති වැඩක්. පළාත් සභා සංවාදය උඩට ගැනීමෙන් ඉතා අනතුරුදායක තැනකට රට ඇවිත් තිබෙනවා. මේ ප‍්‍රශ්නය වහා ගිනි ඇවිලෙන සුළුයි. දෙපැත්තකින් ජාතිවාදය උඩට අරගෙන තිබෙනවා. එක් කණ්ඩායමක් උතුරට ඉඩම් බලතල, පොලිස් බලතල එපා කියනවා. එයින් සිංහල ජාතිවාදය නියෝජනය කරන ගමන් දෙමළ ජාතිවාදයට තර්කයක් ගොඩනගනවා. අනෙක් කණ්ඩායම උතුරට පළාත් සභා ගෙඩිය පිටින් ඕනෑ කියලා කියනවා. ඒ අය දෙමළ ජාතිවාදය, බෙදුම්වාදය නියෝජනයකරනවා. පහුගිය කාලේ යටගිහින් තිබුණ සිංහල, දෙමළ ජාතිවාදය උඩට ගත්තේ මහින්ද, විමල්, ඩිව්, චම්පික ඇතුළු පිරිසයි. එය ඉතාම හානිකර සංවාදයක්. ජනතාව එම හානිකර සංවාදයෙන් ඉවත් කළ යුතුයි. ආණ්ඩුව පළාත් සභා ප‍්‍රශ්නයෙන් ඉවත් විය යුතුයි. ජනතාවගේ සැබෑ ප‍්‍රශ්නවලට විසඳුම් ලබාදීමට අවධානය යොමු කළ යුතුයි. විශේෂයෙන් දෙමළ ජනතාවගේ ප‍්‍රශ්න. යුද්ධය සමයට වඩා බරපතළ ලෙස ජාතිවාදය උඩට ඇවිත් තිබෙනවා. ආණ්ඩුව කළේ ඉතාම මෝඩ තකතීරු වැඩ. යුද්ධය අවසන් වී ගත වුණූ වසර 04 ඉතාම නිරපරාදේ ගෙවලා දැම්මා. ආණ්ඩුවට ඒ සම්බන්ධයෙන් සමාවක් දිය නොහැකියි. ජාතික සමගිය ඇතිකර බෙදුම්වාදයෙන් ජනතාව ගලවා ගැනීමට හැකියාව තිබුණා. නමුත් ආණ්ඩුව කළේ යුධ ජයග‍්‍රහණ පාවිච්චි කරලා තමන්ගේ බලය තරකරගන්න එක. පවුලේ බලය තරකරගන්න එක. උතුර පාලනය කළේ හමුදා බලහත්කාරය යොදවලා. අවතැන්වූවන්ගේ, සිරගතවූවන්ගේ, අතුරුදහන්වූවන්ගේ ප‍්‍රශ්න, ඉඩම් ප‍්‍රශ්නවලට විසඳුමක් ලබාදුන්නේ නැහැ. ආණ්ඩුව දෙමළ ජනතාව දිනාගන්නවා වෙනුවට කළේ කේ.පී, දයාමාස්ටර් හුරතල් කරන එකයි. කේ.පී. දයාමාස්ටර් දිනාගැනීම කියන්නේ දෙමළ ජනතාව දිනාගන්නවා කිය එක නෙවෙයි. ආණ්ඩුව දෙමළ ජනතාව දිනාගත්තානම් දැන් මේ අර්බුදයක් වෙලා තිබෙන උතුරේ පළාත් සභා ඡන්දය පැවැත්වීම අර්බුදයක් බවට පත්නොවෙන්න තිබුණා. කේපී හුරතල් කරලා ඡන්දය දිනන්න පුළුවන් කියලා ආණ්ඩුව හිතුවා. ඒ වගේම ආණ්ඩුව වෙන දේශපාලන පක්ෂවලට උතුරේ දේශපාලනය කරන්න ඉඩ දුන්නේ නැහැ. ජවිපෙ සුනිල් හඳුන්නෙත්ති මන්ත‍්‍රීවරයාට උතුරෙදි පහරදුන්නා. අඩුම තරමේ ශ‍්‍රී ලංකා නිදහස් පක්ෂය දේශපාලනය කළෙත් නැහැ. ආණ්ඩුව කළේ උතුරේ ඉඩම් ටික මංකොල්ල කන එක විතරයි. අඩුම තරමේ වෙන දේශපාලන පක්ෂ උතුරේ දේශපාලනය කළානම් දෙමළ ජනතාව බෙදුම්වාදය අත්හරින්න තිබුණා. ඒ නිසා දෙමළ ජනතාව දෙමළ ජාතික සන්ධානයේ හිරකාරයන් බවට පත්වුණා. දෙමළ ජාතික සන්ධානයට වාසිය අරන් දුන්නේ මේ ආණ්ඩුවයි. ආණ්ඩුව අර්ධ මිලිටරි පාලනයක් ගෙන යන විට ඒකේ වාසිය ලැබෙන්නේ ටී.එන්.ඒ එකටයි. වෙන පක්ෂ දේශපාලනය නොකළාම වාසිය ලැබෙන්නේ ටී.එන්.ඒ එකටයි. දැන් ආණ්ඩුව එහි ප‍්‍රතිවිපාකවලට මුහුණ දීලා ඉන්නවා. බෙදුම්වාදය නරක විදියට උඩට ඇවිල්ලා. ඒ වගේම ආණ්ඩුව පහුගිය කාලේ ඉන්දියාවට පොරොන්දු දුන්නා 13 කි‍්‍රයාත්මක කරනවා කියලා. ඒ ඒ වෙලාවේ ඉන්දියාවේ බලපෑමෙන් ගැලවෙන්න එක එක විදියේ උත්තර දුන්නා. ආණ්ඩුව හැදුවේ ප‍්‍රශ්නෙන් පැනලා යන්න. කල් දාන්න. ඒ වගේම ආණ්ඩුව ඉන්දියාවට පොරොන්දු වුණා මේ සැප්තැම්බර්වල උතුරේ පළාත් සභා තියන්න. ඒ වෙලාවේ බරපතළකම තේරුම් ගත්තේ නැහැ. දැන් පළාත් සභා තියන්න වෙලා. දිනන්න බැහැ කියලා තේරුම් අරගෙන. ඉඩම් බලතල පොලිස් බලතල දෙන්න වෙලා. ඒ ප‍්‍රශ්නෙට හරියට මුහුණ දුන්නේ නැති ආණ්ඩුව කළේ විමල් දාලා වෙන මතයක් හදන්න උත්සාහ කළා. ජනතාව ඒක පිළිගත්තෙත් නැහැ. ඒකෙන් ඉන්දියාව, ටී.එන්.ඒ එක කලබල වුණා. දැන් ආණ්ඩුව ඡන්දය තිබ්බාම පළාත් සභා වෙනුවෙන් පෙනී සිටි අයට ජයග‍්‍රහණය අත්කර දෙනවා. දත්ගලවන්න, කන් ගලවන්න මොකුත් කරගන්න ආණ්ඩුවට බැරිවුණා. \"එකක් කඩතොලූ මකාගන්නනට ගිහින් මට වුණු කාරියා... දෙකක් කඩතොඩු හදාගත්තැයි ඉඳුරුවේ ආචාරියා\" කියන කතාව තමයි දැන් ආණ්ඩුවට වෙලා තියෙන්නේ. මේ ආණ්ඩුව අසාර්ථකම, මෝඩ, තකතීරු ආණ්ඩුවක්. අවසානෙදි බෙදුම්වාදය ශත්තිමත් කළා. සිංහල, දෙමළ, මුස්ලිම් කාටවත් ඒකෙන් වැඩක් නැහැ. මහින්ද රාජපක්ෂලාගේ දෝලා කරගහන අයට පමණයි ඒකෙන් වාසිය අත්වෙලා තිබෙන්නේ. අනෙක් පළාත් සභාවලින් ජනතාවට සෙතක් සැලසුනේ නැහැ වගේම උතුරේ පළාත් සභාවෙනුත් දෙමළ ජනතාවගේ ප‍්‍රශ්නවලට විසුඳුමක් ලැබෙන්නේ නැති එක පැහැදිලියි. දෙමළ ජනතාවගේ අයිතීන් දිනාගැනීමට සටන් කළ යුතු වන්නේ ඒ නිසා. මේ ආණ්ඩුවේ හැසිරීම තමයි මේ පෙන්නුම් කරමින් ඉන්නේ. ආණ්ඩුවේ රටපාලනය කිරීමේ කලාව තමයි මේ. පළාත් සභා ප‍්‍රශ්නය පමණක් නොවේ අනෙක් හැම ප‍්‍රශ්නයකදීම ආණ්ඩුව හැසිරෙන්නේ මේ ආකාරයටයි. දුරදකින්නේ නැතිව තීරණ ගන්නවා. එයින් රටටත්, ජනතාවටත් දීර්ඝ කාලීන අත්පත් වන්නේ ඉතාම අවාසියක්. ජාතික සමගිය, ආගම් අතර සමගිය හදනවා වෙනුවට ආණ්ඩු විරෝධී දේශපාලනය යටපත් කිරීමට ආණ්ඩුව හුගිය කාලේ ජාතිවාදය, ආගම්වාදය උඩට ගත්තා. බුදුදහමට වගේම ආගම් අතර සමගිය බාධාවක් ඇති කළා. බුදුදහමට තියා සාමාන්‍ය ජීවිතයේ සදාචාරයන්ට පටහැනි හැසිරීම් තිබෙන පුද්ගලයින් පිරිසක් බොදු බල සේනා කියලා සංවිධානයක් ඇටෙව්වා. මුස්ලිම් ජනතාව සමග ගැටුම් ඇතිකළා. දැන් ක‍්‍රිස්තියානි කතෝලික ජනතාවගේ කෝවිල් කඩාදමමින් ප‍්‍රශ්නයක් ඇතිකරන්න හදනවා. මොවුන් පිටුපස ආණ්ඩුව ඉන්නවා. ඔවුන් සමග ආරක්ෂාවට පොලිසිය යනවා. ඒ කියන්නේ ආණ්ඩුවේ ආශිර්වාදය තියෙනවා. මේ ගැටුම්වලින් වාසිය තිබෙන්නේ අන්තවාදීන්ට, අධිරාජ්‍යවාදීන්ට. දැන් පිල්ලෙයාන් කියලා තියෙනවා දෙමළ සේනාවක් හදනවා කියලා. මෙම වටපිටාවන් ගොඩනැගෙන්නේ ආණ්ඩුවේ වැරදි දේශපාලන භාවිතාවන් නිසයි. පහුගිය කාලේ ආණ්ඩුවේ උඩ සිට පහලටම මැරයෝ බිහිවුණා. මිනීමැරුම්, මංකොල්ලකෑම්, ස්ත‍්‍රී දූෂණ කළා. ආණ්ඩුව ඔවුන්ට දඬුවම් කරලා ඒවා පාලනය කරනවා වෙනුවට කළේ මාධ්‍යයට ආචාර ධර්ම පද්ධතියක් ගේන්න යෝජනා කළා. විදුලි බිලට එරෙහිව විශාල ජනතා විරෝධයක් පැනනැගුනා. මාධ්‍යවල විශාල කතාබහක් මතුවුණා. ආණ්ඩුවට එරෙහිව එන මෙම ජනතා විරෝධය සමාජගතවීම මැඩ පවත්වන්න මාධ්‍ය ආචාර ධර්ම හදුන්වලා දෙන්න යනවා. රටේ ජනතාවගේ ඇත්ත ප‍්‍රශ්න යටගහන්න හදනවා. මේකෙන් තරමක් දුරට ජනමාධ්‍ය බියට පත්වෙනවා. ජනමාධ්‍ය සීමාකම් හදාගන්නවා. ඒ වගේම නවගත්තේගම ගුරිවරියගේ ප‍්‍රශ්නය මාධ්‍යවලින් විශාල ප‍්‍රචාරයක් ලබාදීම නිසා මහින්ද රාජපක්ෂ ආණ්ඩුව කලබල වුණා. ගුරුවරියට කතා කරන්න සිදුවුණා. හැබැයි ජනපති පුතා රගර් විනිසුරුවරියට පහර දුන්න එක ගැන කතා කරන්න මාධ්‍ය බිය වුණා. රජපවුල විවේචනය කරන්න මාධ්‍යවලට තහනම් කරලා තිබෙනවා. මේ තමයි ආණ්ඩුව රට පාලනය කරන කලාව. රටේ වැදගත් ප‍්‍ර‍්‍රශ්න සම්බන්ධයෙන් ආණ්ඩුවේ හැසිරීම ඉතාම අවිද්‍යාත්මකයි. දුර දකින්නේ නැහැ. රට හානිකර තැනකට දේශපාලනය ගමන් කරමින් තිබෙනවා. අපි ජනතාවට කියන්නේ මේ පළාත් සභා සංවාදයේ ජාතිවාදී පැති දෙකෙන් එකපැත්තක්වත් ගන්න එපා කියලා. මෙම ජාතිවාදයට එරෙහිවත් තමන්ගේ සැබෑ ප‍්‍රශ්නවලට විසඳුම් සොයාගන්නත් සිංහල, දෙමළ, මුස්ලිම් ජනතාව අරගලයක් ආරම්භ කළ යුතුයි. ඔවුන්ගේ ප‍්‍රශ්නවලට විසඳුම තිබෙන්නේ පළාත් සභා ඇතුලේ නොවෙයි. මේ පළාත් සභාව ජනතාවගේ ප‍්‍රශ්නයක් නොවේ. එය ඉන්දියාවේ සහ ටී.එන්.ඒ එකේ ප‍්‍රශ්නයක්. ඒ නිසා පළාත් සභා සම්පූර්ණයෙන්ම ඉවත් කළ යුතුයි.", "URL": "https://sinhala.adaderana.lk/news.php?nid=35273", "Category": null, "Parent URL": null}