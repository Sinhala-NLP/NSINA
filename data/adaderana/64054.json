{"Source": "Adaderana", "Timestamp": "September 13, 2016 12:16 pm", "Headline": "තවත් සරණාගතයින් පිරිසක් අද දිවයිනට", "News Content": "යුධ ගැටුම් හේතුවෙන් ඉන්දියාවට පළාගොස් එරට සරණාගත කඳවුරුවල රැඳී සිටි තවත් ශ්‍රී ලාංකිකයින් පිරිසක් අද දිවයිනට පැමිණීමට නියමිතය. අද පස්වරුවේ මොවුන් දිවයිනට පැමිණීමට නියමිත බව නැවත පදිංචි කිරීම් හා හින්දු ආගමික කටයුතු අමාත්‍යාංශය සඳහන් කළේය. පවුල් 35ට අයත් පුද්ගලයින් 90 දෙනෙකු මෙලෙස අවස්ථා දෙකකදී දිවයිනට පැමිණීමට නියමිතය.දිවයිනට පැමිණෙන එක් පුද්ගලයෙකු සඳහා අමෙරිකානු ඩොලර් 75ක් ලබාදීමට සැලසුම් කර ඇති අතර ප්‍රවාහන දීමනා ලෙස අමෙරිකානු ඩොලර් 19ක් ලබාදෙන බව අමාත්‍යාංශය සඳහන් කළේය. මීට අමතරව එක් පවුලක් සඳහා ආහාර නොවන ද්‍රව්‍ය ලබාගැනීමට අමෙරිකානු ඩොලර් 75ක මුදලක් ලබාදීමට සැලසුම් කර තිබේ. මෙම සියලු ආධාර එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය මගින් ලබාදීමට නියමිතය. මෙම සරණාගතයින් ඔවුන් පදිංචිව සිටි මුල්ගම්බිම්වල පදිංචි කරවීමට අවශ්‍ය පියවර ගෙන ඇති අතර නිවාස ඉදිකිරීම් සඳහා අමාත්‍යාංශය මගින් ප්‍රතිපාදන ලබාදීමට පියවර ගෙන ඇත.", "URL": "https://sinhala.adaderana.lk/news.php?nid=64054", "Category": null, "Parent URL": null}