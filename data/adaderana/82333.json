{"Source": "Adaderana", "Timestamp": "January 1, 2018 11:53 am", "Headline": " මාල හොරු දෙන්නා පොලිස් ගැටේට අහු වුණ හැටි", "News Content": "කාන්තාවකගේ මාලය පැහැරගෙන ගිය කොල්ලකරුවන් දෙදෙනෙකු අත්අඩංගුවට ගැනීමට කොටවෙහෙර පොලීසිය සමත් වී තිබේ. මෙලෙස අත්අඩංගුවට පත්ව ඇත්තේ නවගත්තේගම සහ ආණමඩුව ප්‍රදේශයේ පදිංචිකරුවන් දෙදෙනෙකි. පැහැරගත් රන් මාලය නිකවැරටිය - අඹන්පොළ මාර්ගයේ බඩඉරිඟු අලෙවි කරන කාන්තාවකට අයත් එකකි. සැකකරුවන් දෙදෙනා යතුරු පැදියකින් පැමිණ බඩඉරිඟු කරල් දහයක් මිලදී ගෙන ඇති අතර ඉතිරි මුදල් ලබාදෙන අවස්ථාවේ දී එම කාන්තාව ගේ ගෙල බැඳී රන් මාලය කඩාගෙන තිබේ. වහා ක්‍රියාත්මක වූ කාන්තාව කොල්ලකරු සමග පොරබදා ඇතත් ඔහු ඇයගෙන් මිදී අනෙක් සැකකරු සමඟ යතුරු පැදියෙන් පලාගොස් ඇත. එහෙත් පොරබදන අවස්ථාවෙදී කොල්ලකරු ගේ ජංගම දුරකථනය එම ස්ථානයේ වැටී ඇත. පසුව එම කාන්තාව විසින් කොටවෙහෙර පොලීසියට මේ පිළිබඳව පැමිණිලි කිරීමෙන් පසු පොලිසිය උපක්‍රමශීලීව සැකකරු පිළිබඳව තොරතුරු සොයාගෙන ඇත. ඒ දුරකථනයේ තිබූ විවිධ අංකයන්ට ඇමතීමෙනි. පසුව මහමඟ වැටී තිබියදී දුරකථනය හමු වූ බවට ප්‍රකාශ කරමින් සැකකරු කොටුකර ගැනීමට පොලීසිය සමත්ව තිබේ. දුරකථනය ලබා ගැනීමට නවගත්තේගම වෙලේවැව ප්‍රදේශයට සැකකරු පැමිණ ඇත්තේ ද තම හවුල්කරු සමඟයි. එහිදී කොල්ලකරුවන් දෙදෙනා ම අත්අඩංගුවට ගෙන ඇති අතර ප්‍රධාන සැකකරු තම බිරිඳ ඝාතනය කළ නඩුවක සැකකරුවෙකු බවද හෙලිකරගෙන තිබේ. කොල්ලකරුවන් පැමිණි යතුරු පැදියද වැල්ලව ප්‍රදේශයෙන් සොරාගත් එකක් බව මේ වනවිට හෙලිවී තිබේ.", "URL": "https://sinhala.adaderana.lk/news.php?nid=82333", "Category": null, "Parent URL": null}