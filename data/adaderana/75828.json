{"Source": "Adaderana", "Timestamp": "July 31, 2017 07:29 pm", "Headline": " තෙල් වෘත්තීය සමිති නායකයින් අත්අඩංගුවට ගන්න වරෙන්තු ", "News Content": "පසුගිය 26දා අත්අඩංගුවට ගත් ඛනිජ තෙල් සංස්ථා වෘත්තීය සමිති නායකයන් හා සාමාජිකයන් 16 දෙනා අත්අඩංගුවට ගන්නැයි අධිකරණය අද(31) වරෙන්තු නිකුත් කර තිබේ. අත්‍යාවශ්‍ය සේවාවක් බවට පත්කර තිබියදීත් ඉන්ධන බෙදා හැරීමට බාධා කිරීම හේතුවෙන් මොවුන් අත්අඩංගුවට ගෙන පොලිස් ඇප මත මුදා හැරියේය. ඒ අනුව අද දින කොළඹ අතිරේක මහේස්ත්‍රාත් අධිකරණයේ පෙනී සිටින ලෙසත් දන්වා තිබු බව වාර්තා වෙයි. වර්ජනයේ නිරත තෙල් සංස්ථා සේවකයන් විසින්, ගුවන්තොටුපොළට ඉන්ධන ගෙනයෑමට පැමිණි දුම්රියකට සංස්ථා පරිශ්‍රයෙන් පිටව යාමට ඉඩ නොදෙමින් විරෝධයේ යෙදෙමින් සිටින අතර මෙම අත්අඩංගුවට ගැනීම සිදු වූයේය. ඛනිජ තෙල් වෘත්තීය සමිති එකමුතුවේ මාධ්‍ය ප්‍රකාශක බන්ධුල සමන් කුමාර පොලීසිය විසින් අත්අඩංගුවට ගත්තේය. වෘත්තීය සමිති නියෝජිතයන් අත්අඩංගුවට ගන්න අවස්ථාවේ දැඩි උණුසුම් තත්ත්වයක් ද ඇති වුණි.", "URL": "https://sinhala.adaderana.lk/news.php?nid=75828", "Category": null, "Parent URL": null}