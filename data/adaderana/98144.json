{"Source": "Adaderana", "Timestamp": "October 24, 2018 01:38 pm", "Headline": "උපක‍්‍රමශීලී රාජතාන්ත‍්‍රික මෙහෙයුම්වලියක් වහා ආරම්භ කළ යුතුයි", "News Content": "ලබන මාර්තුවේ ශ‍්‍රී ලංකාවට එරෙහිව එක්සත් ජාතීන්ගේ මානව හිමිකම් සැසිවාරයට ඉදිරිපත්වීමට නියමිත චෝදනාවලින් මව්බිම ගලවා ගැනීමට නම් උපක‍්‍රමශීලී රාජතාන්ත‍්‍රික මෙහෙයුම්වලියක් වහා ආරම්භ කළ යුතු බව මහනගර හා බස්නාහිර හා සංවර්ධන අමාත්‍ය පාඨලී චම්පික රණවක මහතා පවසයි. එක්සත් ජාතීන්ගේ මානව හිමිකම් මණ්ඩලයේදී ඇමරිකා එක්සත් ජනපදය, මහා බ්‍රිතාන්‍ය ඇතූළු රටවල් කිහිපයක් එකතු වී ශ‍්‍රී ලංකාවට එරෙහිව ගෙන ආ චෝදනාව පිළිබඳව 2019 මාර්තු මාසයේදී නැවත සලකා බැලීමක්, ප‍්‍රගති සමාලෝචනයක් සිදු කීරිමට නියමිතය. ඒ වන විට ලක් රජය තමන් මේතාක් දුරට අත්පත් කරගෙන තිබෙන ප‍්‍රගතිය ගැන විධිමත් වාර්තාවක් ඉදිරිපත් කර, මේ යෝජනාව ඉවත් කර ගැනීම සඳහා ක්‍රියාත්මක විය යුතු බව අමාත්‍ය පාඨලි චම්පික රණවක මහතා පවසයි. ලංකාවට විරුද්ධ මෙම යෝජනාවට සහය දීමට ඉතිරිව ඇත්තේ ජර්මනිය ඇතූළු ඇතැම් යුරෝපීය රටවල් කිහිපයක් පමණක් බවත් එම රටවල්ද මේ වන විට ත‍්‍රස්තවාදයට මුහුණ දී ඇති බැවින් එය මැඩ පැවැත්වීම සඳහා අනව නීති ගෙනවිත් ඇති බවද අමාත්‍යවරයා පවසු බව එම අමාත්‍යාංශය කළ නිවේදනයේ සඳහන් වේ. ත‍්‍රස්තවාදයේ සත්‍ය තත්ත්වය සෑම රටකටම මේ වන විට අත්දැකීමෙන්ම වටහා ගෙන ඇති බවත් ඒ නිසා ලංකාව මුහුණ දුන් මෙම ත‍්‍රස්තවාදය සෑම රටවකටම නැවත පැහැදිලි කිරීමක් සිදු කිරිම ලංකා ආණ්ඩුවේ වගකීමක් බවත් අමාත්‍යවරයා පවසයි.", "URL": "https://sinhala.adaderana.lk/news.php?nid=98144", "Category": null, "Parent URL": null}