{"Source": "Adaderana", "Timestamp": "August 29, 2011 03:19 pm", "Headline": "කොටු ‍කොටු දැමීමට තිත-කාලෝගෙන් මතට එරෙහි මත", "News Content": "දුම්වැටි සහ මධ්‍යසාර භාවිතා කරන දර්ශන ඇතුළත් රූපවාහීනි වැඩසටහන් සම්බන්ධයෙන් නව ප්‍රතිපත්තියක් හඳුන්වා දීමට දුම්කොළ හා මධ්‍යසාර පිළිබඳ ජාතික අධිකාරිය කටයුතු කර තිබේ. මෙම නව වැඩපිළිවෙළ ලබන මස 1 වැනිදා සිට ක්‍රියාත්මක වන බව අද කොළඹ පැවති මාධ්‍ය හමුවක දී දුම්කොළ හා මධ්‍යසාර පිළිබඳ ජාතික අධිකාරියේ සභාපති මහාචාර්ය කාලෝ ෆොන්සේකා මහතා කියා සිටියේය. මෙතෙක් ක්‍රියාත්මක වූ කොටුදැමීම හෙවත් මොසැයික ක්‍රමය අසාර්ථක බව පෙනී ගොස් ඇති බැවින් කළ යුතුව ඇත්තේ දුම්වැටි හෝ මද්‍යසාර අන්තර්ගත වැඩසටහන් විකාශය නොකිරීම යයි ඔහු සඳහන් කළේය. එසේ වුවද දුම්කොළ හා මධ්‍යසාර පිළිබඳ ජාතික අධිකාරි පනත ක්‍රියාත්මකවීමට ප්‍රථම එනම් 2006-12-31 ට ප්‍රථම නිපදවන ලද මත්ද්‍රව්‍ය සම්බන්ධයෙන් නාමමාත්‍රික අන්තර්ගත ජවනිකා සහිත වැඩසටහන් ප්‍රචාරය කිරීමට සිදුවේනම් හා ඒවා ඉවත් කිරීම ප්‍රායෝගික නොවන අවස්ථාවලදී රූපවාහිනී නාලිකා අනුගමනය කළ යුතු ක්‍රියාවලිය වන්නේ එවැනි ජවනිකා දැක්වෙන අවස්ථාවල දුම්කොළ හා මධ්‍යසාර භාවිතයෙන් සිදු වන අනිටු විපාක සම්බන්ධ වැකියක් ප්‍රචාරණය කළ යුතු බවයි. දුම්කොළ හා මධ්‍යසාර පිළිබඳ ජාතික අධිකාරිය හෙවත් නාටා ආයතනය විසින් දී ඇති උපදෙස් පහත පරිදිය. 01.වැඩසටහන ආරම්භවීම ප්‍රථම තත්පර 20 ක සම්පූර්ණ කාලය තුළ නාටා ආයතනය විසින් සපයා ඇති ආරම්භක පණිවිඩය පමණක් රූපවාහිනී තිරයේ බාධා රහිතව ප්‍රදර්ශනය කළ යුතුය. 02.වැඩසටහන විකාශය වන කාලය තුළ දුම්වැටි හෝ මත්ද්‍රව්‍ය භාවිතය දිස්වන සෑම අවස්ථාවකදීම තිරයේ 1/5 ට නොඅඩු තීරුවක ඉහළින් හෝ පහලින් නාටා ආයතනය විසින් සපයා ඇති පණිවිඩ, ජවනිකාව දිස්වන මුළු කාලය තුළ බාධා රහිතව ප්‍රදර්ශනය කළ යුතුය. 03.එක් භාෂාවකින් නිපදවන වැඩසටහනක් වෙනත් භාෂාවකට අයත් ප්‍රේක්ෂකයන් බහුතරයක් වෙනුවෙන් උප සිරස්තල සහිතව හෝ හඬ කවා හෝ ප්‍රදර්ශනය කෙරෙන අවස්ථාවල මත් විරෝධී පණිවිඩ එම දෙවනි භාෂාවෙන්ද පළ කළ යුතුය. මෙම උපදෙස් ක්‍රියාත්මක කිරීම වඩාත් පැහැදිලි කරමින් දුම්වැටි හෝ මත්ද්‍රව්‍ය භාවිතය සහිත ජවනිකාවක් දිස්වන සම්පූර්ණ කාලය තුළ මත් විරෝධී පණිවිඩය විකාශය විය යුතු බවත්,එකී ජවනිකාව දිස්වන කාලය තත්පර 5 ට අඩු කාලයක් වුවද මත් විරෝධී පණිවිඩය දිස්වන කාලය අවම තත්පර 5 ක් විය යුතු බවත්,දුම්වැටි පමණක් ඇතුළත් ජවනිකාවලදී දුම්වැටිවලට අදාළ පණිවිඩය පමණක් විකාශය විය යුතු බවත්,මද්‍යසාර පමණක් අන්තර්ගත ජවනිකාවලදී මද්‍යසාරවලට අදාළ පණිවිඩය පමණක් විකාශය විය යුතු බවත් සඳහන් වේ. දුම්වැටි හා මද්‍යසාර යන දෙකම භාවිතාවන ජවනිකාවලදී \"මෙවැනි දර්ශන දුම්කොළ කර්මාන්තය විසින් මුදල් ගෙවා ඇතුළත් කර ඇති බවට සාක්ෂි තිබේ\"යන්නද\"මොනවා පෙන්නුවත් මද්‍යසාර ඔබේ සියල්ල අඩපණ කරයි\"යන්නද පණිවිඩ මාරුවෙන් මාරුවට විකාශය කළ යුතු බව දුම්කොළ හා මධ්‍යසාර පිළිබඳ ජාතික අධිකාරිය නිවේදනය කරයි.", "URL": "https://sinhala.adaderana.lk/news.php?nid=18384", "Category": null, "Parent URL": null}