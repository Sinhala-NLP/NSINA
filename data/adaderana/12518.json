{"Source": "Adaderana", "Timestamp": "December 1, 2010 08:01 am", "Headline": "මරණ දැන්වීමත් තහනම්-පෝස්ටර් ඇලවූ දුසිම් දෙකක් පොලිස් අත්අඩංගුවට ", "News Content": "පෝස්ටර් ඇලවීම වැලැක්වීම සඳහා කිසිදු නෛතික ප‍්‍රතිපාදනයක් නොමැති බැවින් දණ්ඩ නීති සංග‍්‍රහයේ\"ගල් යුගයේ නීතියක් බවට පත්ව ඇති\" රාජ්‍යද්‍රෝහීත්වයට අදාළ චෝදනා යටතේ පුද්ගලයින් අත්අඩංගුවට ගැනීම සහ අධිකරණය හමුවේ චෝදනා ගොනු කිරීම ආණ්ඩුක‍්‍රම ව්‍යවස්ථාව මගින් තහවුරු කොට ඇති\"අදහස් ප‍්‍රකාශ කිරීමේ නිදහස\"දැඩි ලෙස උල්ලංඝණය කිරීමක් බව ශ‍්‍රී ලංකා මානව හිමිකම් කේන්ද්‍රය පවසයි. ශ‍්‍රී ලංකා මානව හිමිකම් කේන්ද්‍රයේ විධයක අධ්‍යක්ෂ රජිත් කීර්ති තෙන්නකෝන්ගේ අත්සනින් යුතුව නිකුත් කර ඇති නිවේදනයක මේ බව සඳහන් වේ. යටත් විජිත සමයේ රැජිනගේ කිරීටය රැක ගැනීමේ අරමුණ ඇතිව පනවනු ලැබූ දණ්ඩ නීති සංග‍්‍රහයේ 120 වගන්තිය (රාජ්‍යද්‍රෝහීත්වය) අද දවසට නොගැලපෙන යල් පැන ගිය නීතියකි. වසර දෙකක් දක්වා සිර දඬුවම් නියම කළ හැකි නීතියක් පෝස්ටර් ඇලවීම වැලැක්වීම සඳහා යොදා ගැනීම ශිෂ්ඨ ප‍්‍රජාතන්ත‍්‍රවාදී සමාජ ව්‍යවහාරයන් සම`ග නොගැලපේ. \"පෝස්ටර් ඇලවීම වැලැක්වීම සඳහා යොදා ගනු ලබන\" නීති සහ ඒවා ප‍්‍රජාතන්ත‍්‍රවාදී සමාජ භාවිතයන්ට එල්ල කරනු ලබන බලපෑම මෙම කෙටි වාර්තාව මගින් විමසුමට ලක් කෙරේ. අර්බුදයේ ස්වරූපය සහ පරිමාව ශ‍්‍රී ලංකාවේ බොහෝ පොලිස්ස්ථාන පෝස්ටර් ඇලවීම වැළැක්වීමට විවිධ ක‍්‍රියාමාර්ග දියත් කොට ඇත. දිවයිනේ විවධ ප‍්‍රදේශයන් ගෙන් අත්පත‍්‍රිකා සහ පෝස්ටර් යොදාගනිමින් ප‍්‍රචාරක කටයුතු සිදුකළ, ප‍්‍රචාරක කටයුතු සිදු කළ බවට චෝදනා එල්ල කොට අත්ඩංගුවට ගෙන අධිකරණයට ඉදිරිපත් කොට ඇති සංඛ්‍යාව 24 ක් හෝ ඊට වැඩි ප‍්‍රමාණයකි. මෙම පිරිසෙන් 4 දෙනෙකු ඇප මත මුදා හැරි අතර තවත් පිරිසක් වරද පිළිගැනීමෙන් පසුව දඩ මුදල් ගෙවීමේන් පසුව නිදහස් වී ඇත. ශිෂ්‍ය ගැටුම්, වෘත්තීය සමිති කි‍්‍රයාකාරකම්, වෛද්‍ය වෘත්තිකයින්ගේ ගැටලු වැනි සමාජීය ප‍්‍රශ්න පිළිබඳ සන්දේශයන් සහිත පෝස්ටර් ඇලවීමේ දී මේ පිරිස් අත්අඩංගුවට පත්වීම සුවිශේෂත්වකි. එපමණක් ද නොව මරණ දැන්වීම ඇලවීම ද බස්නාහිර පළාතේ පොලිස් ස්ථාන ගණනාවක් මගින් තහනම් කොට ඇත. පෝස්ටර්, අත්පත‍්‍රිකා සහ කටවුට් ප‍්‍රදර්ශනය වැලැක්වීම සඳහා කිසිදු නෛතික ප‍්‍රතිපාදනයක් ශ‍්‍රී ලංකාවේ දැනට කි‍්‍රයාත්මක නීති පද්ධතිය තුළ නොමැති බව ශ‍්‍රී ලංකා මානව හිමිකම් කේන්ද්‍රයේ නිරීක්‍ෂණය යි. අත්අඩංගුවට ගැනීම, චෝදනා එල්ල කිරීම පෝස්ටර් ඇලවීම සම්බන්ධයෙන් අත්අඩංගුව ගනු ලැබූ පුද්ගලයින්ට එරෙහිව පොලීසිය මගින් චෝදනා එල්ල කොට ඇති නෛතික ප‍්‍රතිපාදනයන් පහත දැක්වේ. දණ්ඩ නීති සංග‍්‍රහයේ 120 වගන්තියේ (රාජ්‍යද්‍රෝහීත්වය) 6 වන පරිච්චේඡේදයේ රාජ්‍ය විරෝධී ක‍්‍රියා ලෙස අර්ථ දක්වා ඇති\"විරුද්ධත්වය ඇවිස්සීම සහ ඇවිස්සීමට තැත් කිරීම\" දණ්ඩ නීති සංග‍්‍රහයේ 118 වන වගන්ති හෙවත්\"අවිනීතිකව, නින්දා සහගත වචන වලින් හෝ සංඥාවලින් රජතුමාගේ ගෞවරය කෙලෙසීමට තැත් කිරීම\" සහ 2008 අංක 40 දරණ ජාතික මංමාවත් පනතේ 56(1)වන වගන්තිය යටතේ සහ 56 (2) වන වගන්තිය හෙවත් නීත්‍යනුකූල නිදහසට කරුණක් නොමැතිව මාර්ගයක මහා මාර්ගයක හෝ ජාතික මහා මාර්ගයක පින්තාරූ කිරීම යටතේ චෝදනා එල්ල කිරීම සහ නඩු පැවරීමයි. එහෙත් පොලීසිය සැකකරුවන්ට එරෙහිව නඩු පවරා ඇත්තේ පනතේ 60 සහ 61 වගන්ති යටතේය. නීතිය නොමග යවමින් විකල්ප මත දරන්නන් මර්දනයට දරන උත්සාහයක් මෙහි දී පැහැදිලිව හඳුනාගත හැකිය. ප‍්‍රායෝගික ව්‍යවහාරය සහ අත්තනෝමතික බව රාජ්‍යද්‍රෝහීත්වය දණ්ඩ නීති සංග‍්‍රහයේ 127 වගන්තියට අනුව, එහි 120 පරිච්ඡේදය යටතේ ගැනෙන වැරදි සඳහා නඩු පැවරීමට නීතිපතිගේ අනුමැතිය අවශ්‍යය. නමුත් පෝස්ටර් ඇලවීමට එරෙහිව චෝදනා ගොනු කොට ඇති අවස්ථාවන් හි දී මෙලෙස නීතිපති අනුමැතිය ලබා නැත. \"ජෙනරාල් ෆොන්සේකා සිරගත කළ යුධ අධිකරණයේ තීන්දුව හෙළා දකිමු\" පෝස්ටරය බොරැල්ල ප‍්‍රදේශයේ දී අලවමින් සිටි ජ.වි.පෙ. පාක්‍ෂිකයින් දෙදෙනා අත්අඩංගුවට ගැනීම සහ සහ\"දේශයේ රණවිරුවා සිරගත කළ අධිකරණ තීන්දුව හකුළා ගනිව්\" පෝස්ටරය අත්අඩංගුවට ගනු ලැබ ඇත්තේ\"හදිසි නීතිය\"යටතේ ය. ඔවුනට පොලිස් ඇප ලබාදෙන ලදී. පසුව මේ දෙදෙනාට චෝදනා එල්ල කොට ඇත්තේ දණ්ඩ නීති සංග‍්‍රහයේ 120 වගන්තිය යටතේය. ජාතික මංමාවත් පනත අවස්ථා ගණනාවක දී පොලීසිය විසින් පෝස්ටර් අලවනු ලැබූ පුද්ගලයින්ට එරෙහිව ජාතික මංමාවත් පනතේ අංක 60 සහ 61 (1) වගන්ති යටතේ නඩු පවරනු ලැබ ඇත. කැලණිය පොලීසිය විසින් ජනතා විමුක්ති පෙරමුණේ සාමාජිකයින් දෙදෙනෙකුට\"ඉල් මහ විරු සමරුව\" ට අදාළව පෝස්ටර් ඇලැවීම සම්බන්ධයෙන් 61 (1) වගන්තිය යටතේ නඩු පවරනු ලැබූ නමුත් අධිකරණය විසින් විත්තිකරුවන් නිදහස් කරනු ලැබීය. කඩුවෙල දී වෛද්‍යවරුන්ගේ සම්මන්ත‍්‍රණයකට අදාළව නඩු පවරුනු ලැබූවේ පනතේ 60 වගන්තිය යටතේ ය. එම නඩුව ද පොලීසිය විසින් ප‍්‍රතික්ෂේප කොට ඇත. පොලීසියට මෙම චෝදනාව යටතේ නඩු පැවරීමට නම් මාර්ග සංවර්ධන අධිකාරියේ විධායක ඉංජිනේරුවරයාගේ අවසරය ලබා ගත යුතුය. නමුත්, පෝස්ටර් ඇලවීම සඳහා ඉහත වගන්ති යටතේ නඩු පවරා ඇති කිසිදු අවස්ථාවක මාර්ග සංවර්ධන අධිකාරියේ විධායක ඉංජිනේවරුවරාගේ අනුමැතිය ලබා නොමැත. මංමාවත් පනත යටතේ පෝස්ටර් ඇලවීමට එරෙහිව නඩු පැවරීම සිදු කළ හැක්කේ ජාතික මට්ටමේ (පළමු ශ්‍රේණියේ)මාර්ගවලට අදාළව පමණී. පළාත් පාලන ආයතන යටතේ පාලනය වන කුඩා සහ අතුරු මාර්ගවලට අදාළ නීතිය බලපවත්වන්නේ නැත. අත්අඩංගුවට ගත් පිරිස් ඇලවූ පෝස්ටර් හි අන්තර්ගතය පෝස්ටර් සහ අත්පත‍්‍රිකා ඇලවීම, ප‍්‍රදර්ශනය හා බෙදා හැරීම සම්බන්ධයෙන් අත්අඩංගුවට පත් වූ පිරිස් සහ ඔවුන් ඇලවනු ලැබූ බවට චෝදනා එල්ල කරනු ලබන පෝස්ටරයන් හි අන්තර්ගතය මෙසේය. 2010 නොවැම්බර් 3 වන දින කැලණිය විශ්ව විද්‍යාලයේ ශිෂ්‍ය නායකයින් දෙදෙනකු වන දයාන් වීරක්කොඩි සහ ජානක බණ්ඩාර ඒකනායක කටුනායක දී අත්අඩංගූවට ගන්නා ලදී. ඔවුන්ට එරෙහිව එල්ල කළ චෝදනාව වූවේ\"රාජ්‍ය විරෝධි ක‍්‍රියා\" ය. (දණ්ඩ නීති සංග‍්‍රහය 120 පරිච්ඡේදය) ප‍්‍රදර්ශනය කරනු ලැබූ පෝස්ටරයේ අන්තර්ගත වූවේ අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු\"උදුල් පේ‍්‍රමරත්න නිදහස් කරනු\"යන පාඨය යි. \"උදුල් පේ‍්‍රමරත්න නිදහස් කරනු\"සටන් පාඨය රාජ්‍ය විරෝධී ප‍්‍රකාශයක් ලෙස සැලකිය නොහැකිය. 2010 නොවැම්බර් 5 දින පෙරවරු 11.45 ට රුහුණු විශ්ව විද්‍යාලයේ සිසුන් 4 දෙනෙකු අත් පත‍්‍රිකා බෙදමින් සිටිය දී පොලිස් භාරයට ගනු ලැබීය. මොවුන් සිව්දෙනා ප.ව. 4.00 දක්වා පොලිස් අත්අඩංගුවේ පසුවූ අතර එක් ශිෂ්‍යයෙකුගේ පියා පොලිස් නිලධාරියෙකු වීම හේතුවෙන් අධිකරණයට ඉදිරිපත් නොකර නිදහස් කරන ලදී. අත්අඩංගුවට පත්වන විට ඔවුන් විසින් බෙදමින් තිබූ අත්පත‍්‍රිකාවේ අඩංගු වූවේ\"පෞද්ගලික විශ්වවිද්‍යාල ස්ථාපනය කිරීමට විරෝධය පළ කිරීමකි.\" 2010 සැප්තෑම්බර් සිට මේ දක්වා කාල සීමාව තුළ අවිස්සාවේල්ල, ගල්කිස්ස, මැද කොළඹ, උතුරු කොළඹ, වැල්ලම්පිටිය, කොටිකාවත්ත, මුල්ලේරියාව, වැලිකඩ, බොරැල්ල පොලිස් ස්ථාන මගින් රාත‍්‍රී පෝස්ටර් අලවමින් සිටි පිරිස් පලවා හරින ලදී.. බොහෝ විට ඔවුන් අත වූ පෝස්ටර් උදුරා විනාශ කරනු ලැබීය. 1980 අංක 47 දරණ\"ජාතික පාරිසරික පනත\" උල්ලංඝණය කිරීම පිළිබඳ පොලීසිය වාචිකව මේ පිරිස් වෙත චෝදනා එල්ල කොට ඇත. 2010 නොවැම්බර් 25 දින රාත‍්‍රී අරලංගවිල පොලීසිය විසින් පෝස්ටර් අලවමින් සිටි සිසුන් හතර දෙනෙකු අත්අඩංගුවට ගෙන ඇත. සිසුන්ට පහරදීමක් සිදුවී ඇති බවට දෙමාපියෝ චෝදනා එල්ල කරයි. අත්අඩංගුවේ සිටිය දී එක් සිසුවෙකුගේ පාදය බිඳී ඇත. සිසුන් අලවමින් සිට ඇති පෝස්ටරයේ\"පාසල් සංවර්ධන පනත අකුළා ගනිව්\" -- පාසල් සුරැකීමේ ජනතා ව්‍යාපාරය\" යන වැකිය ඇතුළත්ව තිබුණි. මීගමුව කලපුවේ සී ප්ලේන් ව්‍යාපෘතියට එරෙහිව උද්ඝෝෂණය සංවිධානය කිරීමේ නායකයෙකු වන සමස්ත ලංකා ධීවර ජනතා සංගමයේ සභාපති අරුණ රොෂාන්ත අත්අඩංගුව ගැනීම සිදු වූවේ ඔහු නගරයේ අත් පත‍්‍රිකා බෙදමින් සිටිය දී එහි පැමිණි නිලධාරීන් ඔහුට පොලීසියට පැමිණෙන ලෙස කළ දැනුම්දීමකට අනුව පොලිස් ස්ථානයට වාර්තා කිරීමෙන් පසුවය. . පෝස්ටර් ඇලවීමේ චෝදනා මත අත්අඩංගුවට ගැනීමට එරෙහිව දුම්මලසූරිය සහ තලංගම පොලිස් ස්ථානයන්හි නිලධාරීන්ට විරුද්ධව මූලික අයිතිවාසිකම් නඩු ගොනු කොට ඇත. කැලණිය පොලිසිය විසින් කැලණිය පන්සල ඉදිරිපිට මාර්ගයදී අත්අඩංගුවට ගෙන උසාවියට ඉදිරිපත් කරන ලද පුද්ගලයින් දෙදෙනෙකු විසින් ද මේ වන විට මූලික අයිතිවාසිකම් නඩු ගොනු කිරිමට කටයුතු යොදා ඇත. පෝස්ටර් ඇලවීම සම්බන්ධයෙන් අත්අඩංගුවට ගැනීම පිළිබඳ දත්ත පොලිස් දෙපාර්තමේන්තුවේ සංඛාලේඛණ අංශය සතුව නොමැති බව පොලිස් මාධ්‍ය ප‍්‍රකාශක ප‍්‍රශාන්ත ජයකොඩි මහතා මානව හිමිකම් කේන්ද්‍රය සිදු කළ විමසීමක දී පැවසීය. මානව හිමිකම් කේන්ද්‍රයේ නිරීක්‍ෂණ ශ‍්‍රි ලංකාවේ ආණ්ඩුක‍්‍රම ව්‍යවස්ථාවේ 14-1 (අ) කොටසට අනුව සෑම පුරවැසියෙකුටම භාෂණයේ නිදහස සහ ප‍්‍රකාශනය ඇතුළු අදහස් ප‍්‍රකාශ කිරීමේ නිදහස ඇත්තේය. ආණ්ඩුක‍්‍රම ව්‍යවස්ථාවේ දැක්වෙන පරිදි මෙම අයිතිවාසිකම සීමා කළ හැක්කේ 15-2 වගන්තිය අනුව පමණකි. එනම්, \"වාර්ගික සහ ආගමික සහයෝගීතාවය තහවරු කිරීම, පාර්ලිමේන්තු වරප‍්‍රසාද, අධිකරණයට අපහාස කිරීම, අපහාසයට හෝ වරදකට පෙළඹවීම හා සම්බන්ධව කටයුතු කෙරේ නම් පමණි. තව ද 15-7 අනුව රාජ්‍ය ආරක්‍ෂාව සහ රටේ යථා පැවැත්ම තහවරු කිරිමත් අන්‍යයන්ගේ අයිතිවාසිකම් සහ නන් වැදෑරුම් නිදහස සපුරාලීම සඳහා සහ ප‍්‍රජාතන්ත‍්‍රවාදි සමාජයක පොදු සුභ සාධනය සඳහා යුක්ති සහගතව අවශ්‍ය දෑ සපුරාලීම සඳහා නීතියෙන් නියම කරන ලද සීමා කිරිම්වලට ද යටත්ව\" කළ හැක. දණ්ඩ නීති සංග‍්‍රය, ජාතික පාරිසරික පනත සහ මංමාවත් පනත පෝස්ටර් ඇලවීම වැලැක්වීම සඳහා යොදා ගැනීම මෙරට ආණ්ඩුක‍්‍රම ව්‍යවස්ථාව මගින් තහවුරු කර ඇති මානව හිමිකම් උල්ලංඝනය කිරීමකි.", "URL": "https://sinhala.adaderana.lk/news.php?nid=12518", "Category": null, "Parent URL": null}