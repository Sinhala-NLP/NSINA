{"Source": "Adaderana", "Timestamp": "January 20, 2016 01:42 pm", "Headline": "ජනතාවගේ ආර්ථිකය ගල් රෝලකට යට කරලා", "News Content": "අමෙරිකානු ඩොලරය හමුවේ රුපියලේ අගය 150 දක්වා කඩාවැටීම වළක්වා ගැනීමට නොහැකි වනු ඇතැයි පා.ම බන්දුල ගුණවර්ධන මහතා පවසයි.අමෙරිකානු ඩොලරයට සාපේක්ෂව මේවන විට රුපියලේ අගය 146ක් වී ඇති බවත්, 1977 වසරට පසුව රුපියලේ අගය මේතරම් කඩා වැටුණු පළමු අවස්ථාව මෙය බවත්, මන්ත්‍රීවරයා කියයි.ඒකාබද්ධ විපක්ෂය අද (20) පැවැත්වූ මාධ්‍ය හමුවකට එක්වෙමින් මන්ත්‍රීවරයා මේ බව කියා සිටියේය.මෙරට ආර්ථිකය දැන් නූල කැඩුණු සරුංගලයක් තත්ත්වයට පත්ව ඇති බවද, රුපියලේ අගය මස්තබාල්දු වී ඇති බවද, ඒ මහතා එහිදී සඳහන් කළේය.ආයෝජකයින් ශ්‍රී ලංකාවට නොඑන බවත්, එෆ්.සී.අයි.ඩියට නොගි‍ය කෙනෙක් දැන් නැති බවත්. හෙතෙම පෙන්වාදුන්නේය.දේශපාලකයින්, ක්‍රීඩකයින්, කලාකරුවන් මේ ආකාරයට එෆ්.සී.අයි.ඩියට ගෙනයාම තුළින් ශ්‍රී ලංකාවේ ප්‍රතිරූපය හානියට ලක්ව ඇති බවත්, මේ නිසාම ආයෝජකයින් ශ්‍රී ලංකාවට නොඑන තත්ත්වයක් උදාවී ඇති බවත්, මන්ත්‍රීවරයා පැවසීය.රාජ්‍ය සේවකයින්ගේ මූලික වැටුපට එකතු කරන බව පැවසූ රුපියල් 2500 මේ මස වැටුපට ද එකතු කර නැතැයි ද පැවසූ මන්ත්‍රීවරයා රාජ්‍ය සේවකයින් යළි රැවටීමකට ලක්කර ඇතැයි ද පෙන්වාදුන්නේය.අලුතින් රාජ්‍ය සේවයට එක්වන අයට විශ්‍රාම වැටුපට පවා හිමිකම් කීමට දැන් අවස්ථාව නැතිවී ඇති බවත්, පැවසූ මන්ත්‍රීවරයා ආර්ථික පීඩාව නිසා ජනතාව ගල් රෝලයකට යටවී සිටින බවද පැවසුවේය.ඒ අනූව ‍රුපියල් 2500 මූලික වැටුප් වැඩිවීම ගැන සොයාබලන්නැයි ජනපතිගෙන් ද තමන් ඉල්ලීමක් කරන බව මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56495", "Category": null, "Parent URL": null}