{"Source": "Adaderana", "Timestamp": "February 1, 2010 04:21 pm", "Headline": "විනය විරෝධීන්ගේ හමුදා සේවයට තිත", "News Content": "පසුගිය මැතිවරණ‍ සමයේදී මෙන්ම මැතිවරණයෙන් පසුවද විනය විරෝධී ලෙස දේශපාලන කටයුතු වල නිරත වූ ආරක්ෂක අංශ සාමාජිකයින් සේවයෙන් විශ්‍රාම ගැන්වීමට කටයුතු කරන බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පවසයි. මෙම මැතිවරණයේදී ආරක්ෂක අංශ සාමාජිකයින් දේශපාලන පක්ෂ සාමාජිකයින් ලෙස ක්‍රියා කළ බවට මේ වන විට කරුණු අනාවරණය වී ඇති බවත්,එම කරුණු නිවරදිව තහවුරු කර ගැනීමෙන් පසු එම නිලධාරීන්ගේ තරාතිරම නොතකා හමුදා සේවයෙන් විශ්‍රාම ගැන්වීමට කටයුතු කරන බවත් හෙතෙම කියා සිටියි. සිය සේවා කාලය තුළ දේශපාලන කටයුතු වලට අත පොවමින් හමුදා විනයෙන් බැහැරව ක්‍රියා කළ මෙම නිලධාරීන් තව දුරටත් හමුදාසේවය තුළ රඳවා ගැනීමෙන් රටේ ආරක්ෂාව සම්බන්ධයෙන් සෘජු බලපෑමක් එල්ල කරන බැවින් මෙම තීරණය ගත් බව ජාතික ආරක්ෂාව පිළිබඳ මාධ්‍ය මධ්‍යස්ථානය නිකුත් කළ නිවේදනයක සඳහන් වේ.", "URL": "https://sinhala.adaderana.lk/news.php?nid=6401", "Category": null, "Parent URL": null}