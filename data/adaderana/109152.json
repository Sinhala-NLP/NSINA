{"Source": "Adaderana", "Timestamp": "May 3, 2019 09:30 am", "Headline": "සැකකටයුතු භාණ්ඩ සමඟ තිදෙනෙක් මාදම්පේදී අත්අඩංගුවට", "News Content": "මාදම්පේ පොලීසිය හා ශ්‍රී ලංකා යුධ හමුදාවේ නිලධාරීන් මාදම්පේ මහාබද්දෙගම ප්‍රදේශයේ සිදුකරන ලද විශේෂ සෝදිසි මෙහෙයුමකදී සැකපිට පුද්ගලයන් තිදෙනෙකු අත්අඩංගුවට ගෙන ඇත. ඊයේ (02) පස්වරුවේ මේ සෝදිසි මෙහෙයුම සිදු කර තිබේ. අත්අඩංගුවට පත් සැකකරුවන් සතුව තිබී කඩුවක්, විනාශ කරන ලද සී. ඩි. තැටි තිහකට ආසන්න ප්‍රමාණයක්, හා මේ මස ලැබුණු බව සඳහන් රුපියල් ලක්ෂ විස්සකට ආසන්න මුදල් සහිත බැංකු ගිණුම් දෙකකට අයත් බැංකු පොත් හා ජංගම දුරකතනයක් පොලිස් නිලධාරීන් විසින් සොයා ගෙන ඇති බව අද දෙරණ වාර්තාකරු සඳහන් කර සිටියි. මේ බැංකු ගිණුම් සදහා මුදල් ලැබුණු ආකාරය නිශ්චිතව පැවසීමට සැකකරු අපොහොසත්ව තිබේ. බැංකු ගිණුම් දෙක හිමි පුද්ගලයා මාධ්‍ය ආයතනයකට සම්බන්ධ බවට පොලීසියට ප්‍රකාශ කර ඇති අතර එය ආගමික සංවිධානයක් විසින් පවත්වාගෙන යන එකක් බවට තොරතුරු ලැබී ඇත. මොහු දෙමටගොඩ ප්‍රදේශයේ නැවතී සේවය කර ඇති අතර පාස්කු ප්‍රහාරයෙන් පසු මාදම්පේ ප්‍රදේශයට පැමිණ තිබේ. අත්අඩංගුවට පත් සී. ඩි. තැටි සුරා ඉතා කුඩා කැබලි වලට කඩා තිබී ඇති බවත් අද දෙරණ වාර්තාකරු සඳහන් කර සිටියි. මාදම්පේ පොලිස් ස්ථානාධිපති වසන්ත කුමාර මහතාගේ උපදෙස් පරිදි මාදම්පේ පොලීසියේ නිලධාරීන් පිරිසක් මේ පිළිබද වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=109152", "Category": null, "Parent URL": null}