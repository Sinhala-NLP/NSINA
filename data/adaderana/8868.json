{"Source": "Adaderana", "Timestamp": "June 7, 2010 04:08 pm", "Headline": "මැතිවරණ වලදී පමණක් පක්ෂය ගැන නොසිතිය යුතුයි -ජනපති", "News Content": "පක්ෂය පිළිබඳ සිතා කටයුතු කිරීම මැතිවරණ සමයට පමණක් සීමා නොකළ යුතු බව ජනාධිපති මහින්ද රාජපක්ෂ මහතා අවධාරණය කරයි. පුද්ගලයෙකු පක්ෂය සමග යහපත් චේතනාවෙන් සිටියහොත් ඔහුගේ අනාගතය පිළිබඳ වගකීම පක්ෂය විසින් ගනු ඇති බව ජනාධිපතිවරයා පෙන්වා දෙයි. තමා අද ජනාධිපති ධුරයට පත්ව ඇත්තේ 40 වසරක් පුරා ශ්‍රි ලංකා නිදහස් පක්ෂය සමඟ සිටීම හේතුවෙන් බව ජනාධිපතිවරයා පවසයි. තම 40 වසරක දේශපාලන දිවියේදී ජයග්‍රහණ මෙන්ම පරාජයේ කටුක අත්දැකීම් ද විඳ ඇති බව මහින්ද රාජපක්ෂ මහතා සඳහන් කළේය. ශ්‍රි ලංකා නිදහස් පක්ෂ සමස්ත ලංකා කාරක සභාවේ ස්වර්ණ තිළිණ ප්‍රදානෝත්සවයට එක්වෙමින් ජනාධිපතිවරයා මේ අදහස් පළ කළේය. මෙහිදි 40 වසරක දේශපාලන මෙහෙවර අගයමින් ජනාධිපතිවරයා වෙත ස්වර්ණ තිළිණ සම්මානයක් පිරිනැමුණි.", "URL": "https://sinhala.adaderana.lk/news.php?nid=8868", "Category": null, "Parent URL": null}