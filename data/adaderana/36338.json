{"Source": "Adaderana", "Timestamp": "August 3, 2013 12:30 pm", "Headline": "මනාලියගේ මාලය කැඩූ සෙබළා මාට්ටු", "News Content": "මනාලයා සමග මංගල රියේ යමින් සිටියදී රියේ වීදුරුව පහත් කළ අවස්ථාවක මනාලියගේ ගෙල පැළඳී මාලය කැඩූ හමුදා සෙබළෙකු පොලීසිය හා ත්‍රීරෝද රථ රියදුරන් එක්ව අල්ලාගෙන තිබේ. වේරහැරදී මෙය සිදුව ඇති අතර අත්අඩංගුවට ගත් හමුදා සෙබළාද වේරහැර හමුදා කඳවුරේ අයෙකු බව පොලීසිය කියයි. යතුරු පැදියකින් පැමිණ ඇති මොහු මනාලියගේ මාලය කඩා පැන යාමට තැත් කළ අවස්ථාවේදී රියදුරු විසින් ඔහුව යටකර තිබේ. එම අවස්ථාවේදී මොහු රියදුරුට තියුණු ආයුධයකින් පහරදී දිවගොස් ත්‍රීරෝද රථයකට නැග ඇත. එම අවස්ථාවේදී එම ත්‍රිරෝද රථ රියදුරා ද යාමට නොහැකි බව කී විට ඔහුට ද තියුණු ආයුධයකින් පහරදී ඇති සැකකාර හමුදා සෙබළා පසුව පලායන අවස්ථාවේදී ත්‍රීරෝද රථ රියදුරන් කිහිප දෙනෙකුගේ හා මාර්ගයේ සිටි පොලිස් නිලධාරීන්ගේ මැදිහත්වීමෙන් අල්ලා ගැනීමට සමත්ව තිබේ.", "URL": "https://sinhala.adaderana.lk/news.php?nid=36338", "Category": null, "Parent URL": null}