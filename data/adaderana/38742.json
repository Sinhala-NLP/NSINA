{"Source": "Adaderana", "Timestamp": "November 10, 2013 07:41 pm", "Headline": "රාජ්‍ය නායකයින් දෙදෙනෙකුට ඉඩදී අධිවේගය තාවකාලිකව වැසෙයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සහභාගිවන රාජ්‍ය නායකයින් දෙදෙනකු හෙට දිනයේ කටුනායක ජාත්‍යන්තර ගුවන්තොටුපළින් ගොඩබැසීමට නියමිත බැවින් කොළඹ-කටුනායක අධිවේගී මාර්ගය පැය කිහිපයක් වසා දැමීමට සිදුවන බව පොලිස් මාධ්‍ය ප්‍රකාශක කාර්යාලය පවසයි. ඒ අනුව හෙට (11) දහවල් 12.45 සිට ප.ව 2.00 දක්වා කාලය තුළ කොළඹ-කටුනායක අධිවේගී මාර්ගයේ සාමාන්‍ය ගමනාගමනය අත්හිටුවා තාවකාලිකව වසා තැබෙන බව පොලීසිය කියා සිටියි. එසේම එම වේලාව තුළ නවකැලණි පාලම අසල සිට බොරැල්ල කනත්ත හංදිය දක්වා බේස්ලයින් මාර්ගයද,කනත්ත හංදියේ සිට බම්බලපිටිය දක්වා බෞද්ධාලෝක මාවතද,බම්බලපිටිය සිට පැරණි පාර්ලිමේන්තු වටරවුම දක්වා ගාලු පාරද වසා තැබෙන බව පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කර සිටියි.", "URL": "https://sinhala.adaderana.lk/news.php?nid=38742", "Category": null, "Parent URL": null}