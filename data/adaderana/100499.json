{"Source": "Adaderana", "Timestamp": "December 9, 2018 05:02 pm", "Headline": "අවසන් ගමනත් මඩ වගුරක් මැදින්", "News Content": "දඹුල්ල මහ නගර සභා බල ප්‍රදේශයේ පිහිටා ඇති එකම පොදු සුසාන භූමියට ඇතුළු වීමට ඇති මාර්ගය වතුර පිරී මඩවගුරක් බවට පත්ව තිබීම නිසා මළසිරුරු මිහිදන් කිරීමට රැගෙන යන ජනතාව දැඩි අපහසුතාවයකට පත්ව තිබේ. දඹුල්ල පොදු සුසානභූමිය දඹුල්ල මහ නගර සභාව මඟින් පාලනය කරන ස්ථානයකි. මෙහි භූමිදාන කටයුතු සඳහා මළසිරුරු රැගෙන එන අවස්ථාවන් හිදී විශාල මඩ වගුරකින් දේහයන් කනත්ත තුළට රැගෙන යෑමට සිදුව තිබෙන බව අප වාර්තාකරු පැවසිය. එමෙන්ම දැඩි අපහසුතා මැද දේහයන් රැගෙන ගියද වර්ෂාව ඇති අවස්ථාවක සුසාන භූමියට රැගෙන එන දේහයන් සඳහා අවසන් ගෞරව දැක්වීම සඳහා හෝ කිසිදු ස්ථානයක් නොමැති බව ප්‍රදේශවාසීහු පෙන්වා දී තිබේ. සොහොන් බිම් වල මෘතදේහයන් තබා ගෙන අවසන් ගෞරව දැක්වීම සිදු කරන බවද ප්‍රදේශවාසීහු පැවසීය. අවසාන ගමන් යන සුසාන භූමියට ඇතුළු වීමට ඇති මෙම මඩ වගුර කඩිනමින් පිළිසකර කර දෙන්නැයි දඹුල්ල මහනගර සභාවෙන් ප්‍රදේශවාසීහු ඉල්ලා සිටියි.", "URL": "https://sinhala.adaderana.lk/news.php?nid=100499", "Category": null, "Parent URL": null}