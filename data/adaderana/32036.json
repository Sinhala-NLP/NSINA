{"Source": "Adaderana", "Timestamp": "March 2, 2013 08:38 am", "Headline": "ශ්‍රී ලංකාව ගැන අවධියෙන් ඉන්නේ", "News Content": "ශ්‍රි ලංකාව තුළ ජාතික සහයෝගිතාවක් ගොඩනැගිම දක්වා වූ වගවිමේ ක්‍රියාවලිය කෙරෙහි තමා නිරන්තර අවධානයෙන් පසු වන බව එක්සත් ජාතීන්ගේ සංගමයේ මහලේකම් බෑන්කී මූන් මහතා පවසයි. අව්‍යාජ සහ පරිපූර්ණ ජාතික ක්‍රියාවලියක් තුළින් මෙම ඉලක්ක සපුරාගත යුතු බව ඔහු කියයි. ස්විසර්ලන්තයේ ජිනීවා හිදී මානව හිමිකම් සමුළුවට සමගාමීව පැවති මාධ්‍ය හමුවකට සහභාගි වෙමින් බෑන්කී මූන් මහතා මේ බව පැවසීය. එම මාධ්‍ය හමුවට සහභාගි වූ මාධ්‍යවේදිනියක එක්සත් ජාතීන්ගේ මහලේකම්වරයාගෙන් විමසා සිටියේ ශ්‍රී ලංකාව පිළිබද සැකසුණු චිත්‍රපටයක් මගින් යුද්ධයේ අවසාන සමයේ සිදුවූ බව කියන මානව හිමිකම් කඩවීම් පිළිබඳ ප්‍රදර්ශනය කෙරුණු බවයි. මෙමගින් සිවිල් සංවිධාන ඉල්ලාසිටින පරිදි ශ්‍රී ලංකාවට එරෙහි ස්වාධීන හා ජාත්‍යන්තර පරීක්ෂණයක් කරන්නැයි කියන ඉල්ලීමට සහය දක්වන්නේ දැයි මාධ්‍යවේදිනිය බෑන්කී මූන් මහතාගෙන් විමසා සිටියාය. ඊට පිළිතුරු දෙමින් ඔහු තවදුරටත් පැවසුවේ පසුගිය සතියේ දී එක්සත් ජාතීන්ගේ සංවිධානයේ ජපාන නිත්‍ය නියෝජිතවරයා විසින් ශ්‍රී ලංකාව පිළිබද වාර්තාවක් තමන්ට භාර දුන් බවයි. බංගලාදේශය, නයිජීරියාව, රුමේනියාව සහ ශ්‍රී ලංකාවේ නියෝජිතයින්ගෙන් සමන්විත කමිටුවක් මගින් මෙම වාර්තාව සකස් කර ඇති බව බෑන්කී මූන් මහතා පෙන්වාදී තිබේ. එම නියෝජිතයින් සමග පැවති හමුවේ දී ශ්‍රී ලංකා ආණ්ඩුව මගින් යුද්ධයෙන් පසු ගෙන ඇති වැදගත් පියවර පිළිබද අවධානය යොමු කළ බව කියා සිටියේය. කෙසේ වෙතත් සංහිදියාව සහ වගවීමේ ක්‍රියාවලියට අදාළව ගත යුතු වැදගත් පියවර පිළිබඳවද අවධානය යොමු කළ බව ඔහු පැවසුවේය. එමෙන්ම අදාළ අරමුණු සපුරා ගන්නා තෙක් ජාත්‍යන්තර ප්‍රජාව සමග සහයෝගීතාවයෙන් කටයුතු කිරීමේ වැදගත්කම පිළිබද ශ්‍රී ලංකා රජයේ අවධානය යොමු කරවිමට පියවර ගෙන ඇති බව ද බෑන්කී මූන් මහතා එහි දී කියා සිටියේය.", "URL": "https://sinhala.adaderana.lk/news.php?nid=32036", "Category": null, "Parent URL": null}