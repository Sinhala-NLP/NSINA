{"Source": "Adaderana", "Timestamp": "April 9, 2019 01:12 pm", "Headline": "ජනාධිපතිවරයාට එරෙහි විරෝධතා මැද පුද්ගලයින් 7 දෙනෙකුගේ ජීවිත අහිමි වෙයි", "News Content": "සුඩාන ජනාධිපතිවරයාට එරෙහිව පැවැත්වෙන විරෝධතා අතරතුර පුද්ගලයන් හත් දෙනෙකු ඝාතනය වී තිබේ. විරෝධතා අතරතුර ඇතිවූ ගැටුම් හේතුවෙන් සිවිල් වැසියන් සහ හමුදා භටයන් බොහෝ පිරිසක් තුවාල ලබා ඇති බව සඳහන් වෙයි. වසර 30ක පමණ කාලයක සිට සුඩානයේ බලය හිමිකරගෙන සිටින ජනාධිපති ඔමාර් අල් බෂීර්ට ධුරයෙන් ඉල්ලා අස්වන මෙන් බල කරමින් මෙම විරෝධතා ආරම්භ විය. පසුගිය මාස කිහිපය තුළ පැවති විරෝධතා ඉකුත් සතියේ අගභාගයේදී වඩාත් උත්සන්න වූ අතර විරෝධතාකරුවන් කාර්ටොම් අගනුවර පිහිටි ජනාධිපතිවරයාගේ නිවස ඉදිරිපිටදීද විරෝධතාවල නිරත වෙයි. දිවා රෑ නොබලමින් අඛණ්ඩව සිදු කෙරෙන විරෝධතාවට මේ වන විට විපක්ෂ දේශපාලනඥයින්ද එක්ව සිටින බව විදෙස් වාර්තා සඳහන් කළේය. කෙසේ නමුත් ඊට ආරක්ෂක අංශ මැදිහත්වීමත් සමඟ ගැටුම්කාරී තත්ත්වයක් හටගෙන තිබේ. එහිදී හටගත් ගැටුම්වලින් සිවිල් වැසියන් හත් දෙනෙකු ඝාතනය වී ඇති අතර තවත් සිවිල් වැසියන් පහළොස් දෙනෙක් සහ ආරක්ෂක අංශ සාමාජිකයන් හතළිහකට වැඩි පිරිසක් තුවාල ලබා ඇති බව සඳහන් වෙයි. එමෙන්ම විරෝධතාකරුවන් දෙදහස් පන්සිය දෙනෙකු පමණ අත්අඩංගුවට ගෙන ඇති බවද විදෙස් වාර්තා වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=107691", "Category": null, "Parent URL": null}