{"Source": "Adaderana", "Timestamp": "April 28, 2017 12:14 pm", "Headline": " මැයි දිනයේදී මහජන දේපල අවභාවිතා කිරීමෙන් වළකින්න", "News Content": "මැයි දිනය සමරන සියලු දේශපාලන පක්ෂ, වෘත්තීය සමිති හා වෙනත් ආයතනයන්, මහජන දේපල අවභාවිතා කිරීමෙන් වළකින ලෙස, ට්‍රාන්ස්පේරන්සි ඉන්ටනැෂනල් ශ්‍රී ලංකා (TISL) ආයතන කාරුණිකව ඉල්ලා සිටියි.දිවයින පුරා විවිධ ප්‍රදේශවල පැවැත්වෙන මැයි දින උත්සව සඳහා සහභාගී වන පුද්ගලයින් ප්‍රවාහනය කිරීම සඳහා දැනටමත් බස් හා දුම්රිය සේවාවන් ඇතුළු මහජන ප්‍රවාහන සේවා විශාල ප්‍රමාණයක්‌ වෙන් කර ඇතැයි වාර්තා වී ඇති බව ට්‍රාන්ස්පේරන්සි ඉන්ටනැෂනල් ආයතනය පෙන්වා දෙයි.මහජන දේපල භාවිතා කිරීමේදී, එම දේපල සතු පොදු අධිකාරියන්හි නිසි ක්‍රමවේදයක් අනුගමනය කීරීමේ වැදගත්කම අවධාරණය කළ යුතු බවද ඔවුන් පෙන්වා දී ඇත.එසේම, මැයි දින රැළි සංවිධානය කරන සියලු පාර්ශවයන්ට සමාන ලෙස සැලකීම, අදාළ මහජන අධිකාරියේ වගකීමක් බව සඳහන්ය.මෙම කාර්යය ඉෂ්ට කිරීමේ දී අදාළ රේඛිය අමාත්‍යාංශයේ දේශපාලන ලැදියාවන් නොතකා හැරිය යුතු බවද ඔවුන් පවසයි.1982 අංක 12 දරන පොදු දේපල විෂයෙහි සිදුකරනු ලබන වැරදි පිළිබඳ පනතේ ප්‍රතිපාදන පිළිබඳව මැයි දින රැළි සංවිධායකයන්ට අවබෝධයක් තිබිය යුතු බව අවධාරණය කරමින්, මේ මැයි දිනයේ සියලු ශ්‍රී ලාංකේය පුරවැසියන්ට සුභ පතන බව ට්‍රාන්ස්පේරන්සි ඉනටර්නැෂනල් ආයතනය දැනුවත් කරයි.", "URL": "https://sinhala.adaderana.lk/news.php?nid=72579", "Category": null, "Parent URL": null}