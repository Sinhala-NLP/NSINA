{"Source": "Adaderana", "Timestamp": "January 8, 2012 07:13 pm", "Headline": "ජෑන්ස් පස්සෙන් පැන්නූවාට 16 තෙක් රිමාන්ඩ්-\"ඔහු වැරදි නෑ\" නාවික හමුදාව කියයි", "News Content": "සන්ඩේ ලීඩර් කර්තෘ ෆෙඩ්රිකා ජෑන්ස් පසුපස ලුහුබැඳ පැමිණි බව කියන පුද්ගලයා ලබන 16 වන දින දක්වා රක්ෂිත බන්ධනාගාර ගත කරන ලෙස අධිකරණය විසින් නියෝග කර තිබේ. ඊයේ දහවල් 12.30 ට පමණ මිරිහාන පොලිස් බල ප්‍රදේශයට අයත් මාර්ගයකදී කිසියම් පුද්ගලයකු තමා පසුපස ලුහුබැඳ පැමිණි බවට ෆෙඩ්රිකා ජෑන්ස් විසින් එදිනම සවස 5.30 ට පමණ මිරිහාන පොලීසියට පැමිණිලි කර තිබිණි. වහාම ක්‍රියාත්මක වුණු පොලීසිය විසින් සැකකාර පුද්ගලයා අත්අඩංගුවට ගත් බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. එම සැකකාර පුද්ගලයා නාවික හමුදා සෙබලෙකු බවත්,ඔහු අද ගංගොඩවිල මහේස්ත්‍රාත් හමුවකට ඉදිරිපත් කරන ලදුව ලබන 16 වන දින දක්වා රක්ෂිත බන්ධනාගාර ගත කරන ලෙස නියෝග ලැබුණු බවත් පොලිස් මාධ්‍ය ප්‍රකාශකවරයා කියා සිටියි. එහෙත් අද දෙරණ කළ විමසීමකදී නාවික හමුදා මාධ්‍ය ප්‍රකාශක,කමාන්ඩර් කෝසල වර්ණකුලසූරිය මහතා කියා සිටියේ පොලීසියට බලවත් අත්වැරැද්දක් සිදුව ඇති බවයි. අත්අඩංගුවට ගත් පුද්ගලයා කිසිදු වැරැද්දක් සිදුකර නොමැති බවත්,සිද්ධිය සම්බන්ධයෙන් එම නාවික සෙබලා පිළිබඳ සැක පළ කිරීම කනගාටුවට කරුණක් බවත් හෙ‍තෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21249", "Category": null, "Parent URL": null}