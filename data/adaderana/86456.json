{"Source": "Adaderana", "Timestamp": "March 27, 2018 04:50 pm", "Headline": "බෙන අස්සේ ඉන්න කුරුළු පැටවු අල්ලන ජාවාරමක් ", "News Content": "හන්තාන ප්‍රදේශයේ රක්ෂිතවල රූස්ස ගස් බෙන ආශ්‍රිත ජීවත්වන කුඩා කුරුළු පැටවු අල්ලා අලෙවි කිරීමේ ජාවාරමක් පිළිබඳ තොරතුරු අද දෙරණට වාර්තා විය. අප වාර්තාකරු සඳහන් කලේ ගිරවුන්, සැළලිහිනින් හා මයිනන් වැනි කුරුලු පැටවු මෙලෙස අධික මුදල්වලට විකුණන බවට තොරතුරු හෙළි වී ඇති බවයි. තම ජීවිත අවදානම පවා නොතකමින් අධික උසකින් යුත් දැවැන්ත රූස්ස ගස් මතට මොවුන් මෙලෙස ගොඩවන්නේ ඒවායේ බෙන ආශ්‍රිත ජීවත්වන කුඩා කුරලු පැටවු අල්ලා ගැනීමටයි. එලෙස අල්ලාගන්නා කුරුල්ලන්ට වෙලෙඳපොලේ පවතින්නේ අධික ඉල්ලුමක්. එලෙස කුරුලු පැටවුන් අල්ලා විකිණීමෙන් මුදල් ඉපයීමට මෙම පිරිස් පුරුදුව සිටියි. මෙම ජාවාරම කාලයක සිට ඉතා රහසිගතව සිදුකරගෙන යන්නක් බව අද දෙරණ වාර්තාකරු පවසයි. මහනුවර, මහියංගනය හා මඩවල ප්‍රදේශ ආශ්‍රිතව මෙම ජාවාරම විශාල වශයෙන් සිදුවන මෙම ජාවාරම පිළිබඳව මිනිපේ වණජීවි දෙපාර්තමේන්තු නිලධාරීන්ගෙන් අප කල විමසීමකදී සඳහන් කළේය. කෙසේ වෙතත් කුරුලු ජාවාරම සම්බන්ධයෙන් ප්‍රමාණවත් තොරතුරු ලැබුණු වහාම අදාල පිරිස් අත්අඩංගුවට ගැනීමට කටයුතු කරන බව ද ඔවුන් පවසයි.", "URL": "https://sinhala.adaderana.lk/news.php?nid=86456", "Category": null, "Parent URL": null}