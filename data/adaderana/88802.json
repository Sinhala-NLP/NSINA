{"Source": "Adaderana", "Timestamp": "May 9, 2018 05:25 pm", "Headline": "අන්තරේ විරෝධතාවයට ජල සහ කඳුළු ගෑස් ප්‍රහාර", "News Content": "අන්තර් විශ්ව විද්‍යාලයීය ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරී කමිටුව විසින් සංවිධානය කළ සයිටම් විරෝධී පා ගමනට වෝඩ් පෙදෙස ආසන්නයේදී පොලීසිය කඳුළු ගෑස් සහ අධි පීඩන ජල ප්‍රහාර එල්ල කර තිබේ. විශ්ව විද්‍යාල සිසුන්ගේ මෙම පා ගමන අද(09) දහවල් කැලණිය විශ්ව විද්‍යාලය අසලින් ආරම්භ වුණි. ඒ අනුව ඔවුන් නුවර පාර ඔස්සේ පෑලියගොඩ, මරදාන දක්වා පැමිණ කොළඹ පුරහල අසලින් වෝඩ් පෙදෙස ආසන්නයේ රැදී සිටිමින් උද්ඝෝෂණයක නිරත වී තිබේ. එම අවස්ථාවේදී ප්‍රදේශයේ දැඩි රථවාහන තදබදයක්ද පැවති අතර විරෝධතාකරුවන්ට එම ස්ථානයෙන් ඉවත් වන ලෙස පොලීසිය දැනුම් දී ඇති බව සඳහන්ය. කෙසේවෙතත් පොලීසියේ දැනුම් දීම නොතකමින් ඔවුන් උද්ඝෝෂණයේ නිරතව සිටි අතර සිසුන් විසුරුවාහැරීම සඳහා පොලිසිය එහිදී කඳුළු ගෑස් සහ අධි පීඩන ජල ප්‍රහාර එල්ල කර තිබේ. මේ අතර පා ගමනට එරෙහිව කොටුව මහේස්ත්‍රාත් අධිකරණය මඟින් නියෝගයක් නිකුත් කර තිබේ. කොටුව පොලිසිය සිදුකළ කරුණු දැක්වීමක් සැලකිල්ලට ගනිමින් විරෝධතාවයේ නිරත විශ්ව විද්‍යාල සිසුන් වෙත අදාළ නියෝගය නිකුත් කර ඇති බව පොලිස් මූලස්ථානය සඳහන් කළේය. අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු ලහිරු වීරසේකර, වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් යන අය විසින් මෙහෙයවනු ලබන උද්ඝෝෂණය සාමකාමීව හා නීත්‍යානුකූලව පවත්වාගෙන යාමට හැකියාවක් පැවතුණ ද උද්ඝෝෂකයින් මහජනතාවට හා රථවාහනවලට බාධාවක්, අනතුරක් සිදුවන ආකාරයට මාර්ගයේ ගමන් කිරීමෙන් වැලකී සිටිය යුතු බව එම නියෝගයේ දැක්වෙයි. ඊට අමතරව ජනාධිපති ලේකම් කාර්යාලයට හා අනෙකුත් රජයේ කාර්යාලවලට බලහත්කාරයෙන් ඇතුළු වීමෙන් වැලකී සිටිය යුතු බවද අධිකරණය නිකුත් කළ නියෝගයේ සඳහන්ය.", "URL": "https://sinhala.adaderana.lk/news.php?nid=88802", "Category": null, "Parent URL": null}