{"Source": "Adaderana", "Timestamp": "June 14, 2013 07:29 pm", "Headline": " හිටපු යුද හමුදාපති ආරක්ෂක මාණ්ඩලික වෙයි - දයා රත්නායකට හමුදාපති පුටුව", "News Content": "යුද හමුදාපති ජෙනරාල් ජගත් ජයසූරිය මහතා ආරක්ෂක මාණ්ඩලික ප්‍රධානී තනතුරට පත්කර ඇති අතර යුද හමුදාපති ලෙස මේජර් ජෙනරාල් දයා රත්නායක මහතා ලුතිනන් ජෙනරාල් ලෙස උසස්වීමක් ද සමග පත්කර තිබේ. මේ අනුව නව ආරක්ෂක මාණ්ඩලික ප්‍රධානී ලෙස ජෙනරාල් ජගත් ජයසූරිය මහතාත්, නව යුද හමුදාපතිවරයා ලෙස ලුතිනන් ජෙනරාල් දයා රත්නායක මහතාත් කටයුතු කරනු ඇත. ජනාධිපති මහින්ද රාජපක්ෂ මහතා විසින් කරනු ලැබූ අදාළ නව පත්වීම් ද්විත්වයම ආගෝස්තු මස 01 වන දින සිට බලපැවැත්වෙන බව ආරක්ෂක අමාත්‍යංශය පවසයි. 1949 දී පිහිටවනු ලැබූ ශ්‍රී ලංකා යුද හමුදාවේ 19 වන යුද හමුදාපතිවරයා ලෙස 2009 ජූලි මස 15 වන දින ජගත් ජයසූරිය මහතා පත්වූ අතර ඒ අනුව 20 වන යුද හමුදාපතිවරයා ලෙස ලුතිනන් ජනරාල් දයා රත්නායක මහතා ඉදිරි කාලය තුළ වැඩ බාරගනු ඇත.", "URL": "https://sinhala.adaderana.lk/news.php?nid=34924", "Category": null, "Parent URL": null}