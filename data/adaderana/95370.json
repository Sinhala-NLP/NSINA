{"Source": "Adaderana", "Timestamp": "September 1, 2018 03:46 pm", "Headline": "යුද විරුවෙකුගේ ප්‍රතිමාවක් ඉවත් කිරිම නිසා මතභේදයක් හට ගනී", "News Content": "යුද විරුවෙකුගේ ප්‍රතිමාවක් ඉවත් කිරීම නිසා අමෙරිකාවේ උතුරු කැරොලිනා ප්‍රාන්තයේ වැසියන් අතර මතභේදයක් හටගෙන තිබේ. ඇතැම් පාර්ශ්ව එය නැවත එම ස්ථානයේ ස්ථානගත කළ යුතු බවට මත පළ කළත් ඇතැමුන් ඊට දැඩි ලෙස විරුද්ධ බව විදෙස් මාධ්‍ය වාර්තා කරයි. අමෙරිකාවේ උතුරු කැරොලිනා ප්‍රාන්තයේ කන්ෆෙඩරේට් විරුවෙකුගේ ප්‍රතිමාවක පාදස්ථලය වටා පසුගියදා විරෝධතාකරුවන් කණ්ඩායම් දෙකක් ඒකරාශී වී සිටියි. නිහඬ සෑම් ලෙස විරුදාවලි ලත් එම ප්‍රතිමාව පසුගිය සතියේදී උතුරු කැරොලිනා විශ්ව විද්‍යාල සිසු අරගල අතරතුර පෙරලා දමා තිබූ අතර පසුව එය එම ස්ථානයෙන් ඉවත් කර ඇත. ප්‍රතිමාවේ පාදස්ථලය අවට පෙළපාලි සඳහා එක් වූ එක් කණ්ඩායමක් අදාළ ප්‍රතිමාවට එරෙහිවත් තවත් කණ්ඩායමක් නැවත එය එම ස්ථානයේම ස්ථාපනය කරන ලෙසත් ඉල්ලා සිටිමින් විරෝධතා වල නියැලුනාය. මේ අතර ප්‍රතිමාවට එරෙහි විරෝධතාකරුවන් පසුගියදා සන්ධ්‍යා කාලයේ සාදයක් පවත්වා ඇති බවත් එහිදී ඊට විරෝධය පළකරමින් 100ක පමණ පිරිසක් දීප්තිමත් යෂ්ටි රැගෙන නර්තනයේ යෙදී ඇති බවටත් තොරතුරු වාර්තා වේ. සාදය අතරතුර එම ස්ථානය අසළට පැමිණි වෙනත් කණ්ඩායමක් සිවිල් යුද මරණ සඳහා ගෞරවයක් වන ප්‍රතිමාව මඟින් වහල් භාවය හෝ සුදු ආධිපත්‍ය ඉස්මතු නොකරන බව අවධාරණය කර ඇති බව පැවසෙන්නේය. මේ අතර අදාළ ප්‍රතිමාවේ ඉරණම සම්බන්ධව තීරණය කිරමට UNC පාලක මණ්ඩලය විශ්ව විද්‍යාල බලධාරීන්ට නොවැම්බර් 15 දක්වා කල් ලබාදී තිබේ. අගෝස්තු මස 20 වැනිදා විරෝධතා වලින් පසුව අදාළ ප්‍රතිමාව මේ වනවිට ආරක්‍ෂිත ස්ථානයක ස්ථානාගත කර ඇති බව විදෙස් වාර්තාවල සඳහන් වේ.", "URL": "https://sinhala.adaderana.lk/news.php?nid=95370", "Category": null, "Parent URL": null}