{"Source": "Adaderana", "Timestamp": "May 2, 2012 09:28 am", "Headline": "මත්ද්‍රව්‍ය තොගයක් සමග පිලිපීන ජාතිකයෙකු අත්අඩංගුවට ", "News Content": "මත්ද්‍රව්‍ය තොගයක් ශ්‍රී ලංකාවට රැගෙන ආ පිලිපීන ජාතිකයෙකු පොලිස් මත්ද්‍රව්‍ය නාශක කාර්යංශය විසින් අත්අඩංගුවට ගෙන තිබේ. කටාර් සිට ශ්‍රී ලංකාවට පැමිණි ගුවන් මගියෙකු මෙලෙස අත්අඩංගුවට ගෙන ඇති බව සඳහන්ය. පොලිස් මත්ද්‍රව්‍ය කාර්යාංශයට ලැබුණු තොරතුරක් මත අදාළ සැකකරු අත්අඩංගුවට ගෙන ඇත. සැකකරු පරීක්ෂා කිරීමේ දී උදරය තුළ සඟවාගෙන මත්ද්‍රව්‍ය තොගය රැගෙනවිත් ඇති බව අනාවරණය වූ බව පොලිසිය පවසයි. අත්අඩංගුවට ගත් සැකකරු මීගමුව රෝහලට ඇතුළත් කිරීමෙන් අනතුරුව කොකේන් අඩංගු බවට සැකකෙරෙන මත්ද්‍රව්‍ය ගුලි 30ක් ඔහුගේ සිරුරෙන් ඉවත් කරගෙන ඇති බව පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=23956", "Category": null, "Parent URL": null}