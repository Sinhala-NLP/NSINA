{"Source": "Adaderana", "Timestamp": "September 24, 2011 09:02 am", "Headline": "මිලදී ගත් වී ප්‍රමාණය මෙට්‍රික් ටොන් 70,000 ට වැඩියි", "News Content": "මේ වන විට වී මෙට්‍රික් ටොන් 70,000 ට අධික ප්‍රමාණයක් රජය විසින් මිලදී ගෙන ඇති බව වී අලෙවි මණ්ඩලය පවසයි. ගොවීන්ට මුදල් ගෙවීම රාජ්‍ය බැංකු හරහා මේ වන විට සිදු‍කෙරෙන බව එහි සභාපති කේ.බී. ජයසිංහ මහතා සඳහන් කරයි. මුදල් ගෙවීමේ දි ප්‍රමාදයක් සිදුවන්නේ නම් එය ලිපිලේඛන තහවුරු කිරීම සඳහා කාලය ගතවීම හේතුවෙන් සිදුවන්නක් බව වී අලෙවි මණ්ඩලයේ සභාපතිවරයා කියා සිටියි. පොළොන්නරුව, අම්පාර, අනුරාධපුර ඇතුළු දිවයිනේ සෑම දිස්ත්‍රික්කයක්ම ආවරණය වන පරිදි වී මිලදී ගැනීම් සාර්ථකව සිදුකරන බව හෙතෙම පවසයි. අතරමැදියන්ගෙන් තොරව ඍජුව වී මිලදී ගැනීමට වී අලෙවි මණ්ඩලය පියවර ගෙන ඇති බව ද කේ.බී. ජයසිංහ මහතා සඳහන් කරයි.", "URL": "https://sinhala.adaderana.lk/news.php?nid=18929", "Category": null, "Parent URL": null}