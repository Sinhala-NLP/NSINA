{"Source": "Adaderana", "Timestamp": "April 26, 2012 02:30 pm", "Headline": "කුවේටිහි මෙරට සේවකයින් නීතිවිරෝධීව සෞදියට ගෙනයනවා", "News Content": "කුවේටිහි සේවය කරන ශ්‍රී ලාංකික සේවකයින් නීති විරෝධී අයුරින් සෞදි අරාබියේ ගොවිපළවල්වල සේවය කිරීම සඳහා යවන බවට තොරතුරු ලැබී ඇතැයි කුවේට්හි ශ්‍රී ලංකා තානාපතිවරයා සඳහන් කර ඇති බව අරාබි මාධ්‍ය වාර්තා කරයි. අතුරුදහන්ව ඇති බවට වාර්තා වූ කුවේට්හි ගෘහ අත්උදව්කරුවෙකු ලෙස සේවයට පැමිණි නිහාල් නිකවැරටිය නැමැති ශ්‍රී ලාංකිකයෙකු සෞදි අරාබියේ දී හමුවී ඇති බව කුවේට්හි ශ්‍රී ලංකා තානාපති සී. ඒ. එච්. එම්. විජේරත්න මහතා අරාබි මාධ්‍ය වෙත අදහස් දක්වමින් සඳහන් කර තිබේ. එම පුද්ගලයා අතුරුදහන්ව ඇති බවට ඔහුගේ පවුලේ සාමාජිකයින් වෙතින් ලැබුණු පැමිණිල්ලක් මත ඔහු සොයාගැනීම සඳහා සහය ලබාගැනීමට කලාපයේ පිහිටි සියලුම ශ්‍රී ලාංකික තානාපති කාර්යාල වෙත තොරතුරු යැවූ බව ද තානාපතිවරයා ප්‍රකාශ කර ඇත. ඒ අනුව අතුරුදහන් වූ පුද්ගලයා සෞදි අරාබියේ සිටින බවට තොරතුරු ලැබුණු බව ද ඔහු පවසා ඇත. කුවේට්හි සේවය සඳහා පැමිණි එම පුද්ගලයා දින 20 ක් පමණක් කුවේටයේ රැඳීසිට ඇති බවත්, ඔහුගේ අනුග්‍රාහකයා විසින් සෞදි අරාබියේ ගොවිපළක සේවය සඳහා රියාද්හි තානාපති කාර්යාල ආරංචි මාර්ග සඳහන් කර තිබේ. මේ වනවිට එම ශ්‍රී ලාංකිකයා තානාපති කාර්යාලය භාරයේ පසුවන බව ද සඳහන්ය. ශ්‍රී ලංකා රජය විසින් ක්‍රියාත්මක කරන මෙවැනි තත්ත්ව වැළැක්වීමේ ක්‍රියාමාර්ග යටතේ පවා මෙවැනි සිදුවීම් වාර්තාවීම ශෝකජනක බව කුවේට් තානාපතිවරයා පෙන්වා දී ඇත.", "URL": "https://sinhala.adaderana.lk/news.php?nid=23820", "Category": null, "Parent URL": null}