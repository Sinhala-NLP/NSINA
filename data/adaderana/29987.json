{"Source": "Adaderana", "Timestamp": "December 15, 2012 10:20 pm", "Headline": "ඝාතන කිහිපයකට සම්බන්ධ සැකකරුවෙක් මාට්ටු", "News Content": "මීට වසර 03 කට පෙර සිදුවු වෙඩි තැබීමක් සම්බන්ධයෙන් පලාගොස් සැඟව සිටි සැකකරුවෙකු හලාවත ‍පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ වෙන්නප්පුව ප්‍රදේශයේ පදිංචිව සිට පසුව බියගම ප්‍රදේශයට පලාගොස් සැඟවී සිටි සැකකරුවෙකු බව අප වාර්තාකරු පවසයි. සැකකටයුතු පුද්ගලයෙක් කාන්තාවක්ද සමග ආණමඩුවේ, ආඬිගම, එගොඩගම ප්‍රදේශයේ සිට යතුරු පැදියකින් හලාවත දෙසට පැමිණෙන බවට ලද තොරතුරක් මත සැකකරු සහ ඔහු සමග සිටි කාන්තාව පොලීසිය විසින් අත්අඩංගුවට ගෙන ඇත. අත්අඩංගුවට ගත් සැකකරුගෙන් ප්‍රශ්නකරන විට ඔහු විසින් සිදු කරන ලද ඝාතනය සම්බන්ධයෙන් තොරතුරු අනාවරණය වී ඇතැයි අප වාර්තාකරු පවසයි. සැකකරු වෙන්නප්පුව ප්‍රදේශයේ මත්පැන් නිෂ්පාදනය කිරීමේ ජාවාරමක නිරතව සිටි අයෙකි. ඔහු එම ප්‍රදේශයේම බොරැල්ල පාර පදිංචි කාන්තාවක් සමග අනියම් සම්බන්ධතාවයක් පවත්වා ගෙන ගොස් ඇත. මෙම කාන්තාවගේ ස්වාමි පුරුෂයා ඒ වන විට ඉතාලියේ රැකියාවක් කරමින් සිට තිබේ. මෙම සම්බන්ධය දැන ගත් සැමියා මෙරටට පැමිණ මෙම සිද්ධිය සම්බන්ධයෙන් වෙන්නප්පුව පොලීසියට පැමිණිලි කර ඇත. ඉන් උරණ වූ සැකකරු ගිනි අවියක්ද රැගෙන තම අනියම් බිරිඳගේ ස්වාමි පුරුෂයා ඝාතනය කිරීමට පැමිණ තිබේ. නමුත් එම අවස්ථාවේදී ඉදිරියට පැමිණ ඇත්තේ එම පුරුෂයාගේ සොහොයුරෙකු වන 27 හැවිරිදි තරුණයෙකි. තම අත තිබු ගිනි අවියෙන් එම තරුණයාට වෙඩි තැබු සැකකරු ප්‍රදේශය හැර පලාගොස් තිබූණේය 2003 වසරේ දෙසැම්බර් මස 24 වැනි දින රාත්‍රීයේ වෙන්නප්පුව බොරැල්ල මාර්ගයේදී රතිඤ්ඤා පත්තු කිරීමේ සිද්ධියකදී ද සැකකරු විසින් තබන ලද වෙඩි ප්‍රහාරයකින් එක් අයෙකු මියගොස් තිබිණ. මෙම ඝාතනය සම්බන්ධයෙන් වූ නඩුව හලාවත මහාධිකරණයේ විභාග වෙමින් තිබී ඇත. ඒ අතර තුර දෙවැනි මිනිස් ඝාතනයත් සමගම මොහු අතුරුදහන් විය. ඒ අනුව මෙම සැකකරුට හලාවත මහාධිකරණය විසින් වරෙන්තු නිකුත් කර ඇත. දෙවැනි මිනිස් ඝාතනයෙන් පසුව බියගම ප්‍රදේශයට ගොස් ඇති සැකකරු තම නම ද වෙනස් කර තිබේ. එම නමට අනුව උප්පැන්න සහතිකය, ජාතික හැඳුනුම්පත, රියදුරු බලපත්‍රයද වෙනස් කර ඇත. ඒ අතර තුර අවිස්සාවෙල්ල ප්‍රදේශයේ පදිංචි ගුවන් හමුදා සෙබළෙකුගේ බිරිඳක් සමග අනියම් සම්බන්ධතාවයක් පවත්වා ගෙන ගොස් ඇයව ද පැහැර ගෙන මොහු පැමිණ ඇතැයි අප වාර්තාකරු කියයි. පසුව එම ගුවන් හමුදා සෙබළා පැමිණ තම බිරිඳව කැඳවා ගෙන ගොස් ඇත. නැවතත් ඇයගේ නිවසට ගොස් ඇති සැකකරු එම කාන්තාව පැහැර ගෙන පැමිණ තිබේ. ඉන් අනතුරුව ආඩිගම ප්‍රදේශයේ එගොඩගම ප්‍රදේශයට පැමිණ එහි වත්තක වාසය කර ඇත. එම වත්තේ සිට හලාවත දක්වා යතුරු පැදියකින් ගමන් කරමින් සිටින විට සැකකරු මෙලෙස පොලිස් අත්අඩංගුවට පත්ව තිබේ. තමන් විසින් කරන ලද මිනිස් ඝාතනයන් සම්බන්ධයෙන් සියලූ තොරතුරු සැකකරු මේවන විට පොලීසියට හෙළිකර ඇතැයිද අප වාර්තාකරු පවසයි.", "URL": "https://sinhala.adaderana.lk/news.php?nid=29987", "Category": null, "Parent URL": null}