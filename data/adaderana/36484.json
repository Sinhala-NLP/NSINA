{"Source": "Adaderana", "Timestamp": "August 8, 2013 05:25 pm", "Headline": " කමිටු වාර්තා ගැන මං දන්නෙත් නෑ - මැතිවරණ නීති කැඩුවොත් සමාවක් නෑ", "News Content": "නිදහස් හා සාධාරණ මැතිවරණයක් සඳහා පැහැදිලිවම කැපවන බව ශ්‍රී ලංකා නිදහස් පක්ෂයේ මහ ලේකම් , සෞඛ්‍ය අමාත්‍ය මෛත්‍රීපාල සිරිසේන මහතා පවසයි. මැතිවරණ ව්‍යාපාරය තුළ තමන් ලබන ජයග්‍රහණය හුදු පළාත් 3 ක ඡන්දයක් පමණක් නොව මුළු මහත් රටේම දේශපාලන ජයග්‍රහණයක් ලෙස සලකන බව අමාත්‍යවරයා කියා සිටියේ අද (08) කොළඹ පැවති මාධ්‍ය හමුවකදීය. විපක්ෂය ඉතා දුර්වල මට්ටමකට පවතින අවස්ථාවක ලබා ගන්නා වූ ජයග්‍රහණය හෑල්ලු කර නොගැනීමට ගැටුම් ඇතිකර නොගන්නා ලෙසත් , සහෝදරාත්මක ලෙස කටයුතු කරන ලෙසත් ආණ්ඩු පක්ෂයෙන් තරඟවදින සියලුම සංවිධායකවරුන්ට හා අපේක්ෂකයින් ට උපදෙස් ලබාදී ඇති බව සිරිසේන මහතා ‍සඳහන් කළේය. මැතිවරණ නීති උල්ලංඝණය කිරීමක් හෝ සාමය කඩකිරීමක් පක්ෂයේ කිසිවෙකු විසින් සිදුකරනු ලැබුවහොත් කිසි විටෙකත් සමාවක් නොලැබෙන බව ඔහු කියා සිටියේය. එහෙව් අවස්ථාවක ගත යුතු සෑම ක්‍රියා මාර්ගයක්ම ගන්නා ලෙස පොලීසියට ඉඩකඩ ලබාදෙන බව ඔහු සිහිපත් කළේය. මෙහිදී ආණ්ඩුව විසින් සෑම ගැටලුවකටම අදාළව කමිටු පත්කරනු ලැබූවත් එයින් සිදුවන මෙහෙයක් නොමැති බව මාධ්‍යවේදියෙකු විසින් විමසන ලදුව අමාත්‍යවරයා කියා සිටියේ මාධ්‍යවේදියාගේ අදහස ඉතා වැදගත් බව හා තමාටද ඒ පිළිබඳ අවධානයක් නොතිබුණු බවයි. ඒ නිසාම එකී කමිටු වාර්තා පිළිබඳ තමන් සොයා බලන බවද අමාත්‍යවරයා එහිදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=36484", "Category": null, "Parent URL": null}