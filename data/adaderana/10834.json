{"Source": "Adaderana", "Timestamp": "September 13, 2010 01:42 pm", "Headline": "25 ක් ස්වාධීන වීම ගැන දැනුම් දී නෑ -රනිල් ", "News Content": "එක්සත් ජාතික පක්ෂයේ මන්ත්‍රීවරුන් 25 දෙනෙකු පාර්ලිමේන්තුවේ ස්වාධීනව අසුන් ගැනීම පිළිබඳව තමන් වෙත හෝ, කතානායකවරයා වෙත හෝ විපක්ෂයේ ප්‍රධාන සංවිධායකවරයා වෙත හෝ කිසිදු මන්ත්‍රීවරයෙකු දන්වා නොමැති බව එක්සත් ජාතික පක්ෂ නායක රනිල් වික්‍රමසිංහ මහතා පවසයි. ඒ සම්බන්ධව විවිධ මාධ්‍ය ඔස්සේ තොරතුරු වාර්තා කර තිබූ බව ඔහු සඳහන් කරයි. එමෙන්ම එම ප්‍රවෘත්තිය සමග නම් සඳහන් වූ මන්ත්‍රීවරු බොහෝදෙනෙකු එවැනි අභිප්‍රායක් ඇති බවට පළවූ වාර්තා ප්‍රතික්ෂේප කර ඇති බව වික්‍රමසිංහ මහතා නිවේදනයක් නිකුත් කරමින් පෙන්වාදෙයි. එසේ ස්වාධීනව කටයුතු කිරීම සම්බන්ධව කිසියම් මන්ත්‍රීවරයෙකු දැන්වුවහොත් එය පක්ෂ කෘත්‍යාධිකාරී මණ්ඩලයේ සාකච්ඡාවට බඳුන් කරන බව මෙම නිවේදනයේ සඳහන්ය. එමෙන්ම ඉදිරි දිනකදී පක්ෂයේ පාර්ලිමේන්තු මන්ත්‍රී කණ්ඩායම හමුවන බව ද රනිල් වික්‍රමසිංහ මහතා ප්‍රකාශ කර තිබේ. නමුත් එක්සත් ජාතික පක්ෂය තුළ පවත්නා අර්බුදය සතියක් තුළ විසඳන්නට කටයුතු නොකළහොත් තමන් සමග එ.ජා.ප මන්ත්‍රීවරුන් 25 දෙනෙකු පාර්ලිමේන්තුවේ ස්වාධීන මන්ත්‍රීවරුන් ලෙස කටයුතු කරන බව එ.ජා.ප මන්ත්‍රී දයාසිරි ජයසේකර මහතා පසුගියදා සඳහන් කරනු ලැබීය.", "URL": "https://sinhala.adaderana.lk/news.php?nid=10834", "Category": null, "Parent URL": null}