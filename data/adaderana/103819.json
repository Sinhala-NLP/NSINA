{"Source": "Adaderana", "Timestamp": "February 6, 2019 07:04 pm", "Headline": "වාස් ගුණවර්ධන දඬුවමෙන් නිදහස් කරන්න ඉල්ලු අභියාචනා මාර්තු 12 කැඳවයි", "News Content": "බම්බලපිටිය ප්‍රදේශයේ කෝටිපති ව්‍යාපාරික මොහොමඩ් ෂියාම් පැහැරගෙන ගොස් ඝාතනය කිරීමේ චෝදනාවට මරණීය දණ්ඩනය නියම වී සිටින හිටපු නියෝජ්‍ය පොලිස්පති වාස් ගුණවර්ධන ඇතුළු විත්තිකරුවන් එම දඬුවමෙන් නිදහස් කරන ලෙස ඉල්ලා ගොනු කර ඇති අභියාචනා මාර්තු මස 12 වනදා කැඳවීමට ශ්‍රේෂ්ඨාධිකරණය නියම කර තිබේ. අභියාචනා පෙත්සම් පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවූ අවස්ථාවේ පෙත්සම්කාර පාර්ශවයේ නීතිඥවරුන් අධිකරණයට දැනුම් දී ඇත්තේ නඩුවට අදාළව ලැබිය යුතු ලේඛන තමන් වෙත ලැබුණේ අද පෙරවරුවේ බැවින් ඒවා අධ්‍යයනය කර කරුණු දැක්වීම සඳහා කල් අවශ්‍ය බවයි. ඒ අනුව මෙම ලේඛනවල යම් අඩුපාඩුවක් තිබේ ද යන්න සොයා බලා වාර්තා කිරීම සඳහා දිනයක් ලබා දෙන ලෙස පෙත්සම්කාර පාර්ශවයේ නීතිඥවරු සිදුකළ ඉල්ලීම සැලකිල්ලට ගත් විනිසුරු මඩුල්ල අදාළ අභියාචනා පෙත්සම් මාර්තු මස 12 වනදා කැඳවීමට නියම කර තිබේ. 2013 වසරේදී මොහොමඩ් ෂියාම් පැහැරගෙන ගොස් ඝාතනය කිරීමේ චෝදනාවලට වරදකරුවන් වූ හිටපු නියෝජ්‍ය පොලිස්පති වාස් ගුණවර්ධන, ඔහුගේ පුත් රවිඳු ගුණවර්ධන සහ තවත් පොලිස් නිලධාරීන් සිව් දෙනෙකුට කොළඹ මහාධිකරණය මරණීය දණ්ඩනය පනවනු ලැබීය. තමන්ට පනවා ඇති දඩුවම නීතියට පටහැනි බවත් එම චෝදනාවලින් නිදොස්කොට නිදහස් කිරීමේ නියෝගයක් නිකුත් කරන ලෙසත් ඉල්ලමින් වාස් ගුණවර්ධන ඇතුළු විත්තිකරුවන් හයදෙනෙකු ශ්‍රේෂ්ඨාධිකරණය වෙත මෙම අභියාචනා ඉදිරිපත් කර තිබේ.", "URL": "https://sinhala.adaderana.lk/news.php?nid=103819", "Category": null, "Parent URL": null}