{"Source": "Adaderana", "Timestamp": "June 21, 2013 06:37 pm", "Headline": "තුන්කොන් සටනට ඩිල්ෂාන්ට වරම් නෑ", "News Content": "අයි.සි.සී. චැම්පියන්ස් කුසලාන ක්‍රිකට් තරගාවලියේ ඉන්දියාව සමග පැවැති තරගයේදී ආබාධයකට ලක්වූ තිලකරත්න ඩිල්ෂාන්ට ඉදිරියේදී පැවැත්වීමට නියමිත තුන්කොන් ක්‍රිකට් තරගාවලියට සහභාගිවීමේ අවස්ථාව අහිමි වන බව ක්‍රිකට් ආයතනයේ ලේකම් නිශාන්ත රණතුංග මහතා පවසයි. එම තරගාවලියේ දෙරට අතර ඊයේ පැවැති අවසන් පූර්ව තරග‍ෙය්දී ඉන්දීය පන්දු යවන ක්‍රීඩක උමේෂ් යාදෙව්ගේ පන්දුවට මිඩ් විකට් ප්‍රදේශයට පහරක් එල්ල කිරීමට යාමේදී ඔහුගේ දකුණේ කකුලේ කෙණ්ඩ ප්‍රදේශය ආබාධයකට ලක්විය. මේ නිසා ඩිල්ෂාන්ට වැඩි වේලාවක් ක්‍රීඩා නොකරම පිටියෙන් ඉවත්වීමට සිදුවු අතර ශ්‍රී ලංකා පිලේ කඩුලු වැටී අසීරු අවස්ථාවට පත්ව සිටි අවස්ථාවේදී යළිත් පිටියට පිවිසියද එවරද ඔහු ආබාධ තත්ත්වයෙන් සිටි බව දැක ගත හැකි විය. මෙම වාතාවරණය යටතේ සති 4 ත් 6ත් අතර කාලයක් ඩිල්ෂාන්ට තරග නොකර විවේක ගන්නා ලෙසට ‍ෛවද්‍ය උපදෙස් ලැබී ඇත. මේ නිසා ඩිල්ෂාන්ට ඉදිරියේදී කොදෙව් දූපත් හි පැවැ‍ත්වෙන ශ්‍රී ලංකා ඉන්දියා හා කොදෙව් එක්දින තරගාවලියට ක්‍රීඩා කිරීමේ අවස්ථාව අහිමි වී තිබේ. තුන්කොන් තරගාවලිය ලබන මේ මස 28 වැනිදා කොදෙව් දූපත් හිදී ආරම්භවීමට නියමිතය.", "URL": "https://sinhala.adaderana.lk/news.php?nid=35134", "Category": null, "Parent URL": null}