{"Source": "Adaderana", "Timestamp": "August 6, 2010 11:33 am", "Headline": "ධනුනගේ මවට අධි චෝදනා-තවත් 14 ට උසාවියේ පෙනී ඉන්න නියෝග", "News Content": "ජෙනරාල් සරත් ෆොන්සේකා මහතාගේ දේශපාලන කාර්යාලයට අයත් රුපියල් කෝටි 7කට අධික මුදලක් පෞද්ගලික බැංකුවක ආරක්ෂිත සේප්පුවක නීතිවිරෝධී ලෙස තැන්පත් කර තිබීමේ සිද්ධිය සම්බන්ධයෙන් ධනුන තිලකරත්න මහතාගේ මෑණියන් වන අශෝකා තිලකරත්න මහත්මියට මීට ස්වල්ප මොහොතකට පෙර අධි චෝදනා පත්‍ර බාරදී තිබේ. කොළඹ මහාධිකරණ විනිසුරු දීපාලි විජේසුන්දර මහත්මිය ඉදිරියේ මෙම අධි චෝදනා පත්‍ර භාර‍දීම සිදු වූ බව අද දෙරණ අධිකරණ වාර්තාකරු සඳහන් කරයි. අදාළ මුදල් නීතිවිරෝධී ලෙස තැන්පත් කරතැබීම‍ හේතුවෙන් විනිමය පාලන පනත උල්ලංඝණය කරන ලදැයි චෝදනා කරමින් නීතිපතිවරයා විසින් මෙම නඩුව පවරා තිබුණි. ඒ අනුව නඩු විභාගය දෙසැම්බර් මස 01 වන දිනට කල්තැබීමටත් විත්තිකාර අශෝකා තිලකරත්න මහත්මිය රුපියල් ලක්ෂ 10 ක මුදල් ඇප හා රු.ලක්ෂ 100 ක පුද්ගලික ඇප මත නිදහස් කිරීමටත් කොළඹ මහාධිකරණ විනිසුරු දීපානි විජේසුන්දර මහත්මිය නියෝග කරන ලදී. මෙම නඩුවට අදාළ තවත් සැකකරුවන් 14 දෙනෙකුට මීළඟ නඩු වාරයේදී අධිකරණය හමුවේ පෙනී සිටින ලෙස ද නොතීසි නිකුත් කෙරුණි.", "URL": "https://sinhala.adaderana.lk/news.php?nid=10067", "Category": null, "Parent URL": null}