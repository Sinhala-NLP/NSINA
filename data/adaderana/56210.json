{"Source": "Adaderana", "Timestamp": "January 7, 2016 11:43 am", "Headline": "  පොලීසියට වි‍රෝධය පා ඇඹිලිපිටියේ කළු කොඩි - ටයර් පුළුස්සා උද්ඝෝෂණ ", "News Content": "ඇඹිලිපිටිය නවනගරයේ නිවසක පැවැති සාදයක් අතරතුර පොලීසිය සමග ඇති වූ ගැටුමින් පසු තුවාල ලබා අසාධ්‍ය තත්ත්වයේ සිටි එක්දරු පියා අද අළුයම මියයාමෙන් පසු පොලිසියේ ක්‍රියාකලාපයට විරෝධය පළකර ඇඹිලිපිටියේ ව්‍යාපාරික ස්ථාන වසා දමා මේවන විට උද්ඝෝෂණයක් පැවැත්වෙයි.එම ව්‍යාපාරික ස්ථානවල කළු කොඩි ඔසවා මේවන විට දහසකට අධික පිරිසක් ඇඹිලිපිටිය නගරයට රැස්ව විරෝධතාවක නිරත වන බව අප වාර්තාකරු පැවසීය.පෙරේදා පැවැති එම සාදයේදී සාදයට එක්ව සිටි පිරිස පොලිසිය සමග ගැටුමකට මැදිව තිබූ අතර ගැටුමේදී පොලිස් නිලධාරීන් සිව්දෙනෙකු හා සාමාන්‍ය වැසියන් තිදෙනෙකු තුවාල ලබා තිබුණි.එසේ තුවාල ලැබූ අය අතර සිටි එක්දරු පියෙකුගේ තත්ත්වය බරපතළ බැවින් ඔහු ඇඹිලිපිටිය රෝහලේ සිට රත්නපුර රෝහලට මාරුකර යැවූ අතර දැඩි සත්කාරයේ සිටි එ‍ම රෝගියා අද අළුයම මියගොස් තිබිණ.මෙම සිද්ධිය කණ වැකීමත් සමග ඇඹිලිපිටිය නගරයේ ජනතාව පොලිසියේ ක්‍රියාකලාපයට විරෝධය පා මේවන විට විරෝධතාවයක් ආරම්භ කර තිබේ.සාදය අතරතුර ඇති වූ ආරවුලක් විසඳීමට යාමේදී එහි නිවැසියන් පොලීසියට පහරදීමක් සිදුකර ඇති බව මේ ගැන කළ විමසීමකදී පොලිස් මාධ්‍ය ප්‍රකාශක කාර්යාලය පවසා තිබූ අතර එහෙත් මත්පැන් ඉල්ලා පොලිස් නිලධාරින් දෙදෙනෙකු තමන් සමග ගැටුමට ආ බව නිවැසියන් පවසා තිබුණි.එම මත ගැටුම දුරදිග ගොස් තවත් පොලිස් නිලධාරීන් පිරිසක් සිවිල් ඇඳුමින් පැමිණ තමන්ට පහරදුන් බවත්, එසේ ප්‍රහාරයට ලක්වූ එක් අයෙක් මහල් නිවසින් බිමට තල්ලු කර දැමූ බවත්, මෙම සිද්ධිය ඇසින් දුටුවන් පවසා තිබිණ.එහෙත් අදාළ පුද්ගලයා මහල් නිවසින් බිමට පැනීම නිසා මෙලෙස තුවාල ලැබූ බව පොලීසිය පවසා තිබුණි.එසේම ඝෝෂාකාරි ලෙස පවත්වන එම සාදය නිසා තමන් අපහසුතාවට පත්ව ඇති බවට ප්‍රදේශවාසීන් කිහිප දෙනෙකුගෙන්ම ලද ඇමතුම් නිසා ඊට මැදිහත් වූ බවද පොලිසිය අවධාරණය කර තිබිණ.කෙසේ හෝ මෙම සිද්ධිය නිසා තුවාල ලබා සිටි 29 හැවිරිදි එක්දරු පියෙකුට අද අළුයම ජීවිතයෙන් සමුගැනීමට සිදුවූයේ සිය බිරිඳ තවත් දරු ප්‍රසූතියකට සුදානම්ව සිටියදීය.මේ අතර මේවන විට පැවැත්වෙන එම විරෝධතාවය නිසා ඇඹිලිපිටිය - මිද්දෙණිය පාරේ වාහන ධාවනයට බාධා පැමිණ ඇති අතර එම මාර්ගය අවුරමින් ප්‍රදේශවාසීන් ටයර් පුළුස්සා විරෝධතාවයක නිරතව සිටින බවද වාර්තා වෙයි.", "URL": "https://sinhala.adaderana.lk/news.php?nid=56210", "Category": null, "Parent URL": null}