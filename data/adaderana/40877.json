{"Source": "Adaderana", "Timestamp": "February 4, 2014 11:38 am", "Headline": "පහර දී කඩුවකින් කපා රුපියල් 5000ක් කොල්ලකාලා", "News Content": "සේවය අවසන් කර නිවස බලා යමින් සිටි පුද්ගලයෙකුට පහර දී කඩුවකින් කපා තුවාල සිදු කර රුපියල් 5000 ක මුදලක් කොල්ල කෑ බව කියන සැකකරුවන් දෙදෙනෙකුව අත්අඩංගුවට ගැනීම සඳහා පොලිස් පරීක්ෂණ ආරම්භ කර ඇති බව වෙන්නප්පුව පොලීසිය පවසයි. සිද්ධියෙන් තුවාල ලබා ඇති වෙන්නප්පුව - බණ්ඩිරිප්පුව පදිංචි මෙත්තසිංහ ආරච්චිගේ තිවංක නිමේෂ් පීටර්ෂන් (20) යන අය මාරවිල මුලික රෝහලට ඇතුළත් කර ඇත. ඉකුත් 03 වැනිදා සවස වෙන්නප්පුව - බණ්ඩිරිප්පුව,කැටේ හන්දිය ප්‍රදේශයේදී මෙම කොල්ලය සිදුවී තිබෙන අතර තමන් සේවය අවසන් කර නිවස බලා යමින් සිටින විට අතර මගදී හමුවු සැකකරුවන් දෙදෙනා තමන්ට අතින් පයින් පහර දී පසුව කඩුවකින්ද කපා තුවාල සිදු කර තමා සන්තකයේ තිබු මුදල් සහිත පසුම්බිය කොල්ලකා පළා ගිය බව රෝහල් ගත කර සිටින පුද්ගලයා පොලීසියට පවසා තිබේ. සැකකරුවන් මෙතෙක් අත්අඩංගුවට ගෙන නොමැති අතර වෙන්නප්පුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=40877", "Category": null, "Parent URL": null}