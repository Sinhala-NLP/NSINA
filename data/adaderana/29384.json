{"Source": "Adaderana", "Timestamp": "November 21, 2012 06:13 pm", "Headline": "ජනපතිගේ \"ලැප් එකේ\" ඉඳන් \"ටොප් එකට\" ගහනවා", "News Content": "ජනාධිපතිවරයාගේ ලැප් එකේ ඉඳගෙන විපක්ෂ නායකවරයාට ටොප් එකට ගහන බව විපක්ෂ නායක රනිල් වික්‍රමසිංහ මහතා පවසයි. මෙවර අයවැයෙන් යාළුවන්ට බදු සහනත් , පොඩි අයට රේසිං කාර්ද යහළු මාධ්‍යවේදීන්ට ලැප්ටොප්ද ලබා දී ඇති බවත්, ඒ ගැන කිසිවෙකුත් කතා නොකරන බවත් ඔහු පෙන්වාදෙයි. එදා සුදු වෑන් යොදවා මාධ්‍ය මර්දනය කළ ආණ්ඩුව අද දවසේ මාධ්‍යවේදීන්ට ලැප්ටොප් ලබාදී මාධ්‍යය නිශ්ශබ්ද කරවා ඇති වග හෙතෙම කියා සිටියේ අද සිරිකොත පක්ෂ මූලස්ථානයේ \"සන්නිවේදන බලකායේ\"සාමාජිකයින්ට පත්වීම් ලිපි ලබාදීමේ අවස්ථාවට එක්වෙමිනි. ලැප්ටොප් ලබාදීම සඳහා ජන මාධ්‍යවේදීන් තෝරා ගන්නේ කවුරුන්ද කිනම් පදනමක් යටතේද යන්න තමන් ප්‍රශ්න කරන බව විපක්ෂ නායකවරයා සඳහන් කළේය. මෙබඳු වැඩපිළිවෙළකදී මාධ්‍යවේදීන් තෝරාපත් කරගත යුත්තේ කර්තෘ සංසදය විසින් වුවත් , මෙහිදී ඔවුන්ද නිහඬවී ඇති බව වික්‍රමසිංහ මහතා පෙන්වා දුන්නේය. හැකිනම් ජනාධිපතිවරයාගෙන් ලැප්ටොප් පරිගණක ලබාගත් සියලුම මාධ්‍යවේදීන් හා මාධ්‍ය ආයතන හෙළිදරව් කරන ලෙස තමන් කර්තෘ සංසදයට අභියෝග කරන බව ඔහු අවධාරණය කළේය.", "URL": "https://sinhala.adaderana.lk/news.php?nid=29384", "Category": null, "Parent URL": null}