{"Source": "Adaderana", "Timestamp": "November 9, 2011 08:07 am", "Headline": "ජනපති මාලදිවයිනට යයි", "News Content": "ජනාධිපති මහින්ද රාජපක්ෂ මහතා අද උදෑසන මාලදිවයින බලා පිටත්ව ගිය බව ජනාධිපති මාධ්‍ය ඒකකය පවසයි. මාලදිවයිනේ අඞ්ඩු නගරයේදී මෙවර පැවැත්වෙන 17 වන සාක් රාජ්‍ය නායක සමුළුවට සහභාගීවීම සඳහා ජනාධිපතිවරයා අද කටුනායක ජාත්‍යන්තර ගුවන්තොටුපළින් පිටත්ව ගිය බව කියැවෙයි. ඊයේ පැවති සාර්ක් විදේශ අමාත්‍යාංශ ලේකම්වරුන්ගේ සමුළුවට ශ‍්‍රී ලංකාව නියෝජනය කරමින් විදේශ අමාත්‍යාංශයේ ලේකම් කරුණාතිලක අමුණුගම මහතා සහභාගී වී සිටියේය. සාර්ක් රටවල විදේශ කටයුතු අමාත්‍යවරුන්ගේ සැසි වාරය අද පැවැත්වීමට නියමිත අතර ඒ සඳහා ශ‍්‍රී ලංකාව නියෝජනය කරමින් විදේශ කටයුතු අමාත්‍ය මහාචාර්ය ජී.එල් පීරිස් සහභාගි වනු ඇත. කෙසේ වෙතත් සාර්ක් රාජ්‍ය නායක සමුළුව මේ මස 10 සහ 11 යන දිනවල පැවැත්වෙයි.", "URL": "https://sinhala.adaderana.lk/news.php?nid=19875", "Category": null, "Parent URL": null}