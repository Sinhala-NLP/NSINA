{"Source": "Adaderana", "Timestamp": "March 9, 2011 05:44 pm", "Headline": "අපේ කාන්තාවන්ට නිසි තැන ලැබී තියෙනවා", "News Content": "ලෝකයේ සෙසු රටවල් සමග සංසන්දනය කරද්දී ලංකාවේ කාන්තාවන්ට නිසි තැන ලැබී ඇති බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. වෘත්තීයවේදීත්වය ඉහළ නැංවීම තුළින් කාන්තාවන්ට වඩාත් ස්ථාවරත්වයකට පත්විය හැකි බව ද ඔහු කියා සිටියි. කාන්තාවන්ට නිසි තැන් නොලැබීම පිළිබඳව අද ලෝකයේ විශාල ගැටලුවක් මතු වී ඇතත් ආසියානු කලාපීය රටවල් සමග සංසන්දනාත්මකව බැලූවම අපට ඉතාමත් පැහැදිලි කරුණක් වන්නේ ශ‍්‍රීලාංකීය කාන්තාවන්ට පිරිමින්ට සාපේක්ෂව නිසිතැන් ලැබී ඇති බව යයි හෙතෙම පෙන්වා දුන්නේය. සාක්ෂරතාව, මූලික හා ද්විතීක හා තෘතීක අධ්‍යාපනය, වෘත්තීය නියෝජනය ආදී සංරචකයන්ගේ සංඛ්‍යාත්මක අගයන් පිළිබඳව සලකා බැලීමේදී අපට මේ බව වඩාත් පැහැදිලි වන්නේයැයි විදුලිබල හා බලශක්ති අමාත්‍යවරයා සඳහන් කළේය. අද (09) දින කොළඹ විශාකා විද්‍යාලීය පාසැල් පාර්ලිමේන්තු සභිකයන් ඇගයීමේ උත්සව අවස්ථාවකට සහභාගී වෙමින් අමාත්‍යවරයා මෙම අදහස් පළ කළේය. 2006 වසරේ අධ්‍යාපන අමාත්‍යාංශය මගින් දිවයිනේ සියලුම පාසැල් වෙත නිකුත් කරන ලද චක‍්‍රලේඛණයකට අනුව පසුගිය වසරේදී විශාකා විද්‍යාලයේ පාසල් පාර්ලිමේන්තුවක් පිහිටවූ අතර එම පාර්ලිමේන්තුව අගමැති, කථානායක ඇතුළු සෙසු පාර්ලිමේන්තු සභිකයන්ගෙන් 95 දෙනෙකුගෙන් සමන්විත වී ඇත. 2010 වසරේදී සරණි ගුණතිලක ශිෂ්‍යාවගේ අගමැති ධූරත්වයෙන් සැදුම්ලත් මෙම විශාකා පාර්ලිමේන්තුවේ මෙවර පැවැත්වූ නිලවරණයෙන් වැඩිම මනාප ගෙන අගමැති ධූරයට පත්වූයේ රමේෂා නිර්මාලි ශිෂ්‍යාවයි. අමාත්‍යාංශ 10ක් යටතේ පාසැල් සංවර්ධන කාර්යයන්ට උරදෙන මෙම පාසැල් පාර්ලිමේන්තුවේ මුඛ්‍ය පරමාර්ථය වන්නේ පාසැලේ දැරියන්ගේ පෞරුෂත්වය වර්ධනය කිරීම යැයි සඳහන් වේ. පසුගිය වසරේ පාර්ලිමේන්තු සභිකයින් වෙත සහතිකපත් ප‍්‍රධානය කිරීමක් සහ සභිකයන් ඇගයීමක් මෙම උළෙලේදී සිදු වූ අතර මෙහි විශේෂත්වය වන්නේ කොළඹ දිස්ත‍්‍රික්කයේ පාසැල් අතුරින් ප‍්‍රථම ශිෂ්‍ය පාර්ලිමේන්තුව මෙය වීමයි. උත්සව අවස්ථාව ඇමතූ අමාත්‍ය රණවක මහතා මෙසේද කියා සිටියේය. \"රටේ පවතින උත්තරීතරම ස්ථානය තමයි ව්‍යවස්ථාදායකය. ඒ කියන්නෙ පාර්ලිමේන්තුව. රටක පාලනාධිකාරිය වගේම නීති සම්පාදන කාර්යයත් සිදුවන්නේ මේ ව්‍යවස්ථාදායකය තුළයි. අපේ රටේ පාර්ලිමේන්තු ව්‍යුහය මේ වනවිට විධායක ජනාධිපති ක‍්‍රමයක් බවට පත්වෙලා.\". \"වසර 1972 වනතෙක් මේ රටේ පැවතුනේ ද්විත්ව මන්ත‍්‍රණ සභාවක්. අපේ පාසැල් ශිෂ්‍යාවන් මේ පාර්ලිමේන්තු ව්‍යුහය පිළිබඳව දැනුවත් වන එක වැදගත්. ඒ කියන්නේ මේ වනවිට අපේ රටේ කාන්තාවන්ට ඉතාමත් උසස් තැනක් හිමිවෙලා තිබෙනවා. කාන්තාවක් කියූ සැණින්ම සංවේදීබව, මෘදු බව, තමයි අපට හැඟෙන්නේ. නමුත් දැන් තත්ත්වය ඊට හාත්පසින්ම වෙනස්. ලෝකයේ වෙනත් රටවල කාන්තාවට හිමිවෙලා තියෙන්නේ අවම සැලකීමක්. සමහර රටවල කාන්තාවන් ඉපදීමත් අසුභ ලකුණක් හැටියට සලකනවා.\" ඉතාලිය වගේ රට වල කාන්තාවන්ට පූජකවරය පවා නොදෙන තත්ත්වයට පත් වෙලා.පකිස්තානයේ කාන්තාවන්ගේ සාක්ෂරතාවය පිරිමින්ට සාපේක්ෂව 34%. අපේ රටේ කාන්තාවන්ගේ සාක්ෂරතාවය පිරිමින්ට සාපේක්ෂව 97%ක්. මූලික අධ්‍යාපනය 101%ක්. ද්විතික අධ්‍යාපනය 105%ක්. විශ්වවිද්‍යාල අධ්‍යාපනය 113%ක්. ජීවන අපේක්ෂාව 107%ක්. වෘත්තීය නියෝජනය 89%ත්. මේ අනුව අපට පැහැදිලි වෙනවා ලංකාවේ කාන්තාවන්ගේ විශාල දියුණුවක් තිබෙන බව..\" වැඩිදුරටත් අදහස් දැක්වූ අමාත්‍යවරයා ...., \"රටක් සංවර්ධනය වන්න නම් එරටේ ජනතාවගේ වෘත්තීයවේදීත්වය සංවර්ධනය වියයයුතුයි. වෛද්‍ය, නීතී. ගුරු යන අංශයන්ගෙන් ශ‍්‍රී ලංකාවේ කාන්තා නියෝජනය ඉහළ මට්ටමක පවතිනවා. සමස්තයක් වශයෙන් ගත්තම ශ‍්‍රී ලකාවේ වෘත්තීයවේදීත්වය හිඟ බවක් පෙනෙනවා. සාමාන්‍යයෙන් රටක් පාලනය වියයුත්තේත් වෘත්තීයවේදීන් අතිනුයි. මේ දැරියන් පාසැල් සමයේ සිටම මේ අයුරින් අත්දැකීම් වලින් සන්නද්ධ වීමෙන් අනාගතයේ රට දියුණුව කරා යන ගමනේ පෙරගමන්කරුවන් වීමේ හැකියාව ඔබ සතුවන බව පැහැදිලියි. \" \"මහත්මා ගාන්ධි තුමන් වරක පවසා තිබෙනවා ඕනෑම අලුත් දෙයක් ආරම්භ කරද්දි ගැටලු 5ක් මතුවන බව. ඒ තමයි නොසැලකිල්ල, විවේචන, බාධාවන්, හිංසනය යන්නයි. මෙම මූලික කරුණු 4 මැඩපවත්වා ගෙන 5 කඩුල්ලෙන් සාර්ථකව පැනීමට එනම් ගුණවර්ණනා ලැබීමට මෙම පාසැල් පාර්ලිමේන්තු සාමාජිකයන්ට පහසුවෙන්ම හැකිවන්නේ\"යැයි පැවසීය. මෙම අවස්ථාවට පාසැලේ විදුහල්පතිනිය, උප විදුහල්පතිනියන්, ගුරුමහත්ම,මහත්මීන් ඇතුළු ශිෂ්‍යාවන්විශාල පිරිසක් සහභාගී වූහ.", "URL": "https://sinhala.adaderana.lk/news.php?nid=14733", "Category": null, "Parent URL": null}