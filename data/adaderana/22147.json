{"Source": "Adaderana", "Timestamp": "February 16, 2012 08:30 am", "Headline": "ඉන්ධන මිල ඉහළ නැංවීමෙන් රජයට පාඩුවක් නෑ", "News Content": "ඉන්ධන මිල ඉහළ නැංවීම හේතුවෙන් ඉන්ධන බෙදාහැරීම්වලට සම්බන්ධ විදෙස් සමාගම් ද ඉහළ ආදායමක් ලබන බව ඛනිජ තෙල් පොදු සේවක සංගමය පවසයි. ඛනිජ තෙල් සංස්ථාවේ ගබඩා වලින් ලබා ගන්නා ඉන්ධන අදාළ සමාගම් විසින් විවිධ මිල ගණන් යටතේ අළෙවි කරන බව එම සංගමයේ සංවිධායක ලේකම් ඩී.ජේ රාජකරුණා මහතා ප්‍රකාශ කළේය. කොළඹ වරායට පැමිණෙන විට පෙට්‍රල් ලීටරයක් රුපියල් 95 ක්, ඩීසල් ලීටරයක් රුපියල් 103 ක් සහ භූමිතෙල් ලීටරයක් රුපියල් 106 ක් වන බවත්, ඉතුරු සම්පූර්ණ මුදලම රජය විසින් ලබාගන්නා ලාභය බව ඒ මහතා පෙන්වාදෙයි. එම ලාභය බදු ලෙස හෝ වෙනත් ක්‍රම මගින් ලබාගන්නා බව ද රාජකරුණා මහතා සඳහන් කළේය. ඉන්ධන කොළඹ වරායේ සිට පිරවුම්හල් හරහා පාරභෝගිකයා වෙත ලබාදෙන තුරු සේවක වැටුප් ගෙවීම් හා නඩත්තු කටයුතු ද ඇතුළුව තෙල් සංස්ථාවට වැයවන්නේ රුපියල් 05 ක් හෝ 06 ක් වැනි සුළු මුදලක් බව ඔහු ප්‍රකාශ කළේය. ඒ අනුව ඉන්ධන මිල ඉහළ නැංවීම හේතුවෙන් රජයට පාඩුවක් සිදුව නොමැති බව රාජකරුණා මහතා වැඩිදුරටත් අදහස් දක්වමින් කියා සිටියි. මේ වනවිට රජය පෙට්‍රල් ලීටරයකින් රුපියල් 20 ක පමණ ලාභයක් රජය ලබාගන්නා බවත්, ලංකා ඉන්දීය ඔයිල් සමාගම පෙට්‍රල් ලීටරයකින් රුපියල් 30 ට වැඩි ලාභයක් ලබන බවත් හෙතෙම පෙන්වාදෙයි. ඒ අනුව එම සමාගම රුපියල් මිලියන 400 ක පමණ අමතර ආදායමක් ලබන බවත්, එම ආදායම ජනතාවගෙන් ගසා කන, විදේශ සමාගම වෙත හිමිවන ආදායමක් බවත් රාජකරුණා මහතා අවධාරණය කරයි. කෙසේ වුව ද මිල ඉහළ නැංවුවද ඩීසල් සහ දැවි තෙල් අලෙවියෙන් රජය තවමත් පාඩු ලබන බව රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් කියා සිටියි. ජාත්‍යන්තර දේශපාලනික සහ ආර්ථික තත්ත්වයන් හමුවේ ලෝක වෙළඳපලේ ඉන්ධන මිල ඉහළ ගොස් ඇති අවස්ථාවක ඇතැමුන් දේශපාලන වාසි ලබා ගැනීමට උත්සහ කරන බව ද ‍එම ‍නිවේදනයේ දැක්වෙයි.", "URL": "https://sinhala.adaderana.lk/news.php?nid=22147", "Category": null, "Parent URL": null}