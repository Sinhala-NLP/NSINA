{"Source": "Adaderana", "Timestamp": "October 24, 2012 08:32 am", "Headline": "එකම පවුලේ තිදෙනෙකුට මරණ දඬුවම", "News Content": "මනුෂ්‍ය ඝාතනයක් සම්බන්ධයෙන් වැරදිකරුවන් වූ තිදෙනෙකුට මහනුවර පළාත්බද මහාධිකරණය විසින් මරණ දඬුවම නියමකර තිබේ. පුස්සැල්ලෑව ප‍්‍රදේශයේ වත්තක දී 51 හැවිරිදි පුද්ගලයෙකුට තියුණු ආයුධයකින් හා පොල්ලකින් පහර දී ඝාතනය කිරීම සම්බන්ධයෙන් මොවුන්ට එරෙහිව චෝදනා එල්ලවී තිබිණි. 2008 වසරේ අගෝස්තු මස 29 වන දින හෝ ඊට ආසන්න දිනක මෙම ඝාතනය සිදු කර ඇති බව සඳහන්ය. අදාළ චෝදනා පැමිණිල්ල විසින් සාධාරණ සැකයකින් තොරව ඔප්පු කර ඇති බවට නිගමනය කළ මහනුවර පළාත්බද මහාධිකරණ විනිසුරු මනිලාල් වෛද්‍යතිලක මහතා අදාළ නියෝගය ලබා දුන්නේය. ඝාතනය සම්බන්ධයෙන් චෝදනා ලැබ සිටි එකම පවුලේ පියා, මව සහ පුතාට මෙලෙස මරණ දඬුවම නියම වී ඇත.", "URL": "https://sinhala.adaderana.lk/news.php?nid=28563", "Category": null, "Parent URL": null}