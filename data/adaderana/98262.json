{"Source": "Adaderana", "Timestamp": "October 26, 2018 01:27 pm", "Headline": "ඇවන්ගාඩ් සභාපතිගේ නඩුව යළි විභාගයට", "News Content": "රුපියල් ලක්ෂ 355 ක අල්ලසක් දීම සහ ලබා ගැනීම සම්බන්ධයෙන් චෝදනා එල්ල වී සිටින ඇවන්ගාඩ් මැරිටයිම් සමාගමේ සභාපති නිශ්ශංක යාපා සේනාධිපති සහ රක්නා ලංකා ආරක්ෂක සමාගම හිටපු සභාපති විශ්‍රාමික යුද හමුදා මේජර් ජෙනරාල් පාලිත ප්‍රනාන්දු යන අයට එරෙහිව අල්ලස් කොමිසම විසින් ගොනු කර තිබෙන නඩුව අද(26) කොළඹ මහාධිකරණය හමුවේ යළි විභාගයට ගත්තේය. කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ නඩු විභාගය පැවැත් විය. මෙහිදී නඩුවේ සාක්ෂිකරුවකු ලෙස නම් කර සිටි ආරක්ෂක අමාත්‍යාංශයේ හිටපු ජ්‍යෙෂ්ඨ සහකාර ලේකම්වරයෙකු වන සමන් ශ්‍රී දිසානායක මහතා සාක්කි ලබා දුන්නේය. වැඩිදුර සාක්ෂි විභාගය නොවැම්බර් මස 09 වනදාට කල් තබා තිබේ. ඉකුත් රජය සමයේ ඇවන්ගාඩ් මෙරිටයිම් සර්විසස් සමාගමට ගාලු වරායේ පාවෙන අවි ගබඩාවක් පවත්වාගෙන යාම සඳහා අවශ්‍ය කටයුතු කර දීමට එම සමාගමේ සභාපති නිශ්ශංක යාපා සේනාධිපති මහතාගෙන් රුපියල් ලක්ෂ 355 ක අල්ලසක් ලබාගත් බවට චෝදනා කරමින් රක්නා ලංකා ආරක්ෂක සමාගමේ හිටපු සභාපති විශ්‍රාම ලත් යුද හමුදා මේජර් ජෙනරාල් පාලිත ප්‍රනාන්දු මහතාට එරෙහිව අල්ලස් කොමිසම මෙම නඩුවෙන් එක්චෝදනාවක් ගොනු කර තිබේ. පාලිත ප්‍රනාන්දු මහතාට රුපියල් ලක්ෂ 355 ක අල්ලස් ලබාදීම තුළින් අල්ලස් පනත යටතේ වරදක් සිදුකර ඇති බව සඳහන් කරමින් මෙම නඩුවෙන් ඇවන්ගාඩ් සමාගමේ සභාපති නිශ්ශංක සේනාධිපති මහතාට එරෙහිව අල්ලස් කොමිසමට තවත් චෝදනාවක් ද එල්ල කර තිබේ.", "URL": "https://sinhala.adaderana.lk/news.php?nid=98262", "Category": null, "Parent URL": null}