{"Source": "Adaderana", "Timestamp": "August 14, 2018 04:34 pm", "Headline": "කුණු නිසා කිරිමැටිතැන්න ජනතාවට රෝග බෝවීමේ අවදානමක්", "News Content": "බලංගොඩ-කිරිමැටිතැන්න නවෝද්‍යා ගම්මානයේ ජනතාව කසල ගැටළුවක් හේතුවෙන් දිගු කලක සිට පීඩා විඳින බව අද දෙරණ වාර්තාකරු සඳහන් කළේය. ගම්මානයේ එක්රැස්වන කසල පානීය ජලය ලබා ගන්නා ලිං හා මුසු වීමෙන් ඔවුන් දැඩි ලෙස අසීරුතාවයට පත්ව සිටින අයුරු එහි ගිය අපටද දැකගත හැකි වුණි. බලංගොඩ ප්‍රාදේශීය සභා බල ප්‍රදේශයේ කිරිමැටිතැන්න ග්‍රාමසේවා වසමේ නවෝද්‍යා ගම්මානය පවුල් 100කට අධික පිරිසක් ජීවත්වන ගම්මානයක්ය. වසර 30ක පමණ කාලයක සිට මෙම ප්‍රදේශයේ ජනතාව ඔවුන්ගේ කසල බැහැර කර ඇත්තේ ගම්මානයේම පිහිටි මෙම කුඩා බිම් කොටසට වන අතර එම කසල බැහැර කරන ස්ථානයේ සිට අඩි 15ක් පමණ පහලින් ගම්මානය සඳහා පානීය ජලය සපයන ළිද පිහිටීම හේතුවෙන් ‍අද වන විට කසල ගැටළු තවත් ගැටළු රැසකට මගපාදා තිබේ. එසේම ප්‍රදේශය පුරා හමා යන දැඩි දුගදත්, සතුන් කැලි කසල තැනින් තැන දමා යාමත් හේතුවෙන් විවිධ රෝගවලටද තමන් ගොදුර වන බවට ප්‍රදේශවාසීන් මැසිවිලි නගයි. මේ සම්බන්ධයෙන් බලංගොඩ ප්‍රාදේශීය සභා නිලධාරීන් දැනුවත් කරමින් විසඳුමක් ඉල්ලා සිටියත් ඒ කිසිවෙක් මෙම ගැටළුව සඳහා නිසි විසඳුමක් ලබා නොදුන් බවටද ප්‍රදේශවාසීන් චෝදනා කරයි.", "URL": "https://sinhala.adaderana.lk/news.php?nid=94399", "Category": null, "Parent URL": null}