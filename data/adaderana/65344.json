{"Source": "Adaderana", "Timestamp": "October 24, 2016 09:13 am", "Headline": " මූල්‍ය නගරය-ධීවරයින්ට වන බලපෑම සොයන්න කමිටුවක් පත්කරයි", "News Content": "ජාත්‍යන්තර මූල්‍ය නගරය ඉදිකිරීම හේතුවෙන් ධීවරයින්ට සිදුවන බලපෑම පිළිබඳව සොයා බැලීම සඳහා විශේෂ කමිටුවක් පත් කර ඇති බව මහා නගර හා බස්නාහිර සංවර්ධන අමාත්‍යාංශය පවසයි.නිවේදනයක් නිකුත් කරමින් එම අමාත්‍යංශය සඳහන් කළේ 10 දෙනෙකුගෙන් සැදුම්ලත් කණ්ඩායමක් මේ සඳහා පත් කර ඇති බවයි.ඊට ධීවර ප්‍රජාව නියෝජනය කරමින් නියෝජිතයින් 05 දෙනෙකු සහ අමාත්‍යාංශය සහ ව්‍යාපෘති කණ්ඩායම් නියෝජනය කරමින් නියෝජිතයින් 05 දෙනෙකු ඇතුළත් වෙයි.මූල්‍ය නගරය නිර්මාණය කිරීමේදී ගොඩබිම සහ මුහුදු ආශ්‍රිත ප්‍රදේශයන් ගොඩකිරීම සඳහා අවශ්‍යවන වැලි ලබා ගැනීම මේ වන විටත් හඳුනාගත් ස්ථාන කිහිපයකින් පමණක් සිදු කරමින් පවතින බව අමාත්‍යාංශය සඳහන් කළේය.එහෙත් ඊට විරෝධය පළ කරමින් ධීවරයින් විරෝධතාවයක ද නිරත වුණි.එහෙත් මෙම ව්‍යාපෘති ආරම්භ කිරීමට පෙර සිටම ධීවර වෘත්තීය සමිති නායකයින් සහ ධීවර ප්‍රජාව මෙන්ම මෙම ව්‍යාපෘතියට සම්බන්ධ සෘජු සහ වක්‍ර පාර්ශව සමග සාකච්ඡා පවත්වා ඇති බව ද අමාත්‍යංශය පවසයි.එහෙත් පෙරට සාපේක්ෂව ධීවර අස්වැන්නෙහි අඩුවක් ඇත්නම් ඒ සඳහා විධිමත් අධ්‍යයනයකින් අනතුරුව මත්ස්‍ය ආදායමේ අඩුවට සරිලන මූල්‍ය ප්‍රදානයක් පිරිනැමීමට විෂයබාර අමාත්‍ය පාඨලී චම්පික රණවක මහතා උපදෙස් ලබාදී ඇති බව ද එම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=65344", "Category": null, "Parent URL": null}