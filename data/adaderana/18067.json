{"Source": "Adaderana", "Timestamp": "August 14, 2011 05:14 pm", "Headline": " මිල  ඉහළදාන්න අවසර ඉල්ලයි-සිමෙන්ති කන්ටේනර් 3 ට නිදහස නෑ", "News Content": "ජාතික සමූපකාර මණ්ඩලය මඟින් පකිස්ථානයෙන් ආනයනය කළ සිමෙන්ති කොට්ට සහිත කන්ටේනර් තුනක් නිදහස් නොකොට තවදුරටත් කොළඹ වරායේ රඳවා තිබේ. මෙම තොරතුර සම්බන්ධයෙන් ජාතික සමූපකාර මණ්ඩපලයේ සභාපති බන්දු රණවක මහතාගෙන් කළ විමසීමකදී ඔහු කියා සිටියේ ප්‍රමිති සහතිකය පිළිබඳව ගැටලුවක් මතු වීම හේතුවෙන් අදාළ සිමෙන්ති තොගය නිදහස් කර නොමැති බවයි. කෙසේ වුවද ආනයනික සිමෙන්ති තොගයෙන් කොටසක් පසුගිය 9 වැනිදා වරායෙන් නිදහස් කෙරුණු අතර ඒවා බෙදා හැරීමට ද පියවර ගෙන තිබුණි. පසුගිය සති කිහිපය තිස්සේ පවතින සිමෙන්ති හිඟය තවදුරටත් පවතින බව වෙළඳුන් සහ පාරිභෝගිකයින් කියා සිටියි. එසේ වුවද අද දෙරණ කළ විමසීමක දී ශ්‍රී ලංකා සිමෙන්ති සංස්ථාවේ සභාපති ජිතේන්ද්‍ර සිසිර පරණගම මහතා කියා සිටියේ එවැනි සිමෙන්ති හිඟයක් රට තුළ නොමැති බවයි. මේ අතර සිමෙන්ති මිල රුපියල් 35න් ඉහළ නැංවීම සඳහා ප්‍රධාන සමාගම් 3ක් පාරිභෝගික කටයුතු පිළිබඳ අධිකාරියෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=18067", "Category": null, "Parent URL": null}