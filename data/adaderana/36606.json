{"Source": "Adaderana", "Timestamp": "August 13, 2013 03:54 pm", "Headline": "පරීක්ෂණ කඩිනම් කරන්න", "News Content": "වේ ප්‍රෝටීන් සහිත කිරිපිටිවල ක්ලොස්ට්‍රිඩියම් බොටලිනම් නැමැති බැක්ටීරියාව ඇත්දැයි සිදුකරන පරීක්ෂණ කඩිනමින් අවසන් කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා බලධාරීන්ට උපදෙස් ලබාදී තිබේ. මේ සම්බන්ධයෙන් බොරැල්ල වෛද්‍ය පර්යේෂණ ආයතනය විසින් පරීක්ෂණ සිදුකරන අතර අද පෙරවරුවේ එහි සංචාරයක නිරත වෙමින් සෞඛ්‍ය අමාත්‍යවරයා මේ බව දැනුම් දුන් බව සෞඛ්‍ය අමාත්‍යංශය සඳහන් කළේය. වේ ප්‍රෝටීන් සහිත කිරිපිටි සහ අමතර පෝෂණීය ආහාර ද්‍රව්‍ය සාම්පල සියයකට අධික ප්‍රමාණයක් බොරැල්ල වෛද්‍ය පර්යේෂණ ආයතනයේ බැක්ටීරියා පර්යේෂණ ඒකකයේ පරීක්ෂාකරමින් පවතියි. එක් සාම්පලයක් පරීක්ෂණ 03ට ලක් කෙරෙන අතර ක්ලොස්ට්‍රිඩියම් බොටලිනම් බැක්ටීරියාව නිර්වායු බැක්ටීරියාවක් බැවින් කලාතුරකින් ආහාරවලට එක් විය හැකි බවත්, එසේම එය බරපතළ සංකූලතා ඇති විය හැකි බැක්ටීරියාවක් බවත් සෞඛ්‍ය අමාත්‍යංශය පෙන්වාදෙයි. ඒ අනුව අදාළ පර්යේෂණ කඩිනමින් සිදුකරන ලෙස මෛත්‍රීපාල සිරිසේන අමාත්‍යවරයා උපදෙස් ලබා දුන් බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=36606", "Category": null, "Parent URL": null}