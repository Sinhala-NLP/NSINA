{"Source": "Adaderana", "Timestamp": "June 1, 2019 07:12 pm", "Headline": "රතන හිමියන්ට පාර්ශය රැසකගෙන් සහය", "News Content": "පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ඓතිහාසික ශ්‍රී දළදා මාලිගය අබියස ආරම්භ කළ උපවාසයේ දෙවැනි දිනය අදයි (01). එම උපවාසයට සහාය පළකරමින් දෙමළ ජාතික සන්ධාන පාර්ලිමේන්තු මන්ත්‍රී එස්. විලයාලේන්ද්‍රන් මහතා ද මඩකලපුවේදි අද උපවාසයක් ආරම්භ කළේය. අමාත්‍ය රිෂාඩ් බදියුදීන්, අසාද් සාලි, එම්.එල්.ඒ.එම්. හිස්බුල්ලා යන ආණ්ඩුකාරවරු එම ධුරවලින් ඉවත් කිරීම ඇතුළු ඉල්ලීම් හතරක් මුල්කරගනිමින් පාර්ලිමේන්තු මන්ත්‍රි පූජ්‍ය අතුරලියේ රතන හිමියන් ඊයේ දළඳා මාළිගාව අබියස අඛණ්ඩ උපවාසයක් ආරම්භ කළේය. පූජ්‍ය අතුරලියේ රතන හිමියන් අවධාරණය කළේ, ජනාධිපතිවරයා මෙම ඉල්ලීම් ඉටුකරන තෙක් නිරාහාරව අඛණ්ඩ උපවාසයේ නිරතවන බවයි. රතන හිමියන්ට සහාය පළ කරමින් උපවාසයට එක් වු මැන්ෆර්ඩ් ඇන්තනී මහතා ද අදත් උපවාසයේ නිතර විය. අප වාර්තාකරු පැවසුවේ, අද පෙරවරුවේ දළදා මාලිගය අසලට පැමිණි සමස්ත ලංකා උපාධිධාරි ගුරු සංගමයේ සාමාජිකයින්ද රතන හිමියන්ගේ උපවාසයට සහය පළ කරමින් ඊට එක් වූ බවයි. උපවාසයේ නිරත රතන හිමියන් බැහැදැකීම සඳහා අද දිනයේදී විශාල පිරිසක් එම ස්ථානයට පැමිණියේය. ඊයේ (31) දින සිට මහා සංඝරත්නය, පාර්ලිමේන්තු මැති ඇමතිවරුන්, සිවිල් සංවිධාන නියෝජිතයින් ද උපවාසයේ යෙදෙන රතන හිමියන් බැහැ දැකීම සදහා පැමිණියේය. මේ අතර දෙමළ ජාතික සන්ධානයෙන් පාර්ලිමේන්තුවට තේරි පත්ව පසුව ඒකාබද්ධ විපක්ෂයට සහාය පළ කළ පාර්ලිමේන්තු මන්ත්‍රි එස්.විලයාලේන්ද්‍රන් මහතා පුජ්‍ය අතුරලියේ රතන හිමියන්ගේ උපවාසයට සහය පළ කරමින් මඩකලපුවේදි උපවාසයක් ආරම්භ කළේය. ඒ ගාන්ධි උද්‍යානය ඉදිරිපිටදීයි. මෙම උපවාසයට සහාය දක්විමින් අද පස්වරුවේ අම්පාර මංගලාරාම විහාරාධිපති පූජ්‍ය අම්පිටියේ සුමන රතන හිමියන් ඇතුලු ස්වාමින්වහන්සේලා පිරිසක් ද එක් විය. මේ අතර රතන හිමියන්ගේ උපවාසය සම්බන්ධයෙන් දේශපාලන වේදිකාවේ මහාසංඝරත්නය ඇතුළු පක්ෂ විපක්ෂ මැතිඇමතිවරු අදහස් පළ කළේය.", "URL": "https://sinhala.adaderana.lk/news.php?nid=111150", "Category": null, "Parent URL": null}