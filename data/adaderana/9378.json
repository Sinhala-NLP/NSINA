{"Source": "Adaderana", "Timestamp": "July 4, 2010 08:36 am", "Headline": "අනතුරට පත් යාත්‍රිකයින් පිරිසක් බේරාගැනේ", "News Content": "ශ්‍රී ලංකාවට අයත් මුහුදු සීමාවේ දී අනතුරකට පත් වූ තායිලන්ත යාත්‍රාවක සිටි පුද්ගලයින් 11 දෙනෙකු ධීවරයින් පිරිසක් විසින් බේරා ගෙන තිබේ. \"තරුෂි\"ධීවර යාත්‍රාවේ සිටි ධීවරයින් විසින් මෙම පුද්ගලයින් 11 දෙනා බේරා ගෙන ඇති බව ධීවර දෙපාර්තමේන්තුව ප්‍රකාශ කළේය. එහි දී\"තරුෂි\"යාත්‍රාවේ ද කාර්මික දෝෂයක් හට ගෙන ඇති අතර පසුව නාවික හමුදාව විසින් ඒ පිළිබඳව ඉන්දීය වෙරළාරක්ෂක නිලධාරීන්ට දැනුම් දී ඇත. ඒ අනුව තායිලන්ත යාත්‍රාවේ සිට ‍බේරා ගන්නා ලද පුද්ගලයින් ඔවුන් භාරයට ගෙන ඇති බව ධීවර දෙපාර්තමේන්තුව සඳහන් කළේය. පසුව තරුෂී යාත්‍රා‍වේ තිබූ කාර්මික දෝෂයට ද තාවකාලිව පිළියමක් යොදා ශ්‍රී ලංකාවට එවා ඇති බව නාවික හමුදාව ප්‍රකාශ කළේය. ඒ අනුව එම ධීවර යාත්‍රාව ත්‍රිකුණාමලය වරාය දෙසට පැමිණෙමින් සිටින බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා සඳහන් කළේය.", "URL": "https://sinhala.adaderana.lk/news.php?nid=9378", "Category": null, "Parent URL": null}