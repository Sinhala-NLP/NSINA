{"Source": "Adaderana", "Timestamp": "July 18, 2013 07:26 pm", "Headline": "ඉගිල්ලෙන මාළුවෝ ගැන තීරණය අපේ නෙවෙයි", "News Content": "\"ඉගිල්ලෙන මාළු‍වෝ\" චිත්‍රපටය ප්‍රදර්ශනය අත්හිටුවීමට ක්‍රියා කරනු ලැබුවේ රජය නොවන බව රජයේ කැබිනට් මාධ්‍ය ප්‍රකාශක, ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. කොළඹ, බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති චිත්‍රපට උළෙල අත්හිටුවනු ලැබුවේ එම සම්මන්ත්‍රණ ශාලාවේ භාරකාර මණ්ඩලය විසින් බවත්, එය රජයේ හෝ තම අමාත්‍යංශයේ තීරණයක් නොවන බවත් අමාත්‍යවරයා කියා සිටියේය. චිත්‍රපටය සම්බන්ධයෙන් ඇතිවී තිබුණු මතවාදය හේතුවෙන් යම් නීතිමය ක්‍රියාමාර්ගයක් හෝ ගැටලුවක් උද්ගත වුවහොත් එහි වගකීම පැවරෙන්නේ ප්‍රදර්ශකයාට බැවින් භාරකාර මණ්ඩලය විසින් එම තීරණය ගන්නට ඇති බව හෙතෙම පැවසුවේය. චිත්‍රපටයක් ප්‍රසිද්ධියේ ප්‍රදර්ශනය කිරීම සඳහා ප්‍රසිද්ධ රැඟුම් පාලක මණ්ඩලයේ අවසරය ලබා ගත යුතු බවත්, මෙම චිත්‍රපටයට එම අවසරය තාම ලබාදී නැති බවත්, චිත්‍රපට උළෙල සඳහා ප්‍රදර්ශනය කිරීමට පමණක් අවසරය ලබාදී තිබුණු බවත් ඔහු සඳහන් කළේය. මොරොක්කෝ චිත්‍රපට උළෙල සඳහා එම චිත්‍රපටය ප්‍රදර්ශනය කිරීමට අවසර ලබාදී ඒ සඳහා යොමුකොට පසුව උද්ගතවූ තත්ත්වය හමුවේ යළි ගෙන්වා ඇති බව අමාත්‍යවරයා එහිදී සිහිපත් කළේය. කෙසේ වෙතත් ඒ සම්බන්ධයෙන් රැඟුම් පාලක මණ්ඩලය යළි පරීක්ෂණයක් පවත්වන බවත්, ඒ අනුව ඉදිරි ක්‍රියාමාර්ග ගනු ඇති බවත් අමාත්‍ය රඹුක්වැල්ල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=35901", "Category": null, "Parent URL": null}