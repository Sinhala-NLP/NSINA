{"Source": "Adaderana", "Timestamp": "September 1, 2019 12:45 pm", "Headline": "පෙර පාසල් අධ්‍යාපනය ගැන කාටවත් නැති කැක්කුමක් මට තියෙනවා-සජිත්", "News Content": "ඉදිරි දේශපාලන විප්ලවයේ හැරවුම් ලක්ෂයේදී පෙරපාසල් අධ්‍යාපන වෙනුවෙන් තමන් පුද්ගලිකව කැප වන බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. කළුතර බුලත්සිංහල ප්‍රදේශයේ ඉදිකළ උදා ගම්මාන දෙකක් ජනතා අයිතියට පත්කිරීමේ වැඩසටහනට ඊයේ එක්වෙමින් ඔහු මේ බව සඳහන් කළේය. කළුතර දිස්ත්‍රික්කයේ බුලත්සිංහල ප්‍රදේශයේ ඉදිකළ වාසනාගම සහ සෙත්සිසිලිගම උදා ගම්මාන ජනතා අයිතියට පත්කිරීම නිවාස ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතාගේ ප්‍රධානත්වයෙන් සිදුකෙරුණි. සැමට සෙවණ යලි පිබිදෙන උදා ගම්මාන ව්‍යාපෘතිය යටතේ ඉදිකළ මෙම උදාගම්මාන විවෘත කිරීමේ අවස්ථාවට කැබිනට් නොවන අමාත්‍ය අජිත් පී පෙරේරා මහතා සහ නියෝජ්‍ය අමාත්‍ය පාලිත තෙවරප්පෙරුම මහතාද එක්ව සිටියේය. එහිදී අදහස් දැක්වු සජිත් ප්‍රේමදාස මහතා මෙසේ පැවසීය. \"පෙරපාසල් අධ්‍යාපනයට ලොකු වටිනාකමක් ලැබෙනවා ජනාධිපතිවරණ වලදී. පෙරපාසල් අධ්‍යාපනයට අපේක්ෂකයෝ ඇලුම් කරනවා. පසුගිය කාලේ ජනාධිපතිවරණවලට ඉදිරිපත් කරපු ප්‍රතිපත්ති ප්‍රකාශන කියවලා බලන්න. පෙරපාසල් අධ්‍යාපනයට වෙනමම පරිච්ඡේදයක් දානවා. දාලා පොරොන්දු දෙනවා. දිනුවට පස්සේ සියල්ල අමතකයි. පෙරපාසල් අධ්‍යාපනය ගැන කිසිම කෙනෙකුට නැති කැක්කුමක් මට තියෙනවා. පෙර පාසලෙන්ම මුදල් අය නොකරන්න ඕන. මා සතුව තියෙනවා වැඩපිළිවෙළක්. ගුරු පරපුරක් හදලා දෙමාපියන්ගෙන් මුදල් ගන්නැති අධ්‍යාපනයක් ආරම්භ කළ යුතුයි. දිවුරලා පොරොන්දු වෙනවා ඉදිරි දේශපාලන විප්ලවයේදී පෙරපාසල් අධ්‍යාපනයට පුද්ගලිකව කැපවෙනවා.\"", "URL": "https://sinhala.adaderana.lk/news.php?nid=117994", "Category": null, "Parent URL": null}