{"Source": "Adaderana", "Timestamp": "September 3, 2010 09:08 am", "Headline": "ඕස්ට්‍රේලියාවට හොරෙන් මිනිසුන් යැවූ 26 ක් හිරගෙට", "News Content": "එල්.ටී.ටී.ඊ ත්‍රස්තවාදීන් ඇතුළු විවිධ පුද්ගලයින් බහුදින ධීවර යාත්‍රා මගින් ඕස්ට්‍රේලියාවට නීතිවිරෝධී ලෙස ප්‍රවාහනය කිරීමේ ජාවාරමක් මෙහෙය වූ සංක්‍රමණික ජාවාරම්කරුවන් 26 දෙනෙකු රක්ෂිත බන්ධනාගාර ගතකර තිබේ. මෑතකදී ඕස්ට්‍රේලියාවට යාමට සූදානම්ව සිටි පුද්ගලයින් 140 දෙනෙකු මාතර ප්‍රදේශයේ දී අත්අඩංගුවට ගෙන තිබූ අතර ඔවුන්ගෙන් සිදුකළ ප්‍රශ්න කිරීම්වල දී එවැනි නීතිවිරෝධී විදේශ ගමන් සංවිධානය කළ මෙම ජාවාරම්කරුවන් 26 දෙ‍නා රහස් පොලිසිය විසින් අත්අඩංගුවට ගෙන ඇති බව සඳහන්ය. අත්අඩංගුවට ගත් ජාවාරම්කරුවන් විසින් ත්‍රස්තවාදීන් ඇතුළු උතුරු නැගෙනහිර පළාත්වලින් ගෙන්වා ගත් පුද්ගලයින් බහුදින ධීවර යාත්‍රා මගින් ඕස්ට්‍රේලියාවට නීති විරෝධී ලෙස ප්‍රවාහනය කිරීමේ ජාවාරම කලක සිට මෙහෙයවා ඇතැයි ද රහස් පොලිසිය අධිකරණයට දැනුම් දී ඇත. ඒ අනුව අදාළ සැකකරුවන් 26 දෙනා ලබන 16 වනදා දක්වා රක්ෂිත බන්ධනාගාර ගතකිරීමට කොළඹ මහේස්ත්‍රාත් අධිකරණය නියෝග කර තිබේ.", "URL": "https://sinhala.adaderana.lk/news.php?nid=10604", "Category": null, "Parent URL": null}