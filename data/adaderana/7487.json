{"Source": "Adaderana", "Timestamp": "March 25, 2010 07:48 am", "Headline": "බිම්බෝම්බවලට ගොදුරු වූ ගණන 480ක්", "News Content": "යුද්ධය නිමාවීමෙන් පසුව උතුරු පළාතේ බිම්බෝම්බවලට ගොදුරු වීමෙන් පුද්ගලයින් 480 දෙනෙකු තුවාල ලබා ඇති බව හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසයි. හමුදා සාමාජිකයින් 1,100 කට ආසන්න පිරිසක් සහ රාජ්‍ය නොවන සංවිධාන 7කට අයත් පිරිසක් උතුරේ බිම්බෝම්බ ඉවත් කිරීමේ කටයුතුවල නිරතව සිටින බව ඒ මහතා සඳහන් කළේය. මේ වන විට වර්ග කිලෝමීටර 1,325 ක භූමි ප්‍රදේශයක බිම්බෝමබ ඉවත් කර ඇති අතර එම ප්‍රදේශවල පදිංචි කර ඇති පුද්ගලයින්ගේ සංඛ්‍යාව එක් ලක්ෂ 83,219 ක් වේ. පුද්ගලයින් 84,074 දෙනෙක් තවදුරටත් පදිංචි කිරීමට නියමිතව ඇති බව ද ප්‍රසාද් සමරසිංහ මහතා ඊයේ ජාතික ආරක්ෂාව පිළිබඳ මාධ්‍ය මධ්‍යස්ථානයේ පැවති මාධ්‍ය හමුවකදී පැවසීය. බෝම්බ ඉවත් කිරීමෙන් පසුව අවතැන් වූ පිරිස් පදිංචිව සිටි ප්‍රදේශවලම යළි පදිංචි කරවන බව ඒ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=7487", "Category": null, "Parent URL": null}