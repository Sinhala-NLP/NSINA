{"Source": "Adaderana", "Timestamp": "July 2, 2011 01:39 pm", "Headline": "පෙට්‍රල් මිලදීගැනීමට අමාත්‍ය මණ්ඩල සංදේශයක් ඉදිරිපත් කර නෑ", "News Content": "ආන්දෝලනයට ලක්වූ පෙට්‍රල් ටොන් 20000 මිලදී ගැනීම සම්බන්ධව ඛණිජ තෙල් කර්මාන්ත අමාත්‍යාංශය කිසිදු අමාත්‍ය මණ්ඩල සංදේශයක් ඉදිරිපත් කර නොමැති බව එම අමාත්‍යාංශය පවසයි. ඉන්ධන මිලදී ගැනීම් තීරණය කරනු ලබන්නේ අමාත්‍ය මණ්ඩලය විසින් පත්කරන ලද ප‍්‍රසම්පාදන කමිටුවක් මගින් බවත්, මෙම පෙට්‍රල් තොගය ද මිල දී ගැනීම කර ඇත්තේ ප‍්‍රතිසම්පාදන කමිටුවේ තීරණ මත බව අමාත්‍යාංශය පෙන්වාදෙයි. පෙට‍්‍රල් මිලදී ගැනීමට පසුගිය මාර්තු මාසේ හා අප්‍රේල් මාසයේ ඛණිජ තෙල් කර්මාන්ත ආමාත්‍යාංශය ඉදිරිපත් කළ කැබිනට් පත‍්‍රිකාවලට කිසිදු සම්බන්ධයක් නොමැති බව ද සඳහන්ය. එම කැබිනට් පත‍්‍රිකා ඉදිරිපත් කර ඇත්තේ පෙට‍්‍රල් මිලදී ගැනීම සම්බන්ධව නොව ඩීසල් මිලදී ගැනීම සම්බන්ධව බව ඛණිජ තෙල් කර්මාන්ත අමාත්‍යාංශය නිවේදනයක් නිකුත් කරමින් පෙන්වාදෙයි. එහෙයින් මාර්තු මාසයේ අනුමත කළ කැබිනට් පත‍්‍රිකාවට අනුව මෙම පෙට්‍රල් තොග ආනයනය නොකළේ ඇයිදැයි ජනතා විමුක්ති පෙරමුණු පාර්ලිමේන්තු මන්ත්‍රී අනුර කුමාර මහතා ප‍්‍රශ්න කරනු ලබන්නේ කරුණු හරිහැටි නොදැන බව එම නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=17144", "Category": null, "Parent URL": null}