{"Source": "Adaderana", "Timestamp": "November 5, 2013 12:44 pm", "Headline": "හර්මන් ගුණරත්න ඇප මත නිදහස් ", "News Content": "දකුණු පළාත් සභා මන්ත්‍රී මෛත්‍රී ගුණරත්න මහතාගේ පියා වන හර්මන් ගුණරත්න මහතා ඇප මත මුදාහැර තිබේ. රක්ෂිත බන්ධනාගාර ගතව සිටි හර්මන් ගුණරත්න මහතා අද(05) දිනයේ මාතර මහේස්ත්‍රාත් රුවන් සිසිර කුමාර මහතා වෙත ඉදිරිපත් කිරීමෙන් අනතුරුව මෙම නියෝගය නිකුත් කර ඇති බව සඳහන් වෙයි. මාතර නගරයේ දී එක්සත් ජාතික පාක්ෂිකයන් දෙපිරිසක් අතර ඇති වු ගැටුමක් අවස්ථාවේ දී වෙඩි තැබීමේ සිද්ධියක් සම්බන්ධයෙන් හර්මන් ගුණරත්න මහතා අත්අඩංගුවට ගෙන රක්ෂිත බන්ධනාගාර ගත කරනු ලැබුණි. ඒ අනුව අවස්ථා කිහිපයකදී නඩුව කැඳවු අතර ඊයේ(04) දිනයේ ඇප කොන්දේසි සම්පූර්ණ කරගැනීමට නොහැකි වීම හේතුවෙන් සැකකරු යළිත් වරක් අද දින දක්වා රක්ෂිත බන්ධනාගාර ගත කරන ලදී. අද(05) දිනයේ හර්මන් ගුණරත්න මහතා රුපියල් 25,000ක මුදල් ඇප සහ රුපියල් ලක්ෂය බැගින් වු ශරීර ඇප දෙකක් මත මුදාහැරීමට මාතර මහේස්ත්‍රාත් රුවන් සිසිර කුමාර මහතා නියෝග කර තිබේ. කෙසේ වෙතත් ලබන 18 වැනි දින මොහුට යළිත් වරක් අධිකරණය හමුවේ පෙනී සිටින ලෙස මහේස්ත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=38625", "Category": null, "Parent URL": null}