{"Source": "Adaderana", "Timestamp": "July 28, 2013 10:54 pm", "Headline": "නාවුලදී සන්ධානයේ දෙපිරිසක් ගැටේ - මාධ්‍යවේදියෙකුටත් මැර ප්‍රහාරයක්", "News Content": "සන්ධානයේම දෙපිරිසක් ගැටීම නිසා මාතලේ නාවුල ප්‍රදේශයෙන් පළාත් සභා මැතිවරණයේ පළමු ප්‍රචණ්ඩ ක්‍රියාව වාර්තා වී තිබේ. ඇමති ජනක බණ්ඩාර තේනන්කෝන් මහතාගේ පුත් ප්‍රමිත බණ්ඩාර තෙන්නකෝන් මහතා ගමන් කළ වාහනය නාවුල නගරයේදී හරස් කළ බව කියන සන්ධානයේම ආධාරකරුවන් පිරිසක් තමාට පහරදී වාහනයට අලාභ හානි කළ බව කියමින් නාවුල පොලීසියට පැමිණිල්ලක් කර ඇති බව අප වාර්තාකරු පැවසීය. අද රාත්‍රී 7.45ට පමණ එය සිදුව තිබේ. එම සිද්ධිය වාර්තා කිරීමට ගිය රාජ්‍ය මාධ්‍ය ආයතනයක මාධ්‍යවේදියෙකුට ද මැර ප්‍රහාරයක් එල්ල වී ඇති අතර ඔහු රෝහල් ගත කිරීමට මේවන විට කටයුතු යොදමින් ඇති බවද අප වාර්තාකරු කීවේය. පොලීසිය තුළදී අදාළ මාධ්‍යවේදියාගේ හිස බිත්තියක හප්පා පහරදීම නිසා ඔහුට වමනය යන බවද අප වාර්තාකරු පැවසීය. මේ අතර අදාළ පුවත වාර්තා කිරීමට ගිය එම මාධ්‍යවේදියාට එල්ල වූ මැර ප්‍රහාරයට විරෝධය පළ කර ප්‍රාදේශීය මාධ්‍යවේදීන්ගේ සහභාගිත්වයෙන් හෙට දහවල් නාවුල නගරයේදී උද්ඝෝෂණයක් පවත්වන බව ජන සන්නිවේදකයින්ගේ සමූපාකාර සංගමයේ සභාපති කාංචන කුමාර ආරියදාස මහතා කීවේය. පහරදීම සිදුකළ පුද්ගලයා හඳුනාගෙන ඇති බැවින් ඔහු අත්අඩංගුවට ගෙන වහාම ඔහුට එරෙහිව නීතිමය ක්‍රියාමාර්ග ගත යුතු බවද හෙතෙම අවධාරණය කළේය.", "URL": "https://sinhala.adaderana.lk/news.php?nid=36177", "Category": null, "Parent URL": null}