{"Source": "Adaderana", "Timestamp": "July 25, 2013 11:35 am", "Headline": "දයාසිරි වෙනුවෙන් නිරුවතින් ඇවිදින්න යයි - පොලීසියේදී එහෙම නෑ කියයි", "News Content": "පාර්ලිමේන්තුවෙන් ඉල්ලා අස්වී සන්ධාන රජයට එක්වූ දයාසිරි ජයසේකර මහතා වෙනුවෙන් දැරණියගල නගරයේ නිරුවතින් ඇවිදින්නට උත්සාහ කළ බව කියූ තරුණයෙකු පොලීසියට කැඳවා තිබේ. දයාසිරි ජයසේකර මහතා එක්සත් ජාතික පක්ෂයෙන් ඉවත්වී සන්ධාන රජයට එක්වන ආරංචිය පැතිර යාමත් සමග දැරණියගල ප්‍රදේශයේ තරුණයින් පිරිසක් ඒ වෙනුවෙන් ඔට්ටු තබා තිබේ. ඒ අනුව මන්ත්‍රීවරයා පාර්ලිමේන්තුවෙන් ඉවත්වී ආණ්ඩුවට එක්වුවහොත් තමන් නගරයේ නිරුවතින් ඇවිදින බවට එක පුද්ගලයෙකු මිතුරන්ට පොරොන්දු වී තිබේ. ඊයේ දිනයේ දයාසිරි මහතා ආණ්ඩුවට එක්වීමෙන් පසු මෙම පුද්ගලයා අද (25) දැරණිගල නගරයේ ස්වකීය පොරොන්දුව ඉටුකිරීමට සූදානම් වන බව පොලීසියට වාර්තා වී ඇත. ඒ අනුව අදාළ ‍පුද්ගලයා පොලීසියට කැඳවා‍ ඒ පිළිබඳ ප්‍රශ්න කිරීමේදී තමන් එවැනි ඔට්ටුවක් ඇල්ලූ නමුත් එය ඉටු කිරීමට අපේක්ෂාවක් නොමැති බව පවසා ඇතැයි සඳහන්ය. ඒ අනුව මූලික ප්‍රශ්න කිරීමකින් අනතුරුව එවැන්නක් නොකරන ලෙස තරයේ අවවාද කිරීමෙන් පසු අදාළ පුද්ගලයා නිදහස් කිරීමට පොලීසිය විසින් කටයුතු කර තිබේ.", "URL": "https://sinhala.adaderana.lk/news.php?nid=36087", "Category": null, "Parent URL": null}