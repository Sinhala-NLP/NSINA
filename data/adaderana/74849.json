{"Source": "Adaderana", "Timestamp": "July 4, 2017 10:13 am", "Headline": "නව ජනාධිපති ලේකම් ලෙස ඔස්ටින් ප්‍රනාන්දු දිවුරුම් දෙයි", "News Content": "ජ්‍යෙෂ්ඨ පරිපාලන නිලධාරියෙකු වන ඔස්ටින් ප්‍රනාන්දු මහතා නව ජනාධිපති ලේකම්වරයා ලෙස අද (4) ජනාධිපති මෛත්‍රීපාල සිරිසේන මහතා ඉදිරියේ දිවුරුම් දී ඇති බව ජනාධිපති මාධ්‍ය අංශය සඳහන් කළේය.පී.බී අ‍බේකෝන් මහතාගේ ඉල්ලා අස්වීමෙන් පුරප්පාඩු වූ ජනාධිපති ලේකම් ධූරයට එම මහතා පත් කර තිබේ. මෙරට ජ්‍යෙෂ්ඨ සහ කීර්තිමත් පරිපාලන නිලධාරියෙකු වන ඔස්ටින් ප‍්‍රනාන්දු මහතා ශී‍්‍ර ජයවර්ධනපුර විශ්වවිද්‍යාලයේ රාජ්‍ය පරිපාලනය පිළිබඳ ශාස්ත‍්‍රපති උපාධිධාරියෙකි.පළමුව ගුරු වෘත්තියේ නියැලි ඒ මහතා පසුව රාජ්‍ය පරිපාලන සේවයට එක්වී පොළොන්නරුව සහ නුවරඑළිය දිස්ති‍්‍රක් ලේකම්වරයා ලෙස ද කටයුතු කළේය. අනතුරුව සමූපකාර සංවර්ධන කොමසාරිස් හා තැපැල්පති යන තනතුරු ද හෙබවූ ඔස්ටින් ප‍්‍රනාන්දු මහතා 1993 දී පුනරුත්ථාපන, රාජ්‍ය පරිපාලන, ස්වදේශ කටයුතු හා පළාත් සභා කටයුතු පිළිබඳ අමාත්‍යාංශයේ ලේකම්වරයා ලෙස කටයුතු කළ අතර, 2001- 2004 කාලයේදී ආරක්ෂක අමාත්‍යාංශයේ ලේකම්වරයා වශයෙන් ද කටයුතු කර ඇත. 2015 ජනවාරි 15 වැනිදා සිට ජනාධිපති ගරු මෛතී‍්‍රපාල සිරිසේන මැතිතුමාගේ උපදේශකවරයෙකු ලෙස කටයුතු කළ ඔස්ටින් ප‍්‍රනාන්දු මහතා මේ වන තෙක් නැගෙනහිර පළාත් ආණ්ඩුකාරවරයා වශයෙන් කටයුතු කරනු ලැබීය.", "URL": "https://sinhala.adaderana.lk/news.php?nid=74849", "Category": null, "Parent URL": null}