{"Source": "Adaderana", "Timestamp": "September 18, 2019 12:00 pm", "Headline": "කොළඹ දිස්ත්‍රික්කයේ ඩෙංගු රෝගීන් 10000කට ළං වෙයි", "News Content": "වැසි සහිත කාලගුණ තත්ත්වයත් සමග ඩෙංගු රෝගය උත්සන්න වීමේ අවදානමක් ඇති බව ජාතික ඩෙංගු මර්දන ඒකකය පවසයි. මේ වසරේ මුල සිට මේ දක්වා ඩෙංගු රෝගීන් 46,896 දෙනෙක් වාර්තා වී ඇති බව එම ඒකකය සඳහන් කරයි. පවතින වැසි සහිත කාලගුණ තත්ත්වය හේතුවෙන් ඩෙංගු මඳුරුවන්ගේ බෝවීම ශීඝ්‍රයෙන් වර්ධනය වන බව ජාතික ඩෙංගු මර්දන ඒකකය පෙන්වා දෙයි. ගම්පහ, කොළඹ, කළුතර, ගාල්ල, මාතර, රත්නපුර සහ කෑගල්ල යන දිස්ත්‍රික්කවල ඩෙංගු ව්‍යාප්ත වීමේ වැඩි අවදානමක් පවතින බව ද එම ඒකකය පවසයි. වසර ආරම්භයේ සිට මේ දක්වා කොළඹ දිස්ත්‍රික්කයෙන් පමණක් වාර්තා වු ඩෙංගු රෝගීන්ගේ සංඛ්‍යාව දස දහසකට ආසන්නයි. රෝග ව්‍යාප්තිය වැළැක්විම සඳහා ගෙවතු පිරිසිදු කිරීම් ඇතුළු අවශ්‍ය කඩිනම් ක්‍රියාමාර්ග ගන්නා ලෙසයි ජාතික ඩෙංගු මර්දන ඒකකය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=119386", "Category": null, "Parent URL": null}