{"Source": "Adaderana", "Timestamp": "December 23, 2017 04:42 pm", "Headline": "  ශ්‍රී ලංකන් - මිහින් ලංකා ගැන හොයන්න ජනපති කොමිසමක් ", "News Content": "ශ්‍රී ලංකා ගුවන් සේවය සහ මිහින් ලංකා ගුවන් සේවය පිළිබඳ සොයා බැලීම සඳහා නව කොමිසමක් පත් කරන බව ජනාධිපත මෛත්‍රීපාල සිරිසේන මහතා පවසයි. බැඳුම්කර කොමිසමේ වාර්තාව ලැබීමෙන් අනතුරුව අදාළ කොමිසම පත් කිරීමට කටයුතු කරන බව ජනාධිපතිවරයා සඳහන් කළේය. කුමන අභියෝගවලට මුහුණුදීමට සිදු වුවද පිරිසිදු දේශපාලන ව්‍යාපාරයක් වෙනුවෙන් වූ තම කැපවීම අත්නොහරින බව ද ජනාධිපතිවරයා සඳහන් කළේය. ශ්‍රී ලංකා නිදහස් පක්ෂ සංවිධායකවරුන් සමඟ ජනාධිපති මන්දීරයේ පැවැති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළ බව ජනාධිපති මාධ්‍ය අංශය සඳහන් කළේය. යහපත් දේශපාලන සංස්කෘතියක් මතු පරපුර වෙනුවෙන් උරුමකරදීමේ වගකීම කවුරුන් හෝ ඉටු කිරීම වර්තමානයේ ජාතියේ අවශ්‍යතාවක් බවට පත්ව ඇති බව ද ජනාධිපතිවරයා මෙහිදී සඳහන් කර තිබේ. තමා එම යුග මෙහෙවරට උරදී සිටින විට රටට ආදරය කරන ලක්ෂ සංඛ්‍යාත ජනතාව ඒ වටා ඒකරාශි වනු ඇති බව ද ජනාධිපතිවරයා සඳහන් කළේය. ශ්‍රී ලංකා නිදහස් පක්ෂය පිරිසිදු දේශපාලන ව්‍යාපාරයක් ලෙස ශක්තිමත් කිරීමේ අවශ්‍යතාවය මෙහිදී අවධාරණය කළ ජනාධිපතිවරයා ශ්‍රී ලංකා නිදහස් පක්ෂය ශක්තිමත් නොකර රටට ආදරය කරන දේශපාලන ව්‍යාපාරයනක් ගොඩනැගිය නොහැකි බව ද සඳහන් කර තිබේ.", "URL": "https://sinhala.adaderana.lk/news.php?nid=81983", "Category": null, "Parent URL": null}