{"Source": "Adaderana", "Timestamp": "February 20, 2013 08:02 am", "Headline": "බාලචන්ද්‍රන් ගැන මට වාර්තා වුණේ නෑ", "News Content": "එල්.ටී.ටී.ඊ නායකයාව සිටි වේලූපිල්ලේ ප‍්‍රභාකරන්ගේ බාල පුත් බාලචන්ද්‍රන් නැමැත්තාගේ ඝාතනය සම්බන්ධයෙන් තමා හමුදාපතිව සිටි කාලයේ දී වාර්තා නොවුණු බව සරත් ෆොන්සේකා මහතා පවසයි. බි‍්‍රතාන්‍යයේ චැනල් ෆෝ නාලිකාව නිකුත් කර ඇති ඡායාරූප කිහිපයක් සම්බන්ධයෙන් කළ විමසීමේ දී බී.බී.සී සංදේශයට අදහස් දක්වමින් සරත් ෆොන්සේකා මහතා මේ බව අනාවරණය කළේය. ප‍්‍රභාකරන්ගේ බාල පුත් ලෙස සැළකෙන ළමයෙකු හමුදා බංකරයක් යයි හැඟෙන ස්ථානයක රඳවා සිටින ආකාරයත් පසුව ඔහු වෙඩි වැදී සිටින ආකාරයත් දැක්වෙන ඡායාරූප කිහිපයක් චැනල් ෆෝ නාලිකාව මගින් නිකුත් කර ඇති බව සඳහන්ය. මෙම ඡායා රූප ඇතුළත් චැනල් ෆෝ නවතම වීඩියෝව ජිනීවා මානව හිමිකම් සැසිවාරයට පෙර නිකුත් කිරීමට නියමිත බව වාර්තා වේ. බී.බී.සී සංදේශය කළ විමසීමේ දී ෆොන්සේකා මහතා තවදුරටත් පැවසුවේ ප‍්‍රභාකරන්ගේ වැඩිමහල් පුතු යුද බිමේ දී මිය ගිය බවට වාර්තා වුවද බාල පුතු පිළිබඳ කිසිදු කරුණක් වාර්තා නොවූ බවය.", "URL": "https://sinhala.adaderana.lk/news.php?nid=31779", "Category": null, "Parent URL": null}