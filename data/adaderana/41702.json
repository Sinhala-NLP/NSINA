{"Source": "Adaderana", "Timestamp": "March 11, 2014 10:31 am", "Headline": "තරුණයින් 4ට පහරදුන් 5ක් අත්අඩංගුවේ", "News Content": "ඉස්සන් ගොවිපළක් තුළදී තරුණයින් සිව්දෙනෙකුට (04) පහරදී තුවාල සිදු කළ බව කියන සැකකරුවන් 05දෙනෙකු අත්අඩංගුවට ගෙන ඇති බව පුත්තලම පොලීසිය කියයි. ඉකුත් 10 වැනිදා සවස පුත්තලම - දළුව,සේතාපොළ ප්‍රදේශයේදී මෙම පහරදීම සිදු කර ඇත. පහර කෑමට ලක්වූ බව කියන පුත්තලම - දළුව ප්‍රදේශයේ පදිංචි තරුණයින් සිව්දෙනෙකු (04) පුත්තලම මූලික රෝහලට ඇතුළත් කර ඇත. තමන් ත්‍රී රෝද රථයකින් පැමිණ මාර්ගය අයිනේ සිටින විට එම ස්ථානයට පැමිණි පුද්ගලයින් තමන්ව ආසන්නයේ වූ ඉස්සන් ගොවිපළකට රැගෙන ගොස් ගස් බැද පහර දුන් බව රෝහල් ගත කර සිටින පිරිස පොලීසියට පවසා තිබේ. මෙම පිරිස තමන් සේවය කරන ඉස්සන් ගොවිපළට බලහත්කාරයෙන් ඇතුළු වී මත්පැන් පානය කිරීමට උත්සහ කළ බවත්, ඊට තමන් විරුද්ධ වීමෙන් පසුව ගැටුම හට ගත් බවත් අත්අඩංගුවට ගෙන සිටින පිරිස පොලීසිය හමුවේ පවසා ඇත. මෙම සිද්ධියේ සත්‍ය තත්ත්වය කුමක්ද යන්න මෙතෙක් අනාවරණය වී නැති බව පොලීසිය කියයි. පුත්තලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41702", "Category": null, "Parent URL": null}