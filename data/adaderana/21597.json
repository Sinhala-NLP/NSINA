{"Source": "Adaderana", "Timestamp": "January 24, 2012 09:18 am", "Headline": "ඉන්දීය ධීවරයින්ට පහරදුන්නේ නෑ -නාවික හමුදාව කියයි", "News Content": "ඉන්දීය ධීවරයින් පිරිසකට ශ්‍රී ලංකා නාවික හමුදාව විසින් පහරදී ඇති බව එරට මාධ්‍ය වාර්තා පවසයි. කච්චතිව් දූපත ආශ්‍රිත මුහුදේ මසුන් මරමින් සිටිය දී අදාළ ධීවර පිරිස පහරකෑමට ලක්ව ඇති බව ඔවුන් පෙන්වා දෙයි. රාමේශ්වරම් ප්‍රදේශයෙන් ධීවර කටයුතු සඳහා පිටත්ව ගිය ඉන්දීය ධීවරයින්ගේ දැල් ආම්පන්නවලට ද හානී සිදුකර ඇති බව ඔවුන් ප්‍රකාශ කර ඇත. කෙසේ වුව ද අදාළ ප්‍රකාශය දැඩි ලෙස හෙළා දකින බව නාවික හමුදාව පවසයි. අදාළ වාර්තා දැඩි ලෙස ‍ප්‍රතික්ෂේප කරන බව නාවික හමුදා මධ්‍ය ප්‍රකාශ කමාන්ඩර් කෝසල වර්ණකුලසූරිය මහතා සඳහන් කළේය. වගකිව යුතු සහ වෘත්තීය හමුදාවක් වන ශ්‍රී ලංකා නාවික හමුදාව කිසිවිටකත් එවැනි ක්‍රියාමාර්ග අනුගමනය නොකරන බව කෝසල වර්ණකුලසූරිය මහතා ප්‍රකාශ කළේය. කෙසේ වුව ද නාවික හමුදාව දිගින් දිගටම අනතුරට පත්වූ සහ කාර්මික දෝෂවලට ලක්වු ඉන්දීය ධීවර යාත්‍රා සහ ධීවරයින් මුදාගැනීමට කටයුතු කර තිබේ. පසුගිය 22වන දින ද ධීවරයින් නවදෙනෙකු සහ යාත්‍රා දෙකක් මන්නාරම් මුහුදේ අතුරුදන්ව සිටියදී මුදාගත් බව නාවික හමුදාව ප්‍රකාශ කරනු ලැබීය. මේ අතර මෙම පහරදීම සම්බන්ධ වාර්තා ප්‍රතික්ෂේප කරමින් ඉන්දියාවේ පිහිටි ශ්‍රී ලංකා මහ කොමසාරිස් කාර්යාලය ද නිවේදනයක් නිකුත් කර තිබේ.", "URL": "https://sinhala.adaderana.lk/news.php?nid=21597", "Category": null, "Parent URL": null}