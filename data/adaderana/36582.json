{"Source": "Adaderana", "Timestamp": "August 12, 2013 06:53 pm", "Headline": "රතුපස්වල පස් සාම්පල පරීක්ෂණ විනිවිදභාවයක් නෑ - පරිසර සංවිධාන කියයි", "News Content": "රතුපස්වල ප්‍රදේශයේ පවතින ජල ගැටලුව සම්බන්ධයෙන් රසායනාගාර පරීක්ෂණ ආරම්භ කර ඇති බව භූ විද්‍යා සමීක්ෂණ හා පතල් කැණීම් කාර්යංශය පවසයි. ඉදිරි දින කිහිපය තුළ ඒ පිළිබඳ වාර්තාව ඉදිරිපත් කරන බව එහි නියෝජ්‍ය අධ්‍යක්ෂ ඩබ්ලිව්.කේ.බී. එන් ප්‍රේම් මහතා සඳහන් කළේය. දැනට එකතු කර ඇති පස් සාම්පල 35ක්, කුඹුරු ආශ්‍රිත මඩ සාම්පල 106ක් හා කුඹුරු ආශ්‍රිත ජල සාම්පල 50ක් එකතු කර රසායනාගාර විශ්ලේෂණ ආරම්භ කිරීමට කටයුතු යොදා ඇතැයි ඔහු කීවේය. මේ අතර අදාළ ජල සාම්පල පරීක්ෂණයන් පිළිබඳ විශ්වාසයක් නොමැති බව පරිසර සංරක්ෂණ භාරයේ අධ්‍යක්ෂ සජීව චාමිකර මහතා අද පැවති මාධ්‍ය හමුවකදී ප්‍රකාශ කළේය. මීට අදාළ පරීක්ෂණ කිරීමේදී මධ්‍යම පරිසර අධිකාරිය, ශ්‍රී ලංකා ආයෝජන මණ්ඩලය, ජලසම්පාදන හා ජලාපවහන මණ්ඩලය, අදාළ ප්‍රාදේශීය සභාව හා ප්‍රාදේශීය ලේකම් කාර්යාලය යන ආයතනවල දායකත්වය ලබාදෙන ලෙස ඉල්ලීමක් කළ බව ඔහු පැවසීය. එහෙත් එම කිසිදු ආයතනයක් මේ දක්වා ඊට දායක වී නැති බවත් ඒ අනුව මෙම පරීක්ෂණ ක්‍රියාවලිය අක්‍රමවත් එසේම කිසිදු විනිවිද භාවයකින් තොර පරීක්ෂණ ක්‍රියාවලියක් ලෙස සැලකිය හැකි බව ඔහු කීවේය. එහිදී නිදහස් ජල අයිතිය සුරුකීම සඳහා වූ ජාතික ව්‍යාපාරයේ කැඳවුම්කරු රවීන්ද්‍ර කාරියවසම් මහතා සඳහන් කළේ ගාල්ල, හිනිදුම ප්‍රදේශයේ ද කර්මාන්ත ශාලාවක් හේතුවෙන් ජලය අපවිත්‍ර වී ඇති බවයි.", "URL": "https://sinhala.adaderana.lk/news.php?nid=36582", "Category": null, "Parent URL": null}