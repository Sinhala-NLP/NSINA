{"Source": "Adaderana", "Timestamp": "July 23, 2013 04:25 pm", "Headline": "කන්ගැට්ටා රිමාන්ඩ්", "News Content": "කොළඹ ජාතික කෞතුකාගාරයේ සොරකම සම්බන්ධයෙන් අත්අඩංගුවට ගත් ප්‍රධාන සැකකරු වන ලන්සගේ ප්‍රියන්ත මේදියස් හෙවත් කන්ගැට්ටා අගෝස්තු මස 06 වන දා දක්වා යළි රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත්වරයා නියෝග කර තිබේ. සෙසු සැකකරුවන් 07 දෙනා ඇප මත මුදාහැරීමට නියෝග කර ඇත. අද මෙම නඩුව කැඳවූ අවස්ථාවේ දී ප්‍රධාන මහේස්ත්‍රත්වරයා සඳහන් කළේ ප්‍රධාන සැකකරුට එරෙහිව පුරාවිද්‍යා ආඥාපනත යටතේ නඩු පැවරීමට ප්‍රමාණවත් සාක්ෂි පවතින බවයි. එහෙත් සෙසු සැකකරුවන් 07 දෙනාට නඩු පැවරීමට ප්‍රමාණවත් සාක්ෂි නොමැති බව ද මහේස්ත්‍රාත්වරයා පැවසුවේය. ඒ අනුව සැකකරුවන් ලක්ෂ 10 බැගින් වූ ශරීර ඇප මත මුදා හැරීමට මහේස්ත්‍රාත්වරයා නියෝග කළේය. කෙසේ වෙතත් නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් රොහාන්ත අබේසූරිය මහතා අධිකරණය හමුවේ සඳහන් කළේ සැකකරුවන් 07 දෙනාට වෙනත් නීතිමය ප්‍රතිපාදන යටතේ නඩු පැවරීමට හැකි ද යන්න පිළිබදව සොයාබලමින් සිටින බවයි. පසුගිය වසරේ මාර්තු මස 16 වන දින කෞතුකාගාරයේ සොරකම සිදුවුණි.", "URL": "https://sinhala.adaderana.lk/news.php?nid=36036", "Category": null, "Parent URL": null}