{"Source": "Adaderana", "Timestamp": "September 23, 2010 09:44 am", "Headline": "මිල ඉහළ දමන ප්‍රකාශ බේකරි හිමියන් හෙළා දකී", "News Content": "පාන් පිටි මිල ඉහළ දැමිය යුතු බවට ඇතැමුන් නගන ප්‍රකාශ හෙළා දකින බව සමස්ත ලංකා බේකරි හිමියන්ගේ සංගමය පවසයි. බත් හැරුණු විට පාන් මෙරට ඇති ප්‍රධාන ආහාර වලින් එකක් බව එම සංගමයේ සභාපති එන්.කේ.ජයවර්ධන මහතා සඳහන් කළේය. දේශීය ගොවියා ආරක්ෂා කරගැනීමට නම් පාන් මිල ඉහළ නැංවිය යුතු බව පසුගියදා පැවති මාධ්‍ය හමුවකදි ජාතික නිදහස් පෙරමුණේ ගම්පහ දිස්ත්‍රික් සංවිධායක පියසිරි විජේනායක මහතා ප්‍රකාශ කළේය. නමුත් සිය කර්මාන්තයෙන් යැපෙන පුද්ගලයින් සංඛ්‍යාව ගැන සිතා රජය තීන්දු තීරණ ගත යුතු බව එන්.කේ.ජයවර්ධන මහතා පවසයි. පසුගිය කාලය පුරා පාන් පිටි මිල ඉහළ යාම නිසා මෙරට බේකරි කර්මාන්තය දැඩි පසුබෑමකට ලක්වු බව ‍එන්.කේ.ජයවර්ධන මහතා පැවසීය.", "URL": "https://sinhala.adaderana.lk/news.php?nid=11036", "Category": null, "Parent URL": null}