{"Source": "Adaderana", "Timestamp": "March 2, 2019 01:14 pm", "Headline": "නාවලපිටියේදී දුම්රියක ගැටීමෙන් තරුණ ජීවිත දෙකක් අහිමි වෙයි", "News Content": "අද (02) උදෑසන 9.30ට පමණ නාවලපිටිය පොලිස් වසමේ දුම්රියක ගැටීමෙන් තරුණයෙකු හා තරුණියක මියගොස් ඇත. අද උදෑසන නාවලපිටිය පොලිස් වසමේ ජයසුන්දර නාවලපිටිය ප්‍රදේශයේ දී දුම්රිය මාර්ගයේ ගමන් කරමින් සිටි තරුණයෙකු හා තරුණියන් දෙදෙනෙකු අතරින් තරුණයෙකු හා තරුණියක් කොළඹ කොටුව සිට ඇල්ල බලා ධාවනය වූ සීඝ්‍රගාමී දුම්රියේ ගැටී මියගොස් ඇත. මෙසේ මියගොස් ඇත්තේ වයස අවුරුදු 16ක තරුණයෙකු හා වයස අවුරුදු 15 ක තරුණියෙකි. මියගිය තරුණයා හා එක් තරුණියක් එකට දුම්රිය මාර්ගයේ ගමන් කරමින් සිට ඇති අතර අනෙක් තරුණිය ජංගම දුරකථනයෙන් කතා කරමින් ඔවුන්ට ඉදිරියෙන් ගමන් කරමින් සිටියදී දුම්රිය දුටු තරුණයා ඔහු සමඟ ගමන් කළ තරුණිය දුම්රිය මාර්ගයෙන් ඉවතට තල්ලු කර ඉදිරියෙන් ගමන් කළ තරුණිය බේරා ගැනීමට උත්සාහ කිරීමේදී දෙදෙනා දුම්රියේ ගැටී ඇති බව අනාවරණය වී ඇත. මෘත ශරීර නාවලපිටිය රෝහලේ මෘත ශරීරාගාරයේ තැන්පත් කර ඇති අතර නාවලපිටිය පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=105345", "Category": null, "Parent URL": null}