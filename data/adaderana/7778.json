{"Source": "Adaderana", "Timestamp": "April 12, 2010 08:21 am", "Headline": "නිල ඡන්ද පත්‍රිකා අලුත් අවුරුද්දෙන් පසු", "News Content": "නාවලපිටිය සහ ත්‍රිකුණාමලය දිස්ත්‍රික්ක වල ඡන්ද මධ්‍යස්ථාන 35ක සිදුකරන නැවත ඡන්ද විමසීමට අදාළ නිල ඡන්ද දැන්වීම් පත්‍රිකා සිංහල සහ දෙමළ අලුත් අවුරුද්දෙන් පසු බෙදා හරින බව මැතිවරණ මහලේකම් කාර්යාලය පවසයි. මේ පිළිබඳ තැපැල් දෙපාර්තමේන්තුව සමග සාකච්ඡා කිරීමට නියමිත බව එම කාර්යාලයේ ප්‍රකාශකයෙකු සඳහන් කළේය. අක්‍රමිකතා සිදුවු බවට ලැබුණු පැමිණිලි හේතුවෙන් ඡන්ද මධ්‍යස්ථාන කිහිපයක ඡන්දය ශුන්‍ය කර නැවත මැතිවරණයක් පැවැත්වීමට මැතිවරණ කොමසාරිස් දයානන්ද දිශානායක මහතා තීරණය කළේය. එම ඡන්ද විමසීම පැවැත්වෙන තෙක් මහනුවර සහ ත්‍රිකුණාමලය දිස්ත්‍රික්කවල ඡන්ද ප්‍රතිඵලය මෙතෙක් ප්‍රකාශ කර නොමැති අතර ඒ හේතුන් අවසන් මැතිවරණ ප්‍රතිඵලය ද ප්‍රකාශ කිරීමට ද නොහැකි වී තිබේ. කෙසේ වුවද අදාළ ප්‍රදේශවල යලි ඡන්ද විමසීම මේ මස 20 වැනිදා සිදුකිරීමට නියමිතය. මේ අතර ශ්‍රි ලංකා ප්‍රජාතාන්ත්‍රික සාමජවාදී ජනරජයේ 7 වන පාර්ලිමේන්තුවේ මංගල සැසිය අප්‍රේල් 22 වැනිදා පැවැත්වීම ස්ථීර බව රජය පවසයි.", "URL": "https://sinhala.adaderana.lk/news.php?nid=7778", "Category": null, "Parent URL": null}