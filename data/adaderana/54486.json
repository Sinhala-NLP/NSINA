{"Source": "Adaderana", "Timestamp": "October 16, 2015 02:53 pm", "Headline": " රනිල්ට සිදුවුණේ හිඟන්නාට ලොතරැයියක් ඇදීමක් වගේ වැඩක්", "News Content": "අග්‍රාමාත්‍ය රනිල් වික්‍රමසිංහ මහතාට සිදුව ඇත්තේ හිඟන්නාට ලොතරැයියක් ඇදීමට සමාන ජයග්‍රහණයක් බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා පවසයි.හිඟන්නෙකුට ලොතරැයියක් ඇදුණු විට මුදල් ඇත්තේ තමාට යයි සිතමින් උද්ධච්ඡව කටයුතු කරන්නේ යම් සේක්ද ඒ ආකාරයෙන්ම අග්‍රාමාත්‍යවරයා දැන් බලය ඇත්තේ තමා ළඟ යයි අන් සියලුම දෙනාම අඟවමින් ක්‍රියාකරමින් සිටින බව හෙතෙම කියා සිටියේ අද (16) කොළඹ පැවති මාධ්‍ය හමුවකදීය.අග්‍රාමාත්‍යවරයා පාර්ලිමේන්තුවේදී ප්‍රකාශ කරන ඇතැම් වචන ශිෂ්ට සම්පන්න නැති බැවින් පාර්ලිමේන්තුව පෙන්වීම සඳහා මව්පියන් හෝ ගුරුවරුන් දරුවන් කැටුව එන්නේනම් රනිල් වික්‍රමසිංහ මහතා පාර්ලිමේන්තුවේ නොසිටින දින කල්තියා දැනගෙන පැමිණීම වඩා සුදුසු බව ඔහු සඳහන් කළේය.අග්‍රාමාත්‍යවරයා ජපානයේ සංචාරයක නිරතවූ කාලයේ දින 2ක් රැස්වුණු පාර්ලිමේන්තුව ඉතාමත් යහපත් අයුරින් ක‍ටයුතු කරගෙන ගිය බවද ඔහු සිහිපත් කළේය.පළාත් පාලන මැතිවරණය කල්දැමීම නීති විරෝධී වන්නේ මන්දැයි කරුණු දැක්වීම සඳහා අද මෙම මාධ්‍ය හමුව කැඳවා තිබුණු අතර පළාත් පාලන මැතිවරණය පවත්වන මෙන් මැතිවරණ කොමසාරිස්වරයාට නියෝග කරන ලෙස හා එතෙක් තම මහනගර සභාවන්හි නිල කාලය දිගුකරන මෙන් පළාත්පාලන ඇමතිවරයාට නියෝග කරන ලෙස ඉල්ලා ඉකුත් 13 වන දින ශ්‍රේෂ්ඨාධිකරණයට නඩුවක් ගොනු කර තිබේ.ශ්‍රේෂ්ඨාධිකරණ රීට් අංක 6/2015 දරණ මෙම නඩුවට නීතිඥ අනූෂා‍ පේරුසිංහ මෙනවියගේ උපදෙස් පිට තමන් හා නීතිඥ මනෝහර ද සිල්වා පෙනී සිටින බවත්, දෙහිවල-ගල්කිස්ස, මොරටුව, ගාල්ල සහ අනුරාධපුර යන මහ නගර සභාවන්හි නගරාධිපතිවරුන් වන ධනසිරි අමරතුංග, සමන්ලාල් ප්‍රනාන්දු, කැළුම් සෙනෙවිරත්න, සහ එච්.පී සෝමදාස යන අය විසින් මෙම නඩුව ගොනුකර ඇති බවත් ගම්මන්පිල මහතා මෙහිදී සඳහන් කළේය.කෙසේ වෙතත් මෙම අවස්ථාවේදී මාධ්‍යවේදීන් විසින් විමසන ලද ප්‍රශ්නයකට ප්‍රතිචාර දක්වමින් ගම්මන්පිල මහතා කියා සිටියේ රජයේ රූපවාහිනී ආයතනයක ක්‍රියාකාරිත්වයට අදාළව හිටපු ජනාධිපති මහින්ද රාජපක්ෂ මහතා බරපතළ වංචා දූෂණ සෙවීමේ ජනාධිපති කොමිසම ඉදිරියට ගෙන ඒමට නීතිමය පදනමක් නොමැති බවයි.ඒ සඳහා වගකිව යුත්තේ 'මීඩියා ෆැක්ටරි' නමැති ආයතනය මිස හිටපු ජනාධිපතිවරයා නොවන බව ගම්මන්පිල මහතා අවධාරණය කළේය.මහින්ද රාජපක්ෂ මහතා මෙලෙස ජනාධිපති කොමිසම ඉදිරියට ගෙන ඒමෙන් රට බේරාගත් නායකයාට හිරිහැර කිරීමෙන් ඇතැමුන් සතුටක් ලබන බවත්, එහෙත් චෝදනා විමර්ශනය කළ හැකි වුවත් හිටපු ජනාධිපතිවරයාට එරෙහිව නඩු පැවරීමට නීතිමය හැකියාවක් නොමැති බවද ඔහු සඳහන් කළේය.ගිනි අවියක් රැගෙන පාරට බැස ලංකාවටම වෙඩි තිබ්බත් හිටපු ජනාධිපතිවරයාට නඩු දැමිය නොහැකි බවත්, කළ හැක්කේ දෝෂාභියෝගයක් මගින් කටයුතු කිරීම පමණක් බවත් ගම්මන්පිල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54486", "Category": null, "Parent URL": null}