{"Source": "Adaderana", "Timestamp": "January 31, 2019 06:17 pm", "Headline": "වියළි කාලගුණයත් සමග වතු කම්කරුවන්ට තවත් ගැටළුවක්", "News Content": "මධ්‍යම කඳුකරයේ තේ වගාව පිහිටි ප්‍රදේශ වලට මාස කිපයක් තිස්සේ පවතින දැඩි වියළි කාලගුණයත් සමග තේ වගාව වියළී යාම හේතුවෙන් අමු තේ දළු ඵලදාව පහළ බැසීමෙන් වතු කම්කරු ප්‍රජාව දැඩි අපහසුතාවයකට පත්ව සිටියි. දෛනිකව තම සේවා මුරය සඳහා අමු තේ දළු කිලෝ 18 ක් නෙළිය යුතු වුවද, පවතින වියළි කාලගුණයත් සමඟ එම දළු කිලෝ ප්‍රමාණය නෙළිය නොහැකි බව වතු කම්කරුවෝ පවසයි. තම දෛනික මූලික වැටුප රුපියල් 1000/- දක්වා වැඩි කරන ලෙස ඉල්ලමින් මාසයකට වැඩි කාලයක් අසාර්ථක වැඩ වර්ජනයක නිරත වූ බව පවසන මෙම වතු කම්කරුවෝ එම වැඩ වර්ජනය හේතුවෙන් තමන්ට වැටුප් අහිමිවීම නිසා මේ වන විට තමන් ආර්ථික ප්‍රශ්න රැසකට මුහුණ දී සිටින බවත් පවසයි. ඇතැම් වැවිලි සමාගම් මගින් තේ වගාව නිසි ලෙස නඩත්තු නොකිරීම හේතුවෙන් මේ වන විට කැළෑවැදී ඇති බව පවසන මෙම කම්කරුවෝ තමන් ගැටළු රැසක් මැද රැකියාවේ නිරතව සිටින බවත් කියා සිටියි. කඳුකරයට පවතින දැඩි වියළි කාලගුණය හේතුවෙන් තේ ගස් වියලී ගොස් අමු තේ දළු ඵලදාව සිඝ්‍රයෙන් පහත බසිමින් පවතින බව වතු පාලනාධිකාරය පවසයි.", "URL": "https://sinhala.adaderana.lk/news.php?nid=103456", "Category": null, "Parent URL": null}