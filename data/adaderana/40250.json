{"Source": "Adaderana", "Timestamp": "January 10, 2014 06:11 pm", "Headline": "මේ හදන්නේ අපිව වරදකරුවන් බවට පත්කරන්නයි - විදේශ අමාත්‍යංශය නිදිබරව ඉඳලා හරියන්නේ නෑ", "News Content": "අමෙරිකාව ප්‍රමුඛ බටහිර ප්‍රජාව ශ්‍රී ලංකාවට එරෙහිව ස්වාධීන පරීක්ෂණයක් පැවැත්විය යුතු බවට වන යෝජනාවක් සම්මත කරගැනීමේ උත්සාහයක නිරත වෙමින් සිටින බව ආචාර්ය දයාන් ජයතිලක මහතා අනතුරු අඟවයි. ශ්‍රී ලංකාව නියෝජනය කළ හිටපු රාජතාන්ත්‍රික නිලධාරියෙකු වන ආචාර්ය දයාන් ජයතිලක මහතා අද දෙරණට පැවසුවේ ලබන මාර්තු මාසයේ දි පැවැත්වීමට නියමිත ජීනිවා මානව හිමිකම් කවුන්සිල සැසිවාරයේ දී මෙම යෝජනාව සම්මත කරගැනීමට ඔවුන් උත්සාහ කරන බවයි. මේ ඒ සම්බන්ධයෙන් ඔහු පළ කළ අදහස් හා යෝජනාය. “ඇති විය හැකි බලපෑම අපි ඊයේ දැක්කා ශ්‍රී ලංකාවේ අමෙරිකානු තානාපති කාර්යාලයේ නිල ට්වීට් එකේ‍. එකේ සඳහන් වෙලා තිබුණා. ස්ටීවන් ජේ. රැප් යුද අපරාධ පිළිබඳව අමෙරිකානු තානාපතිතුමා ලංකාවේ සංචාරය කරනකුට යම් කිසි ස්ථානයකට ගියා ශාන්ත අ‍න්තෝනි පිට්ටනිය කියලා. ඒ ට්වීට් එකේ කියනවා පවුල් සිය ගණනක් හමුදාවේ ෂෙල් වෙඩි ප්‍රහාරයෙන් ඝාතනය වු තැනක් කියලා. නිල ට්වීට් එකෙන් අමෙරිකානු තානාපති කාර්යාලය මුළු ලෝකයටම කිව්වා‍‍. ඉතින් මේකෙන් තේරෙනවා ඊනියා ස්වාධීන ජාත්‍යන්තර පරීක්ෂණයක් පැවැත්වීමෙන් කරන්න හදන දේ. එවැනි පරීක්ෂණයක් පවත්වලා ශ්‍රී ලංකා හමුදාවයි ලංකාව විසින් කරපු සාධාරණ යුද්ධයයි නොපිට පෙරළලා ඇත්ත වශයෙන් ම පාර ගහලා වරදකරුවන් බවට පත්කරන්න තමයි මේ උත්සාහයක් දරන්නේ. ඉතින් මේක ඉතාමත් භයානක දෙයක්. මීට මුහුණදීම සඳහා ශ්‍රී ලංකාව විසින් පියවර තුනක් අනුගමනය කළ යුතුව ඇති බවද ආචාර්ය දයාන් ජයතිලක මහතා මෙලෙස පෙන්වාදෙයි. “පළමු වැනි පියවර ලංකාව පෙන්වන්න ඕනී සිදුවුණා යැයි කියන අපරාධ සම්බන්ධයෙන් ජාත්‍යන්තරව පිළිගැනීමක් තියෙන නමුත් ස්වාධීන ලාංකික පරීක්ෂණයක් පවත්වනවායි කියලා. ඒ සඳහා මම යෝජනා කරනවා එක්කෝ විනිශ්චයකාර සි. ක්‍රිෂ්ටි වීරමන් මහත්මයා. එහෙමත් නැත්නම් ඩෙස්මන්ද සිල්වා රැජිණ නීතිඥ සාමිවරයා ඔය දෙදෙනාගෙන් එක්කෙනෙක් පත් කරලා ජාතික පරීක්ෂණයක් වහාම ආරම්භ කරන්න කියලා.” “දෙවැනි පියවර උතුරු පළාත් සභාව සමග දේශපාලන සංවාදයක් තියෙනවා කියලා සැබවින්ම ලෝකයට පෙන්වන්න පුළුවන් ආකාරයකට දේශපාලන සංවාදයක් ප්‍රසිද්ධව ආරම්භ කිරීම.” “තුන්වැනි සහ අවසන් හදිසි පියවර ආණ්ඩුවේ ශ්‍රේණින් තුළම විදේශ ප්‍රතිපත්ති පිළිබඳව මනා දැනුමක් සහ නිපුණත්වයක් සහිත පුද්ගලයින් කිහිපදෙනෙකුගෙන් සමන්විතව කුඩා කැබිනට්ටුවක් ජනාධිපතිතුමාගේ ප්‍රධානත්වයෙන් ආරම්භ කිරීම.” “ඇත්ත වශයෙන්ම ඒකට සරත් අමුණුගම ආචාර්ය තුමා, ඩිව් ගුණසේකර ඇමතිතුමා, රජිව් විජේසිංහ මන්ත්‍රී තුමා, වසන්ත සේනානායක තරුණ මන්ත්‍රීවරයා සහ මිලින්ද මොරගොඩ මහත්මා. මේ සීතල යුද්ධය අඩුම තරමින් ජය පරාජයෙන් තොරව නතර කිරීම සඳහා උප කමිටුව වහාම ජනාධිපතිතුමා පත් කළ යුතුයි.” එසේම ශ්‍රී ලංකාවේ මිත්‍ර රටවල් වන රුසියාව සහ චීනය සමඟ රාජතාන්ත්‍රික මට්ටමේ සබඳතා තවදුරටත් වර්ධනය කරගැනීමේ අවශ්‍යතාව ද දයාන් ජයතිලක මහතා පෙන්වාදෙයි. “රුසියාවයි චීනයයි ලංකාවේ කිට්ටුම මිත්‍රයෝ. නමුත් රුසියාවෙනුයි චිනයෙනුයි අපි අවවාද අනුශාසනා තාම ඉල්ලලා නෑ මම දන්න විදියට. අපි කරන්නේ ආ ඔයගොල්ලෝ අපිට ඡන්දේ දෙනවා නේද. ඡන්ද ටිකක් අපිට හොයලා දෙන්න කියලා ඔය වගේ ටිකක් කියන එක. නමුත් ඇත්ත වශයෙන්ම මේ තීරණාත්මක සන්ධානය රුසියාවේ හා චීනයේ විදේශ ඇමතිවරුන් සමග සාකච්ඡාවක් කර ඒකාබද්ධ රාජ්‍ය තාන්ත්‍රික සැලැස්මකට එළඹෙන්න. අපේ බෙල්ල ගහලා යනවාට වඩා අපේ මිත්‍රයෝ රාජ්‍ය තාන්ත්‍රිකව මැදිහත් වෙලා යම් කිසි සම්මුතිවාදී විසඳුමක් මේ මොහොත් හරි ඉදිරිපත් කරන එක අපිට වාසි. විදේශ කටයුතු අමාත්‍යංශය නොකළ යුතු දේවල් තියෙනවා.” “පළමුවැනි එක නිදිබරව නොසිටීම. දෙවැනි එක ජනාධිපතිතුමාට අසත්‍යය හෝ අර්ධ සත්‍යය නොපැවසීම. විදේශ කටයුතු අමාත්‍යංශය විසින් කළ යුත්තේ සත්‍යය ග්‍රහණය කර ඒ සත්‍යය රාජ්‍ය නායකයාට වාර්තා කර ඊට අනුකූලව මුලෝපායික සැලැස්මක් සුදානම් කිරීම. නමුත් ඇත්ත වශයෙන්ම මේ විදේශ කටයුතු අමාත්‍යංශය 2009 අපි ජයග්‍රහණය කළේ කොහොමද කියන එකවත් අධ්‍යයන කරලා නෑ. 2012 හා 2013 පැරදුණේ කොහොමද කියන එකවත් අධ්‍යයනය කර නෑ”", "URL": "https://sinhala.adaderana.lk/news.php?nid=40250", "Category": null, "Parent URL": null}