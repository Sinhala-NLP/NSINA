{"Source": "Adaderana", "Timestamp": "June 4, 2011 10:13 am", "Headline": "විශ්‍රාම ගිය මහජන සෞඛ්‍ය පරීක්ෂකවරුන්ටත් මදුරු මර්දනයට ඉඩක්", "News Content": "මදුරු මර්දන කටයුතු සඳහා කොන්ත්‍රාත් පදනම මත විශ්‍රාම ගිය මහජන සෞඛ්‍ය පරීක්ෂකවරුන් බඳවා ගැනීමට සෞඛ්‍ය අමාත්‍යාංශය තීරණය කර තිබේ. දැනට සිටින මහජන සෞඛ්‍ය පරීක්ෂකවරුන් සංඛ්‍යාව ප්‍රමාණවත් නොවන බැවින් මෙම තීරණය ගෙන ඇති බව සෞඛ්‍ය අමාත්‍යාංශය ප්‍රකාශ කරනු ලැබීය. ඒ අනුව දෙහිවල - ගල්කිස්ස නගර සභා බලප්‍රදේශයේ මෑතකදී විශ්‍රාම ගිය සියලුම මහජන සෞඛ්‍ය පරීක්ෂකවරුන් කොන්ත්‍රාත් පදනම මත බඳවා ගැනීමට තීරණය කර ඇත. මීට අමතරව පළාත් අමාත්‍යාංශ මාර්ගයෙන් අදාළ පළාත් පාලන ආයතනවලට ද මහජන සෞඛ්‍ය පරීක්ෂකවරුන් කොන්ත්‍රාත් පදනම මත බඳවා ගැනීමට අවශ්‍ය කැබිනට් පත්‍රිකාවක් නිකුත් කිරීමට කටයුතු කරන බව සෞඛ්‍ය අමාත්‍ය මෛත්‍රීපාල සිරිසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=16540", "Category": null, "Parent URL": null}