{"Source": "Adaderana", "Timestamp": "August 16, 2019 10:06 am", "Headline": "කොල්කටා නයිට් රයිඩස් ප්‍රධාන පුහුණුකාරධූරය බ්‍රෙන්ඩන් මැකලම්ට", "News Content": "ඉන්දියන් ප්‍රිමියර් ලීග් තරගාවලියට සහභාගි වන කොල්කටා නයිට් රයිඩස් කණ්ඩායමේ ප්‍රධාන පුහුණුකරු ලෙස හිටපු නවසීලන්ත නායක බ්‍රෙන්ඩන් මැකලම්ව පත් කර තිබේ. ඒ කොල්කටා කණ්ඩායමේ හිටපු පුහුණුකරු ජැක් කලිස් වෙනුවටයි. 2008 වසරේ කොල්කටා පිලට එක්වන බ්‍රෙන්ඩන් මැකලම් ඉන්දියන් ප්‍රිමියර් ලීග් තරගාවලියේ පළමු තරගයේදීම රෝයල් චැලනේජස් පිලට එරෙහිව ලකුණු 158ක් රැස් කරමින් විශිෂ්ට දක්ෂතා දැක්වීමට සමත් විය. අනතුරුව නැවතත් 2012 වසරේදි කොල්කටා පිලට එක්වන මැකලම් 2013 වසරේදී කොල්කටා පිලෙන් ඉවත් වෙයි. එතැන් සිටමේ වසර දක්වාම විවිධ කණ්ඩායම් නියෝජනය කරමින් 20යි 20 තරගාවලි නියෝජනය කළ මැකලම් ජාත්‍යන්තර ක්‍රිකට් පිටියෙන් සමුගැනීම නිවේදනය කළේ අගෝස්තු මස පළමු සතියේදීයි. ඒ අනුව ලබන වසරේ පැවැත්වෙන ඉන්දියන් ප්‍රිමියර් ලීග් තරගාවලියට මැකලම් ක්‍රීඩකයෙක් ලෙස එක්වන්නේ නැහැ. ඒ හේතුවෙන් මැකලම්ව කොල්කටා කණ්ඩායමේ පුහුණුකරු ලෙස පත්කිරීමට එම කණ්ඩායමේ කළමණාකාරිත්වය තීරණය කර තිබේ.", "URL": "https://sinhala.adaderana.lk/news.php?nid=116676", "Category": null, "Parent URL": null}