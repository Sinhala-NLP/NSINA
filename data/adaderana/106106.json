{"Source": "Adaderana", "Timestamp": "March 15, 2019 12:35 pm", "Headline": "අජටාකාශගාමීන් රැගත් රුසියානු රොකට් යානයක් අභ්‍යවකාශ මධ්‍යස්ථානය බලා", "News Content": "අජටාකාශගාමීන් කණ්ඩායමක් රැගත් රුසියානු රොකට් යානයක් ජාත්‍යන්තර අභ්‍යවකාශ මධ්‍යස්ථානය බලා ගමන් කර ඇත. සොයුස් රොකට් යානය අභ්‍යවකාශ ගත වූයේ කසකස්ථානයේ පිහිටි අභ්‍යවකාශ මෙහෙයුම් මධ්‍යස්ථානයේ සිටය. මෙම චාරිකාවට ගගනගාමීන් තිදෙනෙක් සම්බන්ධ වී ඇත. ඒ අතුරින් දෙදෙනෙක් පසුගිය ඔක්තෝමබර් මාසයේ සොයුස් රොකට් යානය අනතුරට ලක් වූ අවස්ථාවේ දිවි ගලවා ගත් අයය. පසුගිය ඔක්තෝබර් 11වැනිදා සිදුවුණු අනතුර නිසා සොයුස් රොකට්ටුව විනාශ වුණි. එය දියත් වී මිනිත්තු ගණනකට පසුව එහි දෝෂයක් පවතින බවට රුසියානු සහ එක්සත් ජනපද ගගනගාමීන් දෙදෙනා හඳුනාගැනීම හේතුවෙන් ක්ෂණිකව ඉන් පිටතට ඒමට ගත් තීන්දුවත් සමඟ ඔවුන්ගේ ජීවිත ආරක්ෂා වූ අතර ඉන් පසුව එම ගගනගාමීන් සම්බන්ධ වන පළමු අභ්‍යවකාශ චාරිකාව මෙය වෙයි. එය රුසියාවේ සොයුස් රොකට්ටු සම්බන්ධයෙන් හටගත් පළමු වැනි අනතුරය. අද වනවිට ජාත්‍යන්තර අභ්‍යවකාශ මධ්‍යස්ථානය වෙත භාණ්ඩ ප්‍රවාහනය සහ ගගනගාමීන් ප්‍රවාහනය සඳහා ඇති එකම ක්‍රමය ලෙස රුසියාවේ මෙම සොයුස් රොකට්ටුව සැළකෙයි. කෙසේ වෙතත් සිදුවුණු අනතුරින් පසුව එම මෙහෙයුම් තාවකාලිකව අත්හිටවනු ලැබීය.", "URL": "https://sinhala.adaderana.lk/news.php?nid=106106", "Category": null, "Parent URL": null}