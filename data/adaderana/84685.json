{"Source": "Adaderana", "Timestamp": "February 22, 2018 03:19 pm", "Headline": "අපි තරහයි නාට්‍ය අවසන්-අඹ යාළුවෝ දැන් පෙන්වනවා", "News Content": "එක්සත් ජාතික පක්ෂය හා ශ්‍රී ලංකා නිදහස් පක්ෂය අතර ගෙනියන හවුල් ආණ්ඩුව ඉදිරියටම ගෙන යන බවට අමාත්‍ය මහින්ද අමරවීර මහතා ප්‍රකාශ කිරීම තුළින් ඡන්දය ලබා ගැනීමට මෙම දෙපිරිස කළ රඟපෑමක් බව පැහැදිලිව අනාවරණය වන බව ජාතික නිදහස් පෙරමුණ පවසයි. එනිසා මේ වන විට අපි තරහයි නාට්‍ය අවසන් වී අඹ යාළුවෝ චිත්‍රපටය තිරගත වන බව ද පැවසු එම පෙරමුණේ ප්‍රචාරක ලේකම් හිටපු පාර්ලිමේන්තු මන්ත්‍රී මොහොමඩ් මහතා සඳහන් කරයි. අද(22) කොළඹ පැවති මාධ්‍ය හමුවට එක්වෙමින් ඒ මහතා මෙම අදහස් පළ කළේය. මෙවර පළාත් පාලන මැතිවරණයේ දී එක්සත් ජාතික පක්ෂයට අකමැති ජනතාව එක්සත් ජනතා නිදහස් සන්ධානයට හා ශ්‍රී ලංකා නිදහස් පක්ෂයට ඡන්දය ලබා දුන් බවත් සියයට 13 ක් වු එම ජනතාවට පිටු පා අද වන විට නැවතත් හවුල් ආණ්ඩුවක් පිහිටු වීමට උත්සහ කරන බව ද මුසම්මිල් මහතා කියා සිටියේය. මැතිවරණය පැවැත්වීමට පෙර ශ්‍රී ලංකා නිදහස් පක්ෂය විසින් තනි ආණ්ඩුවක් පිහිටුවන බවට ජනතාවට බොරු පොරොන්දු ලබා දුන් අතර අද වන විට එම නාටකයේ අවසන් අංගය වශයෙන් කැබිනට් මණ්ඩලය පමණක් සංශෝධනය කිරීමට සැරසෙන බව ද මුසම්මිල් මහතා සඳහන් කළේය. මේ වන විට රට තුළ දැවැන්ත අස්ථාවරභාවයක් ඇති ව තිබෙන බවත් නැවතත් හවුල් ආණ්ඩුවක් ඇති කිරීමට යෑමෙන් රට තවත් විනාශ වන බව ද ඔහු සඳහන් කළේය.", "URL": "https://sinhala.adaderana.lk/news.php?nid=84685", "Category": null, "Parent URL": null}