{"Source": "Adaderana", "Timestamp": "December 3, 2015 08:42 pm", "Headline": " කරුගේ නියෝජ්‍ය ඇමති ධූරයේ හෙට වෙනසක්", "News Content": "පළාත් සභා හා පළාත් පාලන නියෝජ්‍ය අමාත්‍ය කරුණාරත්න පරණවිතාන මහතා පාර්ලිමේන්තු ප්‍රතිසංස්කරණ හා ජනමාධ්‍ය නියෝජ්‍ය අමාත්‍යධූරයට හෙට පත්කිරීමට නියමිත බව දේශපාලන ආරංචි මාර්ග පවසයි.ප්‍රවීණ ජනමාධ්‍යවේදියෙකු වන ඒ මහතා, පසුගිය දින 100 ආණ්ඩුව යටතේ ජනමාධ්‍ය අමාත්‍යාංශයේ ලේකම් ධූරය ද දැරීය.අනතුරුව මහමැතිවරණයට එජාපයෙන් තරඟ කර රත්නපුරින් පාර්ලිමේන්තුවට තේරීපත්ව පළාත් සභා හා පළාත් පාලන නියෝජ්‍ය ඇමතිධූරයට පත්විණ.පරණවිතාන මහතා කොළඹ විශ්වවිද්‍යාලයේ උපාධිධාරියෙක් වන අතර ඔහු 2007 වසරේදී උතුරු එංගලන්තයේ, බ්‍රැඩ්ෆර්ඩ් සරසවියේ, ලොව සුපතල සාම අධ්‍යයන අංශයේ (Peace Studies)ශාස්ත්‍රපති උපාධිය සම්පූර්ණ කර තිබේ. තවද ඒ මහතා කැනඩාවේ, ටොරොන්ටෝ නුවර කොන්සල් ජනරාල්වරයා ලෙස ද කලක් කටයුතු කරන ලදී.එසේම ශ්‍රී ලංකා ගුවන් විදුලි සංස්ථාවේ අධ්‍යක්‍ෂ ජනරාල්වරයා ලෙසත්, ලේක්හවුස් ආයතනයේ කර්තෘ මණ්ඩල අධ්‍යක්ෂකවරයා ලෙසත් ශ්‍රී ලංකා රූපවාහිනී සංස්ථාවේ ප්‍රධාන විධායක නිලධාරියා ලෙසත් කරුණාරත්න පරණවිතාන මහතා සේවය කර ඇත. 2008 වසරේදී ඒ මහතා විසින් එළිදක්වන ලද 'සිව්වෙනි ආණ්ඩුවේ දේශපාලනය' නැමැති ජනමාධ්‍යයේ දුෂ්කර දේශපාලන ගැටලු පිළිබඳව න්‍යායික විමසුමක් නැමැති කෘතිය ශ්‍රී ලංකාවේ ජනමාධ්‍ය සඳහා කරුණාරත්න පරණවිතාන මහතා කරන ලද විශිෂ්ඨතම දායකත්වය ලෙස සැලකෙයි.එය මේ වනවිට ශ්‍රී ලංකාවේ සරසවි තුළ ජනමාධ්‍යවේදය පිළිබඳව අත්පොතක් ලෙසද භාවිතා වේ. කෙසේ හෝ දැනට හිස්ව පවතින ජනමාධ්‍ය නියෝජ්‍ය අමාත්‍ය ධූරයට ඔහු පත් කිරීමෙන් පසු ඔහු මෙතෙක් දැරූ ධූරයට ඉදිරියේදී ආණ්ඩුවට එක්වීමට නියමිත මන්ත්‍රීවරයෙකු පත්කිරීමට නියමිත බවට ද රාවයක් පවතී.මනූෂ නානායක්කාර මන්ත්‍රීවරයා එලෙස පත් කිරීමට නියමිත බවට ද රාවයක් දේශපාලන ක්ෂේත්‍රයේ පැතිර යයි.ඊට හේතුව ඒ මහතා ඊයේ පැවැති අය වැය දෙවන වර කියවීමේ ඡන්ද විමසීමට සහභාගි නොවී සිටීමය.කෙසේ වුවද ඔහු පමණක් නොව තවත් මන්ත්‍රීවරුන් 12 දෙනෙකුම ඡන්ද විමසන අවස්ථාවේ සභාවේ නොසිටියහ.", "URL": "https://sinhala.adaderana.lk/news.php?nid=55499", "Category": null, "Parent URL": null}