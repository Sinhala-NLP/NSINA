{"Source": "Adaderana", "Timestamp": "February 17, 2015 09:54 am", "Headline": "මානව හිමිකම් වාර්තාව ප්‍රමාද කිරීම ගැන උදම් අනන්න එපා - බ්‍රිතාන්‍යයත් කතා කරයි", "News Content": "ශ්‍රී ලංකාව සම්බන්ධයෙන් ජීනිවා මානව හිමිකම් කවුන්සිලයට ලබන මාර්තු මාසයේදී ඉදිරිපත් කිරීමට නියමිතව තිබූ යුද අපරාධ චෝදනාවලට අදාළ වාර්තාව 2015 සැප්තැම්බර් මාසය තෙක් ප්‍රමාද කිරීම චෝදනාලත් පාර්ශවයන්ට ඉන් පළායෑමට ඉඩ සැලැස්වීමක් නොවන බව ජාත්‍යන්තර ක්ෂමා සංවිධාන පවසයි. මානව හිමිකම් උල්ලංඝණය කිරීම් පිළිබඳව ශ්‍රී ලංකාව යුත්තිය අපේක්ෂා කරන බවත්, ලිංගික අපචාර ඇතුළු වධ හිංසා මගින් දිවි ගලවාගත් අය මෙන්ම අතුරුදහන් කරන ලද පුද්ගලයින්ගේ පවුලේ උදවිය ඉතා දීර්ඝ කාලයක් තිස්සේ මෙම වාර්තාව එනතුරු බලා සිටි බවත්, ජාත්‍යන්තර ක්ෂමා සංවිධානයේ ආසියා- පැසිෆික් අධ්‍යක්ෂ රිචඩ් බෙනඩ් මහතා කියයි.ප්‍රමාදය සාධාරණීකරණය කළ හැකි නමුත් එම ප්‍රමාදය පවා‍ ශක්තිමත් වාර්තාවක් සකස් කිරීමට ඉඩ ප්‍රස්ථාව සලසා ඇතැයි ඔහු පෙන්වා දෙයි.ඒ අනුව ගැටුම් පැවති කාලයේදී සිදුවු අපරාධ වලට සම්බන්ධ පුද්ගලයින් නීතිය ඉදිරියට ගෙන ඒමට ශ්‍රී ලංකා රජය එක්සත් ජාතීන්ගේ සංවිධානය සමඟ සහයෝගයෙන් ක්‍රියා කළ යුතු බව ඔහු සඳහන් කරයි.එසේම මීට අදාළව සාක්ෂි ලබා දෙන පුද්ගලයින්ගේ ආරක්ෂාව තහවුරු කිරීමට එක්සත් ජාතීන්ගේ මානව හිමිකම් කවුන්සිලය දැඩි අධිෂ්ඨානයෙන් ක්‍රියා කළ යුතු බවද හෙතෙම වැඩිදුරටත් පෙන්වා දෙයි. ශ්‍රී ලංකාව සම්බන්ධයෙන් ජීනිවා මානව හිමිකම් කවුන්සිලයට ලබන මාර්තු මාසයේදී ඉදිරිපත් කිරීමට නියමිතව තිබූ යුද අපරාධ චෝදනාවලට අදාළ වාර්තාව 2015 සැප්තැම්බර් මාසය තෙක් කල් තැබීමට ජගත් මානව හිමිකම් කොමසාරිස්වරයා තීරණය කළ බව ඊයේ වාර්තා විය. මේ අතර ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් එක්සත් ජාතීන් විසින් ඉදිරිපත් කිරීමට නියමිත වාර්තාව පිළිබඳ දැඩි අවධානයකින් පසු වන බව බ්‍රිතාන්‍යය පවසයි.එක්සත් ජාතීන්ගේ මානව හිමිකම් කවුන්සිලය විසින් අදාළ වාර්තාව ඉදිරිපත් කිරීම ලබන සැප්තැම්බර් මාසය දක්වා කල්දැමීමට තීරණය කළේය.අදාළ තීරණය පිළිබඳ අවධානය යොමුකරමින් බ්‍රිතාන්‍යයේ විදේශ හා පොදුරාජ්‍ය මණ්ඩලයීය කටයුතු පිළිබඳ රාජ්‍ය අමාත්‍ය හියුගෝ ස්වයර් සිය ට්විටර් ගිණුමේ මේ පිළිබඳ අදහස් පළ කර තිබේ.අදාළ වාර්තාව ඉදිරිපත් කිරීම කල් දැමුණ ද එම වාර්තාව ඉදිරිපත් කරන තුරු තම රජය ඊට සහය දක්වමින් ඒ පිළිබඳ අවධානයෙන් පසුවන බව හියුගෝ ස්වයර් ප්‍රකාශ කර ඇත.", "URL": "https://sinhala.adaderana.lk/news.php?nid=49400", "Category": null, "Parent URL": null}