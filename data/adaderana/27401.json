{"Source": "Adaderana", "Timestamp": "September 14, 2012 11:19 am", "Headline": "වාහන 52 ක් පරීක්ෂා කර 25 කට තහනම් නියෝග", "News Content": "බදුල්ල, හාලිඇල නගරයේ සිදුකරන ලද රථවාහනවල තත්ත්වය පරික්ෂා කිරීමේ සෝදියක දී වාහන 25 කට තහනම් නියෝග නිකුත් කිරීමට බදුල්ල මෝටර් රථ පරීක්ෂකවරයා පියවර ගෙන තිබේ. බදුල්ල පොලීසියේ සහය ඇතිව මෝටර් රථ පරික්ෂක ඒ.එම්.දයාරත්න මහතා විසින් පැය තුනක පමණ කාලයක් සිදුකළ මෙම සෝදිසියේ දී වාහන 52 ක් පරික්ෂාවට ලක්කර ඇති බව සඳහන්ය. බස් රථ, වෑන් රථ, ත්‍රිරෝද රථ සහ ලොරි රථ මෙහිදී පරික්ෂාවට ලක්කර තිබේ. ධාවනයට නුසුදුසු තත්ත්වයේ තිබු වාහන අතර පාසල් සිසුන් ප්‍රවාහනය සඳහා යොදාගත් වාහන පහක් ද වු බව ඒ.එම්.දයාරත්න මහතා සඳහන් කළේය. ටයර් ගෙවී තිබීම, ප්‍රධාන ලාම්පු හා සංඥා ලාම්පුවල දෝෂ, පැති කණ්නාඩි නොතිබීම, වාහන බඳ දිරා තිබීම, අදාළ නීතිමය ලිපිලේඛන නොතිබීම යන කරුණු හේතුවෙන් මෙම වාහන සඳහා තහනම් නියෝග නිකුත් කිරීමට පියවර ගෙන ඇත.", "URL": "https://sinhala.adaderana.lk/news.php?nid=27401", "Category": null, "Parent URL": null}