{"Source": "Adaderana", "Timestamp": "May 2, 2017 11:35 am", "Headline": "මඩකලපුවේ රැකියා විරහිත උපාධිධාරීන්ට සති 2ක් තුළ විසඳුම් ලබා දෙනවා", "News Content": "මඩකලපුවේ විරෝධතාවයේ නිරත රැකියා විරහිත උපාධිධාරීන් සහ විපක්ෂ නායක හා දෙමළ ජාතික සන්ධාන නායක ආර්.සම්බන්ධන් මහතා අතර සාකච්ඡාවක් පවත්වා තිබේ. අද(2) උදෑසන විපක්ෂ නායකවරයා විරෝධතාකරුවන් මුණගැසුණු බව වාර්තා වේ. මෙහිදී විරෝධතාකරුවන් තම ගැටළුවට විපක්ෂ නායකවරයා වෙත ඉදිරිපත් කර තිබේ. විරෝධතාකරුවන් පවසා ඇත්තේ 2012 වර්ෂයේ තමන් විශ්ව විද්‍යාල අධ්‍යාපනය අවසන් කළ තමන්ට මේ වන තෙක් කිසිඳු රැකියාවක් ලැබී නොමැති බවය. ඒ අනුව මෙම ගැටළුව සඳහා සති දෙකක් තුළ විසඳුම් ලබා දීමට කටයුතු කරන බව එහිදී විපක්ෂ නායකවරයා ප්‍රකාශ කර තිබේ. මෙම සාකච්ඡාව සඳහා තමිල් අරසුකච්චි පක්ෂයේ නායක මාවෙයි සේනාධිරාජා මහතා ඇතුළු පාර්ලිමේන්තු මන්ත්‍රීවරුන් පිරිසක් ද එක්ව සිටි බව සඳහන්වේ. දැනට මාස 2 හමාරක පමණ කාලයක සිට රැකියා විරහිත උපාධිධාරීන් 1600ක් පමණ පිරිසක් මෙම විරෝධතාවයේ නිරතව සිටියි.", "URL": "https://sinhala.adaderana.lk/news.php?nid=72723", "Category": null, "Parent URL": null}