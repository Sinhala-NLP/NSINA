{"Source": "Adaderana", "Timestamp": "May 17, 2011 04:49 pm", "Headline": "නව අගවිනිසුරුවරිය හෙට දිවුරුම් දෙයි", "News Content": "ශ්‍රේෂ්ඨාධිකරණයේ ජ්‍යෙෂ්ඨතම විනිසුරුවරියක් වන ආචාර්ය ශිරාණි බණ්ඩාරනායක මැතිණිය මෙරට 43 වන අගවිනිසුරු ලෙස හෙට(18) දිවුරුම් දීමට නියමිතව තිබේ. ඒ ජනාධිපති මහින්ද රාජපක්ෂ මහතා ඉදිරියේය. 1958 වසරේ අප්‍රේල් මස කුරුණෑගල දී උපත ලැබු එතුමිය පාසල් කිහිපයකින් ප්‍රාථමික හා ද්විතීක අධ්‍යාපනය ලබා ඇති අතර 1980 වසරේ දී කොළඹ විශ්ව විද්‍යාලයෙන් නීතිවේදී උපාධිය ලබාගෙන ඇත. අනතුරුව 1983 දී නීතිය පිළිබඳ දර්ශනපති උපාධියත්, 1986 වසරේ දී ලන්ඩන් විශ්ව විද්‍යාලයෙන් නීතිය පිළිබඳ ආචාර්ය උපාධියත් හිමිකර ගත්තාය. 1996 වසරේ දී ශ්‍රේෂ්ඨාධිකරණ විනිසුරුවරියක් ලෙස පත්වූ එතුමිය ඒ වන විට කොළඹ විශ්ව විද්‍යාලයේ නීති පීඨයේ පිඨාධිපති හා නීතිය පිළිබඳ සහය මහාචාර්යවරියක් ලෙස ක්‍රියා කරමින් සිටියාය. අධිකරණ සේවා කොමිසන් සභාවේ සාමාජිකාවක් වන එතුමිය එකොළොස් වතාවක් මෙරට වැඩබලන අගවිනිසුරු ලෙස කටයුතු කර තිබීම විශේෂත්වයකි.", "URL": "https://sinhala.adaderana.lk/news.php?nid=16160", "Category": null, "Parent URL": null}