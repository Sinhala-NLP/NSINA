{"Source": "Adaderana", "Timestamp": "September 8, 2013 08:58 am", "Headline": " මාලදිවයිනේ ජනපතිවරණය - දෙවන වටයේ ඡන්ද විමසීමක්", "News Content": "මාලදිවයිනේ ජනාධිපතිවරණයේදී හිටපු ජනාධිපති මොහොමඩ් නෂීඩ්ට සියයට 45ක ඡන්ද ප්‍රතිශතයක් හිමිව ඇති අතර ජයග්‍රහණයට සියයට 50 ඉක්මවූ ඡන්ද ප්‍රතිශතයක් ලබා ගැනීමට නොහැකි වීම නිසා ලබන 28 වැනිදා පැවැත්වෙන දෙවන වට‍යේ ඡන්ද විමසීමට ද ඉදිරිපත් වීමට සිදුව තිබේ. ජනාධිපති මැතිවරණයේදී හිටපු ජනපති මොහොමඩ් නෂීඩ්ට අභියෝගයක් වූ අබ්දුල්ලා යමීන් සියයට 25ක ඡන්ද ප්‍රතිශතයක් හිමිකර ගැනීමට සමත් විය. මාලදිවයිනේ ජනාධිපතිවරණය ඊයේ (07) උදෑසන 7.30ට ආරම්භ වූ අතර ඒ සඳහා විශේෂ ආරක්ෂක වැඩපිළි‍වෙළක්ද ක්‍රියාත්මක කර තිබිණ. ජනාධිපතිවරණය සඳහා හිටපු ජනපති මොහොමඩ් නෂීඩ්, වත්මන් ජනපති වහීඩ් හෂන්, කෝටිපති ව්‍යාපාරික ගසීම් ඊබ්‍රහීම් සහ අබ්දුල්ලා යමීන් ද සහභාගි විය. වත්මන් ජනපති වහීඞ් හසන්, එක්සත් ජාතීන්ගේ සංවිධානයේ හිටපු නියෝජිතවරයෙක් ද වෙයි. ගසීම් ඊබ්‍රහීම් මාලදිවයිනේ සිටින ධනවත්ම පුද්ගලයා වන අතර අබ්දුල්ලා යමීන්, මාලදිවයිනේ ඒකාධිපති පාලකයා ලෙස සැලකු අබ්දුල් ගයුම්ගේ සොහොයුරෙකි. ඡන්දය ප්‍රකාශ කිරීම සඳහා ශ්‍රී ලංකාව, ඉන්දියාව ඇතුළු රටවල් කිහිපයකද විශේෂ ඡන්ද මධ්‍යස්ථාන පිහිටුවා තිබුණි. පසුගිය වසරේ මාලදිවයිනේ සිදුවුණු බල හුවමාරුවෙන් පසු බලයට පත් වුණු ජනපති වහීඞ් හසන්ට තව දුරටත් එම ධුරයේ රැඳී සිටීමට ජනවරමක් හිමිවනු ඇතැයි ජනමත සමීක්ෂණවලින් පෙනී ගොස් තිබිණ. කෙසේ වුවද කුමන්ත්‍රණයකින් බලයෙන් පහ කළ හිටපු ජනාධිපති මොහොමඩ් නෂීඩ්ට මෙවර මැතිවරණයේදී වැඩි ජනතා ප්‍රසාදයක් හිමිව ඇති බව මැතිවරණ ප්‍රතිඵලවලින් පෙන්නුම් කර තිබේ.‍ ‍ මැතිවරණ නිරීක්ෂණ කටයුතු සඳහා විදේශ නිරීක්ෂකයන් කණ්ඩායමක් ද පැමිණ තිබුණි. වහීඞ් හසන් බලයට ආවේ හමුදා කුමන්ත්‍රණයකින් බලයේ සිටි ජනපති මොහොමඞ් නෂීඞ් බලයෙන් ඉවත් වීමෙන් පසුවය. නෂීඞ් බලයෙන් ඉවත් වෙද්දී බලය පැවැරුවේ වහීඞ් හසන්ට වන අතර ඔහු ඒ වනවිට උප ජනපතිවරයා ලෙස කටයුතු කරමින් සිටියේය. ඒකාධිපති පාලක අබ්දුල් ගයුම්ගේ දීර්ඝ පාලනය අවසන් කරමින් 2008 පැවැති පළමු ප්‍රජාතන්ත්‍රවාදී මැතිවරණයෙන් ජයගත්තේ මොහොමඞ් නෂීඞ්ය. ඔහුට ජනපති ධුරය අහිමි වූයේ ජනපති ධුරයේ සිටිද්දී බලතල අයථා ලෙස භාවිතා කළේ යැයි චෝදනා එල්ල වීමත් ඔහුට එරෙහිව ජනතා විරෝධයක් හට ගැනීමත් නිසාය. මේ අතර ඔස්ට්‍රේලියාවේ අග්‍රාමාත්‍ය ධුරය සඳහා පාලක කම්කරු පක්ෂයේ කෙවින් රඩ් පරාජය කරමින් ලිබරල් ජාතික සන්ධානයේ ටෝනි ඇබෝට් එරට පැවැති මැතිවරණයෙන් ජයග්‍රහණය කර තිබේ.", "URL": "https://sinhala.adaderana.lk/news.php?nid=37234", "Category": null, "Parent URL": null}