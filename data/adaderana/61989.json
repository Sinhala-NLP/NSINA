{"Source": "Adaderana", "Timestamp": "July 12, 2016 11:29 am", "Headline": "අනුර සේනානායක ඇප ඉල්ලා මහාධිකරණයට යයි", "News Content": "වසීම් තාජුඩීන්ගේ ඝාතනය සම්බන්ධයෙන් රිමාන්ඩ් භාරයට පත් කර සිටින තමන්ව ඇප මත මුදාහරින ලෙස ඉල්ලමින් හිටපු ජ්‍යේෂ්ඨ නියෝජ්‍ය පොලිස්පති අනුර සේනානායක මහතා කොළඹ මහාධිකරණය හමුවේ ප්‍රතිශෝධන පෙත්සමක් ඉදිරිපත් කර තිබේ. අදාළ පෙත්සමේ වගඋත්තරකරුවන් ලෙස අපරාධ පරීක්ෂණ දෙපාර්තමේන්තුවේ ස්ථානාධිපතිවරයා ඇතුළු නිලධාරීන් සහ නීතිපතිවරයා නම් කර තිබේ. පෙත්සම්කරු පවසා ඇත්තේ වසීම් තාජුඩීන් ඝාතනය කිරීමට කුමන්ත්‍රණය කළ බවට කිසිදු සාක්ෂියක් නොමැතිව තිබියදී අපරාධ පරීක්ෂණ දෙපාර්තමේන්තුව තමන්ව අත්අඩංගුවට ගෙන රිමාන්ඩ් භාරයට පත් කිරීම නීතියට පටහැනි බවයි. එමෙන්ම තමන්ට ඇප ලබාදීම ප්‍රතික්ෂේප කරමින් කොළඹ අතිරේක මහේස්ත්‍රාත්වරයා දුන් නියෝගය ද නීතියට පටහැනි බව අනුර සේනානායක මහතා අදාළ පෙත්සමෙන් පෙන්වා දී තිබේ. එම නිසා කොළඹ අතිරේක මහේස්ත්‍රාත්වරයාගේ නියෝගය අවලංගු කොට තමන්ට ඇප ලබාදෙන මෙන් ඔහු කොළඹ මහාධිකරණයෙන් ඉල්ලා ඇති බව අද දෙරණ අධිකරණ වාර්තාකරු සඳහන් කළේය.‍", "URL": "https://sinhala.adaderana.lk/news.php?nid=61989", "Category": null, "Parent URL": null}