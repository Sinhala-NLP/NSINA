{"Source": "Adaderana", "Timestamp": "March 4, 2013 03:24 pm", "Headline": "මහේල හැර 22 ක් අත්සන් තබති", "News Content": "මේවන විට විදෙස්ගතව සිටින මහේල ජයවර්ධන හැරුණු විට ක්‍රීඩකයින් 22 දෙනකු ගිවිසුමට අත්සන් කළ බව ශ්‍රී ලංකා ක්‍රිකට් ආයතනයේ ප්‍රධාන විධායක නිලධාරි අජිත් ජයසේකර මහතා පවසයි. ක්‍රිකට් ක්‍රීඩකයින් ඉදිරි වර්ෂය සඳහා අත්සන් කිරීමට නියමිතව තිබුණු ගිවිසුම සම්බන්ධයෙන් මතභේදකාරී තත්ත්වයක් උද්ගතව තිබුණු අතර මුලදී මෙම ගිවිසුම අත්සන් කිරීමට ක්‍රීඩකයින් කැමැත්තක් නොදැක්වූහ. කෙසේ වෙතත් ඊයේ දිනයේ තේරීම් කාරක කමිටු සභාපති සනත් ජයසූරිය මහතාගේ ප්‍රධානත්වයෙන් ක්‍රිකට් බලධාරීන් සමග පැවති සාකච්ඡාවකින් අනතුරුව ගිවිසුමට අත්සන් කිරීමට ක්‍රීඩකයින් කැමැත්ත පළ කළ බව වාර්තා විය. අයි.සී.සී තරගවලදී ලැබෙන මුදලින් 25%ක් මෙන්ම, අයි.පී.එල්. තරග සඳහා සහභාගි වන කාලයේ ගෙවීම් ද, ක්‍රීඩකයින්ගේ බිරින්දෑවරුන්ට වසරකට වරක් ලබාදෙන විදේශ සංචාරය අත්හිටුවීම යන කරුණු මෙම ගිවිසුමට අලුතින් ඇතුළත්ව තිබීම මේ පිළිබඳ ගැටලුකාරී තත්ත්වයක් නිර්මාණයවීමට හේතුවිය. කෙසේ වෙතත් මේවන විට ක්‍රීඩකයින් 22 දෙනකු ගිවිසුමට අත්සන් තබා ඇති බව අජිත් ජයසේකර මහතා කියා සිටියේ අද (04) කොළඹ පැවති මාධ්‍ය හමුවකට එක්වෙමිනි.", "URL": "https://sinhala.adaderana.lk/news.php?nid=32111", "Category": null, "Parent URL": null}