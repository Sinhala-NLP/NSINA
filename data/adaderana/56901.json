{"Source": "Adaderana", "Timestamp": "February 4, 2016 08:27 am", "Headline": "ඉන්දීය විදේශ ඇමති හෙට දිවයිනට", "News Content": "ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය නිළ සංචාරයක් සඳහා හෙට(05) දිනයේ දිවයිනට පැමිණීමට නියමිතව තිබේ.විදේශ කටයුතු අමාත්‍යංශය සඳහන් කලේ ඉන්දු - ලංකා ඒකාබද්ධ කොමිසමේ 09 වන සැසිවාරය සඳහා සහභාගීවීමට ඇය දිවයිනට පැමිණෙන බවයි.හෙට දිනයේ ආරම්භ වන ඉන්දු - ලංකා ඒකාබද්ධ කොමිසමේ සම සභාපතීත්වය ඉන්දීය විදේශකටයුතු අමාත්‍යවරිය සහ මෙරට විදේශකටයුතු අමාත්‍යවරයා විසින් දරණු ලැබේ.දෙරටේ ද්වීපාර්ශවික සහයෝගීතාවයට බලපාන ගැටලු වලට විසදුම් සෙවීමේ යාන්ත්‍රණයක් ලෙස 1992 වසරේ මෙම ඉන්දු - ලංකා ඒකාබද්ධ කොමිසම පිහිටුවා තිබේ.මෙම ඒකාබද්ධ කොමිසමේ 08 වන සැසිවාරය 2013 වසරේ ජනවාරි මාසයේ ඉන්දියාවේ නවදිල්ලි හිදී පැවැත්වුණි.දිවයිනට පැමිණෙන ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය ලබන 06 වන දින පස්වරුවේ දිවයිනෙන් පිටත්ව යෑමට නියමිතව තිබේ.සිය සංචාරය තුළදී ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ ඇතුළු රජයේ ඉහළ පෙළේ නිළධාරීන් සමඟද ඇය සාකච්ඡා කිරීමට සැළසුම් කර ඇති බව විදේශ කටයුතු අමාත්‍යංශය සඳහන් කළේ.මේ අතර උතුරු පළාත් ප්‍රධාන අමාත්‍ය සී.වී විග්නේෂ්වරන් මහතාද ඉන්දීය විදේශ කටයුතු අමාත්‍යවරිය සමඟ සාකච්ඡා කිරීමට නියමිතව තිබේ.", "URL": "https://sinhala.adaderana.lk/news.php?nid=56901", "Category": null, "Parent URL": null}