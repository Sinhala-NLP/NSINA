{"Source": "Adaderana", "Timestamp": "April 10, 2011 12:37 pm", "Headline": "ප්‍රීමියර් ලීග් සංගා- මහේල පස්සට දායි", "News Content": "ඉන්දීය ප්‍රිමියර් ලීග් ක්‍රිකට් තරගාවලියේ ඊයේ පැවති තරග වලින් රෝයල් චැලෙන්ජර්ස් බැංග්ලෝර් කණ්ඩායම සහ රාජස්ථාන් රෝයල්ස් කණ්ඩායම ජය ලබා ගන්නා ලදී. කෝචි ටස්කර්ස් කේරළ කණ්ඩායම සහ රෝයල් චැලෙන්ජර්ස් බැංගලෝර් කණ්ඩායම අතර පැවති තරගයේ කාසියේ වාසිය දිනූ කෝචි ටස්කර්ස් කේරළ කණ්ඩායම පළමුව පන්දුවට පහර දීමට තීරණය කර තිබිණි. මහේල ජයවර්ධන කේරළ කණ්ඩායමේ නායකත්වය දැරූ අතර ඔවුහු නියමිත පන්දු වාර 20 අවසානයේ කඩුලු 5ක් දැවී ලකුණු 161ක් ලබා ගත්හ.. පිළිතුරු ඉනිම සඳහා පිටියට පිවිසි රාජස්ථාන් රෝයල් කණ්ඩායම පන්දුවාර 18කුත් පන්දු 4ක් තුළ කඩුලු 4ක් දැවී ලකුණු 162ක් ලබා ගනිමින් තරගයේ ජයග්‍රහණය වාර්තා කළේය. මේ අතර ඩෙකෑන් චාර්ජස් කණ්ඩායම සහ රාජස්ථාන් රෝයල්ස් කණ්ඩායම අතර පැවති තරගය කඩුලු 8කින් ජය ගැනීමට රාජස්ථාන් රෝයල්ස් කණ්ඩායම සමත් විය. කුමාර් සංගක්කාර නායකත්වය දරන ඩෙකෑන් චාර්ජස් කණ්ඩායම පළමුව පන්දුවට පහර දුන් අතර ඔවුන් නියමිත පන්දු වාර 20 අවසානයේ කඩුලු 8ක් දැවී ලකුණු 137ක් ලබා ගන්නා ලදී. පිළිතුරු ඉනිම සඳහා පිටියට පිවිසි රාජස්ථාන් රෝයල්ස් කණ්ඩායම පන්දුවාර 18කුත් පන්දු 5ක් තුළ කඩුලු 2ක් පමණක් දැවී ජයග්‍රහණය වාර්තා කළේය.", "URL": "https://sinhala.adaderana.lk/news.php?nid=15390", "Category": null, "Parent URL": null}