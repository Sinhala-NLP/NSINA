{"Source": "Adaderana", "Timestamp": "September 23, 2013 03:06 pm", "Headline": "මැ.කොත් කියලා තිබුණා ප්‍රචණ්ඩත්වය වළක්වන්න තමන්ගේ අත දිග නෑ කියලා!", "News Content": "පළාත් සභා මැතිවරණය පුරාම රාජ්‍ය බලය අනිසි ලෙස යොදවා ගැනීම් පමණක් නොව මැතිවරණ නීති රීති උල්‍ලංඝණය කිරීම් ද, ප්‍රචණ්ඩත්වය මුදා හැරීම් ද අතොරක් නැතිව සිදුවූ බව එක්සත් ජාතික පක්ෂ නායක රනිල් වික්‍රමසිංහ මහතා පවසයි. පළාත් සභා මැතිවරණයේදී එක්සත් ජාතික පක්ෂය වෙනුවෙන් ඡන්දය භාවිතා කළ ජනතාවට ස්තූතිය පළ කරමින් විපක්ෂනායකවරයා විසින් නිකුත් කළ මාධ්‍ය නිවේදනයක මේ බව දැක්වෙයි. එකී නිවේදනය වැඩිදුරටත් පහත පරිදිය. පසුගිය පළාත් සභා මැතිවරණයේදී එක්සත් ජාතික පක්ෂය වෙනුවෙන් ඡන්දය ලබාදුන් ඡන්දදායකයින්ට ද පක්ෂය වෙනුවෙන් කැපවී කටයුතු කළ සියලූම පාක්ෂිකයින්ට ද පාර්ලිමේන්තු මන්ත්‍රීවරුන් හා පළාත් සභා, පළාත් පාලන ආයතනවල මන්ත්‍රීවරුන්ට ද සංවිධායකවරුන්ට ද අපගේ කෘතඥතා පූර්වක ආචාරය පළ කර සිටිමු.‍‍ මෙම මැතිවරණය පුරාම රාජ්‍ය බලය අනිසි ලෙස යොදවා ගැනීම් පමණක් නොව මැතිවරණ නීති රීති උල්‍ලංඝණය කිරීම් ද, ප්‍රචණ්ඩත්වය මුදා හැරීම් ද අතොරක් නැතිව සිදුවිණ. මේ සම්බන්ධයෙන් ක්‍රියා කිරීමට \"තමන්ගේ අත දිගු නැති\" බව මැතිවරණ කොමසාරිස්වරයා විසින්ම ප්‍රකාශ කළේ තත්ත්වය ඒ තරමට බරපතළ බැවිනි. එක්සත් ජාතික පක්ෂය වෙනුවෙන් ජනතාව ඡන්දය ප්‍රකාශ කරන ලදුයේ මේ සියලු නීති විරෝධි ක්‍රියා මධ්‍යයේ හෙයින් ඒ ඡන්දය එක්සත් ජාතික පක්ෂය වෙනුවෙන් පමණක් නොව මෙරට ප්‍රජාතන්ත්‍රවාදය හා නිදහස් හා සාධාරණ මැතිවරණ ක්‍රමය රැක ගැනීම සඳහා ද ලබාදුන් ඡන්දයක් සේ අපි සලකමු. ඒ නිසාම ඒ ඡන්දයේ වටිනාකම ඉතා ඉහළ බව අපගේ වි‍ශ්වාසයයි. ප්‍රජාතන්ත්‍රවාදය සුරකින නිදහස් හා සාධාරණ සමාජයක් බිහි කිරීම සඳහා අප පක්ෂය ගෙන යන අරගලය සමග අත්වැල් බැඳ ගත් ජනතාවට නැවත වරක් අපගේ ස්තූතිය පළ කර සිටිමු.", "URL": "https://sinhala.adaderana.lk/news.php?nid=37631", "Category": null, "Parent URL": null}