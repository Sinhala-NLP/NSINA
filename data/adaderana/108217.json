{"Source": "Adaderana", "Timestamp": "April 19, 2019 11:31 am", "Headline": "බලවතුන්ගේ සබඳකම් ගැන හොයා බැලූ විමර්ශන වාර්තාව එළි දක්වයි", "News Content": "අමෙරිකානු ජනාධිපතිවරයා සහ රුසියාව අතර පැවතියේ යැයි පැවසෙන සබඳතාවක් සම්බන්ධයෙන් සිදුකළ විමර්ශනයක අවසන් වාර්තාව ඊයේ ප්‍රකාශයට පත්කෙරුණි. 2016 ජනාධිපතිවරණයට රුසියාව මැදහත්වී නොමැති බව ඉන් අනාවරණය වී තිබේ. පිටු 448කින් සමන්විත මෙම වාර්තාව සකස් කර ඇත්තේ විශේෂ කමිටු සභික රොබර්ට් මුලර්ගේ ප්‍රධානත්වයෙන්. 2016 ජනාධිපතිවරණය සම්බන්ධයෙන් රුසියාවේ මැදිහත්වීමක් සිදුවී නොමැති බව මුලර් වාර්තාවෙන් හෙලිදරව් වී තිබේ. කෙසේ නමුත් අදාළ පරීක්ෂණවලට අත පෙවීමට සහ බාධා කිරීමට ජනාධිපති ඩොනල්ඩ් ට්‍රම්ප් කටයුතු කළේද නැත්ද යන්න සම්බන්ධයෙන් පැහැදිලි විනිශ්චයකට එළඹීමට හැකිවී නැතැයිද මෙහිදී හෙලිදරව් වී තිබුණි. ෙ 2017 වසරේදී ධවල මන්දිර නීතීඥ දොන් මැක්ගෑන් යොදාගෙන රොබර්ට් මුලර් මෙම පරීක්ෂණයෙන් ඉවත්කිරීමට ජනාධිපතිවරයා උත්සාහ දරා ඇති බවද සඳහන් වෙයි. මේ අතර ජනාධිපති ට්‍රම්ප්ගේ වැඩිමල් පුත් කණිෂ්ඨ ඩොනල්ඩ් ට්‍රම්ප් සහ බෑනා වන ජෙරාල්ඩ් කුෂ්නර් සම්බන්ධයෙන් විශේෂ විමර්ශනයක් පැවැත්වීම සම්බන්ධයෙනුත් මෙහිදී සලකා බලා තිබේ. මාස 22ක කාලයක් පුරාවට සිදුකෙරුණු විමර්ශන අනුව සකස් කළ මුලර් වාර්තාව ඉතාමත් හොඳ වාර්තාවක් බවත් එය තම පාලනය ලද ජයග්‍රහණයක් බවත් මීට පෙර ප්‍රකාශයක් නිකුත් කරමින් ජනාධිපති ට්‍රම්ප් පැවසීය. මේ සම්බන්ධයෙන් ප්‍රකාශයක් නිකුත් කරන ඩිමොක්‍රටික් පක්ෂය ඉල්ලා සිටින්නේ අදාළ වාර්තාව පිළිබද සොයාබැලීමට කඩිනම් කමිටුවක් පත්කර ලෙසයි.", "URL": "https://sinhala.adaderana.lk/news.php?nid=108217", "Category": null, "Parent URL": null}