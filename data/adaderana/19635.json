{"Source": "Adaderana", "Timestamp": "October 28, 2011 12:40 pm", "Headline": "අලව්ව දුම්රිය අනතුර -කමිටු වාර්තාව පළමුවැනිදා ඇමති අතට", "News Content": "අලව්ව දුම්රිය අනතුර පිළිබඳ පරීක්ෂණ පැවැත්වීමට පත්කළ කමිටුවේ වාර්තාව ලබන මස පළමුවැනි දින ප්‍රවාහන අමාත්‍යවරයා වෙත බාරදෙන බව එම කමිටුවේ සාමාජිකයෙකු වන ප්‍රවාහන අමාත්‍යාංශයේ උපදේශක සරත් පෙරේරා මහතා පවසයි. අදාළ අනතුර සම්බන්ධයෙන් දුම්රිය දෙපාර්තමේන්තුවේ විවිධ මට්ටම්වලට අයත් සේවකයින් 25 දෙනෙකුගෙන් පමණ සාක්ෂි සටහන් කරගත් බව ඒ මහතා සඳහන් කළේය. අනතුරට ලක්වූ දුම්රියවල කාර්මික දෝෂ තිබුණේ ද යන්න සොයා බැලීම මෙම කමිටුවට පැවරී තිබුණු ප්‍රධාන කාර්යයකි. ඊට අමතරව ඉදිරියේ දී මෙවැනි අනතුරු වළක්වා ගැනීම සඳහා ගත යුතු ක්‍රියාමාර්ග පිළිබඳ නිර්දේශ ලබාදීම ද අදාළ කමිටුව වෙත පැවරී තිබුණි.", "URL": "https://sinhala.adaderana.lk/news.php?nid=19635", "Category": null, "Parent URL": null}