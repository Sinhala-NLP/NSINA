{"Source": "Adaderana", "Timestamp": "July 30, 2019 07:23 am", "Headline": "වෑන් රථයක් කොල්ල කා පලායමින් සිටියදී වෙඩි කෑ සැකකරු මරුට", "News Content": "වෑන් රථයක් පැහැරගෙන පලායමින් සිටි සැකකරුවන් දෙදෙනෙකුට පානදුර පිංවත්ත මංසන්ධිය ආසන්නයේදී යුධ හමුදාව සිදුකළ වෙඩිතැබීමකින් සැකකරුවෙකු ජීවිතක්ෂයට පත්ව තිබේ. ඔවුන් පැහැරගෙන යමින් තිබුණේ මත්තෙගොඩ ප්‍රදේශයේ වෑන් රථයකි. මත්තෙගොඩ කිරිගම්පමුණුව ප්‍රදේශයේ තිබූ තම වෑන් රථය ගිනිඅවියක් පෙන්වා කිසියම් පිරිසක් පැහැරගෙන පලා යන බවට වෑන් රථයේ හිමිකරුවා කහතුඩුව පොලිස් ස්ථානයට ඊයේ රාත්‍රියේ පැමිණිලි කර තිබුණි. එම වෑන් රථයට සම්බන්ධිත ජීපීඑස් තාක්ෂණය උපයෝගී කරගනිමින් කහතුඩුව පොලිස් නිලධාරීන් සිදුකළ සෝදිසියේදී වෑන් රථය අඟුරුවාතොට ප්‍රදේශයට ගමන් කරන බව අනාවරණ වුණි. ඒ අනුව අඟුරුවාතොට පොලිස් ස්ථානයට තොරතුරු ලබාදීමෙන් පසු පොලිස් නිලධාරීන් සිව්දෙනකු වෑන් රථය ලුහුබඳිනු ලබයි. වේගයෙන් ධාවනය වූ වෑන් රථය නවත්වන ලෙසට අණකරන්නේ, වාද්දුව පල්ලියමංකඩ පිහිටි පොලිස් හා හමුදා ඒකාබද්ධ මාර්ග බාධකය අසලදීයි. නමුත් අණ නොතැකූ වෑන් රථය එම ස්ථානයේ සිටි හමුදා සෙබළුන් දෙදෙනෙකු ද අනතුරට ලක් කර පලා ගොස් තිබුණි. හමුදා සෙබළුන් වෑන් රථයට වෙඩි ප්‍රහාරයක් එල්ල කර තිබුණේ එම අවස්ථාවේදීයී. වෙඩි සළකුනු සහිතව පානදුර දෙසට ධාවනය වූ මේ වෑන් රථය, එම අවස්ථාවේ කැබ් රථයකින් ගමන් කරමින් සිටි වලාන මධ්‍යම දූෂණ මර්දන ඒකකයේ නිලධාරීන් කණ්ඩායමකගේ ද අවධානයට යොමු වෙයි.. පලායන වෑන් රථය පසුපසින් වලාන නිලධාරීන්ගේ කැබ් රථය ගමන් ගන්නා ආකාරය මෙලෙස ආරක්ෂිත කැමරාවක සටහන්ව තිබුණි. පලායමින් තිබූ වෑන් රථය ඉදිරියෙන් හරස්කර නැවැත්වීමට වලාන නිලධාරීන් පියවර ගන්නේ ඒ අනුවයි. ඒ වන විට වාද්දුව මාර්ග බාධකයේ හමුදා සෙබළෙකු ද වෑන් රථය පසුපස පැමිණ තිබුණි. වෙඩි වැදීමෙන් තුවාල ලැබූ එක් සැකකරුවෙකු පලා යද්දී අනෙක් සැකකරු එම ස්ථානයේම වැටී සිට තිබේ. මේ එම සැකකරු පානදුර මූලික රෝහලට ඇතුළත් කළ අවස්ථාවයි. කෙසේවෙතත් පසුව ඔහුව කොළඹ ජාතික රෝහලට ඇතුළත් කිරීමෙන් පසු ජීවිතක්ෂයට පත්ව තිබේ. මෙලෙස මියගොස් තිබුණේ බලංගොඩ පදිංචිව සිටි 47 හැවිරිදි කෝදාගොඩගේ ප්‍රියන්ත නමැති අයෙකි. පලාගිය අනෙක් සැකකරු පිංවත්ත ප්‍රදේශයේදීම අත්අඩංගුවට ගැනුණේ වෙඩි වැදීමෙන් තුවාල ලබා සිටියදීය. 37 හැවිරිදි සලුජ නිකෝ ශාන්ත නමැති එම සැකකරු උඩුගම්පොල ප්‍රදේශයේ පදිංචි අයෙකු වන අතර අත්අඩංගුවට පත් ඔහු පානදුර මූලික රෝහලට ඇතුළත් කෙරුණි. සැකකරුවන් රැගෙන ආ වෑන් රථයේ තිබී ගල්කටස් වර්ගයේ ගිනිඅවියක්,මන්නයක්,උල්පිහියක් සහ මිරිස් කුඩු සහිත බෑගයක් ද හමු වී තිබේ. මේ අතර වෑන් රථයේ ගැටීමෙන් තුවාල ලැබූ හමුදා සෙබළුන් දෙදෙනා ද පානදුර මූලික රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=115322", "Category": null, "Parent URL": null}