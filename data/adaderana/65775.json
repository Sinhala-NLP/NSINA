{"Source": "Adaderana", "Timestamp": "November 6, 2016 03:34 pm", "Headline": "රජය අප්‍රසාදයට පත් කරන්න ඇතැම් ‍වෛද්‍යවරුන් උත්සහ දරනවා", "News Content": "රජය විසින් පිළිකා රෝගීන් සඳහා නොමිලේ ලබාදෙන ඖෂධ භාවිත නොකරන වෛද්‍යවරුන් පිළිබඳ විමර්ශනයක් සිදුකරන ලෙස සෞඛ්‍ය අමාත්‍ය රාජිත සේනාරත්න මහතා අමාත්‍යංශ ලේකම්වරයා වෙත උපදෙස් ලබාදී ති‍බේ.අමාත්‍යංශය විසින් පිළිකා රෝගීන් සඳහා නොමිලේ ලබාදෙන එම ඖෂධවල හිඟයක් ඇති බව ප්‍රකාශ කරමින් රජය අප්‍රසාදයට පත්කිරීමට ඇතැම් වෛද්‍යවරුන් ගෙන යන වැඩපිළිවෙළක් සම්බන්ධයෙන් පැමිණිලි ලැබී ඇති බව අමාත්‍යවරයා පැවසීය.රුසියාවෙන් ආනයනය කළ පිළිකා ඖෂධය භාවිත නොකරන මහරගම පිළිකා රෝහලේ ඇතැම් පිළිකා විශේෂඥ වෛද්‍යවරුන් පිළිකා ඖෂධයක් නොමැති බවට රෝගීන්ට දැනුම් දී ඇති බව රාජිත සේනාරත්න අමාත්‍යවරයා පෙන්වා ‍‍‍දෙනු ලබයි.ඒ අනුව මේ පිළිබඳ සොයාබලා සතියක් ඇතුළත එම විමර්ශනයේ වාර්තාව තමා වෙත ලබාදෙන ලෙස උපදෙස් ලබාදී ඇති අමාත්‍යවරයා ඉන්පසු එම වෛද්‍යවරුන්ට එරෙහිව විනය ක්‍රියාමාර්ග ගන්නා බව ද ප්‍රකාශ කර ඇත.රජය විසින් ලබාදෙන ඖෂධ රෝගීන්ට ලබාදීමට රජයේ ඕනෑම වෛද්‍යවරයෙකු බැඳී සිටින බව ද රාජිත සේනාරත්න අමාත්‍යවරයා අවධාරණය කර ති‍බේ.", "URL": "https://sinhala.adaderana.lk/news.php?nid=65775", "Category": null, "Parent URL": null}