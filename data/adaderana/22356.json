{"Source": "Adaderana", "Timestamp": "February 24, 2012 08:30 am", "Headline": "කාසියේ වාසිය ඕස්ට්‍රේලියාවට - පළමුව පන්දුවට පහරදෙයි", "News Content": "සී.බී.කුසලාන ක්‍රිකට් තරගාවලියේ ශ්‍රී ලංකාව සහ ඕස්ට්‍රේලියාව අතර අද පැවැත්වෙන තරගයේ කාසිය වාසිය දිනාගැනීමට ඕස්ට්‍රේලියානු කණ්ඩායම සමත්ව තිබේ. ඒ අනුව ශ්‍රී ලංකාවට එරෙහිව පළමුව පන්දුවට පහරදීමට ඕස්ට්‍රේලියානු කණ්ඩායම තීරණය කර ඇත. හෝබාට්හි දි පැවැත්වෙන අද තරගය තරගාවලියේ නව වැනි තරගය වේ. මේ වන විට ශ්‍රී ලංකාව සහ ඕස්ට්‍රේලියාව තරග පහ බැගින් ක්‍රීඩා කර ඇති අතර එයින් ඕස්ට්‍රේලියාව තරග තුනක් ජයගෙන ප්‍රසාද ලකුණු සටහනේ පෙරමුණේ පසුවෙයි. ශ්‍රී ලංකාව ලකුණු සටහනේ දෙවන ස්ථානයේ පසුවන අතර ඔවුන් ඕස්ට්‍රේලියාවට සහ ඉන්දියාවට එරෙහිව එක් තරගය බැගින් ජය ගත්තේය. එසේම ශ්‍රී ලංකාව සහ ඉන්දියාව අතර පැවති එක් තරගයක් ලකුණු සමවීම හේතුවෙන් ජය පැරදුමෙන් තොරව නිමාවිය. සියලු කණ්ඩායම් මුල් වටයේ තරග 8 ට මුහුණ දෙන අතර ඉන් වැඩිම ලකුණු ලබා ගන්නා කණ්ඩායම් දෙක මාර්තු 04 වැනිදා ආරම්භ වන අවසන් මහා තරගාවලියට සුදුසුකම් ලබයි. එය තරග තුනකින් සමන්විතය.", "URL": "https://sinhala.adaderana.lk/news.php?nid=22356", "Category": null, "Parent URL": null}