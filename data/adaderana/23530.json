{"Source": "Adaderana", "Timestamp": "April 15, 2012 04:09 pm", "Headline": "ඉන්දීය නියෝජිත කණ්ඩායමෙන් ඩී.එම්.කේ ඉවත් වෙයි", "News Content": "ශ්‍රී ලංකාවේ සංචාරයක නිරතවීමට නියමිත ඉන්දීය පාර්ලිමේන්තු නියෝජිත කණ්ඩායම සඳහා සිය පක්ෂ නියෝජිතයකු සහභාගි නොවන බව ද්‍රාවිඩ මුන්නේත්රු කලහම් පක්ෂයේ නායක එම්. කරුණානිධි මහතා පවසයි. චෙන්නායිහි පැවති මාධ්‍ය හමුවකට සහභාවෙමින් ඒ මහතා මේ බව ප්‍රකාශ කර ඇති බව ඉන්දීය මාධ්‍ය වාර්තා කරයි. මෙම සංචාරයෙන් කිසිදු ප්‍රතිඵලයක් අත්නොවන බැවින් සංචාරය සඳහා සහභාගි නොවීමට තීරණය කළ බව ඔහු වැඩිදුරටත් සදහන් කර තිබේ. ලෝක් සභා පාර්ලිමේන්තු මන්ත්‍රී ටී.කේ.එස්. ඉලංගෝවන් මහතා, ඩී. එම්. කේ පක්ෂය නියෝජනය කරමින් අදාළ ඉන්දීය පාර්ලිමේන්තු නියෝජිත කණ්ඩායමට එක්වීමට නියමිතව තිබිණි. සිය පක්ෂ නියෝජිතයකු ද අදාළ පාර්ලිමේන්තු නියෝජිත කණ්ඩායම සඳහා ඉදිරිපත් නොකරන බව ඒ. ඩී. එම්. කේ පක්ෂ ප්‍රධාන ලේකම් හා තමිල්නාඩු මහ ඇමතිනී ජේ. ජයලලිතා මහත්මිය පසුගිය 11 වනදා නිවේදනය කර තිබිණි. අප්‍රේල් 16 සිට 22 දක්වා අදාළ ඉන්දීය පාර්ලිමේන්තු නියෝජිත පිරිස ශ්‍රී ලංකාවේ සංචාරය කිරිමට නියමිත අතර උතුරු පළාතේ ද්‍රවිඩ ජනතාව නැවත පදිංචි කිරීමේ කටයුතු හා දේශපාලන ක්‍රියාවලිය පිළිබඳව විමසා බැලීම මෙම සංචාරයේ අරමුණ වී තිබේ.", "URL": "https://sinhala.adaderana.lk/news.php?nid=23530", "Category": null, "Parent URL": null}