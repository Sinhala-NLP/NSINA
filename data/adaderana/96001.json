{"Source": "Adaderana", "Timestamp": "September 12, 2018 06:09 pm", "Headline": "20ට එරෙහි වු ගම්මන්පිලගේ පෙත්සම විභාගයට", "News Content": "ජනතා විමුක්ති පෙරමුණ විසින් පාර්ලිමේන්තුවට ඉදිරිපත් කර තිබෙන ආණ්ඩුකම ව්‍යවස්ථාව 20 වන සංශෝධනය නැමති පෞද්ගලික මන්ත්‍රී යෝජනාවක් මෙරට ආණ්ඩුක්‍රම ව්‍යවස්ථාවට පටහැනි යැයි ප්‍රකාශ කරන මෙන් ඉල්ලා ගොනු කර තිබූ පෙත්සම ශ්‍රේෂ්ඨාධිකරණය හමුවේ විභාගයට ගනු ලැබීය. සිසිර ද ආබෲ, ප්‍රසන්න ජයවර්ධන සහ මුර්දු ප්‍රනාන්දු යන මහත්ම මහත්මීන් ගෙන් සමන්විත පිරිස හමුවේ පෙත්සම් විභාගය පැවැත් විය. එහිදී අදාල මන්ත්‍රී යෝජනාවට එරෙහිව පෙත්සම් ඉදිරිපත් කළ පාර්ලිමේන්තු මන්ත්‍රී උදය ගම්මන්පිල මහතා වෙනුවෙන් ජනාධිපති නීතිඥ මනෝහර ද සිල්වා මහතා කරුණු ඉදිරිපත් කිරීම් සිදු කළේය. එහිදී ජනාධිපති නීතිඥවරයා සඳහන් කර සිටියේ යෝජිත පෞද්ගලික මන්ත්‍රී යෝජනාව මඟින් වත්මන් ව්‍යවස්ථාව යටතේ පවතින විධායක ජනාධිපති ධුරය අහෝසි කිරීමට යෝජනා කර තිබෙන බවයි. ඒ හරහා විධායක බලය ජනාධිපතිවරයා සහ අග්‍රාමාත්‍යවරයා ප්‍රමුඛ අමාත්‍ය මණ්ඩලය වෙත බෙදී යාමේ අවදානමක් පවතින බව සඳහන් කළ ජනාධිපති නීතිඥවරයා සඳහන් කළේය. මෙම සංශෝධනය මඟින් පළාත් ආණ්ඩුකාරවරුන්ගේ බලතල අඩු කොට පළාත් ප්‍රධාන අමාත්‍ය වරුන්ගේ බලය ඉස්මතු වීමක් සිදුවූ බවත් මේ හරහා බලය බෙදී ගොස් රට ෆෙඩරල් පාලනය කරා යොමු වීමේ අවදානමක් මතුව තිබෙන බව දැන් ජනාධිපති නීතිඥවරයා මෙහිදී පෙන්වා දුන්නේය. වැඩිදුර පෙත්සම් විභාගය හෙට දිනට කල් තැබුණි. මෙම විභාගය සඳහා මැදිහත් වී කරුණු දැක්වීමට අවසර දෙන මෙන් ජනතා විමුක්ති පෙරමුණ විසින් ඉල්ලීමක් කළ අතර එම ඉල්ලීමට අධිකරණය අවසර ලබා දුන්නේය. ඒකාබද්ධ විපක්ෂයේ පාර්ලිමේන්තු මන්ත්‍රී උදය ගම්මන්පිල, රාවණා බලය සංවිධානයේ කැඳවුම්කරු පූජ්‍ය ඉත්තෑකන්දේ සද්ධාතිස්ස හිමියන්, ආචාර්ය ගුණදාස අමරසේකර නීතිඥ පාලිත සේනාධීර ඇතුළු පිරිසක් විසින් අදාළ මන්ත්‍රී යෝජනා වලට එරෙහිව ශ්‍රේෂ්ඨාධිකරණය වෙත පෙත්සම් ඉදිරිපත් කර තිබු‍ණි.", "URL": "https://sinhala.adaderana.lk/news.php?nid=96001", "Category": null, "Parent URL": null}