{"Source": "Adaderana", "Timestamp": "July 25, 2018 05:41 pm", "Headline": "ශ්‍රී ලංකා නිදහස් පක්ෂයේ ජනාධිපති අපේක්ෂකයා නැවතත් වත්මන්  ජනපතිමයි", "News Content": "ජනාධිපති මෛත්‍රීපාල සිරිසේන මහතා ඉදිරි ජනාධිපතිවරණයේදී ශ්‍රී ලංකා නිදහස් පක්ෂ අපේක්ෂකයා ලෙසින් නියත වශයෙන්ම නැවතත් ජනාධිපති ධුරයට පත්වනු ඇති බව එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර මහතා පැවසීය. ඔහු මේ අදහස් පළ කළේ පක්ෂ පළාත් පාලන මන්ත්‍රීවරුන් සමඟ කොළඹ පැවති රැස්වීමකට සහබාගි විමෙන අනතුරුවය. ශ්‍රී ලංකා නිදහස් පක්ෂ මුස්ලිම් සම්මේලනය ශක්තිමත් කිරීමේ අරමුණින් එම පක්ෂයේ මුස්ලිම් පළාත් පාලන මන්ත්‍රී සංසදය අතර හමුවක් එක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර මහතාගේ නිවසේදී ඊයේ(24) රාත්‍රීයේදී පැවැත් විය. එහිදී ශ්‍රී ලංකා නිදහස් පක්ෂයේ ඉදිරි ජනාධිපතිවරණ අපේක්ෂකයා ලෙස ජනාධිපති මෛත්‍රීපාල සිරිසේන මහතාගේ නම යෝජනා කර තිබේ. එමෙන්ම පළාත් පාලන මන්ත්‍රීවරුන් මෙහිදී යෝජනා කර තිබුණේ ශ්‍රී ලංකා නිදහස් පක්ෂ මුස්ලිම් සම්මේලනයේ සභාපතිවරයා ලෙස ෆයිසර් මුස්තාපා මහතා පත් කරන ලෙසටය.", "URL": "https://sinhala.adaderana.lk/news.php?nid=93199", "Category": null, "Parent URL": null}