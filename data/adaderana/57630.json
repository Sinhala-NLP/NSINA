{"Source": "Adaderana", "Timestamp": "February 26, 2016 11:04 pm", "Headline": "   ගිලන් රථ සේවකයින් අතර රෝ ඔත්තුකාරයින් - විමල් ‍කියයි  ", "News Content": "එට්කා ගිවිසුම හරහා ආරම්භ කිරීමට යෝජිත ගිලන් රථ සේවය හරහා රහස් ඔත්තු බැලීමට අවකාශ සැලසෙන බව ජා.නි.පෙ නායක පා.ම විමල් වීරවංශ මහතා පවසයි.ඔහු පෙන්වාදෙන්නේ ඉන්දීය සේවකයන් බොහෝ දෙනෙකු රෝ ඔත්තු සේවයට අයත් පුද්ගලයන් බව අනාවරණය වී ඇති බවයි.අද (26) 342/1/4, ඊ. ඩබ්ලිව්. පෙරේරා මාවත, කෝට්ටේ පාර, පිටකෝට්ටේ යන ස්ථානයේ පිහිටි එම පක්‍ෂයේ ප‍්‍රධාන කාර්යාලයේදී පැවති මාධ්‍ය හමුවකදී ඒ මහතා මේ බව කියා සිටියේය.එහිදී වැඩිදුරටත් අදහස් දැක්වූ ඒ මහතා මෙසේ ද පැවසීය.‘‘රජයේ වෛද්‍ය නිලධාරීන්ගේ සංගමය ඇතුළු සියලූ වෘත්තිකයන්ගේ සංගම්, ඉදිරියේදී මේ ආණ්ඩුව අත්සන් කිරීමට නියමිත ETCA හෙවත් ශ‍්‍රී ලංකාවේ සේවා ආර්ථිකය සහ රැකියා වෙළඳපොළ ඉන්දියානුවන්ට විවෘත කෙරෙන පාවාදීමේ ගිවිසුමට එරෙහිව පාරට බැස්සා. ඒ සටනේ සිටින වෘත්තිකයන්ගේ හඩට සාවධානව ඇහුම්කන් දෙන්නේ නැතිව, ඔවුන් පවසන මතය නිවැරදිව ග‍්‍රහණයකර ගන්නේ නැතිව අග‍්‍රාමාත්‍යවරයාත් ඔහුගේ ගෝලබාලයනුත් වෘත්තිකයන්ට තර්ජනය කිරීම සහ ඔවුන්ට එරෙහිව මර්දන ක‍්‍රියාමාර්ග තේරීම අද සිදු වෙනවා.විදුලි සංදේශ, ඩිජිටල් කටයුතු ඇමති හරීන් ප‍්‍රනාන්දු මහතා බදුල්ල මහ රෝහල ඉදිරිපිට වෛද්‍ය වෘත්තිකයන් සිදු කළ සාමකාමී උද්ඝෝෂණයක් මැඩ පැවැත්වීමට, ඔවුන් බිය වැද්දීමට තම ගෝලබාලයන් යවලා ඉතාමත් ත‍්‍රාඩ උත්සාහයක නියැලී තිබුණා. ඒ විතරක් නොවෙයි හරීන් ප‍්‍රනාන්දු ඇමතිවරයා රජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙනිය මහතාට 'පාදඩයා' යැයි හඳුන්වමින් ඉතාමත් පහත් පෙළේ ප‍්‍රහාරයක් එල්ල කළා. මෙමගින් පෙනී යන්නේ මේ ආණ්ඩුවේ මානසිකත්වය.අග‍්‍රාමාත්‍යවරයා අද පාර්ලිමේන්තුවේදී මාධ්‍යවේදීන්ට ගෙම්බා, රීරි යකා ආදී එක එක නම් කියමින් අපහාස කරනවා. ඒ අතරේ වෛද්‍යවරුන්ටත් ‘පාදඩයා’ කියමින් අපහාස කරන වාතාවරණයක් අද මේ ආණ්ඩුව විසින් හදලා තිබෙනවා. ආණ්ඩුවේ ‘ඩිජිටල් ඇමති’ වෛද්‍යවරුන්ට ‘පාදඩයා’ කියන මට්ටමට වැටුණු ‘ඇනලොග්වත්’ නොවන ඇමතිවරයකුගේ මට්ටමට වැටී තිබෙනවා. වෛද්‍යවරුන්ට පමණක් නොවෙයි අද මේ ආණ්ඩුව තර්ජනය කරන්නේ. මාධ්‍යවේදීන්ට, රණවිරුවන්ට, මහා සංඝරත්නයට හිටපු ජනාධිපතිවරයා ඇතුළු තමන්ට හීලෑ නොවුණු ඒකාබද්ධ විපක්‍ෂයේ නායකයන් ඇතුළු සියලූ දෙනාට එකී තර්ජනය එල්ල වී තිබෙනවා. සියලූ ප‍්‍රජාතන්ත‍්‍රවාදී බලවේගවලට අද මේ වික‍්‍රමසිංහ - සිරිසේන රෙජීමයේ තර්ජනය එල්ල වී තිබෙනවා.අද සැබෑ විපක්‍ෂ දේශපාලන පක්‍ෂයක්, වෘත්තීය සමිතියක්, ජාතික සංවිධානයක්, පෝස්ටරයක්, පත‍්‍රිකාවක් මුද්‍රණය කළොත් මුද්‍රණාලයට ගිහිල්ලා මුද්‍රණකරුවන්ගෙන් සීඅයිඩිය ප‍්‍රශ්න කරනවා. ඒ විදිහට භීතිකාවක් ඇති කරලා, ඒවා මුද්‍රණය කළ යුතු නැහැ කියන මානසිකත්වයකට මුද්‍රණකරුවන් අද පොළඹවමින් සිටිනවා. මේ අය දෙනවා කියපු ප‍්‍රජාතන්ත‍්‍රවාදය මේකද? මේ ආණ්ඩුව මේ රටේ ඉදිරි ගමනට ඵලදායක වන කිසිදු පියවරක් ජනවාරි 08 වැනිදා සිට මෙතෙක් අරගෙන නැහැ. මේ අය කරමින් ඉන්නේ පැති දෙකකින් ජාත්‍යන්තර බලවතුන් සතුටු කරමින් සිටීම පමණයි.අද ඉන්දියාවට ගිලන්රථ සේවාවක් ඇරඹීමේ ඉඩකඩ ලබාදී තිබෙනවා. ඉන්දියාවත් පවසනවා ‘මුල් අවුරුදු දෙක, තුන සඳහා මේ සේවාව නොමිලේ සපයනවා’ කියලා. නමුත් මෙමගින් බස්නාහිර හා දකුණු පළාත්වල සියලූ තොරතුරු ඇතුළත් දත්ත ගබඩාවක් හදා ගැනීමට එම ගිලන් රථ සමාගමේ සේවයට එන සේවකයන්ට හැකි වෙනවා. ඒ ඉන්දීය සේවකයන් බොහෝ දෙනකු රෝ ඔත්තු සේවයට අයත් පුද්ගලයන් බවයි අපට අනාවරණය වෙලා තිබෙන්නේ.ඉන්දියාවේ ගිලන් රථ නොමැතිව පමණක් නොවෙයි, ගිලන් රථ යාමට පාරක් නොමැති නිසාත් මිනිසුන් මිය යනවා, ඉන්දියාවේ සෞඛ්‍ය සේවය ලොව පහළම මට්ටමේ සෞඛ්‍ය සේවයක්. එසේ තිබියදී ලංකාවට ඉන්දියානු ගිලන් රථ දෙන්නේ ඇයි? එය වෙනම ආයතනයක් විදිහට සෞඛ්‍ය අමාත්‍යෘංශයට අනුයුක්ත කරලා තිබුණත් ඒකට වග කියන්නේ කවුද, කියන එක අවිනිශ්චිතයි.අද ගොවි ජනතාව තමන්ගේ වී ටික සහතික මිලට විකුණාගන්න බැරිව පාරට වැටිලා. 2005දී බලයට ආපු මහින්ද රාජපක්‍ෂ පාලනය ගොවියා වස බී මියගිය යුගය අවසන් කළා. දැන් නැවතත් මේ ආණ්ඩුව ගොවියා සියදිවි නසා ගන්නා යුගයක් ආරම්භ කරලා තිබෙනවා. පැවති ආණ්ඩුව රුපියල් 45-50ට වී කිලෝවක් මිලදී ගත්තා. ‘ඒක මදි. අපි ඊට වැඩි මිලක් දෙනවා‘ කියලයි මේ ආණ්ඩුව බලයට ආවේ. නමුත් අද ගොවියාට වී කිලෝව රුපියල් 20කටත් විකුණා ගන්න බැහැ. දවසින් දවස වී කිලෝවේ මිල පහත බහිනවා. එවිට මේ ආණ්ඩුවට සම්බන්ධ වී මිලදී ගැනීමේ මාෆියාවට විශාල ලාභයක් ලැබෙමින් පවතිනවා.ලෝක වෙළඳපොළේ ඩොලර් 25-30ට බොරතෙල් බැරලය විකිණෙද්දී මේ ආණ්ඩුව තෙල් මිල අඩු නොකර ඉන්නවා. එමගින් ඉන්දියානු ඔයිල් සමාගම(IOC) විශාල ලාභයක් අරගෙන යනවා. පොහොර සහනාධාරය කප්පාදු කරලා, වී ගොවියා පමණක් නොවෙයි, තේ, රබර්, එළවළු වගාකරුවන් ද දැඩි අපහසුතාවයට පත් කරලා තිබෙනවා. මේ විදියට වෘත්තිකයන් සහ ගොවි ජනතාව අපහසුතාවයට පත් කර ඇති මේ ආණ්ඩුව අද සැබෑ ලෙසම ඒකාධිපති ගමනක් අරඹා තිබෙනවා. අද වික‍්‍රමසිංහ - සිරිසේන ඒකාධිපති රෙජිමයක් ගොඩනැගෙමින් තිබෙනවා.මේ තත්ත්වය ඉවසන්න තමන් සූදානම් නැහැ කියන එක ජනතාව අද ස්වෙච්ඡාවෙන්ම පාරට බැහැලා ඔප්පු කරමින් සිටිනවා. ‘මේ ආණ්ඩුවේ අමන, මර්දනකාරී ප‍්‍රයත්නය උපන්ගෙයිම පැරදවිය යුතුයි කියන මතයේ තමයි ජනතාව ඉන්නේ. ජනතාව සමග එක්ව මේ ආණ්ඩුවේ අත්තනෝමතික ගමනට එරෙහිව සටන් වැදීමට සැබෑ විපක්‍ෂය වන ඒකාබද්ධ විපක්‍ෂය සූදානම්ව සිටිනවා. මාර්තු මාසයේ සිට මේ තත්වයට එරෙහිව දැවැන්ත උද්ඝෝෂණ, ජනතා රැලි පැවැත්වීමට ඒකාබද්ධ විපක්‍ෂය කටයුතු යොදා තිබෙනවා. ඒ බව දන්නා නිසයි, ‘හොරු අල්ලනවෝ’ කියමින් මේ ආණ්ඩුව ඒකාබද්ධ විපක්‍ෂයේ නායකයන් දඩයම් කිරිමේ සිය මෙහෙයුම තවතවත් පුළුල් කරමින් සිටින්නේ. අද ආණ්ඩුව සමග යම් චෝදනා සහිත ශ‍්‍රී ලනිප මන්ත‍්‍රීවරයකු එක්ව සිටිනවානම් ඔහුට විරුද්ධව කිසිදු හඩක් මේ ආණ්ඩුව නගන්නේ නැහැ. නමුත් හිටපු ජනාධිපති මහින්ද රාජපක්‍ෂ මහතා සමග සිටින ඒකාබද්ධ විපක්‍ෂයේ දේශපාලනඥයන්ට බොරු චෝදනා, වර ගන්වමින් ඉදිරිපත් කර ඔවුන් දඩයම් කිරීම මේ ආණ්ඩුවේ ක‍්‍රියා පිළිවෙත වී තිබෙනවා. එමගින් අද හඩක් නැති ජනතාවට හඩක් වීමේ ඉඩකඩ ඒකාබද්ධ විපක්‍ෂයට අහිමි කරමින් සිටිනවා.පසුගියදා ඇමෙරිකා එක්සත් ජනපදයට ගිය විදේශ අමාත්‍ය මංගල සමරවීර මහතා විසින් සිදු කළ කතාවක් විදේශ මාධ්‍යයන්හි පළව තිබෙනවා. මෙවැනි ප‍්‍රවෘත්ති අද මෙරට බොහෝ මාධ්‍ය තුළින් දැක ගැනීමට වෙන්නේ නැහැ. රනිල් වික‍්‍රමසිංහ මහතා මාධ්‍ය වෙත එල්ලකර ඇති තර්ජන ඊට හේතු වී තිබෙනවා.දැන් බලන්න, උතුරු අහසේ ගුවන් හමුදාවට පුහුණුවීම් සඳහා තිබූ ඉඩකඩ අද මේ ආණ්ඩුව නොනිල වශයෙන් අත්හිටුවා තිබෙනවා. රටක ගුවන් හමුදාවකට තම රටේ කොටසක ගුවන් සීමාව අහිමි වෙනවා කියන්නේ සුළුපටු දෙයක්ද? නමුත් අද මේ පිළිබඳව කතා කරන්නේ නැති තැනට මේ ආණ්ඩුව මාධ්‍ය මර්දනය දැඩිකර තිබෙනවා.මංගල සමරවීර මහතා අමෙරිකා එක්සත් ජනපදයට ගොස් කරන කතාවේදී කියනවා ‘ඉදිරි මාස කිහිපය තුළ යුද අපරාධ පිළිබඳ ගවේෂණය කරන අධිකරණය පිහිටුවනවා. ඒ වගේම විදේශීය විනිසුරන්, අභිචෝදකයන්, නීතිඥයන් හා පරීක්‍ෂකයන් එයට සම්බන්ධකර ගැනීමට සලකා බලනවා. මේ පිළිබඳව අවසන් තීරණය ගන්නේ දෙමළ ජාතික සන්ධානය එක්කත් සාකච්ඡා කරලා’ කියලා. නමුත් මීට ටික කලකට පෙර ජනාධිපති මෛත‍්‍රීපාල සිරිසේන මහතා පැවසුවා ‘අපි ක‍්‍රියාත්මක කරන්නේ දේශීය අධිකරණ යාන්ත‍්‍රණයක්’ කියලා. එහෙමනම් මංගල සමරවීර මහතා ඇමෙරිකා එක්සත් ජනපදයට ගිහිල්ලා ඉහත ආකාරයට ප‍්‍රකාශ කළේ කාගේ මතයද? මේකෙන්ම පෙනෙනවා, ‘මේ ආණ්ඩුව බටහිර බලවතුන්ගේ උවමනාව අනුව නැටවෙන රූකඩ පාලනයක්’ කියලා. මේ ආණ්ඩුව මේ රට නැවත අතීතයට රැගෙන යන්න හදන්නේ. වික‍්‍රමසිංහ - සිරිසේන රෙජීමය අපේ රට නැවත අතීතය කරා රැගෙන යන ගමනට එරෙහි මේ රටේ පොදු ජනතාව ඒකාබද්ධ විපක්‍ෂය සමග අත්වැල් බැඳගෙන පෙරට ආ යුතුයි. ‘ඒ සටන අපි මාර්තු මාසයේදී අරඹනවා.’ කියන එක අවධාරණය කරනවා’’ජාතික නිදහස් පෙරමුණ2016.02.26", "URL": "https://sinhala.adaderana.lk/news.php?nid=57630", "Category": null, "Parent URL": null}