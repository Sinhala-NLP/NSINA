{"Source": "Adaderana", "Timestamp": "July 3, 2010 12:38 pm", "Headline": "1 දා සිට ගාල්ල සිට මාතරට දුම්රිය නෑ", "News Content": "අගෝස්තු මාසයේ 1 වන දින සිට ගාල්ල සිට මාතර දක්වා දුම්රිය මාර්ගය තාවකාලිකව වසා දැමීමට තීරණය කර ඇති බව දුම්රිය වාණිජ අධිකාරී විජය සමරසිංහ මහතා පවසයි. පැයට කිලෝමීටර් 100 ක වේගයෙන් දුම්රිය ධාවනය කිරීමට දුම්රිය මාර්ගය ප්‍රතිසංස්කරණය කරනු සඳහා මේ අකාරයෙන් තාවකාලිකව දුම්රිය ගමනාගමනය අත්හිටුවන්නට සිදුවන බව හෙතෙම පෙන්වාදෙයි.‍ ඉන්දියානු ණය අධාර යටතේ ඉන්දීය සමාගමක් විසින් දුම්රිය මාර්ගය ප්‍රතිසංස්කරණය කිරීම සිදුකරන බව සඳහන් වේ. පළමු අදියර යටතේ ගාල්ල සිට මාතර දක්වා ප්‍රතිසංස්කරණ කටයුතු සිදුකෙරෙන බවත්,දෙවෙනි අදියර යටතේ ගාල්ල සිට කළුතර දක්වා සහ තෙවෙනි අදියර යටතේ කළුතර සිට මරදාන දක්වාත් මෙම ව්‍යාපෘතිය ක්‍රියාවට නැංවීමට නියමිතය. දුම්රිය මාර්ගය තාවකාලිකව වසා දැමීම හේතුවෙන් අපහසුතාවයට පත්වන මගීන් සඳහා ගාල්ල සිට මාතර දක්වාත්,මාතර සිට ගාල්ල දක්වාත් විශේෂ ලංගම බස් රථ සේවාවාක් ක්‍රියාත්මක කරන බවද දුම්රිය වාණිජ අධිකාරී විජය සමරසිංහ මහතා කියා සිටියේය.", "URL": "https://sinhala.adaderana.lk/news.php?nid=9366", "Category": null, "Parent URL": null}