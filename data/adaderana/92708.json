{"Source": "Adaderana", "Timestamp": "July 17, 2018 03:01 pm", "Headline": "මාලේවන රක්ෂිතයේ ගින්නක්", "News Content": "වැල්ලවාය ප්‍රාදේශීය ලේකම් කොට්ඨාශයේ මාලේවනයාය මාර්ගයේ පිහිටා ඇති මාලේවන කඳු රක්ෂිතයේ අද (17)උදෑසන සිට විශාල ගින්නක් හටගෙන අති බව අද දෙරණ වාර්තාකරු පවසයි. මෙම ගින්න මේ වන විටත් රක්ෂිතය පුරා වේගයෙන් ව්‍යාප්ත වෙමින් පවතින අතර ගින්න නිසා රක්ෂිතයේ අක්කර තිහකට වඩා සම්පූර්ණයෙන්ම විනාශ වී ඇති බව අප වාර්තාකරු සඳහන් කළේය. මීට අමතරව මෙම රක්ෂිතයේ තිබූ වසර සිය ගනනක් පැරණි ශාක රැසක්ම විනාශ වී ඇති අතර මාලේවන රක්ෂිතයේ ශ්‍රී ලංකාවට ආවේණික වූ පක්ෂීන් සහ වන සතුන් රැසක් ජීවත් වූ අතර එම සතුන් රැසකටද ජීවත අහිමි ඇති බව වාර්තා වෙයි. පවතින දැඩි වියලි කාලගුණය සහ සුළං තත්ත්වය නිසා ගින්න වේගයෙන් ව්‍යාප්ත වෙමින් පවතින අතර ගින්න මැඩපැවැත්වීම සඳහා අද දහවල් වන විටත් කිසිදු පාර්ශ්වයක් මැදිහත් නොවූ බව ගම්වාසීන් පවසති. සතුන් දඩයම් කිරීමේ අරමුණින් කිසියම් පුද්ගලයකු මෙම රක්ෂිතයට ගිනි තබා යන්නට ඇති බව පොලීසිය සැකපළ කරන අතර වැල්ලවාය පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=92708", "Category": null, "Parent URL": null}