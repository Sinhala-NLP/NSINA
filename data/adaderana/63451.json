{"Source": "Adaderana", "Timestamp": "August 26, 2016 09:08 am", "Headline": "දේපළ සොරුන් දෙන්නෙක් රිමාන්ඩ්", "News Content": "පුද්ගලික මූල්‍ය ආයතනයක මුදල් එකතු කරන්නෙකුගෙන් රුපියල් 280,000ක් පමණ කොල්ලකෑමේ සිද්ධියක් සම්බන්ධයෙන් අත්අඩංගුවට ගත් සැකකරුවන් දෙදෙනෙකු රක්ෂිත බන්ධනාගාර ගත කර තිබේ.දින කිහිපයකට පෙර පොල්ගහවෙල, පෝරවත්ත ප්‍රදේශයේදී කොල්ලය සිදුව ඇති අතර ඒ පිළිබඳ කළ මෙහෙයුමකදී කොල්ලකෑමට සම්බන්ධ පුද්ගලයෙකු අත්අඩංගුවට ගත් බව පොල්ගහවෙල පොලිසිය සඳහන් කළේය.කොල්ලකෑ මුදල්වලින් මිලදී ගත් යතුරුපැදියක් ද පොලිස් භාරයට ගෙන ඇත.ඔහුගෙන් සිදු කළ ප්‍රශ්න කිරිම්වලදී රුපියල් 35,000ක මුදලක් සහ කොල්ල කෑ ලැප්ටොප් පරිගණකය සමග තවත් සැකකරුවෙකු අත්අඩංගුවට ගත් බව පොලිසිය පැවසුවේය.එම සැකකරු සතුව තිබී මෙරට නිෂ්පාදිත ජිව අත්බෝම්බයක් ද පොලිස් භාරයට ගෙන ඇත.එම සැකකරුවන් පොල්ගහවෙල මහේස්ත්‍රාත් අධිකරණයට ඉදිරිපත් කිරිමෙන් පසු දින 14ක කාලයක් රක්ෂිත බන්ධනාගාර ගත කර ඇති අතර ඔවුන් පොල්ගහවෙල සහ රඹුක්කන ප්‍රදේශවල පදිංචිකරුවන් බව වාර්තා වේ.", "URL": "https://sinhala.adaderana.lk/news.php?nid=63451", "Category": null, "Parent URL": null}