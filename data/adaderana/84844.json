{"Source": "Adaderana", "Timestamp": "February 26, 2018 10:51 am", "Headline": " අන්නාසිගල රක්ෂිතයේ වැලි ඡාවාරමක් උකුසු ඇසට හසුවෙයි", "News Content": "මොනරාගල කොස්ලන්ද අන්නාසිගල රක්ෂිතයේ කිලෝමීටර 7 ක් පමණ ඇතුළතට වන්නට පවත්වාගෙන යන වැලි ජාවාරමක් පිළිබඳව ලද තොරතුරකට අනුව අද දෙරණ උකුස්සා වලාන දූෂණ මර්ධන ප්‍රහාරක ඒකකයේ නිලධාරීන් සමඟින් එක්ව රහසිගත මෙහෙයුමක් දියත් කළේය. වලාන දූෂණ මර්ධන ප්‍රහාරක ඒකකයේ අධ්‍යක්ෂ සහකාර පොලිස් අධිකාරී හේමාල් ප්‍රශාන්ත මහතාගේ සෘජු අධීක්ෂණය යටතේ එම ඒකකයේ නිලධාරීන් කණ්ඩායමක් සමඟින් එහි ගිය උකුස්සාට මෙම ජාවාරම ජයටම සිදුකරගෙන ගොස් ඇති අයුරු දක්නට ලැබුණි. දින දෙකක් පුරා රහසිගතව සිදුකළ මෙම ගවේෂණයේදී දැකගත හැකි වුයේ ලෝඩරයක් මඟින් රාත්‍රීකාලයේදී මෙහි වැලි - ට්‍රැක්ටර් සහ ටිපර් රථවලට පටවන ආකාරයයි. එමෙන්ම මෙම ජාවාරම්කරුවන් සිදුකරන දැවැන්ත වැලි කැණීම හේතුවෙන් මෙම රක්ෂිතයේ දැවැන්ත ගස්වලට සහ ඇළ මාර්ගවල ඉවුරු ඛාදනය වී ඇති අයුරු උකුස්සා වැඩිදුරටත් සිදු කළ ගවේෂණයේදී දැකගත හැකි විය. ඒ අනුව ජාවාරම්කරුවන් නිතියේ රැහැනට කොටු කර ගැනීමට මෙහෙයුම දියත් කළ අතර පළමුවෙන්ම වැලි පැටවූ ටිපර් රථයක් රියදුරුද සමඟින් අත්අඩංගුවට ගනු ලැබීය. පසුව රක්ෂිතය තුළට යන විට එහි සිටි ජාවාරම්කරුවෙකු පලායාමට උත්සහ ගැනීමේදී ඔහුව අත්අඩංගුවට ගනු ලැබීය. ඔහුගෙන් සිදු කළ ප්‍රශ්න කිරීමේදී රක්ෂිතය තුළ සඟවා තිබු වැලි පැටවීම සඳහා භාවිතා කළ ලෝඩර් රථයක් සොයා ගනු ලැබුවා. අනතුරුව රක්ෂිතය තුළ සඟවා තිබූ ටිපර් රථයක් ද සොයා ගනු ලැබීය. පසුව රක්ෂිතය තුළ සෝදිසි කිරීමේදී වැලි පැටවූ ට්‍රැක්ටරයක් සොයා ගත් අතර එහි රියදුරු පලායාමට උත්සහ කිරීමේදී දැවැන්ත උත්සහයකින් අනතුරුව ඔහුවද අත්අඩංගුවට ගත්තේය. මෙහිදී අත්අඩංගුවට ගත් ජාවාරම්කරුවන්ගෙන් සිදු කළ ප්‍රශ්න කිරීම්වලදී වැදගත් කරුණ රැසක් අනාවරණ වූ අතර අන්නාසිගල රක්ෂිතයේ වැලිජාවාරම සඳහා යොදාගත් ට්‍රැක්ටර් 02ක් , ටිපර් රථ දෙකක්, ලෝඩර් රථයක් සමඟ ජාවාරම්කරුවන් 06 දෙනෙකු පොලිස් අත්අඩංගුවට ගැණුනි. මෙහි ඇති මවිතයට කරුණනම් මෙම රක්ෂිතයට ඇතුළු වීම සම්පූර්ණයෙන්ම තහනම් පසුබිමක මෙම ජාවාරම්කරුවන් මෙම විනාශය කරන තෙක් පරිසරය ආරක්ෂා කිරීම සඳහ පිහිටුවා තිබෙන ආයතන මෙන්ම ප්‍රාදේශිය පොලිසියද නිද්‍රාශීලීව සිටිමයි. ඉදිරියේදීවත් මෙවැනි වන විනාශයන් වැලැක් වීම සඳහා වගකිව යුතු බලධාරීන් ක්‍රියාත්මක වන තෙක් උකුස්සා සීරුවෙන්.", "URL": "https://sinhala.adaderana.lk/news.php?nid=84844", "Category": null, "Parent URL": null}