{"Source": "Adaderana", "Timestamp": "September 28, 2010 04:12 pm", "Headline": "ෆොන්සේකාගේ මන්ත්‍රීධූරය අහෝසි කරන ඉල්ලීම අහෝසියි", "News Content": "ප්‍රජාතන්ත්‍රවාදී ජාතික සන්ධානයේ නායක,පාර්ලිමේන්තු මන්ත්‍රී සරත් ෆොන්සේකා මහතාගේ මන්ත්‍රීධූරය අහෝසි කරන ලෙස ඉල්ලා ගොනු කරන ලද පෙත්සමක් අභියාචනාධිකරණය විසින් අද ප්‍රතික්ෂේප කරන ලදී. පෙත්සම ගොනු කර තිබුණේ හපුතලේ ප්‍රදේශයේ පදිංචි ආනන්දන් මොහාන්දාස් නම් පුද්ගලයෙකි. සරත් ෆොන්සේකා මහතා ඡන්ද දායකයෙකු ලෙස ලියාපදිංචි වී නොමැති බැවින් ඔහුට පාර්ලිමේන්තු මන්ත්‍රී ධුරයක් දැරීමට සුදුසුකම් නොමැති බව සඳහන් කරමින් ඔහු පෙත්සම ගොනු කර තිබුණි. එහෙත් මැතිවරණ කොමසාරිස්වරයා වෙනුවෙන් පෙනී සිටි රජයේ නීතීඥවරයා මූලික විරෝධතා දක්වමින් මෙම පෙත්සම නීතිය ඉදිරියේ පවත්වාගෙන යාමට සුදුසු තත්ත්වයක නොපවතින බව සඳහන් කරන ලදී. එහිදී පෙත්සම්කාර පාර්ශවයේ නීතීඥවරයා කියා සිටියේ මෙම පෙත්සම ඉල්ලා අස්කරගැනීමට සූදානම් බවයි. ඒ අනුව පෙත්සම ඉල්ලා අස්කරගැනීමට අවසර දුන් අභියාචනාධිකරණය අනතුරුව එය ප්‍රතික්ෂේප කරන ලදී. පෙත්සම්කරුට අවශ්‍ය නම් මෙම කරුණ සම්බන්ධයෙන් යළි නීතිය ඉදිරියට පැමිණීමට හැකියාවක් ඇති බව ද අභියාචනාධිකරණය වැඩිදුරටත් දැනුම් දුන් බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=11161", "Category": null, "Parent URL": null}