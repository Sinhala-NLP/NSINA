{"Source": "Adaderana", "Timestamp": "February 8, 2014 10:32 pm", "Headline": "කැමරන් ලංකාවට එන්න කලින් ද්‍රවිඩ ලොක්කන් හමුවෙලා", "News Content": "ශ‍්‍රී ලංකාවේදී පසුගිය වසරේ පැවති පොදුරද සමුළුවට සහභාගි වීමට පෙර බි‍්‍රතාන්‍ය අග‍්‍රාමාත්‍ය ඩේවිඩ් කැමරන් මහතා එරට ක‍්‍රියාත්මක ද්‍රවිඩ සංවිධාන රැසක නියෝජිතයන් සමග සාකච්ඡා පවත්වා ඇතැයි තොරතුරු හෙළිව තිබේ. නෙස්බි සාමිවරයා විසින් එරට පාර්ලිමේන්තුවේදී අසන ලද ප්‍රශ්නයකට බ්‍රිතාන්‍යයේ පළාත් පාලන, විදේශ සහ පොදු රාජ්‍ය මණ්ඩලීය කටයුතු පිළිබඳ ජ්‍යෙෂ්ඨ රාජ්‍ය අමාත්‍ය බරොනෙස් වර්සි මහතා ලබාදුන් පිළිතුරකින් මේ බව අනාවරණය වේ. වර්සි මහතාගේ පිළිතුරට අනූව බ්‍රිතාන්‍ය අග්‍රාමාත්‍යවරයා ඔහුගේ ශ්‍රී ලංකා සංචාරයට පෙර ද්‍රවිඩ සංවිධාන 7ක නියෝජිතයින් ඉකුත් 2013 වසරේ නොවැම්බර් මස 7දා ලන්ඩන් නුවර, ඩවුනින් වීදියේ පිහිටි අග‍්‍රාමාත්‍ය නිල නිවසේදී හමුවී ඇත. ගෝලීය ද්‍රවිඩ සංසදය, බි‍්‍රතාන්‍ය ද්‍රවිඩ සංසදය, බි‍්‍රතාන්‍ය ද්‍රවිඩ කන්සර්වේටිව් නියෝජිතයන් යන සංවිධාන ඇතුළු ද්‍රවිඩ සංවිධාන 7 ක නියෝජිතයින් කැමරන් මහතා එලෙස හමුවී සාකච්ඡා කර තිබේ. එසේම බි‍්‍රතාන්‍ය විදේශ කටයුතු පිළිබඳ රාජ්‍ය ලේකම් හියුගෝ ස්වයර් මහතාද පාර්ශව කිහිපයක් සමග සාකච්ඡා පවත්වා ඇති අතර ලන්ඩන් හි ශ‍්‍රී ලංකා මහ කොමසාරිස්වරයා, රාජ්‍ය නොවන සංවිධාන, ජගත් මානව හිමිකම් පිළිබඳ මහ කොමසාරිස්වරිය ද ඒ අතර වන බව අනාවරණය වී ඇත. ඉකුත් පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වීමට පැමිණි බ්‍රිතාන්‍ය අගමැති ඩේවිඩ් කැමරන් මහතා ශ්‍රී ලංකාවේ දේශපාලන පක්ෂ නායකයින් ඇතුළු පාර්ශව කිහිපයක් සමග සාකච්ඡා පැවැත්වූ අතර උතුරේද සංචාරය කර අවසානයේ මාධ්‍ය හමුවක් පවත්වා රටින් පිටවීමට පෙර අවධාරණය කර සිටියේ මෙරට සිදුව ඇතැයි කියන මානව හිමිකම් කඩවීම් ගැන ස්වාධීන පරීක්ෂණයක් නොකළහොත් ඒ සඳහා වන ජාත්‍යන්තර පරීක්ෂණයකට තමන් සහය දෙන බවකි.", "URL": "https://sinhala.adaderana.lk/news.php?nid=40976", "Category": null, "Parent URL": null}