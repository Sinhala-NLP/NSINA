{"Source": "Adaderana", "Timestamp": "February 9, 2016 12:42 pm", "Headline": "විපක්ෂය ස්වාධීන කණ්ඩායමක් ලෙස පිළිගන්නවාද? ", "News Content": "ඒකාබද්ධ විපක්ෂය පාර්ලිමේන්තුව තුළ ස්වාධීන කණ්ඩායමක් ලෙස පිළිගන්නා ලෙසට සිදුකළ ඉල්ලීම පිළිබඳ කථානායක කරූ ජයසූරිය මහතාගේ ප්‍රධානත්වයෙන් සාකච්ඡාවක් පවත්වා තිබේ.මෙම සාකච්ඡාව සඳහා අග්‍රාමාත්‍ය රනිල් වික්‍රමසිංහ මහතා සහ විපක්ෂ නායක ආර්.සම්බන්ධන් මහතා එක්ව සිටි බව වාර්තා වෙයි.මේ වන විට ඒකාබද්ධ විපක්ෂයට පාර්ලිමේන්තුවේ දී අදහස් දැක්වීමට ලබාදී ඇති කාලය ප්‍රමාණවත් නොවන බවට එම මන්ත්‍රීවරුන් විසින් කතානායකවරයා වෙත දැනුම් දී තිබුණි. තම කණ්ඩායම ස්වාධීන කණ්ඩායමක් ලෙස පිළිගෙන අදහස් දැක්වීමට කාලය වෙන් කිරීමේ දී ප්‍රමාණවත් පරිදි වේලාව වෙන්කර දෙන ලෙස ඔවුන් ඉල්ලීමක් කර තිබුණි.කෙසේවෙතත් කතානායකවරයා, අග්‍රාමාත්‍යවරයා සහ විපක්ෂනායකවරයා අතර පැවති සාකච්ඡාවේ දී ඒකාබද්ධ විපක්ෂයට දැනට ලබා දී ඇති කාලය ඉදිරියටත් ලබාදීම පිළිබඳව එකඟතාවයකට පැමිණ ඇති බව වාර්තා වී තිබේ.මේ අතර ඒකාබද්ධ විපක්ෂය සහ කතානායකවරයා අතර විශේෂ සාකච්ඡාවක් අද(09) දහවල් පාර්ලිමේන්තු සංකීර්ණයේ දී පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=57047", "Category": null, "Parent URL": null}