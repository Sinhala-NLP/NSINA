{"Source": "Adaderana", "Timestamp": "April 9, 2012 08:22 am", "Headline": "විදුලි සේවකයින් 11 වැනිදා ලෙඩවෙයි", "News Content": "සේවක වැටුප 25% න් වැඩිකරන ලෙස ඉල්ලා විදුලි සේවකයින් ලෙඩ නිවාඩු දැමීමේ වෘත්තීය ක්‍රියාමාර්ගයකට අවතීර්ණ වීමට තීරණය කර තිබේ. ලබන 11 වැනිදා මෙම වෘත්තීය ක්‍රියාමාර්ගයට අවතීර්ණ වීමට තීරණය කර ඇති බව ලංකා විදුලි බල මණ්ඩල ඒකාබද්ධ වෘත්තීය සමිති සන්ධානයේ කමිටු සමාජික රන්ජන් ජයලාල් මහතා සඳහන් කළේය. ලංකා විදුලි බල මණ්ඩලයේ ඉංජිනේරුවරුන් හා විධායක ශ්‍රේණිවල වැටුප් ඉහළ ප්‍රතිශතයකින් ඉහළ නැංවීමට කටයුතු කළ ද සාමාන්‍ය සේවකයාගේ වැටුප ප්‍රමාණවත් පරිදි ඉහළ නංවා නොමැති බව ඔහු පෙන්වාදෙයි. මෙම අවුරුදු සමයේ ලක්ෂ 40 ක් පමණ වන විදුලි පාරිභෝගිකයින් අසීරුතාවයට පත්කිරීමට තම වෘත්තීය සමිති වලට කිසිඳු අවශ්‍යතාවයක් නොවූව ද සිදුව ඇති අසාධාණයට එරෙහිව පෙළ ගැසීමට සිදුව ඇති බව රන්ජන් ජයලාල් මහතා අවධාරණය කළේය. ලබන 11 වැනිදා විදුලි බිඳවැටීමක් සිදු වුවහොත් එය යථා තත්ත්වයට පත් කිරීම සඳහා වැඩි වේලාවක් ගත වීමට ඉඩ ඇති බවත් එහි පූර්ණ වගකීම රජය භාර ගත යුතු බවත් ඔහු කියා සිටියේ. ඉදිරි දින කිහිපය තුළ සිය ගැටලුවලට ස්ථීර විසඳුමක් නොලැබෙන්නේ නම් ලබන 18 වනදායින් පසු වැඩ වර්ජන ක්‍රියාමාර්ගයකට දින නියම කර ගන්නා බව රන්ජන් ජයලාල් මහතා අවධාරණය කර සිටියේය.", "URL": "https://sinhala.adaderana.lk/news.php?nid=23378", "Category": null, "Parent URL": null}