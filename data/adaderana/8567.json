{"Source": "Adaderana", "Timestamp": "May 23, 2010 08:47 am", "Headline": "තෙත් බිම් දෙපසින් අනවසර පදිංචිකරුවන් එළවයි", "News Content": "ජලාශ ,ගංඟා , ඇළදොළ , තෙත්බිම් ආශ්‍රිතව සිටින අනවසර පදිංචිකරුවන් සියලු දෙනා වහාම ඉවත් කිරීමට වාරිමාර්ග හා ජල කළමනාකරණ අමාත්‍යාංශය තීරණය කර තිබේ. වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා මහතා මේ පිළිබඳව කඩිනමින් පියවර ගන්නා‍ ලෙස අමාත්‍යාංශ නිලධාරීන්ට උ‍පදෙස් ලබා දී ඇති බව වාර්තා වේ. ජලාශ , ගංඟා හා ඇළදොළ ආශ්‍රිතව මේ වන විට විශාල වශයෙන් අනවසර පදිංචිකරුවන් සිටින බවට වාර්තා වී තිබේ. පසුගිය දින කිහිපය තුළ ඇද හැලුණු වාර්ෂාව හේතුවෙන් ගංවතුර තත්ත්වයක් ඇතිවීමට මෙම අනවසර පදිංචිකරුවන් ද හේතු වු බව අමාත්‍ය නිමල් සිරිපාල ද සිල්වා මහතා පවසයි. විශේෂයෙන්ම වර්ෂා ජලය බැස යාමට ඇති මාර්ග මෙම අනවසර පදිංචිකරුවන් හේතුවෙන් අවහිර වී ඇති බව හෙතෙම කියා සිටියි. එම නිසා වහාම ක්‍රියාත්මක වන පරිදි එවැනි අනවසර පදිංචිකරුවන් සියලු දෙනාම ඉවත් කිරීමට අමාත්‍ය නිමල් සිරිපාල ද සිල්වා මහතා නිලධාරීන්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=8567", "Category": null, "Parent URL": null}