{"Source": "Adaderana", "Timestamp": "May 30, 2014 02:32 pm", "Headline": "මෝඩි අපිව රැවැට්ටුවා ", "News Content": "ඉන්දීය මහ මැතිවරණයෙන් ජයගත් භාරතීය ජනතා පක්ෂය මැතිවරණ වේදිකාවේ දී තමන්ට ලබාදුන් පොරොන්දු ඉටු කරීමට අපොහොසත් වී ඇති බව එරට ධීවර සංගම් නියෝජිතයින් චෝදනා කරයි. මැතිවරණ වේදිකාවේ ලබාදුන් පොරොන්දු වලට අනුව ධීවර කර්මාන්තය සඳහා වෙනමම අමාත්‍යංශයක් පිහිටුවනු ඇති බවට තමන් දැඩි අපේක්ෂාවෙන් පසුවූ බව ඔවුන් පෙන්වාදෙයි. ධීවර කටයුතු සිදුකිරීමේ දී තමිල්නාඩු ධීවරයින්ට ශ්‍රී ලංකා නාවික හමුදාවෙන් මෙන්ම ගුජරාට් ප්‍රාන්ත ධීවරයින්ට පකිස්ථාන නාවික හමුදාවෙන් විවිධ හිරිහැර සිදුවන බව භාරතීය ජනතා පක්ෂයේ අග්‍රමාත්‍ය ධුර අපේක්ෂක වූ නරේන්ද්‍ර මෝඩි මැතිවරණ වේදිකාවේ දී ප්‍රකාශ කළ බව ධීවර නියෝජිතයින් පවසයි. මේ හේතුවෙන් ධීවර ප්‍රජාව සුරක්ෂිත කිරීම සඳහා පියවර ගන්නා බවට ඔහු පොරොන්දු වූ බව ඔවුන් පෙන්වාදෙයි. එමෙන්ම වත්මන් රජයේ කැබිනට් අමාත්‍යවරුන් වන සුෂ්මා ස්වරාජ්, එල්.ගනේෂන් සහ රාධක්‍රිෂ්ණන් යන අය ද ධීවර කර්මාන්තය සඳහා වෙනමම ඇමතිවරයෙකු ලබාදෙන බවට මැතිවරණ වේදිකාවේ පොරොන්දු වු බව ඉන්දිය ධීවර සංගම් නියෝජිතයින් පවසයි. ධීවර සංගම් 11ක නියෝජිතයින්ගේ සහභාගිත්වයෙන් ඊයේ දිනයේ පැවති සාකච්ඡාවකදී ඔවුන් මෙම අදහස් පළකර ඇති අතර අත්අඩංගුවේ පසුවන තමිල්නාඩු ධීවරයින් නිදහස් කිරීමට ගත් පියවර සම්බන්ධයෙන් ඔවුන් ශ්‍රී ලංකා රජය වෙත සිය ප්‍රශංසාව පළ කර ඇත.", "URL": "https://sinhala.adaderana.lk/news.php?nid=43604", "Category": null, "Parent URL": null}