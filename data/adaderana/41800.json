{"Source": "Adaderana", "Timestamp": "March 14, 2014 02:00 pm", "Headline": "වටවල ෆයිනස් රක්ෂිතයක ගින්නක්", "News Content": "හැටන්, වටවල ප‍්‍රදේශයේ ෆයිනස් රක්‍ෂිතයක ගින්නක් හටගෙන තිබේ. වටවල දෙමළ මහා විද්‍යාලයට ඉහළින් රක්‍ෂිතයේ අද දහවල් 12ට පමණ හටගත් ගින්න මේ වන විට රක්‍ෂිතය පුරා පැතිර යමින් පවතින බව වටවල පොලිසිය පවසයි. මධ්‍යම කඳුකරයේ මේ දිනවල පවතින දැඩි වියළි කාලගුණ තත්ත්වයත් සමඟම කිසියම් පිරිසක් ෆයිනස් රක්‍ෂිතයට ගිනි තබන්නට ඇති බව පොලිසිය සැක කරයි. පැතිර යන ගින්න මැඩ පැවැත්වීම සඳහා වටවල පොලිසිය වටවල දෙමළ මහා විද්‍යාලයේ ගුරුවරුන් හා ප‍්‍රදේශවාසින් දැඩි උත්සාහයක නිරත වී සිටියි. පවතින දැඩි සුළං තත්ත්වය හමුවේ ගින්න සීඝ‍්‍රයෙන් පැතිර යමින් පවතියි. අක්කර 50 ක් පමණ පවතින මෙම රක්‍ෂිතයේ අක්කරයක පමණ භූමි ප‍්‍රමාණයක් ගිනිගෙන විනාශ වී තිබේ. මෙම රක්‍ෂිතය අවස්ථා කිහිපයකදී කිසියම් පිරිසක් විසින් වරින් වර ගිනි තබා ඇති බවද පැවසේ‍. ඡායා රූ හා සටහන - හැටන් රංජිත් රාජපක්‍ෂ", "URL": "https://sinhala.adaderana.lk/news.php?nid=41800", "Category": null, "Parent URL": null}