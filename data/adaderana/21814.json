{"Source": "Adaderana", "Timestamp": "February 2, 2012 08:21 am", "Headline": "හලාවත හා බිංගිරියට කුරුළු උණට දෙන බෙහෙත් යවයි", "News Content": "හලාවත හා බිංගිරිය රෝහල් වෙත කුරුළු උණට ලබාදෙන ඖෂධ හා අවශ්‍ය වෛද්‍ය උපකරණ ලබාදීමට පියවර ගෙන ඇති බව සෞඛ්‍ය අමාත්‍යාංශ්‍ය පවසයි. කුරුළු උණට සමාන රෝග ලක්ෂණ සහිත රෝගීන් වාර්තා වුවහොත් ඊට අවශ්‍ය පියවර ගැනීම සඳහා මෙම ඖෂධ හා වෛද්‍ය උපකරණ යැවූ බව එම අමත්‍යාංශය සඳහන් කරයි. කුරුළු උණ රෝගීන් වාර්තා වුවහොත් ඔවුන්ගේ සාම්පල පරීක්ෂා කිරීම සඳහා කොළඹ වෛද්‍ය පර්යේෂණායතනයේ කාර්යය මණ්ඩලය ද සූදානම්ව තබා ඇති බව සෞඛ්‍ය අමාත්‍යාංශ්‍ය පෙන්වාදෙයි. බිංගිරිය ප්‍රදේශයේ අසාමාන්‍ය ලෙස මියගිය කුකුළන් අතරින් එකෙකුගේ රෝග ලක්ෂණ කුරුළු උණට සමාන වීම හේතුවෙන් මෙම පියවර ගත් බව එම අමාත්‍යාංශය පවසයි. කෙසේ වෙතත් මේ පිළිබඳව වැඩිදුර පරීක්ෂණ කටයුතු සත්ව නිෂ්පාදන හා සෞඛ්‍ය දෙපාර්තමේන්තුව මගින් ක්‍රියාත්මක කරන බවද සඳහන්ය. එහෙත් අදාළ ගොවිපළේ කුකුළන් මියයාමට හේතුව කුරුළු උණ නොවන බව පශු වෛද්‍ය අධ්‍යක්ෂ ජෙනරාල් වෛද්‍ය කුමාර ද සිල්වා මහතා ඊයේ(01) පැවසුවේය. කෙසේ වෙතත් යම් ලෙසකින් කුරුළු උණ නොවන බවට මෙය තහවුරු කළ ද, ‍නොකළ ද කුරුළු උණ රෝගීන් වාර්තා වුවහොත් ඊට මුහුණ දීම සදහා වන අවේක්ෂණ වැඩපිළිවෙළ ද තවත් දින කිහිපයක් ක්‍රියාත්මක කරන බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=21814", "Category": null, "Parent URL": null}