{"Source": "Adaderana", "Timestamp": "July 29, 2018 11:47 am", "Headline": "ජෝසෙෆ් ක්වාලික් අවසන් පූර්ව වටයට", "News Content": "ජර්මන් විවෘත ටෙනිස් තරගාවලියේ අවසන් පූර්ව වටය සඳහා සුදුසුකම් ලබා ගැනීමට ස්ලොවැකියාවේ ජෝසෙෆ් ක්වාලික් සමත් විය. ඒ බ්‍රසීලයේ තියාගෝ මොන්ටෙයිරෝ අර්ධ අවසන් පූර්ව වටයේ තරගයකදී පරාජයට පත් කරමින්. ඉතා උණුසුම් ආකාරයෙන් ආරම්භ වු තරගයේ පළමු වටය ලකුණු 6ට 3ක් ලෙස ජය ගත්තේ තියාගෝ මොන්ටෙයිරෝ විසිනි. අනතුරුව ආරම්භ වු තරගයේ දෙවන වටය ප්‍රබල සටනකින් පසු 6ට 3ක් ලෙස ජය ගැනීමට ජෝසෙෆ් ක්වාලික් සමත් විය. තීරණාත්ම තුන්වන සහ අවසන් වටය ඉතා පහසුවෙන් ලකුණු 6ට 2ක් ලෙස ජය ගත්තේ ජෝසෙෆ් ක්වාලික් විසිනි. ඒ අනුව තරගය, තරග වටය 2ට 1ක් ලෙස ජය ගත් ජෝසෙෆ් ක්වාලික් අවසන් පූර්ව වටය සඳහා සුදුසුකම් ලබා ගත්තේය. ජෝසෙෆ් ක්වාලික් අවසන් පූර්ව වටයේ තරගයේදී ආර්ජන්ටිනාවේ ලියනාර්ඩෝ මයර් සමඟින් තරග වැදීමට නියමිතයි. ජෝසෙෆ් ක්වාලික් ලෝක ටෙනිස් ශ්‍රේණිගත කිරීමේ සටහනේ 112 වන ස්ථානයේ පසු වන අතර ඔහු හමුවේ පරාජය වු තියාගෝ මොන්ටෙයිරෝ ට එම ශ්‍රේණිගත කිරීමේ සටහනේ හිමි වී ඇත්තේ 145 වන ස්ථානයයි.", "URL": "https://sinhala.adaderana.lk/news.php?nid=93391", "Category": null, "Parent URL": null}