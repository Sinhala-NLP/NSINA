{"Source": "Adaderana", "Timestamp": "March 25, 2010 09:18 am", "Headline": "මැතිවරණයට පෙර රු2,500 දෙන්න", "News Content": "වැඩි කළ රුපියල් 2,500 ක වැටුප රාජ්‍ය සේවකයින්ට ඉදිරි මැතිවරණයට පෙර ලබාදෙන ලෙස ජාතික වෘත්තීය සමිති මහා සම්මේලනය රජයෙන් ඉල්ලා සිටියි. ජනාධිපතිවරණයට පෙර රාජ්‍ය සේවකයින්ගේ වැටුප රුපියල් 2,500 කින් වැඩි කළ අතර එය ජනවාරි මාසයේ වැටුපට එක් කරන බව රජය නිවේදනය කළේය. එහෙත් මෙවැනි වැටුප් වැඩිවීමක් පහසුවෙන් ලබාදිය නොහැකි බව මහ බැංකු අධිපතිවරයා සඳහන් කර ඇති බව එම සම්මේලනය විසින් නිකුත් කළ නිවේදනයේ සඳහන්ය. අළුත් අවුරුද්දට පෙර ජනතාවට මෙම සහනය ලබාදෙන ලෙස ජාතික වෘත්තීය සමිති සම්මේලනයේ ලේකම් සමන් රත්නප්‍රිය මහතා රජයෙන් ඉල්ලා සිටියි. කෙසේ වෙතත් අග්‍රාමාත්‍ය රත්නසිරි වික්‍රමනායක මහතා සඳහන් කළේ එළඹෙන අයවැයෙන් අනිවාර්යයෙන්ම වැටුප් වැඩිවීමක් ලබාදෙන බවය.", "URL": "https://sinhala.adaderana.lk/news.php?nid=7496", "Category": null, "Parent URL": null}