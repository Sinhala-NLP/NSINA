{"Source": "Adaderana", "Timestamp": "August 12, 2019 03:33 pm", "Headline": "ඇමති නවීන්ගේ වැඩසටහනට දුම් ගහලා", "News Content": "වැවිලි කර්මාන්ත අමාත්‍ය නවීන් දිසානායක මහතා වව්නියාව නන්දිමිත්‍රගම ප්‍රදේශයේදී පැවැත්වු වැඩසටහනක් දුමෙන් වැසීයාමෙන් උත්සවයේ කටයුතු සිදුකර ගැනීමට නොහැකිව දැඩි අපහසුතාවයට පත්ව තිබේ. අමාත්‍ය නවීන් දිසානායක මහතා වව්නියාව නන්දිමිත්‍රගම නැවත පදිංචි කළ ගම්මානයේ ඊයේ (11) සවස ප්‍රදේශවාසීන් වෙත පොල්පැළ බෙදාදීමේ වැඩසටහනක් සඳහා සහභාගීවූ අවස්ථාවේ උත්සව භූමිය අසල කැළෑ ප්‍රදේශ කිසියම් කණ්ඩායමක් විසින් ගිනිතැබීම හේතුවෙන් වැඩසටහනට සහභාගි වු අමාත්‍යවරයා සහ වැඩසටහනට පැමිණි ජනතාව එලෙස මහත් අපහසුතාවයකට ලක්ව ඇත. නැවත පදිංචි ජනතාව සඳහා පොල්පැල බෙදාදීම හා පොල්වගාව ව්‍යාප්ත කරලීමේ අරමුණින් ප්‍රතිලාභීන් සඳහා මුදල් චෙක්පත් පිරිනැමීමේ වැඩසටහනක් අතර තුර කිසියම් කණ්ඩායමක් උත්සවය පැවති ස්ථානයට නුදුරින් කැළෑ ප්‍රදේශය ගිනි තැබීම හේතුවෙන් එයින් දුමාරට පිටවෙන අයුරු දැක ගත හැකි විය. පැවති දුමාරය හේතුවෙන් සවස 03.00 පැවැත්වීමට තිබූ උත්සවය ආරම්භ කිරීමට පැයකට අධික කාලයක් ප්‍රමාද කළ අතර අනතුරුව උත්සව අවස්ථාවට පැමිණි අමාත්‍යවරයාද දුමාරය හේතුවෙන් අපහසුතාවට ලක්ව සිටිහය. වැඩසටහන පැවති ස්ථානයට මදක් එපිටින් ගිනිගන්නා අවස්ථාවේ උත්සව සංවිධායකයින් හා ප්‍රදේශවාසීන් කිහිපදෙනකු ගින්න නිවා දැමීමට උත්සහ කළද පවතින වියළි සුළං තත්ත්වය හේතුවෙන් එම උත්සහය ව්‍යර්ත විණ. දුමාරය හේතුවෙන් වැඩසටහන පැමිණි කුඩා දරුවන්, ප්‍රදේශයේ ජනතාව, වැඩසටහන සඳහා ආරක්ෂාවට යොදවා සිටි ආරක්ෂක අංශ සාමාජිකයින් හා පොලිස් නිලධාරීන්ද පීඩාවට පත්ව සිටියහ. ගින්න සම්බන්ධයෙන් ආරක්ෂාවට යොදවා සිටි පොලිස් නිලධාරීන්ගෙන් කළ විමසීමේදී ඔවුන් පැවසුවේ අසළ පිහිටි ඉඩම් කිහිපයක් සඳහා කිසියම් පිරිසක් ගිනි තබන්නට ඇති බවට සැක පළකරන බවයි. දුමාරය පැවතියද අමාත්‍ය නවීන් දිසානායක මහතා වැඩසටහන නිමාවන තෙක් වැඩසටහනේ රැදීසිටියහ.", "URL": "https://sinhala.adaderana.lk/news.php?nid=116386", "Category": null, "Parent URL": null}