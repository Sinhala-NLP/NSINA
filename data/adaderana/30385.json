{"Source": "Adaderana", "Timestamp": "December 31, 2012 11:17 am", "Headline": "ලොරිය කාන්තාවක් යටකරයි", "News Content": "කල්පිටිය, මුදලප්පාලි ප්‍රදේශයේදී ලොරියක් මාර්ගයෙන් ඉවතට පැන සිදුවූ අනතුරකින් කාන්තාවක් මිය ගොස් තිබේ. ඊයේ (30) වැනි දින සවස මෙම අනතුර සිදුවී ඇතැයි අප වාර්තාකරු කියයි. අනතුරින් මිය ගොස් ඇත්ත් පල්ලිවාසල්තුරේ, මුදලප්පාලි ලිපිනයේ පදිංචිව සිටි අබ්දුල් තාසිම් රබියතුල්ලා අදබියා නැමැති 57 හැවිරිදි කාන්තාවකි. අනතුරට සම්බන්ධ කුඩා ප්‍රමාණයේ ලොරිය මුදලප්පාලි සිට කල්පිටිය බලා ධාවනය කරමින් තිබී ඇත. මිය ගොස් ඇති කාන්තාව අනතුර සිදුවන අවස්ථාව වන විට මර්ගය අයිනේ ගමන් කරමින් සිට තිබේ. එක් වරම ලොරිය මාර්ගයෙන් ඉවතට ඇදී කාන්තාවද යට කරගෙන අසළ වූ තාප්පයක ගැටී නතර වී ඇත. අනතුරට පත් කාන්තාව එම අවස්ථාවේදීම කල්පිටිය දිසා රොහලට ඇතුළත් කර ඇතැත් බරපතළ තත්ත්වයේ පසුවූ ඇයව පුත්තලම මූලික රෝහලට මාරු කිරීමට සුදානම් වන විට ඇය මිය ගොස් ඇතැයි අප වාර්තාකරු පවසයි. අනතුරට සම්බන්ධ ලොරිය සහ එහි රියදුරු පොලීසිය විසින් අත්අඩංගුවට ගෙන ඇත. කල්පිටිය පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=30385", "Category": null, "Parent URL": null}