{"Source": "Adaderana", "Timestamp": "May 12, 2014 09:03 am", "Headline": "ඡන්ද නාම ලේඛන ප්‍රතිශෝධනය ලබන 16දා සිට", "News Content": "ඡන්ද නාම ලේඛන ප්‍රතිශෝධන කටයුතු ලබන 16 වැනිදා ආරම්භ කිරීමට නියමිතව තිබේ. සාමාන්‍යයෙන් ඡන්ද නාම ලේඛන ප්‍රතිශෝධන කටයුතු ඕනෑම වර්ෂයක දෙසැම්බර් මස 31 වැනි දින අවසන් වීමට නියමිතව තිබුණ ද මෙවර ඡන්ද නාම ලේඛන ප්‍රතිශෝධන කටයුතු ඊට මාස දෙකකට පෙර අවසන් කිරීමට පියවර ගෙන ඇත. ඒ අනුව මෙම වසරේ ඡන්ද නාම ලේඛන ප්‍රතිශෝධන කටයුතු මාස 05ක කාලයක් පුරා පැවැත්වෙන අතර ඔක්තෝම්බර් මස 31 වැනි දිනෙන් එම කටයුතු අවසන් වීමට නියමිතය. මේ වන විට ඉදිරි කාලය තුළ ජනාධිපතිවරණයක් හෝ මහ මැතිවරණයක් පැවැත්වීම පිළිබඳ දේශපාලන වේදිකාවේ විවිධ අදහස් පළවෙමින් තිබේ. මෙම වසරේදීම ජනාධිපතිවරණයක් කැඳවීම හෝ පාර්ලිමේන්තුව විසුරුවා හැරීම සිදුවනු ඇති බවට දේශපාලන අභ්‍යන්තර මාර්ග වලින් ප්‍රකාශ වුවද ඇතැම් ආරංචි මාර්ග පවසන්නේ ලබන වසරේ ජනවාරි මාසයේ දී ජනාධිපතිවරණයක් පැවැත්විමට රජය සැලසුම් කර ඇති බවයි. කෙසේ වෙතත් මේ වන තෙක් මේ පිළිබඳ අවසන් එකඟතාවයකට පැමිණ නොමැති අතර ආණ්ඩු පක්ෂයේ මැති ඇමතිවරුන් ජනාධිපතිවරයාගේ ප්‍රධානත්වයෙන් සාකච්ඡා පවත්වමින් සිටින බව ද වාර්තා වේ. මේ අතර මෙම වසරේ සිදුකෙරෙන ඡන්ද නාම ලේඛන ප්‍රතිශෝධනයේ අවසන් ලේඛනය ඉදිරියේ දී පැවැත්වෙන ජනාධිපතිවරණයක් හෝ මහ මැතිවරණයක් සඳහා භාවිතා කෙරෙනු ඇති බව මැතිවරණ නිරික්ෂණ සංවිධාන පෙන්වාදෙයි. එම නිසා මෙවර සිදුකෙරෙන ඡන්ද නාම ලේඛන ප්‍රතිශෝධනය වඩාත් වැදගත් බව ද පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසීය.", "URL": "https://sinhala.adaderana.lk/news.php?nid=43146", "Category": null, "Parent URL": null}