{"Source": "Adaderana", "Timestamp": "September 12, 2016 10:01 am", "Headline": " උතුරු කොරියාව න්‍යෂ්ටික අත්හදා බැලීමකට සූදානම්", "News Content": "උතුරු කොරියාව තවත් න්‍යෂ්ටික අත්හදා බැලීමකට සූදානම් වන බව දකුණූ කොරියාව පවසයි.ඕනෑම මොහොතක එම අත්හදා බැලීම සිදු විය හැකි බව දකුණු කොරියානු ආරක්ෂක අමාත්‍යාංශ ප්‍රකාශකයෙකු අනාවරණය කර ඇත.පසුගිය සිකුරාදා උතුරු කොරියාව භූ ගත න්‍යෂ්ටික අත්හදා බැලීමක නිරත වූ අතර ඒ හේතුවෙන් රිච්ටර් පරිමාණයේ ඒකක 5යි දශම 3ක ප්‍රබලතාවයකින් යුත් භූ කම්පනයක් ද අදාළ ප්‍රදේශ ආශ්‍රිතව හටගෙන තිබුණි.එම අත්හදා බැලීම උතුරු කොරියාව මෙතෙක් සිදු කළ ප්‍රබලම න්‍යෂ්ටික අත්හදා බැලීම ලෙස සැලකෙයි.දකුණු කොරියාව පවසන්නේ උතුරු කොරියාවේ පංගී - රී ප්‍රදේශ ආශ්‍රිතව න්‍යෂ්ටික අත්හදා බැලීමකට යොදා ගත හැකි තවත් භූගත උමගක් පවතින බවයි. මේ අතර උතුරු කොරියාවට තවදුරටත් සම්බාධක පැනවීම සඳහා එක්සත් ජාතීන්ගේ සංවිධානයේ ආරක්ෂක කවුන්සිලය එකඟතාවකට පැමිණ ඇති බව වාර්තා වෙයි.", "URL": "https://sinhala.adaderana.lk/news.php?nid=64019", "Category": null, "Parent URL": null}