{"Source": "Adaderana", "Timestamp": "November 8, 2012 12:00 pm", "Headline": "ඥාතියාට උදව් වෙන්න ගිය ෆාතිමාට අපූරු පාඩමක්", "News Content": "ඩුබායිහි ගෘහ සේවිකාවක ලෙස කටයුතු කළ ශ්‍රී ලාංකික කතකට යළි දිවයිනට පැමිණීමට නොහැකිව සිටින බව විදෙස් මාධ්‍ය උපුටා දක්වයි. වීසා අලුත් නොකිරීම නිසා එක් වූ ඩිරම් 18,000 ක දඩ මුදලක් ගෙවා ගත නොහැකිව මෙම ශ්‍රී ලාංකික මුස්ලිම් කාන්තාව ඩුබායිහි රැඳී සිටින බව සඳහන් වේ. ෆාතිමා ෆර්සානා නම් වයස අවුරුදු 5 ත් 11 ත් අතර දරුවන් 4 දෙනෙකුගේ මවක වන 30 හැවිරිදි කාන්තාවකට මෙලෙස දඩ මුදල ගෙවා ගත නොහැකිවී ඇත. ෆාතිමාගේ ඥාතියෙකු වන රිස්වාන් විසින් ගෙවීමට තිබූ ණය මුදලක් ගෙවා ගැනීමට අපොහොසත් වීම හේතුවෙන් ඔහුගේ ඉල්ලීම මත ඇය සිය විදේශ ගමන් බලපත්‍රය රිස්වාන්ට ලබා දී තිබිණි. එහිදී දින 2 ක් තුළ අදාළ විදේශ ගමන් බලපත්‍රය නැවතත් ෆාතිමාට ලබාදෙන බවට රිස්වාන් පොරොන්දු වී ඇතත් එම දින 2 ක තුළ රිස්වාන් නැමැති පුද්ගලයා වෙනත් රටින් පලා ගොස් ඇති බව වාර්තා වේ. ඒ ෆාතිමාගේ විදේශ ගමන් බලපත්‍රය අධිකරණයේ ඇප ලෙස තබමින්ය. තමන් එම ණය මුදල ගෙවන බවත් ඒ ගැන බිය යුතු නැති බවත් ශ්‍රී ලංකාවට පැමිණ ඇති රිස්වාන් ෆාතිමාට දුරකතන ඇමතුමක් ලබා දී පවසා ඇත. නමුත් ඉන් අනතුරුව රිස්වාන් මලයාසියාවට ද අනතුරුව කටාර් දේශයට ද ගොස් තිබිණ. මේ අතරතුර ෆාතිමාගේ දරුවන් සිව් දෙනා සිය මව දැක ගැනීමේ රිසියෙන් වේදනාවට පත්ව ඇති බවත් මීට රිස්වාන්ගේ සහෝදරයාගෙන් හා බිරිඳගෙන් සහය පැතූව ද ඔවුන් එය ප්‍රතික්ෂේප කළ බවත් ෆාතිමා පවසා ඇත. ඉන් වසර 2 ට පසුව නැවත ෆාතිමාට දුරකතන ඇමතුමක් ලබාදුන් රිස්වාන් පවසා ඇත්තේ රාමසාන් උත්සවය සඳහා තමන් ඩුබායි බලා පැමිණෙන බවය. එහිදී තමන් මසකට ඩිරම් 2000 බැගින් ගෙවීමට සූදානම් බවද හෙතෙම ඇයට පවසා තිබේ. එහෙත් ඒ වනවිටත් රිස්වාන්, ස්වකීය ක්‍රෙඩිට් කාඩ් පතකට ඩිරම් 35,000 ක් ද ණය මුදල් ලෙස ගෙවිය යුතුව තිබී ඇත. එහෙත් ෆාතිමා ඊට එකඟ වී නැත්තේ එවිට තවත් බොහෝ කාලයක් ෆාතිමාට ඩුබායිහි රැඳී සිටීමට සිදුවන හෙයිනි. කෙසේ හෝ අදාළ පුද්ගලයා නීතියේ රැහැනට කොටු කර සිය විදේශ ගමන් බලපත්‍රය ලබා ගැනීමට සිතූ ෆාතිමා ඊට ඩුබායි පොලීසියේ සහය පැතීය. රිස්වාන් ඩිරම් ලක්ෂ 5 ක මුදලක් වංචා කර ඇති බව පවසමින් පොලීසියේ සහය පැතූ ෆාතිමා, උපාය මාර්ගිකව රිස්වාන් ඩුබායි වෙත කැඳවීමට කටයුතු කර ඇත. එකී උපායට අනුව දෙදෙනා හමුවීමට කතා බස් කරගෙන ඇති අතර එහිදී ඩුබායි පොලීසිය විසින් රිස්වාන් අත්අඩංගුවට ගෙන ඇතැයි සඳහන්ය. ඒ අනුව ෆාතිමාට සිය විදේශ ගමන් බලපත්‍රය නැවතත් හිමිවී තිබුණ ද වීසා නැවත අලුත් නොකිරීම හෙයින් ඇයට ඩිරම් 18,000 ක දඩයක් ගෙවීමට සිදුව ඇත.", "URL": "https://sinhala.adaderana.lk/news.php?nid=29015", "Category": null, "Parent URL": null}