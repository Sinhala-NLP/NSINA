{"Source": "Adaderana", "Timestamp": "September 1, 2010 06:59 pm", "Headline": "ආණ්ඩුවෙන් අහලා අපට කියන්න-මනෝ රාඕගෙන් ඉල්ලයි", "News Content": "ශ්‍රී ලංකා රජය ජනවාර්ගික ප්‍රශ්නය සඳහා දෙනු ලබන විසඳුම කුමක්දැයි ආණ්ඩුවෙන් විමසා පිළිතුරක් දෙන ලෙස ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා ඉන්දීය විදෙස් කටයුතු ලේකම් නිරූපමා රාඕ මහත්මියගෙන් ඉල්ලා සිටියි. මේ දිනවල ශ්‍රී ලංකාවේ සංචාරයක නිරත වී සිටින ඉන්දීය විදෙස් කටයුතු ලේකම්වරියට ඇති තතු ඇති සැටියෙන් දැකගත හැකිවෙනු ඇතැයිද හෙතෙම අද දෙරණට කියා සිටියේය. යුද්ධය ජයගන්නට ශ්‍රී ලංකා රජයට උපකාර කළ ඉන්දියාව යුද්ධයෙන් පසු සාමය ස්ථාවරව පවත්වාගෙන යන්නටත්,දේශපාලන විසඳුමක් ලබාදෙන්නටත් උපකාර කළ යුතු බවද ඔහු පෙන්වාදෙයි. ඉන්දියාවේ සහයෝගයෙන් තොරව විසඳුමක් ලබාගැනීමට හැකියාවක් ඇතැයි තමන් විශ්වාස නොකරන බවද ගනේෂන් මහතා කියා සිටියේය. 13 වන ආණ්ඩුක්‍රම ව්‍යවස්ථා සංශෝධනයෙන් එහාට ගිය දේශපාලන විසඳුමක් දෙන්නට තමන් සූදානම් බව ජනාධිපතිවරයා මීට පෙරාතුව ඉන්දියාවට පොරොන්දු වූ බව සිහිපත් කළ ඔහු මේ වන විට සිදුව ඇත්තේ තිබූ අයිතිවාසිකම් පවා උදුරාගැනීමක් බවද සඳහන් කළේය. යුදමය වාතාවරණයෙන් පසු කෙටි කලක් තුළ රජය විසින් නැඟෙනහිර පළාතේ පළාත් සභා මැතිවරණයක් පැවැත්වීමට කටයුතු කළ බව සිහිපත් කළ ඔහු යුද්ධය මුළුමනින් නතර වී මාස 15 ක් වැනි කාලයක් ගෙවී තිබුණද උතුරු පළාතට දේශපාලන විසඳුමක් ලබාදීමට මෙතෙක් උත්සාහයක් හෝ ගෙන නැතැයිද හෙතෙම චෝදනා කළේය. යළි පදිංචි කරන ජනතාව නඟා සිටුවීමට ක්‍රියා කළ යුත්තේ ශ්‍රී ලංකා රජය , ඉන්දියාව හා මැතිවරණයක් පැවැත්වීම තුළින් බලයට පත්වන උතුරු පළාත් සභාව ද ඒකාබද්ධ ක්‍රියාමාර්ගයක් තුළින් බව ද මනෝ ගනේෂන් මහතා අවධාරණය කළේය.", "URL": "https://sinhala.adaderana.lk/news.php?nid=10575", "Category": null, "Parent URL": null}