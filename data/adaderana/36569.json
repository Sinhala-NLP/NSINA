{"Source": "Adaderana", "Timestamp": "August 12, 2013 12:40 pm", "Headline": "අහිතකර කිරිපිටි වෙළඳසැල්වලින් ඉවත් කරයි", "News Content": "මිනිස් පරිභෝජනයට අහිතකර කිරිපිටි වර්ග වෙළඳසැල්වලින් ඉවත් කිරීමේ මෙහෙයුමක් අද සිට ආරම්භ කර තිබේ. එහිදී කොළඹ මහනගර සභා බල ප්‍රදේශය තුළ සුපිරි වෙළඳ සැල් සහ වෙළඳසැල් ඇතුළු ආහාර ගබඩා කරන ස්ථාන සෝදිසියට ලක් කළ බව සෞඛ්‍ය අමාත්‍යංශය පැවසීය. එම අමාත්‍යංශයේ නිලධාරීන් සහ මහජන සෞඛ්‍ය පරීක්ෂකවරුන් ඒකාබද්ධව ක්‍රියාත්මක කළ මෙහෙයුමේදී ඩී.සී.ඩී සහ වේ ප්‍රෝටීන් අන්තර්ගත ආහාරයට නුසුදුසු කිරිපිටි ඇතුළු ආහාර වර්ග කිහිපයක් ඉවත් කිරීමට පියවර ගෙන ඇත. එහිදී සෞඛ්‍ය අධ්‍යක්ෂ ජෙනරාල් පාලිත මහීපාල මහතා සඳහන් කළේ ඉදිරියේදී දිවයින පුරා වැටලීම් සිදුකරන බවයි. කුමන ප්‍රකාශ සිදු කළ ද සෞඛ්‍ය අමාත්‍යංශය සිදුකරන පරීක්ෂණවලට අනුව ආහාරවල තත්ත්වය පිළිබඳව තීරණ ගන්නා බව හෙතෙම වැඩිදුරටත් කීවේය.", "URL": "https://sinhala.adaderana.lk/news.php?nid=36569", "Category": null, "Parent URL": null}