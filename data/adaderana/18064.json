{"Source": "Adaderana", "Timestamp": "August 14, 2011 04:46 pm", "Headline": "ග්‍රීස් තවරාගත් එකෙකුවත් අත්අඩංගුවේ නෑ", "News Content": "ග්‍රීස් යකුන් සහ භූතයින් නමින් විවිධ පුද්ගලයන් ඇතැම් පෙදෙස් වල සැරිසරන බවට පතුරවා ඇති කටකතා වල කිසිදු සත්‍යතාවක් නැතැයි රජය යළි අවධාරණය කරයි. ග්‍රීස් තවරා ගත් කිසිදු පුද්ගලයෙකු පොලිසිය විසින් මෙතෙක් අත්අඩංගුවට ගෙන නොමැති බව නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව අවධාරණය කරයි. මහජනතාව විසින් හෝ එවැනි පුද්ගලයෙකු අල්ලා පොලිසියට භාර දීමක් සිදුව නොමැති බවද එකී නිවේදනයේ සඳහන් වේ. සමාජ විරෝධී හෝ නීතී විරෝධී ක්‍රියාවන් වල නිරත වන පුද්ගලයන් අත්අඩංගුවට ගැනීමට පොලිසිය කටයුතු කරන බැවින් එවැනි පුද්ගලයින් පිළිබඳ දැනුම් දෙන ලෙස අදාළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=18064", "Category": null, "Parent URL": null}