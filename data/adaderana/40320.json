{"Source": "Adaderana", "Timestamp": "January 13, 2014 12:47 pm", "Headline": "ගිං ඔයේ කසිප්පු පෙරූ දෙදෙනෙක් බඩුත් එක්ක මාට්ටු", "News Content": "ගිංඔය ආසන්නයේ පවත්වාගෙන ආ මහා පරිමාණයේ කසිප්පු නිෂ්පාදනාගාරයක් වටලා ඇති හලාවත කොට්ඨාශ දුෂණ මර්දන ඒකකයේ නිලධාරීන් එම ස්ථානයේ තිබී කසිප්පු,කසිප්පු නිපදවීමට ගන්නා උපකරණ තොගයක් සමග කසිප්පු නිපදවමින් සිටි සැකකරුවන් දෙදෙනෙකු අත්අඩංගුවට ගෙන තිබේ. වෙන්නප්පුව පොලිස් බල ප්‍රදේශයේ වයික්කාල - දකුණු කම්මල ප්‍රදේශයේ ගිංඔය ඉවුරේ ඇති ගිං පොල් වගාවන් අතර මෙම කසිප්පු නිෂ්පාදනාගාරය පවත්වා ගෙන ගොස් ඇති බව අද දෙරණ වාර්තාකරු පවසයි. 12 වැනිදා සවස ආරම්භ කර ඇති මෙම කසිප්පු මෙහෙයුම අද(13) පෙරවරුව වන තුරු ක්‍රියාත්මක කර ඇත. මෙම කසිප්පු නිෂ්පාදනාගාරයේ තිබී නිපදවන ලද කසිප්පු බෝතල් 250 ක්,(ඩ්රෑම්ස් 2000 ක්) ගෝඩා ඩ්රෑම්ස් 21600 ක් අඩංගු බැරල් 05 ක්,තඹ දඟර 05 ක්ද පොලිස් බාරයට ගෙන තිබේ. පොලිස් නිලධාරීන් විසින් වැටලීම සිදු කරන විට එම නිෂ්පාදනාගාරයේ කසිප්පු නිපදවමින් සිට ඇති අතර අත්අඩංගුවට ගෙන ඇත්තේ කසිප්පු නිෂ්පාදනාගරයේ සේවය කරමින් සිටි සේවකයින් දෙදෙනෙකු බව පොලීසිය පවසයි. මොවුන් වෙන්නප්පුව කම්මල ප්‍රදේශයේ පදිංචිකරුවන් වන අතර වැටලීම සිදු කරනවාත් සමගම ජාවාරම්කරු පලා ගොස් ඇති බව සඳහන්ය. නමුත් අත්අඩංගුවට ගෙන ඇති සැකකරුවන්ගේ ප්‍රකාශ මත කසිප්පු නිෂ්පාදනාගාරයේ හිමිකරු සම්බන්ධයෙන්ද පරීක්ෂණ සිදු කරන බව පොලීසිය කියයි. මෙම ස්ථානයේ නිපදවන කසිප්පු වාහන වලින් කසිප්පු ස්කාගාරයේ හිමිකරුවා විසින් පිටස්තර ප්‍රදේශ වලට රැගෙන යන බව අත්අඩංගුවට ගෙන ඇති සැකකරුවන් පොලීසියට පවසා තිබේ. අත්අඩංගුවට ගෙන ඇති සැකකරුවන්,කසිප්පු සහ කසිප්පු නිපදවීමට ගන්නා දෑ මාරවිල දිසා අධිකරණයට ඉදිරිපත් කිරීම සදහා වෙන්නප්පුව පොලීසියට බාර දී ඇත. හලාවත කොට්ඨාශ බාර පොලිස් අධිකාරී සාලිය සිල්වා,සහකාර පොලිස් අධිකාරී සනත් වික්‍රමසුරිය යන මහත්වරුන්ගේ උපදෙස් මත කොට්ඨාශ දුෂණ මර්ධන ඒකකයේ ස්ථානාධිපති පොලිස් පරීක්ෂක ඒ.සී.සමන්සිරි,පොලිස් සැරයන් 45849 පියතිලක,පොලිස් කොස්තාපල්වරුන් වන 74476 බණ්ඩාර,87495 කුමාර,63449 විජේසිංහ යන නිලධාරීන් විසින් වැටලීම සිදු කර තිබේ.", "URL": "https://sinhala.adaderana.lk/news.php?nid=40320", "Category": null, "Parent URL": null}