{"Source": "Adaderana", "Timestamp": "June 30, 2011 11:05 am", "Headline": "බාල තෙල් ගෙනා නැව නිසා ගැටලු රැසක් -පරීක්ෂණ ඇරඹෙයි", "News Content": "ප්‍රමිතියෙන් තොර පෙට්‍රල් භාවිතා කිරීම හේතුවෙන් රථ වාහන රැසක් දෝෂ සහිත තත්ත්වයට පත්වීමේ සිද්ධිය සම්බන්ධයෙන් ඛනිජ තෙල් අමාත්‍යාංශය විසින් පරීක්ෂණ ආරම්භ කර තිබේ. මේ සම්බන්ධව පැමිණිලි ලැබුණු ප්‍රදේශවලින් සාම්පල ගෙන්වා පරීක්ෂා කළ බව ඛනිජ තෙල් අමාත්‍යාංශයේ ලේකම් ටයිටස් ජයවර්ධන මහතා කියා සිටියේය. ඒ අනුව පිරවුම්හල් 15 න් සාම්පල් ලබාගෙන රසායනාගාර පරීක්ෂණ සිදුකළ බවත්, එම සාම්පල් 13 ම පෙට්‍රල් ප්‍රමිතියට අනුකූල බවට රසායනාගාර වාර්තාවල දැක්වෙන බවත් ඔහු සඳහන් කළේය. නමුත් සාම්පල 02 ක පමණක් යම් වෙනසක් පවතින බවත්, ඒ සම්බන්ධව තවදුරටත් පරීක්ෂණ සිදුකෙරෙන බවත් ඔහු පෙන්වාදුන්නේය. කෙසේ නමුත් පසුගියදා මෙරටට ගෙන්වු පෙට්‍රල් නැවේ තිබු ඔක්ටේන් 90 වර්ගයේ පෙට්ට්‍රල් ප්‍රමිතියෙන් ‍තොර ඒවා බව ඛනිජ තෙල් ජාතික සේවක සංගමයේ ප්‍රධාන ලේකම් ආනන්ද පාලිත මහතා අවධාරණය කළේය. ඛනිජ තෙල් සංස්ථාවේ සභාපතිවරයා ශ්‍රී ලංකාවෙන් බැහැරව සිටි අවස්ථාවක අමාත්‍යාංශ ලේකම්වරයා විසින් මෙම තෙල් නැව ගෙන්වීමට කටයුතු කර ඇති බවට ඒ මහතා චෝදනා කරයි. රට තුළ තෙල් හිඟයක් ඇතිවීම වැළැක්වීම සඳහා අමාත්‍යාංශය විසින් තෙල් ගෙන්වීම සඳහා කැඳවන ලද ටෙන්ඩර් 02 ක් ලේකම්වරයා විසින් අවලංගු කර ඇති බවත් ඔහු කියා සිටියේය. එමනිසා ඇතිවූ දරුණු තෙල් හිඟය නිසා අමාත්‍යාංශ ලේකම්වරයා විසින් හදිසියේ තෙල් නැවක් ගෙන්වීමට කැබිනට් අනුමැතිය ඉල්ලා ඇති බවත්, තෙල් හිඟය වැළැක්වීමට අවශ්‍ය නිසා ඒ සඳහා කැබිනට් අනුමැතිය හිමිව ඇති බවත් පාලිත මහතා පෙන්වාදුන්නේය. ඒ අනුව ගෙන්වන ලද මෙම නැවෙහි තිබු ඔක්ටේන් 90 වර්ගයේ පෙට්ට්‍රල් ප්‍රමිතියෙන් ‍තොර ඒවා බවත්, එම තෙල් බෙදාහැරීම නිසා ගැටලු රැසක් පැනනැගී ඇති බවත් හෙතෙම ප්‍රකාශ කළේය. එමෙන්ම එම නැවෙන් ගෙනෙන ලද තෙල් මුතුරාජවෙල හරහා පොම්ප නොකර කොළඹ වරායෙන් දින 05 ක් පුරා ගොඩබෑමට කටයුතු කිරීම නිසා විශාල වශයෙන් පාඩු සිදුව ඇති බවත් ඒ මහතා පෙන්වාදුන්නේය. මුතුරාජවෙල හරහා මෙම තෙල් පොම්ප කළේ නම් ඒවා ප්‍රමිතියෙන් තොර තෙල් බවට පරීක්ෂාවේදී හෙළිවන බවත්, එසේ පරීක්ෂාවට ලක්වීම වැළැක්වීමේ අරමුණින් මෙසේ කොළඹ වරායට නැව ගෙන්වීමට කටයුතු කර ඇති බවටත් ඔහු චෝදනා එල්ල කරයි. නමුත් සපුගස්කන්දේදී සිදුකළ පරීක්ෂණවලදී මෙම තෙල් ප්‍රමිතියෙන් තොර බවට හෙළි වී ඇති බව ද ආනන්ද පාලිත මහතා කියා සිටියේය. කෙසේ වෙතත් එම පෙට්‍රල් තොග විශාල ප්‍රමාණයක් ඉන්ධන පිරවුම්හල් මගින් රථවාහන සඳහා නිකුත් කර ඇති අතර මේ හේතුවෙන් වාහනවල දෝෂ ඇතිවූ බවට පැමිණිලි ද ඉදිරිපත්ව ඇත. එමෙන්ම පිරවුම්හල් 50 ක පමණ පොම්ප 125 ට වැඩි ප්‍රමාණයක් මෙම තෙල් භාවිතය නිසා ක්‍රියා විරහිතව ඇති බවත්, තෙල් බවුසරවල ඇතුළත මල බැඳීම වැළැක්වීම සඳහා ආලේප කර ඇති තීන්ත පවා උණුවී ගොස් ඇති බවත් පිරවුම්හල් හිමිකරුවන් සඳහන් කරනු ලැබීය. අලුතින්ම ගෙන්වන ලද වාහනවල පවා එන්ජින් ක්‍රියා විරහිත වී ඇති බවට පැමිණිලි ඉදිරිපත්ව ඇති බව සඳහන්ය. මෙම තෙල් නැවෙන් ගෙන්වන ලද තෙල් මෙට්‍රික් ටොන් 1500 ක් තවමත් බෙදාහැර නොමැති බවත්, එම තෙල් බෙදාහැරීම නවතන ලෙසත් ඛනිජ තෙල් ජාතික සේවක සංගමයේ ලේකම් ආනන්ද පාලිත මහතා ඉල්ලීමක් කරයි. කෙසේවෙතත් රජය සහ අමාත්‍යාංශය අපහසුතාවට පත්කිරීමේ යටි කුමන්ත්‍රණයක් මේ පිටුපස ඇති බවට ඛනිජ තෙල් කර්මාන්ත අමාත්‍යාංශයේ ලේකම් ටයිටස් ජයවර්ධන මහතා අවධාරණය කර සිටියේය. යතුරු පැදි සහ ත්‍රිරෝද රථවලට පමණක් මෙම තත්ත්වය බලපා ඇති බවට දැනගන්නට ලැබී ඇති බව ද ඔහු සඳහන් කළේය. අලෙවි කරන ලද තෙල් නිසා යම් ගැටලුවක් ඇතිවී ඇත්නම් ඒ සම්බන්ධව විශාල වශයෙන් පැමිණිලි ඉදිරිපත් විය යුතුව ඇති බව ද ලේකම්වරයා පෙන්වාදුන්නේය. ඉන්ධන පිරවුම්හල්වල පතුල දක්වාම ඉන්ධන අලෙවි කිරීම නිසා ජලය සහ වෙනත් අපද්‍රව්‍ය මිශ්‍රවීමේ ඉඩකඩ පවතින බවත්, එමෙන්ම අලුතින් ගෙනෙන තොග අපද්‍රව්‍ය පතුලෙහි තැන්පත්වීමට පෙර ඉන්ධන අලෙවි කිරීම නිසාත් මෙම තත්ත්වය ඇතිවී ඇති බවට සැකකළ හැකි බව ද ඔහු පෙන්වාදුන්නේය. මෙම පෙට්‍රල් තොගය මිලදී ගෙන ඇත්තේ 100% ක් රජය සතු තෙල් සමාගමකින් බවත්, මෙතෙක් කල් ඉන්ධන මිලදීගත් පෞද්ගලික තෙල් සමාගම් ලාභාංශ අහිමිවීමේ තත්ත්වය නිසා අප්‍රසාදයක් මතුවිය හැකි බවත් ජයවර්ධන මහතා කියා සිටියේය. ඉතා සීමිතව ඇතිව තිබෙන අවස්ථා කිහිපයක් ප්‍රශ්නයක් ලෙස ඇතිකිරීමට උත්සාහ දරන තත්ත්වයක් පෙන්නුම් කෙරෙන බව ද ලේකම්වරයා සඳහන් කළේය.", "URL": "https://sinhala.adaderana.lk/news.php?nid=17092", "Category": null, "Parent URL": null}