{"Source": "Adaderana", "Timestamp": "November 27, 2011 02:37 pm", "Headline": "හෙට ආහාර පරිහරණ තැන් ශ්‍රේණිගත කෙරෙයි", "News Content": "දිවයිනේ සියලුම ආහාර පරිහරණ ස්ථාන පරීක්ෂා කිරීම හා ශ්‍රේණිගත කිරීම හෙට දිනයේ සිට ආරම්භ කරන බව සෞඛ්‍ය අමාත්‍යාංශය පවසයි. හෙට දිනයේ සිට දින 3ක් පුරා මෙම වැඩපිළිවෙල ක්‍රියාත්මක කිරීමට සැලසුම් කර තිබේ. මෙරට ආහාර පරිහරණ මධ්‍යස්ථාන මහජන පරිභෝජනයට නුසුදුසු ආකාරයෙන් ආහාර අලෙවි කරන බවට හා සකස් කරන බවට ලැබී ඇති පැමිණිලි හේතුවෙන් මෙම පියවර ගෙන ඇති බව සෞඛ්‍ය අමාත්‍යාංශය ප්‍රකාශ කරයි. මෙම පරීක්ෂා කිරීම් වලට අදාළ චක්‍රලේඛ පළාත් සෞඛ්‍ය සේවා අධ්‍යක්ෂවරුන්ට හා දිස්ත්‍රික් සෞඛ්‍ය සේවා අධ්‍යක්ෂවරුන්ට යොමු කර තිබේ. ඒ අනුව පරීක්ෂා කරනු ලබන සියලු ආහාර පරිහරණ මධ්‍යස්ථාන ඒ.බී.සී.ඩී. යනුවෙන් වර්ගීකරණය කිරීමට නියමිතය. මෙම වැඩපිළිවෙල යටතේ ප්‍රධාන මාර්ග අසළ පිහිටා තිබෙන හෝටල් , තේ කඩ සහ බේකරි පළමුව පරීක්ෂා කිරීමට පියවර ගන්නා බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20298", "Category": null, "Parent URL": null}