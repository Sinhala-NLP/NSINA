{"Source": "Adaderana", "Timestamp": "June 22, 2018 08:00 pm", "Headline": "දුම්කොළ නැටි ප්‍රවාහනය කළ කන්ටේනර් රථය අනතුරට පත්වෙයි - 2 ක් රෝහලට", "News Content": "දුම්කොළ නැටි තොගයක් ප්‍රවාහනය කරමින් තිබූ කන්ටේනර් රථයක් මාර්ගයෙන් ඉවතට පැන ගසක ගැටීමෙන් සිදුවී ඇති අනතුරකින් දෙදෙනෙකු තුවාල ලබා පුත්තලම මූලික රෝහලට ඇතුළත් කර ඇති බව අද දෙරණ වාර්තාකරු පවසයි. අද (22) සවස පුත්තලම - හලාවත මාර්ගයේ මංගළඑළිය ප්‍රදේශයේදී මෙම අනතුර සිදුවී තිබේ. අනතුරින් තුවාල ලබා ඇත්තේ කන්ටේනර් රථයේ රියදුරු සහ රිය සහායකවරයා බව පොලීසිය පවසයි. රෝහල් ගත කර සිටින රිය සහායකවරයාගේ තත්ත්වය බරපතළ බව රෝහල් ආරංචි මාර්ග සඳහන් කරයි. කටුනායක - නයිකන්දේ සිට පුත්තලම - පාලාවිය ප්‍රදේශයේ පිහිටි කර්මාන්ත ශාලාවක් වෙත දුම්කොළ නැටි තොගය රැගෙන යමින් සිට ඇති අතර එම කන්ටේනරයේ දුම්කොල නැටි කිලෝ ග්‍රෑම් 10,600 ක ප්‍රමාණයක් අසුරා තිබු බව පොලීසිය සඳහන් කළේය. අධික වේගයෙන් පැමිණ ඇති කන්ටේනර් රථය මාර්ගයෙන් ඉවතට පැන ගසක ගැටීමෙන් අනතුර සිදුවී ඇති අතර කන්ටේනර් රථයේ රියදුරුගේ නොසැලකිල්ල අනතුරට හේතුව බව පොලීසිය සඳහන් කරයි. මුන්දලම පොලීසියේ රථ වාහන අංශය විසින් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91336", "Category": null, "Parent URL": null}