{"Source": "Adaderana", "Timestamp": "April 5, 2018 10:05 am", "Headline": "අගමැතිගේ ජය සමරන්න රතිඤ්ඤා පත්තු කරද්දි පොහොට්ටුවේ ආරවුල දුර ගොස් 3ක් රෝහලේ ", "News Content": "අග්‍රාමාත්‍ය රනිල් වික්‍රමසිංහ මහතාට විරුද්ධව ඒකාබද්ධ විපක්ෂය ගෙන ආ විශ්වාසභංග යෝජනාව පරාජයට පත් කිරීමේ සතුට සමරමින් රතිඤ්ඤා දැල්වූ එක්සත් ජාතික පක්ෂ පිරිසක් හා ඉන් පිඩාවට පත් වූයේ යැයි කියන ශ්‍රී ලංකා පොදුජන පෙරමුණේ පිරිසක් අතර ඇතිවූ ආරවුලක් හේතුවෙන් තිදෙනෙකු තුවාල ලබා රෝහල් ගත කර තිබේ. ආරවුල හේතුවෙන් වාහන දෙකකට අලභාහනි සිදුව ඇත. ඊයේ(04)රාත්‍රී 10 ට පමණ මේ ගැටුම ආරම්භ වී තිබේ. පළමු ගැටුම සිදුව ඇත්තේ මුන්දලම කිරියන්කල්ලිය මංසන්ධියේ එක්සත්ජාතික පක්ෂයේ ආරච්චිකට්ටුව ප්‍රාදේශීය සභාවේ මන්ත්‍රීවරයෙකු ඇතුළු පිරිසක් රතිඤ්ඤා දැල්වීමේදී වන අතර එහිදී තමන්ට මුලිනම එක්සත් ජාතික පාක්ෂිකයන් පහර දුන් බව මෙවර ආරච්චිකට්ටුව ප්‍රාදේශීය සභාව සඳහා ශ්‍රී ලංකා පොදුජනපෙරමුණෙන් තරග කර පරාජයට පත්වූ මරියන් සුභාකරන් මහතා පවසයි. වෙනත් ප්‍රදේශයකින් පැමිණි කණ්ඩායමක් තම ග්‍රාමයේ ජනතාවට පහර දීම හේතුවෙන් ගම්වැසියන් ද මේ පිරිසට පහර දී ඇති බවද හෙතෙම වැඩිදුරටත් පැවසිය. මෙහිදී දෙපාර්ශවය අතර ගැටුමක් හටගෙන ඇති අතර ඉන් එක්සත් ජාතික පක්ෂ මන්ත්‍රී රාමනායක මහතාගේ පුත්‍රයා තුවාල ලබා උඩප්පුව ග්‍රාමීය රෝහලට ඇතුලත් කර තිබේ. මින් අනතුරුව දෙවන ගැටුම සිදුව ඇත. එහිදී ආරච්චිකට්ටුව ප්‍රාදේශීය සභාවේ තවත් මන්ත්‍රීවරයෙකු ඇතුළු පිරිසක් වාහනයකින්හා යතුරු පැදියකින් මෙම ස්ථානයට පැමිණ ගැටුම ආරම්භ වි ඇත. එහිදී ගම්වැසියන් පිරිසක්ද එකතුව එක්සත් ජාතික පාක්ෂිකයනට පහර දී ඇති අතර දෙදෙනෙකු කැපුම් තුවාල හේතුවෙන් හලාවත මහා රෝහලට ඇතුලත් කර ඇත. මේ ගැටුමේදී මෝටර් රථයකට බරපතළ හානි සිදුව ඇති අතර යතුරු පැදියටද අලාභ සිදුව ඇත. තමන් මේ ස්ථානයට පැමිණියේ නොදැනුවත් කමින් බව ආරච්චිකට්ටුව ප්‍රාදේශීය සභාවේ නව මන්ත්‍රී අජිත් පද්මසිරි මහතා පවසයි. මෙහිදී ශ්‍රී ලංකා පොදුජන පෙරමුණේ පිරිසක් තමනට එළව එළවා පහර දුන් බව ද හෙතෙම වැඩිදුරටත් සඳහන් කළේය. ආරච්චිකට්ටුව ප්‍රාදේශීය සභාවේ සභාපතිවරයා තෝරා පත් කර ගැනීමේදී ශ්‍රී ලංකා නිදහස් පක්ෂය හා එක්සත් ජාතික පක්ෂය එක්ව කටයුතු කළ අතර ඡන්ද සමාන වීමෙන් පසු කුසපත් ඇදීමෙන් පසු ශ්‍රී ලංකා නිදහස් පක්ෂයට සභාපති කම හිමි විය. මේ නිමිත්තෙන් වූ පාක්ෂිකයන්ගේ සුහද හමුවීමක් ද අදාළ රතිඤ්ඤා දැල්වීම සිදුකල මන්ත්‍රීවරයාගේ නිවසේ තිබී ඇත.", "URL": "https://sinhala.adaderana.lk/news.php?nid=86961", "Category": null, "Parent URL": null}