{"Source": "Adaderana", "Timestamp": "May 25, 2019 06:46 am", "Headline": "ධීවරයින්ගෙන් සෘජුවම සංස්ථාවට මාළු මිලදී ගැනීමේ වැඩසටහන කල් යයි", "News Content": "අද (25) සිට ආරම්භ කිරීමට නියමිතව තිබූ ධීවරයින්ගෙන් හා බෝට්ටු හිමියන්ගෙන් සෘජුවම ලංකා ධීවර සංස්ථාවට මාළු මිලදී ගැනීමේ දීපව්‍යාප්ත වැඩසටහන ආරම්භ නොවන බව ධීවර හා ජලජ සම්පත් සංවර්ධන අමාත්‍යාංශය පවසයි. ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතාගේ ප්‍රධානත්වයෙන් එම වැඩසටහන අද පෙරවරුවේ තංගල්ල ධීවර වරායෙන් ආරම්භ කිරීමට නියමිතව තිබුණි. මේ යටතේ ධීවර සංස්ථා නිලධාරීන් වෙරළට ගොස් ධීවරයින්ගෙන් මාළු මිලදී ගැනීමට නියමිතව තිබූ අතර ඒ සදහා වන වැඩපිළිවෙලේ පළමු පියවර ලෙස අදාල ධීවරයන් ලියාපදිංචි කිරීම සිදු කෙරෙයි. මෙමඟින් ධීවරයාට හෝ බෝට්ටුහිමියාට සෘජුවම ලංකා ධීවර සංස්ථාව සමඟ කටයුතු කිරීමේ හැකියාව මෙන්ම ලබා ගන්නා මත්ස්‍ය අස්වැන්න සම්පූර්ණයෙන්ම ධීවර සංස්ථාවට අලෙවි කිරීමේ අවස්ථාව උදාවේ. එමෙන්ම මෙම වැඩපිළිවෙල හරහා ජනතාවට ගුණාත්මකභාවයෙන් යුතු මාළු ලබා ගැනීමේ අවස්ථාව හිමිවන බවයි ධීවර හා ජලජ සම්පත් සංවර්ධන රාජ්‍ය අමාත්‍යවරයාගේ මාධ්‍ය ඒකකය පවසන්නේය. කෙසේවෙතත් අදාල වැඩසටන ලබන ජුනි මස 01 වනදා සිට ආරම්භ කරන බව ධීවර හා ජලජ සම්පත් සංවර්ධන අමාත්‍යාංශය සදහන් කළේය.", "URL": "https://sinhala.adaderana.lk/news.php?nid=110623", "Category": null, "Parent URL": null}