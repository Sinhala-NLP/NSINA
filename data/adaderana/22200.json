{"Source": "Adaderana", "Timestamp": "February 17, 2012 09:15 pm", "Headline": "කඳුළු ගෑස් ප්‍රහාරවලින් ජනතා නැගිටීම නවත්වන්න බෑ", "News Content": "ඉන්ධන මිල ඉහළ නැංවීමට එරෙහිව අද(17) ඒකාබද්ධ විපක්ෂය මගින් කොටුව දුම්රියපළ ඉදිරිපිට පවත්වන ලද උද්ඝෝෂණයට එල්ල කළ පොලිස් ප්‍රහාරය තරයේ හෙළාදකින බව එක්සත් ජාතික පක්ෂය පවසයි. ‍ ජනතාවට ජීවත්විය නොහැකි වාතාවරණයක් තුළ මේ මොහොතේ ජනතාවගේ නැගිටීම කඳුළු ගෑස් ප්‍රහාර හා පොලිස් ප්‍රහාර මගින් නැවැත්විය නොහැකි බව එම පක්ෂ මහලේකම් තිස්ස අත්තනායක මහතා සඳහන් කරයි. ‍ මෙම උද්ඝෝෂණයට එල්ල වූ ප්‍රහාරයෙන් පුද්ගලයින් කිහිපදෙනෙකු තුවාල ලබා ඇති බව ද නිවේදනයක් නිකුත් කරමින් අත්තනායක මහතා ප්‍රකාශ කරයි. ‍ ජනතාවට සහන ලබාදෙනු වෙනුවට නාස්තිය, දූෂණය ඉහවහා ගොස් ඇති මෙම මොහොතේ පොලිස් ප්‍රහාරවලින් ජනතාව මර්දනය කර ජනතාව විරෝධය මැඩපැවැත්විය නොහැකි බව ද ඒ මහතා අවධාරණය කරයි. ‍ ප්‍රජාතන්ත්‍රවාදය යළි ස්ථාපිත කොට ජනතාවට සහන ලබාදෙන තුරු මෙම සටන අඛණ්ඩව දීප ව්‍යාප්තව ක්‍රියාත්මක කරන බව ද මහලේකම්වරයා සිය නිවේදනයෙන් වැඩිදුරටත් දක්වයි.", "URL": "https://sinhala.adaderana.lk/news.php?nid=22200", "Category": null, "Parent URL": null}