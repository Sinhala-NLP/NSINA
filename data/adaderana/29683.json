{"Source": "Adaderana", "Timestamp": "December 3, 2012 04:54 pm", "Headline": "ශ්‍රී ලංකාව ජාත්‍යන්තරයේ ප්‍රසාදයට ලක්ව තිබෙනවා", "News Content": "ශ්‍රී ලංකාව තොරතුරු හා සන්නිවේදන තාක්‍ෂණ ක්ෂේත්‍රය පිළිබඳ ලබා තිබෙන ප්‍රගතිය ජාත්‍යන්තරයේ ප්‍රසාදයට ලක්ව තිබෙන බව ශ්‍රි ලංකා තොරතුරු හා සන්නිවේදන තාක්‍ෂණ නියෝජිතායතනයේ (ICTA) ප්‍රධාන විධායක නිලධාරී රෙෂාන් දේවපුර මහතා පවසයි. ඇසෝසියෝ 2012 කලාපීය තොරතුරු තාක්‍ෂණ හා සන්නිවේදන සමුළුව අමතමින් දේවපුර මහතා මේ බව සදහන් කළේය.කොළඹ හිල්ටන් හෝටලයේදී දෙදිනක් පුරා මෙම සමුළුව පැවැත්විණි. ශ්‍රී ලංකාවට මෙවැනි තොරතුරු හා සන්නිවේදන තාක්‍ෂණ ක්ෂේත්‍රයට අදාළ ජාත්‍යන්තර මට්ටමේ සමුළු සම්මන්ත්‍රණ සඳහා නිරන්තර අවස්ථාව ලැබෙමින් පවතින්නේ ශ්‍රී ලංකාව එම ක්ෂේත්‍රයේ ලබා තිබෙන කැපී පෙනෙන වර්ධනය නිසා බවද දේවපුර මහතා මෙහිදී සදහන් කළේය. තොරතුරු හා සන්නිවේදන තාක්‍ෂණ ක්ෂේත්‍රයට අදාළ යටිතල පහසුකම් ද මෙරට තුල වැඩිවෙමින් තිබෙන බවත් එහි ප්‍රතිලාභ ජනතාව බුක්තිවිදිමින් සිටින බවත් දේවපුර මහතා මෙහිදී වැඩිදුරටත් පැවසුවේය. සීමා මායිමෙන් එපිට තොරතුරු තාක්‍ෂණය යන තේමාව යටතේ මෙම සමුළුව පැවති අතර රටවල් 29 ක විදේශිය නියෝජිතයින් ඇතුළු පන්සියයකට අධික පිරිසක් මේ සදහා සහභාගි වී සිටියහ. ශ්‍රි ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) මෙම සමුළුවේ ජාතික අනුග්‍රහකත්වය දරා තිබුණු අතර ශ්‍රී ලංකා තොරතුරු තාක්‍ෂණ කර්මාන්ත මණ්ඩලය විසින් මෙම සමුළුව සංවිධානය කර තිබුණි.", "URL": "https://sinhala.adaderana.lk/news.php?nid=29683", "Category": null, "Parent URL": null}