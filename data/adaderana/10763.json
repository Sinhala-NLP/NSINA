{"Source": "Adaderana", "Timestamp": "September 10, 2010 10:38 am", "Headline": "දයාසිරිගෙන් නායකත්වයට  අවසන් නිවේදනයක්..!", "News Content": "එක්සත් ජාතික පක්ෂය තුළ පවත්නා අර්බුදය සතියක් තුළ විසඳන්නට කටයුතු කළේ නැතිනම් තමන් පාර්ලිමේන්තුවේ ස්වාධීන මන්ත්‍රීවරයෙකු ලෙස අසුන් ගන්නට තීරණය කර ඇතැයි එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. තමන් සමග මන්ත්‍රීවරුන් විශාල පිරිසක් එකී ක්‍රියා මාර්ගයට අවතීර්ණ වීමට කැමැත්තෙන් සිටින බවද හෙතෙම අද දෙරණට විශේෂ ප්‍රකාශයක් කරමින් කියා සිටියේය. මෙම ක්‍රියා මාර්ගය ගන්නට තමන්ට සිදුවූයේ පක්ෂයට කරන ද්‍රෝහිකමක් ලෙස නොව පක්ෂයට ආදරය කරන ලක්ෂ සංඛ්‍යාත පාක්ෂිකයන්ගේ අනාගතය වෙනුවෙන් බවද හෙතෙම සඳහන් කළේය. තම පාක්ෂිකයන් කිසිදු විටෙක අතරමං නොකරන බවත්,පාක්ෂිකයන් ආරක්ෂා කර ගැනීම වෙනුවෙන් දිවිහිමියෙන් කටයුතු කරන බවත් ඔහු කියා සිටියේය. කිසිදු දවසක ආණ්ඩුවට යන්නට බලාපොරොත්තුවක් නැති බවත්,කලක් ස්වාධීනව සිට පසුව හෝ ආණ්ඩුවට එක්වන්නට අදහසක් නැති බවත්,ආණ්ඩුව සමග කිසිදු ගනුදෙනුවක් නොපවත්වන බවත් මන්ත්‍රීවරයා පෙන්වා දුන්නේය. පක්ෂය හැරගිය මන්ත්‍රීවරුන් පිළිබඳ දැඩි කළකිරීමක් වේදනාවක් සහ වෛරයක් තමන්ට ඇති බවත්,විශේෂයෙන්ම තමන්ගේ ප්‍රජාතන්ත්‍රීය අයිතිය අහෝසි කරන පනතකට පක්ෂව ඡන්දය දීම පිළිබඳ දැඩි කනගාටුවට පත්වන බවද ජයසේකර මහතා කියා සිටියේය. මේ වන විට එක්සත් ජාතික පක්ෂය ඉතිහාසයේ නොසිතූවිරූ කඩා වැටීමකට ලක්ව ඇති බවත් එ.ජා.ප මන්ත්‍රීවරුන් 17 දෙනෙකු ආණ්ඩු පක්ෂයේ අසුන්ගෙන ඇති බවත් සිහිපත් කළ මන්ත්‍රීවරයා වහා විසඳුමක් ලබා නොදුනහොත් පක්ෂය වෙනුවෙන් තමන් එළඹ ඇති දැඩි තීරණය ක්‍රියාත්මක කරන බවද සඳහන් කළේය.", "URL": "https://sinhala.adaderana.lk/news.php?nid=10763", "Category": null, "Parent URL": null}