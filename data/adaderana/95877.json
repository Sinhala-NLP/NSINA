{"Source": "Adaderana", "Timestamp": "September 10, 2018 06:21 pm", "Headline": "වාරණ තීරණ නිසා උණුසුම් වූ සංවර්ධන කමිටු", "News Content": "ගාල්ල දිස්ත්‍රික් අක්මීමන ප්‍රාදේශීය සභාවේ ප්‍රාදේශීය සම්බන්ධීකරණ කමිටුව අද(10) රැස්වූ අවස්ථාවේදී උණුසුම් තත්වයක් ඇති වුණි. ඒ ප්‍රාදේශීය සභා කමිටු රැස්වීමට සහභාගී වන මන්ත්‍රීවරුන් ගණන සීමා කරමින් රජය නිකුත් කළ නව චක්‍රලේඛනයට පොදුජන පෙරමුණේ මන්ත්‍රීවරුන් පිරිසක් විරෝධය පළ කිරීම හේතුවෙන්ය. අක්මීමන ප්‍රාදේශීය සභාවේ ප්‍රාදේශීය සම්බන්ධීකරණ කමිටු රැස්වීම අද පස්වරුවේ එම ප්‍රාදේශීය සභා ශ්‍රවණාගාරයේදී පැවැත්වුණි. කමිටු රැස්වීමට සහභාගී වීම සඳහා ප්‍රාදේශීය සභාවේ සම සභාපති විජේපාල හෙට්ටිආරච්චි මහතා පැමිණි අවස්ථාවේදී අක්මීමන ප්‍රාදේශීය සභාවේ ශ්‍රී ලංකා පොදුජන පෙරමුණ නියෝජනය කරන මන්ත්‍රීවරුන් පිරිසක් විරෝධතා පුවරු ප්‍රදර්ශනය කරමින් ශ්‍රවණාගාරයට ඇතුළුවන පඩිපෙල අවහිර කළේය. එහිදී විජේපාල හෙට්ටිආරච්චි මහතා සහ පොදුජන පෙරමුණේ මන්ත්‍රීවරුන් අතර උණුසුම් තත්වයක් ඇති වුණි. මන්ත්‍රීවරුන්ගේ විරෝධය නොතකමින් ශ්‍රවණාගාරයට ඇතුළු වූ සම සභාපතිවරයා ප්‍රාදේශීය සම්බන්ධීකරණ කමිටු රැස්වීම ආරම්භ කළ නමුත් පොදුජන පෙරමුණේ මන්ත්‍රීවරුන් රැස්වීමේ කටයුතු වලට බාධා කර තිබේ. පසුව මන්ත්‍රීවරුන් පිරිස ශ්‍රවණාගාරයේ ප්‍රධාන දොරටුව අසළට පැමිණ සිය විරෝධය පළ කළේය. මේ අතර, අම්බලන්ගොඩ ප්‍රාදේශීය සභාවේ පොදුජන පෙරමුණේ මන්ත්‍රීවරුන් පිරිසක්ද කළු පටි පැලඳ නව චක්‍රලේඛනයට විරෝධය පළ කර තිබේ.", "URL": "https://sinhala.adaderana.lk/news.php?nid=95877", "Category": null, "Parent URL": null}