{"Source": "Adaderana", "Timestamp": "October 29, 2015 01:25 pm", "Headline": "එයාලා බෝලේ ගාණට දානවා - ආණ්ඩුවෙන් ඩෑෂ් එක වදිනවා", "News Content": "සී.අයි.ඩිය, එෆ්.සී.අයි.ඩිය හා ජනාධිපති පරීක්ෂණ කොමිසම හැරුණු විට රජ‍යේ වෙනත් කිසිදු ආයතනයක මේවන විට වැඩක් නො‍කෙරෙන බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පවසයි.ඒකාබද්ධ විපක්ෂය විසින් අද කොළඹදී පැවැත් වූ මාධ්‍ය හමුවකදී හෙතෙ‍ම මේ බව පැවසීය.රටකට ඕනෑ අපමණ අගයක් යන්න ඩොලරය ඉහළ යමින් තිබෙන ආකාරය දෙස බැලීමේදී මේවන විට ලැබෙමින් පවතින බව මන්ත්‍රීවරයා කියා සිටියේය.අද ආණ්ඩුව කරමින් සිටින්නේ ද්‍රවිඩ සන්ධානයට හා ඩයස්පෝරාවට අවශ්‍ය දේ පමණක් යැයිද පැවසූ වීරවංශ මහතා හංස පූට්ටුව ගොඩනැඟීමට දායක වූ අය පාර්ලිමේන්තුවේදී උඩින් බෝලය දමද්දී ආණ්ඩුවෙන් ඩෑෂ් පහර වැදෙන බවද පෙන්වාදුන්නේය.විදේශ ගතවීමට යාමේදී සී.අයි.ඩිය තමන් ගුවන් තොටුපළේදී බලහත්කාරයෙන් රඳවාගත් බවත්, ඊට එරෙහිව මානව හිමිකම් කොමිසමට පැමිණිල්ලක් කරන බවද ඔහු පැවසීය.එදා තමන් මෙම සිද්ධියට මුහුණදුන්නේ සිකුරාදා දවසක බවත්, එදින රිමාන්ඩ් කළානම් සඳුදා වන තුරු ඇප ලබා ගැනීමට සිටීමට සිදුවන බවත්, ගරු අධිකරණයෙන් සාධාරණයක් ඉටුවූ බවත්, හෙතෙම කීවේය.එම මාධ්‍ය හමුවට එක්වූ දිනේෂ් ගුණවර්ධන මන්ත්‍රීවරයා පැවසුවේ ජිනීවා යෝජනාව විවාදයේදී විපක්ෂයට සාධාරණ වේලාවක් නොලැබුණු බවයි.කථානායකවරයාට ගරු කරන බවත්, විපක්ෂයට වන අසාධාරණය ගැන සොයාබැලීම ඔහුගේ වගකීම බවත්, පැවසූ ඒ මහතා කථානායකවරයාගේ රාජකාරීය අගමැතිවරයා හා සභානායකවරයා විසින් ඉටුකරන්නේදැයි සැකයක් ඇති බවත්, පැවසීය.", "URL": "https://sinhala.adaderana.lk/news.php?nid=54749", "Category": null, "Parent URL": null}