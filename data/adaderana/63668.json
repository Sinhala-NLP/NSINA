{"Source": "Adaderana", "Timestamp": "September 1, 2016 12:08 pm", "Headline": "තාජුඩීන් සිද්ධිය-අධිකරණ වෛද්‍යවරයාගේ පෙත්සම කල්යයි", "News Content": "ආන්දෝලනයට තුඩුදුන් වසීම් තාජුඩීන්ගේ මරණය සම්බන්ධයෙන් සිදුකෙරෙන පරීක්ෂණවලට අදාළව තමාව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා කොළඹ හිටපු අධිකරණ වෛද්‍ය නිලධාරී ආනන්ද සමරසේකර විසින් ගොනුකළ පෙත්සම සලකා බැලීම ‍අධිකරණය විසින් කල්තබා තිබේ.රහස් පොලීසිය විසින් අද(01)අධිකරණයට දන්වා සිටියේ මෙම පෙත්සම සම්බන්ධයෙන් කරුණු දැක්වීමට රජයේ නීතිඥවරයෙකු ගේ සහය ලබාගැනීමට අපේක්ෂා කරන බවයි.ඒ අනුව රහස් පොලීසිය විසින් කරන ලද ඉල්ලීමක් සැලකිල්ලට ගෙන පෙත්සම සලකා බැලීම මේ මස 05 වනදිනට කල්තබන බව කොළඹ අතිරේක ‍මහේස්ත්‍රාත් ඩිලානි අමරසිංහ මිය පවසා තිබේ.එදිනට පෙත්සම වෙනුවෙන් කරුණු දැක්වීමට රජයේ නීතිඥවරයෙකු කැඳවන ලෙස දන්වා සිටි මහේස්ත්‍රාත්වරිය,නීතියට අනුව මෙවැනි පෙත්සමක් සම්බන්ධයෙන් දින 8ක කාලයක් තුළ තීන්දුවක් ලබාදිය යුතු බැවින් ඒ සම්බන්ධයෙන් නොපමාව කටයුතු කරන ලෙස රහස් පොලීසියට නියෝග කළාය.", "URL": "https://sinhala.adaderana.lk/news.php?nid=63668", "Category": null, "Parent URL": null}