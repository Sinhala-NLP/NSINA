{"Source": "Adaderana", "Timestamp": "November 22, 2018 09:14 am", "Headline": "ඉල් පුර පසළොස්වක පොහෝ දිනය අදයි", "News Content": "ශාසන ඉතිහාසයේ වැදගත් සිදුවීම් රැසක් සිදුවූ ඉල් පුර පසළොස්වක පොහොය අදයි. ඒ වෙනුවෙන් සැදැහැවතුන් අද(22) දිවයින පුරා විහාරස්ථානවල ආගමික වතාවත්හි නිරත වෙයි. බුදුරජාණන් වහන්සේ තුන්බෑ ජටිලයන් දමනය කිරීම සඳහා උරුවෙල් දනව්වට වැඩම කළේ අද වැනි ඉල් පුර පසළොස්වක පොහෝ දිනකයි. ලොව්තුරු බුදුපියාණන් වහන්සේ ස්වකීය ශක්තියෙන් අවබෝධ කරගත් ධර්මයෙන් ලෝ වැසියන් සසර දුකින් එතෙර කරවීම සඳහා සැට නමක් වූ බුදු සසුනේ ප්‍රථම ධර්මදූත කණ්ඩායම ධර්ම ප්‍රචාරයේ යෙදීම ආරම්භ කළේ අදවැනි පුර පසළොස්වක පොහෝ දිනකදී බව ශාසන ඉතිහාසයේ දැක්වෙයි. එමෙන්ම මෛත්‍රී බෝධි සත්වයන් විවරණ ලැබීම සහ සැරියුත් මහරහතන් වහන්සේ ගේ මෑණියන් මගපල ලබා පිරිනිවීම සිදු වූයේද අද වැනි දිනකයි. මීට අමතරව පසුවස් සමාදන් වූ භික්ෂුන් පසුවස් පවාරණය කිරීම ඉල් පොහෝදින සිදුවන අතර අටමහ කුසල් අතරෙන් ප්‍රධාන කඨින චීවර පූජාව සිදුකළ හැකි අවසන් දිනය වන්නේද ඉල් පොහෝ දිනයයි. ඉල් පුර පසළොස්වක පොහොය වෙනුවෙන් සැදැහැවත් බෞද්ධයින් අද දිවයින පුරා වෙහෙර විහාරස්ථානවල ආමික හා ප්‍රතිපත්ති පූජාවල නිරත වෙයි.", "URL": "https://sinhala.adaderana.lk/news.php?nid=99585", "Category": null, "Parent URL": null}