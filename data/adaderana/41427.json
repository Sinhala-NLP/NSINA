{"Source": "Adaderana", "Timestamp": "February 28, 2014 08:00 am", "Headline": "නව ගුවන් හමුදාපති වැඩ බාර ගැනීමට නියමිතයි", "News Content": "එයාර් වයිස් මාෂල් කෝලිත ගුණතිලක මහතා නව ගුවන් හමුදාපතිවරයා ලෙස අද(28) නිල වශයෙන් වැඩ බාර ගැනීමට නියමිතව තිබේ. එයාර් වයිස් මාෂල් කෝලිත ගුණතිලක මහතා ශ්‍රි ලංකා ගුවන් හමුදාවේ 14වැනි ගුවන් හමුදාපතිවරයායි. එයාර් මාෂල් හර්ෂ අබේවික්‍රම මහතා විසින් නව ගුවන් හමුදාපතිවරයාට නිල වශයෙන් රාජකාරි පැවරීම ඊයේ(27) සිදුකෙරුණි. ගුවන් හමුදා මූලස්ථානයේ පැවති උත්සවයේ දි නව ගුවන් හමුදාපතිවරයාට සංඛේතාත්මකව යෂ්ඨිය බාර දීම සිදුවු අතර හිටපු ගුවන් හමුදාපතිවරයා වෙනුවෙන් ආචාර පෙළපාලියක් ද පැවැත්වුණි. නව ගුවන් හමුදාපති එයාර් වයිස් මාෂල් කෝලිත ගුණතිලක මහතා බණ්ඩාරවෙල ශාන්ත තෝමස් හා කොළඹ රාජකීය විද්‍යාලයන් හි ආදි ශිෂ්‍යයෙකු වන අතර 1980 වසරේ දි කැඩෙට් නිලධාරියෙකු ලෙස ගුවන් හමුදාවට බැඳී තිබේ. ගුවන් හමුදා මෙහෙයුම් අධ්‍යක්ෂ වශයෙන් ද, ගුවන් හමුදා මාණ්ඩලික ප්‍රධානියා වශයෙන් ද ඔහු මීට පෙර කටයුතු කර තිබේ.", "URL": "https://sinhala.adaderana.lk/news.php?nid=41427", "Category": null, "Parent URL": null}