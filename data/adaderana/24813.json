{"Source": "Adaderana", "Timestamp": "June 6, 2012 05:06 pm", "Headline": "ත්‍රස්තවාදයෙන් මුදාගත් රට යළි කිසිවෙකුට උදුරා ගන්න ඉඩ දෙන්නේ නෑ", "News Content": "කුරිරු ත්‍රස්තවාදයෙන් මුදාගත් රට කිසිදු බලවේගයකට යළි උදුරා ගැනීමට ඉඩ නොතබන බව ජනාධිපති මහින්ද රාජපක්ෂ මහතා පවසයි. මව්බිමට සහය පළ කරමින් ශ්‍රී ලාංකිකයින් පිරිසක් විසින් ලන්ඩනයේ පාක් ලේන්හි පැවැත්වු උද්ඝෝෂණයකට පැමිණ සහය පළ කරමින්, ජනාධිපතිවරයා මෙම අදහස් පළ කළ බව ජනාධිපති මාධ්‍ය අංශය සඳහන් කරයි. ජනාධිපතිවරයාගේ ලන්ඩන් සංචාරයට සහය පළ කරමින් හා ඔහුට සුබපැතුම් එක්කරමින් ලන්ඩනයේ වෙසෙන ශ්‍රී ලාංකිකයින් විශාල පිරිසක් ලන්ඩනයේ පාක් ලේන්හි පැවැත්වු මෙම උද්ඝෝෂණයට සහභාගී වී ඇත. උද්ඝෝෂණයේ නිරත පිරිස් අමතමින් අදහස් දැක්වු ජනාධිපතිවරයා, ශ්‍රී ලාංකිකයින් හා සියලු ජනවර්ගයා වෙනුවෙන් ගොඩනැගෙමින් තිබෙන රට, අනාගත පරපුර වෙනුවෙන් ආරක්ෂා කිරීමට ඕනෑම කැපකිරීමක් සිදුකරන බව මෙහිදි සඳහන් කර තිබේ. ජනාධිපතිවරයාගේ මෙම ලන්ඩන් සංචාරය අසාර්ථක බව ඒත්තු ගැන්වීමට එහි සිටින එල්.ටි.ටි.ඊ.හිතවාදින් පිරිසක් ජනාධිපතිවරයා නැවතී සිටින හෝටලය වෙත පැමිණ උද්ඝෝෂණයේ නිරත වු බව සඳහන්ය. එම අවස්ථාවේ හෝටලයෙන් පිටතට නොපැමිණෙන ලෙස බ්‍රිතාන්‍යයේ ඉස්කොඩ්ලන්ඩ්යාඩ් පොලිසිය ලබාදුන් උපදෙස් ද නොතැකූ ජනාධිපති මහින්ද රාජපක්ෂ මහතා ශ්‍රී ලාංකිකයන් පැවැත්වු එල්.ටි.ටි.ඊ. විරෝධී උද්ඝෝෂණයට පැමිණ සහය පළ කළේය. මේ අතර පොදුරාජ්‍ය මණ්ඩලයීය මහලේකම් කමලේෂ් ෂර්මා මහතා සහ ජනාධිපතිවරයා අතර හමුවක් ඊයේ (05) පැවැත්විණි. ශ්‍රී ලංකාවේ වත්මන් තත්ත්වය සහ සංවර්ධන ක්‍රියාදාමයන් පිළිබඳව ජනාධිපතිවරයා මෙහිදි මහලේකම්වරයා දැනුවත්කළ අතර ජනාධිපතිවරයා ගෙනයන ක්‍රියාදාමයට පොදුරාජ්‍ය මණ්ඩලයේ සෙසු රටවල් වෙනුවෙන් පූර්ණ සහය ලබාදෙන බව කමලේෂ් මහතා මෙහිදි ප්‍රකාශ කර ඇත.", "URL": "https://sinhala.adaderana.lk/news.php?nid=24813", "Category": null, "Parent URL": null}