{"Source": "Adaderana", "Timestamp": "February 26, 2019 03:38 pm", "Headline": "කොතළ හිඹුටු ප්‍රවාහනය කල ලක්ෂ 250 ක් වටිනා ජීප් රථය රාජ සන්තක කිරීම තාවකාලිකව අත්හිටුවයි", "News Content": "රුපියල් 9720 ක් පමණ වටිනා ඖෂධීය ශාඛයක් වන කොතළ හිඹුටු කැබලි කිහිපයක් නීති විරෝධීව ප්‍රවාහනය කල රුපියල් ලක්ෂ 250 ක් පමණ වටිනා ප්‍රාඩෝ වර්ගයේ අධි සුඛෝපභෝගි ජීප් රථය රාජ සන්තක කිරීමට හිගුරක්ගොඩ මහේස්ත්‍රාත් සනත් නානායක්කාර මහතා ලබාදී තිබූ නියෝගය මාර්තු මස 26 වන දින තෙක් තාවකාලිකව අත්හිටුවා තිබේ. ඒ පොළොන්නරුව මහාධිකරණ විනිසුරු එස්.ඒ.අයි.එස් සුරවීර මහතා අදාල ජීප් රථය වෙන්දේසි කිරීම තාවකාලිකව අත්හිටුවමින් අතුරු තහනම් නියෝගයක්ද නිකුත් කරමින්ය. මෙම අභියාචනයේ වගඋත්තරකරුවන් ලෙස නම් කර සිටින ගල්ඔය පොලිසියේ ස්ථානාධිපතිවරයාට සහ නීතිපතිවරයාට මාර්තු මස 26 වන දින පොළොන්නරුව මහාධිකරණය හමුවේ පෙනී සිටින ලෙසට ද නියෝග කරමින් මහාධිකරණ විනිසුරුවරයා නොතීසි නිකුත් කරනු ලැබීය. රාජ සන්තක කල අධි සුඛෝපභෝගි ජීප් රථයේ අයිතිකරු වන මාතලේ කච්චේරිය පාර අංක 30 ලිපිනයේ පදිංචි ව්‍යාපාරිකයෙකු වෙයි. ජ්‍යෙෂ්ඨ නීතිඥ අරවින්ද හබක්කල මහතාගේ උපදෙස් මත ජනාධිපති නීතිඥ කරුනාරත්න හේරත් මහතා මඟින් මහාධිකරණයට කල කරුණු දැක්වීමක් සැලකිල්ලට ගනිමින් මහාධිකරණ විනිසුරුවරයා මෙසේ නියෝග කෙරිණ. ජීප් රථය රාජ සන්තක කරමින් හිඟුරක්ගොඩ මහාධිකරණ විනිසුරුවරයා ලබාදී තිබූ නියෝගය එම පෙත්සම මඟින් අභියෝගයට ලක් කර තිබේ. හිඟුරක්ගොඩ මහේස්ත්‍රාත් සනත් නානායක්කාර මහතාගේ නියෝගයකට අනුව මීට පෙර රාජ සන්තක කල සී පී සී ඒ එන් 2700 අංක දරණ ප්‍රාඩෝ වර්ගයේ අධි සුඛෝපභෝගි ජීප් රථයයි. මෙම අධි සුඛෝපභෝගි ජීප් රථයෙන් නීති විරෝධීව කොතළ හිඹුටු ප්‍රවාහනය කල බවට අධිකරණය හමුවේ චෝදනා ලබා සිටි අදාල ජීප් රථයේ රියදුරු එකී චෝදනාවට වරද පිළිගත් පසුව ඔහුට මුදලින් රුපියල් විසි දහසක දඩයක්ද එදින නියම කල මහේස්ත්‍රාත්වරයා එම දඩ මුදල ගෙවීම පැහැර හරින්නේ නම් සැකකාර රියදුරා මාස තුනක බරපතළ වැඩ සහිත සිර දඩුවමකටද යටත් කෙරිණ. සැකකාර රියදුරා සමඟ අත්අඩංගුවට ගත් කොතළ හිඹුටු කැබලි කිහිපය රාජ සන්තක කිරීමටද මහේස්ත්‍රාත්වරයා තවදුරටත් නියෝග කළේය. මෙසේ දඬ නියම වූයේ හබරණ සූරියගම අංක 80 ලිපිනයේ පදිංචි රියදුරෙකුටය. ත්‍රිකුණාමලය හබරණ ප්‍රධාන මාර්ගයේ ගල්ඔය දී මෙම සැකකාර රියදුරා සමඟ කොතල හිඹුටු ප්‍රවාහනය කරමින් තිබූ ප්‍රාඩෝ වර්ගයේ ජීප් රථය අත්අඩංගුවට ගනු ලැබුවේ ගල්ඔය පොලිසිය එම ජීප් රථය නවතා සිදු කල සෝදිසියකදීය. සැකකාර රියදුරා මෙලෙස නීති විරෝධීව ප්‍රාවාහනය කර ඇති කොතළ හිඹුටු අලූත්ඔය ආනඋලූන්දෑව රක්ෂිතයෙන් නීති විරෝධීව කපා ප්‍රවාහනය කර ඇති බව සිද්ධිය සම්බන්ධයනේ ගල්ඔය පොලීසිය සිදු කරන ලද මූලික විමර්ශණවලදි අනාවරණය වූ බව අධිකරණයේදී පැවසීය. ජීප් රථයේ අයිතිකරු වෙනුවෙන් ජ්‍යෙෂ්ඨ නීතිඥ අරවින්ද හබක්කල මහතාගේ උපදෙස් මත ජනාධිපති නීතිඥ කරුනාරත්න හේරත් මහතා පෙනී සිටියේය.", "URL": "https://sinhala.adaderana.lk/news.php?nid=105073", "Category": null, "Parent URL": null}