{"Source": "Adaderana", "Timestamp": "June 9, 2013 01:57 pm", "Headline": "අමාරුවෙලා එන්න එපා!", "News Content": "ඩෙංගු රෝගය හේතුවෙන් ඇතිවන ජීවිත අවදානම අවම කර ගැනීමට රජයේ රෝහලකට ප්‍රතිකාර සඳහා යොමුවන ලෙස සෞඛ්‍ය අමාත්‍යංශය ජනතාවගෙන් ඉල්ලීමක් කරයි. ඩෙංගු රෝගය සඳහා ප්‍රතිකාර ලබා ගැනීමට යොමුවන රෝගීන්ගෙන් විශාල පිරිසක් ප්‍රමාද වී ප්‍රතිකාර සඳහා යොමුවන බව පෙනී ගොස් ඇති බව සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහීපාල මහතා පවසයි. මේ හේතුවෙන් ඔවුන්ගේ ජීවිත බේරා ගැනීම පවා අසීරු වන බව ඔහු කියයි. මේ වන විට සෞඛ්‍ය අමාත්‍යංශය මගින් ඩෙංගු රෝගය සඳහා ප්‍රතිකාර ලබාදීමේ විශේෂ පුහුණුවක් රජයේ රෝහල්වල සේවය කරන සියලූම නිලධාරීන් වෙත ලබා දී ඇති බැවින් රජයේ රෝහල් කරා යොමු වීමෙන් අවධානම් තත්ත්වය අවම කර ගත හැකි බව වෛද්‍ය පාලිත මහීපාල මහතා පවසයි. දැනට රජයේ රෝහල්වලින් ප්‍රතිකාර ලබා ගැනීමට පැමිණෙන ඩෙංගු රෝගීන් සියයට 99.7 ක්ම සුවය ලබන අතර 0.3 ක් වැනි පිරිසක් මරණයට පත්වන්නේ කල්තියා නිසි ප්‍රතිකාර සඳහා යොමු නොවීම නිසා බව ඔහු පෙන්වාදෙයි. දින2ට වඩා පවතින උණ, හිසරදය, ඇගපත වේදනාව හා සිරුරේ රතු පැහැති ලප මතුවීම වැනි රෝග ලක්ෂණ පවතින්නේනම් සහ උණ රෝගය වැළදී එක් දිනකින් උණ බැසයන්නේ නම් වහාම ප්‍රතිකාර සඳහා යොමුවන ලෙස සෞඛ්‍ය සේවා අධ්‍යක්ෂ ජෙනරාල්වරයා වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=34766", "Category": null, "Parent URL": null}