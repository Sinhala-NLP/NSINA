{"Source": "Adaderana", "Timestamp": "March 18, 2014 01:14 pm", "Headline": "දැල්පන්දු නිලවරණය අත්හිටුවන ලෙස අභියාචනාධිකරණයෙන් නියෝගයක්", "News Content": "සමස්ත ලංකා දැල් පන්දු සංගමයේ නිලවරණය පැවැත්වීම අත්හිටුවන ලෙස දන්වා අභියාචනාධිකරණය නියෝගයක් නිකුත් කර තිබේ. සමස්ත ලංකා දැල් පන්දු සංගමයේ නිලවරණය මේ මස 22 වන දින පැවැත්වීමට නියමිතව තිබුණි. කෙසේ වෙතත් දැල්පන්දු සංගමයේ හිටපු නිලධාරිණියක විසින් අභියාචනාධිකරණය හමුවේ පෙත්සමක් ඉදිරිපත් කරමින් පවසා තිබුණේ නිලවරණයක් පැවැත්වීමට නම් වාර්ෂික වාර්තා සහ ඡන්ද ලැයිස්තු ඉදිරිපත් කළ යුතුව ඇති බවයි. එහෙත් ඒවා ඉදිරිපත් නොකර ඡන්දයක් පැවැත්වීම නීති විරෝධී බව ඇය පෙත්සම මගින් පෙන්වා දී තිබුණි. අදාළ පෙත්සම සලකා බැලූ අභියාචනාධිකරණ විනිසුරුවරුන් විසින් සමස්ත ලංකා දැල්පන්දු සංගමයේ නිලවරණය පැවැත්වීම අත්හිටුවන ලෙස දන්වා මෙම නියෝගය නිකුත් කර තිබේ.", "URL": "https://sinhala.adaderana.lk/news.php?nid=41884", "Category": null, "Parent URL": null}