{"Source": "Adaderana", "Timestamp": "April 18, 2019 10:04 pm", "Headline": "දිවියෙකු පහරදීමෙන් පුද්ගලයෙක් මරුට-තවත් අයෙක් රෝහලට", "News Content": "කුමන ජාතික වනෝද්‍යානයේදී දිවියෙකු පහරදීමෙන් පුද්ගලයෙකු ජීවිතක්ෂයට පත්ව තිබේ. පොලිසිය සඳහන් කළේ අද(18) පස්වරු 2.00 ට පමණ මෙම පහරදීම සිදුව ඇති බවයි. ඉන් බරපතල තුවාල ලැබූ තවත් අයෙක් රෝහල් ගත කර තිබේ. මෙලෙස මියගොස් ඇත්තේ මාර්ග ප්‍රතිසංස්කරණ කටයුත්තක නිරතව සිටි රවිචන්ද්‍රන් නැමැති පොතුවිල් ප්‍රදේශයේ පදිංචි පුද්ගලයෙක්. කුමන ජාතික වනෝද්‍යානයේ අතුරු මාර්ගයක ප්‍රතිසංස්කරණ කටයුතු සිදුකරමින් සිටින අතරතුර එම ස්ථානයට කඩා වැදුණු දිවියෙකු විසින් ඔහු වනය තුළට ඇදගෙන ගොස් තිබේ. එහි සිටි අනෙක් පුද්ගලයින් ඔහු මුදා ගැනීමට තැත්කළද ඒ වනවිටත් එම පුද්ගලයා මිය ගොස් ඇති බව පොලීසිය සඳහන් කරයි. ඔවුන් පැමිණ සිටි ජීප් රථය පැදවූ පුද්ගලයාටද දිවියා පහරදී ඇති අතර ඉන් බරපතළ තුවාල ලැබූ එම පුද්ගලයා පොතුවිල් රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා අම්පාර රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=108198", "Category": null, "Parent URL": null}