{"Source": "Adaderana", "Timestamp": "April 11, 2018 11:34 pm", "Headline": "මුලතිව් ධීවර පරීක්ෂක නිලධාරීන් පොලීසියේ සහය ඉල්ලයි", "News Content": "මුලතිව් නන්දිකඩාල් ප්‍රදේශයේ ධීවරයින් විසින් තහනම් ධීවර ආම්පන්න තහනම් දැල් සමඟම නීති විරෝධී මත්ස්‍ය උගුල් භාවිත කිරීම වැඩි වී ඇති බැවින් ඔවුන්ව අත්අඩංගුවට ගැනීම සඳහා තමන්ට සහය ලබා දෙන මෙන් මුලතිව් ධීවර පරීක්ෂක නිලධාරීන් පොලීසියේ සහය ඉල්ලා තිබේ. පදවියේදී ධීවර පරීක්ෂක නිලධාරීන් පිරිසකට ධීවරයින් විසින් පහර දී තුවාල සිදු කිරීමෙන් පසුව පොලීසිය නොමැතිව ධීවරයින් අත් අඩංගුවට ගැනීමට යාමට ධීවර නිලධාරීන් මැලිකමක් දක්වනු ලබයි. මුලතිව් නන්දිකඩාල් ප්‍රදේශයේ ධීවර කටයුතුවල නිරතව සිටින ධීවරයින්ගෙන් ධීවරයින් 60 දෙනෙකු පමණ මෙම නීති විරෝධී ක්‍රියාවලට හවුල් වී සිටින බවත්, ඔවුන්ට දකුණේ සිට මුලතිව් ප්‍රදේශයට පැමිණ සිටින ධීවරයින් කීප දෙනෙකු විසින් උදව් උපකාර කරණ බවත් ධීවර පරීක්ෂක නිලධාරීන් පොලීසියට පවසා තිබේ. නමුත් මුලතිව් ධීවරයින් පවසන්නේ උතුරු පළාතේ එක් එක් දිස්ත්‍රික්කයෙන් දිස්ත්‍රික්කයට ධීවර නීති වෙනස් අන්දමින් ක්‍රියාත්මක කරණ බවයි. මන්නාරමේ ධීවරයින්ද භාවිත කරණු ලබන්නේ මුලතිව් දිස්ත්‍රික්කයේ ධීවරයින් විසින් භාවිත කරණු ලබන දැල්ම බව පවසන ඔවුන් මන්නාරමේ ධීවර පරීක්ෂක නිලධාරීන් විසින් අත් අඩංගුවට ගත් ධීවරයින් පිරිසක් අධිකරණයට ඉදිරිපත් කිරීමෙන් පසුව ඔවුන්ව නිදහස් කිරීමට අධිකරණය පියවර ගත්තේ එම දැල් ආම්පන්න නීති විරෝධී ඒවා නොවන නිසා බවද කියා සිටිති. කෙසේ වෙතත් මුලතිව් ආරංචි මාර්ග සඳහන් කළේ නන්දිකඩාල් ප්‍රදේශයේ ධීවරයෝ තවමත් සුපුරුදු පරිදි ඔවුන් මෙතෙක් භාවිත කළ දැල් ආම්පන්න යොදා ගනිමින් ධීවර කටයුතු වල නිරත වන බවයි.", "URL": "https://sinhala.adaderana.lk/news.php?nid=87319", "Category": null, "Parent URL": null}