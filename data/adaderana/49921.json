{"Source": "Adaderana", "Timestamp": "March 12, 2015 01:04 pm", "Headline": "වංගුව ගනිද්දී කොන්දොස්තරට යටවී  ගුරුවරියකටත් සිසුවියකටත් තුවාලයි", "News Content": "හැටන් සිට මස්කෙළිය, සාමිමලේ දක්වා ධාවනය වූ පෞද්ගලික බස්රථයක් තුළ වැටුණු පාසැල් දැරියක් සහ ගුරුවරියක දික්ඔය මූලික රෝහලට ඇතුළත් කර තිබේ. අද (12) උදෑසන 7 ට පමණ මෙම අනතුර සිදුවී ඇත්තේ හැටන් - මස්කෙළිය ප‍්‍රධාන මාර්ගයේ නිව්වැලි ප‍්‍රදේශයේදීය. නෝර්වුඩ්, දියසිරිගම ප‍්‍රදේශයේදී මෙම දැරිය බස්ර ථයට ගොඩ වී ඇති අතර එම බස්රථය වේගයෙන් ධාවනය කර වංගුවක් ගන්නා අවස්ථාවේ බස්රථය තුළ සිටි පාසැල් දැරිය සහ ගුරුවරිය මතට බස්රථයේ කොන්දොස්තරවරයා වැටීමෙන් පාසැල් දැරිය යට වී මෙම අනතුර සිදුවී ඇත.මෙම අනතුර සිදුවුණ අවස්ථාවේ බස්රථය තුළ තවත් පාසැල් සිසුන් පිරිසක් ගමන් කර තිබුණත් ඔවුන්ට කිසිදු අනතුරක් සිදුවී නොමැත.රෝහල් ගතකර තිබෙන පාසැල් දැරියගේ වම් පාදයේ අස්ථියක් බිදී ඇති නිසා ඇයව නාවලපිටිය මූලික රෝහල වෙත මාරුකර යැවූ බව දික්ඔය මූලික රෝහලේ වෛද්‍යවරුන් පවසයි.බස්රථය සහ රියදුරු නෝර්වුඩ් පොලීසිය මගින් අත්අඩංගුවට ගෙන ඇති අතර බස්රථයේ රියදුරාව හැටන් මහේස්ත‍්‍රාත් අධිකරණය වෙත ඉදිරිපත් කරන බව අනතුර පිළිබඳ පරීක්ෂණ පවත්වන නෝර්වුඩ් පොලීසිය කියයි.මෙම අනතුරින් තුවාල ලබා ඇත්තේ නෝර්වුඩ් දෙමළ මහා විද්‍යාලයේ පස්වන (5) වසරේ අධ්‍යාපනය ලබන ප‍්‍රභාකරන් ප‍්‍රකාශනී (අවු.10) දැරිය සහ නෝර්වුඩ් ස්ටොක්හෝම් දෙමළ මහා විද්‍යාලයේ ගුරුවරියකි.ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=49921", "Category": null, "Parent URL": null}