{"Source": "Adaderana", "Timestamp": "January 15, 2017 04:21 pm", "Headline": "ශ්‍රී පාදස්ථානය අසල හෝටල් පරික්ෂා කරයි ", "News Content": "ශ්‍රී පාදස්ථානය අසල සංචාරක නිකේතන ආපනශාලා සහ වෙළඳසැල් මහජන සෞඛ්‍ය පරීක්ෂකවරුන් විසින් හදිසි පරික්ෂාවට ලක්කර තිබේ. නුවරඑළිය දිස්ත්‍රික් සෞඛ්‍ය සේවා අධ්‍යක්ෂවරයාගේ උපදෙස් මත මස්කෙළිය සෞඛ්‍ය වෛද්‍ය අධිකාරී කාර්යාලය මගින් එම වැටලීම් සිදුකර ඇත. නල්ලතන්නියේ සිට ගගුලතැන්න දක්වා සහ නල්ලතන්නියේ සිට මස්කෙළිය දක්වා මාර්ග දෙපස පිහිටි සංචාරක නිකේතන ආපනශාලා සහ වෙළෙදසැල් මෙලෙස පරික්ෂාවට ලක්කර තිබේ. අඩුපාඩු සහිත ආපනශාලාවලට දින 14ක කාලයක් තුළ අදාළ අඩුපාඩු නිවැරදි කරගන්නා ලෙස උපදෙස් දී ඇති අතර එසේ නොකළහොත් ඔවුන්ට එරෙහිව නීතිමය පියවර ගන්නා බව මහජන සෞඛ්‍ය පරික්ෂකවරුන් දැනුම්දීමක් සිදු කර ඇත. තාවකාලිකව ඉදිකර ඇති වෙළෙඳසැල්වල පාරිභෝගික පනතේ ලේබල් රෙගුලාසි උල්ලංඝණය කරමින් අලෙවි කළ රසකැවිලි මහජන සෞඛ්‍ය පරීක්ෂකවරුන් විසින් විනාශ කිරීමට ද කටයුතු කර තිබේ. ශ්‍රී පාද වන්දනා වාරය අවසන් වන තෙක් බැතිමතුන්ගේ ආරක්ෂාව සඳහා මෙවැනි හදිසි වැටළිම් සිදුකෙරෙන බව මහජන සෞඛ්‍ය පරීක්ෂකවරු පැවසිය.", "URL": "https://sinhala.adaderana.lk/news.php?nid=68152", "Category": null, "Parent URL": null}