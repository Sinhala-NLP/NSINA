{"Source": "Adaderana", "Timestamp": "June 16, 2019 11:54 am", "Headline": "කහ කබාකරුවන්ගෙන් යළිත් විරෝධතා", "News Content": "31 වැනි සතියටත් ප්‍රංශ කහ කබාකරුවන්ගේ විරෝධතා ක්‍රියාත්මක බව විදෙස් මාධ්‍ය වාර්තා කරයි. විදෙස් මාධ්‍ය වාර්තා කළේ ප්‍රංශ ජාතිකයින් 12 දෙනෙක් ඇතුළුව 15 දෙනෙක් මේ දක්වා මෙම විරෝධතාවලින් මරණයට පත්ව ඇති බවයි. කහ කබා විරෝධතාකරුවන් ප්‍රංශ ආණ්ඩුවේ ප්‍රතිපත්තිවලට එරෙහිව වීථි බැස්සේ පසුගිය වසරේ ඔක්තෝබර් මාසයේදීය. නොවැම්බර් 17 වැනිදා මිලියනයකට ආසන්න අස්සන් ප්‍රමාණයක් එක් රැස් වූ අන්තර්ජාල පෙත්සමක් හරහා එය නිල වශයෙන් ආරම්භ වූයේ මහා පරිමාණ උද්ඝෝෂණ රැල්ලක් ද සමඟින්. ඉන්ධන මිල ඉහළ දැමීමට එරෙහිව ආරම්භ වූ විරෝධතා පසුව ක්ෂේත්‍ර ගණනාවක් ඔස්සේ පැතිර ගියේය. මේ වනවිට එය සැබෑ ප්‍රජාතන්ත්‍රවාදය සහ ආර්ථික යුක්තිය ඉල්ලා සිටින සිවිල් ව්‍යාපාරයක් ලෙස සංවිධානය වෙමින් පවතියි. ඉන්ධන මිල පහළ දැමීම, ධනවතුන් සඳහා සධාරණ බදු පැනවීමක් සිදුකිරීම, අවම වේතනය වැඩිකිරීම, පුරවැසි ජනමත විචාරණ ක්‍රියාවට නැංවීම ඇතුළු ඉල්ලීම් කිහිපයක් මුල් කරගෙන මේ විරෝධතා පැවැත්වෙන බව සඳහන්ය. මේ අතර ප්‍රංශ ජනාධිපති සහ ආණ්ඩුව ඉවත් විය යුතු බව විරෝධතාකරුවන් දැඩිව අවධාරණය කළේය. මෙම විරෝධතා හේතුවෙන් ප‍්‍රංශයේ ඉදිරි අනාගතය බොහෝ සෙයින් අනතුරට පත්වී ඇති බව විචාරකයින් පවසයි. වසර 1789 දී සිදුවු ඓතිහාසික ප‍්‍රංශ විප්ලවයේ ආරම්භය ද මේ හා සමාන බව ප‍්‍රංශ පුරවැසියන් අතීතය සිහිපත් කරමින් පෙන්වා දෙයි. එබැවින් කහ කබා උද්ඝෝෂණය විශේෂ සැළකිල්ලකට භාජන වීම නොවැළැක්විය හැකි අතරම ඉදිරියේ දී ප‍්‍රංශ කහ කබාකරුවන් ඉතිහාසයට එක්වීම ද නොවැළැක්විය හැකි බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=112074", "Category": null, "Parent URL": null}