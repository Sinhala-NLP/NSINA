{"Source": "Adaderana", "Timestamp": "July 8, 2019 04:04 pm", "Headline": "රක්නා ලංකා හිටපු සභාපති CID අත්අඩංගුවට", "News Content": "රක්නා ලංකා ආරක්ෂක සමාගමේ හිටපු සභාපති වික්ටර් සමරවීර අපරාධ විමර්ශන කොට්ඨාශය විසින් අත්අඩංගුවට ගෙන ඇත. රක්නා ලංකා සමාගමේ හිටපු සභාපතිවරයා අපරාධ විමර්ශන කොට්ඨාශයට භාර වීමෙන් අනතුරුව අත්අඩංගුවට ගෙන ඇති බව වාර්තා වෙයි. ඇවන්ගාඩ් සිදුවීමට අදාළ විමර්ශන කටයුතු සඳහා ඔහු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. පාවෙන අවි ගබඩාවක් පවත්වාගෙන යාමේ සිද්ධිය සම්බන්ධයෙන් ඇවන්ගාඩ් මෙරිටයිම් සර්විසස් සමාගමේ සභාපති නිශ්ශංක යාපා සේනාධිපති ඇතුළු අට දෙනෙකු අත්අඩංගුවට ගන්නා ලෙස ජුලි 5 වැනිදා නීතිපතිවරයා විසින් වැඩබලන පොලිස්පතිවරයා වෙත නියම කළේය. රක්නා ලංකා සමාගමේ හිටපු සභාපති පර්සි වික්ටර් සමරවීර ද සැකරුවෙක් ලෙස අත්අඩංගුවට ගෙන අධිකරණයට ඉදිරිපත් කර ලෙස එහිදී නියෝග කර තිබුණි.", "URL": "https://sinhala.adaderana.lk/news.php?nid=113660", "Category": null, "Parent URL": null}