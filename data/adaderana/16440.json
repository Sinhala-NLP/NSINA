{"Source": "Adaderana", "Timestamp": "May 31, 2011 01:19 pm", "Headline": "වෙඩි තැබීම් ගැන වහා පරීක්ෂණයක් ඕනෑ", "News Content": "පෞද්ගලික අංශය සඳහා යෝජනා කර තිබූ විශ්‍රාම වැටුප් පනතට විරෝධය පළ කරමින් කටුනායක ඊයේ(30) පැවති උද්ඝෝෂණයට එල්ල වූ ප්‍රහාරය හෙළා දකින බව අන්තර් සමාගම් සේවක සංගමය පවසයි. අදාළ ප්‍රහාරයට විරෝධය පළ කරමින් අද(31) දිනයේ ද උද්ඝෝෂණයක් ක්‍රියාත්මක කරන බව එම සංගමයේ සභාපති වසන්ත සමරසිංහ මහතා සඳහන් කළේය. අදාළ ප්‍රහාරයේ දී දේපළ හානි සිදුකිරිම හා අමානුෂික අයුරින් සිදු කළ පහරදීම් සම්බන්ධයෙන් විශේෂ පරීක්ෂණයක් පැවත් විය යුතු බව ද වසන්ත සමරසිංහ මහතා ප්‍රකාශ කළේය. පෞද්ගලික අංශ විශ්‍රාම වැටුප් ක්‍රමය තාවකාලිකව නොව ස්ථිර වශයෙන්ම හකුළාගත යුතු බව බව අන්තර් සමාගම් සේවක සංගමය ලෙස දැනුම් දෙන බව ද ඔහු කියා සිටියේය. ජීව උණ්ඩවලින් කරන ලද වෙඩි තැබීම් සම්බන්ධව වහාම පරීක්ෂණයක් පවත්වා වැරදිකරුවන් වෙත දඬුවම් ලබාදිය යුතු බව ද සමරසිංහ මහතා අවධාරණය කරයි. එමෙන්ම අලාභ හානියට පත්වුණු කර්මාන්ත ශාලාවල කඩිනමින් නිෂ්පාදන කටයුතු ආරම්භ කළ හැකි ලෙස ආණ්ඩුව විසින් අලාභ ගෙවිය යුතු බව ද ඔහු පෙන්වාදෙයි. එසේ නොවුණහොත් කර්මාන්ත ශාලා කිහිපයක සේවකයින්ගේ රැකියා පවා අවධානමක පවතින තත්ත්වයක් උද්ගත වී ඇති බව ද හෙතෙම කියා සිටියේය. මේ අතර අදාළ උද්ඝෝෂණයේ දී ඇති වූ කළහකාරී සිද්ධීන් සම්බන්ධයෙන් විශේෂ විමර්ශනයක් සිදු කෙරෙන බව ඊයේ(30) පැවති මාධ්‍ය හමුවේදී පොලිස්පති මහින්ද බාලසූරිය මහතා පැවසුවේය.", "URL": "https://sinhala.adaderana.lk/news.php?nid=16440", "Category": null, "Parent URL": null}