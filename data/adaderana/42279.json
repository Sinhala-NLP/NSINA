{"Source": "Adaderana", "Timestamp": "April 3, 2014 01:57 pm", "Headline": "කොළඹ ප්‍රදේශ රැසකට හෙට අනිද්දා වතුර නෑ", "News Content": "කොළඹ ප්‍රදේශ කිහිපයකට හෙට සහ අනිද්දා යන දින වල පැය කිහිපයක් ජල සැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය පවසයි. හෙට රාත්‍රි 10 සිට අනිද්දා පෙරවරු 08 දක්වා පැය 10ක කාලයක් නුගේගොඩ ඇතුළු ප්‍රදේශ කිහිපයකට ජල සැපයුම අත්හිටුවන බව එම මණ්ඩලය කියයි. එ‍් අනූව නුගේගොඩ හයිලෙවල් පාරේ නුගේගොඩ හන්දියේ සිට විජේරාම හන්දිය දක්වා, පිටකෝට්ටේ, ඇතුල් කෝට්ටේ මිරිහාන, උඩහමුල්ල, විජේරාම, පාගොඩ, නාවල, මාදිවෙල, තලපත්පිටිය, මහරගම, බොරලැස්ගමුව හා කැස්බෑව නගර සභා බල ප්‍රදේශයේ අදාළ කාලය තුල ජල සැපයුම අත්හිටුවනු ඇත. ඊට අමතරව හෙට රාත්‍රි 09 සිට අනිද්දා උදෑසන 10 දක්වා පැය 13ක කාලයක් මට්ටක්කුලිය, කොටහේන, මෝදර, මුතුවැල්ල, මාදම්පිටිය, මහවත්ත, ජෝර්ජ් ආර් ද සිල්වා මාවත සහ කොටුව යන ප්‍රදේශ වල ජල සැපයුම අත්හිටුවීමට නියමිතය. එසේම හෙට රාත්‍රි 09 සිට අනිද්දා අලුයම 05 දක්වා පැය 08ක කාලයක් හෝකන්දර, අරංගල හන්දියේ සිට විදුහල හන්දිය දක්වා සහ ඊට සම්බන්ධ සියලු අතුරු මාර්ග, වානගුරු මාවත, මල්වත්ත, ශාන්ත කැතරීන්වත්ත, විදුහල හන්දිය සිට කළල්ගොඩ පාර දක්වා ප්‍රදේශ වල ජල සැපයුම අත්හිටුවන බව ජලසම්පාදන මණ්ඩලය දැනුම්දෙයි. මේ අතර පවතින වියළි කාළගුණය හේතුවෙන් රට තුළ ජල මූලාශ්‍ර වල ජලය සිඳීයාමේ ප්‍රවණතාවක් පවතින බවද ජාතික ජලසම්පාදන හා ජලාපවහන මණ්ඩලය සඳහන් කරයි. මේ නිසා රට තුළ ජල පරිභෝජනය ද ඉහළ ගොස් ඇති බව එම මණ්ඩලය පෙන්වාදෙයි. මේ හේතුවෙන් පානීය ජලය අත්‍යවශ්‍ය කටයුතු වලට පමණක් භාවිත ක‍රන ලෙස ජාතික ජලසම්පාදන හා ජලාපවහන මණ්ඩලය ජනතාවගෙන් ඉල්ලා සිටියි. එසේ නොවුණහොත් ඉදිරියේ දි වරින් වර ජලය අත්හිටුවීමට ද සිදුවන බව පැවසේ.", "URL": "https://sinhala.adaderana.lk/news.php?nid=42279", "Category": null, "Parent URL": null}