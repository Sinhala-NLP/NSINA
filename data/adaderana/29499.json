{"Source": "Adaderana", "Timestamp": "November 26, 2012 02:07 pm", "Headline": "හිටපු මන්ත්‍රී අලුත් ව්‍යාපාරයක් අරඹයි", "News Content": "අවු 1300 ක් පමණ පැරණි අනුරාධපුර යුගයට අයත් බවට සැලකෙන අඟල් 18 ක් උස කිලෝ ග්‍රෑම් 14 ක් බරැති මිල කළ නොහැකි පුරාවිද්‍යාත්මක වටිනාකමින් යුතු කිරිගරුඬ බුදුපිළිමයක් රුපියල් ලක්ෂ 4ට මිලදී ගෙන එය ලක්ෂ 7ට අලෙවි කිරීමට සුදානම් වු මීගහකිවුල ප‍්‍රාදේශිය සභාවේ හිටපු මන්ත්‍රීවරයකු අත්අඩංගුවට ගෙන තිබේ. බදුල්ල, මීගහකිවුල ප්‍රදේශයේ පදිංචි 51 හැවිරිදි දෙදරු පියෙකු වන රත්නායක මුදියන්සේලාගේ කුමාරදාස නැමැත්තා හසලක ප්‍රදේශයේදී ඊයේ (25) රාත්‍රී මෙලෙස අත්අඩංගුවට ගත් බව පොලීසිය පවසයි. මෙම සැකකරු 1997 සිට 2002 දක්වා කාලය තුළ මීගහකිවුල ප්‍රාදේශීය සභාවේ එජාප මන්ත්‍රීවරයකු වශයෙන් කටයුතු කළ අයකු බවද පොලීසිය ප‍්‍රකාශ කරයි. සැකකරු එම පිළිමය රුපියල් ලක්ෂ 7ට විකිණිමට උත්සාහ කිරිමේදී පොලිස් උපායදූතයකු යොදවා අත්අඩංගුවට ගෙන තිබේ. මොහු එම පිළිමය මිලදී ගෙන ඇත්තේ රුපියල් ලක්ෂ 4ට බවද පොලීසිය කියයි. සැකකරුට පිළිමය අලෙවි කළැයි කියන රාජ්‍ය අංශයේ නිලධාරීයෙකු අත්අඩංගුවට ගැනීමට පරීක්ෂණ ආරම්භ කර තිබේ. අදාළ සැකකරු පුරාවිද්‍යාත්මක පනත යටතේ අධිකරණයට ඉදිරිපත් කරන බව පොලීසිය පවසයි.", "URL": "https://sinhala.adaderana.lk/news.php?nid=29499", "Category": null, "Parent URL": null}