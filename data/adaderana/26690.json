{"Source": "Adaderana", "Timestamp": "August 18, 2012 04:48 pm", "Headline": "යාපනයේ ගින්න නිවයි", "News Content": "යාපනය, මනල්කාඩු ප්‍රදේශයේ ෆයිනස් වගාවක හටගත් ගින්න මේ වන විට නිවාදමා තිබේ. ඊයේ (17) රාත්‍රී ඇති වු එම ගින්න අද දහවල් දක්වා පැවැති අතර ගින්නෙන් අක්කර 5 ක පමණ විනාශයට පත්ව ඇති බව ආපදා කළමනාකරණ මධ්‍යස්ථානය සඳහන් කළේය. ගින්න මැඩපැවැත්වීම සඳහා යුද හමුදාව, පොලිසිය හා ප්‍රදේශවාසීන් එක්ව සිටි බව එම මධ්‍යස්ථානය පැවසුවේය. පවතින වියළි කාලගුණය හා සුළං තත්ත්වය ගින්න පැතිරීමට හේතුව බව යුද හමුදාව සඳහන් කළේය. එය මැඩපැවැත්වීම සඳහා 200ක පමණ අතිරේක භට පිරිසක් ද යෙදවීමට සිදුවු බව හමුදාව පැවසුවේය. ගින්න පැතිරි යන ස්ථාන ආශ්‍රිතව අගල් හා ගස් කැපීමෙන් ගින්න ක්‍රමයෙන් මැඩ පැවැත්වීමට හැකි විය. ප්‍රදේශයේ ජීවත්වන පුද්ගලයින් එම කැලෑවේ දැව ජාවාරම සිදුකරන බවත් ඇතැම් අවස්ථාවල ප්‍රදේශවාසින් ඔවුන් අල්ලා තමන්ට භාරදී ඇති බවත් යුද හමුදාව පැවසුවේය.", "URL": "https://sinhala.adaderana.lk/news.php?nid=26690", "Category": null, "Parent URL": null}