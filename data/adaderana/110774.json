{"Source": "Adaderana", "Timestamp": "May 27, 2019 02:34 pm", "Headline": "වෛද්‍ය ෂාෆිගෙන් සිසේරියන් සැත්කම් කළ මව්වරුන්ගෙන් අදත් රෝහලට පැමිණිලි", "News Content": "දැනට අපරාධ පරීක්ෂණ දෙපාර්තමේන්තුව භාරයේ සිටින සෙයිගු සියාබ්දීන් මොහොමඩ් ෂාෆි නමැති වෛද්‍යවරයාගෙන් සිසේරියන් සැත්කම් සිදු කරගත් තවත් මව්වරුන් කිහිප දෙනෙකු කුරුණෑගල ශික්ෂණ රෝහලට අද(27) පැමිණිලි ඉදිරිපත් කළේය. ඒ ඔහුට එල්ල වී ඇති චෝදනා සම්බන්ධයෙන් සෞඛ්‍ය විමර්ශන ආරම්භ කිරීම සඳහා රෝහල් අධ්‍යක්ෂකවරයා විසින් කළ ඉල්ලීමකට අනුවයි. සැකසහිත ලෙස වත්කම් උපයා ගැනීමේ චෝදනා මත අත්අඩංගුවට ගත් කුරුණෑගල ශික්ෂණ රෝහලේ සෙයිගු සියාබ්දීන් මොහොමඩ් සාෆි නමැති වෛද්‍යවරයා මේ වන විට අපරාධ පරීක්ෂණ දෙපාර්තමේන්තුව විසින් රඳවාගෙන ප්‍රශ්න කරයි. මෙම වෛද්‍යවරයා සම්බන්ධයෙන් පැතිර ගොස් තිබූ ඇතැම් ප්‍රචාර හේතුවෙන් සමාජය තුළ දැඩි කතාබහක් නිර්මාණය වී ඇති පසුබිමක කුරුණෑගල ශික්ෂණ රෝහලේ අධ්‍යක්ෂවරයා අනාවරණ කර සිටියේ එම වෛද්‍යවරයා සිසේරියන් සැත්කම් 8000 කට ආසන්න ප්‍රමාණයක් සිදු කර ඇති බවයි. මෙවන් පසුබිමක සාෆි වෛද්‍යවරයා යටතේ සිසේරියන් සැත්කම් සිදු කරගත් මව්වරු කිහිප දෙනෙක් අද දිනයේදීත් කුරුණෑගල ශික්ෂණ රෝහලට පැමිණ පැමිණිලි ඉදිරිපත් කළේය.", "URL": "https://sinhala.adaderana.lk/news.php?nid=110774", "Category": null, "Parent URL": null}