{"Source": "Adaderana", "Timestamp": "April 2, 2014 12:11 pm", "Headline": "කාම්බෝජය - වියට්නාමයට වඩා අපි ඉදිරියෙන්", "News Content": "උතුරේ බිම් බෝම්බ ඉවත් කිරීමට ඇත්තේ තවත් වර්ග කිලෝමීටර් 82ක ප්‍රමාණයක බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. උතුරේ බිම් බෝම්බ ඉවත් කිරීමේ වැඩපිළිවෙළ යටතේ වර්ග කිලෝ මීටර් 2004ක භූමි ප්‍රදේශයකින් එම භූමි ප්‍රමාණය ඉතිරිව ඇති බවත් එසේ ඉතිරිව ඇත්තේ ද වනගත භූමි ප්‍රදේශ බවද හෙතෙම කියයි. බිම් බෝම්බ ඉවත් කිරීමේ වැඩපිළිවෙළට අනූව නැවත පදිංචි කිරීමේ කටයුතු වලදී එක්සත් ජාතීන්ගේ සංවර්ධන වැඩසටහනේ සහය ලැබෙන බවද කොළඹදී අද (02) පැවැති මාධ්‍ය හමුවකදී ඔහු කීවේය. කාම්බෝජය හා වියට්නාමය යන රටවල් බිම් බෝම්බ ඉවත් කිරීමේ කටයුතුවලදී දක්වා ඇති ප්‍රගතියට වඩා වැඩි ප්‍රගතියක් ශ්‍රී ලංකාව විසින් අත්කර ගෙන ඇති බවද එය ආඩම්බරයට පත්විය හැකි කරුණක් බවද හෙතෙම පැවසීය. මෙම මාධ්‍ය හමුවට සහභාගි වූ නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසුවේ මුහුදු මාර්ගයෙන් මෙරටට හෙරොයින් ගෙන ඒම වැළැක්වීමට නාවික හමුදාව සෝදිසි මෙහෙයුම් ක්‍රියාත්මක කරන බවයි. බුද්ධි අංශවල ද සහය ලබාගෙන එම කටයුතු කරන නමුත් මත්ද්‍රව්‍ය ගනුදෙනු වැඩි වශයෙන් ජාත්‍යන්තර මුහුදු සීමාවේ සිදුවන බවද පෙන්වාදුන් ඒ මහතා එම සීමාවට යාමට බලයක් නාවික හමුදාවට නැතැයිද කීවේය. එසේම සෑම යාත්‍රාවක්ම පරික්ෂා කිරීමට නාවික හමුදාවට නොහැකි බවද ඔහු කියා සිටියේය.", "URL": "https://sinhala.adaderana.lk/news.php?nid=42249", "Category": null, "Parent URL": null}