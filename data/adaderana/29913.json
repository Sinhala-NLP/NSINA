{"Source": "Adaderana", "Timestamp": "December 13, 2012 08:21 am", "Headline": "වැලිකඩ ගැටුමේ කමිටු වාර්තාව ලබන සතියේ දී", "News Content": "වැලිකඩ බන්ධනාගාරයේ ඇතිවූ ගැටුම්කාරී සිද්ධිය සම්බන්ධයෙන් සොයා බැලීමට පත්කළ කමිටු වාර්තාව ලබන සතියේ නිකුත් කිරීමට නියමිතය. බන්ධනාගාර දෙපාර්තමේන්තුව විසින් අදාළ සිද්ධිය සම්බන්ධයෙන් පරීක්ෂණ පැවැත්වීමට පත් කළ ත්‍රිපුද්ගල කමිටු වාර්තාව නිකුත් කිරීමට නියමිත බව බන්ධනාගාර කොමසාරිස් ජෙනරාල් පී.ඩබ්ලිව් කොඩිප්පිලි මහතා සඳහන් කළේය. පසුගිය නොවැම්බර් මස 9 වන දින වැලිකඩ බන්ධනාගාරයේ සිදුකළ සෝදිසි මෙහෙයුමක දී රැඳවියන් සහ ආරක්ෂක අංශ අතර ගැටුමක් ඇති විණි. එහිදී රැඳවියන් 27 දෙනෙකු මිය ගිය අතර තවත් ආරක්ෂක අංශ නිලධාරීන් ඇතුළු පිරිසක් තුවාල ලැබීය. මෙම සිද්ධිය පිළිබඳව පරීක්ෂණ පැවැත්වීමට බන්ධනාගාර දෙපාර්තමේන්තුවෙන් සහ පුනරුත්තාපන හා බන්ධනාගාර ප්‍රතිසංස්කරණ අමාත්‍යංශයෙන් ද වෙන් වෙන්ව කමිටු දෙකක් පත්කෙරිණි. අමාත්‍යංශය විසින් පත් කළ කමිටුව විසින් ද ලබන සතිය තුළ ඒ පිළිබඳ අතුරු වාර්තාවක් නිකුත් කරනු ඇති බව පුනරුත්තාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා සඳහන් කළේය.", "URL": "https://sinhala.adaderana.lk/news.php?nid=29913", "Category": null, "Parent URL": null}