{"Source": "Adaderana", "Timestamp": "April 6, 2017 09:26 am", "Headline": "පරිපූරක වෛද්‍ය සේවා වැඩවර්ජනය තාවකාලිකව නවතියි", "News Content": "හෙද පරිපූරක සහ අතුරු වෛද්‍ය සේවා ඒකාබද්ධ බලමණ්ඩලය අද (06) පැවැත්වීමට සැළසුම් කර තිබූ වැඩවර්ජනය තාවකාලිකව නතර කිරීමට තීරණය කර තිබේ. එහි කැඳවුම්කරු සමන් රත්නප්‍රිය මහතා සඳහන් කර සිටියේ වැඩවර්ජනය පැය 48ක කාලයක් සඳහා නතර කිරීමට තීරණය කළ බවයි. ඉල්ලීම් කිහිපයක් මුල් කරගනිමින් හෙද පරිපූරක සහ අතුරු වෛද්‍ය සේවා ඒකාබද්ධ බලමණ්ඩලය අද පෙරවරු 7.00 සිට සංඛේත වැඩවර්ජනයක නිරත වීමට සැළසුම් කර තිබුණි. ඊයේ (05) රාත්‍රී බලධාරීන් සමඟ පැවති සාකච්ඡාවලින් අනතුරුව වැඩවර්ජනය තාවකාලිකව නතර කිරීමට තීරණය කළ බව සමන් රත්නප්‍රිය මහතා සඳහන් කළේ ය. කෙසේ වෙතත් සයිටම් ආයතනයට විරෝධය පල කරමින් හෙට පෙරවරු 8.00ට දිවයින පුරා සංඛේත වැඩවර්ජනයක් ක්‍රියාත්මක කරන බව රජයේ වෛද්‍ය නිළධාරීන්ගේ සංගමය පවසයි. එම සංගමයේ සහකාර ලේකම් වෛද්‍ය හරිත අලුත්ගේ මහතා සඳහන් කලේ මේ සඳහා තවත් වෘත්තීය සමිති රැසක සහයෝගය හිමිව ඇති බවයි. කෙසේ වුවද රජයේ වෛද්‍ය නිළධාරීන්ගේ සංගමය ක්‍රියාත්මක කිරීමට සැළසුම් කර ඇති වැඩවර්ජනය සම්බන්ධයෙන් ඊයේ කැබිනට් තීරණ දැනුම්දීමේ මාධ්‍ය හමුවේදී අමාත්‍ය රාජිත සේනාරත්න මහතා ද මේ සම්බන්ධයෙන් තම අදහස් පළ කර සිටියේ ය.", "URL": "https://sinhala.adaderana.lk/news.php?nid=71780", "Category": null, "Parent URL": null}