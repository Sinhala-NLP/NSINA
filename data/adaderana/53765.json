{"Source": "Adaderana", "Timestamp": "September 9, 2015 01:31 pm", "Headline": "පරීක්ෂණ ගැන සේනාධිරාජාගේ ප්‍රකාශය සිවාජිලිංගම්ටත් ගැටලුවක්", "News Content": "යුධ සමයේ උතුරු පළාතේ සිදුවූ බව කියන යුධ අපරාධ සම්බන්ධයෙන් ජාත්‍යන්තර පරීක්ෂණයක් පවත්වා ඇති බවට ඉලංගෙයි තමිල් අරසුකච්චි පක්ෂ නායකයා පවසන්නේ නම් නැවත දේශීය පරීක්ෂණයක් පවත්වන්නේ කුමන අරමුණකින් දැයි දෙමළ ජාතික සන්ධානයේ උතුරු පළාත් සභා මන්ත්‍රී එම්. කේ. සිවාජිලිංගම් මහතා ප්‍රශ්න කරයි.යුධ සමයේ සිදුවූ බව කියන සිද්ධීන් සම්බන්ධයෙන් ජාත්‍යන්තර පරීක්ෂණයක් පවත්වා ඇති අවස්ථාවක ඒ සම්න්ධයෙන් පරීක්ෂණයක් පැවැත්වීමට යළි ඉල්ලීම් කිරීමට උතුරු පළාත් ප්‍රධාන අමාත්‍යවරයා යෝජනා සම්මත කර ගැනීම විහිළුවක් බව ඉලංගෙයි තමිල් අරසුකච්චි පක්ෂ නායක මාවෙයි සේනාධිරාජා මහතා පවසා තිබුණි.අදාළ ප්‍රකාශය අනුව මානව හිමිකම් කවුන්සිලය පරීක්ෂණයක් පවත්වා ඇති නම් නැවත දේශීය පරීක්ෂණයක් පැවැත්වීමට කටයුතු සූදානම් කිරීමේ අවශ්‍යතාවක් නොමැති බව සිවාජිලිංගම් මහතා පෙන්වාදෙයි.විශේෂයෙන් දේශීය පරීක්ෂණයක් පැවැත්වීම පිළිගත නොහැකි බවට දෙමළ ජාතික සන්ධානයේ සන්ධානගත සුළු පක්ෂ එකඟතාවකට පැමිණ තිබූ බවද ඔහු පවසයි.මේ හේතුවෙන් මාවෙයි සේනාධිරාජා මහතාගේ අදාළ ප්‍රකාශය ගැටලු සහගත තත්ත්වයක් උද්ගත කර ඇති බව සිවාජිලිංගම් මහතා පෙන්වාදෙයි.යුධ අපරාධ සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට වන තම ස්ථාවරය කිසිදු අවස්ථාවක වෙනස් නොවන බව පවසන මන්ත්‍රීවරයා හෙට දිනයේ ඊට අදාළව පා ගමනක්ද සංවිධානය කර ඇති බව කියා සිටියි.ඉදිරියේදී පැවැත්වීමට නියමිත ජිනීවා මානව හිමිකම් කවුන්සිලයේදී ශ්‍රී ලංකාවේදී සිදුවූ බව කියන යුධ අපරාධ සම්බන්ධයෙන් අවධානය යොමු කරවා ගැනීම එහි අරමුණ බව යාපනය ප්‍රදේශයේ පැවති මාධ්‍ය හමුවකට එක්වෙමින් සිවාජිලිංගම් මහතා සඳහන් කළේය.", "URL": "https://sinhala.adaderana.lk/news.php?nid=53765", "Category": null, "Parent URL": null}