{"Source": "Adaderana", "Timestamp": "March 5, 2018 12:00 pm", "Headline": "බඩගින්නේ තරම...", "News Content": "දඹුල්ල ආර්ථික මධ්‍යස්ථානයට මේ දිනවල විශාල වශයෙන් එළවළු තොග ලැබීමත් සමඟ බොහෝ එළවළු තොග අලෙවි නොවීම නිසා ඉවත් කිරීමට සිදුව ඇති අතර එම එළවළු තොග දිගම්පතහ රජයේ රක්ෂිත කැළෑවට ගෙන ගොස් දමයි. <br><br> එසේ දමන එළවළු තොග මේ දිනවල වන අලින්ගේ ආහාර බවට පත්ව ඇති අයුරු මෙහි දැක්වෙයි. <br><br> දඹුල්ල ආර්ථික මධ්‍යස්ථානයට මේ දිනවල ලැබෙන පිපිඤ්ඤා තක්කාලි වම්බටු නෝකෝල් රාබු නිවිති දඹල ආදී එළවළු වර්ග රැසක් දිනපතා ඉවත් කිරීමට සිදුව තිබෙන බව ආර්ථික මධ්‍යස්ථානය සඳහන් කරයි <br><br> මෙයාකාරයෙන් එළවළු තොග විශාල වශයෙන් අද( 05) අලුයම දඹුල්ල මහනගර සභාවේ ටිපර් රථ මඟින් දඹුල්ල රජයේ රක්ෂිතයට ගෙනගොස් දැමීම සිදුව තිබේ. <br><br> ඉවත ලන එළවළු ආහාරයට ගන්නා ආකාරයත් වන අලින් ටිපර් රථයේ එළවළු බෑමටත් පෙර ටිපර් රථයේ තිබෙන එළවළු ආහාරයට ගන්නට උත්සාහ කරන අයුරුද අප වාර්තාකරුට දැක ගැනීමට හැකිව තිබේ. <br><br> දඹුල්ල ආර්ථික මධ්‍යස්ථානයේ වෙළෙඳ සංගමය කියා සිටියේ ගුණාත්මක භාවයෙන් තොරව එළවළු ගොවීන් විසින් රැගෙන ඒම නිසාත් ප්‍රවාහනයේදී සිදුවන පසු අස්වනු හානිය නිසා එළවළු ලැබීමේ ප්‍රවණතාවය නිසාත් බොහෝ දුරට එළවළු දිනපතා විනාශ කිරීමට සිදුව තිබෙන බවය. <br><br> දඹුල්ල ආර්ථික මධ්‍යස්ථානයේ එළවළු තොග මිල විශාල වශයෙන් පහත වැටී තිබෙන අතර එළවළු අලෙවි කිරීමද සිදු වන්නේ ඉතා මන්දගාමී බව ඔවුන් පවසයි . <br><br> යාපනය අර්ධද්විපයේ මෙන්ම රට අභ්‍යන්තරයෙන් ද විශාල වශයෙන් මේ දිනවල දඹුල්ල ආර්ථික මධ්‍යස්ථානය එළවළු තොග ලැබෙමින් තිබේ.", "URL": "https://sinhala.adaderana.lk/news.php?nid=85193", "Category": null, "Parent URL": null}