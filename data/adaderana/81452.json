{"Source": "Adaderana", "Timestamp": "December 13, 2017 11:38 am", "Headline": "රණවිරු ගම්මානයට පිවිසෙන මාර්ගය නාය යෑම නිසා රණවිරුවෝ අසරණ වෙති ", "News Content": "අම්බලන්තොට ලුනම රණවිරු ගම්මානය තුල ඇති ගම්මානයට පිවිසෙන ප්‍රධාන මාර්ගය දැඩි නාය යෑමේ තත්වයකට ගොදුරු වීම නිසා මාර්ගයේ ගමන් කරන පිරිසට හා මාර්ගය ආසන්නයේ ඇති නිවාස සඳහාද දැඩි අවදානම් තත්වයක් උදා වී ඇති බව ප්‍රදේශයේ ජීවත් වන රණවිරුවෝ පෙන්වා දෙති. 2002 වසරේදී ආබාධිත රණවිරුවන් වෙනුවෙන් මෙම රණවිරු ගම්මානය නිර්මාණය කොට එහි රණවිරුවන් පදිංචි කිරීමෙන් පසු 2003 වසරේදී මෙම ඇළ මාර්ගය සකස්කර තිබේ. අඩි 45 ක පමණ ගැඹුරකින් යුක්ත මෙම ඇළ මාර්ගය ඉදිකොට ඇත්තේ රණවිරු ගම්මානයට පිවිසුම් මාර්ගයක් ආසන්නයේ වේ. නමුත් ඒ සඳහා සරිලන පැති බැම්මක් නොමැති වීම නිසා පසුගිය වර්ෂා සමය තුළ මාර්ගය හරහා ගලා ගිය ජල පහරවල් නිසා මේ වන විට මාර්ගයේ ස්ථාන රැසක විශාල නායයෑමකට ලක්ව තිබේ. මාර්ගය ගිලා බැසීමත් සමඟ ඇති වි ඇති නාය යෑම් තත්වය තුල ඒ ආශ්‍රිත ඇති නිවාසද පුපුරා යාමට පත්වී ඇති බව ප්‍රදේශයේ ජනතාව පෙන්වා දෙති. එම නිසා මෙම ගැටලුවට හැකි ඉක්මනින් විසඳුමක් ලබා දෙන ලෙස ඔවුන් බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=81452", "Category": null, "Parent URL": null}