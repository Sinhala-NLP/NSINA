{"Source": "Adaderana", "Timestamp": "February 10, 2017 08:31 am", "Headline": "අද ජල සැපයුම අඩ‍ාලවීමේ අවධානමක්", "News Content": "ආරම්භ කර ඇති වෘත්තිය සමිති ක්‍රියාමාර්ගය හේතුවෙන් ජල සැපයුම අඬාලවීමේ අවධානමක් පවතින බව ජාතික ජල සම්පාදන හා ජලාපවාහන මණ්ඩලයේ ඉංජිනේරු ඩිප්ලෝමාධාරින්ගේ සංගමය පවසයි. ඉල්ලීම් කිහිපයක් මුල් කර ගනිමින් ජල සම්පාදන මණ්ඩලයේ ඉංජිනේරු ඩිප්ලෝමාධාරින්ගේ සංගමය සහ කාර්මික නිළධාරින්ගේ සංගමය ඊයේ (09) පෙරවරුවේ සිට වෘත්තිය සමිති ක්‍රියාමාර්ගයක් ආරම්භ කොට තිබේ. ඒ අනුව එම සේවකයින් අතිකාල ප්‍රතික්ෂේප කිරිම, රාත්‍රී නඩත්තු සේවා මුර වාර්තා නොකිරිම, සති අන්ත නඩත්තු සේවා මුර වාර්තා නොකිරිම, අදාළ නොවන රාජකාරිවල නොයෙදීම යන වෘත්තිය ක්‍රියාමාර්ගවල නිරත වී සිටින බව වාර්තා වෙයි. මේ හේතුවෙන් අලුත්වැඩියා කටයුතු සිදු නොවන නිසා ජල සැපයුම අඬාලවීමේ අවධානමක් පවතින බව ඉංජිනේරු ඩිප්ලෝමාධාරින්ගේ සංගමයේ සභාපති උපාලි රත්නායක මහතා සඳහන් කරයි.", "URL": "https://sinhala.adaderana.lk/news.php?nid=69398", "Category": null, "Parent URL": null}