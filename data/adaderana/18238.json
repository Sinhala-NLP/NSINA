{"Source": "Adaderana", "Timestamp": "August 22, 2011 02:54 pm", "Headline": "රියැදුරන් කොන්දොස්තරවරුන් හිඟන්නන්ට බයයි", "News Content": "පුද්ගලික බස්රථවල මගීන්ට පෙර ගෙවුම් කාඩ්පත් ලබාදීම එළඹෙන 24 වන දින සිදුකරන බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. අගෝස්තු මස 18 වන දිනට යෙදුණු පෞද්ගලික බස් හිමියන්ගේ සංගමයේ සංවත්සරය නිමිත්තෙන් 24 වන දින කොළඹ,පදනම් ආයතනයේදී පැවැත්වෙන උත්සවයේදී පුද්ගලික ප්‍රවාහන සේවා අමාත්‍ය සී.බී රත්නායක මහතාගේ ප්‍රධානත්වයෙන් මෙම පෙර ගෙවුම්කාඩ් පත් ලබාදීම ආරම්භ කරන බව ඔහු සඳහන් කළේය. මෙමගින් මාරු සල්ලි නොමැතිවීම පිළිබඳ ගැටලුව විසඳෙන බවත්,තවත් කීපදෙනකුට රැකියා අවස්ථා හිමිවන බවත් හෙතෙම කියා සිටියේ අද(22)කොළඹ පැවති මාධ්‍ය හමුවකදීය. මෙම ව්‍යාපෘතිය සඳහා ලංකා බැංකුව අනුග්‍රහය දක්වන බවත්,පොලී නොමැතිව ඊට අදාළ යන්ත්‍ර සැපයීම සිදුකෙරෙන බවත්,ප්‍රථමයෙන්කොළඹ-ගම්පහ,164 බත්තරමුල්ල ඇතුළු මාර්ග 3 ට අදාළවන පරිදි මෙම කටයුත්ත ආරම්භ කරන බවත් ගැමුණු විජේරත්න මහතා පෙන්වා දුන්නේය. GPR තාක්ෂණයෙන් යුතුව මෙම කාඩ්පත් හඳුන්වාදෙන බව කියා සිටි ඔහු නියමිත මුදල් ක්ෂය වීමෙන් පසු එකී කාඩ්පත් රී-චාර්ජ් කළ හැකි බවද සඳහන් කළේය. බස් රථවල සිඟමන් යැදීමට එරෙහිව නීති ගෙන ආවද එකී නීති ක්‍රියාත්මක නොවීම පිළිබඳ මාධ්‍යවේදියෙකු ඇසූ ප්‍රශ්නයකට පිළිතුරු දෙමින් ඔහු කියා සිටියේ බස් රථ රියදුරුන් සහ කොන්දොස්තරවරුන් සිඟමන් යදින්නන්ට බියක් දක්වන බවයි. මීට පෙරාතුව බස් රථයක සිඟමන් යැදීම සඳමා ගොඩවුණු ස්ත්‍රීයකට සිඟමන් නොයැද බැස යන ලෙස කළ ඉල්ලීමකදී\"මේ රියදුරු මහත්තයා මට ඊයේ රෑ එන්න කීවා.ඒ ආවේ නැති නිසා බස් එකට නඟින්නට දෙන්නේ නෑ\"යි හඬ නඟා කියමින් මඩ ප්‍රචාරයක් කළ බවට තමන්ට දැනගන්නට ලැබුණු බව විජේරත්න මහතා කියා සිටියේය. ඒ අකාරයේ අපකීර්තිමක් අත්දැකීම් වලට මුහුණ දෙන්නට සිදුවන නිසා බස්රථ රියදුරන් හා කොන්දොස්තරවරුන් සිඟමන් යදින්නන් ඉවත් කරීමට මැලිකමක් දක්වන බව ඔහු අවධාරණය කළේය. එසේ වුවද නීතිය ක්‍රියාත්මක කළ යුතු බැවින් බස් රථවල සිඟමන් යදින අය දුටුවහොත් වහාම බස් රථ සේවකයන්ට ඒ පිළිබඳ දැනුම්දෙන ලෙසත්,එසේ නොමැතිනම් 119 වලට අමතා පොලීසියට පැමිණිලි කළ යුතු බවත් ඔහු සිහිපත් කළේය. රජයේ බස් රථ හා පුද්ගලික බස් රථ ඒකාබද්ධ කාලසටහනක් අනුව ක්‍රියාත්මක විය යුතු බවට වන යෝජනා සාකච්ඡා වූයේ වත්මන් ජනාධිපතිවරයා අගමැති ලෙස සිටි 2005 වසරේදී බවත්,එදා මෙදාතුර බොහෝ කාලයක් ගත වුවද ඒ පිළිබඳ නිසි ක්‍රියා මාර්ගයක් ගැනීමට ආණ්ඩුව අසමත් වී ඇතැයි ගැමුණු විජේරත්න මහතා චෝදනා කළේය. මේ හේතුවෙන් වසරකට මිලියන 200 ට ආසන්න මුදලක් රටට අහිමිවන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=18238", "Category": null, "Parent URL": null}