{"Source": "Adaderana", "Timestamp": "December 9, 2010 10:07 am", "Headline": "ජාතික රෝහල ඉදිරිපිට අදත් හෙද සත්‍යග්‍රහයක්", "News Content": "රජයේ හෙද නිලධාරීන්ගේ සංගමය ජාතික රෝහල ඉදිරිපිට සත්‍යග්‍රහ ව්‍යාපාරයක් සංවිධානය කර තිබේ. තම ගැටලු සම්බන්ධයෙන් බලධාරීන් දිගින් දිගටම නොසලකා හැරීම මෙම සත්‍යග්‍රහ ව්‍යාපාරය සංවිධානය කිරීමට හේතු වූ බව නිවේදනයක් නිකුත් කරමින් එම සංගමයේ සභාපති සමන් රත්නප්‍රිය මහතා පවසයි. පසුගිය බ්‍රහස්පතින්දා ද ජාතික රෝහල ඉදිරිපිට හෙද නිලධාරීන් සත්‍යග්‍රහ ව්‍යාපාරය නිරත විය. මීට අමතරව කළුබෝවිල,රාගම, මහනුවර, කරාපිටිය, මාතර, හම්බන්තොට, රත්නපුර, යාපනය, මඩකළපුව ඇතුළු තවත් රෝහල් රැසක අද(09) පෙරවරු 11. 30 සිට 12. 30 දක්වා සත්‍යග්‍රහය පැවැත්වෙනු ඇත. පිළිකා රෝහල, රිජ්වේ රෝහල, කාසල් රෝහල සහ ද සොයිසා කාන්තා රෝහල වැනි විශේෂිත රෝහල්වල මෙම විරෝධතා ව්‍යාපාරය ක්‍රියාත්මක නොකරන බව ද සමන් රත්නප්‍රිය මහතා සඳහන් කළේය.", "URL": "https://sinhala.adaderana.lk/news.php?nid=12719", "Category": null, "Parent URL": null}