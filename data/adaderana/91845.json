{"Source": "Adaderana", "Timestamp": "July 2, 2018 02:22 pm", "Headline": "දෙරණින් කළ අනාවරණයට මහින්ද අමරවීරගෙන් පිළිතුරු", "News Content": "ජලය නොලැබීම හේතුවෙන් පොළොන්නරුව - මැදිරිගිරිය ප්‍රදේශයේ ගොවිතැන් රැසක් විනාශ වෙමින් පවතින බවට අද දෙරණ සිදු කළ අනාවරණය සම්බන්ධයෙන් කෘෂිකර්ම අමාත්‍ය මහින්ද අමරවීර මහතාගේ අවධානය යොමුව ඇත. මැදිරිගිරිය ප්‍රදේශයේ, ගොඩපොත්ත සහ උණකටුව යන ප්‍රදේශවල අක්කර සියයකට වැඩි ප්‍රමාණයක් ජල හිඟය හේතුවෙන් විනාශ වෙමින් පවතින අතර වාරිමාර්ග නිලධාරීන් දැනුවත් කල ද මෙතෙක් සිය ගොවිබිම්වලට ජලය ලබාදීමට කටයුතු කර නොමැති බව ප්‍රදේශයේ ගොවීන් ප්‍රකාශ කළේය. මේ සම්බන්ධයෙන් අද දෙරණ ප්‍රවෘත්ති ප්‍රකාශය ඔස්සේ ඊයේ (01) සිදු කළ අනාවරණය හේතුවෙන් ඒ පිළිබඳ අවධානය යොමු කර ඇති කෘෂිකර්ම අමාත්‍යයවරයා අදාල ගොවීන්ගේ ගැටළුවට කඩිනමින් විසඳුම් ලබා දෙන ලෙස උපදෙස් ලබාදී ඇති බව එම අමාත්‍යංශයේ කෘෂිකර්ම හා ජාතික ආහාර ප්‍රවර්ධන මණ්ඩලයේ සභාපති බුද්ධික ඉද්දමල්ගොඩ මහතා පැවසීය.", "URL": "https://sinhala.adaderana.lk/news.php?nid=91845", "Category": null, "Parent URL": null}