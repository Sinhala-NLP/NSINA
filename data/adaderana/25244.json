{"Source": "Adaderana", "Timestamp": "June 22, 2012 04:15 pm", "Headline": "නාවික හමුදා ආරක්ෂක දැලෙන් මිදී  මුහුදු සීමාවෙන් පිටවෙන්න බෑ", "News Content": "ශ්‍රී ලංකාවේ මුහුදු සීමාව ආශ්‍රිතව නාවික හමුදාව විසින් ඉතා ප්‍රබල ආරක්ෂාවක් යොදවා ඇති බවත්, එම ආරක්ෂක දැලෙන් මිදී ශ්‍රී ලංකා මුහුදු සීමාවෙන් පිටවී යාමට කිසිවෙකුට නොහැකි බවත් ශ්‍රී ලංකා නාවික හමුදාවේ මාධ්‍ය ප්‍රකාශක කෝසල වර්ණකුලසූරිය මහතා ප්‍රකාශ කරයි. නාවික හමුදාව ශ්‍රී ලංකා නාවික කලාපය තුළ සිදුවන සියලු කටයුතු පිළිබදව ඉතා අවධානයෙන් සිටින බවත්, එම නිසා අනවසර සංක්‍රමිකයන්ට නාවික හමුදාවෙන් මිදී යාමට කිසිදු අවස්ථාවක් නොමැති බවත්, විදෙස් මාධ්‍ය වෙත අදහස් දක්වමින් නාවික හමුදා මාධ්‍ය ප්‍රකාශ කෝසල වර්ණකුලසූරිය මහතා සදහන් කර ඇත. ශ්‍රී ලාංකික සරණාගතයින් 200 දෙනකු පමණ රැගත් ඕස්ට්‍රේලියාව බලා සංක්‍රමණය වූ යාත්‍රාවක් ක්‍රිසන්මස් දූපත ආසන්නයේදී පෙරළීමෙන් සිදුවූ අනතුරෙන් බේරාගත් පුද්ගලයන් අතර එකදු ශ්‍රී ලාංකිකයෙකු හෝ නොවන බව වාර්තා වී ඇති බවත් වර්ණකුලසූරිය මහතා පවසයි. එම අනතුරට ලක්වූ යාත්‍රාවේ බේරාගත් පුද්ගලයන් අතර ශ්‍රී ලාංකික ජාතිකයෙකු නොවන බව ඕස්ට්‍රේලියානු ස්වදේශීය කටයුතු අමාත්‍යංශයද පිළිගෙන ඇති බව එම මහතා මෙහිදී පෙන්වා දී ඇත. එමෙන්ම යුද්ධය අවසන් වී වසර තුනක් ගතවීමෙන් පසුව ධීවරයන්ට පැවති සීමා ඉවත් කර ඇති බවත්, දැන් ශ්‍රී ලංකා මුහුදු කලාපය තුළ ධීවරයින්ට තම කටයුතු නිදහසේ කරගෙන යාම‍ට ඉඩ ඇති බවත්, කෝසල වර්ණකුලසූරිය මහතා එම මාධ්‍ය වෙත වැඩිදුරටත් පවසා ඇත.", "URL": "https://sinhala.adaderana.lk/news.php?nid=25244", "Category": null, "Parent URL": null}