{"Source": "Adaderana", "Timestamp": "April 23, 2014 02:47 pm", "Headline": "වීඩියෝ:- කැසිනෝ නැත්නම් සංශෝධන පිළිගත හැකියි", "News Content": "ජෙම්ස් පැකර්-රවී විජේරත්න වැන්නන්ට කැසිනෝ ව්‍යාපෘතිය සඳහා සම්පූර්ණයෙන්ම බදුසහන ලබාදීම ආණ්ඩුව කටයුතු කරන බව එ.ජා.ප පාර්ලිමේන්තු මන්ත්‍රී හර්ෂ ද සිල්වා මහතා පවසයි. වැට් බදු 12% ක්ද,එම්.බී.ටී 2%ක්ද වන බදු මුළුමනින්ම ඉවත්කොට ඒ වෙනුවට 5%ක කැසිනෝ බද්දක් අලුතින් හඳුන්වාදීමට යන බව හෙතෙම කියා සිටියේ අද (23) කොළඹ පැවති මාධ්‍ය හමුවකදීය. එහෙත් ජෙම්ස් පැකර් එක්ක එකතුවී හදන මෙම හෝටල් ව්‍යාපෘතියේ කැසිනෝ නොමැති බවට ජනතාව නොමග යවමින් සිටින බවද ඔහු සඳහන් කළේය. එකී ප්‍රකාශ හම්බන්තොට නගරාධිපති එරාජ් ප්‍රනාන්දු තමන් ගෙනාවේ සෙල්ලම් පිස්තෝලයක් බවට කරන ප්‍රකාශ මෙන් බව මන්ත්‍රීවරයා අවධාරණය කළේය. වඳුරන් දෙදෙනෙකු එක්වී සංසර්ගයේ යෙදීමෙන් තවත් වඳුරෙකු මිස අන් කිසිවෙක් ජනිත නොවන බවත්, එලෙසින්ම ලෝකයේ කැසිනෝ අධිරාජයා වන ජෙම්ස් පැකර් හා ලංකාවේ ලොකුම කැසිනෝ මුදලාලි එක්ව හදන ව්‍යාපෘතියක කැසිනෝ නොමැතිවීම සිදුවිය නොහැක්කක් බවත් ඔහු පෙන්වා දුන්නේය. එකී ව්‍යාපෘතියේ සැබවින්ම කැසිනෝ අන්තර්ගත නොවන්නේනම් එක්සත් ජාතික පක්ෂය විසින් අදාළ පනත් කෙටුම්පතට ගෙන එන සංශෝධන පිළිගත යුතුව ඇති බව හර්ෂ ද සිල්වා මහතා කියා සිටියේය. එම සංශෝධනවල ඇතුළත් වන්නේ අද හෝ හෙට හෝ මතු අනාගතයේදී හෝ මෙම හෝටල් ව්‍යාපෘතිය තුළ කැසිනෝ අඩංගු නොවන බව යැයි මන්ත්‍රීවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42737", "Category": null, "Parent URL": null}