{"Source": "Adaderana", "Timestamp": "February 21, 2016 03:52 pm", "Headline": "දිඹුලාගල තරුණයන් දෙදෙනාට පොලීසිය පහරදීලා", "News Content": "දිඹුලාගල, නාමල් පොකුණ ප්‍රදේශයේදී තරුණයින් දෙදෙනෙකුට පොලිස් නිලධාරීන් පිරිසක් පහරදුන් බව කියන සිද්ධියක් සම්බන්ධයෙන් පොලීසිය විමර්ශන ආරම්භ කර තිබේ.පොලොන්නරුව සහකාර පොලිස් අධිකාරීවරයාගේ ප්‍රධානත්වයෙන් අදාළ විමර්ශනය සිදු කරන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.ඊයේ රාත්‍රී නාමල්පොකුණ ප්‍රදේශයේ ගොවිපොළකට පැමිණි පොලිස් නිලධාරීන් පිරිසක් සහ ග්‍රාමාරක්ෂක නිලධාරියෙකු තරුණයින් දෙදෙනෙකුට පහරදී ඇති බව සඳහන්ය.අරලගංවිල පොලීසියට අනියුක්තව දඹුල්ල පොලිස් මුර පොළේ රාජකාරියේ නිරතව සිටි පොලිස් නිලධාරීන් පිරිසක් මෙම පහරදීම සිදු කර ඇති බව ප්‍රදේශවාසීන් පවසයි. පහරකෑමට ලක්වු ඔවුන් දෙදෙනා ප්‍රදේශවාසීන් විසින් මනම්පිටිය රෝහලට ඇතුළත් කර ඇති අතර පසුව ඔවුන් පොලොන්නරුව රෝහලට මාරුකර යවා තිබේ.මේ සම්බන්ධයෙන් පොලොන්නරුව සහකාර පොලිස් අධිකාරීවරයාට ලැබුණු පැමිණිල්ලකට අනුව විමර්ශන ආරම්භ කර ඇති බව පොලිස් මාධ්‍ය ප්‍රකාශකවරයා පැවසුවේය.", "URL": "https://sinhala.adaderana.lk/news.php?nid=57457", "Category": null, "Parent URL": null}