{"Source": "Adaderana", "Timestamp": "January 30, 2012 01:31 pm", "Headline": "වාරණ නියෝග බෑ - පොලිසියේ ඉල්ලීම අධිකරණයෙන් ප්‍රතික්ෂේපයි", "News Content": "රජයේ ආයුර්වේද වෛද්‍ය නිලධාරීන්ගේ සංගමයේ සාමාජිකයින් නීතිය උල්ලංඝණය කරමින් පෙළපාලියක් හෝ උද්ඝෝෂණයක් පවත්වන්නේ නම් එය වැළැක්වීමට පොලිසියට බලතල පවතින බව කොළඹ මහේස්ත්‍රාත් අධිකරණය අද(30) තීන්දු කර තිබේ. රජයේ ආයුර්වේද වෛද්‍ය නිලධාරීන්ගේ සංගමයේ සාමාජිකයින් විසින් සංවිධානය කර තිබූ විරෝධතා ව්‍යාපාරයක් වළක්වමින් වාරණ නියෝගයක් නිකුත් කරන ලෙස ඉල්ලමින් කුරුඳුවත්ත පොලිසිය මගින් ඉල්ලුම් පත්‍රයක් ඉදිරිපත් කර තිබිණි. එසේවුව ද එම ඉල්ලුම් පත්‍රය සලකා බැලීමෙන් අනතුරුව එවැනි වාරණ නියෝගයක් නිකුත් කිරීම ප්‍රතික්ෂේප කරමින් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා ඉහත නියෝගය නිකුත් කර ඇත. රජයේ ආයුර්වේද වෛද්‍ය නිලධාරීන්ගේ සංගමයේ සාමාජිකයින් අද දින කොළඹ නවනගර ශාලාවට රැස්වී එහි රැස්වීමක් පවත්වා එයින් අනතුරුව පෙළපාලියකින් කොළඹ ලිප්ටන් වටරවුමට පැමිණ උද්ඝෝෂණයක නිරතවීමට සූදානම් වන බවට බුද්ධි තොරතුරු ලැබී ඇති බව පොලිසිය අධිකරණය වෙත වාර්තාවක් ඉදිරිපත් කරමින් සඳහන් කර ඇත. එවැනි පෙළපාලියක් සිදුවුහොත් මහ ජනතාවට විශාල පීඩාවක් සිදුවිය හැකි බව පොලිසිය අධිකරණය වෙත දැනුම් දී සිටියේය. පොලිස් ආඥා පනතේ 95(01) වගන්තිය යටතේ යම් නීතිවිරෝධී රැස්වීමක් හෝ පෙළපාලියක් සිදුවන්නේ නම් එය වැළැක්වීමට පොලිසියට බලපැවැත්වෙන බව ඉදිරිපත් වූ කරුණු සලකා බැලූ ප්‍රධාන මහේස්ත්‍රාත්වරයා සඳහන් කළේය. එබැවින් පොලිස් බලතල උපයෝගී කරගෙන නීතිවිරෝධී ක්‍රියාවක් සිදුවන්නේ නම් එය වැළැක්වීමට පොලිසියට හැකියාව පවතින බව සිය තීන්දුවෙන් අවධාරණය කළේය.", "URL": "https://sinhala.adaderana.lk/news.php?nid=21746", "Category": null, "Parent URL": null}