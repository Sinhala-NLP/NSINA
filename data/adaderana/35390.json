{"Source": "Adaderana", "Timestamp": "July 1, 2013 11:09 am", "Headline": "රිය අනතුරින් කතක් මරුට - 2ට තුවාලයි", "News Content": "කොළඹ - මීගමුව ප්‍රධාන මාර්ගයේ ක්‍රිස්තුරාජ මාවත ආසන්නයේ සිදුවූ රිය අනතුරකින් කාන්තාවක් මියගොස් කුඩා දරුවන් දෙදෙනෙකු තුවාල ලබා තිබේ. නවතා තිබූ ලොරි රථයක කුඩා ප්‍රමාණයේ තවත් ලොරි රථයක් ගැටීමෙන් අද(01) අළුයම අනතුර සිදුව ඇති බව පොලීසිය පවසයි. තුවාල ලැබූ අවුරුදු 2ක් සහ අවුරුදු 5ක් වයසැති ගැහැණු දරුවන් දෙදෙනෙකු රාගම රෝහලට ඇතුළත් කර තිබේ. මියගිය කාන්තාව ජාඇල, මාකවිට ප්‍රදේශයේ පදිංචිව සිටි 35 හැවිරිදි අයෙකු බව ජාඇල පොලීසිය සඳහන් කරයි. මේ අතර නිට්ටඹුව - අත්තනගල්ල මාර්ගයේ වෙලගෙදර ප්‍රදේශයේදී කැබ්රථයක් සහ පෞද්ගලික බස් රථයක් එකිනෙක ගැටීමෙන් අද අළුයම අනතුරක් සිදුව තිබේ. අනතුරෙන් කැබ් රථයේ රියදුරු මියගොස් එහි ගමන් කළ තවත් තිදෙනෙකු සහ බස් රථයේ ගමන් කළ පුද්ගලයෙකු තුවාල ලබා වතුපිටිවල රෝහලට ඇතුළත් කළ බව නිට්ටඹුව පොලීසිය සඳහන් කරයි.", "URL": "https://sinhala.adaderana.lk/news.php?nid=35390", "Category": null, "Parent URL": null}