{"Source": "Adaderana", "Timestamp": "April 17, 2012 01:42 pm", "Headline": "ප්‍රදේශ කිහිපයකින් මළ සිරුරු 3 ක් හමුවෙයි", "News Content": "දිවයිනේ ප්‍රදේශ කිහිපයක තිබී මළ සිරුරු 3 ක් සොයාගෙන තිබේ. ජාඇළ, වැලිකන්ද සහ ගාල්ල යන ප්‍රදේශවල ‍තිබී මෙම මළ සිරුරු සොයාගෙන ඇති බව පොලිසිය පැවසීය. ජා ඇළ පොලිස් වසමට අයත් ඇළ මාර්ගයක තිබී එක් මළ සිරුරක් ජා ඇළ පොලිසිය විසින් සොයාගෙන ඇත. මරණකරු මෙතෙක් හඳුනාගෙන නොමැති අතර මෘත ශරීරය මේ වන විට රාගම රෝහලේ තබා ඇති බව සඳහන්ය. මේ අතර වැලිකන්ද පොලිස් වසමේ සෙවනපිටිය ඉසෙඩ් ඩී ඇලේ සොරොව්වේ රැදී තිබූ පිරිමි මළ සිරුරක් ද පොලිසිය විසින් ‍සොයාගෙන තිබේ. මෙලෙස ජීවිතක්ෂයට පත්ව ඇත්තේ වයස අවුරුදු 30 ක් පමණ වන සිවිල් ආරක්ෂක භටයෙකු බව වැලිකන්ද පොලිසිය සඳහන් කරයි. මේ අතර ගාල්ල පොලිස් වසමේ සමනළ පාලම අසල ගල්පරයක තිබී තවත් ‍පිරිමි මළ සිරුරක් පොලිසිය විසින් සොයාගෙන ඇත. මරණකරු වයස අවුරුදු 55 ක් පමණ වන ගාල්ල, මහමෝදර ප්‍රදේශයේ පදිංචිකරුවෙකු බවට හඳුනාගෙන තිබේ. මෙම සිද්ධීන් පිළිබඳව අදාළ පොලිස් ස්ථාන වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=23576", "Category": null, "Parent URL": null}