{"Source": "Adaderana", "Timestamp": "July 9, 2018 06:56 pm", "Headline": "විදුර වික්‍රමනායකගේ විරෝධය", "News Content": "හොරණ ප්‍රාදේශීය සම්බන්ධිකරණ කමිටු රැස්වීම අතරතුර අද(09) උණුසුම් තත්ත්වයක් හට ගත්තේය. ඒ රැස්වීම සඳහා තමන්ට ආරාධනා කර නොමැති බවට චෝදනා කරමින් හොරණ පළාත් පාලන නියෝජිතයින් පිරිසක් පාර්ලිමේන්තු මන්ත්‍රි විදුර වික්‍රමනායක මහතා සමඟ එම ස්ථානයට පැමිණ විරෝධය පළකිරීමත් සමඟයි. හොරණ ප්‍රාදේශීය සම්බන්ධිකරණ කමිටු රැස්වීම අද පෙරවරු 8.30 ට පමණ හොරණ ප්‍රාදේශිය ලේකම් කාර්යාලයේදී ආරම්භ විය. ඒ සම්බන්ධීකරණ කමිටුවේ සම සභාපතිවරුන් වන එක්සත් ජාතික පක්ෂ හොරණ ආසන සංවිධායක නීතීඥ හේමන්ත වික්‍රමාරච්චි සහ ශ්‍රි ලංකා නිදහස් පක්ෂය නියෝජනය කරන බස්නාහිර පළාත් සභාවේ නියෝජ්‍ය සභාපති යසපාළ කොරලගේ යන මහත්වරුන්ගේ ප්‍රධානත්වයෙනි. මෙම රැස්වීම සඳහා හොරණ ප්‍රාදේශිය සභාවේ සහ හොරණ නගර සභාවේ සභාපති , උප සභාපති සහ විපක්ෂ නායක යන තනතුරු දරන මහජන නියෝජිතයින්ට ආරාධනා කර තිබුණද එම පළාත් පාලන ආයතනවල සෙසු මහජන නියෝජිතයින්ට ආරාධනා ලැබී තිබුණේ නැහැ. මෙවැනි පසුබිමක එක්සත් ජනතා නිදහස් සන්ධාන කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතා හොරණ ප්‍රාදේශිය සභාව සහ නගර සභාව නියෝජනය කරන මහජන නියෝජිතයින් පිරිසක් සමඟ අද පෙරවරුවේ ප්‍රාදේශීය සම්බන්ධිකරණ රැස්වීම පැවති ශාලාවට පැමිණියේය. එම අවස්ථාවේදී ප්‍රාදේශීය සංවර්ධන කමිටු රැස්වීමට ආරාධනා ලැබ සිටි මහජන නියෝජිතයින් සහ විරෝධතාවය පළ කළ පිරිස අතර උණුසුම්කාරි තත්ත්වයක් හට ගත්තේය. කෙසේවෙතත් දෙපාර්ශවය අතර ඇති වූ උණුසුම් වචන හුවමාරුව විනාඩි 20 කට අධික කාලයක් පැවති අතර අනතුරුව විදුර වික්‍රමනායක මහතා ඇතුළු පළාත් පාලන ආයතන නියෝජිතයින් එම ස්ථානයෙන් පිටව පැමිණියේය.", "URL": "https://sinhala.adaderana.lk/news.php?nid=92259", "Category": null, "Parent URL": null}