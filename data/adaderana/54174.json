{"Source": "Adaderana", "Timestamp": "September 30, 2015 01:02 pm", "Headline": "චන්ද්‍රිකාට බොම්බ ගහන්න උදව් කළාට දෙන්නෙක් වැරදිකරුවෝ වෙති", "News Content": "කොළඹ නගර සභා පිටියේදී හිටපු ජනපති චන්ද්‍රිකා බණ්ඩාරනායක කුමාරතුංග මහත්මිය මරාගෙන මැරෙන බෝම්බකාරියක් යොදවා ඝාතනය කිරීමට ආධාර අනුබල දුන්නේයැයි චෝදනා ලබා සිටි දෙදෙනකු එම චෝදනාවන්ට වැරදිකරුවන් කර තිබේ. ඊට සම්බන්ධ නඩුවේ තීන්දුව ප්‍රකාශයට පත් කරමින් කොළඹ මහාධිකරණ විනිසුරු පද්මිණී රණවක මහත්මිය විසින් මෙම නියෝගය නිකුත් කර ඇත. ඒ අනුව වේලායුදන් වර්ධරාජා හා චන්ද්‍රා රගුපති යන දෙදෙනා මෙලෙස වැරදිකරුවන් වු අතර චන්ද්‍රා රගුපතිට අවුරුදු 300ක සිරදඬුවම් නියම කළ විනිසුරුවරිය එය අවුරුදු 30කින් ගෙවන ලෙස ක්‍රියාත්මක කිරීමටත්, වෙලායුධන් වර්ධරාජාට අවුරුදු 290ක සිරදඬුවම් අවුරුදු 30කින් ගෙවෙන ලෙස ක්‍රියාත්මක කිරීමටත් නියෝග කරන ලදී. චෝනදා 190ක් යටතේ ඔවුනට එරෙහිව නඩු පවරා තිබිණි. එසේම වසන්ති රගුපති යන අය ප්‍රමාණවත් සාක්ෂි නොමැතිවීම හේතුවෙන් නිදොස්කොට නිදහස් කර ඇත. 1999 දෙසැම්බර 18 වැනිදා කොළඹ නගර සභා පිටියේදී හිටපු ජනපති චන්ද්‍රිකා බණ්ඩාරනායක මහත්මිය ඉලක්ක කරගනිමින් මරාගෙන මැරෙන බෝම්බ ප්‍රහාරයක් ඉල්ලවිය. ඉන් හිටපු ජනාධිපතිනියගේ ඇසකට බරපතළ තුවාල සිදුවු අතර තවත් පුද්ගලයින් 26 දෙනෙකු ජීවිතක්ෂයට පත්වුණි.", "URL": "https://sinhala.adaderana.lk/news.php?nid=54174", "Category": null, "Parent URL": null}