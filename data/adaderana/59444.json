{"Source": "Adaderana", "Timestamp": "April 24, 2016 03:23 pm", "Headline": "බිතු සිතුවම් සංරක්ෂණයේදී වුණු හානියක් ගැන සොයයි", "News Content": "සීගිරි බිතුසිතුවම් ගුහාවේ සංරක්ෂණ කටයුත්තක් අතරතුර බිතු සිතුවමක කොටසකට හානි සිදුවු බව කියන සිද්ධියක් සම්බන්ධයෙන් විශේෂ පරික්ෂණයක් පවත්වන ලෙස විෂය භාර අමාත්‍ය අකිල විරාජ් කාරියවසම් මහතා දැනුම් දී තිබේ.මධ්‍යම සංස්කෘතික අරමුදලට සහ පුරාවිද්‍යා දෙපාර්තමේන්තුවට අමාත්‍යවරයා එම දැනුම්දීම සිදුකර ඇති බව වාර්තා වේ.බිතුසිතුවම් ගුහාවේ සංරක්ෂණ කටයුත්තක් සඳහා එහි බදාම තට්ටුවල සෙලෝටේප් කැබැල්ලක් අලවා එය යළි ගැලවීමේ දී බිතු සිතුවමේ කොටසකට හානී සිදුව ඇති බව සඳහන්ය. මේ සම්බන්ධයෙන් අකිල විරාජ් කාරියවසම් අමාත්‍යවරයාට ලැබුණු තොරතුරකට අනුව ඒ පිළිබඳ පරික්ෂණයක් සිදුකරන ලෙස අමාත්‍යවරයා දැනුම් දී ඇත.සිද්ධිය පිළිබඳ පුරාවිද්‍යා දෙපාර්තමේන්තුව සහ මධ්‍යම සංස්කෘතික අරමුදල විසින් අභ්‍යන්තර පරීක්ෂණ දෙකක් මේ වන විටත් ආරම්භ කර ඇති බව සඳහන්ය.", "URL": "https://sinhala.adaderana.lk/news.php?nid=59444", "Category": null, "Parent URL": null}