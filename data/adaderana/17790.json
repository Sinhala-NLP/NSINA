{"Source": "Adaderana", "Timestamp": "August 1, 2011 04:54 pm", "Headline": "තමිලිනී තවදුරටත් රිමාන්ඩ්", "News Content": "නීතිපතිවරයාගේ උපදෙස් ලැබෙන තුරු එල්.ටී.ටී.ඊ. සංවිධානයේ දේශපාලන අංශ කාන්තා නායිකා තමිලිනී නැමැති සැකකාරිය තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර ඇත. අදාළ නඩුව අද(01) කැඳවූ අවස්ථාවේ සුබ්‍රමනියම් සිවගාමී හෙවත් තමිලිනි නැමැති සැකකාරිය අධිකරණයට ඉදිරිපත් කර තිබුණි. මෙම සැකකාරිය පිළිබඳ සිදුකළ සියලු පරීක්ෂණ වාර්තා නීතිපතිවරයා වෙත යොමුකර ඇති බව රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කළේය. මෙම සැකකාරිය පිළිබඳ ගත යුතු ඉදිරි ක්‍රියාමාර්ග පිළිබඳ නීතිපතිවරයාගේ උපදෙස් මෙතෙක් ලැබී නොමැති බවත් එම උපදෙස් ලැබෙන තුරු සැකකාරිය රිමාන්ඩ් භාරයේ තබන ලෙසත් රහස් පොලිසිය අධිකරණයෙන් ඉල්ලීමක් කර ඇත. එම ඉල්ලීම සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකාරිය ලබන 15 වැනිදා‍ තෙක් තවදුරටත් රිමාන්ඩ් භාරයේ තබන මෙන් නියෝග කළේය.", "URL": "https://sinhala.adaderana.lk/news.php?nid=17790", "Category": null, "Parent URL": null}