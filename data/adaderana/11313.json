{"Source": "Adaderana", "Timestamp": "October 6, 2010 11:13 am", "Headline": "උපවාසය අත්හිටුවයි-උපාධිධාරී ගුරුන් අත්පත්‍රිකා බෙදයි", "News Content": "උපාධිධාරී ගුරු වැටුප් විෂමතා ඇතුළු පොදු ගුරු හා විදුහල්පති වැටුප් විෂමතා ඉවත් කිරීමේ දී අධ්‍යාපන අමාත්‍යාංශයේ ඇතැම් නිලධාරීන්ගේ අක්‍රමිකතා හෙළිදරව් කෙරෙන අත්පත්‍රිකා බෙදා හැරීමක් අද සිදු කෙරේ. උපාධිධාරි ගුරු වැටුප් විෂමතා ඉවත් කිරීමට අදාළ කැබිනට් තීරණය ක්‍රියාත්මක නොකිරීම , ගුරු විදුහල්පති වැටුප් විෂමතා ඉවත් කිරීමට අදාළ ශ්‍රේෂ්ඨාධිකරණ තීන්දුව ක්‍රියාත්මක නොකිරීම , ආදී කරුණු කිහිපයක් සම්බන්ධයෙන් මහජනතාව දැනුවත් කිරීම සඳහා මෙම අත්පත්‍රිකා බෙදා හැරීම සිදු කෙරෙන බව සමස්ත ලංකා උපාධිධාරි ගුරු සංගමය පවසයි. මීට එරෙහිව ලෝක ගුරු දිනය සමරන අද දින අධ්‍යාපන අමාත්‍යාංශය ඉදිරිපිට උපවාසයක් ආරම්භ කිරීමට ද තීරණය කර තිබූ බව සමස්ත ලංකා උපාධිධාරී ගුරු සංගමය කියා සිටියි. කෙසේ වෙතත් අධ්‍යාපන ලේකම්වරයා සමඟ පැවති සාකච්ඡාවක ප්‍රතිඵලයක් ලෙස අදාළ උපවාසය සති 2කට කල් තැබීමට තීරණය කළ බව එම සංගමය පවසයි. එහෙත් අත්පත්‍රිකා බෙදා හැරීම අද දහවල් කොටුව දුම්රියපොළ ඉදිරිපිට දී සිදු කෙරෙන බව සඳහන්වේ.", "URL": "https://sinhala.adaderana.lk/news.php?nid=11313", "Category": null, "Parent URL": null}