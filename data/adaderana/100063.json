{"Source": "Adaderana", "Timestamp": "November 30, 2018 02:44 pm", "Headline": "කෘතිම රා නිෂ්පාදනය කරමින් සිටි ස්ථානයක් වටලයි ", "News Content": "නීති විරෝධී ලෙස කෘතිම රා නිෂ්පාදනය කරමින් සිටි ස්ථානයක් වැටලීමට මාදම්පේ පොලීසියේ නිලධාරීන් සමත්වී තිබේ. අද(30) දහවල් මෙම වැටලීම සිදු කර තිබේ. මාදම්පේ පොලිස් ස්ථානාධිපති පොලිස් පරීක්ෂක වසන්ත කුමාර මහතාට ලද තොරතුරක් මත වැටලීම සිදු කර තිබේ. වැටලීම සිදු කරන විට කෘතිම රා නිෂ්පාදනය කරමින් සිටි අයෙකුව සහ ඊට අනුබල දෙමින් එම ස්ථානයේ රැඳී සිටි පුද්ගලයෙකුව මාදම්පේ පොලීසියේ නිලධාරීන් විසින් අත්අඩංගුව ගෙන තිබේ. එම ස්ථානයේ තිබී කෘතිම ලෙස නිෂ්පාදනය කරන ලද රා ඩ්‍රෑම්ස් 43200 ක් අඩංගු ප්ලාස්ටික් බැරල් 20ක්, ඇමෝනියා ලීටර් 150ක් අඩංගු ප්ලාස්ටික් බැරල් 01ක්, සීනි කිලෝ ග්‍රෑම් 50ක්, යීස්ට් පැකට් 06 ක් සහ ලුණු පැකට් තොගයක්ද පොලිස් බාරයට ගෙන තිබේ. පැණි උණු කිරීම සඳහා රා එකතු කිරීම සඳහා බලපත්‍රයක් ලබා ගෙන එසේ එකතු කරන රා වලට ජලය, ඇමෝනියා, සීනි, ලුණු සහ යීස්ට් එකතු කර කෘතිම රා නිෂ්පාදනය කිරීම සැකකරුවන් විසින් සිදු කර ඇති බව පොලීසිය කියයි. අත්අඩංගුවට ගෙන ඇති සැකකරුවන් සහ තම බාරයට ගෙන ඇති දෑ හලාවත මහේස්ත්‍රාත් අධිකරණයට ඉදිරිපත් කිරීමට කටයුතු කරන බව මාදම්පේ පොලීසිය කියයි. මාදම්පේ පොලිස් ස්ථානාධිපති පොලිස් පරීක්ෂක වසන්ත කුමාර, උප පොලිස් පරීක්ෂක ඊරියගොල්ල, පොලිස් කොස්තාපල්වරුන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=100063", "Category": null, "Parent URL": null}