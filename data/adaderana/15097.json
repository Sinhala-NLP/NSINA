{"Source": "Adaderana", "Timestamp": "March 27, 2011 09:26 am", "Headline": "ආසන වෙන් කිරීමට වි‍ශේෂ වැඩපිළිවෙළක්", "News Content": "දුර ගමන්සේවා පෞද්ගලික බස් රථ වල ආසන වෙන් කිරීම සඳහා විශේෂ වැඩපිළිවෙලක් ක්‍රියාත්මක කිරීමට ජාතික ගමනාගමන කොමිසන් සභාව තීරණය කර තිබේ. මගී ජනතාවට සාධාරණ මුදලකට ආසන වෙන් කර ගැනීමට හැකි වන පරිදි මෙම වැඩපිළිවෙළ ක්‍රියාත්මක කරන බව ජාතික ගමනාගමන ‍කොමිසන් සභාව ප්‍රකාශ කරයි. ඒ සඳහා විශේෂ ආසන වෙන් කිරීමේ කාර්යාල දෙකක් කොළඹ නගරය අවට ඉදිරි සතිය ඇතුළත පිහිටුවීමට නියමිතව ඇතැයි සඳහන් වේ. උතුර සහ නැගෙනහිර පළාත් සඳහා ධාවනය වන බස් රථ වල රාත්‍රී ගමන්වාර සඳහා ආසන වෙන් කිරීමට මෙහි දී වැඩි අවධානයක් යොමු කරන බව ජාතික ගමනාගමන කොමිසන් සභාව ප්‍රකාශ කරයි. විශේෂයෙන්ම මේ වන විට පෞද්ගලික බස් රථ වල ආසන වෙන් කිරීම සඳහා ඇතැම් පිරිස් විශාල මුදලක් අයකිරීමේ සිද්ධීන් වාර්තා වන බැවින් ඒවා පාලනය කිරීමටත් මගී ජනතාවට පහසුව සඳහාත් මෙම පියවර ගන්නා බව ජාතික ගමනාගමන කොමිසන් සභාව වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=15097", "Category": null, "Parent URL": null}