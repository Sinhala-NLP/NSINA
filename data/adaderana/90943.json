{"Source": "Adaderana", "Timestamp": "June 15, 2018 06:35 pm", "Headline": "මීළඟ ජනාධිපති අපේක්ෂකයා ගැන මහින්දගේ තීරණය", "News Content": "තමන් නම් කරන ඕනෑම කෙනෙකු ඉදිරියේදී පැවැත්වීමට නියමිත ජනාධිපතිවරණයට ඉදිරිපත් විය යුතු බව හිටපු ජනාධිපති මහින්ද රාජපක්ෂ මහතා පවසයි. අද(15) පෙරවරුවේ මහනුවර දළදා මාලිගාවට ගොස් දළදා සමිදුන් වැඳපුදා ගැනීමෙන් අනතුරුව මාධ්‍යට අදහස් පළ කරමින් හිටපු ජනාධිපතිවරයා මේ බව කියා සිටියේය. හිටපු ජනාධිපති මහින්ද රාජපක්ෂ මහතා ඊයේ(14) පස්වරුවේ මහනුවර පැවති ඉෆ්තාර් උත්සවයකට ද සහභාගී විය. එම අවස්ථාවට ඒකාබද්ධ විපක්ෂයේ පාර්ලිමේන්තු මන්ත්‍රිවරුන් කිහිපදෙනෙක්ද එක්ව සිටියේය. මහින්ද රාජපක්ෂ මහතා ජනාධිපති කළ යුතු බවට 16 දෙනාගේ කණ්ඩායම කියා සිටීම සම්බන්ධයෙන් මාධ්‍යවේදීන් විසින් අසන ලද පැනයට පිළිතුරු දෙමින් මහින්ද රාජපක්ෂ මහතා කියා සිටියේ, එය තමන්ගේ කණ්ඩායමේ ද උවමනාව බවයි. කෙසේ වෙතත් පාර්ලිමේන්තුවේ එවැනි දෙයක් සිදුවුවහොත් එවැනි අවස්ථාවක එයට මුහුණ දෙන බව ද හිටපු ජනාධිපතිවරයා පැවසීය.", "URL": "https://sinhala.adaderana.lk/news.php?nid=90943", "Category": null, "Parent URL": null}