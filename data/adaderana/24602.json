{"Source": "Adaderana", "Timestamp": "May 29, 2012 03:46 pm", "Headline": "ඕස්ට්‍රේලියාවට හොරෙන් පනින්න හැදූ 112 ක් ඇප මත නිදහස් ", "News Content": "නීතිවිරෝධී ලෙස ඕස්ට්‍රේලියාව බලා යාමට සිටියදී අත්අඩංගුවට ගත් සැකකරුවන් 119 දෙනා අතරින් සැකකරුවන් 112 දෙනෙකු කොළඹ මහේස්ත්‍රාත් අධිකරණය අද(29) ඇප මත මුදාහැර තිබේ. එක් අයෙකුට රුපියල් ලක්ෂය බැගින් වූ පුද්ගලික ඇප මත මෙම සැකකරුවන් මුදාහැරීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කර තිබේ. නීතිවිරෝධී ලෙස මෙම පිරිස සංක්‍රමණය කරවීමේ කටයුතු සංවිධානය කිරීම සම්බන්ධව අත්අඩංගුවට ගත් ප්‍රධාන සැකකරුවන් 07 දෙනා ජූනි මස 06 වන දින දක්වා රක්ෂිත බන්ධනාගාරගත කිරීමට ද මහේස්ත්‍රාත්වරයා නියෝග කර ඇත. ඊයේ (28) උදෑසන ගෝල්ෆේස් හා මීගමුව ප්‍රදේශයේදී නීති විරෝධීව ඕස්ට්‍රේලියාව යාමට සිටියදී මෙම පිරිස අත්අඩංගුවට ගෙන තිබිණි. මෙම පිරිස ඕස්ට්‍රේලියාවට යැවීම සඳහා රුපියල් ලක්ෂ 320 ක මුදලක් ලබාගෙන ඇති බවත්, එක් අයෙකුගෙන් රුපියල් ලක්ෂ 15 බැගින් ලබාගැනීමට කටයුතු යොදා තිබූ බවත් අනාවරණය වී තිබේ. අත්අඩංගුවට ගත් සමග ඔවුන් බෝට්ටු දක්වා ප්‍රවාහනය කළ බවට සැකකෙරෙන වෑන් රථ 07 ක් සහ ලොරි රථයක් ද අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කර තිබිණි.", "URL": "https://sinhala.adaderana.lk/news.php?nid=24602", "Category": null, "Parent URL": null}