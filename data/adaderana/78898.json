{"Source": "Adaderana", "Timestamp": "October 19, 2017 01:38 pm", "Headline": "සයිටම් අවසන් අදියර අද කොටුවේ දී ", "News Content": "මාලබේ සයිටම් පෞද්ගලික වෛද්‍ය විද්‍යාලයට එරෙහිව සයිටම් විරෝධී ජන පවුර මඟින් සංවිධානය කළ අත් පත්‍රිකා බෙදා දීමේ වැඩසටහනක් අද(19) පෙරවරුවේ කොටුව දුම්රියපළ ඉදිරිපිටදී ක්‍රියාත්මක කෙරුණි. “සයිටම් අහෝසි කිරීමේ අවසන් අරගලයට පෙළගැසෙමු“ යන්න තේමා කරගනිමින් මෙම අත් පත්‍රිකා බෙදා හැරුණු බව අද දෙරණ වාර්තාකරු සඳහන් කළේය. එහිදී අදහස් දැක්වූ රජයේ වෛද්‍ය නිළධාරීන්ගේ සංගමයේ ලේකම් වෛද්‍ය හරිත අලුත්ගේ මහතා කියා සිටියේ, සයිටම් පරාජය කිරීමේ අවසන් අදියරට රට අද වෙන කොට පැමිණ ඇති බවයි. අගමැතිට හා ජනපතිට ඉල්ලීමක් සිදු කරමින් මහා නායක හිමිවරු පසුගිය දා පීඨාධිපතිවරුන්ගේ වාර්තාව පදනම් කර ගනිමින් සියලු දෙනාට පිළිගත හැකි විසඳුමක් ඉතා ඉක්මනින් ලබා දෙන ලෙස දන්වා ඇති බව ද පැවසීය. එමෙන්ම අද වන විට ලක්ෂ්මන් කිරිඇල්ල ඇතුළු අමාත්‍යවරුන්ට මහා නායක හිමියන්ගේ ඉල්ලීමට බොරුවට හෝ ඇහුම්කන් දීමට සිදුව ඇති බව ද ඔහු වැඩිදුරටත් පැවසීය. අමාත්‍යවරු මහා නායක හිමියන්ගේ මතයට ගරු කරන්නේ නම් වහාම සයිටම් ආයතනයට සිසුන් බඳවා ගැනීම වළකාලීමට අවශ්‍ය ලියකියවිලි සකස් කරන ලෙස ද වෛද්‍ය හරිත අලුත්ගේ මහතා කියා සිටියේය.", "URL": "https://sinhala.adaderana.lk/news.php?nid=78898", "Category": null, "Parent URL": null}