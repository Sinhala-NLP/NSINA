{"Source": "Adaderana", "Timestamp": "January 6, 2014 04:11 pm", "Headline": "කුඩු ග‍්‍රෑම් 40ට ඕ.අයි.සීත් බිරියත් හිරේ - කුඩු කිලෝ 261ට වගකිව යුතු අගමැතිවරයා නිදැල්ලේ ", "News Content": "පසුගිය කාලයේ වාර්තා වූ කුඩු, එතනෝල්, කැසිනෝ, සූදු පොළ වැටලීම්, කප්පම් ගැනීම්, මිනී මැරීම්, ස්තී‍්‍ර දූෂණ, බාල අපරාධ වැනි හැම සිදුවීමක් පිටුපසම දේශපාලන බලාධිකාරිය සිටින බවත් ඔවුන් අපරාධ වර්ධනය වීමට අත්උදව් ලබාදෙමින් සිටින බවත් ජ.වි.පෙ. ප‍්‍රචාරක ලේකම් විජිත හේරත් මහතා පවසයි. කොළඹදී අද (06) පෙරවරු‍වේ පැවැති මාධ්‍ය හමුවකදී හෙතෙම මේ බව පැවසූ අතර එම මාධ්‍ය හමුවට සහභාගි වෙමින් ජ.වි.පෙ. මධ්‍යම කාරක සභික සුනිල් හඳුන්නෙත්ති මහතාද අදහස් පළ කළේය. ජ.වි.පෙ. ප‍්‍රචාරක ලේකම් විජිත හේරත් මහතා දැක්වූ අදහස්. දිගින් දිගටම රටේ වර්ධනය වන දූෂිත පාලනයත් දුරාචාර ආර්ථිකයටත් එරෙහිව ජනතාව පෙළගැස්විය යුතුයි කියලා අප හිතනවා. මේ ගෙවුණු දින කිහිපය තුළ කුඩු, එතනෝල්, ස්පී‍්‍රතු කැසිනෝ, සූදු පොළ වැටලීම්, කප්පම් ගැනීම්, මිනී මැරීම්, ස්තී‍්‍ර දූෂණ, බාල අපරාධ සිදුවීම් ගණනාවක් වාර්තා වුණා. මෙම හැම සිදුවීමක් පිටුපසම දේශපාලන බලාධිකාරිය ඉන්නවා. ඔවුන් අපරාධ වර්ධනය වීමට අත්උදව් ලබාදෙමින් සිටිනවා. එදා රත්නපුර කහවත්තේ කොටකෙතන ප‍්‍රදේශයේ මවක සහ දුවක කපා කොටා මරා දැමුවා. එම ඝාතනවලට හේතු වූයේ කුඩු ජාවාරම කොටකෙතන ප‍්‍රදේශයටද ව්‍යාප්ත වීමයි. කුඩු ජාවාරම කොටකෙතනට ගෙන යන්න අමාත්‍ය ජෝන් සෙනෙවිරත්න මහතාගේ සම්බන්ධීකරණ ලේකම් ප‍්‍රාදේශිය සභා සභාපති ධර්මසිරි කටයුතු කරලා තිබුණා. නමුත් ඔහු අද නිදහස ලබලා තිබෙනවා. එම කුඩු ජාවාරම ද්විත්ව ඝාතනය ඉතිහාසයට එක්වුණු සිදුවීමක් පමණක් බවට පත්වෙලා. දේශපාලන හෙංචයියන් නිදහස් වෙලා තිබෙනවා. එස්.බී දිසානායක අමාත්‍යවරයා මැදිහත්වෙලා ශ‍්‍රී ලංකා නිදහස් පක්‍ෂයට සම්බන්ධ පිරිසක් දේශපාලන බලය යොදවලා මරණ දඬුවමෙන් නිදහස් කරන්න කටයුතු කරලා තිබෙනවා. එම කි‍්‍රයාවට විරෝධය දක්වමින් අදටත් බෝගම්බර හිරගෙදර සිරකරුවන් පිරිසක් ඔවුන්ටත් නිදහස දෙන්න කියලා මාරාන්තික උපවාසයක නිරත වෙලා. දේශපාලනඥයින්ගේ බලපෑම මත මරණ දඬුවමට ලක්වන පුද්ගලයින් ජනාධිපති පොදු සමාව ලබනවා. එස්.බී. දිසානායක ඇමතිවරයා අධිකරණ තීන්දුවට අභියෝග කරලා තිබෙනවා. ආණ්ඩුවේ ඇමතිවරු අද ශ්‍රේෂ්ඨාධිකරණයෙන් ලබාදුන් නඩු තීන්දු අභියෝගයට ලක් කරනවා. ඇමති හෙංචයියන් පොදු සමාව ලබන විට සාමාන්‍ය සිරකරුවන් මරණ දඬුවමට ලක්වෙනවා. එස්.බී. දිසානායක කියන්නේ අධිකරණ තීන්දුව පිළිගන්නේ නැහැ කියලද? මීට පෙරත් මෙවැනි ප‍්‍රකාශයක් කරලා හිරබත් කාපු එස්.බී. දිසානායක ඒකෙන් පාඩමක් ඉගෙන ගන්නේ නැහැ. රටේ අගමැති බුද්ධ ශාසන ඇමති රටේ දෙවන පුරවැසියා තමයි මේ රටට මහා පරිමාණයෙන් කුඩු ගෙන්වීමේ ප‍්‍රධාන චූදිතයා බවට පත්වෙලා ඉන්නේ. ඔහු පකිස්ථානයේ ජාවාරම්කරුවන් හරහා කන්ටේනර් ගණන් රටට කුඩු ගේනවා. ඔහු නුවර පැවති උත්සවයකදී ප‍්‍රසිද්ධියේ ප‍්‍රකාශ කරනවා එම ජාවාරම්කාරයා තම පුතාගේ යාළුවෙක් බවත් ඔහු සමග එකට කෑම කෑ බවත් ෆොටෝ ගත් බවත් ඒ නිසා කීර්ති නම් සම්බන්ධීකරණ ලේකම් හරහා ලියුමක් ලබාදුන් බවත්. සදාචාරයක් තිබෙනවා නම් ඔහු දැනුවත්ව හෝ නොදැනුවත්ව මෙවැනි ලිපියක් ලබාදීම සම්බන්ධයෙන් කනගාටුව ප‍්‍රකාශ කරලා ඉල්ලා අස්විය යුතුයි. ජාතියෙන් සමාව ගත යුතුයි. එපමණක් නෙවෙයි ජනතාව ඉදිරියේ පාපෝච්චාරණයක් කළ යුතුයි. අගමැතිවරයා පමණක් නොව මුළු ආණ්ඩුවම මෙය සිදුකළ යුතුයි. අගමැතිවරයා රටට කුඩු ගේනවා. වැල්ලම්පිටියේ ඕ.අයි.සී. රටට කුඩු බෙදාහරිනවා. ඕ.අයි.සී.ගේ නිල නිවස ඇතුළේ කුඩු ග‍්‍රෑම් 40ක් තිබුණා කියලා ඔහුත් ඔහුගේ බිරිඳත් හිරේ යවනවා. නමුත් කුඩු කිලෝ ග‍්‍රෑම් 261 සිද්ධියට වගකිව යුතු අගමැතිවරයා නිදැල්ලේ ඉන්නවා. අඩුම තරමේ ඔහුගෙන් සී.අයි.ඩීය කටඋත්තරයක් ගත්තද? අගමැතිවරයාත් ලේකම්වරයාත් තැන් තැන්වල කටමැත දොඩවමින් ඉන්නවා. මේක තමයි අද නීතිය කි‍්‍රයාත්මක වීමේ තත්ත්වය. කැසිනෝ නීතිගත කරනවා. ආණ්ඩුවේ විශේෂිත ආර්ථික උපායමාර්ගයක් විදියට තමයි එය සිදුවන්නේ. ආණ්ඩුවත් ජනාධිපතිවරයාත් පිළිගත් එම ආර්ථිකයයි අද කි‍්‍රයාත්මක වෙන්නේ. ඒ නිසා තමයි පාර්ලිමේන්තුවට කැසිනෝ පනත එන්නේ. ජාතික හෙළ උරුමය කැසිනෝ පනතට පාර්ලිමේන්තුවේ ඡන්දය දෙනවා. පාඨලී චම්පික ඇමතිවරයා ඡන්දේ දීලා එළියේ තව එකක් කියනවා. ගම්මන්පිල පනත සාධාරනීකරණය කළා. අද ඒවායේ ප‍්‍රතිඵල දකින කොට වෙන කතා කියනවා. මෙම බරපතළ අපරාධවලට ජාතික හෙළ උරුමයත් වගකිව යුතුයි. මොකද කැසිනෝ ව්‍යාප්ත කරන්න ජාතික හෙළ උරුමය උදව් කළා. එම කැසිනෝ පනතට අදාළව තමයි සලාකා සූදු පොළ කි‍්‍රයාත්මක වුණේ. එම සූදු පොළ වටලපු නිලධාරීන් 23 දෙනා තැන් තැන්වලට මාරු කළා. එයින් පොලීසිය අධෛර්යයට පත්වෙනවා. නැවත වැටලීම්වලට යන්නේ නැහැ. කවුද ඒ පිටුපස හිටියේ. ජාතික ආරක්‍ෂාව පිලිබඳ මාධ්‍ය මධ්‍යස්ථානයේ අධ්‍යක්‍ෂ ජනරාල්වරයායි. ජනතාවගේ ආරක්‍ෂාවට තිබෙන තැන කටයුතු කරන්නේ මෙහෙම නම් රටේ ජනතාවගේ ආරක්‍ෂාව පිළිබඳ තත්ත්වය මොකක්ද? හුලාගේ අයථා සම්බන්ධකම් රැකගන්න සූදුව ආරක්‍ෂා කරන තත්ත්වයකට පත්වෙලා තිබෙනවා. ඒ වගේම තව දුරටත් අල්ලස්, පගා ගන්න පොලිස් නිලධාරීන් නඩුකාර හාමුදුරුවන් අත්අඩංගුවට ගන්නවා. අසු නොවන පගා ගැනිම්, අල්ලස් ගැනීම්, දූෂණ වංචා කොතරම් ප‍්‍රමාණයක් තිබෙන්න පුළුවන්ද? පොලීසියේ ඕ.අයි.සී. මහත්වරු, රාජ්‍ය නිළධාරීන්, වංචා දූෂණ සිදුකරනවා. ඒවා දේශපාලනඥයින් විසින් මෙහෙයවන තත්ත්වයට පත්වෙලා. දේශපාලනඥයින් වගඋත්තරකරුවන් බවට පත්වෙලා. මුළු රටම දූෂණයට ලක්වෙලා. අල්ලස් කොමිසම තිබෙන්නේ රටේ දූෂණ වැළැක්වීමටයි. එහි සභාපතිවරයා කළ යුත්තේ වංචා දූෂණ පිළිබඳව විමර්ශනය කොට චූදිතයන් අධිකරණයට ඉදිරිපත් කිරීමයි. නමුත් ලංකා ඉතිහාසයේ පළමු වතාවට අල්ලස් හෝ දූෂණ කොමිසමේ සභාපතිවරයාට එරෙහිව වංචා දූෂණ චෝදනා එල්ල වෙලා තිබෙනවා. ජනතා විමුක්ති පෙරමුණේ අපි ඔහුට එරෙහිව අල්ලස් කොමිසමටම පැමිණිල්ලක් ඉදිරිපත් කළා. රටේ පිළිගත් සම්ප‍්‍රදායට අනුව කොමිසමේ සභාපතිවරයා තාවකාලිකව ඉල්ලා අස්විය යුතුයි. ඔහු තනතුරේ සිටියදී ස්වාධීන පරීක්‍ෂණයක් සිදුවේද යන අවිශ්වාසය ජනතාව තුළ තිබෙනවා. ඔහු තනතුරට පත්කළ ජනාධිපතිවරයාට වගකීමක් තිබෙනවා ඔහු එම ධූරයෙන් ඉවත් කරන්න. ආණ්ඩුවේ වගකීම එයයි. නමුත් මේ වන තෙක් කිසිදු කි‍්‍රයාමාර්ගයක් නැහැ. ආණ්ඩුව මුණිවත රකිමින් ඉන්නවා. අපි ආණ්ඩුවට බල කරනවා අල්ලස් කොමිසමේ සභාපතිවරයා තාවකාලිකව හෝ ඉවත් කරන්න කියලා. ඔහු ඉවත් කරන්නේ නැතිනම් එයින් ඔප්පු වන්නේ රටේ දූෂණ වංචා තුරන් කරන්න ආණ්ඩුවට වුවමනාවක් නැහැ කියලා. අද බිම් මට්ටමටම වංචා, දූෂණ, අපරාධ ව්‍යාප්ත වෙලා. ප‍්‍රාදේශීය සභාවල ආණ්ඩුවේ සභාපතිවරුන්, මන්තී‍්‍රවරුන් අල්ලස් ගැනීම්, පගා ගැහීම්, ස්තී‍්‍ර දූෂණ, බාල අපරාධ චෝදනාවලට ලක්වෙලා. ශී‍්‍ර.ල.නි.ප. ලේකම් මෛතී‍්‍රපාල සිරිසේන විනය පරීක්‍ෂණ ගැන කතා කළා. ඒත් අදවන තෙක් ගත් පියවරක් නැහැ. නීතිමය කටයුතු සිදුකෙරෙන අතරේ ඒවාටත් ආණ්ඩුවේ ප‍්‍රබලයින් බලපෑම් එල්ල කරනවා. රටේ ජනාධිපතිවරයා කෙන්යාවට ගිහින් එන විට මාධ්‍ය ඒකකයේ අයෙක් ඩුබායිවලදී කැමරා හොරකම් කරනවා. අපේ රට මුළු ලෝකය ඉදිරියේ ලැජ්ජාවට පත්වෙනවා. ඔහු දන්නවා එවැනි සිදුවීමක් වුවත් ඔහුට දඬුවම් ලැබෙන්නේ නැහැ කියලා. ඒ පූර්වාදර්ශය තමයි අනෙක් අයටත් ලැබෙන්නේ. අගමැතිවරයා කුඩු ගෙන්වලා නිදහසේ ඉන්න කොට පොලීසියේ ඕ.අයි.සී කුඩු බෙදන්නේ ඒකයි. ජනාධිපතිවරයා කෙන්යාවට ගියා. එන විට මාධ්‍ය අංශයේ අයෙක් කැමරාවක් හොරකම් කළා. දින දෙකකට පස්සේ කෙන්යා වලින් කාට් කියලා අලූත් මත් ද්‍රව්‍යයකුත් ආවා. දැන් ජනාධිපතිවරයා ජෝර්දාන් ගිහින් තිබෙනවා. හෙට අනිද්දා එනකොට එහෙ ඉඳලා මොන මත්ද්‍රව්‍ය අපේ රටට එන්නේ කියලා අල්ලන්න ගුවන් තොටුපොළට යන්න වෙයිද දන්නැහැ. මේ ආකාරයට රටේ දූෂිත පාලනයක් වර්ධනය වෙමින් තිබෙනවා. එතනෝල් ජාවාරමට චෝදනා ලබා තිබෙන්නේ මුත්තයියා ශෂිධරන් සහ ජයලත් පීරිස් යන දෙදෙනායි. ඔවුන්ට එක් කෝටි පනස් ලක්‍ෂය බැගින් දඩ ගැහුවා. ජයලත් පීරිස් ලබාදුන් කට උත්තරයේම සඳහන් වෙනවා අරුන්දික මන්තී‍්‍රවරයා ඔහු සමග සම්බන්ධකම් තිබෙන්නේ 2010 සිට කියලා. ඔහුගේ ඉල්ලීමකට අනුව අරුන්දික මන්තීවරයා අවින්ධ්‍යා ලොජිස්ටික් නම් සමාගම පිහිටුවන්නත් උදව් කරලා තිබෙනවා. ඒ සම්බන්ධකම අනුව තමයි අරුන්දික ප‍්‍රනාන්දු තම ඥාතියාට කතා කරලා එතනෝල් කන්ටේනර් දෙක නිදහස් කරන්න කියන්නේ. අද වෙනකම්ම ආණ්ඩුව ඔහුට එරෙහිව ගන්න තීන්දුවක් ප‍්‍රකාශයට පත් කරලා නැහැ. මේ අතර අරුන්දික ප‍්‍රනාන්දු පුවත්පතකට ප‍්‍රකාශ කරනවා මම වගකීමෙන් කියනවා හොරට එතනෝල් ගෙන්වන ජාවාරම් පිටුපස්සේ බලවත් දේශපාලනඥයෝ ඉන්නවා. චන්ද්‍රිකාගේ ආණ්ඩුවෙන් ලයිසන් ගත්තු පුද්ගලයෝ හොර එතනෝල් ගේනවා. මම ඒ කවුද කියලා අමුතුවෙන් කියන්න ඕන නැහැ චන්ද්‍රිකා ආණ්ඩුව කාලෙත් රනිල් වික‍්‍රමසිංහ ආණ්ඩුව කාලෙත් ලයිසන් ගත්ත අය හොරට ගේනවා. මම වගකීමෙන් කියනවා ආණ්ඩුව ඇතුළේ කුඩු කාරයොත් ඉන්නවා කියලා. අපි අරුන්දික ප‍්‍රනාන්දුට කියනවා කුඩු, එතනෝල් ජාවාරම්කාරයෝ රටට හෙළි කරන්න කියලා. රටේ යහ පාලනයට එය ඉතා වැදගත් වෙයි. එතුමා ඒවාට සම්බන්ධ නැත්නම් සම්බන්ධ කවුද කියලා රටට හෙළිකළ යුතුයි. එවිට මස්සිනාට කෝල් කරන්න ඕන වෙන එකක් නැහැ. පරීක්‍ෂණ සිදුකරන්න පුළුවන්. අල්ලස් හෝ දූෂණ කොමිසමේ සභාපතිවරයාට එරෙහිව ඉදිරිපත් කළ පැමිණිල්ල ඉතා කඩිනමින් විමර්ශනය කළ යුතුයි. එහි සභාපතිවරයා ඉල්ලා අස්විය යුතුයි. නැතිනම් එයට එරෙහිව ගත හැකි උපරිම කි‍්‍රයාමාර්ග ගන්නවා. සභාපතිවරයා ඉවත් වන්නේ නැතිනම් ශ්‍රේෂ්ඨාධිකරණය හමුවට මූලික අයිතිවාසිකම් පෙත්සමක් ගොණු කරනවා. එම පෙත්සම මගින් ශ්‍රේෂ්ඨාධිකරණයෙන් රිට් ආඥාවක් ලබා දෙන්න කියලා ඉල්ලීමක් කළ හැකියි. එතනින් එහාටත් ගිහින් අල්ලස් හෝ දූෂණ කොමිෂන් සභා පනත අනුව පාර්ලිමේන්තු මන්තී‍්‍රවරුන්ගෙන් 1/3ක අනුමැතියක් සහිතව ජනාධිපතිවරයා හරහා අල්ලස් කොමිසමේ සභාපතිවරයා ඉවත්කළ හැකියි. කොමිෂන් සභා පනතේ 2.4 වගන්තියේ ඒ පිළිබඳව පැහැදිළිව සඳහන් කරලා තිබෙනවා. මෙම කි‍්‍රයාමාර්ග ඉදිරියේදී කි‍්‍රයාත්මක කිරීමට අප බලාපොරොත්තු වෙනවා. අද රටේ වංචා, දූෂණ වර්ධනය වෙන්නේ ආර්ථිකයේ වරදින්. දැන් ව්‍යාප්ත වෙලා තිබෙන්නේ දුරාචාර ආර්ථිකයක්. මෙය කුණු වෙලා ගඳ ගහන තත්ත්වයට පත්වෙලා තිබෙනවා. ඒ නිසා තමයි අල්ලස, දූෂණය වැඩි වෙලා තිබෙන්නේ. කුඩු ජාවාරම්, එතනෝල් ජාවාරම් සිදුවෙමින් තිබෙන්නේ. ආණ්ඩුවේ දුරාචාර ආර්ථිකයත් දූෂිත පාලනයත් ඒවා තව තවත් වර්ධනය කරනවා. එවැනි වටපිටාවක් තුළ හෙළ උරුමයට ධර්ම රාජ්‍ය කරා යන්න වෙන්නේ නැහැ. කැසිනෝ පනත්වලට අත උස්සලා එළියේ විකාර රඟපෑමක් කරනවා. කැසිනෝ පනතක් ගැන 13 වන සංශෝධනයේ ඉඩම් පොලිස් බලතල ගැනත් අය වැය ගැනත් ඔවුන්ගේ ස්ථාවරය ඒකයි. එළි‍යේ එකක් කියමින් සාටකයේම එල්ලිලා ඉන්නවා. මේවා රටේ ජනතාව මුලා කරන්න ආණ්ඩුව රකින්න කරන වැඩ. රතන හාමුදුරුවෝ කියනවා මේක යූ.ඇන්.පී. ආණ්ඩුවක්ලූ. අපිට අහන්න තිබෙන්නේ යූ.ඇන්.පී. ආණ්ඩුවේ ඉන්නේ ඇයි කියලයි. දුරාචාර, දූෂිත පාලනය රැකීමට ජාතික හෙළ උරුමය ගන්නා මෙම කි‍්‍රයාමාර්ග ජනතාව අනුමත කරන්නේ නැහැ. එතුමලා අසූචි වළේ ලැගලා ගඳ නැහැ, ගඳ නැහැ කියලා ප‍්‍රකාශ නිකුත් කරනවා. අපි රටේ ජනතාවට කියනවා මෙම දුරාචාර ආර්ථිකයත් දූෂිත පාලනයත් එළවා දැමීමට පෙරට එන්න කියලා. ජ.වි.පෙ. මධ්‍යම කාරක සභික සුනිල් හඳුන්නෙත්ති මහතා අදහස් දක්වමින්. ආණ්ඩුව මැතිවරණ ප‍්‍රකාශනයෙන් කිව්වේ සූදුවෙන් තොර රටක්, අලූත් ශී‍්‍ර ලංකාවක්, සුභ අනාගතයක් කියලා. ඒ නිසා ජනතාව බලාපොරාත්තු වුණා සුභ අනාගතයක්. නමුත් මේ ආණ්ඩුව උදාකර තිබෙන්නේ තමන්ගේ පවුලට,, නෑදෑයන්ට, ඇමති මණ්ඩලයට සහ ජාවාරම්කාරයින්ට සුභ අනාගතයක්. ජනතාව බලාපොරොත්තු වුණේ ඒ අනාගතය නෙවෙයි. දැන් ජනතාවට උදාවෙලා තිබෙන්නේ දුරාචාර අසුබ අනාගතයක්. පුවත්පත් වාර්තා පළවුණා කුඩු කිලෝ ග‍්‍රෑම් 400ක් රට පුරා බෙදලා කියලා. ඒක තාරුණ්‍යයට හොඳ හෙටක් නෙවෙයි. ඒ නිසාම තමයි අපි 2014 අවුරුද්දේ දුරාචාරයට එරෙහිව සටනක් ආරම්භ කළේ. අල්ලස් කොමිසමේ සභාපතිවරයාට එරෙහිව ජනවාරි පළමුවැනිදා පෙත්සමක් ඉදිරිපත් කළා. ඔහු දූෂණ චෝදනා ලැබූවෙක්. ඔහුට එරෙහිව පරීක්‍ෂණ සිදුකිරීම ආණ්ඩුවේ වගකීමක්. සභාපතිවරයා කියලා තිබුණා පැමිණිල්ල දැක්කේ මාධ්‍යවලින් කියලා. අපි පෙත්සම බාර දුන්නේ ලේකම්වරයාට. එදින සභාපතිවරයාත් කොමිසමේ හිටියා. ලේකම්වරයාගේ ප‍්‍රධාන වගකීම තමයි තමන්ගේ සභාපතිවරයාට එරෙහිව ලැබුණු පැමිණිල්ල ඔහුටත් විමර්ශන අංශයටත් බාර දෙන එක. එහෙම වැඩපිළිවෙළක්වත් නැතිනම් අපිට කියන්න තිබෙන්නේ නඩුත් හාමුදුරුවන්ගේ, බඩුත් හාමුදුරුවන්ගේ කියලා. එනිසා මේ දූෂිතයින් පළවා හැරීම ජනතාවගේ වගකීමක් වෙලා. මෙම සටන මොන බලපෑම් ආවත් ඉදිරියට ගෙනියනවා. අධිකරණය හමුවට යනවා. ඉන් එහාට ගිහින් මහජනයාගේ පරාමාධිපත්‍ය නියෝජනය කරන පාර්ලිමේන්තුවට ගේනවා. ජනතාව සමඟ දූෂිත පාලනයට එරෙහිව මහජන පෙළගැස්මක් ගොඩනගනවා. ඒ සඳහා ජනමාධ්‍යවේදීන් වන ඔබටත් කුමන බලපෑම් හමුවේ වුවද අප සමඟ එකතු වෙන්න ආරාධනා කරනවා. මාධ්‍යවේදීන් අසන ලද ප‍්‍රශ්නවලට පිළිතුරු... අල්ලස් කොමිසමේ සභාපතිවරයා එරෙහිව පැමිණිල්ල ඉදිරිපත් කළේ මූලික සාක්‍ෂිත් සහිතවයි. ඒ නිසා අවම මූලික කාලය වැය කරලා මේ ගැන නීතිමය පියවරක් ගනියි කියලා අපි බලාගෙන ඉන්නවා. විමර්ශනය කළ යුතු කාලය පිළිබඳව ලිඛිත සඳහනක් නැහැ. නමුත් එය ස්වාධීනව කළ යුතුයි. ඒ සඳහා විශේෂ වරප‍්‍රසාද අවශ්‍ය වන්නේ නැහැ. ආණ්ඩුව වංචා දූෂණ විමර්ශන කොමිසම පිහිටෙව්වේ රටේ දූෂණය නැති කරන්නයි. ඒ නිසා ආණ්ඩුව කළ යුත්තේ එයට ලැබෙන පැමිණිලි කඩිනමින් විමර්ශනය කිරීමයි. එය දැන් ආණ්ඩුව හමුවේ තිබෙන අභියෝගයක්. විමර්ශනය නිසි පරිදි සිදුවන්නේ නැතිනම් එයින් පෙන්නුම් කරන්නේ ආණ්ඩුව දූෂිතයින් රකින බවයි. ජනතාවට තමයි තීන්දුවක් ගන්න තිබෙන්නේ. විපක්‍ෂයේ ස්වාධීන දේශපාලන පක්‍ෂයක් විදියට ඕනෑම දෙයක් පිළිබඳව අපි සෘජුව කටයුතු කරනවා. යූ.ඇන්.පී. මන්තී‍්‍රවරු මේ ගැන අදහස් පළකරලා තිබෙනවා. නමුත් අපි තමයි සෘජුව පක්‍ෂයක් ලෙස අපේ ස්ථාවරය රටට පැහැදිළි කළේ. එනිසා මෙය දැවැන්ත බලයක් ලෙස ගොඩනැගිය යුතුයි. ජනවාරි පළවැනිදා අප මේ මෙහෙයුම ආරම්භ කළා. එය ශක්තිමත්ව ඉදිරියට ගෙනයා යුතුයි. දැන් පැවැත්වෙන මැතිවරණවලින් සැබෑ ජනතා මතය නිරූපණය වෙන්නේ නැහැ. මොකද මේවා දූෂිත මැතිවරණයි. තවම පළාත් සභා විසුරුවලා නැහැ. කෘෂිකර්ම ඇමති මහින්ද යාපා කියනවා, මාර්තු 29 ඡන්දය තියෙනවා කියලා. මෙය මහා බරපතළ වැරැද්දක්. මැතිවරණය පවත්වන දිනය තීරණය කරන්නේ මැතිවරණ කොමසාරිස්වරයායි. දැන් මහින්ද යාපා මහින්ද දේශපි‍්‍රයගේ වැඩෙත් කරනවා. ඒවා සිදුවෙන්නේ ආණ්ඩුවට ඕනෑ විදියටයි. ආණ්ඩුව මැතිවරණ දිනයත් කියලා ප‍්‍රතිඵලයත් ඒ අයම කියා ගන්නවා. ඒ නිසා අවශ්‍ය වන්නේ එම සිදුවීම්වලට එරෙහිව ජනතා නැගිටීමක්. ජනතා බලය නිරූපණය වන්නේ ජනතා නැගිටීම් හරහායි. ඒ නිසා ජනතා බලය ගොඩනැගීම සිදුකිරීමයි අප කරන්නේ. ජනතා විමුක්ති පෙරමුණේ පාර්ලිමේන්තු මන්තී‍්‍රවරු ඉන්නේ තුන් දෙනෙක් පමණයි. නමුත් අපි තමයි කැසිනෝ ගැන, එතනෝල් ජාවාරම් ගැන, හුලා ගැන, කුඩු ජාවාරම් ගැන රටට හෙළි කළේ. අයවැයට එරෙහිව හඬක් නැගුවේ අපි. පාර්ලිමේන්තුව ඇතුළේ මෙන්ම පිටතත් අපි ඒ කි‍්‍රයා මාර්ග ගන්නවා. ආර්ථික වර්ධන වේගයේ බොරුව රටට හෙළි කළේ අපියි. මේ අලූත් අවුරුද්දේ එම කි‍්‍රයාමාර්ග ඊටත් වඩා වැඩිය හොඳට කි‍්‍රයාත්මක කරනවා. ආණ්ඩුව ජනතාවට එකක් කියනවා. ජිනීවා ගිහින් තව එකක් කියනවා. ආණ්ඩුවේ දොඩවන්නන් ගැලරිය පිනවනවා. මේ මැතිවරණයේදී ආණ්ඩුවේ ඡන්ද ලකුණ විදුලි පුටුව වෙන්නත් පුළුවන්. ජනාධිපතිවරයා විදුලි පුටුවට ගේනවා කියලා ඒක ගැන කියලා ඡන්ද ගන්න තමයි මාර්තුවලට ඡන්දය ගෙනාවේ. අපි ජනතාවගෙන් ඉල්ලන්නේ රැවටෙන්න එපා කියලයි. යුද්ධයේදී මොන දේ වුණත් යුද්ධයෙන් පසුව සිදුවන දේවල් පාලනය කරන්න ආණ්ඩුව කටයුතු කළේ නැහැ. ඒ නිසා තමයි මෙය ජනතාවටත් රටටත් අභියෝගයක් වෙලා තිබෙන්නේ. මානව හිමිකම් සමුළුවේදී රටට එරෙහිව ගන්න කුමන හෝ තීන්දුවක් බලපාන්නේ රටේ ජනතාවටයි. ආර්ථික සම්බාධක දැම්මොත් මෙය බලපාන්නේ ජනතාවටයි. ඒ නිසා ආණ්ඩුව කළ යුත්තේ රටේ මානව හිමිකම් ආරක්‍ෂා කරන එකයි. ජනතා විමුක්ති පෙරමුණ 2014.01.06", "URL": "https://sinhala.adaderana.lk/news.php?nid=40138", "Category": null, "Parent URL": null}