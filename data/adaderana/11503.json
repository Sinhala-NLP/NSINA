{"Source": "Adaderana", "Timestamp": "October 15, 2010 08:52 am", "Headline": "පොදු රද මඩුලු ක්‍රීඩා උළෙල නිමාවෙයි", "News Content": "19 වැනි පොදුරාජ්‍ය මණ්ඩලීය ක්‍රීඩා උළෙල අතිඋත්කර්ශවත් අන්දමින් ඊයේ(14) නිමාවට පත්විය. ඉන්දීය අග්‍රාමාත්‍ය මන්මෝහන් සිං මහතාගේ ප්‍රධානත්වයෙන් පැවති සමාප්ති උළෙලට විදෙස් රටවල් කිහිපයක නායකයින් ද සහභාගී වී සිටියහ. ඉන්දීය සංස්කෘතිකාංගවලින් විචිත්‍රවත් වූ සමාප්ති උළෙල දෙස් විදෙස් නරඹන්නන්ගේ සිත් ඇදගැනීමට සමත්විය. මෙවර ක්‍රීඩා උළෙලේ ශූරතාව පදක්කම් 177 ක් ලබාගත් ඕස්ට්‍රේලියාවට හිමිවූ අතර සත්කාරක ඉන්දියාව පොදුරාජ්‍ය මණ්ඩල ක්‍රීඩා ඉතිහාසයේ පදක්කම් 101ක් ලබාගනිමින් අනුශූරතාව හිමිකරගනු ලැබීය. තරගාවලියේ තෙවැනි ස්ථානය එංගලන්තයට හිමිවූ අතර ශ්‍රී ලංකා කණ්ඩායමට තරගාවලියේ විසිවැනි ස්ථානය හිමිවිය.", "URL": "https://sinhala.adaderana.lk/news.php?nid=11503", "Category": null, "Parent URL": null}