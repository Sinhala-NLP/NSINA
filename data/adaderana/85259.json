{"Source": "Adaderana", "Timestamp": "March 6, 2018 05:19 pm", "Headline": " කිළිනොච්චියේ වැලි ප්‍රශ්න උග්‍ර වෙයි", "News Content": "අනවසරයෙන් වැලි ගොඩදමන හා ප්‍රවාහනය කරණ පිරිස අත්අඩංගුවට ගැනීමට පොලීසිය පියවර ගෙන ඇතත් කිළිනොච්චිය දිස්ත්‍රික්කය තුළ සෑම ඇළකින්ම වැලි අනවසරයෙන් ගොඩ දැමීම දිගටම සිදුවන බව කරච්චි ප්‍රාදේශීය සභාව කියා සිටියි. බලපත්‍ර ලබාගෙන එක් පුද්ගලයෙකු වැලි කියුබ් දහයක් එක් ඇළකින් ගොඩදමා ප්‍රවාහනය කරණ විට නීති විරෝධී අන්දමට වැලි ගොඩදමා ප්‍රවාහනය කරණ පිරිස වැලි කියුබ් 60 ක් 70 ක් ගොඩ දමා ප්‍රවාහනය කරණ බවද ප්‍රාදේශීය සභාවේ නිලධාරීන් කියා සිටියි. මේ තත්ත්වය නිසා ප්‍රාදේශීය සභාවට ලැබෙන ආදායම අඩු වීම පමණක් නොව කිළිනොච්චියේ සියළුම ඇළවල් විශාල වළවල් බවට පත් වී ඇති බවද කරච්චි ප්‍රාදේශීය සභාව පෙන්වා දෙයි. මීට පෙර රාත්‍රී කාලයට වැලි ගොඩ දැමීම හා ප්‍රවාහනය කිරීම කිළිනොච්චියේ සිදු නොවූවත් මේ දිනවල අනවසරයෙන් වැලි ගොඩ දමා ප්‍රවාහනය කරණ පිරිස එම ක්‍රියාව සිදු කරණු ලබන්නේ රාත්‍රී කාලයට බවද ප්‍රාදේශීය සභා නිලධාරීන් පෙන්වා දෙයි. යුද අනාථයින් සඳහා මේ දිනවල උතුරේ සෑම දිස්ත්‍රික්කයකම ස්ථිර නිවාස ඉදිකිරීමේ කටයුතු ආරම්භ වී ඇති නිසා වැලි වලට විශාල ඉල්ලුමක් ඇති බැවින් වැලි ජාවරම්කරුවෝ කෙසේ හෝ වැලි සොයා ගැනීමට උත්සහ කරණ බව කියා සිටින ප්‍රාදේශීය සභා නිලධාරීන් කළින් රුපියල් 6000 කට අලෙවි කළ වැලි කියුබ් එකක් මේ වනවිට රුපියල් 8500 ක් දක්වා ඉහළ ගොස් තිබීම වැලි ජාවාරම වැඩි වීමට හේතු වී ඇතැයිද කියා සිටිති.", "URL": "https://sinhala.adaderana.lk/news.php?nid=85259", "Category": null, "Parent URL": null}