{"Source": "Adaderana", "Timestamp": "September 6, 2018 07:05 am", "Headline": "එක්සත් ජාතික පක්ෂ 72 වන සංවත්සරය අද", "News Content": "එක්සත් ජාතික පක්ෂයේ 72 වන සංවත්සරය අදට යෙදී තිබේ. මෙවර සිය පක්ෂයේ සංවත්සර උත්සවය අද (06) පෙරවරුවේ සිරිකොත පක්ෂ මූලස්ථානයේදී අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්වීමට සියලු කටයුතු සූදානම් කර ඇති බව එක්සත් ජාතික පක්ෂයේ මහලේකම් අමාත්‍ය අකිල විරාජ් කාරියවසම් මහතා සදහන් කළේය. එක්සත් ජාතික පක්ෂය මෙරට ප්‍රධානතම දේශපාලන පක්ෂය වන අතර එය 1946 වර්ෂයේ සැප්තැම්බර් මස 06 වන දින ආරම්භ කරනු ලැබීය. ඩී.එස් සේනානායක මහතාගේ නායකත්වය යටතේ කොළඹ ඇල්බට් ක්‍රෙසන්ට් මාවතේ ෆාම්කෝට් මන්දිරයට රැස් වූ සාමාජිකයින් 205 දෙනෙකු පමණ එක්සත් ජාතික පක්ෂය නිළ වශයෙන් ආරම්භ කර තිබේ. 1947 වර්ෂයේ ප්‍රථම පාර්ලිමේන්තු මහමැතිවරණයට එක්සත් ජාතික පක්ෂය තරග කළ අතර එම මැතිවරණය ජයග්‍රහණය කළ ඩී.එස් සේනානායක මහතා මෙරට ප්‍රථම අග්‍රාමාත්‍යවරයා ලෙස දිවුරුම් දෙනු ලැබීය. “වැඩකරන, වැඩකරපු 72” ලෙස එක්සත් ජාතික පක්ෂයේ 72වන සංවත්සරයේ තේමාව වී ඇති බවයි අමාත්‍ය අකිල විරාජ් කාරියවසම් මහතා සඳහන් කළේය.", "URL": "https://sinhala.adaderana.lk/news.php?nid=95622", "Category": null, "Parent URL": null}