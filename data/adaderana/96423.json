{"Source": "Adaderana", "Timestamp": "September 20, 2018 05:28 pm", "Headline": "අණබෙර ගසා දුන් නඩු තීන්දුව", "News Content": "අණබෙර ගසා අධිකරණ නියෝගයක් දැනුම් දීමේ පුවතක් හලාවත අධිකරණයෙන් අද(20) පෙරවරුවේ වාර්තා වී තිබේ. හලාවත අධිකරණ බල ප්‍රදේශයට අයත් මාදම්පේ ප්‍රදේශයේ නිවසක අයිතිය පිළිබඳ පැවති නඩු විභාගයකදී පැමිණිලිකරුට ඉඩමේ අයිතිය හිමිවීම, දැනට එහි පදිංචිකරුවන් වී සිටින පුද්ගලයනට ඉන් ඉවත්වීම පිළිබඳව දැනුවත් කිරීම හා ඒ පිළිබද මහජනතාව දැනුවත් කිරීම සදහා මේ අණබෙරය යොදා ගෙන තිබේ. වෟත්තීය බෙර වාදකයෙකු විසින් මේ අණබෙරය ගැසූ අතර හලාවත අධිකරණයේ පිස්කල් නිලධාරී ජෝන්ස් වාස් මහතා අධිකරණ නියෝගය කියවා තිබේ. මාදම්පේ නගරයේ ස්ථාන කීපයක මෙය සිදු වූ අතර මෙය දැක බලා ගැනීම සඳහා ද විශාල ජනතාවක් එක්වී ඇති බව අද දෙරණ වාර්තාකරු පවසයි. 2002 වසරේ සිට හලාවත මහේස්ත්‍රාත් හා දිසා අධිකරණයේ මේ නඩුව විභාග වී ඇති අතර මෙහි පැමිණිලිකරු වන්නේ වන්නිනායක මුදියන්සේලාගේ රත්නසිරි නමැති අයයි. විතිතිකරු වුයේ අන්දර පින්තුගේ පර්ලි මේරි බර්නදෙත් පින්තූ නමැත්තියයි. තම ඉඩමේ හා නිවසේ විතිකරු අනවසරයෙන් පදිංචිව සිටින බවට වූ පැමිණිල්ල විභාග කල හලාවත දිසා හා මහේස්ත්‍රාත් අධිකරණය අදාළ ඉඩමේ නිරවුල් භුක්තිය හා අයිතිය රත්නසිරි නමැති අයට බව තීන්දු කර ඇත. එම තින්දුවට එරෙහිව විතිකරුවන් වයඹ පළාත්බද සිවිල් අභියාචනා මහාධිකරණයට කරන ලද අභියාචනය ගාස්තුවට යටත්ව නිෂ්ප්‍රභ වී තිබේ. ඒ අනුව හලාවත අධිකරණයේ රෙජිස්ටාර්වරයා මඟින් පිස්කල් නිලධාරී වෙත දැනට මේ ඉඩමේ රැදී සිටින පුද්ගලයන් ඉවත් කරන ලෙසත් ඒ බව අධිකරණයට දැනුම් දෙන ලෙසත් සඳහන් නිවේදනය ප්‍රසිද්ධ කිරීමද සිදුවිණි.", "URL": "https://sinhala.adaderana.lk/news.php?nid=96423", "Category": null, "Parent URL": null}