{"Source": "Adaderana", "Timestamp": "August 13, 2017 08:54 pm", "Headline": "රවීගේ ඉවත්වීම ගැන කතා කරන්න ඒකාබද්ධයට අයිතියක් නෑ ", "News Content": "රවී කරුණානායක මහතා ඉල්ලා අස්වීම ගැන ස්තුතිය හිමිවිය යුත්තේ මෙරට මාධ්‍යට බවත්, ඒකාබද්ධ විපක්ෂයට ඒ පිළිබඳව කතා කිරීමට අයිතියක් නොමැති බවත් සමස්ත ලංකා ගොවිජන සම්මේලනය පවසයි. ආණ්ඩු කළ දෙපාර්ශවයම හොරු බවත්, ඒ හේතුවෙන් ජනතාව ඔළු ගෙඩි මාරු නොකර විකල්පයකට යා යුතු බවත් ඔවුන් පෙන්වා දෙයි. එමෙන්ම පොරොන්දු වූ වන්දි මුදල් ගොවීන්ට ලබා නොදෙන්නේනම් මේ මස 20 දින සිට රටපුරා අමුතු ආකාරයේ විරෝධතා ව්‍යාපාරයක් ආරම්භ කරන බව සමස්ත ලංකා ගොවිජන සම්මේලනය අනාවරණය කරයි . මේ කරුණු හෙළිදරව් කරීම සඳහා දඹුල්ල ප්‍රදේශයේදී සමස්ත ලංකා ගොවිජන සම්මේලනය මාධ්‍ය හමුවක් කැඳවා තිබූ අතර එහිදී එහි ජාතික සංවිධායක නාමල් කරුණාරත්න මහතා මේ බව ප්‍රකාශ කළේය. එහිදී වගා පාළු සඳහා ආණ්ඩුව ගොවීන්ට රු 40000ක වන්දි මුදලක් ලබාදීමට පොරොන්දු වී තිබුණද එය මෙතෙක් සියලු ගොවීන්ට ලැබී නැති බවත්, ආණ්ඩුව විසින් කඩින් කඩ ගෙවීම් කරමින් ගොවීන් රවටා අතරමං කොට ඇති බවටත් චෝදනා කළේය. එම නිසා ලබන 20 දින සිට දඹුල්ල නගරයෙන් ජනතා පෙත්සම් අත්සන් කිරීමෙන් ආරම්භ කරන විරෝධතාවය ගම්මානවලින් ආරම්භ කරන බවත්, පක්ෂ දෙකේම දේශපාලකයන්ට ගමට එන්නට බැරි වන්නට ජනතාව දැනුවත් කරන බවත්, මෙතෙක් නොකළ විරෝධතා ක්‍රමයකට ගොවින් සන්නද්ධ කරන බවත් ඔහු කියා සිටියේය. දැනට රටේ දේශපාලකයන් විසින් වියදම් කරන අනවශ්‍ය මුදල් වලින් මේ ගොවි වන්දි ගෙවීමට හැකියාව ඇති බවද නාමල් මහතා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=76262", "Category": null, "Parent URL": null}