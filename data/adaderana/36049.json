{"Source": "Adaderana", "Timestamp": "July 24, 2013 07:26 am", "Headline": "මුහුද රළුයි සුළං තදයි - දිවයින පුරා වැසි ඇතිවිය හැකියි", "News Content": "දිවයින හා අවට මුහුදු ප්‍රදේශවල තද සුළං ඇති විය හැකි බැවින් මුහුදු ප්‍රදේශ රළු ස්භාවයක් ගන්නා බව කාලගුණ විද්‍යා දෙපාර්තමේන්තුව පවසයි. ඇතැම්විට දිවයින අවට මුහුදු ප්‍ර දේශවල පැයට කිලෝමීටර් 70ක පමණ වේගයෙන් සුළං මහන බව එම දෙපාර්තමේන්තුව නිවේදනය කරයි. ඊයේ රාත්‍රී 08ට නිකුත් කළ එම නිවේදනයේ දැක්වෙන පරිදි ඉදිරි පැය 18ක කාලයක් සඳහා මෙය බලපැවැත්වෙනු ඇත. මේ අතර මධ්‍යම පළාතේ නුවරඑලිය දිස්ත්‍රික්කයේ ජලපෝෂක ප්‍රදේශ වලට ඇදහැළෙන අධික වර්ෂාව හේතුවෙන් ජලාශ කිහිපයක වාන් දොරටු විවෘත කර ඇති බව ආපදා කළමනාකරණ මධ්‍යස්ථානය පවසයි. ඉහළ කොත්මලේ, ලක්ෂපාන, කැණියන් , මාවුස්සාකැලේ, කොත්මලේ යන ජලාශ වල මෙසේ වාන් දොරටු විවෘත කර ඇති බව සඳහන්ය . එමනිසා අදාළ ජලාශ වල පහත්බිම් වල ජලය පරිහරණය කරන්නන් ඒ පිළිබද අවධානයෙන් පසුවිය යුතු බව එම මධ්‍යස්ථානය කියා සිටියි. අද දිනයේ බොහෝ ප්‍රදේශවල වැසි සහිත කාලගුණ තත්ත්වයක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=36049", "Category": null, "Parent URL": null}