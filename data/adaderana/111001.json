{"Source": "Adaderana", "Timestamp": "May 30, 2019 03:27 pm", "Headline": "අමෙරිකාවට ප්‍රබල ගංවතුරක්", "News Content": "අමෙරිකාවේ ආර්කැන්සාස් ප්‍රාන්තයේ ප්‍රබල ගංවතුරක් හටගෙන ඇත. මේ හේතුවෙන් බොහෝ පිරිසක් අවතැන්ව සිටින බව විදෙස් වාර්තා සඳහන් කළේය. අමෙරිකාවේ දකුණුදිග තැනිතලාවට බලපා තිබෙන ටොනෙඩෝ සහ ධාරාණිපාත වැසි සහිත කාලගුණය හේතුවෙන් ජනතාවට දැඩි බලපෑම් එල්ල වී ඇත. මේ සමඟ ප්‍රාන්ත කිහිපයක ගංවතුර තත්ත්වයක්ද හටගෙන තිබුණි. ගංවතුරින් වැඩි බලපෑම් එල්ල වී තිබෙන්නේ ආර්කැන්සාස් ප්‍රාන්තයටයි. එම ප්‍රාන්තයේ නිවාස රැසක් ජලගැල්මට හසුව ඇති අතර මාර්ග රැසක් ජලයෙන් යටවී තිබීම හේතුවෙන් ප්‍රවාහන සේවාවන්ටද බාධා මතුව ඇත. අධික වර්ෂාව හේතුවෙන් එම ප්‍රාන්තයේ ගංඟා රැසක් පිටාර මට්ටමට පැමිණ ඇති බවද විදෙස් වාර්තාවල සඳහන්ය. මිසිසිපි ගංගාව ඉතිහාසයේ දෙවන ඉහළම ජල මට්ටමට ළඟාවී ඇතැයිද එරට ජාතික කාලගුණ සේවාව ප්‍රකාශ කළේය. පවතින තත්ත්වය හේතුවෙන් බොහෝ පිරිසක් ආරක්ෂිත ස්ථාන වලට යැවීමටත් බලධාරීන් පියවර ගෙන ඇත.", "URL": "https://sinhala.adaderana.lk/news.php?nid=111001", "Category": null, "Parent URL": null}