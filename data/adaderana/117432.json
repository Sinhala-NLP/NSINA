{"Source": "Adaderana", "Timestamp": "August 25, 2019 01:26 pm", "Headline": "බාහිර රටවලට අපේ රටේ ප්‍රශ්නවලට ඇඟිලි ගහන්න දෙන්න බෑ-කාදිනල් හිමි", "News Content": "ජාතීන් අතර එකමුතුකම පවත්වා ගතහැකි සාධක තිබියදී බෙදී වෙන්විය හැකි කරුණු පිළිබඳව වැඩි අවධානයක් යොමු කිරීම අවාසනාවන්ත තත්ත්වයක් බව අගරදගුරු අති උතුම් මැල්කම් කාදිනල් රංජිත් හිමිපාණන් පවසයි. මීගමුවේ ඊයේ පැවති උත්සවයකට එක්වෙමින් උන්වහන්සේ වැඩිදුරටත් පෙන්වා දුන්නේ එලෙස පවතින බෙදීම් හේතුවෙන් විදේශීය බලපෑම් රට අභ්‍යන්තරයට එල්ලවීම වළක්වාලිය නොහැකි බවයි. එසේම බාහිර රටවලට අපේ රටේ ප්‍රශ්නවලට ඇඟිලි ගැසීමට ඉඩ නොදිය යුතු බවත් රට තුළ බෙදීම් ඇතිවු විට බාහිර රටවල් මැදිහත් වීම සිදුවන බවත් උන්වහන්සේ පවසා සිටියේය. මීගමුව 16 වෙනි බෙනඩික් උසස් අධ්‍යාපන ආයතනයේ ඉංග්‍රීසි තොරතුරු තාක්ෂණ ඩිප්ලෝමාව හැදෑරූ සිසුන් 145 දෙනෙකු වෙත සහතික පත්‍ර ප්‍රදානය කිරීමේ උත්සවය ඊයේ එම ආයතන ශ්‍රවණාගාරයේදී පැවැත්වුණි. මෙම අවස්ථාවට අගරදගුරු අතිඋතුම් මැල්කම් කාදිනල් රංජිත් හිමිපාණන් සහ ඉතාලියේ ෆ්ලෝරන්ස් නගරයේ අගරදගුරු කාදිනල් බසෙන්ඩි ගුල්නේරියෝ පියතුමා ඇතුළු පිරිසක් එක්ව සිටියේය.", "URL": "https://sinhala.adaderana.lk/news.php?nid=117432", "Category": null, "Parent URL": null}