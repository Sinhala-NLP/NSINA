{"Source": "Adaderana", "Timestamp": "December 13, 2010 11:52 am", "Headline": "මුවන්පැලැස්සේ අප්පුහාමිටත් පක්ෂයේ ඉහළටම යන්න පුළුවන් ", "News Content": "පක්ෂ ව්‍යවස්ථාවේ 8(01) වගන්තිය වෙනස් කිරීම පක්ෂ සම්මේලනයේදී නව ව්‍යවස්ථාව සම්මත කරගැනීමෙන් සිදුවූ විශාලම විප්ලවය බව එක්සත් ජාතික පක්ෂ පාර්ලිමේන්තු මන්ත්‍රී සජිත් ප්‍රේමදාස මහතා පවසයි. ඒ අනුව පුද්ගලයින්ට සදාකල්හිම තනතුරු වල වැජඹීමේ අවස්ථාව ඉවත්ව ගිය බවත්, ඕනම කෙනෙකුට පක්ෂයේ පහළම තලයේ සිට ඉහළම තලය දකවා ගමන් කිරීමේ අවස්ථාව උදාවී ඇති බවත් ඔහු පෙන්වාදෙයි. මරදන්කඩවල බණ්ඩාර මැණිකේටත්, මුවන්පැලැස්සේ අප්පුහාමිටත් පක්ෂයේ පහළම ස්ථානයේ සිට ඉහළම ස්ථානය දක්වා ගමන් කළ හැකි බව ඒ මහතා අවධාරණය කළේය. අද(13) කොළඹ පැවති මාධ්‍ය හමුවකදී අදහස් දක්වමින් සජිත් ප්‍රේමදාස මහතා මේ කරුණු දැක්වීය. 8(01) වගන්තිය වෙනස මත සම්මුතියකින් හෝ රහස් ඡන්දයකින් ප්‍රජාතන්ත්‍රිකව පක්ෂයේ ප්‍රධාන තනතුරු 5 සඳහා ඕනම පුද්ගලයෙකුට පත්වීමේ හැකියාව ඇති බව ද හෙතෙම එම මාධ්‍ය හමුවේදී කියා සිටියේය. එමෙන්ම මෙම ව්‍යවස්ථාව සම්මත කරගැනීමේ මහා අරගලය ජයගත හැකිවූයේ පක්ෂයේ සියලුදෙනා ඉල්ලීම්, ආයාචනා, සීනිබෝල තනතුරු වලට වහල් නොවූ නිසා බව ද සජිත් ප්‍රේමදාස මහතා අවධාරණය කළේය. ඊයේ සම්මත කරගත් ව්‍යවස්ථාව ප්‍රාදේශීය සභා, නගර සභා, පළාත් සභා මන්ත්‍රීවරුන්ට ද ඡන්දය භාවිත කළ හැකි ලෙස නැවත ඉදිරියේදී වෙනස්වන බව ද ඔහු සඳහන් කළේය.", "URL": "https://sinhala.adaderana.lk/news.php?nid=12810", "Category": null, "Parent URL": null}