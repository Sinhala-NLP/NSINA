{"Source": "Adaderana", "Timestamp": "November 13, 2018 11:00 am", "Headline": "මරාගෙන මැරෙන බෝම්බ ප්‍රහාරයෙන් ජීවිත 6ක් අහිමි වෙයි", "News Content": "ඇෆ්ගනිස්තානයේ කාබුල් අගනුවරට මරාගෙන මැරෙන බෝම්බ ප‍්‍රහාරයක් එල්ල වී තිබේ. ප්‍රහාරය එල්ල වී ඇත්තේ එරට රජයට එරෙහිව විරෝධතාවක් පැවැත්වෙන අතරවාරයේදීයි. මෙම බෝම්බ ප‍්‍රහාරයකින් පුද්ගලයින් 6 දෙනෙකු මියගොස් තිබේ. පොලිස් මුරපොලක් අසළ එල්ල වූ එම ප්‍රහාරයෙන් මියගිය පිරිස අතරට පොලිස් නිලධාරින්ද අයත්. පිපිරීමෙන් තවත් පොලිස් නිලධාරීන් 10 දෙනෙකු සහ සිවිල් වැසියන් පිරිසක්ද තුවාල ලැබීය. මධ්‍යම කාබුල් හි පිපිරිම සිදු වූ ප්‍රදේශය තුළ ඇෆ්ගනිස්ථාන මුදල් සහ අධිකරණ අමාත්‍යංශවලට අයත් ගොඩනැඟිලි ද පිහිටා ඇති අතර එරට ජනාධිපති මන්දිරය පිහිටා ඇත්තේ ද ඊට ආසන්න ප්‍රදේශයක බව සඳහන් වෙයි. ප්‍රහාරය එල්ල වන අවස්ථාවේදී තලෙයිබාන් ප්‍රහාර වැළැක්වීමට ඇෆ්ගන් රජය අපොහොසත් වීමට එරෙහිව විරෝධතාවක් පැවැත්වෙමින් තිබුණි. ගෙවුණු සති අන්තයේ තලෙයිබාන් සටන්කාමීන් සමඟ හටගත් ගැටුම්වලින් ඇෆ්ගන් ආරක්ෂක අංශ සාමාජිකයින් රැසක් මියගිය බවද විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=99127", "Category": null, "Parent URL": null}