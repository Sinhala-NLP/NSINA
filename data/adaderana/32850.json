{"Source": "Adaderana", "Timestamp": "March 30, 2013 11:07 am", "Headline": " පොතේ ගුරා හදිසියේම ලෙඩවෙයි", "News Content": "පාස්කු නාට්‍යයක චරිතයක් නිරූපණය කරමින් සිටි කල්පිටිය ප්‍රාදේශීය සභාවේ මන්ත්‍රීවරයෙකු හදිසියේම රෝගී වීම නිසා පුත්තලම මුලික රෝහලට ඇතුළත් කිරීමෙන් පසුව කොළඹ ජාතික රෝහලට මාරු කර යවා තිබේ. මෙසේ රෝහල් ගත කර ඇත්තේ කල්පිටිය ප්‍රාදේශීය සභාවේ මන්ත්‍රීවරයෙකු වන ග්‍රේෂන් කුරේරා (පො.එ.පෙ) නැමැති අයෙකු බව අද දෙරණ වාර්තාකරු පවසයි. මුන්දලම, කන්දතොඩුවාව කතෝලික දේවස්ථානය විසින් වාර්ෂිකව සංවිධානය කර ප්‍රදර්ශනය කරනු ලබන පාස්කු නාට්‍ය සංදර්ශනය ඊයේ 29 වැනිදා එම දේවස්ථානයේ ප්‍රදර්ශනය කර ඇත. මෙම නාට්‍ය සංදර්ශනයේ පොතේ ගුරාගේ චරිතයට පණ පොවා ඇත්තේ රෝහල් ගත කර ඇති ප්‍රාදේශීය සභා මන්ත්‍රීවරයා විසිනි. ඔහු තම චරිතයට පණ පොවමින් සිටින විට හදිසියේම රෝගී වීම නිසා පුත්තලම මුලික රෝහලට ඇතුළත් කර ඇති බව අද දෙරණ වාර්තාකරු පවසයි. තත්ත්වය බරපතළ නිසා මන්ත්‍රීවරයාව ඊයේ රාත්‍රීයේම කොළඹ ජාතික රෝහලට මාරු කර යවා ඇතැයිද හෙතෙම කියයි.", "URL": "https://sinhala.adaderana.lk/news.php?nid=32850", "Category": null, "Parent URL": null}