{"Source": "Adaderana", "Timestamp": "February 28, 2018 10:05 am", "Headline": "වංගෙඩි ගලේ මඟ වැරදුන පිරිස පොලීසියෙන් මුදා ගනියි", "News Content": "විනෝද හා අධ්‍යාපන චාරිකාවකට පැමිණ හල්දුම්මුල්ල බඹරකන්ද ඉසව්වේ පිහිටි වංගෙඩි කන්දේ, වංගෙඩි ගලේ අතරමංව සිටි කොළඹ පුද්ගලික විශ්වවිද්‍යාලයක සිසුන් 9 දෙනෙක් නිරුපද්‍රිතව බේරා ගැනීමට සමත් වී තිබේ. හල්දුම්මුල්ල පොලීසිය හා දියතලාව යුද හමුදා කදවුරේ යුද හමුදා කණ්ඩායමක් විසින් අද (28) උදේ මෙලෙස බේරාගත් බව බණ්ඩාරවෙල පොලිස් අධිකාරි සුදත් මාසිංහ මහතා පැවසීය. ඊයේ (27) සවස මෙම සිසුන් වංගෙඩි කන්ද තරණය කර ඒ ආසන්නයේ කූඩාරමකට රැදි සිටියදි පැවැති සුළංවලට එහි වහල ගැලවී ගොස් ඇති බවත් වැස්ස හා තද ශිතල නිසා එක් සිසුවෙක් අසනීප වී ඇති බවත් පොලීසිය සඳහන් කරයි. ඉතා කදු බෑවුම්, ප්‍රපාත සහිත ඉතා දුෂ්කර ස්ථානයක වංගෙඩිගල පිහිටා තිබෙන අතර රෑ වී තිබු නිසාත් මීදුම් සහිත කාලගුණය නිසාත් අතරමංව සිටි ඔවුන් පොලිස් හදිසි ඇමතුම් අංකයට දැනුම් දි තිබේ. බණ්ඩාරවෙල පොලිස් අධිකාරි සුදත් මාංසිහ මහතාගේ උපදෙස්මත ක්‍රියාත්මක වු හල්දුම්මුල්ල පොලිස් ස්ථානාධිපති උප පොලිස් පරීක්ෂක එම්.පී.ද සිල්වා මහතා දියතලාව යුදහමුදා කඳවුරට ද දැනුම් දී පොලීසිය හා යුද හමුදාව එක්ව මේ සිසුන් මුදවා ගැනීමේ මෙහෙයුම අරඹා තිබිණි.", "URL": "https://sinhala.adaderana.lk/news.php?nid=84956", "Category": null, "Parent URL": null}