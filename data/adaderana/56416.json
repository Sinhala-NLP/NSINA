{"Source": "Adaderana", "Timestamp": "January 17, 2016 03:49 pm", "Headline": "දෙමටගොඩ සිද්ධියට අම්මයි පුතයි ඇතු‍‍ළේ", "News Content": "මෝටර් රථයක් ධාවනය කරමින් දෙමටගොඩ ප්‍රදේශයේ කාන්තාවක සහ දැරියක පදිකමාරුවේ දී අනතුරට ලක්කිරීමේ සිද්ධිය සම්බන්ධයෙන් අත්අඩංගුවට ගත් පාසල් සිසුවා සහ ඔහුගේ මව රක්ෂිත බන්ධනාගාර ගත කර තිබේ.කොළඹ මහේස්ත්‍රාත් අධිකරණයට ඉදිරිපත් කළ සැකකාර පාසල් සිසුවා ලබන 29 වනදා දක්වාත්,ඔහුගේ මව ලබන 25 වැනිදා දක්වාත් රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක කාර්යාලය සඳහන් කරයි.ඊයේ(17) රාත්‍රියේදී දෙමටගොඩ මවුන්ට්ප්‍රසන්ට් ප්‍රදේශයේ දී පදික මාරුව හරහා ගමන් කළ කාන්තාවක සහ ඇගේ දස හැවිරිදි දියණිය මෝටර් රථයක ගැටීමෙන් ජීවිතක්ෂයට පත් වී ඇත.අදාළ අනතුර සිදුකළ මෝටර් රථය ධාවනය කර ඇත්තේ 15 හැවිරිදි පාසල් සිසුවෙකු වන අතර ඔහු ඊයේ රාත්‍රීයේදී දෙමටගොඩ පොලීසිය විසින් අත්අඩංගුවට ගෙන තිබේ.අදාළ මෝටර් රථය ධාවනය කිරීමට අදාළ පාසල් සිසුවාට අනුබලදීමේ චෝදනාව මත ඔහුගේ මවද අද(17) උදෑසන අත්අඩංගුවට ගෙන ඇත.", "URL": "https://sinhala.adaderana.lk/news.php?nid=56416", "Category": null, "Parent URL": null}