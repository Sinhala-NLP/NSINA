{"Source": "Adaderana", "Timestamp": "September 13, 2010 10:27 am", "Headline": "සරණාගතයින්ගේ විස්තර ඇති පරිගණකය සොරකම් කරලා ", "News Content": "පසුගිය මස කැනඩාව වෙත ළඟා වූ සන් සී නෞකාවේ සිටි ශ්‍රී ලාංකික ද්‍රවිඩ සරණාගතයින් පිළිබඳ තොරතුරු ඇතුළත් කර තිබූ පරිගණකය කිසියම් පිරිසක් විසින් සොරාගෙන ගොස් ඇති බව වාර්තා වේ. කැනේඩියානු ද්‍රවිඩ කොංග්‍රසයේ ප්‍රධාන කාර්යාලයට අනවසරයෙන් ඇතුළු වී මෙම පරිගණකය මෙසේ සොරගෙන ඇති අතර මෙම සිදුවීම සම්බන්ධව ටොරොන්ටෝ පොලිසිය විමර්ශන කටයුතු සිදුකරන බව ද සඳහන්ය. සන් සී නෞකාවෙන් කැනඩාව වෙත ළඟා වූ ද්‍රවිඩ ජාතික සරණාගතයින් පිළිබඳ වාර්තා මෙන්ම කැනඩාවේ සහ ශ්‍රී ලංකාවේ ජීවත්වන ඔවුන්ගේ ඥාතීන් පිළිබඳ තොරතුරු ද මෙම පරිගණය තුළ ඇතුළත් කර තිබී ඇත. අදාළ සිදුවීමට ශ්‍රී ලංකාවේ බුද්ධි අංශ නියෝජිතයින්ගේ කිසියම් සම්බන්ධතාවයක් පවතින බවට සැකයක් පවතින බව ද්‍රවිඩ කොංග්‍රසයේ මාධ්‍ය ප්‍රකාශක ඩේවිඩ් භූපාලපිල්ලෙයි මහතා සඳහන් කරයි. අවසන් යුද ගැටුම් පැවති කාල සීමාව තුළ සිදුවී යැයි කියන යුද අපරාධ සම්බන්ධව සාක්ෂි ලබාදිය හැකි බව මෙම නෞකාවෙන් කැනඩාව වෙත පැමිණි ඇතැම් සරණාගතයින් ප්‍රකාශ කර බව ද භූපාලපිල්ලෙයි මහතා පෙන්වාදෙයි. එමෙන්ම යුද අපරාධ සම්බන්ධව ඉදිරියේදී සිදුකරනු ලබන විමර්ශන කටයුතු නැවැත්වීම සඳහා ශ්‍රී ලංකාව හැකි සෑම උත්සහායක්ම දරන බව ද ඔහු අවධාරණය කරයි. එම තත්ත්වය මත මෙම පිරිස් බියපත්ව සාක්ෂි ලබාදීම ප්‍රතික්ෂේප කරනු ඇති බවත් ඔහු සඳහන් කරයි.", "URL": "https://sinhala.adaderana.lk/news.php?nid=10827", "Category": null, "Parent URL": null}