{"Source": "Adaderana", "Timestamp": "June 14, 2012 12:38 pm", "Headline": "ජනපති හෙට කියුබාවට යයි", "News Content": "දෙදින නිල සංචාරයක් සඳහා ජනාධිපති මහින්ද රාජපක්ෂ මහතා හෙට(15) කියුබාව බලා පිටත්ව යාමට නියමිතව ඇත. එහිදී ශ්‍රී ලංකාවේ ජාත්‍යන්තර සබඳතා හා ක්‍රමෝපායික අධ්‍යයනය පිළිබඳ ලක්ෂ්මන් කදිරගාමර් ආයතනය හා කියුබාවේ ජාත්‍යන්තර සබඳතා පිළිබඳ රාවුල් රෝවා ගාර්සියා ආයතනය අතර ඒකාබද්ධ ගිවිසුමක් අත්සන් කිරීමට නියමිතව ඇති බව සඳහන්ය. ඒ සඳහා කැබිනට් මණ්ඩල අනුමැතිය හිමිව ඇති බව අද(14) පැවති කැබිනට් තීරණ දැනුම්දීමේ මාධ්‍ය හමුවේ දී කැබිනට් මාධ්‍ය ප්‍රකාශක, ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පැවසීය. පර්යේෂණ සිදුකිරීම, වැඩසටහන්, පාඨමාලා, සම්මන්ත්‍රණ, වැඩමුළු සහ අනෙකුත් අධ්‍යයන කටයුතු පිළිබඳ අදහස් හුවමාරු කරගැනීම මගින් අධ්‍යයන සහයෝගීතා සබඳතා ස්ථාපනය කිරීම සහ වැඩිදියුණු කිරීමේ අරමුණින් මෙම ගිවිසුම අත්සන් තැබෙන බව ද ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=25019", "Category": null, "Parent URL": null}