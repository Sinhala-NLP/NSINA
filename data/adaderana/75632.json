{"Source": "Adaderana", "Timestamp": "July 25, 2017 07:56 pm", "Headline": "කොළඹ පෝස්ටර් ගැසීම පරිස්සමෙන්-නීති විරෝධි නම් අත්අඩංගුවට ", "News Content": "කොළඹ සහ තදාසන්න නාගරික බල ප‍්‍රදේශවල කිසිඳු අවසරයකින් තොරව බැනර් සහ කටවුට් එල්ලීමේ ප‍්‍රවණතාවක් වැඩි වී ඇති බවත්, ඒ අනුව නගර සභාවට නියමිත ගාස්තු ගෙවා අවසර ලබාගැනීමකින් තොරව බැනර් සහ කටවුට් එල්ලන්නේ නම් එම දැන්වීම හිමි පුද්ගලයා සහ එම දැන්වීම ඇලවීමට දායක වූ ආයතනය හෝ පුද්ගලයාට එරෙහිව නඩු පැවරීමට කටයුතු කරන බව අමාත්‍ය චම්පික රණවක මහතා පවසයි. එමෙන්ම විවිධ ආයතන, පුද්ගලයින් විසින් කොළඹ සහ තදාසන්න නාගරික බල ප‍්‍රදේශවල පෝස්ටර් ගැසීම සඳහා ස්ථාපිත කර ඇති පුවරු නොසලකා මග දෙපස තාප්පවල පෝස්ටර් ඇලවීමට කටයුතු කරනු ලබන අතර ඒවා ද නීති විරෝධි සහ පරිසරයට සිදු කරන හානි සේ සලකා නීතිය කි‍්‍රයාත්මක කිරීමට කටයුතු කරන්නැයි අදාල නගර සභාවල ලේකම්වරුන්ට, කොමසාරිස්වරුන්ට සහ පරිසර පොලීසියට අමාත්‍යවරයා උපදෙස් ලබා දී තිබේ. මේ පිළිබඳව අද සිට දින 14 කාලයක් නිවැරදි දැනුවත් කිරීමට ලබාදෙන අතර, ඉන් පසුවත් නියමිත අවසරයකින් තොරව සහ ඒ සඳහා වන ස්ථානවලින් පරිබාහිරව පෝස්ටර් අලවන්නේ නම් හෝ කටවුට් එල්ලන්නේ නම් තදින් නීතිය කි‍්‍රයාත්මක කරන බව අමාත්‍යවරයා අවධාරණය කර සිටියි. කොළඹ නගරය සහ තදාසන්න නාගරික බල ප‍්‍රදේශවල නගර සභා ආශ‍්‍රිතව කැළි කසළ බැහැර කිරීම, එකතු කිරීම සහ විධිමත්ව අපහරණය කිරීම සම්බන්ධයෙන් සිදු කරන ප‍්‍රගති සමාලෝචනය ඊයේ(24) කොළඹ මහ නගර සභා පරිශ‍්‍රයේදී පැවැතු වු අතර එම අවස්ථාවට එක්වෙමින් අමාත්‍යවරයා මේ බව පැවසීය. මේ අනුව යුද හමුදාවේ නිරීක්‍ෂණයට යටත්ව නීති විරෝධි ලෙස මහ මගට කුණු බැහැර කිරීම හේතුවෙන් පොලීසිය විසින් පසුගිය දින 20 තුළදී අත්අඩංගුවට ගැනීම් 803 ක් වාර්තා වී ඇති බවත් පැවසු අමාත්‍යවරයා වැඩිදුරටත් කියා සිටියේ, නාවික හමුදාව ඇල මාර්ගවලට නීති විරෝධිව කසල බැහැර කරන්නන් 20 දෙනෙකුට නඩු පවරා ඇති අතර ශ‍්‍රී ලංකා පොලීසිය විසින් 697 දෙනෙක් අත්අඩංගුවට ගෙන නඩු පවරා ඇති බවයි. කෙසේ වෙතත් ඒ අනුව පසුගිය දින 20 තුළදී නීති විරෝධි කසළ බැහැර කරන්නන් 1,520 දෙනෙකුට නඩු පවරා තිබේ.", "URL": "https://sinhala.adaderana.lk/news.php?nid=75632", "Category": null, "Parent URL": null}