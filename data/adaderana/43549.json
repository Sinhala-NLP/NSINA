{"Source": "Adaderana", "Timestamp": "May 28, 2014 04:17 pm", "Headline": " විද්‍යුත් හැඳුනුම්පත 2016 එනවා ", "News Content": "මෙවර අපොස සමාන්‍ය පෙළ විභාගයට පෙනී සිටින සිසුන්ට ජාතික හැඳුනුම්පත් ලබා ගැනීම සඳහා අයදුම්කිරීමට ලබාදුන් කාලය මේ මස 31දා අවසන් වන බවත් මේවන විට ලැබී ඇත්තේ අයදුම්පත් එක්ලක්ෂ විසිපන්දහසක් බවත් තවත් ලක්ෂ 4ක් පමණ අයදුම්පත් ලැබීමට නියමිතව ඇති බවත් පුද්ගලයින් ලියාපදිංචි කිරීමේ දෙපාර්තමේන්තුව පවසයි. නිවැරදි ලෙස සම්පූර්ණ කළ අයදුම්පත්‍ර පාසලේ විදුහල්පතිවරයා මාර්ගයෙන් එවන ලෙසට දන්වා ඇති බවද උපන් මාසය අනූව එක් එක් මාසවල අයදුම්පත්‍ර වෙන් වෙන්ව එවනට ලෙසට දැනුම්දීමක් කර ඇති වගද එහි නියෝජ්‍ය කොමසාරිස් ජී.ඒ.ආර්. දේශප්‍රිය මහතා පැවසීය. ඔක්තෝබර් 31දාට පෙර උපත ලබා ඇති, වයස අවුරුදු 16 සම්පූර්ණ සිසුන්ට ජාතික හැඳුනුම්පත විභාගයට අනිවාර්ය කර ඇති බවද ඉන් පසුව උපත ලබා ඇති අයට තැපැල් හැඳුනුම්පත විභාගයට භාවිතා කළ හැකි බවද හෙතෙම කීවේය. මේ අතර විද්‍යුත් හැඳුනුම්පත 2016 වසරේදී හඳුන්වාදීමට අපේක්ෂා කරන බවත් ඒ සමග දැනට භාවිතා කරන හැඳුනුම්පත් අවලංගු වන බවත් එම හැඳුනුම්පත් වයස අවුරුදු 15 සිට ලබා ගැනීමට හැකි බවත් ඒ මහතා පැවසීය. රාජ්‍ය ආරක්ෂක හා නාගරික සංවර්ධන අමාත්‍යංශයේ අද (28) පැවැති මාධ්‍ය හමුවකට එක්වෙමින් ඔහු මේ අදහස් පළ කළේය. මේ අතර එම මාධ්‍ය හමුවේදී අදහස් දැක්වූ යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පැවසුවේ කිලිනොච්චියේ ඉඩමක අයිතිය ඉල්ලා අද පෙරවරුවේ එහි පැවැති උද්ඝෝෂණයට සහභාගි වී ඇත්තේ චාවකච්චේරියේ සිට බස්වලින් රැගෙන ආ මිනිසුන් පිරිසක් බවයි. අදාළ ඉඩමට ඔප්පුවක් නැති බැවින් එහි අයිතිය පිළිබඳ ගැටලුවක් ඇති බවත් එම ඉඩම එල්.ටී.ටී.ඊ. සංවිධානයේ නායකයාව සිටි වේළුපිල්ලේ ප්‍රභාකරන් මහවිරු දින කතාව කිරීමට යොදාගත් ඉඩමට යාබදව පිහිටි ඉඩමක් යැයිද පැවසීය. ත්‍රස්තවාදීන්ගෙන් මුදාගත් ඉඩම් කිලිනොච්චි වැසියන්ට බෙදා දී ඇති බවත් මේ නිසා අද උද්ඝෝෂණයට කිලිනොච්චියෙන් ජනතාව ඇවිත් නැති බවත් ඒ මහතා කියා සිටියේය.", "URL": "https://sinhala.adaderana.lk/news.php?nid=43549", "Category": null, "Parent URL": null}