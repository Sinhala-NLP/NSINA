{"Source": "Adaderana", "Timestamp": "June 26, 2014 07:20 am", "Headline": " අයෙක් මැරුවාට 3ක් පෝරකයට", "News Content": "පුද්ගල ඝාතනයක් සම්බන්ධයෙන් වැරදිකරුවන්වු පුද්ගලයින් තිදෙනෙකුට නුවරඑළිය මහාධිකරණය විසින් මරණ දඬුවම නියම කර තිබේ. 1993 වසරේ තලවාකැලේ, ලිඳුල, ලෝගී වතුයාය ප්‍රදේශයේ දී පුද්ගලයෙකු ඝාතනය කොට තවත් තිදෙනෙකුට බරපතළ තුවාල සිදුකිරීම සහ නිවසකට අලාභානි සිදුකිරීම සම්බන්ධයෙන් චුදිතයින් 10 දෙනෙකුට චෝදනා එල්ලවී තිබුණි. අදාළ නඩුව විභාග වන අතරවාරයේ විත්තිකරුවන් මහාධිකරණයෙන් ඉල්ලා සිටියේ නීතියේ පවතින ප්‍රතිපාදන අනුව දෙමළ භාෂාව කථාකරන විශේෂ ජුරි සභාවක් ඉදිරියේ විභාගයට ගන්නා ලෙසයි. එම ඉල්ලීමට අනුව සාමාජිකයින් 07 දෙනෙකුගෙන් යුත් විශේෂ ජුරි සභාවක් ඉදිරියේ නඩුව විභාගයට ගැණුනි. ජුනි මස 02 වන දා සිට අඛණ්ඩව මෙම නඩුව නුවරඑළිය මහාධිකරණයේ විභාගයට ගන්නා ලදී. එහිදී සත් දෙනෙකුගෙන් යුත් ජුරි සභාව ඒකමතිකව තීරණය කළේ චෝදනා එල්ලවී ඇති විත්තිකරුවන් 10 දෙනාගෙන් තුන්වන, හතරවන සහ හයවන විත්තිකරුවන් පුද්ගල ඝාතනය සම්බන්ධයෙන් වැරදිකරුවන් බවයි. තවත් තිදෙනෙකු මිනීමැරීමට තැත්කිරීම සහ නීති විරෝධී රැස්වීමක සාමාජිකයන්වීම සම්බන්ධයෙන් වැරදිකරුවන් බවට ජුරි සභාව තීරණය කරන ලදී. ජුරි සභාවේ ඒකමතික තීරණය අනුව පුද්ගල ඝාතනය සම්බන්ධයෙන් වැරදිකරුවන් වු තිදෙනාට නුවරඑළිය මහාධිකරණ විනිසුරු ලලිත් ඒකනායක මහතා විසින් මරණ දඬුවම නියම කළේය. සෙසු තිදෙනාට වසර 10 බැගින් සිර දඬුවම් නියම කෙරුණි. මරණ දඬුවම නියම වුයේ සුසෙයි පීතර්, මාලි අප්පන් නෙයි අප්පන් නොහොත් මුත්තු සහ මාලි අප්පන් සත්‍ය මුර්ති යන තිදෙනටය. නඩුවේ සෙසු විත්තිකරුවන් සිව් දෙනා නිදොස් කොට නිදහස් කෙරුණි.", "URL": "https://sinhala.adaderana.lk/news.php?nid=44229", "Category": null, "Parent URL": null}