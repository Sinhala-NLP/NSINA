{"Source": "Adaderana", "Timestamp": "March 30, 2012 04:30 pm", "Headline": "උතුරට ගුණාත්මක සෞඛ්‍ය සේවයක් සැපයීමට හැකියාවක් නෑ", "News Content": "ගැටලු කිහිපයක් හේතුවෙන් උතුරු පළාතට ගුණාත්මක සෞඛ්‍ය සේවයක් සැපයීමට නොහැකි වී ඇති බව රජයේ වෛද්‍ය නිලධාරීන්ගේ සංගමය පවසයි. එම ප්‍රදේශයේ රෝගීන් සහ වෛද්‍යවරුන් අනුපාතය 2323 ට එක් අයෙකු වශයෙන් පවතින බව එම සංගමයේ උපලේකම් වෛද්‍ය නලින් ආරියරත්න මහතා පැවසුවේය. සෙසු පළාත්වල මෙම අනුපාතය රෝගීන් 1300 ට එක් වෛද්‍යවරයෙකු වශයෙන් පවතින බව ආරියරත්න මහතා පෙන්වාදෙයි. පළාත් සභාව මගින් පටිපාටියෙන් පරිබාහිරව සිදුකරන මාරුවීම්, වෛද්‍ය වෘත්තිය සම්බන්ධ තාක්ෂණික කරුණුවල දී වෛද්‍යවරයෙකු නොවන පළාත් සෞඛ්‍ය ලේකම් විසින් සිදුකරන අතපෙවීම්, වෛද්‍ය වෘත්තියේ යෙදෙන නීතීවිරෝධී පුද්ගලයින්ගේ ක්‍රියාකාරකම් ඇතුළු කරුණු මීට බලපාන බව රජයේ වෛද්‍ය නිලධාරීන්ගේ සංගමය සඳහන් කරයි. මෙවැනි කරුණු සම්බන්ධයෙන් නිසි අවධානයක් යොමු නොවුණහොත් ගුණාත්මක වෛද්‍ය සේවයක් උතුරු පළාතේ ස්ථාපිත කළ නොහැකි බව එම සංගමය පෙන්වාදෙයි.", "URL": "https://sinhala.adaderana.lk/news.php?nid=23184", "Category": null, "Parent URL": null}