{"Source": "Adaderana", "Timestamp": "September 25, 2017 04:53 pm", "Headline": "ජනතාව කිලෝ මීටරයක් වෙනුවෙන් රු. කෝටි 415ක් වැය කළ යුතුද? ", "News Content": "වර්තමාන ආණ්ඩුවත් ජනතා මුදල් අවභාවිතා කරන බවට ජනතා විමුක්ති පෙරමුණ පවසයි. අද(25) පැවති මාධ්‍ය හමුවකට එක්වෙමින් ජනතා විමුක්ති පෙරමුණේ නායක අනුර කුමාර දිසානායක මහතා මෙම අදහස් පළ කළේය. වර්තමාන ආණ්ඩුව යටතේ සිදුකිරීමට නියමිත පොතුහැර සිට ගලගෙදර දක්වා අධිවේගී මාර්ගය කිලෝමීටර් 32.5ක් වන බවත් ඒ සඳහා රුපියල් බිලියන 135ක් වැය කිරීමට නියමිත බවත්, කිලෝ මීටරයක් සඳහා රු. කෝටි 415ක් වැය වෙන බව ද දිසානායක මහතා පවසයි. මෙම ව්‍යාපෘතිය කැබිනට් මණ්ඩලය ප‍්‍රදානය කළේ මීට පෙර ප‍්‍රතික්ෂේප කළ සමාගමකට වන අතර ඒ තුළින් රටේ ජනතාව කිලෝ මීටරයක් වෙනුවෙන් රු. කෝටි 415ක් වැය කළ යුතු වන්නේ ද යන්න අනුර කුමාර දිසානායක මහතා මෙහිදී ප්‍රශ්න කළේය. එමෙන්ම පහුගිය ආණ්ඩුව සමයේ දී ප‍්‍රංශ ගුවන් සමාගමක් සමඟ A350 වර්ගයේ ගුවන් යානා 4ක් මිලදී ගැනීම වෙනුවෙන් ගිවිසුමක් අත්සන් කර තිබුණු බවත්, එම ගිවිසුම අතිශය අහිතකර මෙන්ම විශාල මුදල් ගනුදෙනුවක් සිදුවන ගිවිසුමක් වන බවත් ඔහු තව දුරටත් කියා සිටියේය. වර්තමාන ආණ්ඩුව එම ගිවිසුම අහෝසි කළ නමුත් ඒ වෙනුවෙන් එම සමාගමට ඩොලර් මිලියන 108ක මුදලක් ගෙවා දැමු බවත්,එපමණක් නොව ආණ්ඩුව A330 වර්ගයේ ගුවන් යානයක් මිලදී ගැනීමටත් දැනට තිබෙන ගුවන් යානයක කල් බදු සීමාව වසර 10ක් දක්වා දීර්ඝ කිරීමටත් එකඟ වී ඇති බව ද ඔහු ප්‍රකාශ කළේය. එමෙන්ම වසර 200ක් ගත ව ඇතැත් අපට විගණන පනතක් නොමැති බවත් මෛත්‍රී-රනිල් ආණ්ඩුවේ දින 100 වැඩපිළිවෙළේ ඉතාම පැහැදිලිව මෙය ඉදිරිපත්ව තිබු නමුත් මාස 30 ක් ගතව ඇතත් එවැන්නක් සිදු නොවු හෙයින් සුනිල් හඳුන්නෙත්ති මහතාගේ පෞද්ගලික යෝජනාවක් ලෙස විගණන පනත පාර්ලිමේන්තුවට ගෙන ඒමට තීරණය කළ බව ද අනුර කුමාර දිසානායක මහතා කියා සිටියේය.", "URL": "https://sinhala.adaderana.lk/news.php?nid=78001", "Category": null, "Parent URL": null}