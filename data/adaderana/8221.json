{"Source": "Adaderana", "Timestamp": "May 6, 2010 02:35 pm", "Headline": "අබ්දුල් කාදර්ගෙන් ප්‍රශ්නකිරීමක්", "News Content": "පාර්ලිමේන්තුවේදී පක්ෂයේ ඒකමතික තීරණයන්ට විරුද්ධව අබ්දුල් කාදර් මහතා හදිසි නීතියට පක්ෂව ඡන්දය භාවිත කිරීම සම්බන්ධයෙන් ඔහුගෙන් ප්‍රශ්න කිරීමක් සිදුකරන බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. තිස්ස අත්තනායක මහතා මේ බව පැවසුවේ අද කොළඹ පැවති මාධ්‍ය හමුවකදී අදහස් දක්වමිනි. පක්ෂයේ ඉදිරි කටයුතු පිළිබඳව විමසා බැලීමට ජෝශප් මයිකල් පෙරේරා මහතාගේ ප්‍රධානත්වයෙන් කමිටුවක් පත්කළ බවත්, ඉදිරි සතියේ මුල් දින දෙක ඇතුළත එම කමිටුවේ වාර්තාව කෘත්‍යාධීකාරී මණ්ඩලය වෙත ඉදිරිපත් කිරීමට නියමිත බවත් ඒ මහතා සඳහන් කළේය. එළඹෙන ජූනි මාසයේදී පැවැත්වෙන පක්ෂ සම්මේලනයේදී එම වාර්තාව ඉදිරිපත් කරන බවත්, ඒ අනුව පක්ෂයේ ඉදිරි තීරණ ගන්නා බවත් අත්තනායක මහතා අවධාරණය කළේය.", "URL": "https://sinhala.adaderana.lk/news.php?nid=8221", "Category": null, "Parent URL": null}