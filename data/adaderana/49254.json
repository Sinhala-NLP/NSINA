{"Source": "Adaderana", "Timestamp": "February 10, 2015 02:38 pm", "Headline": "ඉස්සරහට බලමු!", "News Content": "හිටපු ජනපති මහින්ද රාජපක්ෂ මහතා යළි දේශපාලන වේදිකාවට ගෙනඒම සම්බන්ධයෙන් සිදුවන කතා බහ ගැන තවම නිගමනයකට පැමිණ නැතැයි බොදුබලසේනා සංවිධානය පවසයි.ඒ සම්බන්ධයෙන් ඉදිරියේ පවතින තත්ත්වය ගැන අවධානය යොමු කර අදහස් දැක්වීමට බලාපොරොත්තු වන බව එහි මහලේකම් පූජ්‍ය ගලගොඩඅත්තේ ඥානසාර ස්වාමින් වහන්සේ අද පෙරවරුවේ පැවති මාධ්‍ය හමුවකදී කියා සිටියේ මාධ්‍යවේදියෙකු ඒ ගැන ඇසූ පැනයකට පිළිතුරු ලෙසය.පසුගිය රජය සමයේදී සිදුව ඇතැයි කියන දූෂණ වංචා සෙවීමට ජනපති කොමිසමක් පත්කරන බවට ජනපති මෛත්‍රිපාල සිරිසේන මහතා ඊයේ කළ ප්‍රකාශය ගැන ද මාධ්‍ය ප්‍රශ්න කළ අවස්ථාවේ උන්වහන්සේ කියා සිටියේ අපිට නම් පේන්නේ ‍ඔක්කොම හොරු යනුවෙනි.මාධ්‍ය ඉදිරියේ ඇතැමුන් වැරදිකරුවන් වන බවත්, උසාවියට ගෙන ගිය විට ඔවුන් නිවැරදිකරුවන් වන ආකාරයක් දක්නට ඇති බවත්, ඥානසාර හිමියන් පැවසුවේය.මේ නිසා මාධ්‍ය සංදර්ශන නොකර නීතිය හමුවට පමුණුවා අදාළ පුද්ගලයින්ට එරෙහිව නීතිමය ක්‍රියාමාර්ග ගැනීම වැදගත් බව උන්වහන්සේ පෙන්වාදුන්නේය.යාපනයේ හමුදා කඳවුරු දැන් ඉවත් කරගෙන යමින් ඇති බවද, මුහමාලේ මුරකපොලු ඉවත් කර ඇති බවද, මාධ්‍ය හමුවේදී කියැවිණ.", "URL": "https://sinhala.adaderana.lk/news.php?nid=49254", "Category": null, "Parent URL": null}