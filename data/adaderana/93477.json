{"Source": "Adaderana", "Timestamp": "July 30, 2018 03:19 pm", "Headline": "11 දෙනෙකු අතුරුදන් කිරීමේ චෝදනා ලැබූ නාවික බුද්ධි අංශ සාමාජිකයන් දෙදෙනාට ඇප", "News Content": "2008 වසරේ කොළඹ හා තදාසන්න ප්‍රදේශවල තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් සැකපිට රිමාන්ඩ් බාරයට පත්කර සිටින නාවික හමුදා බුද්ධි අංශ සාමාජිකයන් දෙදෙනකු දැඩි කොන්දේසි සහිත ඇප මත මුදාහැරීමට කොළඹ මහාධිකරණය නියම කළේය. කහවලගේ ගාමිණී සහ තුෂාර මෙන්ඩිස් යන නාවික හමුදා බුද්ධි අංශ සාමාජිකයින් දෙදෙනා ඉදිරිපත් කළ පෙත්සම් සලකා බැලීමෙන් පසුව කොළඹ මහාධිකරණ විනිසුරු චම්පා ජානකී රාජරත්න මහත්මිය විසින් මෙම නියෝගය ප්‍රකාශයට පත් කරනු ලැබීය. ඒ අනුව එක් එක් සැකකරු රුපියල් ලක්ෂයක මුදල් ඇප හා රුපියල් ලක්ෂ 5 බැගින් වූ ශරීර ඇප දෙකක් මත මුදා හළ මහාධිකරණ විනිසුරුවරිය ඇපකරුවන් වශයෙන් සැකකරුවන්ගේ බිරිඳ හා රජයේ මාණ්ඩලික සේවකයෙකු ඉදිරිපත් විය යුතු බව කියා සිටියා. සැකකරුවන්ගේ විදේශ ගමන් තහනම් කෙරුණු අතර ඔවුන්ගේ විදේශ ගමන් බලපත්‍ර අධිකරණයට බාර දිය යුතු බවට නියෝග කළ විනිසුරුවරිය සෑම මසකම අවසන් ඉරිදා රහස් පොලිසිය වෙත වාර්තා කළ යුතු බවටද නියෝගයක් කළේය. පරීක්ෂණවලට හෝ සාක්ෂිකරුවන්ට බලපෑම් කිරීමෙන් වළකින ලෙසත් එසේ බලපෑම් කළ බවට පැමිණිලි ඉදිරිපත් වුවොත් ඇප අවලංගු කොට නඩුව අවසන් වනතුරු රිමාන්ඩ් භාරයට පත් කරන බවද මහාධිකරණ විනිසුරුවරිය සැකකරුවන්ට අවවාද කර සිටියේය. 2008 වසරේ කොළඹ හා තදාසන්න ප්‍රදේශවල තරුණයින් එකොළොස් දෙනෙකු පැහැරගෙන ගොස් අතුරුදන් කළේ යැයි කියන සිද්ධිය සම්බන්ධයෙන් සිදුකරන පරීක්ෂණවලට අදාළව රහස් පොලිසිය මඟින් මෙම සැකකරුවන් දෙදෙනා ඉකුත් මාර්තු මස අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=93477", "Category": null, "Parent URL": null}