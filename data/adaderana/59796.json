{"Source": "Adaderana", "Timestamp": "May 4, 2016 11:40 am", "Headline": "යහපාලන ආණ්ඩුව නොවන්නට මත්ස්‍ය තහනම ඉවත් නොකරන්නට ඉඩ තිබුණා", "News Content": "වත්මන් රජය බලයට පත්ව වසරක් වැනි කෙටි කාලයක් තුළ යුරෝපා මත්ස්‍ය තහනම ඉවත් කරගැනීමට හැකිවුයේ ඒ සඳහා නිවැරදි දැක්මක් හා වැඩපිළිවෙළක් පැවතීම හේතුවෙන් බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කරයි.ජනවාරි මස 08 දින රටේ සිදුවූ දේශපාලන වෙනසත් සමග පිහිටවූ ආණ්ඩුවේ ධීවර රාජ්‍ය අමාත්‍යධුරයට පත්වූ තමා ජනාධිපති මෛත්‍රීපාල සිරිසේන මැතිතුමාගේ සහ ගරු අග්‍රාමාත්‍ය රනිල් වික්‍රමසිංහ මැතිතුමාගේ නායකත්වය යටතේ ක්‍රියාත්මක කළ වැඩපිළිවෙළ ජයග්‍රහණය කර ඇතැයි ද කියයි.ධීවර හා ජලජ සම්පත් සංවර්ධන අමාත්‍යංශයෙදී පැවති මාධ්‍ය හමුවකදී දිලිප් වෙදආරච්චි මහතා මේ බව කියා සිටියේය.රාජපක්ෂ පාලන සමයේ පැනවූ මෙම මත්ස්‍ය තහනම හේතුවෙන් ධීවර ක්ෂේත්‍රයේ දහස් ගණනකට රැකියා අහිමිවූ බවත් මත්ස්‍ය අපනයනයේ නිරත පෞද්ගලික ආයතන 35-40 ක් වැසී ගිය බවද අමාත්‍යවරයා පැවසීය.එහිදී අමාත්‍යවරයා කියා සිටියේ යුරෝපා තහනම ඉවත් කර ගැනීමට හැකිවීමත් සමග ධීවර නිෂ්පාදන ක්ෂේත්‍රයේ නව රැකියා 50.000 ක් පමණ බිහිවන බවයි.මත්ස්‍ය අපනයනය නැවත ඇරඹීමත් සමග වාර්ෂිකව රුපියල් මිලියන 4000 ක පමණ විදේශ විනිමයක් උපයාගැනීමේ අවස්ථාව උදාවන බවද , එමගින් වැසීගිය මත්ස්‍ය අපනයන කර්මාන්තය යළි නගාසිටුවීමට හැකි වනු ඇති බවද , මෙමගින් උපයන විදේශ විනිමය මගින් ධීවර ජනතාවගේ ආර්ථිකය ශක්තිමත් කිරීමටත් ජාතික ආර්ථිකයට ශක්තියක් වීමටත් අවස්ථාව උදා වන බවද රාජ්‍ය අමාත්‍ය දිලිප් වෙදආරච්චි මහතා වැඩිදුරටත් කීවේය.", "URL": "https://sinhala.adaderana.lk/news.php?nid=59796", "Category": null, "Parent URL": null}