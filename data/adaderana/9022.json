{"Source": "Adaderana", "Timestamp": "June 15, 2010 04:25 pm", "Headline": "නව අධ්‍යාපන ප්‍රතිපත්ති ගුණගරුක පරපුරක් බිහි කිරීම වෙනුවෙනි -ජනපති", "News Content": "නව අධ්‍යාපන ප්‍රතිපත්ති ක්‍රියාත්මක කිරීමේ අරමුණ ලොව ජය ගන්නා මෙන්ම දේශයට හා ජාතියට ආදරය කරන ගුණගරුක පරපුරක් බිහි කිරීම බව ජනාධිපති මහින්ද රාජපක්ෂ මහතා පවසයි. අධ්‍යාපනයේ ගුණාත්මක බව වර්ධනය වන අයුරින් නව ප්‍රතිපත්ති ක්‍රියාත්මක විය යුතු බව ජනාධිපතිවරයා පෙන්වා දෙයි. අලුතින් ආරම්භ කරන අධ්‍යාපන ආයතනවල ඉහළ ප්‍රමිතියක් පවත්වාගෙන යාම සම්බන්ධයෙන් අවධානය යොමු කළ යුතු බව ද ජනාධිපතිවරයා සඳහන් කළේය. උසස් අධ්‍යාපන හා වෘත්තීය අධ්‍යාපනය පිළිබඳ ජාතික ප්‍රතිපත්ති රාමුව එළිදැක්වීමේ අවස්ථාවට එක්වෙමින් ජනාධිපති මහින්ද රාජපක්ෂ මහතා‍ මේ අදහස් පළ කළේය. විශ්ව විද්‍යාල පහසුකම් වැඩිදියුණු කිරීම, පාඨමාලාවල ගුණාත්මක භාවය ඉහළ නැංවීම මෙමඟින් යෝජනා කර ඇත.", "URL": "https://sinhala.adaderana.lk/news.php?nid=9022", "Category": null, "Parent URL": null}