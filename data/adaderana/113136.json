{"Source": "Adaderana", "Timestamp": "July 1, 2019 02:38 pm", "Headline": "ලංකාවේ වතුර බෝතලේට වඩා බියර් බෝතලේ ගාන අඩුයි-කාන්තාවෝ වැඩියෙන්ම බොන්නේ බියර් ", "News Content": "මේ වන විට ලංකාව මුහුණ දී ඇති නවතම අභියෝගය වන්නේ කාන්තාවන් වැඩි වශයෙන් මත්ද්‍රව්‍ය සඳහා යොමු වීම බව ජනාධිපති මෛත්‍රීපාල සිරිසේන මහතා පවසයි. අද(01) උදෑසන කොළඹ සුගගදාස ක්‍රීඩාංගනයේ පැවති මත්ද්‍රව්‍ය නිවාරණ ජාතික වැඩසටහටනේ අවසන් දින උත්සවයට එක්වෙමින් ජනාධිපතිවරයා මෙම අදහස් පළ කළේය. පසුගිය කාලයේ බියර් සඳහා වු මිල ගණන් විශාල වශයෙන් අඩු කළ බව ද පවසා සිටි ජනාධිපතිවරයා, ඒ නිසාවෙන් වතුර බෝතල්වලට වඩා බියර් බෝතල් ලාබ වී ඇතැයි ද පැවසීය. කෙසේ වෙතත් මේ තත්ත්වය තුළ කාන්තාවන් වැඩි වශයෙන් බියර් පානය කිරීමට හා වයින් පානයට යොමුව ඇතැයි ද පැවසු ජනාධිපතිවරයා, ඒ තුළින් දුම්වැටි හා ගංජා වැනි මත්ද්‍රව්‍ය පාවිච්චියට ද යොමු වන බව කියා සිටියේය. අනෙක් මත්ද්‍රව්‍ය සඳහා යොමු වන්නේ ද මෙවැනි පානයන් තුළින් බව ද කියා සිටි මෛත්‍රීපාල සිරිසේන මහතා, මත්ද්‍රව්‍ය හේතුවෙන් වසරකට 50000 කට අධික ප්‍රමාණයක් බන්ධනාගාර ගත වන බවද පැවසීය. එයින් සෑහෙන පිරිසක් කාන්තාවන් වන බව ද පැවසු ජනාධිපතිවරයා, රට තුළ නීතිවිරෝධී මත්ද්‍රව්‍ය බිලියන 50කට අධික ප්‍රමාණයක් ඇති බව ද සඳහන් කළේය. මේ වන විට මත්ද්‍රව්‍ය ජාවාරම්කරුවන් ප්‍රධාන වශයෙන් පාසල් දරුවන් ඉලක්ක කර ගනිමින් නොමිලේ මත්ද්‍රව්‍ය බෙදා හරින බව ද පැවසු ජනාධිපතිවරයා, කොළඹ ඇතුළු සියලු රජයේ හා ජාත්‍යන්තර පාසල්වලත් විශ්වවිද්‍යාල ප්‍රජාව තුළත් මෙම ප්‍රවණතාවය දක්නට ඇති බව පැවසීය. නොමිලේ ලබා දීමෙන් පාසල් දරුවන් නොදැනුවත්වම මෙම මත්ද්‍රව්‍යවල ගොඳුරක් වී ඇතැයි ද කියා සිටි ජනාධිපතිවරයා, ජාතියක අනාගතය දරුවන් බවත් එය විනාශ කරන හොඳම දේ මත්ද්‍රව්‍ය බවත් කියා සිටියේය. අපි ඉතිහාසයේ ජයග්‍රහණ ගැන කථා කර ඉතිහාස මතකයන් තුළින් සතුටු වන ජාතියක් බවත් අද කරන දේවල් ගැන සතුටු වීමට ප්‍රමාණවත් නොවන බව ද සඳහන් කළේය. විභාග ප්‍රතිඵල තුළින් වැනි කරුණු සම්බන්ධයෙන් තරමක් හෝ අද දිනයේ සතුටු වන බව පැවසු ජනාධිපතිවරයා, එවැනි කරුණුවලට පවා සතුටු විය නොහැකි තත්ත්වයක් මත්ද්‍රව්‍ය ප්‍රශ්නය තුළින උද්ගත වී ඇතැයි ද පැවසීය.", "URL": "https://sinhala.adaderana.lk/news.php?nid=113136", "Category": null, "Parent URL": null}