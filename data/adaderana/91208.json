{"Source": "Adaderana", "Timestamp": "June 20, 2018 05:15 pm", "Headline": "අතුරුදන් පුද්ගලයින් සම්බන්ධ තොරතුරු අතුරුදන්වූවන් පිළිබඳ කාර්යාලය වෙත පමණක් දෙන්න", "News Content": "අතුරුදන් පුද්ගලයින් සම්බන්ධ තොරතුරු අතුරුදන්වූවන් පිළිබඳ කාර්යාලය වෙත පමණක් ලබාදෙන ලෙස විදේශ කටයුතු අමාත්‍යංශය මෙරට සහ විදේශ රටවල ජීවත්වන ශ්‍රී ලාංකිකයින්ගෙන් ඉල්ලීමක් කර තිබේ. සත්‍ය හා යුක්තිය පිළිබඳ ජාත්‍යන්තර ව්‍යාපෘතිය විසින් අන්තර්ජාලයේ පළ කරන ලද නම් ලැයිස්තුවක් සම්බන්ධයෙන් තම අමාත්‍යංශයේ අවදානය යොමුව ඇති බව නිවේදනයක් නිකුත් කරමින් විදේශ කටයුතු අමාත්‍යංශය සඳහන් කළේය. මෙම ලැයිස්තුවේ නම් 351 ක් සඳහන්ව ඇති අතර එම ලැයිස්තුවෙහි ඇතුලත් වනුයේ 2009 වසරේ මැයි මාසයේදී ශ්‍රී ලංකා යුධ හමුදා බාරයේ සිටියදී අතුරුදන් වූ බව කියන පුද්ගලයින් පිරිසකගේ නාම ලේඛනයක් බව එම අමාත්‍යංශය පෙන්වා දෙයි. කෙසේවෙතත් පාර්ලිමේන්තු පනතකින් මේ වන විට අතුරුදන්වූවන් පිළිබඳ කාර්යාලයක් ස්ථාපිත කර ඇති අතර එමඟින් අතුරුදන්වූ පුද්ගලයින් සෙවීම, අතුරුදන්වූ වාතාවරණය හා ඔවුන්ට අත්වූ ඉරණම පැහැදිලි කිරීම, අතුරුදන්වීමේ සිද්ධීන් අවම කිරීම සදහා නිර්දේශ ඉදිරිපත් කිරීම ඇතුළු කරුණු රැසක් සිදු කෙරෙන බව විදේශ අමාත්‍යංශය සඳහන් කළේය. ඒ අනුව මෙම තොරතුරු සභාපති, අතුරුදන් වූ තැනැත්තන් පිළිබඳ කාර්යාලය, අංක 34, නාරාහේන්පිට පාර, නාවල යන ලිපිනයට යොමුකරන ලෙසද ඔවුන් ඉල්ලිමක් කරයි. මීට අමතරව ompsrilanka@gmail.com යන විද්‍යුත් ලිපිනයට ද මෙම තොරතුරු ඉදිරිපත් කල හැකි බව විදේශ අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=91208", "Category": null, "Parent URL": null}