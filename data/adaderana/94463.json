{"Source": "Adaderana", "Timestamp": "August 15, 2018 08:17 pm", "Headline": "කැබ් රථය ගසක ගැටෙයි - 3ක් රෝහලට", "News Content": "මාතර-කතරගම ප්‍රධාන මාර්ගයේ නෙටොල්පිටිය ප්‍රදේශයේදී අද(15) දහවල් සිදුවූ අනතුරකින් කුඩා දරුවෙක් ඇතුළු තිදෙනෙක් තංගල්ල මූලික රෝහලට ඇතුළත් කර ඇති බව අද දෙරණ වාර්තාකරු පවසයි. අනතුරකින් දෙදෙනෙකු බරපතළ තත්ත්වයේ සිටින බව තංගල්ල මූලස්ථාන පොලීසිය සඳහන් කළේය. දංකැටිය ප්‍රදේශයේ සිට හුංගම නගරය දක්වා ගමන්කරමින් තිබූ කැබ් රථයක් නුග ගසක වැදීම නිසා මෙලෙස අනතුරට ලක්වී තිබිණි. කැබ් රථය අනතුරට ලක්වන විට රථයේ ගමන් කර ඇත්තේ සැමියා, බිරිය, බිරියගේ පියා හා බිරියගේ නැගණියගේ පුතා බව වාර්තා වෙයි. කැබ් රථයේ රියදුරුට රථය පාලනය කරගැනීමට නොහැකි වීම නිසා අනතුර සිදුවී ඇති බව පොලීසිය පවසයි. අනතුරින් කැබ් රථයටද බරපතළ හානි සිදුව ඇති අතර සිද්ධිය සම්බන්ධයෙන් තංගල්ල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=94463", "Category": null, "Parent URL": null}