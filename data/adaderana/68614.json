{"Source": "Adaderana", "Timestamp": "January 26, 2017 02:51 pm", "Headline": " දුම්වැටි අලෙවියට ගිහින් ලක්ෂ 10ක් දඩ කයි ", "News Content": "ඩුබායි සිට ගෙන්වන ලද දුම්වැටි තොගයක් අලෙවිය සඳහා රැගෙන ගිය පුද්ගලයන් දෙදෙනෙකුට දඹුල්ල මහේස්ත්‍රාත් අධිකරණය විසින් ලක්ෂ 10ක දඩයක් නියම කර තිබේ.අදාළ දුම්වැටි තොගය ප්‍රවාහනයට යොදාගත් වෑන් රථයද රාජසන්තක කිරීමට දඹුල්ල මහේස්ත්‍රාත් කුලතුංග බණ්ඩාර මහතා විසින් නියෝග කළ බව අද දෙරණ වාර්තාකරු පවසයි.මෙසේ දඩුවම් නියමවී ඇත්තේ අරණායක - ගැටබෙරිය ලිපිනයේ පදිංචි කරුවන් වන මොහොමඩ් අන්වර් මොහොමඩ් නාසීර් සහ මොහොමදු රාසික් අහමද් රිලා යන දෙදෙනාටයි. සෙල්ලම් බඩු හා බිස්කට් සහිත විශාල පෙට්ටිය මත අතුරා එම දුම්වැටි තොගය මෙරටට ගෙන්වා ඇති බව වාර්තා වෙයි. දඹුල්ල පොලීසියට ලැබුණු තොරතුරක් මත සිදු කළ සෝදිසි මෙහෙයුමකදී රුපියල් ලක්ෂ 35ක් වටිනා මෙම දුම්වැටි තොගය සමග සැකකරුවන් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=68614", "Category": null, "Parent URL": null}