{"Source": "Adaderana", "Timestamp": "September 6, 2011 12:45 pm", "Headline": "සාම්පූර් ගල් අඟුරු බලාගාරයට ගිවිසුම් අත්සන් කෙරෙයි", "News Content": "මෙගාවොට් 500 ක විදුලි ධාරිතාවක් අපේක්ෂිත ත්‍රීකුණාමලයේ සාම්පූර් ප්‍රදේශයේ ඉදිකිරීමට යෝජිත ගල් අඟුරු බලාගාරයට අදාළව ද්වි පාර්ශ්වික ගිවිසුම අද කොළඹ ගලධාරි හෝටලයේදී අත්සන් කරන ලදී. ශ්‍රී ලංකාව වෙනුවෙන් විදුලිබල හා බලශක්ති අමාත්‍යංශයේ ලේකම් එම්.එම්.සී ප්‍රනාන්දු,විදුලිබල මණ්ඩලයේ සභාපති මහාචාර්ය විමලධර්ම අබේවික්‍රම,සාමාන්‍යාධිකාරී නිහාල් වික්‍රමසූරිය,අතිරේක සාමාන්‍යාධිකාරී ඩබ්.ජේ.එල්.එස්. ප්‍රනාන්දු යන මහත්වරුන් සහ ඉන්දීය එන්.ටී.පී.සී සමාගමේ නියෝජිතයින් මෙම ගිවිසුමට අත්සන් තබා තිබේ. මෙම අවස්ථාවේ අදහස් දක්වමින් ලංකා විදුලිබල මණ්ඩලයේ සභාපති මහාචාර්ය විමලධර්ම අබේවික්‍රම මහතා කියා සිටියේ යෝජිත ගල් අඟුරු බලා‍ගාරයේ කටයුතු 2016 වසරේදී ආරම්භ කිරිමට පියවර ගන්නා බවයි. මෙම බලාගාරයේ ඉදිකිරිම් සඳහා අමෙරිකානු ඩොලර් මිලියන 500 ක මුදලක් වැය වෙතැයි අපේක්ෂා කරන අතර එයින් අ.ඩො 200 ක මුදලක් ඉන්දීය එන්.ටී.පී.සී සමාගම විසින් වැය කිරීමට අපේක්ෂිත බව ඉන්දීය විදුලිබල ලේකම් උමා ශංකර් මහතා සඳහන් කළේය. එන්.ටී.පී.සී සමාගම ඉන්දීය විදුලිබල උත්පාදනයේ ප්‍රමුඛයා බව සිහිපත් කළ ඔහු පාරිසරික හානි ඉතා අවම මට්ටමකින් පවත්වා ගනිමින් වඩා හිතකර ලෙස මෙම කටයුත්ත සිදුකිරීමට අපේක්ෂා කරන බව පෙන්වා දුන්නේය. 2005 වසරේ දෙසැම්බර් මස ජනාධිපති මහින්ද රාජපක්ෂ මහතාගේ ඉන්දීය සංචාරයේදී මෙම ගල් අඟුරු බලාගාරය ස්ථාපිත කිරිමට අදාළව යෝජනාව ඉදිරිපත් කෙරී ඇති අතර 2006 දෙසැම්බර් මස 29 දින ශ්‍රී ලංකා රජය හා එන්.ටී.පී.සී සමාගම අතර ඊට අදාළ අවබෝධතා ගිවිසුමකට අත්සන් තබා තිබේ.", "URL": "https://sinhala.adaderana.lk/news.php?nid=18550", "Category": null, "Parent URL": null}