{"Source": "Adaderana", "Timestamp": "July 28, 2011 04:41 pm", "Headline": "ඉන්දීය ධීවරයින්ට පහරදුන්නේ නෑ -නාවික හමුදාව", "News Content": "ශ්‍රී ලංකා නාවික හමුදා නිලධාරීන් විසින් ඉන්දීය ධීවර පිරිසකට පහර දී ඇති බව කියන සිද්ධිය නාවික හමුදාව ප්‍රතික්ෂේප කර තිබේ. අද(28) උදෑසන ශ්‍රී ලංකා මුහුදු සීමාවේදී ඉන්දීය ධීවරයින් පිරිසකට මෙසේ නාවික හමුදාව පහර දී ඇති බව ඉන්දීය පොලීසිය සඳහන් කර ඇති බව ඉන්දීය මාධ්‍ය වාර්තා උපුටා දක්වා තිබිණි. කෙසේවෙතත් මේ සම්බන්ධව නාවික හමුදා මාධ්‍ය ප්‍රකාශක කෝසල වර්ණකුලසූරිය මහතාගෙන් අද දෙරණ කළ විමසීමකදී ඔහු මෙම චෝදනා ප්‍රතික්ෂේප කර සිටියේය. එමෙන්ම අද(28) ගමන්ගත් ට්‍රෝලර් යාත්‍රාව ක්‍රියා විරහිතවීමෙන් ඩෙල්ෆ් දුපතේ අතරමංව සිටි ඉන්දීය ධීවරයින් පිරිසක් නාවික හමුදාව විසින් මුදවාගෙන ඇති බව ඒ මහතා සඳහන් කළේය. ඔවුන් වෙත ආහාර පාන ලබාදී යාත්‍රාවේ අලුත්වැඩියා කටයුතු සිදුකර ගැනීමට නාවික හමුදාව සහය දක්වා ඇති බවත්, ඔවුන් සම්බන්ධව අවශ්‍ය පියවර ගන්නා ලෙස ඉන්දීය මහ කොමසාරිස් කාර්යාලය වෙත දැනුම් දී ඇති බවත් හෙතෙම ප්‍රකාශ කළේය.", "URL": "https://sinhala.adaderana.lk/news.php?nid=17701", "Category": null, "Parent URL": null}