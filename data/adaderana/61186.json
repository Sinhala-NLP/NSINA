{"Source": "Adaderana", "Timestamp": "June 17, 2016 12:08 pm", "Headline": " සෝමවංශ ජවිපෙ ප්‍රජාතන්ත්‍රවාදී ප්‍රවාහයට ගෙනාවා", "News Content": "ප්‍රජාතන්ත්‍රවාදී දේශපාලන ප්‍රවාහයට ජනතා විමුක්ති පෙරමුණ යොමු කරන්නට සෝමවංශ අමරසිංහ මහතා කළ කැපවීම තමන් බෙහෙවින් අගය කරන අග්‍රාමාත්‍ය රනිල් වික්‍රමසිංහ මහතා පවසයි.සෝමවංශ අමරසිංහ මහතා‍ගේ අභාවය සම්බන්ධයෙන් ශෝක පණිවුඩයක් නිකුත් කරමින් අගමැතිවරයා මේ බව සඳහන් කරන අතර එම නි‍වේදනය වැඩිදුරටත් පහතින්.ශෝක පණිවුඩයනූතන දියුණු ලෝකය තුළ යහපත් සමාජ වෙනසක් වෙනුවෙන් දේශපාලනිකව කටයුතු කිරීමේ හොඳම මඟ ප්‍රජාතන්ත්‍රවාදය බව වටහා ගනිමින්, එකී ප්‍රජාතන්ත්‍රවාදී දේශපාලන ප්‍රවාහයට ජනතා විමුක්ති පෙරමුණ යොමු කරන්නට සෝමවංශ අමරසිංහ මහතා කැප වී කටයුතු කිරීම අප අගය කළ යුතු ය. 1990 වසරේ සිට 2014 වසර දක්වා ජනතා විමුක්ති පෙරමුණේ හිටපු නායකවරයා වශයෙන් කටයුතු කළ ඔහු පක්ෂය නැවත නඟා සිටුවන්නට විශේෂ කාර්යභාරයක් ඉටුකළ බව අමතක කළ යුතු නොවේ. සමස්ත ජීවිතය පුරාම දේශපාලනය අත්නොහැරි ඔහු මිය යන විට ජනතා සේවක පක්ෂයේ නායකයාව සිටියේය. ‘සිරි අයියා’ ලෙසින් පාක්ෂික සහෝදර ජනතාවගේ සහ අන්‍යයන්ගේ ගෞරවාදරයට පාත්රළ වූ සෝමවංශ අමරසිංහ මහතා නිහතමානී, දයාබර මිනිසකු ලෙස ද ප්‍රකටය. සෝමවංශ අමරසිංහ මහතාගේ අභාවය වෙනුවෙන් මාගේ සාතිශය සංවේගය පළ කර සිටිමි. රනිල් වික්‍රමසිංහඅග්‍රාමාත්‍ය2016 ජුනි 17", "URL": "https://sinhala.adaderana.lk/news.php?nid=61186", "Category": null, "Parent URL": null}