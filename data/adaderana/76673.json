{"Source": "Adaderana", "Timestamp": "August 25, 2017 09:46 am", "Headline": "ලෝක ක්‍රිකට් කණ්ඩායමේ නායකත්වය පෆ් ඩු ප්ලෙසිස්ට", "News Content": "පාකිස්ථාන සංචාරය සදහා පිටත්ව යාමට නියමිත ලෝක ක්‍රිකට් කණ්ඩායමේ නායකත්වය සඳහා දකුණු අප්‍රිකානු ක්‍රීඩක පෆ් ඩු ප්ලෙසිස් නම් කර තිබේ. පාකිස්ථානයේ ලාහෝර් නුවර දී තරග තුනකින් යුත් 20/20 තරගාවලියක් සඳහා එම කණ්ඩායම පිටත්ව යාමට නියමිතය. වසර අටකට පසුව පාකිස්ථානයේ ජාත්‍යන්තර ක්‍රිකට් තරගයක් පැවැත්වෙන පළමු අවස්ථාව ද මෙයයි. ඒ අනුව ලෝක කණ්ඩායමේ සංචිතය සදහා ශ්‍රී ලංකා කණ්ඩායම නියෝජනය කරමින් තිසර පෙරේරා ඇතුළත්ව ඇති අතර එංගලන්තය, බංග්ලාදේශය, සහ නවසීලන්තය යන රටවලින් එක් ක්‍රීඩකයෙකු බැගින් ඇතුළත්ව තිබෙනවා. දකුණු අප්‍රිකානු ක්‍රීඩකයින් පස් දෙනෙකු, ඔස්ටේලියානුවන් තිදෙනෙකු සහ බටහිර ඉන්දීය කොදෙව් ක්‍රීඩකයින් දෙදෙනෙකු ද සංචිතයට ඇතුළත් බව වාර්තාවේ. සංචිතය සදහා හෂීම් අම්ලා, සැමුවෙල් බද්රිං, ජෝර්ජ් බෙලී, පෝල් කොලින්වුඩ්, බෙන් කටින්, ග්‍රාන්ට් එලියට්, තමීම් ඉක්බාල්, ඩේවිඩ් මිලර්, මෝනී මෝර්කල්, ටිම් පෙයින්, ඉම්රාන් තහීර් සහ ඩැරන් සමී කණ්ඩායමේ සාමාජිකයින් වේ.", "URL": "https://sinhala.adaderana.lk/news.php?nid=76673", "Category": null, "Parent URL": null}