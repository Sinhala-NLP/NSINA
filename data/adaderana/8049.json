{"Source": "Adaderana", "Timestamp": "April 28, 2010 08:50 am", "Headline": "මැයි 07 දා යූ.ඇන්.පී නීතිවේදීන්ගෙන් තීරණයක් ", "News Content": "එක්සත් ජාතික පක්ෂයේ ඉදිරි ගමන් මග සකස් විය යුතු ආකාරය පිළිබඳව ජාතික නීතීඥ සංගමයේ නීතීඥවරුන්ට තම මත ඉදිරිපත් කළ හැකි බව එම සංගමයේ සභාපති උපුල් ජයසූරිය මහතා පවසයි. ඔහු පවසන්නේ ලබන 7 වැනිදා සිරිකොත පක්ෂ මූලස්ථානයේදී පැවැත්වෙන රැස්වීමේදී එම අවස්ථාව උදාවන බවයි. එක්සත් ජාතික පක්ෂය පසුගිය මැතිවරණ වලදී ලද පරාජයන් පිළිබඳව සංගමයේ නීතීඥවරුන් විවිධ විවේචන ඉදිරිපත් කළ බව උපුල් ජයසූරිය මහතා කියා සිටියි. එහෙත් පසුගිය 23 වැනිදා විපක්ෂ නායක කාර්යාලයේ පැවති මාධ්‍ය හමුවකදී ජාතික නීතීඥ සංගමයේ අජිත් පතිරණ මහතා කියා සිටියේ සිරිකොත පක්ෂ මූලස්ථානයේ පැවති සාකච්ඡාවකදී පක්ෂ නායකත්වයට එරෙහිව කිසිදු මතයක් පළ නොවු බවයි. එහෙත් ජාතික නීතීඥ සංගමයේ සභාපති උපුල් ජයසූරිය මහතා ඊයේ පැවති මාධ්‍ය හමුවකදී කියා සිටියේ අජිත් පතිරණ මහතා පවසන පරිදි විපක්ෂ නායක කාර්යාලයේ පැවති එම රැස්වීමට ජාතික නීතීඥ සංගමයේ කිසිදු සම්බන්ධයක් නොමැති බවයි.", "URL": "https://sinhala.adaderana.lk/news.php?nid=8049", "Category": null, "Parent URL": null}