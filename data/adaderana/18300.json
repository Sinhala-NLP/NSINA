{"Source": "Adaderana", "Timestamp": "August 25, 2011 12:54 pm", "Headline": " දර කැපීමට ගිය අඹු සැමියන් දර ගසකට යටවී මරුට", "News Content": "හපුතලේ,පන්කැටිය රක්ෂිතයේ දර කැපීමට ගිය දෙදෙනකු දර ගසක් කඩාවැටී ඊට යටවීමෙන් මරුමුවට පත්ව ඇති බව පොලීසිය කියා සිටියි. හපුතලේ පොලිස්බල ප්‍රදේශයේ පන්කැටිය රක්ෂිතයේ අද පෙරවරුවේ මෙම අනතුර සිදුව ඇති බවත්,මෙසේ මරුමුවට පත්ව ඇත්තේ එකම පවුලේ සැමියා සහ බිරිඳ බවත් පොලීසිය සඳහන් කරයි. මෙසේ මරණයට පත්වඇත්තේ වයස අවුරුදු 49 ක් වූ එස්.ඩබ් තිලකසේන සහ අවුරුදු 46 ක් වූ ඩබ්.එම් විමලාවතී නැමැති පන්කැටිය-හපුතලේ ප‍්‍රදේශයේ පදිංචි දෙදෙනෙකි. මෘත ශරීර දියාතලාව රෝහලේ මෘත ශරීරාගාරයේ තබා ඇති අතර පශ්චාත් මරණ පරීක්ෂණ මෙතෙක් අවසන්ව නැති බව පොලීසිය පෙන්වාදෙයි. හපුතලේ පොලිසිය වැඩිදුර විමර්ශන පවත්වාගෙන යයි.", "URL": "https://sinhala.adaderana.lk/news.php?nid=18300", "Category": null, "Parent URL": null}