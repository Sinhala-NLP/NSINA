{"Source": "Adaderana", "Timestamp": "December 27, 2010 07:40 pm", "Headline": "පලාලි ගුවන් තොටුපළ වාණිජ කටයුතු සඳහා යොදාගැනීමේ තීරණයක්", "News Content": "යාපනයේ පලාලි ගුවන් තොටුපළ වාණිජ කටයුතු වෙනුවෙන් යොදා ගැනීමට අපේක්ෂා කරන බව සිවිල් ගුවන් සේවා අමාත්‍ය ප්‍රියංකර ජයරත්න මහතා පවසයි. රටෙහි අභ්‍යන්තර ගුවන් සේවා පුළුල් කිරීම මෙහි ප්‍රධාන අරමුණ බව අමාත්‍යවරයා සඳහන් කරයි. පුත්තලම දිස්ත්‍රික් කාර්යාලයේ පැවති නිලධාරීන් දැනුවත් කිරී‍මේ අවස්ථාවකට එක් වෙමින් ඔහු ‍මේ අදහස් පළ කළේය. එමෙන්ම ජලය මතුපිට ගොඩබස්වන ප්‍රථම ගුවන් ගමන් සේවය ලබන පෙබරවාරී මාසයේ දී පුත්තලම කළපුවෙන් ආරම්භ කරන බව ද අමාත්‍යවරයා ප්‍රකාශ කළේය. ඉදිරියේ දී නුවරඑළිය, කොග්ගල, හම්බන්තොට ආදී ප්‍රදේශ වල ද මෙම ගුවන් සේවාව ව්‍යාප්ත කිරීමට බලාපොරොත්තු වන බව එහි දී වැඩිදුරටත් අදහස් දැක් වූ ප්‍රියංකර ජයරත්න මහතා කියා සිටියේය.", "URL": "https://sinhala.adaderana.lk/news.php?nid=13105", "Category": null, "Parent URL": null}