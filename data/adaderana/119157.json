{"Source": "Adaderana", "Timestamp": "September 15, 2019 03:25 pm", "Headline": "කොළඹ ගොඩනගන්නේ මීටර් 20ක් පොළව යට ඉඳන්-පාඨලි", "News Content": "කොළඹ පොළව යට ඉඳන් ඉහළට ගොඩනගන විධිමත් වැඩපිළිවෙලක් කි‍්‍රයාත්මක කළ බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අමාත්‍යවරයා මෙම අදහස් පළකර සිටියේ රුපියල් මිලියන 15,924ක ආයෝජනයෙන් ඉදිකරන ලද නිවාස ඒකක 3,300කින් සමන්විත ‘මිහිජය සෙවණ’,හෙළමුතු සෙවණ’,‘රන්මිතු සෙවණ’ මහල් නිවාස සංකීරණ ත‍්‍රිත්වය ජනතා අයිතියට පත්කිරීමේ අවස්ථාවට එක්වෙමිනි. අග‍්‍රාමාත්‍ය රනිල් වික‍්‍රමසිංහ මහතාගේ ප‍්‍රධානත්වයෙන් මැති ඇමතිවරුන්ගේ සහභාගීත්වයෙන් කොළඹ සුගතදාස ගෘහස්ථ කී‍්‍රඩාංගනයේදී මෙම උත්සවය පැවැත්විණි. කිසිදු අවස්ථාවක බලහත්කාරය පාවිච්චි නොකල බවත් එකදු නිවසක් ජනතාවගේ අකමැත්තෙන් කඩා ඉවත් නොකළ බවත් අමාත්‍යවරයා පවසයි. එහිදි වැඩි දුරටත් අදහස් දැක්වු අමාත්‍යවරයා, \"කිසි කෙනෙක් පෙළපාලි ගියේ නැහැ. කිසි කෙනෙක් සුදුවෑන් වලින් පැහැරගෙන ගියේ නැහැ. කිසි කෙනෙකුට පාරට ඇවිත් ටයර් පුච්චන අවස්ථාව අපි ලබාදුන්නේ නැහැ. මේ වසර 04 ඇතුළත නිවාස 15,000 ක අපේ ජනතාව ඒ අයගේ අත්වලින්ම පැරණි නිවාස කඩා අලූත් නිවාසවලට ගියා කියන එක අපි බොහොම ආඩම්බරයෙන් ප‍්‍රකාශ කරනවා. සංයුක්ත නිකායේ කින්දද කියන සූත‍්‍රයේදී බුදුරාජාණන් වහන්සේගේන් ප‍්‍රශ්න කිහිපයක් විමසනවා. ඒ ප‍්‍රශ්න තමයි ශක්තිය ලැබෙන්නේ කුමක් දීමෙන්ද? ශරීරයේ වර්ණය ඇතිවෙන්නේ කුමක් ප‍්‍රදානය කිරීමෙන්ද? ශරීරයට සැප ලැබෙන්නේ කුමක් ලබාදීමෙන්ද? ඒ වගේම පෙනීම ලැබෙන්නේ කුමක් ලබාදීමෙන්ද? සියළු දේ ලැබන්නේ කුමක් දානය දීමෙන්ද කියලා ප‍්‍රශ්න කරනවා. බුදු රජාණන් වහන්සේගේ පිළිතුර, ශක්තිය ලැබෙන්නේ ආහාර දීමෙන්. ආහාර දානය කිරීමෙන් ශක්තිය ලැබෙනවා. ශරීර වර්ණය ලැබෙන්න නම් වස්ත‍්‍ර, ඇඳුම් පැළඳුම් දානය දිය යුතුයි. සැප ලැබෙන්න නම් ගමන් බිමන් යන්න හොඳ යාන වාහන ලබාදිය යුතුයි. ඒ වගේම පෙනුම ලැබෙන්න නම් ආලෝකය ලබාදෙන්න ඕනේ, පහන් එළිය ලබාදිය යුතුයි. සියළු දේ ලැබෙන්න නම් නිවාස, වාසස්ථාන ලබාදිය යුතුයි කියලා බුදුරජාණන් වහන්සේ දේශනා කළා. ඒ කියන්නේ සියළුම පිංකම්වලට වඩා ඉහළම පිංකම තමයි නිවාස ලාභය ලබාදීම. අද එවැනි නිවාස ලාභයක් නැතිව සිටි තමන්ගේ ලිපිනය කියාගන්නට බැරිව හිටපු 3,300 ක් ඔබ සියළු දෙනාටම ඒ නිවාස ලාභය ලැබෙන දිනය බවට පත්වීම අපි ඉතාම සතුටට පත් වෙනවා.\"", "URL": "https://sinhala.adaderana.lk/news.php?nid=119157", "Category": null, "Parent URL": null}