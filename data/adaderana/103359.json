{"Source": "Adaderana", "Timestamp": "January 30, 2019 01:57 pm", "Headline": "වී-එළවළු ගොවියන්ට පූර්ව අවධානම් සංඥා දෙන්න වෙබ් අඩවියක්", "News Content": "ශ්‍රී ලාංකීය ගොවි ජනතාව වෙත ඔවුන්ගේ බෝග වගාවන් පිළිබඳ යාවත්කාලීන තොරතුරු ලබාදීම තුළින් ඔවුන්ගේ දැනුම්වත්භාවය වැඩි කර තම වගාවන් පිළිබඳ වඩා ඵලදායි තීරණ ගැනීමට දිරිමත් කරනු වස් කෘෂිකර්ම දෙපාර්තමේන්තුවේ සමාජ ආර්ථික හා සැලසුම් මධ්‍යස්ථානය මගින් වෙබ් අඩවියක් නිර්මාණය කර ඇතැයි වාර්තා වූ බව අග්‍රාමාත්‍ය කාර්යාලයේ ප්‍රතිපත්ති සංවර්ධන කාර්යාලය නිවේදනයක් නිකුත් කරමින් පවසයි. මෙම වෙබ් අඩවිය පාරිභෝගිකයන්ට, කෘෂිකර්මාන්තකරුවන්ට සහ ආහාර සැකසුම් ආයතනවලට ඉතා ප්‍රයෝජනවත් තොරතුරු මුලාශ්‍රයක් වන අතර එමගින්, වී, එළවලු හා අනෙකුත් බෝග වගාවන් පිළිබඳ තොරතුරු ලබා දී තිබේ. මෙමගින් එක් එක් දිස්ත්‍රික්කය සඳහා වී අස්වනු නෙලීමේ කාලවකවානු පිළිබඳ අවබෝධයක් ලබා දී ඇත. තවද එළවලු වගාකරුවන් සඳහා පූර්ව අවදානම් සංඥා ලබාදීම තුලින් අතිරික්ත බෝග හේතුවෙන් සිදුවන මිල පහළයාම් හා නාස්තිය අවම කිරීමටත්, ජාතික අවශ්‍යතාවයට සරිලන පරිදි වගාවන් කිරීමටත්, ගොවි ජනතාව දිරිමත් කිරීමටත් හැකියාවක් තිබේ. මේ තුලින් ලබා දී ඇති තොරතුරු අනුව 2019 ජනවාරි සිට 2019 මාර්තු අවසන් සති දෙක අතර කාලය තුල අතිරික්ත වට්ටක්කා නිෂ්පාදනයක් සිදුවන බවත් එම නිසා, 2018 දෙසැම්බර් අවසාන සති දෙක තුල පැවති මිලට සාපේක්ෂව වට්ටක්කා මිල පහල යාමක්ද 2018/19 මහ කන්නයෙන් විශාල අස්වැන්නක් ද අපේක්ෂා කෙරෙන බව පවසයි. මෙම වෙබ් අඩවියට පිවිසීම සඳහා, www.croplook.ne වෙබ් ලිපිනය ද, Username : public ලෙසද, Password : public ලෙස භාවිත කරන ලෙස දැනුම් දෙයි.", "URL": "https://sinhala.adaderana.lk/news.php?nid=103359", "Category": null, "Parent URL": null}