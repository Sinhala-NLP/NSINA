{"Source": "Adaderana", "Timestamp": "August 30, 2018 04:10 pm", "Headline": "ගලහ දී මිය ගිය දරුවාගේ දේහය පොලිස් ආරක්ෂාව මැද නිවසට", "News Content": "මීමැස්මොර රෝගී තත්ත්වක් හේතුවෙන් ගලහ ප්‍රාදේශීය රෝහලට ඇතුලත් කිරීමෙන් අනතුරුව මියගිය දරුවාගේ දේහය ඊයේ(29) පස්වරුවේ නිවස වෙත රැගෙන විත් තිබේ. ඒ පොලිසියේ මෙන්ම පොලිස් විශේෂ කාර්යය බලකායේද ආරක්ෂාව මධ්‍යයේය. අවුරුදු එකහමාරක් වයසැති සංකර් සජීවරන් නමැති දරුවා මීමැස්මොරය රෝගී තත්ත්වය හේතුවෙන් ගලහ ප්‍රාදේශීය රෝහලට ඇතුලත් කිරීමෙන් පසු මියයාමේ සිද්ධිය මුල්කරගනිමින් පසුගියදා රෝහල් පරිශ්‍රයේ නොසන්සුන් තත්ත්වයක් උද්ගත විය. දරුවා රෝහල්ගත කළ ද වෛද්‍යවරයා විසින් ප්‍රතිකාර කිරීම පමා කළ බවට ප්‍රදේශවාසීන් එහිදී චෝදනා කළේය. ඇතිවූ නොසන්සුන්කාරී තත්ත්වයෙන් පසු රෝහල් පරිශ්‍රය වෙත පොලිස් ආරක්ෂාව යෙදවීමටද කටයුතු කරනු ලැබීය. හානි වූ රෝහල යථා තත්වයට පත් කරන තුරු එහි කාර්ය මණ්ඩලය දෙල්තොට ප්‍රාදේශීය රෝහලට අනුයුක්ත කර ඇති අතර එහි වෛද්‍යවරුන් දෙදෙනා මධ්‍යම පළාත් සෞඛ්‍ය සේවා අධ්‍යක්ෂ කාර්යාලයට අනුයුක්ත කිරීමට පියවර ගෙන තිබුණි. මේ අතර සිද්ධිය සම්බන්ධයෙන් විධිමත් පරීක්ෂණයක් පවත්වන ලෙස සෞඛ්‍ය අමාත්‍ය රාජිත සේනාරත්න මහතා සෞඛ්‍ය සේවා අධ්‍යක්ෂ ජනරාල්වරයාට ඊයේ නියෝග කළේය. එවන් පසුබිමක මියගිය දරුවාගේ මෘත දේහය සම්බන්ධ පශ්චාත් මරණ පරීක්ෂණය පේරාදෙණිය රෝහලේදී සිදුකිරීමෙන් අනතුරුව දේහය ඊයේ පස්වරුවේ ගලහ දෙල්තොටවතේ පිහිටි නිවස වෙත රැගෙන ආවේය. දේහය රැගෙන එන අවස්ථාවේ එම ප්‍රදේශයට පොලිස් විශේෂ කාර්යය බලකාය ඇතුලු ආරක්ෂක අංශ ආරක්ෂාව සදහා යොදවා තිබේ. අනතුරුව ගලහ පොලිස්ථානාධිපතිවරයා විසින් අධිකරණ නියෝගයක්ද එහිදී ඉදිරිපත් කළේය. මෙලෙස මියගිය දරුවාගේ දේහය පිළිබද අවසන් කටයුතු අද(30) පස්වරුවේ දෙල්තොටවත්ත පොදු සුසාන භූමියේදී සිදුකිරීමට නියමිතයි.", "URL": "https://sinhala.adaderana.lk/news.php?nid=95251", "Category": null, "Parent URL": null}