{"Source": "Adaderana", "Timestamp": "April 30, 2017 11:12 am", "Headline": "ටෙරන්ස් එන්. ද සිල්වා මහා විද්‍යාලය ලබන අඟහරුවාදා යළි විවෘත වෙයි", "News Content": "මීතොටමුල්ල කුණු කන්ද කඩා වැටීමෙන් විපතට පත් ජනතාව තාවකාලිකව රඳවා සිටිම හේතුවෙන් වසා දැමූ ටෙරන්ස් එන්. ද සිල්වා මහා විද්‍යාලය ලබන අඟහරුවාදා විවෘත කරන බව බස්නාහිර පළාත් අධ්‍යාපන දෙපාර්තමේන්තුව පවසයි. ටෙරන්ස් එන්. ද සිල්වා මහා විද්‍යාලයේ රැදී සිටි අවතැන් ජනතාව මේ වන විට ඉවත්ව ඇති බව බස්නාහිර පළාත් අධ්‍යාපන අධ්‍යක්ෂ ශ්‍රී ලාල් නොනිස් මහතා සඳහන් කළේය. ඊයේ(29) සහ අද(30) දිනයේ යුධ හමුදාවේ සහය ඇතිව පාසල පිරිසිදු කිරීමේ කටයුතු සිදු කෙරෙන බව සඳහන්වේ. මීතොටමුල්ල කුණු කන්දේ කොටසක් කඩාවැටීමෙන් විපතට පත් ජනතාව රැදී සිටීම නිසා ටෙරන්ස් එන් ද සිල්වා මහා විද්‍යාලය දෙවන පාසල් වාරය සඳහා පසුගිය 26 වනදා ආරම්භ කිරීමට නොහැකි විය. ඒ හේතුවෙන් ඉදිරියේදී සති අන්ත දිනයන්හි පාසල පැවැත්වීමට පියවර ගන්නා බව පළාත් අධ්‍යාපන අධ්‍යක්ෂ ශ්‍රී ලාල් නොනිස් මහතා සඳහන් කළේය.", "URL": "https://sinhala.adaderana.lk/news.php?nid=72644", "Category": null, "Parent URL": null}