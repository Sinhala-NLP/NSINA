{"Source": "Adaderana", "Timestamp": "August 4, 2013 10:59 am", "Headline": " මනාප අංක හෙට හෝ අනිද්දා", "News Content": "මධ්‍යම, වයඹ සහ උතුර පළාත්වලට අදාළව අපේක්ෂකයින්ගේ මනාප අංක නිකුත් කිරීම ලබන සඳුදා හෝ අඟහරුවාදා සිට සිදුකරන බව මැතිවරණ මහලේකම් කාර්යාලය පවසයි. දිස්ත්‍රික් ලේකම් කාර්යාලවලින් කොළඹ මැතිවරණ කාර්යාලයට ලැබුණු අකාරාදි පිළිවෙළට සැකසූ අපේක්ෂක නාමලේඛන යළි පරීක්ෂාවට ලක් කරන බව එම කාර්යාලය සඳහන් කළේය. පසුව ඒවා මැතිවරණ කොමසාරිස්වරයාගේ අවධානයට යොමු කර මනාප අංක නිකුත් කිරීම සිදුකෙරෙයි. අඩුම අපේක්‌ෂකයින් සංඛ්‍යාවක්‌ සිටිනුයේ කිළිනොච්චිය දිස්‌ත්‍රික්‌කයේ වන අතර එම සංඛ්‍යාව 91 කි. මුලතිව් හි අපේක්‌ෂකයෝ 104 දෙනෙක්‌ද, මන්නාරමේ 160 දෙනෙක්‌ද, වව්නියාවේ 171 දෙනෙක්‌ද, යාපනයේ 380 දෙනෙක්‌ද සිටිති. කුරුණෑගල අපේක්ෂකයන් 925 කි. පුත්තලම අපේක්‌ෂකයන් ගණන 437 කි. මධ්‍යම පළාතේ මහනුවර දිස්‌ත්‍රික්‌කයට අපේක්‍ෂකයන් 800 දෙනෙක්‌ද, මාතලේ 280 දෙනෙක්‌ද, නුවරඑළිය දිස්‌ත්‍රික්‌කයට 437 දෙනෙක්‌ද තරග කරති. පළාත් සභා මැතිවරණයට නාමයෝජනා භාරගැනීම පළමු වැනිදා දහවල් 12ට අවසන් විය.", "URL": "https://sinhala.adaderana.lk/news.php?nid=36363", "Category": null, "Parent URL": null}