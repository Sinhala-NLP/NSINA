{"Source": "Adaderana", "Timestamp": "November 1, 2011 09:23 am", "Headline": "වතු කම්කරුවන්ට සහනාධාර ඕනෑ", "News Content": "මෙවර අය වැයෙන් වතු කම්කරුවන් සඳහා සහනාධාර අවශ්‍ය බව සමස්ත ලංකා වතු කම්කරු සංගමය පවසයි. ඉන්ධන මිල ඉහළ යාමත් සමඟ වතු කම්කරුවන් බරපතල ගැටලු රැසකට මුහුණ දී ඇති බව එම සංගමයේ සභාපති රාමලිංගම් චන්ද්‍රසේකර් මහතා පවසයි. එකවරම භූමිතෙල් මිල රුපියල් දහයකින් ඉහළ යාම වතු කම්කරුවන්ගේ දෛනික ජිවනෝපායට බරපතල ගැටලුවක් බව චන්ද්‍රසේකර් මහතා පෙන්වා දෙයි. එම නිසා වතුකම්කරු ජනතාවගේ ජීවන තත්ත්වය නැංවීමට ආණ්ඩුව විසින් ඉක්මන් ක්‍රියාමාර්ග ගත යුතු බව සමස්ත ලංකා වතු කම්කරු සංගමය ප්‍රකාශ කරයි. විශේෂයෙන්ම ඉදිරි අය වැය තුළින් භූමිතෙල් හා තිරිගු පිටි ඇතුළු අත්‍යවශ්‍ය ද්‍රව්‍ය සඳහා වතු කම්කරුවන්ට සහනාධාරයක් ලබාදිය යුතු බව රාමලිංගම් චන්ද්‍රසේකර් මහතා පවසයි.", "URL": "https://sinhala.adaderana.lk/news.php?nid=19712", "Category": null, "Parent URL": null}