{"Source": "Adaderana", "Timestamp": "January 28, 2013 12:42 pm", "Headline": "අවතැන්වූවන්ට ඉන්දීය රජයෙන් නිවාස", "News Content": "මානුෂිය මෙහෙයුමේ දී අවතැන්වූවන් වෙනුවෙන් ඉන්දීය රජයේ ආධාර මත ක්‍රියාත්මක නිවාස ව්‍යාපෘතියේ කටයුතු වේගවත් කිරීමට පියවර ගෙන තිබේ. ඒ යටතේ නිවාස 50,000 ක් ඉදිකිරීමට අපේක්ෂිතය. අභ්‍යන්තර අවතැන් වූවන් වෙනුවෙන් ඉන්දීය රජය ක්‍රියාතමක කරන විශාලතම ව්‍යාපෘතිය වන මෙය සඳහා රුපියල් කෝටි 1400 ක් පමණ වැයවන බවට ගණන් බලා තිබේ. 2015 වසරේ ඔක්තෝම්බර් මාසය වන විට ව්‍යාපෘතිය අවසන් කිරීමට නියමිතය. දැනටමත් නිවාස 5000 ක පමණ ඉදිකිරීම් ආරම්භ කර ඇති බව ශ්‍රී ලංකාවේ ඉන්දීය මහකොමසාරිස් අශෝක් කේ. කාන්තා මහතා පවසයි. අදියර කිහිපයක් යටතේ නිවාස ව්‍යාපෘතිය ක්‍රියාත්මක වේ. ශ්‍රී ලංකා රජයේ නිර්දේශ මත නිවාසලාභීන් තෝරා ගැනෙන අතර ඔවුන් විසින්ම නිවාස ඉදිකර ගන්නේ නම් ඒ සඳහා අදියර 4 ක් යටතේ මුදල් ලබාදීමට ද සැලසුම් කර තිබේ. ඉන්දීය නිවාස ව්‍යාපෘතිය යටතේ මධ්‍යම කඳුකරයේ දෙමළ ජනතාව වෙනුවෙන් ද නිවාස 6000 ක් ලබාදීමට ද පියවර ගෙන ඇති බව වාර්තා වේ.", "URL": "https://sinhala.adaderana.lk/news.php?nid=31147", "Category": null, "Parent URL": null}