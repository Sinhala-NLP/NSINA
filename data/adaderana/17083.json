{"Source": "Adaderana", "Timestamp": "June 29, 2011 10:16 pm", "Headline": "ශ්‍රී ලංකා අත්අඩංගුවේ සිටි ඉන්දීය ධීවරයින් 23 ක් යළි ගම්බිම් බලා යයි", "News Content": "ශ්‍රී ලංකා රජය භාරයේ සිටි ඉන්දීය ධීවරයින් 23 දෙනෙකු නිදහස් කරන ලෙස අද(29)මන්නාරම අධිකරණය විසින් තීන්දු කර ඇතැයි ඉන්දීය මාධ්‍ය උපුටා දක්වයි. පසුගිය 20 වන දින මෙරට මුහුදු සීමාවේ අනවසරයෙන් ධීවර කටයුතුවල නිරතව සිටි ඉන්දීය ධීවරයින් 23 දෙනෙකු සමග ධීවර යාත්‍රා 5 ක්ද ශ්‍රී ලංකා නාවික හමුදාව විසින් අත්අඩංගුවට ගන්නා ලදී. අත්අඩංගුවට ගත් මෙම ඉන්දීය ධීවරයින් මන්නාරම පොලිසිය වෙත බාරදීමෙන් අනතුරුව අධිකරණයට ඉදිරිපත් කරනු ලදුව අධිකරණ තීන්දුවෙන් රිමාන්ඩ් භාරයට පමුණුවා තිබුණි. අනුරාධපුර රිමාන්ඩ් බන්ධනාගාරයේ සිටි මෙම ධීවරයින් පිරිස අද මන්නාරම අධිකරණයට යළි ඉදිරිපත් කිරීමෙන් පසු නිදහස් කර යවන ලෙස අධිකරණය විසින් තීන්දු කර ඇතැයි ඉන්දීය තිනකරන් වෙබ් අඩවිය සඳහන් කරයි. ඒ අනුව මෙම ධීවරයින් 23 දෙනා මේවන විට යළි මන්නාරම පොලීසියට බාරදී ඇතැයිද හෙට දිනයේ මොවුන් පොලීසිය විසින් ශ්‍රී ලංකා නාවික හමුදාවට බාරදෙනු ඇතැයිද අනතුරුව ශ්‍රී ලංකා නාවික හමුදාව විසින් හෙට රාත්‍රීයේ මෙම ධීවරයින් ඉන්දීය නාවික හමුදාවට බාරදෙනු ඇතැයිද ඉන්දීය තිනකරන් වෙබ් අඩවිය විශ්වාසය පළකරයි. එසේ වුවද අප කළ විමසුමකට පිළිතුරු දෙමින් නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා කියා සිටියේ ශ්‍රී ලංකා නාවික හමුදාවට එකී ධීවරයින් සම්බන්ධයෙන් මේවන තුරු නිල දැනුම්දීමක් කර නොමැති බවයි.", "URL": "https://sinhala.adaderana.lk/news.php?nid=17083", "Category": null, "Parent URL": null}