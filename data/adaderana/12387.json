{"Source": "Adaderana", "Timestamp": "November 25, 2010 10:11 am", "Headline": "බුදු දහමට අපහාස කළැයි කියන ලේඛිකාව සම්බන්ධයෙන් නීතිපති උපදෙස්", "News Content": "බුදු දහමට අපහාස කළ බවට චෝදනා ලබා සිටින අන්‍යාගමික කාන්තාව සම්බන්ධයෙන් ගන්නා ක්‍රියාමාර්ග පිළිබඳ නීතිපතිවරයාගෙන් උපදෙස් ලබාගැනීමට ක්‍රියාකරන බව පොලිසිය කොළඹ මහේස්ත්‍රාත් අධිකරණයට දැනුම් දී තිබේ. අදාළ නඩුව කැඳවූ අවස්ථාවේ දී සැකකාර කාන්තාව ද අධිකරණය හමුවේ පෙනී සිටි අතර මිරිහාන විශේෂ විමර්ශන ඒකක‍යේ නිලධාරීන් අධිකරණය හමුවේ කියා සිටියේ මෙම සැකකාරිය සම්බන්ධයෙන් සිදුකළ සියලු පරීක්ෂණ වාර්තා නීතිපතිවරයා හමුවට යොමු කර ඇති බවයි. ඒ අනුව නීතිපති උපදෙස් මත ඉදිරි ක්‍රියාමාර්ග ගන්නා බව ද මිරිහාන විශේෂ විමර්ශන ඒක‍කයේ නිලධාරීන් අධික‍රණය හමුවේ පවසා තිබේ. ඒ අනුව නඩුව ලබන මස 27 වැනිදා කැඳවීමට නියෝග කළ අධිකරණය එදිනට එම කටයුතුවල ප්‍රගතිය වාර්තා කරන ලෙස ද පොලිසියට නියම කර තිබේ. බහරේන් හි වාසය කරන මෙම කාන්තාව ශ්‍රී ලංකාවට පැමිණ\"අඳුරෙන් එළියට\"නමින් පොතක් ප්‍රකාශයට පත්කිරීම හරහා බෞද්ධාගම ඇතුළු ආගමික දර්ශනවලට අපහාසයක් සිදුකළ බවට අදාළ සැකකාරියට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=12387", "Category": null, "Parent URL": null}