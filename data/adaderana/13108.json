{"Source": "Adaderana", "Timestamp": "December 28, 2010 08:53 am", "Headline": "යුද්ධයෙන් මව්පියන් අහිමි දරුවන්ට කැපකරු මව්පිය ක්‍රමයක් ", "News Content": "යුද්ධය හේතුවෙන් මව්පියන් අහිමි වූ දරුවන් සඳහා විශේෂ වැඩපිළිවෙලක් ක්‍රියාත්මක කිරීමට ජාතික ළමා රක්ෂණ අධිකාරිය පියවර ගෙන තිබේ. මුලතිව් සහ කිලිනොච්චි දිස්ත්‍රික්ක දෙක සඳහා මෙම වැඩපිළිවෙල පළමුව ක්‍රියාත්මක කරන බව එහි සභාපති නීතීඥ අනෝමා දිසානායක මහත්මිය ප්‍රකාශ කළාය. අදාළ දිස්ත්‍රික්ක දෙකෙහි පමණක් මව්පියන් අහිමි හෝ මව හෝ පියා පමණක් සිටින දරුවන් 1100 ට ආසන්න ප්‍රමාණයක් සිටින බව ඒ පිළිබඳව අද දෙරණට අදහස් දැක් වූ නීතීඥ අනෝමා දිසානායක මහත්මිය සඳහන් කළාය. එම දරුවන් මේ වනවිට ඔවුන්ගේ ඥාතීන් සමග රැඳී සිටින බවත්, එම සියලුම දරුවන් වෙනුවෙන් කැපකරු මව්පිය ක්‍රමයක් ඇතිකීරීමට ළමා රක්ෂණ අධිකාරිය තීරණය කර ඇති බව ද එම මහත්මිය පෙන්වාදුන්නාය. ඒ අනුව ඕනෑම අයෙකුට එම දරුවන් හදාවාඩගැනීම සඳහා උපකාර කළ හැකි බවත්, ජාතික ළමා රක්ෂණ අධිකාරිය සහ මුලතිව් දිසාපතිවරයා විසින් අදාළ සම්බන්ධීකරණ කටයුතු සිදුකරන බවත් ඇය කියා සිටියාය. වයස අවුරුදු 10 ට අඩු දරුවන්ට මාසිකව රුපියල් 1500ක මුදලක් සහ අවුරුදු 10ට වැඩි දරුවන්ට අවම වශයෙන් රුපියල් 2000ක මුදලක් ලබාගැනීමට බලාපොරොත්තු වන බව එම වැඩපිළිවෙල සඳහා සහයෝගය දැක්වීමට කැමති පුද්ගලයින්ට ආරාධනා කරමින් ජාතික ළමා රක්ෂණ අධිකාරිය සඳහන් කරයි. ඒ අනුව ඒ සඳහා සහයෝගය ලබාදීමට කැමැත්තක් දක්වන පිරිස් 1929 අංකය හරහා ජාතික ළමා රක්ෂණ අධිකාරියේ පැය 24 පුරා ක්‍රියාත්මක ළමා උපකාරක සේවය අමතන ලෙස ද අනෝමා දිසානායක මහත්මිය පවසයි.", "URL": "https://sinhala.adaderana.lk/news.php?nid=13108", "Category": null, "Parent URL": null}