{"Source": "Adaderana", "Timestamp": "January 27, 2013 12:11 pm", "Headline": "ගෘහසේවිකාව ලංකාවේ නම කැතකරයි", "News Content": "රුපියල් ලක්ෂ 28ට අධික වටිනාකමින් යුත් රන් ආභරණ තොගයක් රැගෙන මෙරටට පලාඒමට තැත් කළ ශ්‍රී ලාංකික ගෘහසේවිකාවක් සාජා ගුවන්තොටුපළේදී අත්අඩංගුවට ගෙන තිබේ. ගුවන්තොටුපළ ආරක්ෂක නිලධාරීන්ගේ අවධානය යොමු නොවීම සඳහා කිරිපිටි බඳුනක දමා ඇය එම රන් භාණ්ඩ තොගය මෙරටට ගෙනඒමට කටයුතු යොදා ඇත. එකී ගෘහසේවිකාව ඇය සේවය කළ හාම්පුතාගේ නිවසින් මෙම රන් භාණ්ඩ සොරකම් කර ඇත්තේ ඔහු නිවසින් පිටව සිටි අවස්ථාවක බවද සාජා පොලීසිය අනාවරණය කරගෙන තිබේ. මේ සම්බන්ධයෙන් සිදුකළ පරීක්ෂණවලදී සොයාගෙන ඇත්තේ මෙම රන් භාණ්ඩ සොරකමට තවත් ශ්‍රී ලාංකික කාන්තාවන් දෙදෙනෙකු සම්බන්ධ වී ඇති බවයි. ඔවුන්ගෙන් එක් කාන්තාවක් අදාළ හාම්පුතාගේ නි‍වසේ සේවය කර ඇති බව ඒ අනුව අනාවරණය වී ඇත. කෙසේ වෙතත් ඇය සිය සේවය නිසි පරිදි නොකළ බැවින් හාම්පුතා විසින් ගෙදරින් පිටමං කර තිබේ. එහෙත් ඇය එම නිවසින් පිටත්ව යාමට පෙර එකී නිවසේ දොරගුළු විවෘත කරන යතුරුවලට සමාන යතුරු සාදාගෙන මෙම හොරකම සැලසුම් කර ඇති බව පොලීසිය හෙළිකර ගෙන ඇතැයි විදෙස් මාධ්‍ය වාර්තා කරයි. විදේශ රටවල රැකියා සඳහා යන කාන්තාවන් ඔවුන් සේවය කරන නිවාසවල ඇති වටිනා භාණ්ඩ හා මුදල් සොරකම් කර යළි මෙරටට පලාඒම සම්බන්ධයෙන් පසුගිය කාලයේදීත් විවිධ තොරතුරු වාර්තා විය.", "URL": "https://sinhala.adaderana.lk/news.php?nid=31117", "Category": null, "Parent URL": null}