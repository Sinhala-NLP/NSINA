{"Source": "Adaderana", "Timestamp": "November 23, 2012 03:37 pm", "Headline": " අන්තර් ජාතික මානුෂවාදී නීතිය පිළිබඳ කලාපීය සැසිය 29 දා ඇරඹෙයි", "News Content": "ශ‍්‍රී ලංකාව මෙම වසරේ අන්තර් ජාතික මානුෂවාදී නීතිය පිළිබඳ 21 වැනි දකුණු ආසියානු ඉගැන්වීමේ සැසිය පවත්වයි. ශ‍්‍රී ලංකාවේ ජාත්‍යන්තර රතු කුරුස කමිටු දූත මණ්ඩලය ශ‍්‍රී ලංකා විදේශ කටයුතු අමාත්‍යාංශයේ ආධාර ඇතිව සංවිධානය කරන මෙම සැසිය 2012 නොවැම්බර් මස 29 දා සිට දෙසැම්බර් 06 වැනිදා දක්වා කටුනායක දී පවත්වනු ලැබේ. මෙම වසරේ සැසි වාරයට දකුණු ආසියාවෙන් බැහැර රටවල් කීපයකින්ද රාජ්‍ය නියෝජිතයෝ සහභාගි වෙති. ඇෆ්ගනිස්ථානය, බංග්ලාදේශය භූතානය, ඉන්දියාව, ඉරානය, මාල දිවයින, මියන්මාරය, නේපාලය,පාකිස්ථානය සහ ශ‍්‍රී ලංකාව යන රටවල විශේෂඥයෝ සහ විද්වත්හු එහිදී අන්තර් ජාතික මානුෂවාදී නීතියට එරෙහි ත‍්‍රස්තවාදය, එදිරිවාදිකම්වලට ඍජුව සහභාගිවීම සහ සන්නද්ධ ගැටුම්වලදී කාන්තාවන් සඳහා රැකවරණය වැනි මාතෘකා පිළිබඳව දේශන පවත්වති. දකුණු ආසියානු ඉගැන්වීමේ සැසිය ශ‍්‍රී ලංකාවේ පැවැත්වෙන ප‍්‍රථම වතාව මෙයයි. ශ‍්‍රී ලංකාවේ ජාත්‍යන්තර රතු කුරුස කමිටු දූත මණ්ඩල ප‍්‍රධානි ඊවිස් ගියෝවන්නෝනි මහතා පැවසීය. අන්තර් ජාතික නීතිය, අන්තර් සබඳතා, ආරක්‍ෂක අධ්‍යයන යන ක්ෂේත්‍රවල නිරතව සිටින සිවිල් සහ හමුදා නිලධාරීන් අතර අන්තර් ජාතික මානුෂවාදී නීතිය පිළිබඳ දැනුම ප‍්‍රවර්ධනය කිරීම මෙහි අරමුණයි. මෙම අවස්ථාවේදීම දකුණු ආසියානු සහ අසල්වැසි රටවල නියෝජිතයින්ට අන්තර් ජාතික මානුෂවාදී නීතිය හා බැඳුණු සමකාලීන අභියෝග ගැන සාකච්ඡා කිරීමට මෙමගින් අවස්ථාව උදා වෙයි. ශ‍්‍රී ලංකාවේ විදේශ කටයුතු,, සෞඛ්‍ය සහ අධිකරණ යන අමාත්‍යාංශවලින්, සන්නද්ධ හමුදාවලින්, නීති කෙටුම් පත් දෙපාර්තමේන්තුවෙන් සහ නීතිපති දෙපාර්තමේන්තුවෙන් සහ කොතලාවල ආරක්‍ෂක විශ්ව විද්‍යාලයෙන් නියෝජිතයෝ 19 දෙනෙක් මෙම සැසියට සහභාගි වෙති. වසර දහයකට පමණ පෙර ඇරඹූ මෙම කලාපීය වැඩසටහන සුවිශේෂි සහ අන්තර් ජාතික වශයෙන් පිළිගැනීමට පාත‍්‍ර වූ සම්ප‍්‍රදායක් ලෙස වර්ධනය වී ඇති අතර දකුණු ආසියාවෙන් බැහැර රටවල්වලින්ද ඊට සහභාගිත්වය ලැබීමෙන් එය වඩාත් සඵල වී ඇත. මීට පෙර ජාත්‍යන්තර රතු කුරුස කමිටුව ඉන්දියාව,ඉරානය සහ නේපාලය යන රටවල රාජ්‍ය තාන්ත‍්‍රික ආයතන, විශ්ව විද්‍යාල සහ ජාතික නීති විද්‍යාලවල සහයෝගයෙන් දකුණු ආසියානු ඉගැන්වීමේ සැසිය පවත්වා තිබේ.", "URL": "https://sinhala.adaderana.lk/news.php?nid=29432", "Category": null, "Parent URL": null}