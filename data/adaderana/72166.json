{"Source": "Adaderana", "Timestamp": "April 17, 2017 10:57 pm", "Headline": "වන ජීවී නිලධාරියාගේ ප්‍රහාරයෙන් අලියෙකු මිය යාම ගැන පරීක්ෂණ අරඹයි", "News Content": "වගා ළිඳකට වැටී සිටි වන අලින් රංචුවක් මුදාගැනීමේ මෙහෙයුමක් අතරතුර වනජීවී නිලධාරියෙකු සිදුකළ වෙඩි ප්‍රහාරයකින් වන අලියෙකු මියගිය බව කියන සිද්ධිය සම්බන්ධයෙන් තිරසර සංවර්ධන හා වනජීවී අමාත්‍යංශය පරීක්ෂණයක් ආරම්භ කර තිබේ. වව්නියාව, ඕමන්ත කොම්බුවයිත්තකුලම් ප්‍රදේශයේ දී වන අලින් සිව් දෙනෙකු වගා ළිඳකට වැටී ඇති බවට ප්‍රදේශවාසීන් විසින් ඊයේ(16) සිදුකළ දැනුම්දීමකට අනුව ඕමන්ත පොලීසියේ නිළධාරීන් සහ වව්නියාව වනජීවි කාර්යාලයේ නිලධාරීන් කණ්ඩායමක් අදාළ ප්‍රදේශයට ගොස් තිබේ.ඊයේ (16)රාත්‍රිය වන විට වගා ළිඳට වැටී සිටි අලි පැටවුන් දෙදෙනෙකු මහත් පරිශ්‍රමයක් දරා බේරා ගැනීමට ඔවුන් සමත්වී ඇත.අනෙක් අලින් දෙදෙනා බේරා ගැනීම සඳහා අද(17) උදෑසන යළි මෙහෙයුම් ආරම්භ කර ඇති අතර බැකෝ යන්ත්‍රයක් ද යොදාගනිමින් වන අලින් දෙදෙනා ගොඩට ගැනීමට වනජීවී නිලධාරීන් කටයුතු කර ඇති බව වාර්තා වේ.එහිදී කලහකාරීව හැසිරුණු එක් අලියෙකු වනජීවී නිලධාරීන්ට පහරදීමට උත්සාහ කිරීම හේතුවෙන් එක් නිලධාරියෙකු සිදුකළ වෙඩි තැබීමකදී එම වන අලියා මියගොස් තිබේ.මේ සම්බන්ධයෙන් අද දෙරණ කළ විමසීමකදී විෂය භාර අමාත්‍ය ගාමිණි ජයවික්‍රම පෙරේරා මහතා සඳහන් කළේ මේ සම්බන්ධයෙන් වව්නියාව වනජීවී කාර්යාලයෙන් වාර්තාවක් කැඳවා ඇති බවය.", "URL": "https://sinhala.adaderana.lk/news.php?nid=72166", "Category": null, "Parent URL": null}