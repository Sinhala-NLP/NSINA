{"Source": "Adaderana", "Timestamp": "May 3, 2016 11:32 am", "Headline": " වරායේ අර්බුදයට කම්කරු ඇමති මැදිහත්වෙයි", "News Content": "වරාය අධිකාරියේ සේවකයින් සහ පාලනාධිකාරිය අතර උද්ගතව ඇති අර්බුදයට කඩිනමින් විසඳුම් ලබාදීමට කටයුතු කරන බව කම්කරු හා වෘත්තීය සමිති සබඳතා අමාත්‍ය ඩබ්ලිව්.ඩි.ජේ.සෙනෙවිරත්න මහතා පවසයි.පවතින තත්ත්වය පිළිබඳ වරාය අධිකාරියේ පාලනාධිකාරිය සහ වෘත්තීය සමිති වෙන් වෙන් වශයෙන් කම්කරු අමාත්‍යංශයට කැඳවා අමාත්‍යවරයා විසින් කරුණු විමසා ඇති බව සඳහන්ය.ඒ අනුව ඉදිරි දිනකදී දෙපර්ශවයම එක් අවස්ථාවක කැඳවා බිඳවැටී ඇති කාර්මික සාමය යළි ස්ථාපිත කොට වරාය අධිකාරියේ වැඩ කටයුතු යථා තත්ත්වයට පත් කිරීමට ගත හැකි උපරිම ක්‍රියාමාර්ගය ගන්නා බව ඩබ්ලිව්.ඩි.ජේ.සෙනෙවිරත්න අමාත්‍යවරයා ප්‍රකාශ කර ඇත.වරාය අධිකාරියේ සභාපතිවරයා සහ විෂය බාර අමාත්‍යවරයා ඉවත් කළ යුතු බවට වෘත්තීය සමිති නියෝජිතයින්ගේ ප්‍රධාන ඉල්ලීම වු බව කම්කරු හා වෘත්තීය සමිති සබදතා අමාත්‍යංශය සඳහන් කරයි.ඒ සම්බන්ධයෙන් අදහස් දක්වා ඇති ඩබ්ලිව්.ඩි.ජේ.සෙනෙවිරත්න අමාත්‍යවරයා ප්‍රකාශ කර ඇත්තේ එය දේශපාලන කාරණයක් වන බැවින් ඒ පිළිබඳ තීරණය කළ යුත්තේ ජනාධිපතිවරයා සහ අගමැතිවරයා බවයි.වෘත්තීය අයිතිවාසිකම් උල්ලංඝණය වීම් සම්බන්ධයෙන් විසඳුම් ලබාදීම සඳහා විෂය භාර අමාත්‍යවරයා ලෙස තමන්ට මැදිහත්ව කටයුතු කළ හැකි බව පැවසූ අමාත්‍යවරයා වැඩිදුරටත් සඳහන් කර ඇත්තේ මෙරට ආර්ථික මර්මස්ථානයක් වන කොළඹ වරායේ කාර්මික සාමය පවත්වාගෙන යාමට සියලුදෙනාගේ සහය අත්‍යවශ්‍ය බවයි.", "URL": "https://sinhala.adaderana.lk/news.php?nid=59764", "Category": null, "Parent URL": null}