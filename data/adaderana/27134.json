{"Source": "Adaderana", "Timestamp": "September 4, 2012 04:18 pm", "Headline": "සිමෙන්ති වැඩි කළේ කවුදැයි සොයන්න - ජොන්ස්ටන්ට විමල්ගෙන් ලිපියක්", "News Content": "පාරිභෝගික අධිකාරියේ අවසරයකින් තොරව සිමෙන්ති මිටියක් රුපියල් 70/80 ත් මිලකින් වැඩි කිරීම සම්බන්ධයෙන් සොයා බලන්නැයි අමාත්‍ය විමල් වීරවංශ මහතා අමාත්‍ය ජොන්ස්ටන් ප්‍රනාන්දු මහතාගෙන් ඉල්ලීමක් කරයි. සමුපාකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා වෙත අද (04) ලිපියක් මගින් එය දැනුම් දී ඇතැයි ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යංශය නිකුත් කළ නිවේදනයක දැක්වෙයි. අමාත්‍ය විමල් වීරවංශ මහතා විසින් ජොන්ස්ටන් ප්‍රනාන්දු අමාත්‍යවරයාට යැවු එම ලිපිය පහත පරිදිය. පාරිභෝගික කටයුතු පිළිබඳ අධිකාරියේ අවසරයකින් තොරව සිමෙන්ති මිල වැඩිකර අලෙවි කරන බවට අද (04) දින පුවත්පත් කිහිපයකම වාර්තා පළවී ඇත. මේ පිළිබඳව සොයා බලා අසාධාරණ ආකාරයෙන් සිමෙන්ති මිල වැඩිකර ඇත්නම් ඊට එරෙහිව නීත්‍යානුකූල ක‍්‍රියාමාර්ග ගන්නා ලෙස ඉල්ලා සිටිමි. අත්‍යාවශ්‍ය භාණ්ඩයක් ලෙස රජය මගින් නම්කර තිබෙන කිලෝග‍්‍රෑම් පනහේ සිමෙන්ති කොට්ටයක උපරිම මිල රුපියල් 855 කි. පාරිභෝගික අධිකාරිය මගින් මෙසේ උපරිම මිල රුපියල් 855 වන ආකාරයෙන් මිල සංශෝධනය කරන ලද්දේ පසුගිය මැයි මාසයේදීය. මාධ්‍ය වාර්තාවල සඳහන්වන ආකාරයට පාරිභෝගික අධිකාරියේ කිසිදු අවසරයකින් තොරව සිමෙන්ති කොට්ටයක මිල රුපියල් 70 / 80 ත් අතර ප‍්‍රමාණයකින් වැඩිකර අලෙවි කරන බවට පාරිභෝගික අධිකාරිය වෙත පැමිණිලි රැසක් ලැබී තිබේ. මෙසේ අසාධාරණ ලෙස මිල වැඩිකර සිමෙන්ති අලෙවි කිරීමෙන් ඉදිකිරීම් ක්ෂේත‍්‍රයට සම්බන්ධ සියලූ දෙනාටත් පොදු ජනතාවටත් බලවත් අසාධාරණයක් සිදුවේ. එබැවින් පාරිභෝගික අධිකාරියට ලැබුණු පැමිණිලි සොයා බලා රුපියල් 855ක උපරිම මිල සීමාවකට වඩා වැඩියෙන් සිමෙන්ති අලෙවිකරන, පාරිභෝගික අධිකාරිය සමග එකඟතාවයකින් තොරව ඒකපාර්ශවීය ආකාරයෙන් කටයුතු කරන සමාගම්වලට එරෙහිව තරාතිරම නොබලා අවශ්‍ය නීතිමය කටයුතු උපරිම ආකාරයෙන් ක‍්‍රියාත්මක කරන ලෙසත් එම සමාගම්වලට අවශ්‍ය පරිදි මිල ඉහළ නැංවීමේ හැකියාව නතර කිරීමට අවශ්‍ය පියවර ගන්නා ලෙසත් ඔබතුමාගෙන් ගෞරවයෙන් ඉල්ලා සිටිමි. මේ සඳහා ඔබතුමාගේ උපරිම සහාය ලැබෙනු ඇතැයි අපේක්ෂා කරමි.", "URL": "https://sinhala.adaderana.lk/news.php?nid=27134", "Category": null, "Parent URL": null}