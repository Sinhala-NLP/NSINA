{"Source": "Adaderana", "Timestamp": "January 31, 2018 07:00 am", "Headline": "තැපැල් ඡන්ද සලකුණු කිරීමේ අමතර දින දෙක හෙට සහ අනිද්දා", "News Content": "මේ වන විට සියයට 82කට අධික ප්‍රමාණයක් නිළ ඡන්ද පත්‍රිකා බෙදාහැරීමේ කටයුතු අවසන් කර ඇති බව තැපැල්පති රෝහණ අබේරත්න මහතා පවසයි. ඔහු පවසන්නේ පෙබරවාරි 04 වන නිදහස් දින ද ඡන්ද පත්‍රිකා බෙදාහැරීමේ කටයුතු සිදුකරන බවයි. මේ අතර පළාත් පාලන ආයතන ඡන්ද විමසීමට අදාළව තැපැල් ඡන්දය සලකුණු කිරීමට නොහැකි වූ පුද්ගලයින් සදහා පෙබරවාරි එක සහ දෙක යන දෙදින ද අවස්ථාව ලබාදීමට මැතිවරණ කොමිෂන් සභාව තීරණය කර තිබේ. ඔවුන් හට අදාළ දිස්ත්‍රික් මැතිවරණ කාර්යාලයට ගොස් තැපැල් ඡන්දය සළකුණු කළ හැකි බව අතිරේක මැතිවරණ කොමසාරිස් එම්.එම්.මොහොමඩ් මහතා ප්‍රකාශ කළේය. එමෙන්ම මේ වන තෙක් තැපැල් ඡන්ය ප්‍රකාශ කිරීමට නොහැකි වූ පොලිස් නිළධාරීන් හට පෙබරවාරි පළමු වන දා සිය කාර්යාල වලදී ඡන්දය ප්‍රකාශ කළ හැකි අතර එම අවස්ථාවද මඟ හැරෙන පොලිස් නිළධාරීන් හට පෙබරවාරි දෙවන දා අදාළ දිස්ත්‍රික් මැතිවරණ කාර්යාල වෙත ගොස් තැපැල් ඡන්දය ප්‍රකාශ කළ හැකි බව එම්.එම්.මොහොමඩ් මහතා අවධාරණය කළේය.", "URL": "https://sinhala.adaderana.lk/news.php?nid=83809", "Category": null, "Parent URL": null}