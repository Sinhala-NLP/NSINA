{"Source": "Adaderana", "Timestamp": "May 9, 2014 02:12 pm", "Headline": "උතුරේ ආණ්ඩුකාරවරයා ඉවත් කිරීමේ කුමන්ත්‍රණයක් ක්‍රියාත්මකයි", "News Content": "උතුරේ ආණ්ඩුකාර මේජර් ජෙනරාල් ජී.ඒ. චන්ද්‍රසිරි මහතා එම තනතුරින් ඉවත් කිරීමේ කුමන්ත්‍රණයක් ඇතැයි ජාතික සංවිධාන එකමුතුව අනාවරණය කරයි. එම සංවිධාන එකමුතුව විසින් අද (09) කොළඹදී මාධ්‍ය හමුවක් පවත්වමින් මේ ගැන කරුණු අනාවරණය කළේය. එම මාධ්‍ය හමුවේදී ජාතික සංවිධාන එකමුතුව වෙනුවෙන් අදහස් දැක්වූ වෛද්‍ය වසන්ත බණ්ඩාර මහතා පෙන්වාදුන්නේ උතුරේ ආණ්ඩුකාරවරයා හමුදා නිලධාරියෙකු යැයි කියමින් පිරිසක් ඔහුගේ පත්වීමට විරෝධය පළ කරන බවයි. ඔහුගේ කාලය ලබන ජූනි මාසයෙන් අවසන් වීමට නියමිත බවත් ඉන් පසු වෙනත් අයෙකු එම තනතුරට පත් කර ගැනීමට පිරිසක් උත්සාහ දරන බවත් හෙතෙම පෙන්වාදුන්නේය. උතුරු පළාතේ හමුදා ආරක්ෂාව දුර්වල කිරීමටත්, පළාත් සභාවලට හිමි බලතල ලබාගෙන කටයුතු කිරීමටත් පිරිසක් උත්සාහ දරන්නේ යැයිද එම මාධ්‍ය හමු‍වේදී අනාවරණය කෙරිණ. ආණ්ඩුක්‍රම ව්‍යවස්ථාව සංශෝධනය කර ගැනීමට හැකියාව පාලකයින්ට ඇති නම් උතුරේ ආණ්ඩුකාරවරයා ද එම තනතුරින් ඉවත් නොකර තබා ගැනීමේ හැකියාව ඔවුන්ට ඇතැයි ද මෙම මාධ්‍ය හමුවේදී අවධාරණය කෙරුණි. එකී මාධ්‍ය හමුවට සහභාගි වෙමින් පූජ්‍ය බෙංගමුවේ නාලක හිමි, ජාතික සංවිධාන එකමුතුවේ කැඳවුම්කරු ආචාර්ය ගුණදාස අමරසේකර මහතා ඇතුළු කිහිප දෙනෙකු ද අදහස් දැක්වූහ.", "URL": "https://sinhala.adaderana.lk/news.php?nid=43096", "Category": null, "Parent URL": null}