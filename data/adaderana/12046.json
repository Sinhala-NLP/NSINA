{"Source": "Adaderana", "Timestamp": "November 10, 2010 10:37 am", "Headline": "ත්‍රස්ත ක්‍රියා වලට අනුබලදුන් 4 ක් 22 දක්වා රිමාන්ඩ්", "News Content": "යුදමය වාතාවරණය පැවති සමයේ කොළඹ හා තදාසන්න ප්‍රදේශ වල ත්‍රස්ත ක්‍රියා සිදු කිරීම සඳහා ආධාර අනුබල දුන් බවට සැක කෙරෙන සිංහල ජාතිකයින් සිව්දෙනෙකු තවදුරටත් රිමාන්ඩ් භාරයේ තැබීමට අධිකරණය නියෝග කර තිබේ. කොළඹ මහේස්ත්‍රාත් අධිකරණය නියෝග කරනු ලැබුවේ අදාළ සැකකරුවන් ලබන 22 වැනිදා දක්වා රිමාන්ඩ් භාරයේ තැබීමටයි. මෙම සැකකරුවන් එල්.ටී.ටී.ඊ සංවිධානය සමග සබඳතා පවත්වමින් කොළඹ හා තදාසන්න ප්‍රදේශ වල පිපිරීම් ඇතුළු ත්‍රස්ත ක්‍රියා සිදු කිරීමට ආධාර අනුබල දී ඇති බව ත්‍රස්ත මර්දන කාර්යාංශය අධිකරණයට වාර්තවක් ඉදිරිපත් කරමින් සඳහන් කර තිබේ. සැකකරුවන් සම්බන්ධයෙන් සිදු කළ සියලුම පරීක්ෂණ වාර්තා නීතීපතිවරයා වෙත යොමු කර ඇති බව එම කාර්යාංශය අධිකරණයට දැනුම් දී ඇත. නීතීපති උපදෙස් මත ඉදිරි ක්‍රියා මාර්ග ගන්නා බව ද ත්‍රස්ත මර්දන කාර්යාංශය වැඩිදුරටත් අධිකරණයට දැනුම් දී ඇති බව සඳහන් වේ.", "URL": "https://sinhala.adaderana.lk/news.php?nid=12046", "Category": null, "Parent URL": null}