{"Source": "Adaderana", "Timestamp": "December 15, 2010 04:00 pm", "Headline": "ලන්ඩන් විරෝධතාව ගැන රජය සොයා බැලිය යුතුයි -ජයලත් ", "News Content": "බ්‍රිතාන්‍යයේ ලන්ඩන් නගරයේ සිදුවූ විරෝධතා ව්‍යාපාරයට හේතු වූ සිදුවීම්, ඊට පරිසරය සැකසුණු ආකාරය ආදී කරුණු පිළිබඳව සොයාබැලිය යුතු බව එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. අදාළ ස්ථානයේ රැඳී සිටි ද්‍රවිඩ ඩයස්පෝරාවෙන් බොහෝදෙනෙකු බ්‍රිතාන්‍ය නීතියට යටත් බ්‍රිතාන්‍ය පුරවැසියන් බව බුද්ධිමත් ජනතාව වටහාගත යුතු බව ද අද දෙරණ සමග පැවති සාකච්ඡාවකදී අදහස් දක්වමින් මන්ත්‍රීවරයා සඳහන් කළේය. බ්‍රිතාන්‍ය නීතිය පිළිබඳව දන්නා ඔවුන් එම නීතිය කඩකිරීමට කටයුතු කරන්නේ යැයි විශ්වාස කළ නොහැකි බව ද ඔහු එහිදී පෙන්වාදුන්නේය. එවැනි අවස්ථාවක එල්. ටී. ටී. ඊ ධජය ඔවුන් ප්‍රසිද්ධියේ ප්‍රදර්ශනය කළ කෙසේද යන්න රාජ්‍ය තාන්ත්‍රිකව සොයා බැලීම ශ්‍රී ලංකා රජයේ පරම වගකීම සහ යුතුකම බව ඔහු ප්‍රකාශ කළේය. තමන් දන්නා තරමින් අද වනතුරු ශ්‍රී ලංකා රජය බ්‍රිතාන්‍ය රජයෙන් ඒ පිළිබඳව ප්‍රශ්න කර නොමැති බව ද හෙතෙම පෙන්වාදෙයි. තමන් සත්‍යය වෙනුවෙන් පෙනී සිටින බවත්, ඕනෑම පරීක්ෂණයකට මුහුණදීමට සූදානම් බවත් වැඩිදුරටත් අදහස් දැක්වූ ජයවර්ධන මහතා කියා සිටියේය. නමුත් එම පරීක්ෂණ අපක්ෂපාතී, ස්වාධීන පරීක්ෂණ වනු ඇතැයි තමන් බලාපොරොත්තු වන බව ද එහිදී ඒ මහතා පෙන්වාදුන්නේය. පාර්ලිමේන්තු ප්‍රජාතන්ත්‍රවාදය තුළ අනාගතයේ කිසිදු දිනක තමන් විඳින මානසික, කායික පීඩන වලට, වධ හිංසා වලට ශ්‍රී ලංකාවේ කිසිදු මන්ත්‍රීවරයෙකු මුහුණදීමට අවස්ථාව උදානොවේවා යැයි තමන් ප්‍රාර්ථනා කරන බව ජයලත් ජයවර්ධන මහතා අවධාරණය කර සිටියේය.", "URL": "https://sinhala.adaderana.lk/news.php?nid=12874", "Category": null, "Parent URL": null}