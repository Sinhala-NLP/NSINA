{"Source": "Adaderana", "Timestamp": "April 6, 2013 01:45 pm", "Headline": "උදුල් සත්‍යග්‍රහයක් අරඹයි", "News Content": "කොළොන්නාව මීතොටමුල්ල ප්‍රදේශ‍යට කුණු දැමීම නතර කරන බවට බලධාරීන් ලිඛිත පො‍රොන්දුවක් ලබාදෙනතුරු අඛණ්ඩ සත්‍යග්‍රහයක නිරත වන බව කොළොන්නාව මී තොටමුල්ල කුණු කන්දට එරෙහි ජනතා ව්‍යාපාරයේ සාමාජික උදුල් ප්‍රේමරත්න මහතා පවසයි. කුණු කන්ද සම්බන්ධයෙන් සාධාරණ විසදුමක් ලබා නොදීමට විරෝධය පළ කරමින් ප්‍රදේශවාසීන් පිරිසක් අද (06) පෙරවරුවේ උද්ඝෝෂණයක් පවත්වන ලදී. අනතුරුව එම ස්ථානයේ තමා ඇතුළු පිරිසක් අඛණ්ඩ සත්‍යග්‍රහයක් ඇරඹු බව උදුල් ප්‍රේමරත්න මහතා පවසයි. කුණු දැමීම නතර කරන බවට ලිඛිත පොරොන්දුවක් ලබාදෙන ‍තුරු සත්‍යග්‍රහයේ නිරත වන බවත් කුණු කන්දේ ඇති යන්ත්‍ර සූත්‍ර ද එම ස්ථානයෙන් ඉවත්කර ගත යුතු බවත් ඔහු අවධාරණය කළේය. කුණු දැමීම නතර කරන බවට බලධාරීන් මීට පෙර ලබාදුන් පොරොන්දු කඩ කර ඇති බවත් එම පොරොන්දුව අදම ඉටුකළ යුතු බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33056", "Category": null, "Parent URL": null}