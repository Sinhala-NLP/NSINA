{"Source": "Adaderana", "Timestamp": "March 24, 2012 02:33 pm", "Headline": "යෝජනාවට පක්ෂ වුණේ ශ්‍රී ලංකාවට සහය දැක්වීමටයි ", "News Content": "ශ්‍රී ලංකාව සම්බන්ධව ජිනීවාහි මානව හිමිකම් කවුන්සිලයේ දී සම්මත වූ යෝජනාව මගින් ශ්‍රී ලංකාවේ ස්වෛරීභාවයට ගරුකිරීම පිළිබඳ තහවුරු කර ඇති බව එක්සත් ජාතීන්ගේ ඉන්දීය නියෝජිත දිලිප් සිංහා මහතා පවසයි. අමෙරිකාව ප්‍රමුඛ යුරෝපීය රටවල් විසින් ගෙන එන ලද අදාළ යෝජනාවට පක්ෂව ඉන්දියාව විසින් ඡන්දය භාවිත කිරීම පිළිබඳව අදහස් දක්වමින් ඒ මහතා මේ බව සඳහන් කරයි. ජිනීවා මානව හිමිකම් කවුන්සිලයේ දී ශ්‍රී ලංකාව සම්බන්ධ යෝජනාවට තුළින් ක්‍රියාවට නංවන ලෙස ශ්‍රී ලංකාවට දැනුම්දෙන ක්‍රියාදාමයන්, රට තුළම ඉටුකළ යුතුව ඇති ක්‍රියාදාමයක් බව ඔහු පෙන්වාදෙයි. ඒ අනුව එය රට තුළම ගොඩනැගෙන ජාතික ක්‍රියාවලියක් බව ඉන්දීය මාධ්‍යයක් සමග පැවති සාකච්ඡාවක දී අදහස් දක්වමින් දිලිප් සිංහා මහතා ප්‍රකාශ කර ඇත. ඉන්දියාව විසින් අදාළ යෝජනාවට සහය දැක්වීම ශ්‍රී ලංකාවට එරෙහිව යාමක් සිදුනොවූ බවත්, එම යෝජනාවට විපක්ෂව ඡන්දය දෙමින් ශ්‍රී ලංකාවට සහය දැක්වූ රටවල් කාණ්ඩය අතරටම ඉන්දියාව ද ගැනෙතැයි සිතන බව ද ඔහු පෙන්වා දී ඇත. මානව හිමිකම් කවුන්සිලයේ දී සම්මත වූ යෝජනාව ශ්‍රී ලංකාවට එරෙහිව ඉදිරිපත්වූවක් නොව ඊට සහය දැක්වීම සඳහා ඉදිරිපත් වූවක් වීම ඊට හේතුව බව ද සම්මුඛ සාකච්ඡාවේ දී වැඩිදුරටත් අදහස් දක්වමින් හෙතෙම අවධාරණය කර තිබේ.", "URL": "https://sinhala.adaderana.lk/news.php?nid=23024", "Category": null, "Parent URL": null}