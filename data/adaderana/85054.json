{"Source": "Adaderana", "Timestamp": "March 2, 2018 09:56 am", "Headline": "ලන්ඩන් සිට කොළඹ බලා එන ගුවන් යානයක් හදිසියේ ෆ්‍රැන්ක්ෆර්ට් ගුවන් තොටුපලට ගොඩබස්වයි", "News Content": "බ්‍රිතාන්‍යයේ ලන්ඩන් නුවර සිට කටුනායක ගුවන් තොටුපොළ වෙත පැමිණෙමින් තිබූ ශ්‍රී ලන්කන් ගුවන් සේවයේ යූ.එල්.- 504 දරන ගුවන් යානයේ සිටි මගියෙකු හදිසියේම අසනීප වීම නිසා, එම යානය ජර්මනියේ ෆ්‍රැන්ක්ෆර්ට් නුවර ගුවන් තොටුපොළ වෙත ගොඩ බස්වා ඇතැයි ශ්‍රී ලන්කන් ගුවන් සේවයේ මාධ්‍ය ප්‍රකාශක දීපාල් පෙරේරා මහතා පැවසීය. මෙය ප්‍රංශයේ නිෂ්පාදිත A-330-300 වර්ගයේ ගුවන් යානයකි.මෙහි මගීන් 268 ක් සහ කාර්යය මණ්ඩලය 11 ක් සිට ඇත. මෙම යානය ලන්ඩනයේ වේලාවෙන් රාත්‍රී 8.00 ට කටුනායක ගුවන් තොටුපොළ බලා පිටත් වී තිබේ. එහෙත් එසේ යානය ගුවන් ගත වී මද වේලාවකින්, එහි ගමන් ගත් මගියෙකු රෝගී වී තිබේ. ඒ වනවිට එම යානය තුළ වෛද්‍යවරුන් දෙදෙනෙකු සිට ඇති අතර, ඔවුන් මෙම රෝගී ගුවන් මගියා පරීක්ෂා කර , ඔහුට වහාම හදිසි වෛද්‍ය ප්‍රතිකාර ලබා දිය යුතු බවට ගුවන් යානා කාර්යය මණ්ඩලය වෙත දැනුම් දී තිබේ. මෙම ගුවන් යානය ජර්මනියට ඉහළ අහසේ ගමන් ගනිමින් තිබූ අතර , යානයට ළගම ගුවන් තොටුපොළ වූ ජර්මනියේ ෆ්‍රැන්ක්ෆර්ට් ගුවන් තොටුපොළ වෙත මෙම යානය ගොඩ බස්වා තිබේ. ඒ සැනින් මෙම රෝගී ගුවන් මගියා වෛද්‍ය ප්‍රතිකාර සදහා යොමු කර තිබේ. ජර්මනියේ ෆ්‍රැන්ක්ෆර්ට් ඇතුළු යුරෝපා රටවල ගුවන් තොටුපොළ වල රාත්‍රී කාළයේ \" නයිට් කර්ෆිව් \" නමින් හදුන්වන නීතියක් ක්‍රියාත්මක වේ. ශබ්ද දූෂණය නිසා එම ගුවන් තොටුපොළවල් අවට ප්‍රදේශවාසීන්ට ඇති වන බාධා අවම කිරීම සදහා , එම ගුවන් තොටුපොළ වල් සෑම දිනකම රාත්‍රී 10.00 සිට පසු දා අලුයම 5.00 දක්වා කාළය තුළ ගුවන් යානා මෙහෙයුම් නොකර වසා තැබීම ඒ යටතේ සිදු කෙරේ. ඒ අනුව දැනට මෙම ගුවන් යානය ජර්මනියේ ෆ්‍රැන්ක්ෆර්ට් ගුවන් තොටුපොළේ දී නයිට් කර්ෆිව් වෙත අසුවී ඇති බව ශ්‍රී ලන්කන් ගුවන් සේවා ආරංචි මාර්ග වැඩිදුරටත් සදහන් කළේය. එනිසා එහි ගමන් ගත් මගීන් ගුවන් තොටුපොළ අවට ඇති හෝටල් වෙත යොමු කර ඇති බවද සඳහන් වේ. මෙම ගුවන් යානය 3/02 දින දහවල් 12.57 ට කටුනායක ගුවන් තොටුපොළ වෙත ළගා වීමට තිබුණත්, අලුත් තත්වය යටතේ මෙම ගුවන් යානය ජර්මනියේ ෆ්‍රැන්ක්ෆර්ට් ගුවන් තොටුපොළේ සිට 3/02 රාත්‍රී 8.30 ට පමණ කටුනායක ගුවන් තොටුපොළ වෙත ළඟා වීමට නියමිත බව කටුනායක ගුවන් තොටුපොළ ආරංචි මාර්ග වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=85054", "Category": null, "Parent URL": null}