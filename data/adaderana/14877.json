{"Source": "Adaderana", "Timestamp": "March 16, 2011 12:54 pm", "Headline": "නීතිය නොතකා ප්‍රචාරණ කටයුතු දිගටම සිදුවෙනවා", "News Content": "මැතිවරණ ප්‍රචාරණ කටයුතු සඳහා නීතිමය වශයෙන් පැවති ඉඩ ප්‍රස්ථාව පෙරේදා දිනයෙන් අවසන් වුවද ප්‍රචාරණ ක්‍රියාවලිය තවදුරටත් ක්‍රියාත්මක වන බව පැෆරල් සංවිධානය පවසයි. ප්‍රචාරණ කටවුට් ප්‍රදර්ශනය කිරීම ඇතුළු ප්‍රචාරණ කටයුතු දිස්ත්‍රීක්ක කිහිපයක් පුරා පවතින බවට වාර්තා ලැබී ඇතැයිද පැෆරල් සංවිධා‍නයේ විධායක අධ්‍යක්ෂ රෝහණ හෙට්ටිආරච්චි මහතා අද පැවති මාධ්‍ය හමුවකදී කියා සිටියේය. මාතලේ ප්‍රදේශයේ ඊයේ දිනයේ කුඩා දේශපාලන රැස්වීම් පවා පැවති බවට වාර්තා වූ බවද හෙතෙම සඳහන් කළේය. දුරකථන මාර්ගයෙන් නව ඇමතුමක් ලැබෙන ආකාරයෙන් මැතිවරණ ප්‍රචාරණයේ යෙදීමේ ප්‍රවණතාවක්ද මෙම මැතිවරණයෙන් දක්නට ලැබුණු බව හෙතෙම පෙන්වා දුන්නේය. බියගම,ගම්පහ,කැලණිය ආදී ප්‍රදේශ වල බියවැද්දීම්,ඡන්ද පත්‍රිකා පැහැරගැනීම් ඇතුළු ප්‍රචණ්ඩ ක්‍රියාවන් රාශියක් සිදුව ඇතැයිද ඔහු සිහිපත් කළේය. එසේ වුවද මෙවර මැතිවරණයේදී ඡන්දය ලියාපදිංචිවීම පවා සංඛ්‍යාත්මක වශයෙන් පහත බැසීමක් දක්නට ලැබෙන බව,ඒ නිසාම ඡන්දය ප්‍රකාශ කිරීමේ ප්‍රතිශතය පවා අඩු වනු ඇතැයි තමන් විශ්වාස කරන බවත් හෙට්ටිආරච්චි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14877", "Category": null, "Parent URL": null}