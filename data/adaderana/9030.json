{"Source": "Adaderana", "Timestamp": "June 16, 2010 08:10 am", "Headline": "ආසියානු කුසලානයේ ප්‍රථම තරගයේ ජය ශ්‍රී ලංකා‍වටයි", "News Content": "ආසියානු කුසලාන ක්‍රිකට් තරගාවලියේ ප්‍රථම තරගයෙන් ලකුණු 16ක ජයක් හිමිකර ගැනීමට ශ්‍රී ලංකා කණ්ඩායම ඊයේ සමත් විය. කාසියේ වාසිය දිනාගත් ශ්‍රී ලංකා කණ්ඩායම ප්‍රථමයෙන් පන්දුවට පහරදීමට තීරණය කළ අතර ඒ අනුව කණ්ඩායම සිය පන්දුවාර 50 අවසානයේදී කඩුලු 9 ක් දැවී ලකුණු 242ක් රැස් කිරීමට සමත් විය. එහිදී මහේල ජයවර්ධන ලකුණු 54 ක් රැස් කළ අතර කුමාර සංගක්කාර ලකුණු 42ක් ද , ඇන්ජලෝ මැතිව්ස් නොදැවී ලකුණු 55ක් ද ලබාගන්නා ලදී. පන්දු යැවීමේදී ෂොයිබ් අක්තාර් කඩුලු තුනක්ද , මොහොමඩ් අමාර් කඩුලු දෙකක්ද දවා ගැනීමට සමත්වූහ. පිළිතුරු ඉනිම ක්‍රිඩා කිරීමට පිටියට පිවිසි පකිස්ථානු කණ්ඩායමට පන්දුවාර 47ක් අවසානයේ සියලු දෙනා දැවී ලබාගත හැකි වුයේ ලකුණු 226ක් පමණි.. දර්ශනීය පිතිහරඹයක නිරතවු ෂයිඩ් අෆ්රුඩි ලකුණු 109ක් රැස් කළ අතර ශ්‍රි ලංකා පිල වෙනුවෙන් විශිෂ්ට පන්දු යැවීමක නිරත වු ලසිත් මාලිංග කඩුලු පහක් දවාගැනීමට සමත්විය. ඇන්ජලෝ මැතිව්ස් කඩුලු දෙකක් සහ මුත්තයියා මුරලිදරන් එක් කඩුල්ල බැගින්ද දවා ගැනීමට සමත් වූහ..", "URL": "https://sinhala.adaderana.lk/news.php?nid=9030", "Category": null, "Parent URL": null}