{"Source": "Adaderana", "Timestamp": "March 31, 2013 02:09 pm", "Headline": "මවකට අතවර කරන්න ආ කාමාතුරයින් පොලු පහර කා පොලීසියේ නවතී", "News Content": "තම අත දරුවාද සමග නිවසක රැදී සිටි කාන්තාවකට අතවර කිරීමට පැමිණ අසල්වාසී කාන්තාවකගේ ප්‍රහාරයකට ලක්ව පලාගොස් සිටි සැකකරුවන් දෙදෙනෙකු සාලියවැව පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ සාලියවැව පොලිස් වසමේ නීල බැම්ම සහ දංගස්වැව ප්‍රදේශවල පදිංචිකරුවන් දෙදෙනෙකු බව අද දෙරණ වාර්තාකරු පවසයි. මින් එක් සැකකරුවෙක් යුධ හමුදාවෙන් පලා විත් සිටින සෙබළෙකු වන අතර අනෙක් සැකකරු පුත්තලම දිසා අධිකරණය විසින් වරෙන්තු නිකුත් කර ඇති අයෙකු බවද පොලීසිය විසින් අනාවරණය කරගෙන ඇත. සාලියවැව රණවරාපිටිය ගමේ පදිංචි 25 හැවිරිදි මවක් මාස 01 ක් වන තම අත දරුවාද සමග ඊයේ රාත්‍රී නිවසේ සිටියදී එම නිවසට මෙම සැකකරුවන් දෙදෙනා පැමිණ තිබේ. නිවසට පැමිණි සැකකරුවන් එක් වරම මෙම කාන්තාවට අතවර කිරීමට උත්සහා කර ඇති අතර ඒ සමග කාන්තාව ආධාර ඉල්ලා කෑ ගසා ඇතැයි අප වාර්තාකරු පවසයි. මේ හඩ ඇසී ඇති අසල්වාසී කාන්තාවක් පැමිණ සැකකරුවන් දෙදෙනාට පොල්ලකින් පහර දී තිබේ. පොළු පහර කා පලා යමින් සිටි සැකකරුවෙකුගේ ඇගේ හැපීමෙන් තරුණ කාන්තාව අත සිටි සිගිති දරුවාද බිම වැටී ඇති නමුත් දරුවාට අනතුරක් සිදුවී නැත. සිද්ධිය සාලිය වැව පොලීසියට පැමිණිලි කිරීමෙන් පසුව සැකකරුවන් දෙදෙනා අද (31) අත්අඩංගුවට ගෙන ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=32880", "Category": null, "Parent URL": null}