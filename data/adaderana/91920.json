{"Source": "Adaderana", "Timestamp": "July 3, 2018 05:56 pm", "Headline": "ඇමතිගේ තීරණය වෙනස් නොවුණොත් ගුරුවරු හෙට ලෙඩ වෙයි", "News Content": "අධ්‍යාපන අමාත්‍යංශය විසින් සිදුකිරීමට සූදානම් වන දේශපාලන පළිගැනීමට ලක්වූවන්ට නැවත පත්වීම් ලබාදීමේ වැඩපිළිවෙල නවතා නොදමන්නේනම් හෙට පාසැල් ගුරුවරු ඇතුළු අධ්‍යාපන ක්ෂේත්‍රයට සම්න්ධ ආයතන වල කාර්යමණ්ඩල අසනීප නිවාඩු දැමීමට තීරණය කර තිබේ. අද(03) පෙරවරුවේ අද දෙරණ බිග් ෆෝකස් විශේෂාංගයට එක්වෙමින් ලංකා ගුරු සංගමයේ ප්‍රධාන ලේකම් ජෝෂප් ස්ටාර්ලින් මහතා සඳහන් කළේ හෙට(04) අසනීප නිවාඩු දැමීමේ ක්‍රියාමාර්ගය ස්ථිරව ක්‍රියාත්මක කරන බවයි. දේශපාලන පළිගැනීම් වලට ලක්වූවන්ට නැවත පත්වීම් ලබාදීමට අධ්‍යාපන අමාත්‍යවරයා ගෙන ඇති තීරණය ඔහු විසින් අවලංගු නොකරන්නේ නම් හෙට දිනයේදී අනිවාර්යයයෙන් තමන් වෘත්තීය ක්‍රියාමාර්ගයේ නිරතවන බව අධ්‍යාපනය සුරැකීමේ වෘත්තීය සමිති එකමුතුව පවසයි. එමෙන්ම අධ්‍යාපන අමාත්‍යවරයා විසින් වෘත්තීය සංගම්වලට සිදු කරනු ලබන චෝදනා තමන් ප්‍රතික්ෂේප කරන බවද අධ්‍යාපනය සුරැකීමේ වෘත්තීය සමිති එකමුතුවේ නියෝජිතයින් වැඩිදුරටත් සඳහන් කළේය. කෙසේ නමුත් අධ්‍යාපන අමාත්‍ය අකිල විරාජ් කාරියවසම් මහතා සඳහන් කළේ දේශපාලන පළිගැනීමට ලක්වූවන්ට සාධාරනය ඉටු කිරීම වෙනුවෙන් ගෙන ඇති වැඩ පිළිවෙල කඩාකප්පල් කිරීමට වෘත්තීය සංගම් කටයුතු කරමින් සිටින බවයි.", "URL": "https://sinhala.adaderana.lk/news.php?nid=91920", "Category": null, "Parent URL": null}