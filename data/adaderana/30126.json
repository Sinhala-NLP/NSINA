{"Source": "Adaderana", "Timestamp": "December 21, 2012 12:00 pm", "Headline": "වයඹ රෝහල්වල සුළු සේවකයින් සේවයෙන් බැහැරට", "News Content": "වයඹ පළාතේ රෝහල් කිහිපයක සුළු සේවකයින් සේවයෙන් බැහැරව සිටීමේ වෘත්තීය සමිති ක්‍රියාමාර්ගයක නිරත වේ. මාරවිල රෝහලේ සුළු සේවකයින් දෙදෙනෙකුගේ වැඩ තහනම් කිරීමට විරෝධය පළ කරමින් මෙම ක්‍රියාමාර්ගය ගත් බව ශ්‍රී ලංකා ජනරජ සෞඛ්‍ය සේවා සංගමය සඳහන් කළේය. මාස තුනක අතිකාල දීමනා ලබාදෙන ලෙස ඉල්ලමින් වයඹ පළාතේ රෝහල් ගණනාවක සුළු සේවකයින් ඊයේ (20) දිනයේ වෘත්තීය සමිති ක්‍රියාමාර්ගයක නිරත වී තිබිණි. එම වර්ජනය සඳහා සහභාගී වු මාරවිල රෝහලේ සුළු සේවකයින් දෙදෙනෙකු මෙලෙස වැඩ තහනමට ලක්ව ඇති බව ශ්‍රී ලංකා ජනරජ සෞඛ්‍ය සේවා සංගමයේ පුත්තලම් දිස්ත්‍රික් ප්‍රධාන සංවිධායක උපාලි සඳසිරි මහතා සඳහන් කළේය.", "URL": "https://sinhala.adaderana.lk/news.php?nid=30126", "Category": null, "Parent URL": null}