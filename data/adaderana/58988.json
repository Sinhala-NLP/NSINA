{"Source": "Adaderana", "Timestamp": "April 6, 2016 12:18 pm", "Headline": "ලංකාවේ දේශපාලනඥයින් තිදෙනා ළඟදීම හෙළිවෙයි -ඇමති ජෝන්ට අගමැති දොස් කීවා", "News Content": "පැනමා පත්‍රිකාවල ලංකාවේ දේශපාලනඥයින් තිදෙනෙකුගේ නම් ඇතුළත්බව සමාජ සවිබලගැන්වීමේ හා සුබසාධන නියෝජ්‍ය අමාත්‍ය රංජන් රාමනායක මහතා පවසයි.ලංකාවේ හිටපු නායකයින්ද ඒ අතර සිටින බවත්,එකී හොරුන් කවුරුන්ද යන්න ළඟදීම හෙළිකර ගැනීමට හැකිවෙනු ඇති බවත් හෙතෙම කියා සිටියේ ඊයේ කෘත්‍යාධිකාරී මණ්ඩල රැස්වීම නිමාවීමෙන් පසු මාධ්‍යවේදීන් ඇසූ ප්‍රශ්නවල ප්‍රතිචාර දක්වමිනි.එසේම කමිටු කාමර අංක 2 පැවති රැස්වීමේදී මං තීරු ගලවන්නට එපා යයි ජෝන් අමරතුංග අමාත්‍යවරයාට අග්‍රාමාත්‍යවරයා විසින් දොස් පැවරූ බවද නියෝජ්‍ය අමාත්‍යවරයා සඳහන් කළේය.හිතුමතේ පාරවල් හදන්නට හෝ හිතුමතේ මං තීරු ගලවන්නට එපා යයි අග්‍රාමාත්‍යවරයා මෙහිදී උපදෙස් ලබාදුන්නු බව ඔහු අවධාරණය කළේය.ජෝන් අමරතුංග මහත්මයා පැමිණි මුල් කාලයේදී වත්තල ප්‍රදේශයේ ප්‍රාදේශීය සභා මන්ත්‍රීවරයෙකුට පහරදුන් බවත්,ජ්‍යෙෂ්ඨයින් එලෙස ක්‍රියා කිරීම ඉතාම වැරදි සහගත බවත් රාමනායක මහතා පෙන්වා දුන්නේය.තමා මුල් කාලයේදීද පක්ෂයේ සිටිමින්ම පක්ෂයේ දෝෂ සහිත තැන් පෙන්වා දුන් බවත්,මහින්ද රාජපක්ෂ මහතාට ගෙදර යන්නට සිදුවූයේ එවැනි දේට නිසි ප්‍රතිචාර නොදැක්වීම නිසා බවත් ඔහු කියා සිටියේය.කැලණියේ හිටපු මදාවි ආචාර්යවරයා සමෘද්ධි නිලධාරීන් ගස් බැන්ද බවත්,පුද්ගලයින් පැහැරගෙන ගොස් පහරදුන්නු බවත් සිහිපත් කළ රාමනායක මහතා ඒ පිළිබඳ විනය පරීක්ෂණයක් හෝ තබා ක්‍රියා මාර්ගයක් නොගත් හේතුවෙන් මහින්ද රාජපක්ෂ මහතා ගෙදර යැවීමට ජනතාව කටයුතු කළ බව පෙන්වා දුන්නේය.", "URL": "https://sinhala.adaderana.lk/news.php?nid=58988", "Category": null, "Parent URL": null}