{"Source": "Adaderana", "Timestamp": "April 10, 2014 06:43 am", "Headline": " ඉන්දියාවත් කෙලින් හිටගනියි", "News Content": "එක්සත් ජාතීන්ගේ සංවිධානය ශ්‍රී ලංකාව සම්බන්ධයෙන් සිදුකරන පරීක්ෂණයට සහයෝගය ලබා නොදෙන බව ඉන්දීය රජය අවධාරණය කරයි. ඉන්දීය විදේශ කටයුතු ලේකම් සුජාතා සිං මහත්මිය පෙන්වා දෙන්නේ ශ්‍රී ලංකාවේ සිදුවු බව කියන මානව හිමිකම් උල්ලංඝණයවීමේ සිද්ධීන් සම්බන්ධයෙන් අභ්‍යන්තර පරීක්ෂණයක් සිදුකිරීම ඉන්දියාවේ ස්ථාවරය බවයි. විදෙස් මාධ්‍ය සමඟ සම්මුඛ සාකච්ජාවකට එක්වෙමින් සුජාතා සිං මහත්මිය මෙම අදහස් පළ කර තිබේ. එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාවට අදාළව ගෙන ආ යෝජනාව සම්බන්ධයෙන් වු ඡන්ද විමසීමේදී ඉන්දියාව ඡන්දය ප්‍රකාශ කිරීමෙන් වැළකී සිටීමට ගත් තීරණය පිළිබදවද ඇය එහිදී අදහස් පළ කර ඇත. ශ්‍රී ලංකාව හා ඉන්දියාව අතර සමීප සම්බන්ධතාවය ඊට ඉවහල් වු බව ඇය පවසයි. ශ්‍රී ලංකාවේ දෙමළ ජනතාවගේ ගැටළු සම්බන්ධයෙන් ඉන්දීය රජයට ශ්‍රී ලංකා රජය සමඟ ඍජුව කටයුතු කිරීම අවස්ථාව එමගින් උදාවන බව ද සුජාතා සිං මහත්මිය එහිදී පෙන්වා දෙයි. මේ අතර ශ්‍රී ලංකාව හුදෙකලා කර දඬුවම් කිරීමට වඩා අභියෝගාත්මක සංහිදියා ක්‍රියාවලියකට දායක වීම ශ්‍රී ලාංකිකයින්ගේ කැමැත්ත බව ඔස්ෙට්‍ර්ලියානු විදේශ කටයුතු අමාත්‍ය ජුලියා බිෂොප් මහත්මිය පවසයි. ඔස්ට්‍රේලියානු පුවත්පතකට ප්‍රකාශයක් කරමින් විදේශ අමාත්‍යවරිය මෙම අදහස් පළ කර තිබේ. ඇය පෙන්වා දෙන්නේ ශ්‍රී ලංකාව ඔවුන්ගේ ඉතිහාසයේ අඳුරු පරිච්ජේයකින් මිදී ඇති අවස්ථාවක සමාජයේ සෑම කොටසක් අතරම විශ්වාසය යළි ගොඩනැඟීම පහසු කාර්යයක් නොවන බවයි. ශ්‍රී ලංකාවේ සිදුවු බව කියන යුධ අපරාධ චෝදනා සම්බන්ධයෙන් ස්වාධීන පරීක්ෂණයක් පැවැත්විය යුතුය යන්න ඔස්ට්‍රේලියාවේ ස්ථාවරය බවද ජුලියා බිෂොප් මහත්මිය වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=42424", "Category": null, "Parent URL": null}