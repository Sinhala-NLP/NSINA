{"Source": "Adaderana", "Timestamp": "September 12, 2017 02:06 pm", "Headline": "මුරලිදරන්ගේ නම රැක ගන්න පියා මහ නා හිමි ළඟට යයි", "News Content": "පල්ලේ කැලේ ජාත්‍යන්තර ක්‍රිකට් ක්‍රීඩාංගනය මුත්තයියා මුරලිදරන්ගේ නමින් නම් කර තිබූ බවත් මේ වන විට ඒ නම ඉවත් කර ඇති බවත් ක්‍රිකට් ක්‍රීඩක මුත්තයියා මුරලිදරන්ගේ පියා කියයි. ක්‍රීඩා අමත්‍යවරයා සමග සාකච්ඡා කොට මෙම ගැටළුව විසදීමට මැදිහත් වන ලෙස ඉල්ලා මුත්තයියා මුරලිදරන්ගේ පියා අද (12) මල්වතු පාර්ශ්වයේ මහ නාහිමි තිබ්බටුවාවේ ශ්‍රී සිද්ධාර්ථ සුමංගල මහා නා හිමියන් බැහැ දැක්කේය. එහදී මාධ්‍යයට අදහස් දැක්වූ මුරලිදරන්ගේ පියා කියා සිටියේ,හිටපු ජනාධිපති මහින්ද රාජපක්ෂ මහතාගේ පාලන කාලයේදී පල්ලේ කැලේ ජාත්‍යන්තර ක්‍රිකට් ක්‍රීඩාංගනය මුත්තයියි මුරලිදරන් නමින් නම් කර තිබුණත් මේ වනවිට ඒ නම ඉවත් කර ඇති බවයි.මුත්තයියා මුරලිදරන් කඩුළු 800 ලබා ගත් අවස්ථාවේදී හිටපු ජනාධිපතිවරයා පල්ලේ කැලේ ක්‍රීඩාංගනය මුරලිදරන් නමින් නම් කරන බවට ගුවන්විදුලියේ පවා ප්‍රචාරය කළ බව මුරලිදරන්ගේ පියා මෙහිදී කියා සිටියේය.පල්ලේ කැලේ ක්‍රීඩාංගනය යලිත් මුත්තයියා මුරලිදරන් ගේ නමින් නම් කරන ලෙස ඉල්ලා සිටින මුරලිදරන්ගේ පියා කියා සිටියේ මහනායක හිමියන් ක්‍රීඩා අමාත්‍යවරයා සමග සාකච්ඡා කොට ගැටළුව විසදීමට ක්‍රියා කරන බවට තමන්ට පොරොන්දු වූ බවයි.", "URL": "https://sinhala.adaderana.lk/news.php?nid=77447", "Category": null, "Parent URL": null}