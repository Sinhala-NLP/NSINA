{"Source": "Adaderana", "Timestamp": "June 3, 2015 03:22 pm", "Headline": "ආණ්ඩුව කරන්නේ බොරු රඟපෑමක්", "News Content": "ආණ්ඩුව විසින් කරනු ලබන්නේ බොරු රඟපෑමක් බවත්, එසේ වුවද ජනාධිපතිවරයා අවංක උත්සාහයකින් කටයුතු කරන බවත් එජනිස මහලේකම්,පාර්ලිමේන්තු මන්ත්‍රී සුසිල් ප්‍රේමජයන්ත මහතා පවසයි.එජාප ආණ්ඩුව විසින් විගණන පනත, තොරතුරු දැනගැනීමේ පනත ආදී ප්‍රගතිශීලි පනත් තාමත් සම්මත කරගෙන නොමැති බව මන්ත්‍රීවරයා කියා සිටියේ අද(03) ‍කොළඹ පැවති මාධ්‍ය හමුවකදීය.19 වන ආණ්ඩුක්‍රම ව්‍යවස්ථා සංශෝධනය සම්මත කර ගැනීමට පක්ෂය සහය දුන්නා සේම 20 වන ව්‍යවස්ථා සංශෝධනයටද සහය දෙන බවත්, 19 ට සහයදුන්නේම 20 රැගෙන එන බවට දුන් පොරොන්දුව නිසා බවද ඔහු සිහිපත් කළේය.රැකියා ලක්ෂ 10 ක් ලබාදෙන බවට අගමැතිවරයා දුන් පොරොන්දු ඉටුකිරීමටද කිසිදු වැඩපිළිවෙලක් නොමැති බවත්, මීට ඉහතදීද ඔහු ‍තරුණ තරුණියන්ට චුයින්ගම් හා බ්‍රේස්ලට් දෙන බවට සෝබන කතා කියූ බවත් ප්‍රේමජයන්ත මහතා සඳහන් කළේය.එසේ වුවද ඉදිරි මැතිවරණය සඳහා මුහුණදීමට තම පක්ෂයට පැහැදිලි වැඩපිළිවෙලක් පවත්නා බවත්, ඒ අනුව දැනටමත් කටයුතු සූදානම්ව ඇති බවත් හෙතෙම අවධාරණය කළේය.මේ අතර අද පැවති එක්සත් ජනතා නිදහස් සන්ධානයේ මාධ්‍ය හමුවට 'ශ්‍රී ලංකා නිදහස් පක්ෂය \"මේ ගැනත් සිතන්න පක්ෂය රැකගෙන්න\"යන නමින් පොත් පිංචක් බෙදාහැරීමට පක්ෂයේ පිරිසක් විසින් කටයුතු කර තිබුණද එය මන්ත්‍රීවරයාගේ දැඩි දෝෂ දර්ශනයට ලක්විය.එකී පොත් පිංචේ සඳහන්වන දේවල් කිසිවක් ගැන තමා නොදන්නා බවත්, එය තනිකරම කැලෑ පත්තරයක් බවත් සුසිල් ප්‍රේමජයන්ත මහතා කියා සිටියේය.'ශ්‍රී ලංකා නිදහස් පක්ෂයේ මාධ්‍ය ඒකකය'විසින් එය මුද්‍රණය කර බෙදාහැර ඇති බවට සඳහන් වෙතත්, එවැනි මාධ්‍ය ඒකකයක් නොපවතින බවත් මන්ත්‍රීවරයා අවධාරණය කළේය.එහෙත් මෙම මාධ්‍ය හමුවකට සහභාගිවී සිටි ශ්‍රී ලංකා නිදහස් පක්ෂයේ මාධ්‍ය කමිටුව නියෝජනය කරන පාර්ලිමේන්තු මන්ත්‍රී තිලංග සුමතිපාල මහතා කියා සිටියේ අදාළ පොත් පිංච පිළිබඳ ශ්‍රීලනිපයේ මහලේකම් අනුර ප්‍රියදර්ශන යාපා මහතා දැනුවත්ව සිටින බවත්, එය බෙදාහැරීම සඳහා අනුමැතිය ලබාදී ඇති බවත්ය.", "URL": "https://sinhala.adaderana.lk/news.php?nid=51754", "Category": null, "Parent URL": null}