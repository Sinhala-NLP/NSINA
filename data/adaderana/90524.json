{"Source": "Adaderana", "Timestamp": "June 7, 2018 04:15 pm", "Headline": "සනත් නිශාන්ත අත්අඩංගුවට ගන්න වරෙන්තු", "News Content": "පාර්ලිමේන්තු මන්ත්‍රී සනත් නිශාන්ත මහතා අත්අඩංගුවට ගෙන අධිකරණයට ඉදිරිපත් කරන ලෙස හලාවත මහේස්ත්‍රාත් අධිකරණය විසින් හලාවත පොලීසියට වරෙන්තු නියෝගයක් නිකුත් කර තිබේ. හලාවත මහේස්ත්‍රාත් හා දිසා විනිසුරු මංජුල රත්නායක මහතා අද(07) මේ නියෝගය කර ඇත්තේ බැනවැදීමේසිදුවීමක් සම්බන්ධයෙන් 93/458 නමැති නඩුව හලාවත මහේස්ත්‍රාත් අධිකරණයේ විභාග වූ අවස්ථාවේ පාර්ලිමේන්තු මන්ත්‍රී සනත් නිශාන්ත මහතා අධිකරණයේ පෙනී නොසිටි හෙයිනි. මේ අතර පාර්ලිමේන්තු මන්ත්‍රී සනත් නිශාන්ත හා ඔහුගේ සහෝදරයා වූ ආරච්චිකට්ටුව ප්‍රාදේශීය සභාවේ සභික ජගත් සමන්ත යන දෙදෙනා ඊයේ(06) පෙරවරුවේ හලාවත මහාධිකරණයේ විභාග වන නඩුවක් සඳහා පෙනී සිටි අතර මහාධිකරණ විනිසුරුවරයා නිවාඩු ලබා තිබීම හේතුවෙන් හලාවත මහාධිකරණයේ රෙජිස්ටාර් අජිත් නිහාල් ජයසිංහ මහතා විසින් අගෝස්තු 24 දින දක්වා නඩුව කල් තැබිණි. 2008 වසරේ නොවැම්බර් මස 24 වන දින එවකට ආරච්චිකට්ටුව ප්‍රාදේශීය ලේකම් වරයාව සිටි ධනසේන සුරසිංහ මහතාට පහර දීම, රාජකාරියට බාධා කිරීම, සාපරාධි බලහත්කාරය, නීති විරෝධී රැස්වීමක සාමාජිකයන් වීම මේ දෙදෙනාට විරුද්ධව එල්ලවූ චෝදනා විය. මහාධිකරණයේ පෙනීසිටි මන්ත්‍රීවරයා එම නඩුව විභාග නොවූ අවස්ථාවේ හලාවත මහේස්ත්‍රාත් අධිකරණයේ පෙනී නොසිට මහේස්ත්‍රාත් අධිකරණය මගහැර යාම අධිකරණයට කල අගෞරවයක් බව නම සදහන් කිරීමට අකමැති වූ හලාවත නීතිඥවරුන් කීප දෙනෙකු පැවසිය.", "URL": "https://sinhala.adaderana.lk/news.php?nid=90524", "Category": null, "Parent URL": null}