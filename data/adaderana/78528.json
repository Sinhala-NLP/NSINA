{"Source": "Adaderana", "Timestamp": "October 9, 2017 10:20 pm", "Headline": " ලිට්ට්‍රෝ ගෑස් සභාපති අත්අඩංගුවට", "News Content": "තායිවානයේ බැංකුවකින් මුදල් වංචා කිරීමේ චෝදනාවකට මෙරට රජයට අයත් ගෑස් සමාගමක සභාපතිවරයෙක් වන ශලිල මුණසිංහ මහතා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. ඔහු පස්වරුවේ නීතීඥවරුන් මාර්ගයෙන් අපරාධ පරීක්ෂණ දෙපාර්තමේන්තුව වෙත බාරවීමෙන් අනතුරුව අත්අඩංගුවට ගෙන ඇති බව වාර්තා වෙයි. තායිවානයේ ෆාර් ඊස්ටන් ජාත්‍යන්තර බැංකු ගිණුමට අනවසරයෙන් ඇතුළු වී ඩොලර් මිලියන 60කට අධික මුදලක් වංචා කිරීමේ චෝදනාවක් සම්බන්ධයෙන් අපරධ පරීක්ෂණ දෙපාර්තමේන්තුව පරීක්ෂණ ආරම්භ කර තිබුණි. ඒ අනුව පසුගිය සිකුරාදා දිනයේ විශ්‍රාමික ජ්‍යේෂ්ඨ හමුදා නිලධාරීවරයෙකුගේ පුතෙකු ද මෙම සිද්ධිය සම්බන්ධයෙන් අත්අඩංගුවට ගත් අතර ඔහු මේ වන විට බන්ධනාගාර ගත කර තිබේ. ෆාඊස්ටන් ජාත්‍යන්තර බැංකු ගිණුමට රහසිගතව ඇතුළු වී එහි මුදල් මෙම පුද්ගලයින් සිය බැංකු ගිණුම්වලට බැරකරගෙන ඇති බව සිදුකළ මුලික විමර්ශනවලින් අනාවරණය වී ඇත. මේ සම්බන්ධයෙන් අපරාධ පරීක්ෂණ දෙපාර්තමේන්තුව වැඩිදුරටත් විමර්ශන සිදුකරන අතර මෙම ජාවාරමට සම්බන්ධ තවත් පුද්ගලයින් අත්අඩංගුවට ගැනීමට නියමිත බව වාර්තා වෙයි. මෙම සිද්ධිය පිළිබඳ සොයා බැලීම සඳහා තායිවානයේ අපරාධ විමර්ශන කණ්ඩායමක් ශ්‍රී ලංකාවට පැමිණීමට ද නියමිත බව විදෙස් මාධ්‍ය වාර්තා සඳහන් කර තිබුණි.", "URL": "https://sinhala.adaderana.lk/news.php?nid=78528", "Category": null, "Parent URL": null}