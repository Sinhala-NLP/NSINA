{"Source": "Adaderana", "Timestamp": "February 11, 2012 08:48 am", "Headline": "අධ්‍යාපන පරිපාලන සේවයේ තරග විභාග ප්‍රතිඵල තවමත් නෑ", "News Content": "අධ්‍යාපන පරිපාලන සේවයේ තරග විභාග ප්‍රතිඵල නිකුත් ‍නොකිරීම ගැටලු සහගත තත්ත්වයක් උද්ගත වීමට හේතු වී ඇති බව ලංකා ගුරු සේවා සංගමය පවසයි. මෙම විභාගයෙන් සමත්වූ සුදුසුකම් ඇති පිරිසක් අදාළ පුරප්පාඩු සඳහා බඳවා ගැනීම වෙනුවට වෙනත් අයථා ක්‍රම මගින් අදාළ පුරප්පාඩු පිරවීමට බලධාරීන් ක්‍රියා කරමින් සිටින බව එම සංගමයේ ප්‍රධාන ලේකම් ජෝශප් ස්ටාලින් මහතා පැවසුවේය. මේ හේතුවෙන් සමස්ත අධ්‍යාපන ක්ෂේත්‍රයට අහිතකර බලපෑමක් එල්ල වනු ඇති බවට ජෝශප් ස්ටාලින් මහතා අනතුරු අඟවයි. 2010 වසරේ දී අදාළ තරග විභාගය සඳහා එවකට විභාග ගාස්තු ලෙස පැවති රුපියල් 300 ගාස්තුව රුපියල් 1000 දක්වා ඉහළ නැංවූ බව ද ඒ මහතා පෙන්වාදුන්නේය. එවැනි ඉහළ මුදලක් අයකර විභාගය පවත්වා තවමත් එහි ප්‍රතිඵල නිකුත් කර නොමැති බවත් හෙතෙම සඳහන් කළේය.", "URL": "https://sinhala.adaderana.lk/news.php?nid=22024", "Category": null, "Parent URL": null}