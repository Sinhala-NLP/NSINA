{"Source": "Adaderana", "Timestamp": "June 20, 2011 11:55 am", "Headline": "පාසල් ගිය දැරිය ගාමන්ට් බස් රියට බිලි-ප්‍රදේශවාසීන්ගෙන් බස් රියට ගිනි", "News Content": "කොස්ගොඩ පොලිස් වසමට අයත් මිරිස්වත්ත,වතුරවිල ප්‍රදේශයේ අද පෙරවරුවේ සිදුවූ රිය අනතුරකින් වයස අවුරුදු 9 ක දැරියක ජීවිතක්ෂයට පත්වී තිබේ. ඇය සිය සොහොයුරා සමග පාපැදියෙන් පාසල් යමින් සිටියදී පාපැදිය පෙරළී වේගයෙන් පැමිණි පෞද්ගලික බස් රථයකට යටවීමෙන් මෙම ඛේදවාචකය සිදුවී ඇති බව පොලීසිය පවසයි. අනතුරෙන් මිය ගොස් ඇත්තේ මිරිස්වත්ත මහා විද්‍යාලයේ තෙවෙනි වසර ඉගෙන ගත් දැරියකි. ඇඟලුම් කම්හලක සේවක සේවිකාවන් ප්‍රවාහනය කරමින් තිබුණු අදාළ බස් රථය කෝපයට පත් ප්‍රදේශවාසීන් විසින් ගිනි තබා විනාශ කර ඇතැයි අද දෙරණ වාර්තාකරු සඳහන් කරයි. සිද්ධිය සැලවීමත් සමග එතැනට පැමිණි බලපිටිය මහේස්ත්‍රාත් නන්දනී අබේගුණවර්ධන මහත්මිය විසින් මූලික පරීක්ෂණ කටයුතු සිදුකළ බව සඳහන් වේ. බස් රථයේ රියදුරු මේවන විට අත්අඩංගුවට ගෙන ඇති බවත්,සිද්ධිය පිළිබඳ වැඩිදුර පරීක්ෂණ කටයුතු කොස්ගොඩ පොලීසිය විසින් සිදුකරන බවත් පොලීසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16879", "Category": null, "Parent URL": null}