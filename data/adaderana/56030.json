{"Source": "Adaderana", "Timestamp": "December 30, 2015 10:23 am", "Headline": "චෝදනා ප්‍රතික්ෂේප කරන බව සෞදියේ ශ්‍රී ලංකා තානාපති කියයි", "News Content": "සෞදි අරාබියේ ගල් ගසා මරා දැමීමට නියමිතව සිටි ශ්‍රී ලාංකික කාන්තාව වෙනුවෙන් එරට පිහිටි ශ්‍රී ලංකා තානාපති කාර්යාලය කිසිදු කාර්යභාර්යක් නොකළ බවට එල්ලවන චෝදනා ප්‍රතික්ෂේප කරන බව සෞදියේ ශ්‍රී ලංකා තානාපති අස්මි තාසිම් මහතා පවසයි.ශ්‍රී ලාංකික ගෘහණියගේ දඬුවම ලිහිල් කර ගැනීම සඳහා අභියාචනා කිරීමට ශ්‍රී ලංකා රජය මෙන්ම සෞදියේ තානාපති කාර්යාලයත්, මෙරට සෞදි තානාපති කාර්යාලයක් ඉමහත් කාර්යයක් ඉටු කළ බව අස්මි තාසිම් මහතා විසින් නිකුත් කළ නිවේදනයක දැක්වෙයි.‍ශ්‍රී ලංකා රජය ඒ වෙනුවෙන් දැක්වූ මැදිහත්වීම සාධනීය මට්ටමක නොතිබුණු බවට ඇතැමුන් කරන චෝදනා සම්බන්ධයෙන් තමා බලවත් සේ කනගාටුවන බව හෙතෙම සඳහන් කරයි.මෙම සංසිද්ධියට අදාළව සමාජ ජාල වෙබ් අඩවිවල තමාටද ද්වේශ සහගත ප්‍රතිචාර දක්වා තිබුණු බවත්, එහෙත් එම අවස්ථාවේදී ඉතා වගකීමෙන් යුතුව ක්‍රියා කළ යුතුව තිබුණු බවත් තාසිම් මහතා තම නිවේදනයෙන් පෙන්වාදෙයි.ප්‍රධාන ධාරාවේ මාධ්‍ය බො‍හොමයක් ඉතා වගකීමෙන් යුතුව අදාළ කාන්තාවගේ අනන්‍යතාව හෙළි ‍නොකරමින් සිද්ධිය වාර්තා කිරීම සම්බන්ධයෙන් තමා කෘතඥතාව පළකරන බවද ඔහු එම නිවේදනයෙන් කියා සිටියි.අනාචාරයේ හැසිරුණු බවට චෝදනා කරමින් සෞදි අධිකරණයක් මගින් ගල් ගසා මරා දැමීමට දඬුවම් නියම වූ 45 හැවිරිදි ශ්‍රී ලාංකික ස්ත්‍රීයකට එම දඬුවම වසර 3ක සිරදඬුවමක් දක්වා ලිහිල් කර ගැනීමට අභියාචනා කිරීමෙන් පසු හැකිවිය.", "URL": "https://sinhala.adaderana.lk/news.php?nid=56030", "Category": null, "Parent URL": null}