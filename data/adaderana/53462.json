{"Source": "Adaderana", "Timestamp": "August 26, 2015 08:52 am", "Headline": "පළාත් සභා මන්ත්‍රී පුරප්පාඩු පිරවීම දිවුරුම්දුන් පසු!", "News Content": "පැවති මහමැතිවරණයෙන් පාර්ලිමේන්තුව සඳහා තේරීපත්වූ පළාත් සභා මන්ත්‍රීවරුන් පාර්ලිමේන්තුවේ දිවුරුම් දුන් පසුව පුරප්පාඩු වන පළාත් සභා මන්ත්‍රීධූරවලට නව මන්ත්‍රීවරුන් පත්කිරීමට අවධානය යොමුව තිබේ.ඌව පළාත් ආණ්ඩුකාර එන්.පී ජයසිංහ මහතා පැවසුවේ ඌව පළාත් සභාවෙන් මන්ත්‍රීවරු 06 දෙනෙකු පැවති මැතිවරණයෙන් පාර්ලිමේන්තුවට තේරී පත් වී ඇති බවයි. සෙසු පළාත් සභාවලින්ද මන්ත්‍රීවරු විශාල රැසක් මහමැතිවරණයෙන් පාර්ලිමේන්තුවට තේරීපත් ව ඇත.ඌව පළාත් මහඇමති හරින් ප්‍රනාන්දු මහතා මෙන්ම බස්නාහිර පළාත් මහඇමති ප්‍රසන්න රණතුංග මහතාත් වයඹ පළාත් මහඇමති දයාසිරි ජයසේකර මහතාත් පැවති මැතිවරණයෙන් පාර්ලිමේන්තුවට තේරී පත් වුණි.වැඩිම පළාත් සභා මන්ත්‍රීවරු පිරිසක් පාර්ලිමේන්තුවට තේරී පත්ව ඇත්තේ බස්නාහිර පළාත් සභාවෙනි.බස්නාහිර පළාත් සභා මන්ත්‍රීවරු 13ක් පාර්ලිමේන්තුවට තේරී පත්ව ඇත.සබරගමුව පළාත් සභා මන්ත්‍රීවරු 07 දෙනෙක්ද පාර්ලිමේන්තුවට තේරී පත්ව ඇති බව සඳහන්ය.මධ්‍යම සහ වයඹ පළාත් සභා වලින් මන්ත්‍රීවරු 06 දෙනෙකු බැගින් මෙවර පාර්ලිමේන්තුවට තේරී පත්ව ඇති බව වාර්තා වේ.දකුණු පළාතෙන් සහ නැගෙනිහිර පළාතෙන් මන්ත්‍රීවරු 05 දෙනෙකු බැගින් පාර්ලිමේන්තුවට තේරී පත්ව ඇත.එමෙන්ම උතුරු මැද පළාත් සභාවෙන් සහ උතුරු පළාතෙන් මන්ත්‍රීවරු දෙදෙනෙකු බැගින් මෙවර පැවති මහමැතිවරණයෙන් පාර්ලිමේන්තුවට තේරී පත්ව ඇති බව සඳහන්ය.මන්ත්‍රීවරු පාර්ලිමේන්තුවේ දිවුරුම් දුන් පසුව අදාළ පළාත් සභා මැතිවරණයෙන් ලැයිස්තුවේ ඊළඟට මනාප ලබාගත් මන්ත්‍රීවරු අදාළ පළාත් සභා සඳහා මැතිවරණ කොමසාරිස්වරයා විසින් පත් කෙරෙනු ඇත.", "URL": "https://sinhala.adaderana.lk/news.php?nid=53462", "Category": null, "Parent URL": null}