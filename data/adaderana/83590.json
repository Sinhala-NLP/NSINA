{"Source": "Adaderana", "Timestamp": "January 27, 2018 08:16 am", "Headline": " මැදවච්චිය සිට තලෙයිමන්නාරම දුම්රිය ධාවනය මාස 2 කට නවතියි", "News Content": "පෙබරවාරි මස පළමු වනදා සිට මාස දෙකක පමණ කාලයක් මැදවච්චිය සිට තලෙයිමන්නාරම දක්වා දුම්රිය මාර්ගයේ ගමනාගමනය තාවකාලිකව නතර කරන බව ශ්‍රී ලංකා දුම්රිය දෙපාර්තමේන්තුව පවසයි. එම දෙපාර්තමේන්තුවේ නියෝජ්‍ය සාමාන්‍යාධිකාරී විජය සමරසිංහ මහතා පැවසුවේ මැදවච්චිය සහ තලෙයිමන්නාරම දක්වා වූ දුම්රිය මාර්ගයේ පවතින පාලම් වල සිදුවන අලුත්වැඩියා කටයුතු හේතුවෙන් මෙලෙස දුම්රිය ගමනාගමනය තාවකාලිකව නතර කරන බවයි. මේ අතර මාතර - කතරගම දුම්රිය මාර්ගයේ බෙලිඅත්ත දක්වා වූ කොටස මෙම වසර අවසානයේදී ජනතා අයිතියට පත් කිරීමට බලාපොරොත්තු වන බව දුම්රිය දෙපාර්තමේන්තුව පවසයි. ලබන මැයි මාසය වන විට මාතර සිට කැකනදුර දක්වා වූ කොටස විවෘත කිරීමේ හැකියාව පවතින බව එම දෙපාර්තමේන්තුව සඳහන් කළේය. චීන ආධාර යටතේ ඉදි කෙරෙන මාතර - කතරගම දුම්රිය මාර්ගය වෙනුවෙන් ඇමරිකානු ඩොලර් මිලියන 278.4ක මුදලක් ඇස්තමේන්තු කර තිබේ. ශ්‍රී ලංකාවේ දිගම උමං මාර්ගය සහ දිගම දුම්රිය පාලම මෙම දුම්රිය මාර්ගය යටතේ ඉදි කිරීමට නියමිතයි. බෙලිඅත්ත, බඹරැන්ද හා වැව්රුකන්නල යන ප්‍රධාන දුම්රිය ස්ථාන මෙන්ම පිලදූව හා වෙහෙරහේන යන උප දුම්රිය ස්ථාන වලින්ද මෙම මාර්ගය සමන්විත වේ.", "URL": "https://sinhala.adaderana.lk/news.php?nid=83590", "Category": null, "Parent URL": null}