{"Source": "Adaderana", "Timestamp": "November 2, 2011 04:33 pm", "Headline": "පාඩු ලබන ව්‍යාපාර රජයට පවරාගැනීම ප්‍රජාතන්ත්‍ර විරෝධියි", "News Content": "ප්‍රතිලාභ ‍නොලබන ව්‍යාපාර හා අතහැර දමා ඇති ව්‍යාපාර මෙන්ම දේපළ පවරා ගැනීම සඳහා රජය විසින් ඉදිරිපත් කිරීමට සැලසුම් කර ඇති පනත සම්බන්ධයෙන් දැඩි විරෝධය පළ කරන බව එක්සත් ජාතික පක්ෂය පවසයි. මෙසේ නව පනතක් ගෙනඒම මගින් පුද්ගලයෙකුට සිය අභිමතය පරිදි ව්‍යාපාර කටයුතු සිදුකිරීමට ඇති ප්‍රජාතන්ත්‍රවාදී අයිතිය බරපතල ලෙස උල්ලංඝණය වන බව එම පක්ෂයේ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා සඳහන් කළේය. කොළඹ දී අද පැවති මාධ්‍ය හමුවකට එක්වෙමින් මන්ත්‍රීවරයා මෙම අදහස් පළ කළේය. අදාළ පනත හදිසි පනතක් ලෙස පාර්ලිමේන්තුවට ඉදිරිපත් කරමින් පැය 48 ක් තුළ පාඩු ලබන ව්‍යාපාර රජයට පවරා ගැනීමට සැලසුමක් ඇති බව ඔහු එහිදි වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19746", "Category": null, "Parent URL": null}