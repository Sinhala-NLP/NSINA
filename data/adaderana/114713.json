{"Source": "Adaderana", "Timestamp": "July 22, 2019 11:40 am", "Headline": "ලක්ෂ ගණනක සෞදි රියාල් සමඟ වව්නියාවේ ව්‍යාපාරිකයා රේගු දැලේ", "News Content": "රුපියල් අසූ නව ලක්ෂ තිස් දහසක් (89,30,000) ක් වටිනා සෞදි රියාල් තොගයක් නීතිවිරෝධී ලෙස ඉන්දියාවේ චෙන්නායි වෙත රැගෙන යෑමට තැත් කළ ශ්‍රී ලාංකික ගුවන් මගියෙක් ‍රේගු නිලධාරීන් පිරිසක් විසින් අත්අඩංගුවට ගෙන තිබේ. රේගු මාධ්‍ය ප්‍රකාශක, අතිරේක රේගු අධ්‍යක්ෂ ජනරාල් සුනිල් ජයරත්න මහතා පවසා සිටියේ, ඊයේ(21) සවස කටුනායක ගුවන් තොටුපළ පිටත්වීමේ පර්යන්තයේ දී මෙම පුද්ගලයා අත්අඩංගුවට ගත් බවයි. මොහු වව්නියාව ප්‍රදේශයේ පදිංචි 23 හැවිරිදි නිතර නිතර ඉන්දියාව සහ ශ්‍රී ලංකාව අතරේ ගුවන් ගමන්වල යෙදෙන ව්‍යාපාරිකයෙකි. ඔහු ඊයේ දින සවස 4.00 ට ඉන්දීය ගුවන් සේවයට අයත් ඒ.අයි- 274 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. ඔහු විසින් රැගෙන විත් තිබූ , සිය පිටෙහි එල්ලා ගෙන යන ගමන් මල්ලේ ඇතුළත , මෙම සෞදි රියාල් 190,000 ක මුදල සඟවා ගෙන සිටියදී රේගු නිලධාරීන් විසින් සොයාගෙන අත්අඩංගුවට ගෙන තිබේ. මෙම අත් අඩංගුවට ගැනීම රේගු අධිකාරීවරුන් වන තාරක මහඋල්පත සහ තිලක් ප්‍රඥාරත්න යන මහත්වරුන් විසින් සිදු කර තිබුණි. මෙම සිදුවීම පිළිබඳව වැඩිදුර විමර්ශන කටයුතු නියෝජ්‍ය රේගු අධ්‍යක්ෂවරුන් වන අශෝක රත්නායක සහ සජීවනී අතපත්තු යන නිලධාරීන්ගේ උපදෙස් සහ අධීක්ෂණය මත , නියෝජ්‍ය රේගු අධිකාරී උත්පල ජයරත්න , රේගු අධිකාරීවරුන් වන කේ.එල්.ඩී.මල්විට , පී.එම්.එස්.උදයකාන්ත , සහකාර රේගු අධිකාරීවරුන් වන වාසනා රූපසිංහ,උමංග ද සිල්වා ,සමීර ජයසිංහ, ඩිලාන් වීරරත්න සහ ජයන්ති සෙනරත් යන නිලධාරීන් විසින් සිදු කර තිබුණි. මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ සජීවනී අතපත්තු මහත්මිය විසින් පැවැත්වූ අතර , එහිදී මෙම සෞදි රියාල් තොගය රාජසන්තක කළ අතර , මෙම ව්‍යාපාරිකයාට රුපියල් ලක්ෂයක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=114713", "Category": null, "Parent URL": null}