{"Source": "Adaderana", "Timestamp": "March 29, 2011 06:20 pm", "Headline": "නවසීලන්තය ලකුණු 217යි ", "News Content": "ශ්‍රී ලංකාව හා නවසීලන්තය අතර අද(29) පැවැත්වෙන 2011 ලෝක කුසලාන ක්‍රිකට් තරගාවලියේ පළමු අවසන් පූර්ව තරගයේ පළමුව පන්දුවට පහරදුන් නවසීලන්ත කණ්ඩායම පන්දුවාර 48 යි පන්දු 5 ක් තුළ සියලුම ක්‍රීඩකයින් දැවී ලකුණු 217 ක් රැස්කිරිමට සමත්විය. අද තරගයේ කාසියේ වාසිය දිනාගැනීමට නවසීලන්ත කණ්ඩායමේ නායක ඩැනියෙල් විටෝරි ප්‍රථමයෙන් පන්දුවට පහරදෙන්නට තීරණය කරන ලදී. අවසන් වරට පැවති 2007 ලෝක කුසලාන තරගාවලියේ දී ද නවසීලන්ත කණ්ඩායම සහ ශ්‍රී ලංකා කණ්ඩායම අවසන් පූර්ව තරගයක් සඳහා සහභාගී විය. එහිදී ජය අත්කරගත් ශ්‍රී ලංකා කණ්ඩායම අවසන් මහා තරගය සඳහා සූදානම් ලැබූ අතර ලෝක කුසලාන තරගාවලි ඉතිහාසයේ අවසන් මහා තරගයක් සඳහා සුදුසුකම් ලැබීමට නවසීලන්ත කණ්ඩායම මෙතෙක් සමත් වී නැත. කෙසේ වෙතත් ලෝක කුසලාන ක්‍රිකට් තරගාවලි ඉතිහාසයේ අවසන් පුර්ව වටයක් දක්වා පැමිණීමට නවසීලන්ත කණ්ඩායම අවස්ථා 6ක දී සමත්ව තිබේ. ශ්‍රී ලංකා කණ්ඩායම මීට පෙර අවස්ථා 3ක දී අවසන් පූර්ව වටය සඳහා සුදුසුකම් ලැබූ අතර ඉන් අවස්ථා දෙකක දී අවසන් මහා තරගය සඳහා සුදුසුකම් ලබාගැනීමට සමත්වීම විශේෂත්වයකි.", "URL": "https://sinhala.adaderana.lk/news.php?nid=15154", "Category": null, "Parent URL": null}