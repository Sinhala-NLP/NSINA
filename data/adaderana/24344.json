{"Source": "Adaderana", "Timestamp": "May 18, 2012 11:15 am", "Headline": "ෆොන්සේකා ඇප මත නිදහස් කිරීමට නියෝගයක්", "News Content": "පසුගිය ජනාධිපතිවරණ සමයේ යුද හමුදාවෙන් පලාගිය සෙබළු සේවයේ යොදවාගත් බවට චෝදනා ලැබ රිමාන්ඩ් භාරයේ පසුවූ හිටපු යුද හමුදාපති සරත් ‍ෆොන්සේකා මහතා ඇප මත මුදාහැරීමට කොළඹ මහාධිකරණය නියෝග කර තිබේ. සරත් ෆොන්සේකා මහතා විසින් ඉදිරිපත් කළ ඇප පෙත්සම අද(18) කොළඹ මහාධිකරණ විනිසුරු සුනිල් රාජපක්ෂ මහතා හමුවේ කැඳවනු ලැබීය. විත්තිකාර සරත් ෆොන්සේකා මහතාට එරෙහිව එල්ල කර ඇති චෝදනා සියල්ල දණ්ඩ නීති සංග්‍රහය යටතේ ගොනුකර ඇති බව එහිදී ෆොන්සේකා මහතා වෙනුවෙන් පෙනීසිටි නීතිඥ සාලිය පීරිස් මහතා කියා සිටියේය. එබැවින් ඒ සඳහා ඇප ලබාදීමට බාධාවක් නොමැති බව නීතිඥවරයා කියා සිටියේය. එමෙන්ම ෆොන්සේකා මහතා නිදහස් කිරීමට ජනාධිපතිවරයා දැනටමත් තීන්දු කොට ඊයේ(17) ඒ සඳහා අමාත්‍ය මණ්ඩලයේ අනුමැතිය ලබාගෙන ඇති බව ද නීතිඥවරයා සඳහන් කළේය. ඒ අනුව මෙම නඩුව සඳහා ෆොන්සේකා මහතා තවදුරටත් රිමාන්ඩ් භාරයේ පසුවීම පදනම් විරහිත බව කියා සිටියේය. ෆොන්සේකා මහතාගේ ඇප ඉල්ලීමට තමන් විරුද්ධ නොමැති බව මෙහිදී රජයේ නීතිඥවරයා අධිකරණය හමුවේ කරුණු දක්වමින් ප්‍රකාශ කළේය. ඒ අනුව සරත් ෆොන්සේකා මහතා රුපියල් ලක්ෂ 10 ක මුදල් ඇප සහ රුපියල් ලක්ෂ 25 බැගින් වූ පුද්ගලික ඇප 02 ක් මත මුදාහැරීමට අධිකරණය තීන්දු කර තිබේ. ඔහුගේ විදේශගතවීම තහනම් කළ අධිකරණය විදේශගතවීමට අවශ්‍ය නම් අධිකරණයේ අවසරය ලබාගෙන එය ඉටුකළ හැකි බව සඳහන් කර ඇත.", "URL": "https://sinhala.adaderana.lk/news.php?nid=24344", "Category": null, "Parent URL": null}