{"Source": "Adaderana", "Timestamp": "July 26, 2019 11:05 am", "Headline": "බොරිස් ජොන්සන්ගේ නව පත්වීම ගැන තුර්කි වැසියන් උද්දාමයෙන්", "News Content": "බොරිස් ජොන්සන් බ්‍රිතාන්‍යයේ නව අග්‍රාමාත්‍යවරයා ලෙස තේරී පත්වීම තම රටට ආඩම්බරයක් බව තුර්කි වැසියන් පවසයි. විදෙස් මාධ්‍ය වාර්තා කළේ බොරිස් ජොන්සන්ට ඔටෝමන් සම්බවයක් පැවතීම හේතුවෙන් ඔහු තුර්කි වැසියන් අතර ගෞරවාදරයට පාත්‍ර වී ඇති බවයි. බ්‍රිතාන්‍යයේ නව අගමැතිවරයා ලෙස තේරී පත් වූ බොරිස් ජොන්සන්ට ඔටෝමන් තුර්කිවරු සමඟ සබඳතා පවතියි. ඒ හේතුවෙන් ඔහු බ්‍රිතාන්‍යය අග්‍රාමාත්‍ය ධූරයට තේරී පත්වීම එරට පුවත්පත් වාර්තා කර තිබුණේ ජයග්‍රාහී පියවරක් ලෙසයි. දෙරට අතර සබඳතා ශක්තිමත් කළ හැකියාව පවතින ඔටෝමන්ගේ මුණුපුරා ලෙස තුර්කි දේශපාලනඥයින් මෙන්ම ජනමාධ්‍ය ඔහු හඳුන්වා ඇත. ලන්ඩනයේ හිටපු නගරාධිපතිවරයා වන බොරිස් ජොන්සන් ඔටෝමන් අධිරාජ්‍යයේ අවසන් අභ්‍යන්තර කටයුතු අමාත්‍යවරයා වන අලි කෙමාල් (Ali Kemal)ගේ මුණුපුරායි. බහුතරයක් තුර්කි ජාතිකයින් තුළ ඔහුගේ පරම්පරාව පිළිබඳව ඇත්තේ ආඩම්බරයකි. කෙසේ වෙතත් ඇතැම් අවස්ථාවල ඔහු තුර්කියේ අප්‍රසාදයට ලක් වී ඇත. වරෙක් ඔහු තුර්කි ජනාධිපති එර්දොවාන්ට Tayyip Erdogan නිග්‍රහ කිරීමත් 2016 වර්ෂයේදී තුර්කිය යුරෝපා සංගමයට පිවිසීම අවහිර කරමින් නිශේධ බලය භාවිතා කරන ලෙස බ්‍රිතාන්‍යයෙන් ඉල්ලා සිටීමත් ඒ අතර ප්‍රධානයි. කෙසේ වෙතත් සියලු මතභේද පසෙකලා ඔහුගේ ජයග්‍රහණයෙන් උද්දාමයට පත්ව සිටින තුර්කි වැසියන් වෙනුවෙන් පුවත් වාර්තා කිරීමට තුර්කි මාධ්‍ය වැඩි ඉඩක් වෙන්කර තිබුණි. අමේ අතර එරට පළමුපෙළේ පුවත්පතක් ඔටෝමන් අධිරාජ්‍යයාගේ මුණුපුරා බ්‍රිතාන්‍යයේ අගමැති ධූරයට පත්වෙයි යන ප්‍රධාන සිරස්තලය සමගින් එම පුවත වාර්තා කළේය. බොරිස් ජොන්සන් මෙන්ම ඔහුගේ මී මුත්තා අලි කෙමාල් ද මාධ්‍යවේදියෙක් ලෙස ආණ්ඩුවට සම්බන්ධ වූ අයෙකි. කෙසේ වෙතත් ඔටෝමන් අධිරාජ්‍යයේ අවසන් සමයේදී ඔහු තුර්කි රාජ්‍යය පිහිටුවීම වැදුණු ජාතිකවාදීන්ගේ ග්‍රහණයට පත්වූ අනතුරුව ඔහුට සාහසික ලෙස දඬුවම් පමුණුවනු ලැබුවේය. මේ අතර තුර්කි විදේශ අමාත්‍ය මෙව්ලූට් කැවුසොග්ලු (Mevlut Cavusoglu) ට්විටර් පණිවිඩයක් නිකුත් කරමින් බ්‍රිතාන්‍යයේ නව අගමැතිවරයාට සුභපැතුම් එක්කර තිබෙනවා. සිය සුභපැතුම් පණිවිඩය සමග බොරිස් ජොන්සන් 2016 වර්ෂයේ තුර්කියේ සංචාරයකට සහභාගී වූ අවස්ථාවේ ගත් වීඩියෝ පටයක් පළකිරීමටත් ඔහු කටයුතු කර තිබුණි. තුර්කිය සහ බ්‍රිතාන්‍යය අතර අතර සබඳතා නව මානයකට ඔසවා තැබීමට බොරිස් ජොන්සන්ගේ මෙම පත්වීම වැදගත් සංධිස්ථානයක් බවද විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115055", "Category": null, "Parent URL": null}