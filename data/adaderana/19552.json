{"Source": "Adaderana", "Timestamp": "October 24, 2011 10:00 am", "Headline": "කුවේට් හාම්පුතුන්ගෙන් අධික මුදලක් අයකිරීම නිසා දුෂ්කරතා රැසක්", "News Content": "ගෘහ ‍සේවය සඳහා කුවේට් දේශයට මෙරට කාන්තාවන් යැවීමේ දී විදේශ රැකියා නියෝජිතයින් කුවේට් හාම්පුතුන්ගෙන් අධික මුදලක් අයකිරීම නිසා දුෂ්කරතා රැසක් පැන නැඟී ඇතැයි කුවේට් හි විදේශ රැකියා නියෝජිතයින්ගේ සංගමය පවසයි. මේ හේතුවෙන් කුටේට් හි ගෘහ සේවයේ නිරත වන මෙරට කාන්තාවන්ගේ වැටුප දීර්ඝ කාලයක සිට ඉහළ ගොස් නොමැති බව එම සංගමයේ සභාපති එස්.එම් ක්‍රිස්ටෝපර් මහතා සඳහන් කරයි. ඇතැම් අවස්ථාවල ගෘහ සේවිකාවන් දෙදෙනෙකු අවශ්‍ය ස්ථානවලට එක් ගෘහ සේවිකාවක් යෙදවීමට ද කුවේට් හි හාම්පුතුන් කටයුතු කරන බව ඔහු පෙන්වා දෙයි. ඒ හේතුවෙන් බොහෝ අවස්ථාවල කුවේට් හි ගෘහ සේවයේ නිරත වන මෙරට කාන්තාවන් සේවා ස්ථානයෙන් පලා යාමේ සිද්ධීන් වාර්තා වන බව ක්‍රිස්ටෝපර් මහතා සදහන් කළේය. මෙම කරුණු සම්බන්ධයෙන් විදේශ සේවා නියුක්ති කාර්යාංශයේ කඩිනම් මැදිහත්වීමක් අපේක්ෂා කරන බව ද එස්.එම් ක්‍රිස්ටෝපර් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19552", "Category": null, "Parent URL": null}