{"Source": "Adaderana", "Timestamp": "July 12, 2019 03:12 pm", "Headline": "විශ්‍රාම වැටුප් ප්‍රතිසංස්කරණයට එරෙහිව බ්‍රසීලයේ විරෝධතා", "News Content": "විශ්‍රාම වැටුප් ප්‍රතිසංස්කරණයට එරෙහිව බ්‍රසීලයේ විරෝධතා ආරම්භ වී ඇත. විදෙස් මාධ්‍ය වාර්තා කළේ ඒ සම්බන්ධයෙන් කොංග්‍රසයට ඉදිරිපත් වූ යෝජනාවකට ඡන්ද 379ක් ලැබී ඇති බවයි. ආර්ථිකය සවිබලගැන්වීම් පියවරක් ලෙස විශ්‍රාම වැටුප් ක්‍රමය ප්‍රතිසංස්කරණය කිරීමට බ්‍රසීලය සැරසෙයි. ඒ සම්බන්ධයෙන් ඉදිරිපත් වූ යෝජනාවකට එරට කොංග්‍රසයේ පහළ මන්ත්‍රී මණ්ඩලයේ අනුමැතිය හිමි වී තිබුණි. අදාළ යෝජනාවට පක්ෂව ඡන්ද 379ක් සහ විරුද්ධව ඡන්ද 131ක් ලැබී තිබූ අතර මෙය ජායිර් බොල්සොනාරෝ, රජය ලැබූ වැදගත් ජයග්‍රහණයක් ලෙස සැළකෙයි. පනතට අදාළ සංශෝධන සිදුකරනු ලැබීමෙන් අනතුරුව එය සෙනෙට් සභාවට යොමු කිරීමට නියමිත අතර එහිදී එය විවාදයට ගැනෙන බව සඳහන්ය. උග්‍ර දක්ෂිණාංශිකයෙකු ලෙස සැලකෙන ජනාධිපති ජායිර් බොල්සොනාරෝ ගේ ආර්ථික ප්‍රතිසංස්කරණ න්‍යාය පත්‍රය තුළ විශ්‍රාම වැටුප් ක්‍රමය ප්‍රතිසංස්කරණයට හිමිවන්නේ ප්‍රමුඛස්ථානයකි. ඒ හරහා ඔහු දැවැන්ත අයවැය පරතරයට විසඳුම් ලබාදෙමින් ඉදිරි දශකයේදී මහජන මුදල්වලින් ඩොලර් බිලියන 263ක පමණ මුදලක් ඉතිරි කරගැනීමට බලාපොරොත්තු වෙයි. කෙසේ වෙතත් මෙම නව වෙනස්කම් මතභේදාත්මක ස්වභාවයක් උසුලන අතර විශ්‍රාම වසය් සීමාව ඉහළ නැංවීම, කම්කරුවන්ගේ විශ්‍රාම වැටුප් ප්‍රතිලාභ කප්පාදු කිරීම වැනි ඇතැම් ප්‍රතිසංස්කරණ සම්බන්ධයෙන් දැනටමත් බලවත් විරෝධයක් පැනනැගී ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=113996", "Category": null, "Parent URL": null}