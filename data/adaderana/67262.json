{"Source": "Adaderana", "Timestamp": "December 22, 2016 10:32 pm", "Headline": "මත්තලටත් හොඳ ආයෝජකයෙක් හොයනවා", "News Content": "හම්බන්තොට වරාය මෙන් මත්තල ගුවන් තොටපුළද හොඳ ආයෝජකයෙකු සමග එක්ව දියුණු කිරීමට බලාපොරොත්තු වන බව ප්‍රවාහන නියෝජ්‍ය අමාත්‍ය අශෝක් අබේසිංහ මහතා පවසයි.අද කටුනායකදී මාධ්‍යවේදීන් අමතමින් ඒ මහතා මේ බව පැවසීය.මත්තල ප්‍රමාණවත් පහසුකම් නැති බවත්, විශේෂයෙන් හෝටල් මෙන්ම මත්තලින් ගොඩබසින අයට කොළඹට පැමිණීමට අධිවේගී මාර්ග පවා නොමැති බවත්, ඔහු පෙන්වාදුන්නේය.එසේම දැනට මත්තල විශාල පාඩුවක් ලබන බවත්, මසකට රුපියල් කෝටි 30 බැගින් අවුරුදු 8ක් ණය ගෙවීමට ඇති බවත්, එනම් අවුරුද්දකට බිලියන 3.6ක් ණය බවත්, ඔහු කීවේය.කෙසේ වුවද ආදායම ඇත්තේ ලක්ෂ 30ක් පමණක් යැයිද, වියදම ලක්ෂ 250ක් යැයිද හෙතෙම එහිදී පැවසීය.මේ නිසා සුදුසු ආයෝජකයෙකු සම්බන්ධ කරගනිමින් මත්තල ගුවන් තොටුපළද සංවර්ධනය කිරීමට අපේක්ෂා කරන බව ඒ මහතා කියා සිටියේය.මේ අතර මත්තල ගුවන් තොටුපොළ වෙත ගුවන් යානා ගොඩබැස්සවීමට කිසිඳු ගුවන් සමාගමක් කැමැත්ත පළ නොකරන බව ප්‍රවාහන නියෝජ්‍ය අමාත්‍ය අශෝක අබේසිංහ මහතා පවසයි.ඔහු පෙන්වා දෙන්නේ කටුනායක ගුවන් තොටුපොළ ප්‍රතිසංස්කරණ කාලය තුළ ශ්‍රී ලංකන් ගුවන් සමාගම පමණක් ගුවන් ගමන් කිහිපයක් මත්තල ගුවන් තොටුපොළ හරහා සිදු කිරීමට එකඟතාව පළ කර ඇති බවයි.", "URL": "https://sinhala.adaderana.lk/news.php?nid=67262", "Category": null, "Parent URL": null}