{"Source": "Adaderana", "Timestamp": "June 24, 2010 04:52 pm", "Headline": "රුහුණු සරසවි විද්‍යා පීඨය 28 යළි ඇරඹේ", "News Content": "තාවකාලිකව වසා දමා ඇති රුහුණු විශ්ව විද්‍යාලයේ පීඨ හතරෙන් විද්‍යා පීඨය ලබන 28 වනදා ආරම්භ කිරීමට තීරණය කළ බව එම විශ්ව විද්‍යාලයේ උප කුලපති මහාචාර්ය සුසරිත් මෙන්ඩිස් මහතා පවසයි. විශ්ව විද්‍යාලයේ පීඨාධිපතිවරුන් සහ අංශාධිපතිවරුන් අතර අද පැවති විශේෂ සාකච්ඡාවකින් අනතුරුව මෙම තීරණය ගත් බව ඔහු සඳහන් කළේය. ඒ අනුව නේවාසිකාගාර හිමි විද්‍යා පීඨ සිසුන් ලබන 27 වනදා අදාළ නේවාසිකාගාර වෙත වාර්තා කළ යුතු බව ද සුසරිත් මෙන්ඩිස් මහතා ප්‍රකාශ කළේය. ඒ අනුව එදින පෙරවරු 10 සිට පස්වරු 5 දක්වා අදාළ සිසුන්ට නේවාසිකාග‍‍ාර වෙත වාර්තා කළ යුතු බව ඔහු පැවසුවේය. රුහුණු විශ්ව විද්‍යාලයේ තාවකාලිකව වසා දමා ඇති සෙසු පීඨ 3 යළි විවෘත කිරීම සම්බන්ධ‍ව ලබන 29 වන දා තීරණයක් ගැනීමට නියමිත බව ද උපකුලපතිවරයා තවදුරටත් සඳහන් කළේය.", "URL": "https://sinhala.adaderana.lk/news.php?nid=9200", "Category": null, "Parent URL": null}