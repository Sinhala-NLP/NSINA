{"Source": "Adaderana", "Timestamp": "April 29, 2011 12:47 pm", "Headline": "92 සිට ශ්‍රී ලංකාවේ ක්‍රිකට් තරග පාවාදීම් සිදුවුණා -හෂාන්ගෙන් චෝදනා", "News Content": "ශ්‍රී ලංකා ක්‍රිකට් ක්‍රීඩාවට තරග පාවාදීම යනු සාමාන්‍ය තත්ත්වයක් බව ශ්‍රී ලංකා ක්‍රිකට් කණ්ඩායමේ හිටපු ටෙස්ට් ක්‍රිකට් නායක හෂාන් තිලකරත්න මහතා විදෙස් මාධ්‍යයක් වෙත අදහස් දක්වමින් සඳහන් කර තිබේ. 1992 වර්ෂයේ සිට මෙම තත්ත්වය දක්නට ලැබුණු නමුත් 2011 ලෝක කුසලාන අවසන් තරගයේදී එවන් පාවාදීමක් සිදුනොවූ බව ඔහු එහිදී පෙන්වා දී ඇත. එමෙන්ම නුදුරු අනාගතයේදී එම තරග පාවාදීම් වලට වගකිවයුතු පුද්ගලයින් පිළිබඳව අනාවරණය කරන බවට තිලකරත්න මහතා වගකීමෙන් යුතුව එම විදෙස් මාධ්‍ය වෙත ප්‍රකාශ කර තිබේ. අවස්ථා කිහිපයකදීම මේ පිළිබඳව හෙළිදරව්වීමේ තත්ත්වයක් පැනනැගි නමුත් මුදල් මත එම අවස්ථා යටගිය බවද ඔහු වැඩිදුරටත් සඳහන් කර ඇත. මුදලට තරග පාවාදීම පිළිකාවක් මෙන් ශ්‍රී ලංකා ක්‍රිකට් ක්‍රීඩාව තුළ පැතිරෙමින් පවතින බව ද රූපවාහිනී වැඩසටහනකදී අදහස් දක්වමින් හෂාන් තිලකරත්න පෙන්වා දී තිබේ.", "URL": "https://sinhala.adaderana.lk/news.php?nid=15778", "Category": null, "Parent URL": null}