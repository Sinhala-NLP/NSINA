{"Source": "Adaderana", "Timestamp": "September 12, 2018 11:01 am", "Headline": "වියළි කාලගුණයෙන් පොලොන්නරුවේ ජනතාවට බලපෑම්", "News Content": "පොලොන්නරුව දිස්ත්‍රික්කයේ ප්‍රාදේශිය ලේකම් කොට්ඨාශ 05 කට බලපා ඇති වියළි කාලගුණික තත්ත්වය හේතුවෙන් පුද්ගලයින් 16293කට වැඩි පිරිසකට බලපෑම් එල්ල වී ඇති බව පොලොන්නරුව ආපදා කළමනාකරණ සහකාර අධ්‍යක්ෂවරයා පවසයි. මේ අතර කාලගුණ විද්‍යා දෙපාර්තමේන්තුව පැවසුවේ වියලි කාලගුණික තත්ත්වය ලබන ඔක්තෝබර් දක්වා පැවැතිය හැකි බවයි. එම දිස්ත්‍රික්කයට බලපා ඇති වියළි කාලගුණයෙන් වැඩිම බලපෑමක් එල්ලවී ඇත්තේ වැලිකන්ද ප්‍රාදේශිය ලේකම් කොට්ඨාශයටයි. එම ප්‍රාදේශිය ලේකම් කොට්ඨාශයේ පුද්ගලයන් 13319ක් පීඩාවට පත්ව සිටියි. නියඟය බලපා ඇති පොලොන්නරුව දිස්ත්‍රික්කයේ ප්‍රාදේශිය ලේකම් කොට්ඨාශ 05 තුළ ඇති පාසල් 8ක ළමුන් 2625ක් නිඟය හේතුවෙන් පීඩාවට පත්ව තිබේ. ඊට අමතරව පොලොන්නරු දිස්ත්‍රික්කයේ දිඹුලාගල, හිගුරක්ගොඩ, මැදිරිගිරිය, ඇලහැර යන ප්‍රාදේශය ලේකම් කොට්ඨාශවලට ද වියළි කාලගුණයෙන් දැඩි බලපෑම් එල්ල වී තිබේ. පොලොන්නරුව දිස්ත්‍රික්කට බලපා ඇති වියළි කාලගුණික තත්ත්වය හේතුවෙන් මේ වන විට පොලොන්නරුව ආපදා කළමනාකරණ කාර්යාල මඟින් වතුර බව්සර් අටක් යොදා ගෙන දිනකට වතුර ලීටර් එක්ලක්ෂ හාරදහසක් පමණ බේදා හරින බව වාර්තා වෙයි. (ඡායාරූප-ප්‍රසාද් සමන්)", "URL": "https://sinhala.adaderana.lk/news.php?nid=95967", "Category": null, "Parent URL": null}