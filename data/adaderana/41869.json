{"Source": "Adaderana", "Timestamp": "March 17, 2014 05:07 pm", "Headline": " මානව හිමිකම් ක්‍රියාකාරීන් අත්අඩංගුවට ගැනීම ගැන අමෙරිකානු අවධානය", "News Content": "ගෙවුණු සතිය තුළ ශ්‍රී ලංකාවේ මානව හිමිකම් ආරක්ෂකයින් හා ක්‍රියාකාරීන් අත්අඩංගුවට ගැනීම පිළිබඳ පළවන වාර්තා සම්බන්ධයෙන් තමන් අවධානයෙන් පසුවන බව අමෙරිකා එක්සත් ජනපදය පවසයි. මොවුන් සම්බන්ධයෙන් විනිවිදභාවයකින් යුතුව නීතිමය ක්‍රියාපටිපාටිය අනුගමනය කරන ලෙස ශ්‍රී ලංකා රජයට බලකරන බව අමෙරිකානු තානාපති කාර්යාලය විසින් නිකුත් කළ නිවේදනයක දැක්වෙයි. ඔවුන් සඳහා නීතිමය උපදේශන ලබාදිය යුතු බවද එහි කියැවෙයි. ලංකාවේ දැනට සිදුවන හා මීට පෙරාතුව සිදුවූ මානව හිමිකම් උල්ලංඝණය කිරීමේ ගැටළු ලොව අන් රටවල් හරහා එක්සත් ජනපදය විසින් ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයට යෝජනාවක් ගෙන ඒමේ තැනට තල්ලුකර ඇති බව අමෙරිකාව පෙන්වාදෙයි. ආණ්ඩුව විසින් මේවන විට කටයුතු කරමින් සිටින ආකාරය මෙම තත්ත්වය තවදුරටත් තහවුරු කරන්නක් බවද ඔවුන් කියා සිටියි. මේ අතර ප්‍රංශ පුවත් සේවය උපුටා දක්වා ඇත්තේ ඊයේ රාත්‍රීයේ උතුරේ කටයුතු කළ මානව හිමිකම් ක්‍රියාකාරීන් දෙදෙනෙකු ශ්‍රී ලංකා පොලීසිය විසින් අත්අඩංගුවට ගෙන ඇති බවයි. ඊයේ රාත්‍රී 10.30 ට පමණ මහජන කැළඹීම් ඇතිකරන බවට එල්ලවන චෝදනා හේතුවෙන් මොවුන් දෙදෙනා ත්‍රස්ත මර්දන පනත යටතේ අත්අඩංගුවට ගත් බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසා තිබේ.", "URL": "https://sinhala.adaderana.lk/news.php?nid=41869", "Category": null, "Parent URL": null}