{"Source": "Adaderana", "Timestamp": "September 21, 2011 12:13 pm", "Headline": "රංගේ බණ්ඩාරගෙන් මිලින්ද මොරගොඩට අභියෝගයක්..!", "News Content": "කොළඹ නගර සභාවේ පුරපති ධූර අපේක්ෂකයා වන මිලින්ද මොර‍ගොඩ මහතාගේ ප්‍රධානත්වයෙන් යුතු\"පාත් පයින්ඩර්\"ආයතනය පිළිබඳ නිසි හෙළිදරව්වක් කරන ලෙස තමා මිලින්ද මහතාට අභියෝග කරන බව එ.ජා.ප පාර්ලිමේන්තු මන්ත්‍රී පාලිත රංගේ බණ්ඩාර මහතා පවසයි. පාත් පයින්ඩර් ආයතනයේ අධ්‍යක්ෂවරුන් කවුරුන්ද,ඔවුන්ගේ වැටුප් තල මොනවාද?,ඒ සඳහා මුදල් ලබාදෙන රට කුමක්ද?,ඒවා වියදම් කරන්නේ කුමන කටයුතු සඳහාද යන්න පිළිබඳ ඔහු විසින් කරුණු දැක්විය යුතු බව බණ්ඩාර මහතා අවධාරණය කරයි. මෙම ආයතනය මගින් ජනතාවට කර ඇති කිසිදු සේවයක් නැතැයි මන්ත්‍රීවරයා කියා සිටියේ අද(21)කොළඹ පැවති මාධ්‍ය හමුවකට සහභාගී වෙමිනි. අද දවසේ කොළඹ පුරපතිකම ඉල්ලන මිලින්ද මොරගොඩ මහතා 2001 වසරේ සිට 2011 දක්වා පාර්ලිමේන්තු මන්ත්‍රීවරයකු ලෙස,කැබිනට් අමාත්‍යවරයකු ලෙස,ජනාධිපති උපදේශකයෙකු ලෙස ක්‍රියා කර ඇතත් එකී කාලය තුළ කොළඹ ජනතාවට කළ සේවය කුමක්දැයි රංගේ බණ්ඩාර මහතා ප්‍රශ්න කළේය. කොළඹ ජනයාගේ නිවාස කඩා බිඳ දමා ඔවුන් නගරයෙන් පිටමං කරන විට,ජලයෙන් යට වී පීඩා විඳින විට,ඩෙංගු උවදුරෙන් බැටකන විට මිලින්ද මොරගොඩ මහතා ජනතාව වෙනුවෙන් වචනයක් හෝ පිට නොකළ බව මන්ත්‍රීවරයා පෙන්වාදුන්නේය. කොළඹ නගරයේ ගැටලු පිළිබඳ මේ දිනවල ඉතා ඕනෑකමින් කතා කරන මොරගොඩ මහතා තමන් නියෝජනය කරනා ආණ්ඩුව විසින් පත් කරන ලද කොමසාරිස්වරයකු යටතේ කොළඹ නාගරික බල ප්‍රදේශය පාලනය වූ බව අමතක කර ඇතැයිද බණ්ඩාර මහතා චෝදනා කළේය.", "URL": "https://sinhala.adaderana.lk/news.php?nid=18869", "Category": null, "Parent URL": null}