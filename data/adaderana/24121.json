{"Source": "Adaderana", "Timestamp": "May 9, 2012 01:08 pm", "Headline": "තඹුත්තේගම පොලීසියේ තිදෙනකුගේ වැඩතහනම්", "News Content": "තඹුත්තේගම පොලිස් ස්ථානයේ නිලධාරීන් තිදෙනෙකුගේ වැඩ තහනම් කර තිබේ. ළමා අපචාර ක්‍රියාවකට සම්බන්ධ‍ සැකකරුවන් අත්අඩංගුවට ගැනීම ප්‍රමාද කොට පරීක්ෂණ යට ගැසීමට ක්‍රියා කළ බවට මෙම නිලධාරීන්ට ‍එරෙහිව චෝදනා එල්ල වී ඇත. මේ සම්බන්ධයෙන් පොලිස්පතිවරයාගේ උපදෙස් මත අපරාධ පරීක්ෂණ දෙපාර්තමේන්තුව විශේෂ පරීක්ෂණයක් සිදුකර ඇති බව වාර්තා වේ. එම පරීක්ෂණ වාර්තාවට අනුව මෙම පොලිස් නිලධාරීන් තිදෙනා අදාළ චෝදනාවට වරදකරුවන් වී තිබේ. ඒ අනුව පොලිස්පති එන්.කේ.ඉලංගකෝන් මහතාගේ නියෝග මත ඊයේ මධ්‍යම රාත්‍රියේ සිට ක්‍රියාත්මක වන පරිදි මෙම නිලධාරීන් තිදෙනාගේ වැඩ තහනම් කර ඇති බව ජ්‍යෙෂ්ඨ පොලිස් නිලධාරියෙක් සඳහන් කළේය. තඹුත්තේගම පොලිසියට අනුයුක්තව සේවය කළ පොලිස් පරීක්ෂකවරයෙකු, උපපොලිස් පරීක්ෂකවරයෙකු සහ පොලිස් කොස්තාපල්වරයෙකු මෙලෙස වැඩතහනමට ලක් කර තිබේ.", "URL": "https://sinhala.adaderana.lk/news.php?nid=24121", "Category": null, "Parent URL": null}