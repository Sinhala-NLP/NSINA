{"Source": "Adaderana", "Timestamp": "February 26, 2015 12:36 pm", "Headline": " 2014 සා/පෙ ප්‍රතිඵල වලට පෙර උසස් පෙළ අයදුම් කරන්න කියන්න එපා ", "News Content": "2014 දෙසැම්බර් අ.පො.ස. (සා/පෙළ) ප‍්‍රතිඵල නිකුත් කිරීමට පෙර අ.පො.ස. (උ/පෙළ)විභාගයට ඉල්ලූම්පත් කැඳවීම නිසා උ/පෙළ සිසුන්ට අසාධාරණයක් වන බව ලංකා ගුරු සේවා සංගමය පවසයි.එම සංගමයේ ප්‍රධාන ලේකම් මහින්ද ජයසිංහ මහතා‍ගේ අත්සනින් යුතුව අධ්‍යාපන අමාත්‍යංශ ලේකම්වරයාට යොමු කළ ලිපියක මේ බව දැක්වෙයි.එකී ලිපියේ මෙසේද සඳහන්ය.2015 අ.පො.ස උ/පෙළ විභාගය සඳහා පාසල් අයදුම් කරුවන්ගේ ඉල්ලූම්පත් කැඳවීමේ අවසාන දිනය 2015.03.06. දිනට යෙදී ඇති බැවින් ගණිතය අසමත් නමුත් 2014 දෙසැම්බර් අ.පො.ස. (සා.පෙළ)ප‍්‍රතිඵල මගින් ගණිතය සමත් කර දීමේ පොරොන්දුව මත උ/පෙළ හදාරණ ලද සිසුන්ට අ.පො.ස (උ/පෙළ)විභාගයට නියමිත පරිදි ඉල්ලූම් පත් ලබාදීමට නොහැකි වී තිබේ. ඊට හේතුවී තිබෙන්නේ මේ දක්වා 2014අ.පො.ස (සා/පෙළ) විභාග ප‍්‍රතිඵල නිකුත් වී නොතිබීමයි.ගණිතය සමත් කර දීමේ පොරොන්දුව පිට දිවයිනේ පාසල්වල සිසුන් 50000 කට අධික ප‍්‍රමාණයක් උසස් පෙළ හදාර විභාගයට ඉදිරිපත් වීමට බලාපොරොත්තුවෙන් සිටින බව අප වෙත තොරතුරු ලැබීතිබේ. එබැවින් 2014 අ.පො.ස. (සා/පෙළ) ප‍්‍රතිඵල නිකුත්වීමට පෙර අ.පො.ස. (උ/පෙළ) විභාගය සඳහාඉල්ලූම්පත් කැඳවීම අවසන් කිරීම හේතුවෙන් උසස් පෙළ සිසුන් විශාල සංඛ්‍යාවකට බලවත් අසාධාරණයක්සිදුවේ.හිටපු අධ්‍යාපන අමාත්‍ය බන්දුල ගුණවර්ධන මහතාගේ අදහසක් පරිදි ගණිතය සමත්කර දීමේ පොරොන්දුවට උසස් පෙළ හදාරණ දරුවන්ට ගණිතය සමත්වීමට අවස්ථා දෙකක් දීමට තීරණය විය.මෙහි ප‍්‍රතිඵලයක් ලෙස ගණිතය සමත් කර දීමේ විභාග ප‍්‍රතිඵලය නිකුත්වන දිනය හා උසස් පෙළ විභාගයටඉල්ලූම්පත් කැඳවන දිනය එකිනෙක ආසන්නයට පැමිණ තිබේ.හිටපු ඇමතිවරයා විසින් ගත් එම අත්තනෝමතික තීරණයත් ඒ පිළිබඳ අධ්‍යාපන අමාත්‍යාංශය සැලකිලිමත් නොවී කටයුතු කිරීමේත් ප‍්‍රතිඵලයක් ලෙසට මෙකී තත්ත්වය උද්ගතව ඇති බව අප සංගමයේ විශ්වාසයයි.කරුණු මෙසේ හෙයින් 2015 අ.පො.ස. (උ/පෙළ)විභාගය සඳහා පාසල් අයදුම්කරුවන්ගේ ඉල්ලූම්පත්යොමු කිරීමේ කාලය දීර්ඝ කරන මෙන් අප සංගමය දැඩි ඕනෑකමින් යුතුව ඔබගෙන් ඉල්ලා සිටිමු.", "URL": "https://sinhala.adaderana.lk/news.php?nid=49599", "Category": null, "Parent URL": null}