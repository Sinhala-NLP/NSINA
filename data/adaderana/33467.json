{"Source": "Adaderana", "Timestamp": "April 22, 2013 10:51 am", "Headline": "“ෆයර්බර්ඩ්ස්“ කණ්ඩායම ඉමැජින් කප් තොරතුරු තාක්ෂණ තරඟාවලිය ජය ගනී", "News Content": "මෙරට උසස් අධ්‍යාපනය ලබන සිසුන් අතර පැවති මයික්‍රොසොෆ්ට් “ඉමැජින් කප් 2013“ අවසන් තරඟාවලියේදී වැල්ලවත්ත ඉන්ෆොමැටික්ස් තොරතුරු තාක්ෂණ ආයතනයේ “ෆයර්බර්ඩ්ස්“ කණ්ඩායම ප්‍රථම ස්ථානය හිමිකරගනිමින් ජයග්‍රාහකයන් බවට පත් විය. මෙම තරගාවලිය පැවතියේ අප්‍රේල් 10 වැනිදා කොළඹ විශ්ව විද්‍යාලයීය පරිගණක සහ තොරතුරු තාක්ෂණ පීඨයේදීය. මෙම ජයග්‍රහණයත් සමග ෆයර්බර්ඩ්ස් කණ්ඩායමට එළඹෙන ජූලි මාසයේ රුසියාවේ ශාන්ත පීටර්ස්බර්ග් නුවර පැවැත්වෙන ජාත්‍යන්තර ඉමැජින් කප් තරගාවලියේදී ශ්‍රී ලංකාව නියෝජනය කිරීමේ වරම හිමි වේ. ස්ටෙෆාන් උඩුමල්ගල, මොහොමඩ් ශෙහාන්, අමල් ගුණතිලක සහ කිෂෝර් කුමාර් ගනේෂලිංගම් යන සිසුන් ජයග්‍රාහී කණ්ඩායමට ඇතුළත් වූහ. මොවුන් ඉදිරිපත් කළ නිර්මාණය වූයේ සෙන්සර් පද්ධතියක් මගින් දෘෂ්‍යාබාධිත පුද්ගලයන්ට සිය කටයුතු පහසුකරගැනීමට උපකාරී වන මෘදුකාංගයකි. මෙම තරගාවලියේ ප්‍රථම අදියර සඳහා මෙරට විශ්ව විද්‍යාල හා පෞද්ගලික තොරතුරු තාක්ෂණ ආයතන වල සිසුන් 700කට අධික පිරිසක් මෙවර සහභාගි වූ අතර ඔවුන්ට ඒ සඳහා අවශ්‍ය සියලුම තාක්ෂණික පහසුකම් නොමිලේ සැපයීමට මයික්‍රොසොෆ්ට් ශ්‍රී ලංකා සමාගම කටයුතු කොට තිබුණි. ඉමැජින් කප් තරගාවලිය ලංකාවේ ආරම්භ කරනු ලැබුවේ 2005 වසරේ වන අතර ආරම්භයේ සිට මේ දක්වා සිසුන් 8000කට අධික පිරිසක් මේ තරගාවලිය සඳහා සහභාගි වී තිබේ.", "URL": "https://sinhala.adaderana.lk/news.php?nid=33467", "Category": null, "Parent URL": null}