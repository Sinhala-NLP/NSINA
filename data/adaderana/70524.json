{"Source": "Adaderana", "Timestamp": "March 7, 2017 08:32 am", "Headline": "ඉන්දීය ධීවරයාට වෙඩි තැබීමේ චෝදනා  ප්‍රතික්ෂේප කරනවා", "News Content": "ඉන්දීය ධීවරයෙකුට වෙඩි තැබූ බවට එල්ල වන චෝදනා සම්පූර්ණයෙන් ප්‍රතික්ෂේප කරන බව නාවික හමුදාව පවසයි. නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වළාකුළුගේ මහතා සඳහන් කළේ එවැනි වෙඩි තැබීමක් නාවික හමුදාව විසින් සිදුකර නොමැති බවය. නාවික හමුදාව විසින් ඊයේ(6) දිනයේ සිදුකළ වෙඩි තැබීමකින් රාමේෂ්වරම් ධීවරයෙකු මියගිය බවට ඉන්දිය මාධ්‍ය වාර්තා කර තිබේ. එහිදී තවත් ධීවරයින් තිදෙනෙකු තුවාල ලබා ඇති බව අදාළ වාර්තාවල සඳහන් වේ. එවැනි කිසිදු වෙඩි තැබීමක් හෝ පහරදීමක් ඉන්දීය ධීවරයින්ට නාවික හමුදාව විසින් සිදුකර නොමැති බවත් අදාළ සියලු වාර්තා අසත්‍ය බවත් නාවික හමුදා මාධ්‍ය ප්‍රකාශකවරයා අවධාරණය කර සිටියේය.මේ අතර කච්චතිව් දූපතේ ශාන්ති අන්තෝනී දේවස්ථානයේ පැවැත්වෙන වාර්ෂික මංගල්‍ය මෙවර වර්ජනය කිරීමට රාමේෂ්වරම් ධීවරයින් තීරණය කර තිබේ.ශ්‍රී ලංකා නාවික හමුදාව විසින් ඉන්දීය ධීවරයින් අත්අඩංගුවට ගැනීමට විරෝධය පළ කරමින් ඔවුන් මෙම තීරණය ගෙන ඇති බව ඉන්දීය මාධ්‍ය වාර්තා කරයි.කච්චතිව් දූපතේ වාර්ෂික මංගල්‍ය මෙවර ලබන 11 සහ 12 යන දෙදින පැවැත්වීමට සැලසුම් කර ඇති නමුත් බැතිමතුන්ට සහභාගී වීම සඳහා ධීවර යාත්‍රා ලබානොදෙන බව රාමේෂ්වරම් ධීවරයින් පවසයි.වාර්ෂිකව 5000ක පමණ පිරිසක් ඉන්දියාවේ සිට කච්චතිව් මංගල්‍ය සඳහා සහභාගී වේ.තම ධීවරයින් දිගින් දිගටම ශ්‍රී ලංකා නාවික හමුදාව අත්අඩංගුවට ගැනීමට විරෝධය පළ කරමින් අද(7) දිනයේ සිට උපවාසයක් ද ආරම්භ කරන බව රාමේෂ්වරන් ධීවරයින් පෙන්වා දෙයි.කෙසේවෙතත් ඉන්දු - ලංකා ධීවර ගැටළුවට රාජ්‍යතාන්ත්‍රික මට්ටමින් කඩිනමින් විසදුම් ලබාදීමට පියවර ගන්නා බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා ඊයේ(6) පැවති උත්සවයකදී ප්‍රකාශ කර තිබේ.", "URL": "https://sinhala.adaderana.lk/news.php?nid=70524", "Category": null, "Parent URL": null}