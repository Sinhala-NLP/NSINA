{"Source": "Adaderana", "Timestamp": "March 20, 2018 10:24 pm", "Headline": "ලක්ෂ 09කට අධික නීති විරෝධී දුම්වැටි තොගයක් රේගුවේ හිර වෙයි", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස ශ්‍රී ලංකාවට රැගෙන ආ චීන ජාතික ගුවන් මගී කාන්තාවක් අද(20) සවස කටුනායක ගුවන්තොටුපොළේ දී රේගු නිලධාරීන් විසින් අත්අඩංගුවට ගත් බව සහකාර රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. ඇය 34 හැවිරිදි චීන ජාතික කාන්තාවක් බව ඒ මහතා වැඩිදුරටත් සඳහන් කර ඇත. ශ්‍රී ලංකාවේ සංචාරය පිණිස පැමිණි ඇය අද දින සවස 3.35 ට අබුඩාබි නුවර සිට පැමිණි ඉටිහාඩ් ගුවන් සේවයේ අයත් ගුවන් යානයෙන් කටුනායක ගුවන්තොටුපොළ වෙත පැමිණ තිබේ. ඇය විසින් රැගෙන විත් තිබූ ගමන් මල්ලේ විදේශීය නිෂ්පාදිත දුම්වැටි 18,400ක් අඩංගු දුම්වැටි කාටූන් 92ක් සගවා ගෙන තිබී රේගු නිලධාරීන් විසින් අත්අඩංගුවට ගෙන ඇත. එම දුම්වැටි තොගයේ වටිනාකම රුපියල් ලක්ෂ 09කට අධික බව රේගුව පවසයි. කටුනායක ගුවන් තොටුපොළ රේගු අධ්‍යක්ෂ ඕ.එම්.ජබීර් මහතාගේ අධීක්ෂණය යටතේ නියෝජ්‍ය රේගු අධිකාරීවරුන් වන නිෂාන් අබේනායක සහ ඩී.එම්.ආර්.සිරිල් යන මහත්වරුන් මේ පිළිබඳව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=86029", "Category": null, "Parent URL": null}