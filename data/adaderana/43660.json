{"Source": "Adaderana", "Timestamp": "June 2, 2014 09:45 am", "Headline": "බලධාරීන් නිහඬයි - විභාග කොමසාරිස් තාමත් පුටුවේ ඉන්නවා", "News Content": "උසස් පෙළ විභාග කටයුතුවලට අනිසි බලපෑම් සිදුකිරීමට අධ්‍යාපන ඇමතිවරයාට ඉඩ සැලසූ විභාග කොමසාරිස්වරයා තවදුරටත් එම තනතුරේ රාජකාරී කිරීමෙන් පෙනී යන්නේ එම වරද නිවැරදි කිරීමට පාලකයින්ට අවශ්‍යතාවයක් නැති බව යැයි ලංකා ගුරු සංගමය පවසයි. එහි ප්‍රධාන ලේකම් ජෝසප් ස්ටාලින් මහතා නිවේදනයක් නිකුත් කරමින් පෙන්වාදෙන්නේ මේ ගැන විධිමත් පරීක්ෂණයක් පවත්වන ලෙසට ජනාධිපති ලේකම්වරයාගෙන් ද ඉල්ලීමක් කර ඇති බවයි. එම නිවේදනය වැඩිදුරටත් පහත පරිදිය. උසස් පෙළ ආර්ථික විද්‍යා ප‍්‍රශ්න පත‍්‍රයේ පාලක පරික්ෂවරයා විශ‍්‍රාම ගැනීමෙන් පසු අදාළ දෙවන තුන්වෙනි තනතුර දැරූ නිලධාරීන්ට එම තනතුර ලබා නොදී විනිවිද භාවයකින් තොරව පාලක පරීක්ෂක තනතුර පිරවීම පිළිබඳව විරෝධය පළ කරමින් ප‍්‍රධාන පරීක්ෂකවරු 39 දෙනෙකුගේ අත්සනින් විභාග කොමසාරිස්වරයාට ඒකාබද්ධ ප‍්‍රකාශනයක් යොමු කොට තිබුණි. ආචාර්ය මහාචාර්යවරු ඇතුළු මෙම 39 දෙනාගේ ප‍්‍රකාශනයේ විභාග ප‍්‍රශ්න පත‍්‍ර සැකසීම් කටයුතුවලට අධ්‍යාපන ඇමතිවරයාගේ අත පෙවීම පැහැදිලිව ම පෙන්වා දී තිබුණි. එසේම ව්‍යාපාර අධ්‍යයන ප‍්‍රශ්න පත‍්‍රයට ද විභාග කොමසාරිස්වරයාගේ අනිසි මැදිහත්වීම් මෙන්ම එහි ස්වාධීනතාවයට එල්ල වූ අනිසි බලපෑම් පිළිබඳව ආචාර්ය ජගත් බණ්ඩාරනායක මහතා පැහැදිලිවම මාධ්‍යවලට තොරතුරු වාර්තා කර තිබුණි. මෙම තත්ත්වයන් ස්වාධීන විභාග කි‍්‍රයාවලිය බරපතළ අනතුරක හෙළීමක් ලෙස ලංකා ගුරු සංගමය ප‍්‍රකාශ කර සිටී. 1968 අංක 25 දරණ විභාග පනතට අනුව විභාග දෙපාර්තමේන්තුව ස්වාධීන ආයතනයක් වන අතර එම කටයුතුවලට දේශපාලන ඇඟිලිගැසීම් සිදු කරන තත්ත්වයට වර්තමාන විභාග කොමසාරිස්වරයා එම ආයතනය පත් කොට ඇත. විභාග ප‍්‍රතිඵල නිකුත් කිරීමේදී පවා අධ්‍යාපන ඇමතිවරයා සමග ඒකාබද්ධ මාධ්‍ය සාකච්ඡා පවත්වමින් සිදුකළ කි‍්‍රයාකාරීත්වයට වඩා බැරැරුම් කටයුතුවලට අධ්‍යාපන ඇමතිවරයා යොමු වී ඇති බව ඉහත ආචාර්ය මහාචාර්යවරුන්ගේ ප‍්‍රකාශනවලින් මනාව පැහැදිලි වේ. මෙම තත්ත්වය පිළිබඳව විධිමත් විමර්ශනයක් පවත්වන ලෙස ජනාධිපති ලේකම්වරයාගෙන් 2014.05.26 දිනැතිව ලංකා ගුරු සංගමය ලිඛිත ඉල්ලීමක් කර ඇත. ජාතික විභාගවල විශ්වසනීයත්වය සම්බන්ධයෙන් සිදුකර ඇති අනිසි අතපෙවීම් සම්බන්ධයෙන් විභාග කොමසාරිස්වරයා පැහැදිලිව වගකිව යුතු අතර ඔහු එම තනතුරේ රැඳෙමින් තවදුරටත් කටයුතු කිරීම තුළ පැහැදිලි වන්නේ මෙම තත්ත්වය නිවැරදි කිරීමට පාලකයින්ට අවශ්‍යතාවයක් නැති බවයි. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=43660", "Category": null, "Parent URL": null}