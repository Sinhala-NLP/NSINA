{"Source": "Adaderana", "Timestamp": "November 21, 2010 07:41 pm", "Headline": "2011 අයවැය හෙට පාර්ලිමේන්තුවට", "News Content": "2011 වර්ෂය සඳහා වන අයවැය ජනාධිපති මහින්ද රාජපක්ෂ මහතා විසින් හෙට(22) පාර්ලිමේන්තුවට ඉදිරිපත් කරයි. මෙය ජනාධිපති මහින්ද රාජපක්ෂ මහතාගේ ධුර කාලය තුළ ඉදිරිපත් කරන පස්වන අයවැය වේ. හෙට දහවල් 1 .35ට ජනාධිපතිවරයා විසින් අයවැය වාර්තාව පාර්ලිමේන්තුවට ඉදිරිපත් කිරීමට නියමිතය. විසර්ජන පනත් කෙටුම්පතට අනුව ඉදිරි වර්ෂයට අදාළ රජයේ ඇස්තමේන්තුගත මුදල ලෙස දක්වා ඇත්තේ රුපියල් කෝටි එක් ලක්ෂ අටදහස් එකසීයක මුදලකි. ආරක්ෂක අමාත්‍යාංශය සඳහා රුපියල් කෝටි විසි එක්දහස් පන්සිය විසි එකක් සහ ආර්ථික සංවර්ධන අමාත්‍යාංශය සඳහා රුපියල් කෝටි හත්දහස් පන්සිය විසි හතරක් වෙන්කර තිබේ. ෙසෞඛ්‍ය අමාත්‍යාංශය සඳහා වෙන්කර ඇති මුදල රුපියල් කෝටි හයදහස් දෙසිය විසිපහකි. අධ්‍යාපනය වෙනුවෙන් රුපියල් කෝටි තුන්දහස් හැත්තෑ දෙකක් වෙන්කර තිබේ. අයවැය දෙවන වර කියවීමේ ඡන්ද විමසීම මේ මස 26 වැනිදා පැවැත්වේ. තුන්වන වර කියවීමේ ඡන්ද විමසීම දෙසැම්බර් 10 වන දින පැවැත්වේ.", "URL": "https://sinhala.adaderana.lk/news.php?nid=12307", "Category": null, "Parent URL": null}