{"Source": "Adaderana", "Timestamp": "September 10, 2014 11:02 pm", "Headline": "වකුගඩු රෝගීන් වෙනුවෙන්  බුද්ධික පතිරණ හෙට අමුමිරිස් අභියෝගය බාරගන්නවාලු!", "News Content": "ශ්‍රී ලංකාවේ රජරට ඇතුළු ප්‍රදේශ ගණනාවක සීඝ්‍රයෙන් පැතිර ගොස් දහස් ගණනක් ජනතාව පීඩාවට පත්ව සිටින මාරාන්තික වකුගඩු රෝගයට ලක් වූ ජනතාව සඳහා අරමුදල් රැස් කරන “අමු මිරිස් අභියෝගය” සඳහා පූර්ණ අනුග්‍රහය ලබාදෙන බව පා.ම බුද්ධික පතිරණ මහතා කියයි. අයිස් බකට් අභියෝගය එරෙහිව දිගින් දිගටම විරෝධය පළ කළ තමන් ශ්‍රී ලංකාවේ වකගඩු රෝගීන් සඳහා විකල්ප වැඩපිළිවෙළක අවශ්‍යතාවය අවධාරණය කළ බවද පෙන්වාදෙයි. 1930 දශකයේ අධිරාජ්‍යවාදීන් දියත් කළ පොපි මල් ව්‍යාපාරයට එරෙහිව ශ්‍රී ලංකාවේ වාමාංශික ව්‍යාපාරය දියත් කළ සූරියමල් ව්‍යාපාරය සිහිගන්වමින් කුප්‍රකට අයිස් බකට් අභියෝගයට එරෙහිව අමුමිරිස් අභියෝගය නැමැති වකුගඩු රෝගීන් සඳහා අරමුදල් රැස් කරන ව්‍යාපාරයක් ශ්‍රී ලංකාවේ තරුණ පිරිස් ආරම්භ කර ඇත. එකී ව්‍යාපාරයට සහය දැක්වීමට තීරණය කර ඇති බව මන්ත්‍රීවරයා කියයි. ඒ අනූව එකී අභියෝගයට මුහුණදීම හෙට (11) අංක 21/3, පොල්හේන්ගොඩ, නාරාහේන්පිටදී පෙරවරු 9.30ට සිදු කිරීමට නියමිත අතර එහිදී මන්ත්‍රීවරයා අමු මිරිස් කරල් 3ක් ස්වල්ප වේලාවක් තුළ කෑමටත් අනතුරුව තවත් පස්දෙනෙකුට එම අභියෝගය ලබාදීමටත් නියමිත බව සඳහන්ය. අමුමිරිස් අභියෝගය යනු .. වකුගඩු රෝගයෙන් පෙළෙන ජනතාව වෙනුවෙන් අරමුදල් රැස් කිරීම සඳහා තරුණයින් පිරිසක් විසින් ආරම්භ කර ඇති වැඩසටහනකි. එම අභියෝගයේ කොන්දේසි පහත පරිදිය. අමු මිරිස් කරල් තුනක් මිනිත්තු දෙකකදී කාලා ඉවර කිරීම. මේ සඳහා ඉදිරිපත් වන පුද්ගලයා අභියෝගයට මුහුණදීමෙන් පසු ඔහු හෝ ඇය දන්නා හඳුනන තවත් පස් දෙනෙකුට අභියෝග කළ යුතුය. ඔවුන් අභියෝගය‬ බාරගත්තොත් මේ වැඩසටහන සඳහා වන අරමුදලට රුපියල් 100/= කින් දායක විය යුතුය. අභියෝගය‬ බාර නොගත්තොත් වකුගඩු රෝගී අරමුදලට රුපියල් 1000/=ක් පරිත්‍යාග කළ යුතුවේ. මේ ආකාරයට දන්න කියන අයට “අමුමිරිස් අභියෝගය ” ඉදිරිපත් කරමින් වකුගඩු අරමුදල තරකිරීම මෙහි අරමුණ වේ.", "URL": "https://sinhala.adaderana.lk/news.php?nid=45978", "Category": null, "Parent URL": null}