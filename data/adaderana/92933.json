{"Source": "Adaderana", "Timestamp": "July 20, 2018 07:35 pm", "Headline": "ගාල්ල ජාත්‍යන්තර ක්‍රිකට් ක්‍රීඩාංගණය පිළිබඳ ආණ්ඩුවේ ස්ථාවරය සති 02 ක් ඇතුළත", "News Content": "ගාල්ල ජාත්‍යන්තර ක්‍රිකට් ක්‍රීඩාංගණය පිළිබඳ ආණ්ඩුවේ ස්ථාවරය සති 02 ක් ඇතුළත ඉදිරිපත් කිරීමට සූදානම් බව අමාත්‍ය විජේදාස රාජපක්ෂ මහතා අද(20) පාර්ලිමේන්තුවේදී ප්‍රකාශ කළේය. ඒ එම ක්‍රීඩාංගණය ඉවත් කිරීමේ තීරණය සම්බන්ධයෙන් විපක්ෂයේ මන්ත්‍රීවරුන් පාර්ලිමේන්තුවේ අවධානයට යොමු කළ අවස්ථාවේදීය. යුනෙස්කෝ සංවිධානයේ ලෝක සංස්කෘතික සහ ස්වභාවික උරුමයන් සුරැකීමේ සමුළුවේ 42 වන සැසිවාරයේ වාර්තාව මගින් ලෝක උරුමයක් ලෙස නම් කර ඇති ගාලු කොටු පවුර කෙරෙහි අහිතකර ලෙස බලපා ඇති සාධක කිහිපයක් පසුගියදා හඳුනා ගැනුණි. ගාල්ල ජාත්‍යන්තර ක්‍රිකට් ක්‍රීඩාංගනයේ ඉදිකර ඇති නීතීවිරෝධී ඉදිකිරීම් ද ගාලු කොටු පවුර කෙරෙහි අහිතකර බලපෑම් එල්ල කරන බව වාර්තාවේ දැක්වුණද ගාල්ල ක්‍රීඩාංගනය එම ස්ථානයෙන් ඉවත් කළ යුතු යැයි තීරණය කළ බවට කිසිඳු සඳහනක් ලෝක උරුම කමිටුවේ වාර්තාවේ දැක්වෙන්නේ නැහැ. මේ අතර ශ්‍රී ලංකා ක්‍රිකට් කණ්ඩායමේ හිටපු නායක මහේල ජයවර්ධන සිය ට්විටර් ගිණුම ඔස්සේ සටහනක් තබමින් සඳහන් කර තිබුණේ ගාල්ල ක්‍රීඩාංගණය ඉවත් කිරීමේ තීරණය පිළිබඳව තමන් ශෝකයට පත් වන බවයි. ජාත්‍යන්තර ටෙස්ට් ක්‍රිකට් ඉතිහාසයේ සන්ධිස්ථානයක් මෙන්ම ශ්‍රී ලංකා ක්‍රිකට් කණ්ඩායමට වඩාත් සාර්ථක ක්‍රීඩාංගණයක් ද වන මෙය ඉවත් කිරීමේ තීරණය පිළිබඳව නැවත සලකා බලන ලෙස තමන් රජය හා අදාළ බලධාරීන්ගෙන් ඉල්ලා සිටින බව ද ඔහු වැඩිදුරටත් සඳහන් කරයි. මේ අතර ගාල්ල ක්‍රීඩාංගණය එම ස්ථානයෙන් ඉවත් කරන බවට විවිධ වාර්තා පළවීමත් සමඟ එම තීරණයට විරෝධය පළ කරමින් ක්‍රීඩාංගනයේ ස්ථාන කිහිපයක අද බැනර් ප්‍රදර්ශනය කර තිබුණි.", "URL": "https://sinhala.adaderana.lk/news.php?nid=92933", "Category": null, "Parent URL": null}