{"Source": "Adaderana", "Timestamp": "September 15, 2010 04:51 pm", "Headline": "පොලීසිය හා සැකකරුවන් ගැටෙයි-අට හැවිරිදි දරුවෙක් මරුට", "News Content": "පොලීසිය හා සැකකරුවන් පිරිසක් අතර ඇති වූ වෙඩි හුවමාරුවකදී අත්වැරදීමකින් අට හැවිරිදි දරුවෙකු ජීවිතක්ෂයට පත්වී තිබේ. අද දහවල් බේරුවල ප්‍රදේශයේ ෂෙඩ් එකක් අසලදී මෙම වෙඩි හුවමාරුව සිදුව ඇති බවත්,ඒ මොහොතේ අසල ත්‍රී විලර් රථයක සිටි සුදිල් නිලුපුල්(8)නැමැති දරුවා ජීවිතක්ෂයට පත්ව ඇති බව අද දෙරණ වාර්තාකරු සඳහන් කරයි. සොරුන් කණ්ඩායමක සාමාජිකයෙකු යයි සැකපිට මහරගම පොලීසිය විසින් අත්අඩංගුවට ගන්නා ලද පුද්ගලයෙකුගෙන් ලද තොරතුරක් මත තවත් සැකකරුවන් පිරිසක් අත්අඩංගුවට ගැනීම සඳහා මහරගම පොලීසියේ නිලධාරීන් කණ්ඩායමක් අද දහවල් බේරුවල ප්‍රදේශයට ගොස් තිබේ. එහිදී බේරුවල ෂෙඩ් එක අසල මෝටර් රථයක අදාළ සැකකරුවන් පිරිස සිටි බවත්, ඒ මොහොතේම සැකකරුවන් හා පොලිස් නිලධාරී කණ්ඩායම අතර වෙඩි හුවමාරුවක් සිදුවූ බවත් වාර්තා වේ. මෙම වෙඩි හුවමාරුවේදි අසල ත්‍රීවිලර් රථයක සිටි අට හැවිරිදි දරුවාට වෙඩි ‍වැදී ඇති අතර දරුවා ප්‍රථමයෙන් බේරුවල රෝහලටත් අනතුරුව නාගොඩ මූලික රෝහලටත් ඇතුළත් කළ ද පසුව ජීවිතක්ෂයට පත්වී තිබේ. සැකකාර කණ්ඩායම සිය මෝටර් රථයෙන්ම පලාගොස් ඇති බවත්,ඔවුන් අත්අඩංගුවට ගැනීම සඳහා විශේෂ මෙහෙයුමක් ක්‍රියාත්මක බවත් පොලිස් ආරංචි මාර්ග සඳහන් කරයි. කෙසේ වුවද සමස්ත සිද්ධිය පිළිබඳ පූර්ණ වාර්තාවක් ලබාගැනීම සඳහා පොලිස්පතිතුමන්ගේ උපදෙස් මත විශේෂ පොලිස් කණ්ඩායමක් මේ වන විටත් බේරුවල ප්‍රදේශයට පිටත්ව ගොස් ඇති බවද සඳහන් වේ. මෙම සිදුවීමේ වැරදිකරුවන්ට තරාතිරම නොබලා නීතිය ක්‍රියාවට නංවන බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා අද කළ විමසීමකදී කියා සිටියේය.", "URL": "https://sinhala.adaderana.lk/news.php?nid=10872", "Category": null, "Parent URL": null}