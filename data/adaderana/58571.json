{"Source": "Adaderana", "Timestamp": "March 23, 2016 06:40 pm", "Headline": " 75,000ක ජරාව කන්න ගිය ඉඩම් නිලධාරියා මාට්ටු", "News Content": "රු.75,000 ක අල්ලස් මුදලක් ලබාගත් කියන තඹුත්තේගම,මහවැලි නේවාසික ව්‍යාපාර කළමනාකරණ කාර්යාලයට අනියුක්තව සේවය කළ මහවැලි එච් කලාපය බාර ඉඩම් නිලධාරියා අත්අඩංගුවට ගෙන තිබේ.අනුරාධපුර ප්‍රදේශයේ පදිංචි දැව වෙළඳාමේ නිරත ව්‍යාපාරිකයෙකුගෙන් ලැබුණු පැමිණිල්ලකට අනුව මොහු අල්ලස් හෝ දූෂණ චෝදනා විමර්ශන කොමිෂන් සභාව විසින් අත්අඩංගුවට ගත් බව එම කොමිසමේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පවසයි.එප්පාවල ප්‍රදේශයේ මහවැලි කලාපයට අයත් ඉඩම්වල ‍තමන් මිලදී ගත් තේක්ක ගස් ප්‍රමාණයක් කපා බිමදැමීමට මෙම ඉඩම් නිලධාරියාගෙන් තාවකාලික කැපුම් බලපත්‍රයක් ලබා ගත් බවත්,පසුව එම තාවකාලික බලපත්‍රය වෙනුවට මුල් බලපත්‍රය ලබාදීමට සැකකාර රජයේ නිලධාරියා විසින් රුපියල් ලක්ෂයක මුදලක් අල්ලස් ලෙස ඉල්ලා ඇති බවත් සඳහන්ය.මෙම ලක්ෂයක මුදලින් අත්තිවාරම් ලෙස රු.25,000 ක මුදලක් ලබාගෙන ඉතිරි රු.75,000 ක මුදල අද ලබාගැනීමේදී මහවැලි නේවාසික ව්‍යාපාර කළමනාකරණ කාර්යාලය තුළදී ඔහු අත්අඩංගුවට ගත් බව ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=58571", "Category": null, "Parent URL": null}