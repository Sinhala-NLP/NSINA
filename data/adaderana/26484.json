{"Source": "Adaderana", "Timestamp": "August 11, 2012 09:04 am", "Headline": "මැතිවරණ නීති කැඩූ 11ක් දැලේ", "News Content": "පළාත් සභා ඡන්ද විමසීමට අදාළව මැතිවරණ නීති උල්ලංඝණය කළ පුද්ගලයින් 11 දෙනෙකු අත්අඩංගුවට ගෙන තිබේ. ලැබුණු පැමිණිලිවලට අනුව අදාළ අත්අඩංගුවට ගැනීම් සිදුකර ඇති බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කළේය. මේ වන විට පළාත් සභා ඡන්ද විමසීමට අදාළව පැමිණිලි 14 ක් ලැබී ඇති බව ගාමිණී නවරත්න මහතා පැවසුවේය. ඉන් පැමිණිලි වැඩි සංඛ්‍යාවක් තර්ජනය කිරීම් සහ මැතිවරණ නීති උල්ලංඝණය වන ආකාරයේ ප්‍රචාරක කටයුතුවල නිරතවීම සම්බන්ධයෙන් වූ පැමිණිලි බව ගාමිණී නවරත්න මහතා වැඩිදුරටත් සඳහන් කළේය. මේ අතර ඉදිරි පළාත් සභා ඡන්ද විමසීමට අදාළව මැතිවරණ කොමසාරිස්වරයා, දේශපාලන පක්ෂ සහ ස්වාධීන කණ්ඩායම්වල නිත්‍ය නියෝජිතවරුන් සමග විශේෂ සාකච්ඡාවක් පවත්වා තිබේ. ඊයේ (10) පස්වරුවේ මැතිවරණ මහලේකම් කාර්යාලයේ දී මෙම හමුව පවත්වා ඇති බව සඳහන්ය. මෙහිදී ඉදිරි පළාත් සභා ඡන්ද විමසීමට අදාළව උද්ගතව ඇති ගැටලු සම්බන්ධයෙන් දීර්ඝ වශයෙන් සාකච්ඡා වූ බව පැෆ්රල් සංවිධානය සඳහන් කළේය.", "URL": "https://sinhala.adaderana.lk/news.php?nid=26484", "Category": null, "Parent URL": null}