{"Source": "Adaderana", "Timestamp": "March 25, 2013 12:56 pm", "Headline": "ගීතා කුමාරසිංහ ආයතන සංග්‍රහය උල්ලංඝණය කරනවා - ගයන්ත කියයි", "News Content": "බෙන්තර - ඇල්පිටිය ශ්‍රීලනිප ප්‍රධාන සංවිධායිකා ගීතා කුමාරසිංහ මහත්මිය ආයතන සංග්‍රහය උල්ලංඝණය කරමින් අද (25) සවස හා ලබන 28 වැනිදා සිට අප්‍රේල් මස 04 වැනිදා දක්වා පැවැත්වීමට නියමිත “රට නගන නිල් රැල්ල“ ජන බල ගැන්වීමේ වැඩසටහන සඳහා සහභාගී වන ලෙස දන්වා ග්‍රාම නිලධාරීවරුන්ට ලිපි යවා ඇතැයි එජාප මන්ත්‍රී ගයන්ත කරුණාතිලක මහතා චෝදනා කරයි. අද පස්වරු 2.30ට ඇල්පිටිය සණස ශාලාවේදී ශ්‍රී ලංකා නිදහස් පක්ෂ සාමාජික සාමාජිකාවන් ඇතුළු පිරිසක් පක්ෂයට සම්බන්ධ ක්‍රියාකාරීන් උදෙසා උත්සවයක් පැවැත්වීමට කටයුතු යොදා ඇත. එකී උත්සවයට සහභාගි වන ලෙසට ඇය බෙන්තර - ඇල්පිටිය ප්‍රාදේශීය ලේකම් කොට්ඨාස බලප්‍රදේශවල ග්‍රාම නිලධාරීවරුන්ට ලිපියවා ඇතැයි මන්ත්‍රීවරයා චෝදනා කරයි. එසේම ලබන 28 වැනිදා සිට අප්‍රේල් මස 04 වැනිදා දක්වා පැවැත්වීමට කටයුතු යොදා ඇති “ රට නගන නිල් රැල්ල“ ජන බල ගැන්වීමේ වැඩසටහනේදී ගෙයින් ගෙට යමින් එම වැඩසටහනට සහය ලබාදෙන ලෙස ගීතා කුමාරසිංහ මහත්මිය ග්‍රාම නිලධාරීවරුන්ට දන්වා ඇතැයි ගයන්ත කරුණාතිලක මහතා කියයි. මෙය ආයතන සංග්‍රහයේ 32 වැනි පරිච්ඡේදයට අනූව එහි එකේ, 1.1 වගන්තියට අනූව රාජ්‍ය නිලධාරීන් දේශපාලන කටයුතු සඳහා යොදා ගැනීමේ වගන්තිය උල්ලංඝණය කිරීමක් බව හෙතෙම පෙන්වාදෙයි. මෙහි විශේෂත්වය වන්නේ ග්‍රාම නිලධාරීවරුන්ට යවන ලද ලිපිවල පිටපත් ජනාධිපතිවරයා, ආර්ථික සංවර්ධන අමාත්‍යවරයා හා ශ්‍රී ලංකා නිදහස් පක්ෂයේ මහලේකම්වරයා වෙත යවා තිබීම බවද ගයන්ත කරුණාතිලක මහතා අද (25) පෙරවරුවේ කොළඹදී පැවැති මාධ්‍ය හමුවකදී පැවසීය. රාජ්‍ය සේවකයින් දේශපාලන කටයුතු සඳහා යොදාගෙන ඔවුන් අතකොළුවක් බවට පත් කර නොගන්නා ලෙස එජාප මන්ත්‍රීවරයා එහිදී වැඩිදුරටත් ආණ්ඩුවෙන් ඉල්ලීමක් කළේය.", "URL": "https://sinhala.adaderana.lk/news.php?nid=32725", "Category": null, "Parent URL": null}