{"Source": "Adaderana", "Timestamp": "June 24, 2019 02:31 pm", "Headline": "සෞදියේ ගුවන් තොටුපලකට ප්‍රහාරයක්-පුද්ගලයෙක් ජීවිතක්ෂයට", "News Content": "සෞදි අරාබියේ ගුවන්තොටුපොළක් වෙත එල්ල වූ ප්‍රහාරයකින් එක් පුද්ගලයෙක් මියගොස් තිබේ. විදෙස් මාධ්‍ය වාර්තා කළේ ප්‍රහාරයෙන් තවත් 21 දෙනෙකු තුවාල ලබා ඇති බවයි. සෞදි අරාබියේ දකුණුදිග අභා සිවිල් ගුවන්තොටුපොළට මෙම ප්‍රහාරය එල්ල විය. එම ප්‍රහාරය යේමනයේ හූති සටන්කාමීන් විසින් එල්ල කරන ලද බව සෞදි අරාබිය ප්‍රමුඛ ඒකාබද්ධ යුද සන්ධානය පවසයි. සෞදි අරාබියේ දකුණුදිග අභා සහ ජිසාන් ගුවන් තොටුපළවල ඉලක්ක කර ඩ්‍රෝන ප්‍රහාර එල්ල කළ බව හූති සටන්කාමීන්ට අයත් රූපවාහිනී නාලිකාවක් වාර්තා කළේය. යේමන දේශසීමාවට කිලෝමීටර් 200ක් පමණ උතුරින් පිහිටි අභා ගුවන්තොටුපොළේ වාහන නැවතුම් ස්ථානයට සැක කටයුතු ඩ්‍රෝන ප්‍රහාරය එල්ල වී ඇති බව සෞදි රාජ්‍ය මාධ්‍ය වාර්තා කරයි. ප්‍රහාරයෙන් පසුව ගුවන් මෙහෙයුම් නවතා දැමුවත් මේ වනවිට එහි කටයුතු සාමාන්‍ය අයුරින් සිදුවන බව ඔවුන් වැඩිදුරටත් සඳහන් කළේය. මේ මස ආරම්භයේදී හූති සටන්කාමීන් මෙම ගුවන් තොටුපළට එල්ල කළ රොකට් ප්‍රහාරයකින් පුද්ගලයින් 26 දෙනෙකු තුවාල ලැබුවා. යේමන රජය හුතී කැරළිකරුවන් සමග වසර හතරක් තිස්සේ යුද වදිමින් සිටින අතර, සෞදි අරාබි නායකත්වයෙන් අරාබි රටවල් හතරක මිත්‍ර හමුදා යේමන රජයට සහය දක්වනවා. විදෙස් මාධ්‍ය වාර්තා කළේ මෙම අභ්‍යන්තර යුද්ධය නිසා විශාල හානියක් යේමනයට සිදුවී ඇති බවයි. ගැටුම් උච්ඡත්වයට පත්වූයේ 2015දී බටහිර යේමනයේ විශාල ප්‍රදේශයක් කැරළිකරුවන් අල්ලා ගැනීමත් සමඟයි. කලාපයේ ෂියා මුස්ලිම් බලවතා වන ඉරානයේ සහය ලැබෙතැයි සැලකෙන හුතී කැරළිකරුවන් මෑත කාලීනව ලැබූ ප්‍රබල වර්ධනයත් සමග මිසයිල සහ ඩ්‍රෝන යානා යොදාගෙන ප්‍රහාර එල්ල කිරීමේ වැඩි නැඹුරුතාවක් පවතින බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=112669", "Category": null, "Parent URL": null}