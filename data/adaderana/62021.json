{"Source": "Adaderana", "Timestamp": "July 13, 2016 12:10 pm", "Headline": "ඉන්දීය ධීවරයින්ට මසුන් අල්ලන්න දෙන කතාව බොරු", "News Content": "ඉන්දීය ධීවරයන්ට මෙරට මුහුදු සීමාවට ඇතුළු වී ධීවර කටයුතු සිදුකිරීම සඳහා අනුමැතිය ලබාදීමට රජයේ කිසිදු සූදානමක් නොමැති බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි.ඉන්දීය ධීවරයින් විසින් මෙරට මුහුදු සීමාවට ඇතුළු වී ධීවර කටයුතුවල නිරත වන බවට චෝදනා කරමින් උතුරේ ධීවරයින් පිරිසක් ඊයේ විරෝධතාවයක නිරත වුණි. එමෙන්ම වසරකට දින 75ක් මෙරට මුහුදු සීමාවට ඇතුළු වී මසුන් ඇල්ලීම සඳහා ශ්‍රී ලංකා රජය විසින් ඉන්දීය ධීවරයන්ට අවසර දීමේ සූදානමක් පවතින බවට ද වාර්තා පළ වී තිබු බව සඳහන්ය. මේ සම්බන්ධයෙන් අදහස් දක්වමින් ධීවර අමාත්‍ය මහින්ද අමරවීර මහතා ප්‍රකාශ කර ඇත්තේ එම වාර්තාවල කිසිදු පදනමක් නොමැති බවයි.දින 75ක් නොව තත්පර 75ක් හෝ ඉන්දීය ධීවරයින්ට මෙරට මුහුදු සීමාවට ඇතුළු වී මසුන් ඇල්ලීම සඳහා අවසරයක් ලබාදීමට රජය කටයුතු නොකරන බව ධීවර අමාත්‍යවරයා අවධාරණය කර ඇත. මුහුදු සීමා උල්ලංඝණය කරන ඉන්දීය ධීවරයන් අත්අඩංගුවට ගැනීම අඛණ්ඩව සිදුකරන බව අමාත්‍යවරයා පවසා තිබේ.අධිකරණ ක්‍රියාමාර්ගවලින් අනතුරුව එම ධීවරයින් නිදහස් කළ ද ඔවුන්ගේ යාත්‍රා හෝ දැල් ආම්පන්න කිසිවක් නිදහස් කිරීමට කටයුතු නොකරන බව මහින්ද අමරවීර මහතා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=62021", "Category": null, "Parent URL": null}