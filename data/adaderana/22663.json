{"Source": "Adaderana", "Timestamp": "March 8, 2012 09:31 am", "Headline": "බෝම්බ ප්‍රහාරයකින් ඇෆ්ගනිස්ථානයේ බ්‍රිතාන්‍ය සෙබළුන් 6 ක් මරුට", "News Content": "ඇෆ්ගනිස්ථානයේ දකුණු ප්‍රදේශයට එල්ල වූ බෝම්බ ප්‍රහාරයකින් බ්‍රිතාන්‍යය හමුදා සෙබළුන් හයදෙනෙකු ජිවිතක්ෂයට පත්වී තිබේ. තුන්වන යෝක්ෂෙයර් රෙජිමේන්තුවට අයත් නිලධාරීන් පස්දෙනෙකු සහ පළමුවන ලැන්චෙස්ටර් රෙජිමේන්තුවට අයත් සෙබළෙකු මෙලෙස මියගොස් ඇති බව වාර්තා වේ. ඇෆ්ගනිස්ථානයේ දකුණු ප්‍රදේශයේ පිහිටි කන්දහාර් ප්‍රදේශයේ දී මෙම ප්‍රහාරය එල්ල වී ඇති බව සඳහන්ය. තලෙයිබාන් සටන්කාමීන් විසින් මෙම ප්‍රහාරය එල්ල කර ඇති අතර 2006 වසරෙන් පසු එකවර වැඩිම බ්‍රිතාන්‍ය සෙබළුන් පිරිසක් මියගිය අවස්ථාව මෙය ලෙස සඳහන් වේ. මියගිය බ්‍රිතාන්‍යය සෙබළුන්ගේ දේහයන් මේ වන විට හෙල්මන් පළාතේ පිහිටි හමුදා කඳවුර වෙත ගෙනවිත් තිබේ. මෙලෙස බ්‍රිතාන්‍යය සෙබලුන් මියයෑම සම්බන්ධයෙන් බ්‍රිතාන්‍ය අග්‍රාමාත්‍ය ඩේවිඩ් කැමරන් ද සිය කණගාටුව පළකොට ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=22663", "Category": null, "Parent URL": null}