{"Source": "Adaderana", "Timestamp": "August 5, 2019 02:26 pm", "Headline": "පැය 24ක් තුළ ජීවිත 29ක් අහිමි කළ අමෙරිකාවේ වෙඩි තැබීම", "News Content": "අමෙරිකානු ප්‍රාන්ත දෙකක පැය 24ක් තුළ සිදුවූ වෙඩි තැබීමේ සිද්ධීන් දෙකකින් පුද්ගලයින් 29 දෙනෙකු ජීවිතක්ෂයට පත්වුණි. එල් පාසෝ නගරයේ සිදුවීම අභ්‍යන්තර ත්‍රස්තවාදී ක්‍රියාවක් ලෙස සළකා විමර්ශන කටයුතු සිදුකෙරෙන බව බලධාරීන් ප්‍රකාශ කළේය. මේ අතර ඩේට්න් නගරයේ සිදු වූ වෙඩි තැබීමේදී ඝාතනයට ලක් වූ පිරිස අතර ප්‍රහාරකයාගේ සොහොයුරියද සිටින බව විමර්ශන වලින් හෙළි වී ඇත. අමෙරිකාවේ ටෙක්සාස් ප්‍රාන්තයේ එල් පාසෝ නගරයේ සිදු වූ වෙඩි තැබීමෙන් තුවාල ලැබූ පුද්ගලයින්ට අවශ්‍ය රුධිරය පරිත්‍යාග කිරීමට එහි වැසියන් එක්ව සිටි ආකාරයයි මේ. අමෙරිකා-මෙක්සිකෝ දේශසීමාවට මදක් දුරින් පිහිටි 'වෝල්මාට්' වෙළෙඳ සංකීර්ණය තුළ සිදු වූ එම වෙඩි තැබීමෙන් පුද්ගලයින් 20 දෙනෙකු මියගිය අතර තවත් 26 දෙනෙකු තුවාල ලැබුවේය. රුධිරය පරිත්‍යාග කිරීමට පැමිණි එල් පාසෝ වැසියන් පැවති උණුසුම් කාලගුණයද නොතකා සිය වාරය එළඹෙන තුරු පැය ගණනාවක් දිගු පෝලිම්වල රැඳී සිටියේය. රුධිරය පරිත්‍යාග කරන ලෙස පොලීසිය කළ ඉල්ලීමකට අනුව ඔවුන් අමෙරිකාවේ මෙම රුධිර පාරවිලයන මධ්‍යස්ථානය වෙත පැමිණි බව සඳහන්. පොලීසිය ඉල්ලීමට ප්‍රතිචාර දක්වමින් බලාපොරොත්තු වූවාටත් වඩා අතිවිශාල ජනකායක් එහි පැමිණි සිටි බව විදෙස් වාර්තා සඳහන් කරයි. ආරක්ෂාව සම්බන්ධයෙන් නමක් දිනාගෙන සිටින එල් පාසෝ නගරයේ සිදු වූ මෙම වෙඩි තැබීමෙන් ජනතාව තවමත් කම්පනයට පත්ව සිටින බව සඳහන්. වෙඩි තැබීම සිදුකළ 21ක් හැවිරිදි 'පැට්‍රික් කෘසියස්' මේ වනවිට පොලිස් අත්අඩංගුවේ පසුවෙයි. හිස්පැනික් ප්‍රජාව ඉලක්ක කර ඔහු එම වෙඩි තැබීම සිදුකරන්නට ඇති බව බලධාරීන්ගේ විශ්වාසයයි. එල් පාසෝ නගරයේ සිදුවීම අභ්‍යන්තර ත්‍රස්තවාදී ක්‍රියාවක් ලෙස සළකා විමර්ශන කටයුතු සිදුකෙරෙන බව ඒ සම්බන්ධයෙන් විමර්ශන කටයුතු සිදුකරන බලධාරීන් පවසයි. ඔවුන් පෙන්වා දෙන්න ප්‍රහාරකයාට සුදුසුම දඬුවම මරණ දඬුවම බවයි. මේ අතර, 9 දෙනෙකුට මරු කැඳවමින් අමෙරිකාවේ ඔහායෝ ප්‍රාන්තයේ ඩේට්න් නගරයේ සිදුවූ වෙඩිතැබීමේ සී සී ටී වී දර්ශන ද මේ වනවිට මාධ්‍යයට නිකුත් වී ඇත. ඔරිගන් දිස්ත්‍රික්කයේ තැබෑරුමක් අසළ සිදු වූ එම වෙඩි තැබීමේදී පොලිස් වෙඩි පහරින් ප්‍රහාරකයා ජීවිතක්ෂයට පත්වූ අතර එම අවස්ථාව මෙම දර්ශන වල පටිගත වී ඇති බව සඳහන්. ඔහායෝ ප්‍රාන්තයේ බෙල්බෘක් නගරයේ පදිංචි 24 හැවිරිදි කොනර් බෙට්ස් ප්‍රහාරකයා ලෙස හඳුනාගෙන ඇති අතර වෙඩි තැබීමේදී ඝාතනයට ලක් වූ පිරිස අතර ප්‍රහාරකයාගේ සොහොයුරියද සිටින බව විමර්ශන වලින් හෙළි වී ඇත.", "URL": "https://sinhala.adaderana.lk/news.php?nid=115793", "Category": null, "Parent URL": null}