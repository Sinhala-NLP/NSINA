{"Source": "Adaderana", "Timestamp": "September 11, 2010 12:51 pm", "Headline": "රජය දශමයකින්වත් වැටුප් වැඩි කරලා නෑ", "News Content": "නැවත වරක් පාන් මිල ඉහළ නැංවීමට රජය කටයුතු කිරීම මෙරට වැඩ කරන ජනතාව තවදුරටත් පීඩනයට ලක් කිරීමක් යැයි ජාතික වෘත්තීය සමිති මධ්‍යස්ථානය පෙන්වා දෙයි. ජීවන අංකය ඒකක 220කට ආසන්න ලෙස ඉහළ නැග තිබිය දී වැඩ කරන ජනතාවගේ වැටුප් දශමයකින් හෝ වැඩි කිරීමට රජය කටයුතු කර නොමැති බව එහි සභාපති කේ.ඩී ලාල්කාන්ත මහතා සඳහන් කළේය. මෙවැනි වාතාවරණයක් ‍තුළ අත්‍යවශ්‍ය භාණ්ඩ මිල මෙසේ ඉහළ නැංවීම දැඩි ලෙස හෙළා දකින බව ඔහු පෙන්වා දෙයි. බත් පරිභෝජනය සඳහා ජනතාව පෙළඹීමේ අරමුණින් පාන් මිල ඉහළ නංවන බවට රජයේ ඇතැම් ප්‍රධාන නිලධාරීන් විවිධ ප්‍රකාශ කිරීම හාස්‍යයට කරුණක් බව ලාල්කාන්ත මහතා ප්‍රකාශ කළේය. රටේ ජනතාව පාන් ආහාරයට ගන්නේ කාර්ය බහුල දෛනික ජීවිතය පහසු කර ගැනීමට මෙන්ම ජීවන වියදම අඩු කර ගැනීමට බව ඔහු පෙන්වා දෙයි. පාන් මිල ඉහළ ගොස් ඇති හෙයින් පාන් පිටි වලින් නිෂ්පාදනය කරන අනෙකුත් ආහාර ද්‍රව්‍ය වල මිල ගණන් ද නොබෝ දිනකින් ඉහළ යනු ඇති බව ලාල් කාන්ත මහතා පවසයි. රජය ගෙන යන ජනතාව පීඩනයට පත් කිරීමේ මෙවැනි ක්‍රියාමාර්ගයන් නතර කිරීම සඳහා පෙරට එන ලෙස මෙරට වැඩ කරන ජනතාවගෙන් ඔහු ඉල්ලා සිටියි.", "URL": "https://sinhala.adaderana.lk/news.php?nid=10790", "Category": null, "Parent URL": null}