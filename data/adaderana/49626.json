{"Source": "Adaderana", "Timestamp": "February 27, 2015 01:18 pm", "Headline": "පාසල් සිසුවා ‍අමෙරිකානු කතගේ පොකට්ටුවට විදලා", "News Content": "අමෙරිකානු ජාතික කාන්තාවක් සතු මුදල් සහ දේපළ සොරකම් කළ පාසල් සිසුවෙකු තංගල්ල පොලීසිය විසින් අත්අඩංගුවට ගෙන තිබේ.තංගල්ල, මැදකැටිය ප්‍රදේශයේ තානායමක හිමිකරුවෙකු විසින් සිදුකරන ලද පැමිණිල්ලකට අනුව මෙම පාසල් සිසුවා අත්අඩංගුවට ගෙන ඇති බව සඳහන්ය. අදාළ තානායමේ නවාතැන්ගෙන සිටි අමෙරිකානු ජාතික කාන්තාවකගේ ගමන් බෑගය විවෘත කර එහි තිබූ රුපියල් ලක්ෂයකට ආසන්න මුදලක් සහ රුපියල් ලක්ෂයක් පමණ වටිනා ජංගම දුරකථනයක් සැකකාර පාසල් සිසුවා විසින් සොරකම් කර ඇති බව වාර්තා වේ.මේ සම්බන්ධයෙන් අත්අඩංගුවට ගත් පාසල් සිසුවා 17 හැවිරිදි අයෙකු වන අතර ඔහු තංගල්ල මැදකැටිය ප්‍රදේශයේ පදිංචිකරුවෙකු බව සඳහන්ය.", "URL": "https://sinhala.adaderana.lk/news.php?nid=49626", "Category": null, "Parent URL": null}