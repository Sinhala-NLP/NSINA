{"Source": "Adaderana", "Timestamp": "December 11, 2017 11:42 am", "Headline": " කිලිනොච්චියේදී මාධ්‍යවේදියාට පහරදුන් 2ක පොලිස් දැලේ", "News Content": "කිලිනොච්චියේ ප්‍රාදේශීය මාධ්‍යවේදියාට පහරදී ඔහුව පැහැරගෙන යාමට උත්සහ කළ සැකකරුවන් දෙදෙනෙකු 10 දා මාන්කුලම පොලීසිය මඟින් අත්අඩංගුවට ගෙන තිබේ. කිලිනොච්චියේ ප්‍රාදේශීය මාධ්‍යවේදී එස්.බාස්කරන්ට 8 දා රාත්‍රී කිසියම් පිරිසක් විසින් පහරදී ඔහුව පැහැරගෙන යාමට උත්සහ දැරූ බවට එම මාධ්‍යවේදියා විසින් 9 දා මාන්කුලම පොලීසියට පැමිණිකළ පැමිණිල්ලක් පිළිබඳව පොලීසිය කළ පරීක්ෂණයකින් පසුව ඔවුන්ව අත් අඩංගුවට ගැනීමට හැකි වී තිබේ. ඔහු 8 දා රාත්‍රියේ කිලිනොච්චි පරන්තන් මාර්ගයේ පිහිටි ඔහුගේ මවගේ නිවසට ගොස් ආපසු එමින් සිටියදී යතුරුපැදියකින් පැමිණි දෙදෙනෙකු ඔහුට පහරදී තිබේ. ඔහුට පහර දෙන අතර තුර ඔහුව ත්‍රීරෝද රථයක බලහත්කාරයෙන් දමාගෙන යාමට උත්සහ කළ අවස්ථාවේදී ඔහු ඔවුන් දෙදෙනා සමඟ පොර බදා කෑකෝ ගැසීම නිසා එම ස්ථානයට අසල්වාසීන් පැමිණීමත් සමඟම යතුරු පැදියද දමා ප්‍රහාරයට පැමිණි දෙදෙනා පලාගොස් තිබේ. මේ අවස්ථාවේදීම එම මාර්ගයේ යතුරුපැදියකින් පැමිණි පොලිස් නිලධාරීන් දෙදෙනෙකුට සිද්ධිය දැණුම්දීමෙන් පසුව ඔවුන් ප්‍රහාරයට පැමිණි පුද්ගලයින් දෙදෙනා විසින් දමාගිය යතුරු පැදිය පොලීසිය වෙත රැගෙන ගොස් පරීක්ෂණ ආරම්භ කොට තිබේ. ඒ අනුව කිලිනොච්චිය මාධ්‍යවේදියාට පහර දීමට පැමිණි දෙදෙනාව අත් අඩංගුවට ගැනීමට පොලීසියට හැකි වී තිබේ.", "URL": "https://sinhala.adaderana.lk/news.php?nid=81344", "Category": null, "Parent URL": null}