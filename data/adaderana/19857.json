{"Source": "Adaderana", "Timestamp": "November 8, 2011 10:42 am", "Headline": "පනත දේශපාලන පළිගැනීමක් -පොදුරාජ්‍ය මණ්ඩලයට පැමිණිල්ලක්", "News Content": "රජය විසින් සිදුකරන බව කියන බියවැද්දීම්වලට එරෙහිව ශ්‍රී ලංකාවේ විපක්ෂ පාර්ලිමේන්තු මන්ත්‍රීවරියක් විසින් පොදුරාජ්‍ය මණ්ඩලයීය පාර්ලිමේන්තු සංගමය වෙත පැමිණිල්ලක් ඉදිරිපත් කර ඇති බව විදෙස් මාධ්‍ය වාර්තා කරයි. එක්සත් ජාතික පක්ෂ පාර්ලිමේන්තු මන්ත්‍රිනී අනෝමා ගමගේ මහත්මිය විසින් පොදුරාජ්‍ය මණ්ඩලයීය පාර්ලිමේන්තු සංගමයේ ප්‍රධාන ලේකම් ආචාර්ය විලියම් එෆ් ෂිජා වෙත ලිපියක් මගින් මෙම පැමිණිල්ල ඉදිරිපත් කර තිබේ. නව නීති රෙගුලාසි ගෙනඒම තුළින් ශ්‍රී ලංකා රජය විපක්ෂ පාර්ලිමේන්තු මන්ත්‍රීවරුන් මර්දනය කිරීමට හා පීඩාවට පත්කිරීමට උත්සාහ කරන බවට ගමගේ මහත්මිය විසින් සිය ලිපියෙන් චෝදනා කර ඇති බව ද බීබීසී ප්‍රවෘත්ති සේවය වාර්තා කරයි. එක්සත් ජාතික පක්ෂය, ව්‍යාපාරික නායකයින් හා නීතිඥ සංගමයේ විරෝධය පැවතියදී ද ඌණ කාර්යය සාධන සහ ඌණ උපයෝජන වත්කම් යළි යථා තත්ත්වයට පත්කිරීමේ පනත ගෙනඒමට රජය තීරණය කර ඇති බව ද ඇය සිය ලිපියෙන් පෙන්වා දී තිබේ. අනෝමා ගමගේ මහත්මිය රජය විසින් අදාළ පනත යටතේ පවරාගැනීම සඳහා හඳුනාගෙන ඇති ආයතන 37 න් එක් ආයතනයක් වන සෙවනගත සීනි කර්මාන්ත ශාලාවේ අධ්‍යක්ෂවරියකි. රජයේ මෙම ක්‍රියා මාර්ගය තුළින් සිය මූලික අයිතිවාසිකම් උල්ලංඝණය කිරීමක් සිදුකර ඇති බව ද එක්සත් ජාතික පක්ෂ පාර්ලිමේන්තු මන්ත්‍රී ජයලත් ජයවර්ධන මහතා විසින් ලන්ඩනයේ දී විලියම් එෆ් ෂිජා මහතා වෙත බාර දී ඇති අනෝමා ගමගේ මහත්මියගේ මෙම ලිපිය මගින් සඳහන් කර ඇත. සිය ආයතනය ලාභ ලබන ආයතනයක්ව තිබිය දී ද මෙසේ රජයට පවරාගැනීමට තීරණය කර ඇති බවත්, රජයේ මෙම ක්‍රියා මාර්ග තුළින් පොදුරාජ්‍ය මණ්ඩලයීය ප්‍රතිපත්ති උල්ලංඝණයක් සිදුවන බව ද ඇය පෙන්වා දී තිබේ. මෙම පනත දේශපාලන පළිගැනීමක් ලෙස ක්‍රියාත්මකවන්නක් බව ද ගමගේ මහත්මිට සිය ලිපියෙන් වැඩිදුරටත් අවධාරණය කර ඇති බව බීබීසී සේවය වාර්තා කරයි.", "URL": "https://sinhala.adaderana.lk/news.php?nid=19857", "Category": null, "Parent URL": null}