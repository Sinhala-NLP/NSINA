{"Source": "Adaderana", "Timestamp": "January 27, 2018 07:05 pm", "Headline": " සිසුවිය අවසන් ගමන් යයි - බටපොළ උණුසුම් වෙයි", "News Content": "අම්බලන්ගොඩ-බටපොළ ප්‍රදේශයේ උණුසුම්කාරී වාතාවරණයක් ඇති වී තිබේ. ඊයේ(26) දිනයේදී අම්බලන්ගොඩ, බටපොළ, පොල්ලැව්ව ප්‍රදේශයේ සිදු වූ අනතුරකින් පාසල් සිසුවියක මිය යෑමේ සිද්ධියට අදාළව අත්අඩංගුවට ගත් රියදුරුට ඇප ලබාදීමේ සිද්ධිය සම්බන්ධයෙන් ප්‍රදේශවාසී විරෝධය පළ කිරීම හේතුවෙන් මෙම තත්ත්වය මතුව ඇති බව වාර්තා වෙයි. එමෙන්ම මෙම පිරිස් බටපොළ-අම්බලන්ගොඩ ප්‍රධාන මාර්ගය හා ඇල්පිටිය-ගාල්ල ප්‍රධාන මාර්ගය අවහිර කරමින් මෙම විරෝධය පළ කරන බව සඳහන්ය. ඒ හේතුවෙන් එම මාර්ගයන්හි ගමනා ගමන කටයුතු සම්පූර්ණයෙන්ම ඇන හිට ඇති බව වාර්තා වෙයි. ටයර් පුළුස්සමින්, විරෝධතා සටන් පාඨ ප්‍රකාශ කරමින් මොවුන් මෙම විරෝධය පළ කරන බවද වාර්තා වෙයි. ඊයේ (26) පස්වරුවේ සිදු වූ මෙම අනතුරින් මිය ගොස් ඇත්තේ වයස අවුරුදු 17ක අම්බලන්ගොඩ ප්‍රදේශයේ ප්‍රසිද්ධ පාසලක ඉගෙනුම ලබන සිසුවියකි. අදාළ සිසුවිය පාසල නිම වී නිවස බලා පැමිණ ඇති අතර ඇය බස් රථයේ පසු පස පාපුවරුවට ආසන්නයේ ගමන් කර තිබේ. පසුව ඇය බසයෙන් බැස ඇති අතර පසුව කකුල පැටලී එම ස්ථානයේ ඇද වැටී ඇති අතර ඒ අවස්ථාවේදී එම බස් රථයේ පිටුපස රෝදයට යටවීමෙන් මිය ගොස් තිබේ. අනතුරුට පත් වූ ඇය අනතුර සිදු වූ ස්ථානයේම මිය ගොස් ඇති බවද වාර්තා වුණි. සිද්ධිය සම්බන්ධයෙන් බස් රථයේ රියදුරු අත්අඩංගුවට ගත් අතර අද(27) දිනයේ අදාළ රියදුරුට ඇප ලබාදී ඇත. ඊට විරෝධය පළ කරමින් මොවුන් මෙම විරෝධ පළ කර තිබේ. කෙසේ වෙතත් මේ වන තෙක් අදාළ ස්ථානයට පොලීසිය පැමිණ නොමැති බවද වාර්තා වෙයි.", "URL": "https://sinhala.adaderana.lk/news.php?nid=83635", "Category": null, "Parent URL": null}