{"Source": "Adaderana", "Timestamp": "July 25, 2019 04:19 pm", "Headline": "කොමොඩෝ වසරක් යන තුරු වසා දැමෙයි", "News Content": "ඉන්දුනීසියාවේ සුප්‍රසිද්ධ කොමොඩෝ දූපත වසරක කාලයක් සඳහා සංචාරකයන්ට වසා දැමීමට බලධාරීන් තීරණය කර තිබේ. ඒ අදාළ දූපතේ සිදු කිරීමට නියමිත සංරක්ෂණ කටයුත්තක් හේතුවෙන්. කොමොඩෝ දූපත, ඉන්දුනීසියාවේ කොමොඩෝ ජාතික වනෝද්‍යානයට අයත් කොටසක්. එහි කටුසු වර්ගයට අයත් ලොව දැවැන්තයා වන කොමොඩෝ මකරා ඇතුළු කටුසු කුලයේ සත්ත්ව විශේෂ 1700ක් පමණ වාසය කරයි. 2018 වර්ෂයේදී මෙම දූපතට සංචාරකයන් එක්ලක්ෂ හැත්තෑදහසකට අධික පිරිසක් පැමිණ තිබුණි. මේ අතර වඳවීයෑමේ තර්ජනයට මුහුණපා සිටින කොමඩෝ මකරා මෙන්ම කොමොඩෝ දිවයිනේ ස්වාභාවික පරිසර පද්ධතිය සංරක්ෂණය කිරීමට ඉන්දුනීසියානු බලධාරීන්ගේ අවධානය යොමුවී තිබේ. ඒ අනුව 2020 වර්ෂයේ ජනවාරි පළමු වන දා සිට වර්ෂයක කාලයක් මෙම දූපත සංචාරකයන් සඳහා වසා තැබෙනු ඇති. සිය ස්වාභාවික පරිසර පද්ධති ආරක්ෂා කරගැනීම සඳහා තායිලන්තය හා පිලිපීනයද එම රටවල්වලට අයත් දූපත් හා වැදගත් ස්ථාන සංචාරයක් සඳහා වසා දැමීමට මීට පෙර කටයුතු කළේය. ඒ අනුව යමින් සිය රටේ ඇති වැදගත්ම සංචාරක ස්ථානයක් වසා දැමීමට ඉන්දුනීසියාව පියවර ගෙන තිබුණි. වසා දැමෙන කාලය තුළදී කොමොඩෝ දූපතේ වෙසෙන දුර්ලභ සත්ත්වයින් හා පරිසර පද්ධතිය ආරක්ෂා කර ගැනීමට මෙන්ම කටුසු කුලයේ දැවැන්තයින්ට ස්වාභාවික ප්‍රජනන ක්‍රියාවලියකට ඉඩ සැලසීමේ ව්‍යාපෘති කිහිපයක් ක්‍රියාවට නංවන බව බලධාරීන් සඳහන් කළේය.", "URL": "https://sinhala.adaderana.lk/news.php?nid=114999", "Category": null, "Parent URL": null}