{"Source": "Adaderana", "Timestamp": "February 19, 2013 04:25 pm", "Headline": "මුහුදේ දින 12 පාවෙමින් සිටි ලාංකිකයින් 26ක් බේරාගැනේ", "News Content": "මුහුදේ දින 12ක් අතරමංවි සිටි ශ්‍රී ලාංකිකයින් 26 දෙනෙකු සමග බෝට්ටුවක් ඉන්දුනීසියානු බලධාරීන් විසින් බේරාගෙන තිබේ. එම ශ්‍රී ලාංකිකයින් පිරිස නීති විරෝධි ලෙස ඔස්ටේ‍්‍රලියාව බලා යමින් සිටියදී ඔවුන් සිටි බෝට්ටුව අනතුරට ලක්වී ඇතැයි විදෙස් මාධ්‍ය වාර්තා කරයි. ඒ අනුව ඔවුන් දින 12ක කාලයක් මුහුදේ අතරමංව සිට ඇති අතර ඉන්දුනීසියානු වෙරළාරක්ෂක නිලධාරීන් විසින් එම පිරිස මුදාගෙන ඇත. ඉන්දුනීසියාවට අයත් ටිඩන් නැමැති දිවයින ආසන්නයේදී එම පිරිස ඊයේ (18) බේරාගෙන තිබේ. බෝට්ටුව අනතුරට ලක්වීමත් සමග එහි යාති‍්‍රකයන් ඇතුළු ජාවාරම්කරුවන් පලාගොස් ඇතැයිද විදෙස් වාර්තාවල සඳහන්ය. මෙම ශ‍්‍රී ලාංකිකයින් පිරිසට පිරිමි පුද්ගලයන් 17 දෙනෙකු, කාන්තාවන් 4 දෙනෙකු සහ කුඩා දරුවන් 5 දෙනෙකු වන බවද එම වාර්තාවල දැක්වෙයි.", "URL": "https://sinhala.adaderana.lk/news.php?nid=31772", "Category": null, "Parent URL": null}