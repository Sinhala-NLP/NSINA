{"Source": "Adaderana", "Timestamp": "August 20, 2011 03:32 pm", "Headline": "කල්පිටිය රෝහලේ වෙද වෘත්තීය ක්‍රියාමාර්ගය අත්හිටුවයි", "News Content": "කල්පිටිය රෝහලේ වෛද්‍යවරුන් අද(20) පෙරවරුවේ ආරම්භ කර තිබු වෘත්තීය ක්‍රියාමාර්ගය මේ වන විට අත්හිටුවා තිබේ. ඒ රෝහල් බලධාරීන් සහ ප්‍රදේශයේ ආරක්ෂක අංශ නිලධාරීන් සමග පැවති සාකච්ඡාවකින් අනතුරුව මෙසේ වෘත්තීය ක්‍රියාමාර්ගය අත්හිටුවීමට තීරණය කර ඇත. රෝගී සත්කාරක සේවා කටයුතු නැවතත් ආරම්භ කළ බව රජයේ වෛද්‍ය නිලධාරීන්ගේ සංගමය පවසයි. මිනිසුන් බිය ගන්වන පුද්ගලයෙකු හේතුවෙන් රෝහල් කටයුතුවලට බාධා පැමිණීමෙන් රෝහල් කටයුතුවලින් ඉවත්වීමට තීරණය කළ බව එම සංගමයේ උපලේකම් වෛද්‍ය සංකල්ප මාරසිංහ මහතා පැවසුවේය. අද උදෑසන ප්‍රදේශයේ ආරක්ෂක නිලධාරීන් සහ මහජනතාව එක්ව වෛද්‍යවරුන් සමඟ සාකච්ඡා කිරීමෙන් අනතුරුව රෝහලට ආරක්ෂාව සැපයීමට ඔවුන් එකඟවීමෙන් අනතුරුව රෝහල් කටයුතු නැවතත් ආරම්භ කිරිමට තිරණය කර ඇති බව වෛද්‍ය සංකල්ප මාරසිංහ මහතා කියා සිටියේය. ඊයේ(19) රාත්‍රී ඇතිවූ නොසන්සුන්කාරී තත්ත්වය හේතුවෙන් රෝහලේ දේපළවලට ද හානි සිදුව තිබුණි.", "URL": "https://sinhala.adaderana.lk/news.php?nid=18194", "Category": null, "Parent URL": null}