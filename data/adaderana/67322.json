{"Source": "Adaderana", "Timestamp": "December 24, 2016 01:21 pm", "Headline": " ඩේවිඩ් වෝනර්ට  මේ වසර සුවිශේෂ වසරක් ", "News Content": "ඔස්ට්‍රේලියානු ආරම්භක පිතිකරු ඩේවිඩ් වෝනර් හට මේ වසර සුවිශේෂ වසරක් බව විදෙස් මාධ්‍ය වාර්තාවල දැක්වේ. මේ වසරේදී ජනවාරි මාසයේ ඔහු පළමුවට ඇලන් බෝඩර් සම්මානයෙන් පිදුම් ලැබූ අතර, එම මාසයේම දෙවන වරට පිය පදවියට පත්වූ බව ද විදෙස් මාධ්‍ය වාර්තා කළේය. 27 හැවිරිදි ඩේවිඩ් වෝනර් පසුගිය අගෝස්තු මාසයේදී ප්‍රථමවරට ඔස්ට්‍රේලියානු කණ්ඩායමේ නායකත්වයට පත් වූ අතර එහිදී ශ්‍රී ලංකාවේ පැවැති එක්දින සහ 20/20 තරඟාවලිය ජයග්‍රහණය කිරීමට ඔහුට හැකියාව ලැබුණි. එමෙන්ම 2016 වසරේදී ඔහු එක්දින ලකුණු 1388 ලබා ගෙන ඇති අතර ඊට ශතක 07ක් ඇතුළත් විය. එම ශතක සංඛ්‍යාව දෙවැනි වන්නේ 1998 වසරේදී ඉන්දීය සුපිරි ක්‍රීඩක සචින් ටෙන්ඩුල්ඛාර් ලබා ගත් ශතක 09ට පමණක් බව සඳහන් වේ. ඩේවිඩ් වෝනර් මේ වන විට ටෙස්ට් සහ එක්දින තරඟ 146කදී ලකුණු 8528ක් ලබා ගෙන තිබේ. ඊට ශතක 28ක් සහ අර්ධ ශතක 38ක් ඇතුළත් විය.", "URL": "https://sinhala.adaderana.lk/news.php?nid=67322", "Category": null, "Parent URL": null}