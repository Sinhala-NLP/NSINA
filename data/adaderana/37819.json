{"Source": "Adaderana", "Timestamp": "September 30, 2013 05:35 pm", "Headline": "වඩිගමංගාව හා කමර්දීන් වරදක් කර ඇති නම් අත්අඩංගුවට ගන්න", "News Content": "වයඹ පළාත් සභා මන්ත්‍රීවරුන් වන අශෝක වඩිමගංගාව සහ ඒ.එම්.කමර්දීන් යන මහත්වරුන් වරදක් කර ඇත්නම් ඒ සම්බන්ධයෙන් විමර්ශනය කර ඔවුන් අත්අඩංගුවට ගෙන අධිකරණය වෙත ඉදිරිපත් කරන ලෙස පුත්තලම දිසා විනිසුරු හා මහේස්ත්‍රාත් රංග දිසානායක මහතා පුත්තලම පොලීසියට අද (30) නියෝග කර තිබේ. වයඹ පළාත් සභා මැතිවරණයේ පුත්තලම දිස්ත්‍රික්කය සඳහා පැවති මැතිවරණය නිමා වීමෙන් පසුව ලකුණු කරන ලද ඡන්ද පත්‍රිකා තොගයක් පසුගිය 24 වැනිදා පුත්තලම ශාන්ත ඇන්ඩෘ විද්‍යාලයේ තිබී හමු විය. මෙම අවස්ථාවේ එම ස්ථානයට ගිය තමන්ට වයඹ පළාත් සභාවේ හිටපු සෞඛ්‍ය අමාත්‍ය අශෝක වඩිගමංගාව සහ හිටපු පළාත් සභා මන්ත්‍රී ඒ.එම්.කමර්දීන් යන මහත්වරුන් බැන වැදීම නිසා අපහාසයක් සිදුවී ඇතැයි පුත්තලම දිසා ලේකම් කිංස්ලි ප්‍රනාන්දු මහතා පුත්තලම පොලීසියට පැමිණිල්ලක් කරමින් පවසා ඇත. ඒ අනුව අදාළ මන්ත්‍රීවරුන් දෙදෙනාට අධිකරණය හමුවේ පෙනී සිටින ලෙස නියෝග කරන ලෙස ඉල්ලමින් පුත්තලම පොලීසිය විසින් අධිකරණය හමුවේ අද වැනිදා කරුණු දැක්වූ බව අප වාර්තාකරු පවසයි. එම කරුණු දැක්වීම සැලකිල්ලට ගත් දිසා විනිසුරුවරයා ප්‍රමාණවත් කරුණු නොමැතිව කිසිවෙකුට නොතීසි නිකුත් කිරීමට නොහැකි බවත්,පොලීසිය විසින් නම් කරන ලද පුද්ගලයින් වරදක් කර ඇත්නම් ඔවුන්ව අත්අඩංගුවට ගෙන අධිකරණය වෙත ඉදිරිපත් කරන ලෙස පුත්තලම පොලීසියට නියෝග කළේය. හිටපු පළාත් ඇමතිවරයා දිසා ලේකම්වරයාට බැන වදින ආකාරය එක්තරා පෞද්ගලික රූපවාහිනී නාලිකාවකින් 24 වැනිදා ප්‍රචාරය වී තිබුණි. එම දර්ශන සංරක්ෂණය කරන ලෙස ඉල්ලමින් පුත්තලම පොලීසිය විසින් පසුගිය 27 වැනි දින ද පුත්තලම අධිකරණය වෙත කරුණු ඉදිරිපත් කරන ලදී. එදින පොලීසිය විසින් කරන ලද කරුණු දැක්වීම සැලකිල්ලට ගත් දිසා විනිසුරුවරයා අදාළ දර්ශන සංරක්ෂණය කරන ලෙස එම දර්ශන ප්‍රචාරය කළ රූපවාහිනි නාලිකාවට නියෝග කළ අතර අදාළ ප්‍රවෘත්තිය රූපගත කළ වාර්තාකරුට ලබන 24 වැනි දින අධිකරණය හමුවේ පෙනී සිටින ලෙස ද නියෝග කළ බව අප වාර්තාකරු සඳහන් කරයි.", "URL": "https://sinhala.adaderana.lk/news.php?nid=37819", "Category": null, "Parent URL": null}