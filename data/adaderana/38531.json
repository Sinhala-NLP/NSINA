{"Source": "Adaderana", "Timestamp": "November 1, 2013 03:23 pm", "Headline": "හිටපු සාමාජිකයින් යළිත් රිමාන්ඩ්", "News Content": "විල්පත්තුව වනෝද්‍යානය තුළ දී හමුදා නිලධාරීන් පිරිසක් ඝාතනය කිරීමේ චෝදනාව සම්බන්ධයෙන් හිටපු එල්.ටි.ටි.ඊ. සැකකරුවන් දෙදෙනා යළිත් වරක් රක්ෂිත බන්ධනාගාර ගත කර තිබේ. සැකකරුවන් අද දින අනුරාධපුර මහාධිකරණ විනිසුරු හේමා ස්වර්ණාධිපති මහත්මිය හමුවට ඉදිරිපත් කළ අවස්ථාවේ ඔවුන් ලබන 25 වන දින දක්වා රක්ෂිත බන්ධනාගාර ගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය. 2007 වසරේ මාර්තු මස 09 වන දින විල්පත්තුව ජාතික වනෝද්‍යානය තුළ දී යුද හමුදා ජීප් රථයකට ප්‍රහාරයක් එල්ල කර අනුරාධපුර සාලියපුර යුද හමුදා ගජබා රෙජිමේන්තුවේ ආඥාපතිවරයාව සිටි ලුතිනන් කර්නල් ජයන්ත සුරවීර මහතා ඇතුළු හමුදා නිලධාරීන් සිව්දෙනෙකු ඝාතනය කර තිබුණි. මේ සම්බන්ධයෙන් මෙම එල්.ටි.ටි.ඊ. සාමාජිකයින් දෙදෙනාට එරෙහිව නීතිපතිවරයා විසින් ත්‍රස්තවාදය වැළැක්වීමේ පනත යටතේ නඩු පැවරීමට පියවර ගනු ලැබීය.", "URL": "https://sinhala.adaderana.lk/news.php?nid=38531", "Category": null, "Parent URL": null}