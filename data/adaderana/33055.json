{"Source": "Adaderana", "Timestamp": "April 6, 2013 01:25 pm", "Headline": "නගරයේ පාසල්වලට වඩා ගම්බද පාසල්වල පහසුකම් වැඩියි", "News Content": "නගරයේ පාසල්වලට වඩා ගම්බද පාසල්වල පහසුකම් ඉහළ මට්ටමක පවතින බව විදුලි බල හා බලශක්ති අමාත්‍ය පවිත්‍රා වන්නිආරච්චි මහත්මිය පවසයි. අධ්‍යයන පොදු සහතික පත්‍ර උසස් පෙළ, සාමාන්‍ය පෙළ විභාගවල ප්‍රතිඵල නිරීක්ෂණය කිරීමේදී මෙය සනාථ වන බව ඇය කියයි. වත්මන් ආණ්ඩුව ගම්බඳ පාසල් දියුණු කිරීමේ අරමුණින් ව්‍යාපෘති ගණනාවක් ක්‍රියාත්මක කර ඇති බව පවිත්‍රා වන්නිආරච්චි අමාත්‍යවරිය පෙන්වාදෙයි. ග්‍රාමීය ප්‍රදේශවල යටිතල පහසුකම් සංවර්ධනය කිරීම මගින් එම ප්‍රදේශවල දරුවන්ට සිය අධ්‍යාපන කටයුතු බාධාවකින් තොරව සිදුකිරීමේ අවස්ථාව සැලසී ඇති බව ඇය පවසයි. ඇහැළියගොඩ, කලටුවාව විදුහලේ පැවති උත්සවයක් අමතමින් පවිත්‍රා වන්නිආරච්චි අමාත්‍යවරිය මේ බව පැවසුවාය.", "URL": "https://sinhala.adaderana.lk/news.php?nid=33055", "Category": null, "Parent URL": null}