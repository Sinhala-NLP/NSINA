{"Source": "Adaderana", "Timestamp": "July 17, 2018 08:56 pm", "Headline": " පොලිස් මෙහෙයුම්වලදී පුද්ගලයින් 200ක් ජිවිතක්ෂයට ", "News Content": "බංග්ලාදේශයේ මත්ද්‍රව්‍ය ජාවාරම් මැඩපැවැත්වීම සඳහා එරට ආරක්ෂක අංශ සිදුකළ මෙහෙයුම්වලදී පුද්ගලයින් 200 දෙනෙකු ජීවිතක්ෂයට පත්ව ඇති බව මානව හිමිකම් සංවිධාන පෙන්වා දෙයි. මත්ද්‍රව්‍ය ජාවාරම්කරුවන් අත්අඩංගුවට ගැනීම සඳහා බංග්ලාදේශ රජය විශේෂ වැඩපිලිවෙලක් ක්‍රියාත්මක කර ඇති අතර මේ වන විට පුද්ගලයින් 25,000 ක පමණ පිරිසක් අත්අඩංගුවට ගෙන ඇති බව වාර්තා විය. මෙම තත්ත්වය පාලනය වන තුරු අදාල වැඩසටහන ක්‍රියාත්මක කරන අතර ඝාතනයට ලක්වූ සියළුම ජාවාරම්කරුවන් අවම වශයෙන් මත්ද්‍රව්‍ය චෝදනා 10 කට හෝ සම්බන්ධ පුද්ගලයින් බව බංග්ලාදේශ ස්වදේශ කටයුතු අමාත්‍ය අසඩුස්සා මාන් ඛාන් ප්‍රකාශ කර තිබේ. කෙසේවෙතත් පවතින නීතියට පටහැනිව බංග්ලාදේශ ආරක්ෂක අංශ සිදුකරන මෙම ඝාතන සාධාරණීකරණය කල නොහැකි බව එරට මානව හිමිකම් කොමිසම පෙන්වා දෙති. මේ සම්බන්ධයෙන් එක්සත් ජාතීන්ගේ මානව හිමිකම් කවුන්සිලයේ ද අවධානය යොමුව ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=92725", "Category": null, "Parent URL": null}