{"Source": "Adaderana", "Timestamp": "April 26, 2012 03:24 pm", "Headline": "බී ලූනු බීජ ආනයනය අත්හිටුවයි", "News Content": "බී ලූනු බීජ ආනයනය වහාම ක්‍රියාත්මක වන පරිදි අත්හිටුවන බව කෘෂිකර්ම අමාත්‍ය මහින්ද යාපා අබේවර්ධන මහතා පවසයි. මෙරටට ප්‍රමාණවත් බී ලූනු බීජ නිෂ්පාදනය කෙරෙන බැවින් මෙම පියවර ගන්නා බව ඔහු සඳහන් කරයි. දැනට දඹුල්ල ප්‍රදේශයේ බී ලූනු බීජ කිලෝග්‍රෑම් 30 , 000 ට අධික ප්‍රමාණයක් නිෂ්පාදනය කර ඇති බව කෘෂිකර්ම අමාත්‍යවරයා කියා සිටියි. වසරකට බී ලූනු බීජ මෙට්‍රික්ටොන් දෙලක්ෂ පනස් දහසක පමණ ප්‍රමාණයක් ශ්‍රී ලංකාවේ වගා කිරීම සඳහා අවශ්‍ය බව සඳහන්ය. දැනට දඹුල්ල, අනුරාධපුර ප්‍රදේශවලට සීමා වී ඇති බී ලූනු බීජ නිෂ්පාදනය ඉදිරියේ දී මොණරාගල, රත්නපුර සහ මුලතිව් වැනි දිස්ත්‍රික්කවල ද ව්‍යාප්ත කරන බව කෘෂිකර්ම අමාත්‍ය මහින්ද යාපා අබේවර්ධන මහතා අවධාරණය කරයි.", "URL": "https://sinhala.adaderana.lk/news.php?nid=23824", "Category": null, "Parent URL": null}