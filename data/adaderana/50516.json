{"Source": "Adaderana", "Timestamp": "April 8, 2015 01:29 pm", "Headline": "19 සම්මත වේදැයි දැන් හැමෝම බලා ඉන්නවා", "News Content": "පාර්ලිමේන්තුවේදී ඊයේ සිදුවූ දෙයත් සමග 19 වැනි ව්‍යවස්ථා සංශෝධනය සම්මත කර ගැනීමට හැකිවේදැයි දැන් හැමෝම බලා සිටින බව ප්‍රතිපත්ති සම්පාදන, ආර්ථික කටයුතු, ළමා, තරුණ හා සංස්කෘතික කටයුතු නියෝජ්‍ය අමාත්‍ය හර්ෂ ද සිල්වා මහතා පවසයි.කෙසේ වුවද එම සංශෝධනය සම්මත කර ගැනීමට අපේක්ෂා කරන බව ඔහු සඳහන් කරයි.මෛත්‍රිපාල සිරිසේන මහතා ජනාධිපති පුටුවට ගෙන ඒමට අපි ගොඩාක් මහන්සි වූ බවද ඒ මහතා අද කෝට්ටේ පැවැති උත්සවයකට එක්වෙමින් කියා සිටියේය.දීප ව්‍යාප්ත බලශක්ති සංරක්ෂණ වැඩපිළිවෙළ නමින් හඳුන්වනු ලබන වැඩසටහනේ සමාරම්භක උත්සවය කෝට්ටේදී අද පෙරවරුවේ පැවැති අතර ඊට විදුලිබල ඇමති පාඨලි චම්පික රණවක මහතා හා කෝට්ටේ නාගවිහාරාධිපති පූජ්‍ය මාදුළුවාවේ සෝභිත හිමියෝද එක්ව සිටියහ.එක්සත් ජාතික පක්ෂයේ හිටපු ජනාධිපතිවරයෙකු වූ ජේ.ආර් ජයවර්ධන මහතා කෝට්ටේ නගරය අලංකාර කිරීම සඳහා මුල්තැනක් ගෙන කටයුතු කළ බවද එහිදී හර්ෂ ද සිල්වා මහතා සිහිපත් කළේය.උත්සව සභාව ඇමතු විදුලිබල ඇමති පාඨලි චම්පික රණවක මහතා කියා සිටියේ මේවන විට ශ්‍රී ලංකාවේ පවුල් පනස් අටලක්ෂයකින් ලක්ෂයකට පමණ විදුලිය නැති බවයි.1969දී මෙරට ජනතාවගෙන් සියයට 4ට පමණ විදුලිය තිබූ බවත්, අද වන විට එය සියයට 98ක් බවත්, ඔහු පැවසීය.සූර්ය බලශක්තියෙන් විදුලිය ජනනය ගැන වැඩි අවධානය යොමු කළ යුතු බවත්, ජනතාවට නිවසේ විදුලිය නිෂ්පාදනය කර ජාතික විදුලිබල පද්ධතියට ලබාදී මුදල් උපයා ගැනීමට හැකි වැඩපිළිවෙළක් සකස් කළ යුතු බවද අමාත්‍යවරයා කියා සිටියේය.ඉදිරියේදී විදුලියෙන් ධාවනය බස් රථ, මෝටර් රථ, දුම්රිය ආරම්භ වනු ඇතැයිද පැවසූ ඒ මහතා මෙරට අපනයන ආදා‍යමෙන් සියයට 50ක් පමණ තෙල් ආනයනය සඳහා වැය වන බවද පෙන්වාදුන්නේය.අමෙරිකාව දියුණු වුණේ පෙනිසියුලාවේ තෙල් සොයා ගැනීමත් සමග බවත්, ඉන්දුනීසියාව ද තෙල් නිසා දියුණු වූ බවත්, අපේ රටේ දැනට කර ඇති පර්යේෂණවලට අනූව සොයාගෙන ඇති තෙල් නිධි එක පවුලකට පමණක් සූරාකෑමට නොදී නිවැරදි පරිදි පරිභෝජනයට ගත හැකි නීති සකසන බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=50516", "Category": null, "Parent URL": null}