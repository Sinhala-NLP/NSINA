{"Source": "Adaderana", "Timestamp": "August 14, 2014 09:32 am", "Headline": "වරෙන්තුකරු පොලිස් ආරක්ෂාවෙන් මිදී පැන්න හැටි හා ඇල්ලු හැටි", "News Content": "පොලිස් ආරක්ෂාව මැද ආණමඩුව රෝහලේ ප්‍රතිකාර ලබමින් සිටියදී අත්විලංගු සමග පලා ගිය වරෙන්තු කරුවෙකු සහ ඔහුගේ අත්විලංගු කපා දැමීමට සහාය වූ බව කියන කම්මල්කරුවෙකු අත්අඩංගුවට ගෙන ඇති බව ආණමඩුව පොලීසිය කියයි. පලා ගොස් සිටි සැකකරු සාලියවැව පොලිස් බලප්‍ර‍ෙද්ශයේ 16 කණුව ප්‍රදේශයේ නිවසකදී අත්අඩංගුවට ගෙන ඇති අතර කම්මල්කරුව අත්අඩංගුවට ගෙන ඇත්තේ පුත්තලම - වඩත්ත ප්‍රදේශයේදීය. ගෙවල් දෙකක් බිඳ භාණ්ඩ සොරා ගැනීමේ සහ නඩත්තු නඩුවකට අධිකරණය හමුවේ පෙනී නොසීටිම හේතුවෙන් සැකකරුට අධිකරණය විසින් වරෙන්තු නිකුත් කර තිබී ඇත. වයස අවුරුදු 27 ක් වන සැකකරු පසුගිය 10 වැනිදා ආණමඩුව පොලීසිය විසින් කොට්ටුකච්චිය පුරාණගම ප්‍රදේශයේදී අත්අඩංගුවට ගෙන තිබුණි. අත්අඩංගුට ගත් සැකකරුව ආණමඩුව පොලීසියට ගෙන ආ අවස්ථාවේදී තමන්ගේ පපුවේ වේදානවක් ඇති බව සැකකරු පවසා ඇත. ඒ අනුව 10 වැනිදා රාත්‍රීයේම ඔහුව ආණමඩුව දිසා රෝහලට ඇතුළත් කර නේවාසිකව ප්‍රතිකාර ලබා දීමට පොලීසිය කටයුතු කර තිබේ. පොලිස් නිලධාරීන් දෙදෙනෙකුගේ ආරක්ෂාව යටතේ ආණමඩුව දිසා රෝහලේ ප්‍රතිකාර ලබමින් සිටි සැකකරු 11 වැනිදා අළුයම පලා ගොස් ඇත. ඒ වන විට ඔහුට අත්විලංගුද දමා තිබිණ. සැකකරු සම්බන්ධයෙන් සොයා බැලූ ආණමඩුව පොලීසියට ලැබුණු තොරතුරක් අනුව සාලියවැව පොලිස් වසමේ 16 කණුව ප්‍රදේශයේ ඥාති නිවසක සැඟවී සිටියදී ඔහුව නැවත වතාවක් අත්අඩංගුවට ගෙන ඇත. රෝහලෙන් පලා යන විට සැකකරු පැළඳ සිටි අත්විලංගු කපා දැමූ බව කියන කම්මල්කරුවෙකුවද පොලීසිය විසින් වඩත්ත ප්‍රදේශයේදී අත්අඩංගුවට ගෙන තිබේ. සැකකරුවන් දෙදෙනාම පුත්තලම දිසා අධිකරණයට ඉදිරිපත් කිරීමට නියමිතය. ආණමඩුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=45344", "Category": null, "Parent URL": null}