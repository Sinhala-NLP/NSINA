{"Source": "Adaderana", "Timestamp": "September 27, 2011 02:07 pm", "Headline": "කිලිනොච්චි, වව්නියාව අධිකරණ 29 දා විවෘත වෙයි", "News Content": "කිලිනොච්චි දිසා අධිකරණය හා වව්නියාව සිවිල් අභියාචනා මහාධිකරණය ලබන 29 වැනිදා විවෘත කිරීමට කටයුතු යොදා තිබේ. ඒ අගවිනිසුරු ආචාර්ය ශිරාණි බණ්ඩාරනායක මහත්මියගේ ප්‍රධානත්වයෙනි. ත්‍රස්තවාදය පරාජය කිරීමෙන් මාස කිහිපයකට පසු කිලිනොච්චි අධිකරණයේ කටයුතු ආරම්භ කෙරුණු අතර තාවකාලික ගොඩනැගිල්ලක එම කටයුතු පවත්වාගෙන යනු ලැබීය. කිලිනොච්චි දිසා හා මහේස්ත්‍රාත් අධිකරණය ඉදිකිරීම සඳහා රුපියල් මිලියන 15ක මුදලක් වැය කර ඇති අතර වව්නියාව සිවිල් අභියාචනා මහාධිකරණය සඳහා වැය කර ඇති මුදල රුපියල් මිලියන 26 කි. එම අධිකරණය ඉදිකිරීමත් සමඟ එම ප්‍රදේශයේ ජනතාවට විශාල පහසුවක් සැලසෙන බව අධිකරණ අමාත්‍යාංශය පවසයි.", "URL": "https://sinhala.adaderana.lk/news.php?nid=18998", "Category": null, "Parent URL": null}