{"Source": "Adaderana", "Timestamp": "October 7, 2017 02:30 pm", "Headline": "  නව ව්‍යවස්ථාව හදන්න අපි හැඟීමෙන් කටයුතු කරනවා", "News Content": "නව ආණ්ඩුක‍්‍රම ව්‍යවස්ථාවක් සකස් කිරීමේ ක‍්‍රියාවලියට දෙමළ ජාතික සන්ධානය අවංක හැඟීමෙන් යුක්තව සහභාගි වී සිටින බව විපක්ෂ නායක ආර්.සම්බන්ධන් මහතා පවසයි.මෙරට සංචාරයක නිරතව සිටින ආසියා හා පැසිපික් කලාපීය රාජ්‍ය පිළිබඳ එක්සත් රාජධානියේ අමාත්‍ය මාර්ක් ෆීල්ඩ් මහතා සහ විපක්ෂ නායකවරයා වන දෙමළ ජාතික සන්ධානයේ නායක ආර්.සම්බන්ධන් මහතා අතර පැවති සාකච්ජාවකදී ඒ මහතා මේ බව කියා සිටියේය. ඒ සම්බන්ධයෙන් නිවේදනයක් නිකුත් කර ඇති අතර එම නිවේදනය,මාධ්‍ය නිවේදනය,වත්මත් දේශපාලන තත්ත්වය පිළිබඳ කරුණු දක්වමින් සම්බන්ධන් මහතා පවසා සිටියේ, නව ආණ්ඩුක‍්‍රම ව්‍යවස්ථාවක් සකස් කිරීමේ ක‍්‍රියාවලියට දෙමළ ජාතික සන්ධානය අවංක හැඟීමෙන් යුක්තව සහභාගී වී සිටින බවයි. මෙරට පවතින බහු වාර්ගිකත්වය හඳුනා ගැනීමට 1957 සිටම උත්සහයක් ගෙන තිබුණද, අවාසනාවකට මෙන් ඒවා සාර්ථක කරගැනීමට නොහැකි වු බව අණ්ඩුක‍්‍රම ව්‍යවස්ථා ක‍්‍රියාවලිය පිළිබඳව විශේෂයෙන් කරුණු ඉදිරිපත් කරමින් සම්බන්ධන් මහතා පෙන්වා දුන්නේය. බලය බෙදීමේ අවශ්‍යතාවය පිළිබඳව 1957 සිට වසර 30ට අධික කාලයක් තිස්සේම සාකච්ජා කරමින් සිටියි. 1987 දී පමණක් ඉන්දීය රජයේ මැදිහත්වීමෙන් යුතුව පළමුවරට බලය බෙදීමේ ක‍්‍රමවේදයක් මේ රටේ ආණ්ඩුක‍්‍රම ව්‍යවස්ථාවට හඳුන්වා දෙනු ලැබු බව එතුමා පවසා සිටියේය. එතැන් සිට බලයට පත්වූ සෑම රජයක් විසින්ම ජාතික ගැටළුව ආමන්ත‍්‍රණය කිරීමටත් එයට අවසාන විසදුමක් ලබාදීමටත් පියවර ගත් බව එතුමා සඳහන් කළේ ය.ජනතාවගේ ස්වාධිපත්‍යයේ මුලධර්ම මත පදනම් වු සමාජ, ආර්ථික සංස්කෘතික හා දේශපාලනික කරුණුවලට අදාළ බලතල, මේ රටේ පුරවැසියන් වශයෙන් ජනතාවට භූක්තිවිදීමට හැකිවන වැඩ පිළිවෙළක් පිළිබඳව තමන් අපේක්‍ෂා කරමින් සිටින බව දෙමළ ජාතික සන්ධානයේ නායකයා සඳහන් කළේය. මෙම බලතල කිසිම ආකාරයකින් නැවත ලබා නොගත යුතු බව ද එතුමා දන්වා සිටියේය. උතුරු හා නැගෙනහිර පළාත් දෙක තුළ විශාල වශයෙන් දෙමළ කතාකරන ජනතාව සිටින බැවින් එම පළාත් දෙක එක් පළාතක් වශයෙන් පැවතීමේ අවශ්‍යතාවය පිළිබඳව ද සම්බන්දන් මහතා වැඩිදුරටත් සඳහන් කළේය. රට වෙන් කිරීම වළක්වාලන ආණ්ඩුක‍්‍රම ව්‍යස්ථාමය සුරක්ෂිත තාවක් ඇත්නම්, මෙම පළාත් දෙක එක් කිරීම සම්බන්ධයෙන් බහුතර සිංහල ප‍්‍රජාවට බියක් ඇති කරගැනීමට හේතුවක් නොමැතිබව ද එතුමා සඳහන් කළේය. එක්සත්, නොබෙදුණු හා බෙදිය නොහැකි ශ‍්‍රී ලංකාවක් තුළ බලය බෙදීම ක‍්‍රියාත්මක වනු ඇති බව සම්බන්ධන් මහතා අමාත්‍යවරයාට පෙන්වා දුන්නේය. ජාතික ගැටළුවට විසඳුමක් ලබාදීමේදී නව ආණ්ඩුක‍්‍රම ව්‍යවස්ථාවක් සකස් කිරීම මඟින් වැදගත් කර්තව්‍යයක් ඉටුවන බවත්, එය ඉටුකරලීමට අසමත් වුවහොත් නැවතත් ප‍්‍රචණ්ඩ ක‍්‍රියා ඇතිවීමට ඉඩ ඇති බව ද සම්බන්ධන් මහතා පෙන්වා දුන්නේය. මින් ඉහතදී සිදු වු ප‍්‍රචණ්ඩ ක‍්‍රියා හේතු කොටගෙන ශ‍්‍රී ලාංකික දෙමළ ජනගහනයෙන් 50% පමණ රටින් බැහැරව ජීවත්වන බවත් මේ සඳහා දිගුකාලින විසඳුමක් ලබා නොදුනහොත් තවත් බොහෝ ජනතාව රට හැරයනු ඇති බවට ද එතුමා අනතුරු ඇඟවීය. ඩයස්පෝරාවේ සාමාජිකයන්ගේ කාර්යය පිළිබඳව නැගූ ප‍්‍රශ්ණයකට පිළිතුරු දෙමින් සම්බන්ධන් මහතා පවසා සිටියේ, ඩයස්පෝරාවද දැන් ප‍්‍රයෝගික ප‍්‍රවේශයකට එළඹ ඇති බැවින් මෙම ගැටඵව සඳහා ඔවුන්ද පිළිගත හැකි විසඳුමකට කැමැත්තෙන් සිටින බවය.මේ රටේ මෙම ඉතා වැදගත් සන්ධිස්ථානයේ දී ජාත්‍යන්තර ප‍්‍රජාවේ කාර්ය භාරයේ වැදගත්කම පිළිබඳව පෙන්වා දෙමින් සම්බන්ධන් මහතා පවසා සිටියේ, මෙම ක‍්‍රියාවලිය සුබවාදී ලෙස අවසන් වනු දැකීමට එක්සත් රාජධානිය විසින් ගත හැකි සෑම උත්සාහයක්ම ගනිමින්, පෞද්ගලික ඉඩම් නිදහස් කිරීම, අතුරුදහන් වු පුද්ගලයන් පිළිබඳ ගැටළුව හා දේශපාලන සිරකරුවන් වැනි වහා විසදිය යුතු ගැටළු සඳහා ශ‍්‍රී ලංකා රජය කටයුතු කරනු ලබන බවට තහවුරු කිරීමටත් සහය ලබාදිය යුතු බවත්ය.එක්සත් රාජධානිය මෙම ක‍්‍රියාවන් සඳහා මැදිහත්වන බවට පොරොන්දුවන බවත් නව ආණ්ඩුක‍්‍රම ව්‍යවස්ථාවක් සකස් කිරීම සඳහා ගනු ලබන සියලූ උත්සාහයන් සාර්ථකවීමට තමා සුබ පතන බවටත් දෙමළ ජාතික සන්ධානයේ නායකවරයාට අමාත්‍ය වරයා දන්වා සිටියේය. අමාත්‍ය අතිගරු මාර්ක් ෆීල්ඞ් මැතිතුමා සමඟ එක්සත් රාජධානියේ ශ්‍රී ලංකා මහ කොමසාරිස් අතිගරු ජේම්ස් ඩෝරිස් මැතිතුමා හා මහ කොමසාරිස් කාර්යාලයේ අනෙකුත් නිලධාරීන් මෙම අවස්ථාව සඳහා සහභාගී වුහ.", "URL": "https://sinhala.adaderana.lk/news.php?nid=78438", "Category": null, "Parent URL": null}