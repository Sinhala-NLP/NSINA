{"Source": "Adaderana", "Timestamp": "April 10, 2013 10:41 am", "Headline": "අලුත උපන් බිළඳු මරා වල දැමූ යුවළක් රිමාන්ඩ්", "News Content": "තම බිළිඳා උපන් විගස ඝාතනය කර වල දැමීමේ සිද්ධියක් සම්බන්ධයෙන් අත්අඩංගුවට ගත් අඹු සැමියුවලක් රක්ෂිත බන්ධනාගාරගත කිරීමට කැකිරාව මහේස්ත්‍රාත් අධිකරණය නියෝග කොට තිබේ. හබරන, කාශ්‍යපගම ප්‍රදේශයේ පදිංචි යුවලක් මෙලෙස රක්ෂිත බන්ධනාගාරගත කර ඇති බව සඳහන්ය. 38 හැවිරිදි කාන්තාවකට දාව උපන් මෙම බිළිඳා ඇයගේ ස්වාමි පුරුෂයා හා එක්ව මීට දින 05 ට පමණ පෙර මින්නේරිය රක්ෂිතයට අයත් ප්‍රදේශයක වල දමා ඇති බවට හබරන පොලීසියට ප්‍රදේශවාසින්ගෙන් පැමිණිල්ලක් ලැබී තිබිණි. ඒ අනුව හබරන පොලීසිය විසින් බිළිඳා ප්‍රසූත කළ කාන්තාවගෙන් සිදු කරන ලද ප්‍රශ්න කිරීම්වල දී ඝාතනය සම්බන්ධ තොරතුරු අනාවරණය කර ගැනීමට හැකිවී තිබේ. පසුව කැකිරාව වැඩ බලන මහේස්ත්‍රාත්වරයාගේ උපදෙස් පරිදි අඩි 02 ක පමණ ගැඹුරු වලක දමා වසා තිබූ බිළිඳු මළ සිරුර ගොඩ ගෙන ඇති බව සඳහන්ය. සිද්ධිය සම්බන්ධයෙන් අත්අඩංගුවට ගත් අඹු සැමි යුවල ලබන 22 වැනි දා දක්වා රක්ෂිත බන්ධනාගාර ගත කිරීමට කැකිරාව වැඩ බලන මහේස්ත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=33158", "Category": null, "Parent URL": null}