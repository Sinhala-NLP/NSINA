{"Source": "Adaderana", "Timestamp": "February 17, 2018 12:56 pm", "Headline": "උද්ගතව ඇති තත්ත්වය ගැන අදත් දේශපාලන සාකච්ඡා ", "News Content": "වර්තමානයේ දේශපාලන ක්ෂේත්‍රයේ උද්ගතව ඇති තත්ත්වය සම්බන්ධයෙන් අද (17) දිනයේදී සාකච්ඡා කිහිපයක් පැවැත්වීමට නියමිතව තිබේ. පළාත් පාලන ආයතන ඡන්ද විමසීමෙන් අනතුරුව මේ වනවිට දේශපාලන ක්ෂේත්‍රයේ අර්බුද ගනණාවක් මතුව ඇත. පසුගියදා පැවැති සාකච්ඡාවකදී එක්සත් ජාතික පක්ෂ පසුපෙළ මන්ත්‍රී කණ්ඩායම ස්වාධීන ආණ්ඩුවක් පිහිටුවන බවට සිදු කළ ප්‍රකාශයත් සමඟ වර්තමානය වන විට දේශපාලන ක්ෂේත්‍රය උණුසුම් මුහුණුවරක් ගෙන තිබේ. විශේෂයෙන් ශ්‍රී ලංකා නිදහස් පක්ෂය රනිල් වික්‍රමසිංහ මහතා අග්‍රාමාත්‍ය ධූරය දරණ ආණ්ඩුවකට සහය නොදක්වන බවට ප්‍රකාශ කිරීමත් සමඟ එක්සත් ජාතික පක්ෂය සහ ශ්‍රී ලංකා නිදහස් පක්ෂය පාර්ලිමේන්තුවේ බහුතර බලය පෙන්වා ආණ්ඩුවක් නිර්මාණය කිරීමට පියවර ගනිමින් සිටියි. කෙසේවෙතත් එක්සත් ජාතික පක්ෂයෙන් වෙන්ව ස්වාධීනව කටයුතු කරන්නේනම් තම සහය ශ්‍රී ලංකා නිදහස් පක්ෂයට ලබාදෙන බවට ඒකාබද්ධ විපක්ෂය පසුගියදා ප්‍රකාශ තර ඇත. ඒ අනුව එක්සත් ජාතික පක්ෂය, ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය සහ ඒකාබද්ධ විපක්ෂයේ මන්ත්‍රී කණ්ඩායම් අතර විශේෂ සාකච්ඡා පසුගිය දින කිහිපයේදී පවත්වා තිබේ. මීට අදාළ සාකච්ඡාවට කිහිපයක් අද පැවැත්වීමට නියමිත බව දේශපාලන ආරංචි මාර්ග සඳහන් කර ඇත. මේ අතර එක්සත් ජාතික පක්ෂයේ මන්ත්‍රී කණ්ඩායම් රැස්වීමක් හෙට දිනයේ පැවැත්වීමට නියමිතය. එළඹෙන පාර්ලිමේන්තු සැසිවාරවලට සහභාගීවීම සහ එක්සත් ජාතික පෙරමුණේ ඉදිරි වැඩපිළිවෙළ සම්බන්ධයෙන් මෙහිදී සාකච්ඡා කිරීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=84451", "Category": null, "Parent URL": null}