{"Source": "Adaderana", "Timestamp": "April 20, 2012 09:40 am", "Headline": "රිය අනතුරු 03 ක් - මරණ 03 ක්", "News Content": "ගාල්ල - අකුරැස්ස ප්‍රධාන මාර්ගයේ කෝවිලවත්ත ප්‍රදේශයේ දී සිදුවූ රිය අනතුරකින් යතුරුපැදිකරුවෙකු මියගොස් තිබේ. ටිපර් රථයක් සහ යතුරුපැදියක් එකිනෙක ගැටී‍මෙන් සිදුවූ අනතුරෙන් තුවාල ලැබූ යතුරුපැදිකරු කරාපිටිය රෝහලට ඇතුළත් කි‍රීමෙන් පසු මියගොස් ඇති බව හබරාදුව පොලිසිය පැවසීය. මියගිය පුද්ගලයා ගාල්ල, මැද්දවත්ත ප්‍රදේශයේ පදිංචිව සිටි අයෙකි. මේ අතර මහව - නිකවැරටිය ප්‍ර‍ධාන මාර්ගයේ අටවරල ප්‍රදේශයේ දී යතුරුපැදියක පාපැදිකරුවෙකු ගැටීමෙන් අනතුරක් සිදුව තිබේ. එම අනතුරෙන් යතුරුපැදියේ ගමන් කළ දෙදෙනෙකු සහ පාපැදිකරු තුවාල ලබා තිබුණි. ජාතික රෝහලේ ප්‍රතිකාර ලබමින් සිටි පාපැදිකරු ඊයේ(19) පස්වරුවේ මියගොස් ඇති බව මහව පොලිසිය සඳහන් කරයි. මේ අතර කුරුණෑගල, යන්තම්පලාව ප්‍රදේශ‍යේ දී ත්‍රිරෝද රථයක ගැටීමෙන් තුවාල ලබා ජාතික රෝහලේ ප්‍රතිකාර ලබමින් සිටි 58 හැවිරිදි කාන්තාවක් මියගොස් තිබේ.", "URL": "https://sinhala.adaderana.lk/news.php?nid=23660", "Category": null, "Parent URL": null}