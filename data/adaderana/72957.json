{"Source": "Adaderana", "Timestamp": "May 8, 2017 02:24 pm", "Headline": " උදයංග වීරතුංගගේ පෙත්සම් විභාගය කල් යයි", "News Content": "මිග් යානා ගණුදෙනුව සම්බන්ධයෙන් චෝදනා එල්ල වී සිටින රුසියාවේ හිටපු ශ්‍රී ලංකා තානාපති උදයංග වීරතුංග මහතාගේ බැංකු ගිණුම් තහනම් කිරීමට එරෙහිව ඉදිරිපත් කර ඇති මූලික අයිතිවාසිකම් පෙත්සම සලකා බැලීම ශ්‍රේෂ්ඨාධිකරණය විසින් කල්දමා තිබේ.අදාළ පෙත්සම අද (08) කැඳවූ අවස්ථාවේදී රජයේ නීතිඥවරයා අධිකරණය හමුවේ දන්වා සිටියේ අදාළ බැංකු ගිණුම් සම්බන්ධයෙන් තවදුරටත් පරීක්ෂණ පවත්වන බවයි.එම පරීක්ෂණ අවසන් කොට අධිකරණය හමුවේ කරුණු දැක්වීම සඳහා කල් ලබා දෙන ලෙස රජයේ නීතිඥවරයා ශ්‍රේෂ්ඨාධිකරණයෙන් ඉල්ලා සිටි බව අද දෙරණ අධිකරණ වාර්තාකරු සඳහන් කළේය.ඉදිරිපත් වූ කරුණු සලකා බැලූ බුවනෙක අළුවිහාරේ ප්‍රමුඛ ත්‍රි පුද්ගල විනිසුරු මඩුල්ල කියා සිටියේ අදාළ පෙත්සම අගෝස්තු මස 21 වනදා යළි කැඳවන බවයි.එදිනට අදාළ බැංකු ගිණුම් සම්බන්ධයෙන් වර්තමාන තත්ත්වය පිළිබඳ වාර්තාවක් ඉදිරිපත් කරන ලෙස ද ශ්‍රේෂ්ඨාධිකරණය නීතිපතිවරයාට දැනුම් දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=72957", "Category": null, "Parent URL": null}