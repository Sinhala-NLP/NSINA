{"Source": "Adaderana", "Timestamp": "January 20, 2019 08:02 am", "Headline": "නීති විරෝධීව මෙරටට පැමිණීමට උත්සාහ කළ 4ක් අත්අඩංගුවට", "News Content": "ඉන්දියාවේ සිට මුහුදු මාර්ගයෙන් නීති විරෝධීව මෙරටට පැමිණීමට උත්සාහ කළ පුද්ගලයින් සිව් දෙනෙකු නාවික හමුදාව විසින් අත්අඩංගුවට ගෙන තිබේ. උතුරු මුහුදේ ඩිංගි යාත්‍රා දෙකකින් ගමන් කරමින් සිටියදී මෙම පුද්ගලයින් සිව්දෙනා අත්අඩංගුවට ගෙන ඇති බව නාවික හමුදාව සඳහන් කළේය. කෝවිලන් ප්‍රදීපාගාරයට වයඹ සහ උතුරු දෙසින් වු මුහුදු ප්‍රදේශවල සැක කටයුතු ඩිංගි යාත්‍රා දෙකක් නාවික හමුදාව නිරීක්ෂණය කොට ඇති අතර ඒ අනුව වේග ප්‍රහාරක යාත්‍රා පිටත් කොට එම යාත්‍රා දෙක නාවික හමුදා භාරයට ගෙන තිබේ. සිදුකළ මුලික විමර්ශනවලින් අනාවරණය වී ඇත්තේ අත්අඩංගුවටගත් පුද්ගලයින් සිව්දෙනා ඉන්දියාවේ සිට මෙරටට සංක්‍රමණය වීමට උත්සාහ දරා ඇති බවයි. මොවුන් ශ්‍රී ලාංකිකයින් බවට හදුනාගෙන ඇති අතර වැඩිදුර පරීක්ෂණ සඳහා කන්කසන්තුරෙයි පොලීසිය වෙත භාරදුන් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=102683", "Category": null, "Parent URL": null}