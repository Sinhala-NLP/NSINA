{"Source": "Adaderana", "Timestamp": "July 7, 2015 05:11 pm", "Headline": "උදයංග ඊමේල් එවන්නේ ප්‍රසන්නගේ මාධ්‍ය ලේකම්ගේ ලිපිනයෙන්", "News Content": "ත්‍රස්තවාදී සංවිධානයකට අවි සැපයීමේ චෝදනා එල්ලවී ඇති රුසියාවේ හිටපු තානාපති උදයංග වීරතුංග චෝදනාවලට පිළිතුරු එවා ඇත්තේ බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතාගේ මාධ්‍ය‍ ලේකම්වරයාගේ ඊමේල් ලිපිනයෙන් බව හිටපු විදේශ කටයුතු නියෝජ්‍ය ඇමති අජිත් පී. පෙරේරා මහතා පවසයි.පසුගිය මස 21 වැනිදාත්, පසුගිය 05 වැනිදාත් ඔහු විසින් ඊමේල් පණිවුඩ දෙකක් එවා ඇති බවත්, එම එකදු පණිවිඩයක ඔහුගේ අත්සන පවා නැති බවත්, එම ඊමේල් පණිවුඩ එවා ඇත්තේ බස්නාහිර ප්‍රධාන ඇමතිවරයාගේ මාධ්‍ය ලේකම් බව කියන ප්‍රදීප් කුමාර නැමැත්තෙකුගේ ඊමේල් ලිපිනයෙන් බවත්, ඔහු කියයි.ඇතැම් විට හිටපු ජනාධිපතිවරයා ද මෙම ඊමේල් ලිපිනයෙන්ම පණිවුඩ යොමු කර ඇති බැවින් සැබවින්ම මෙලෙස ඊමේල් එවන්නේ උදයංග වීරතුංගද, එසේත් නැතිනම් හිටපු ජනපතිද ප්‍රසන්න රණතුංගගේ මාධ්‍යලේකම්වරයාදැයි ප්‍රශ්නයක් මතුවන බව විදේශ අමාත්‍යංශයේදී අද පැවැති මාධ්‍ය හමුවකදී ඒ මහතා ප්‍රකාශ කළේය.උදයංග වීරතුංග යනු හිටපු ජනපති මහින්ද රාජපක්ෂ මහතාගේ පුංචි අම්මාගේ පුතෙකු බවද, යුක්‍රේනයේ ත්‍රස්තවාදී සංවිධානයකට අවි සැපයීම හා රුසියානු තානාපති කාර්යාලයේ සේවය කළ අයෙකුගේ මරණයක් සම්බන්ධයෙන්ද චෝදනා එල්ල වී ඇති අයෙකු බවද අජිත් පී පෙරේරා මහතා පැවසුවේය.මේ අතර ජී,එස්.පී සහනය ශ්‍රී ලංකාවට ලබාදීමට පසුගිය මස 29 වැනිදා අමෙරිකානු ජනාධිපතිවරයා අදාළ ලියකියවිලිවලට අත්සන් තබා ඇති නිසා ඇඟළුම් ඇතුළු තවත් භාණ්ඩ 5000ට සහන ලැබෙන බවද ඔහු පෙන්වාදුන්නේය.යුරෝපා සංගමයෙන් ද ජී.එස්.පී ප්ලස් සහනය ලබා ගැනීමට සාකච්ඡා කරන බවත්, මහින්ද රාජපක්ෂ ජනපතිගේ කාලයේදී රටට අහිමි වූ ‍ෙබාහෝ දෑ එජාප ආණ්ඩුවක් යටතේ ජනතාවට ලබාදෙන බවද වැඩිදුරටත් කියා සිටියේය.බලයේ සිටියදී පරාජයට පත්වූ මහින්ද රාජපක්ෂ මහතා යළිත් මැතිවරණයට පැමිණ පරදින්න ආසයි නම් ආයේත් පරදින එක ගැන අපට ප්‍රශ්නයක් නැතැයිද මාධ්‍යවේදීන්ගේ ප්‍රශ්න වලට පිළිතුරු ලෙස ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=52497", "Category": null, "Parent URL": null}