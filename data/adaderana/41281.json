{"Source": "Adaderana", "Timestamp": "February 21, 2014 04:11 pm", "Headline": " ජෝන්ගෙන් ආණ්ඩුවට එරෙහිව විශ්වාසභංගයක්", "News Content": "ආණ්ඩුවට එරෙහිව විශ්වාසභංගයක් ගෙන ඒමට විපක්ෂයේ ප්‍රධාන සංවිධායක,එ.ජා.ප පාර්ලිමේන්තු මන්ත්‍රී ජෝන් අමරතුංග මහතා විසින් කටයුතු කර තිබේ. මත් කුඩු හා එතනෝල් ජාවාරම් මගින් ආණ්ඩුව මේවන විට රට විනාශ කරමින් සිටින බව හෙතෙම අද (21) පාර්ලිමේන්තුවේදී කියා සිටියේය. විපක්ෂය විසින් අදාළ විශ්වාසභංග යෝජනාව මේවන විට පාර්ලිමේන්තු මහලේකම්වරයාට බාරදී ඇති බව අද දෙරණ වාර්තාකරු පවසයි. එක්සත් ජාතික පක්ෂය විසින් මීට පෙරාතුවද ආණ්ඩුවට එරෙහිව විශ්වාසභංග යෝජනාවන් ගෙන ඒමට කටයුතු කළ අතර එහෙත් 2/3ක බලයක් සහිත එක්සත් ජනතා නිදහස් සන්ධාන රජයට සැලකිය යුතු බලපෑමක් කිරීමට හැකියාවක් නොවුණි. මීට පෙරාතුව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතාට එරෙහිව 2013 මැයි මස 07 වන දිනද විශ්වාසභංග යෝජනාවක් පාර්ලිමේන්තුවට ඉදිරිපත් කෙරුණු අතර එයට එරෙහිව වැඩි ඡන්ද 104 න් එය පරාජය විය. අදාළ විශ්වාසභංගයට පක්ෂව ඡන්ද 32 ක් ලැබී තිබුණු අතර විපක්ෂව ඡන්ද 136 ක් ලැබී තිබුණි.", "URL": "https://sinhala.adaderana.lk/news.php?nid=41281", "Category": null, "Parent URL": null}