{"Source": "Adaderana", "Timestamp": "August 29, 2017 02:01 pm", "Headline": "ස්වදේශිකයන් වනසන විජාතිකයන් සනසන පනතක් ගැන ඒකාබද්ධය කියයි", "News Content": "ලංකා ඉතිහාසයේ කවර දිනක හෝ අදායම් බදු පනතක් සම්බන්ධයෙන් ශ්‍රේෂ්ඨාධිකරණයට පැමිණිලි 10ක් ඉදිරිපත් වී නොමැති බව ඒකාබද්ධ විපක්ෂය පවසයි. අද(29) පැවති ආර්ථික පර්යේෂණ ඒකකයේ මාධ්‍ය හමුවට එක්වෙමින් නව බදු පනත පිළිබඳ අදහස් දක්වමින් පාර්ලිමේන්තු මන්ත්‍රි බන්දුල ගුණවර්ධන මහතා මේ බව කියා සිටියේය. විපක්ෂය වෙනුවෙන් තමා ඇතුළුව සිසිර ජයකොඩි මන්ත්‍රීවරයාත්, වෘත්තිය සමිති, නීතිඥ සංගමය, දේශීය ආදායම් දෙපාර්තමේන්තු නිලධාරින් ද ඇතුළත්ව මෙම පෙත්සම් 10 ඉදිරිපත් කර ඇති බව බන්දුල ගුණවර්ධන මහතා පවසයි. කෙසේ වෙතත් ශ්‍රේෂ්ඨාධිකරණය විසින් දෙන ලැබූ තීන්දු මත සංශෝධන ගණනාවක් කිරීමට ආණ්ඩුව කැමැත්ත පළ කර ඇති බවත් පැවසු ගුණවර්ධන මහතා වැඩි දුරටත් කියා සිටියේ, එම සංශෝධනයන් සිදු කළේ නැතිනම් එම පනතේ සමහර වගන්ති සම්මත කිරීම සඳහා පාර්ලිමේන්තුව තුනෙන් දෙකක බලයක් අවශ්‍ය වන බවයි. එමෙන්ම තවත් සමහර වගන්ති ජනමත විචාරණයකට නොගොස් සම්මත කිරීමට නොහැකි බව ද ඔහු පැවසීය. හිටපු මුදල් අමාත්‍යවරයා ජාත්‍යන්තර මූල්‍ය අරමුදලේ නියමයන්ට අනුගතව රටට අහිතකර ලෙස සකසා ඇති මෙම පනත් කෙටුම්පත ආණ්ඩුක්‍රම ව්‍යවස්ථාවටත් පටහැනි බව මින් පෙනී යන බව ද මන්ත්‍රීවරයා තව දුරටත් කියා සිටියේය. එමෙන්ම වත්මන් රජය විසින් ගෙන ඒමට බලාපොරොත්තු වන දේශිය ආදායම් පනත ස්වදේශිකයන් වනසන විජාතිකයන් සනසන පනතක් වන බව ද ඔහු පැවසීය. ඒ තුළින් අදායම් මට්ටම්වල පහළ අදියරේ අයටත් ආදායම් බදු ගෙවියට සලස්වන ඉතා දැඩි බදු පීඩනයකට ලක් කරන පනත් කෙටුම්පතක් බවට පත් කිරීමට රජය බලාපොරොත්තු වන බවට ද බන්දුල ගුණවර්ධන මහතා චෝදනා කරයි.", "URL": "https://sinhala.adaderana.lk/news.php?nid=76855", "Category": null, "Parent URL": null}