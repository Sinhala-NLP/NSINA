{"Source": "Adaderana", "Timestamp": "June 17, 2013 12:25 pm", "Headline": "ලංකාවේ 17.3%ක් මිටියි - 14.7%ක් කෙට්ටුයි", "News Content": "මෙරට ජන ව්‍යාප්තිය පිළිබඳ සෞඛ්‍ය සමීක්ෂණවලට අනුව සිරුර මිටිවීමේ සංඛ්‍යාව රටේ ජනගහණයෙන් සියයට 17.3ක් බවත් සියයට 14.7ක් සිරුර කෙට්ටුවීමේ තත්ත්වයට පත්ව ඇති බවත් සෞඛ්‍ය අමාත්‍යංශය පවසයි. බොහෝ සෞඛ්‍ය දර්ශකවලින් ඉහළ ප්‍රගතියක් අත්කර ගැනීමට ශ්‍රී ලංකාවට හැකි වුව ද පෝෂණයට අදාළ ඇතැම් දර්ශකවලින් පසුබෑමක් දක්නට ලැබෙන බව එම අමාත්‍යංශය කියයි. සිරුර මිටි වීම, කෙට්ටුවීම, අධිබර හා ස්ථූලතාව, අඩුබර දරු උපත් , නිරක්තිය මෙන්ම මන්ද පෝෂණය වැනි තත්ත්වවල ඉහළ යාමක් පෙන්නුම් කරන බව සෞඛ්‍ය අමාත්‍යංශය පවසයි. රටේ ජනගහනයෙන් සියයට 16.7ක් අඩු බර දරු උපත් ලෙස ද ගැබිණි මව්වරුන්ගෙන් සියයට 16.2ක් සහ කිරි දෙන මව්වරුන්ගෙන් සියයට 19.6ක් නිරක්තියෙන් පෙළෙන බව ද සමීක්ෂණවලින් අනාවරණය වි ඇත. මේ හේතුවෙන් සියලූම දිස්ත්‍රීක් ආවරණය වන පරිදි පෝෂණ වැඩසටහන් ක්‍රියාත්මක කරන ලෙස විශේෂ චක්‍රලේඛයක් සියලූම පළාත් හා දිස්ත්‍රීක් සෞඛ්‍ය බලධාරීන් වෙත යොමු කර ඇති බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=34991", "Category": null, "Parent URL": null}