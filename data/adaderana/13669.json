{"Source": "Adaderana", "Timestamp": "January 22, 2011 11:12 am", "Headline": "පොලිසියේ කාර්යය සාර්ථක වන්නේ ජනතා සහය ලැබුණොත් පමණයි", "News Content": "යාපනය අර්ධද්වීපයේ වාර්තා වෙමින් තිබෙන ඝාතන සිදුවීම් සහ කොල්ලකෑම් වැළැක්වීම සඳහා ගතහැකි කඩිනම් ආර‍ක්ෂක ක්‍රියාමාර්ග සාකච්ඡා කිරීමේ විශේෂ හමුවක් අද(22) පෙරවරුවේ යාපනයේ දී පැවැත්වුණි. යාපනය දිස්ත්‍රික් ලේකම් කාර්යාලයේ පැවති මෙම සාකච්ඡාව සඳහා යාපනය ආරක්ෂක සේනා ආඥාපති මේජර් ජෙනරාල් මහින්ද හතුරුසිංහ, යාපනය දිස්ත්‍රික් ලේකම් එමිල්ඩා සුකුමාර්, යාපනය රදගුරු එස්. සවුන්දරනායගම් හිමිපාණන් සහ ඉහළ පෙලේ පොලිස් නිලධාරීන් රැසක් ද සහභාගී වූ බව වාර්තා වේ. මෙම සිදුවීම් යුද හමුදාව සිදුකරන බවට ඇතැම් පිරිස් ප්‍රචාරයන් ගෙන යන බව මේජර් ජෙනරාල් මහින්ද හතුරුසිංහ මහතා අදාළ සාකච්ඡාවේ දී ප්‍රකාශ ක‍ර තිබේ. ආරක්ෂක කටයුතු‍ වෙනුවෙන් සහ සාමය රැකීම සඳහා සිටින යුද හමුදාව කිසිලෙසකින් හෝ එවැනි නීතිවිරෝධී ක්‍රියා සඳහා දායක නොවන බව ඔහු අවධාරණය කර ඇත. අදාළ ඝාතන සහ කොල්ලකෑම් වැළැක්වීම සඳහා පොලිසිය ක්‍රියාත්මක කර තිබෙන වැඩපිළිවෙළ සාර්ථක වන්නේ ජනතා සහය ලැබුණහොත් පමණක් බව ද හෙතෙම අවධාරණය කර තිබේ.", "URL": "https://sinhala.adaderana.lk/news.php?nid=13669", "Category": null, "Parent URL": null}