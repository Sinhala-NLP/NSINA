{"Source": "Adaderana", "Timestamp": "March 25, 2016 09:12 pm", "Headline": "  විදුලි ඇමතිගෙන් යළිත් සහතිකයක්", "News Content": "ජල විදුලිබලාගාර ආශ‍්‍රිත ජලාශවල ජල මට්ටම් වැසි නොලැබීම හේතු කොටගෙන ඉදිරියේදී අඩු වුවහොත් එය ජාතික විදුලිබල පද්ධතියට බලනොපාන අන්දමින් කළමනාකරණය කිරීමට කටයුතු කරන බව විදුලිබල හා පුනර්ජනනීය බලශක්ති අමාත්‍ය රංජත් සියඹලාපිටිය මහතා ප‍වසයි.ඒ මහතා මේ බව ප‍්‍රකාශ කළේ නැගෙනහිර පළාතේ පාසල් බලශක්ති සමාජ පිහිටුවීමේ උත්සවයට අද (25) වව්නියාව නගර ශාලාවේ දී එක්වෙමිනි.මෙහිදී වැඩිදුරටත් අදහස් දැක්වූ අමාත්‍යවරයා මෙසේද පැවසීය.“අපට දිනකට මෙගාවොට් 2200ක පමණ ඉල්ලූමක් පවතිනවා. නමුත් මේ දිනවල ඒ තත්ත්වය ඒකක 200කින් පමණ වැඩි වී තිබෙනවා. කෙසේ නමුත් එම තත්ත්වය කළමනාකරණය කරමින් තමයි අද දවසේ අපි මේ තත්ත්වයන්ට මුහුණ දෙන්නේ. සියලු දෙනාම එක්ව කැපවීමෙන් මෙගාවොට් 400ක ඉතිරියක් කරගන්නට පුළුවන්නම් අපට කිසිම අභියෝගයක් නෑ. එය ආත්මීය වගකීමක් විදියට සැලකීම ඉතා වැදගත්.“", "URL": "https://sinhala.adaderana.lk/news.php?nid=58618", "Category": null, "Parent URL": null}