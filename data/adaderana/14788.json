{"Source": "Adaderana", "Timestamp": "March 12, 2011 09:12 am", "Headline": "බම්බලපිටිය සිට කොල්ලුපිටියට විශේෂ රථ ධාවන සැලැස්මක්", "News Content": "අද(12) දිනය තුළ කොළඹ ගාලු පාරේ බම්බලපිටිය හන්දියේ සිට කොල්ලුපිටිය හන්දිය දක්වා මාර්ගයේ විශේෂ රථවාහන ධාවන සැලැස්මක් ක්‍රියාත්මක කෙරෙයි. බම්බලපිටිය සිට කොල්ලුපිටිය දක්වා මාර්ගය අලුත්වැඩියා කෙ‍රෙන හෙයින් මෙම පියවර ගෙන ඇති බව පොලිසිය පවසයි. එහෙයින් අද දිනය තුළ එම මාර්ගයේ ගමන් කරන වාහන විකල්ප මාර්ග භාවිත කළ යුතු බව පොලිසිය සඳහන් කරයි. ඒ අනුව කොළඹට ගමන් ගන්නා වාහන ගාලු පාරෙන් ඩික්මන් පාර, හැව්ලොක් පාර භාවිත කරමින් හෝ බම්බලපිටිය සිට සමුද්‍ර මාර්ගය භාවිත කරමින් ගමන් කළ යුතුය.", "URL": "https://sinhala.adaderana.lk/news.php?nid=14788", "Category": null, "Parent URL": null}