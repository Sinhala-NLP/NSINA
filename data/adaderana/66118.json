{"Source": "Adaderana", "Timestamp": "November 17, 2016 02:57 pm", "Headline": " මහින්දගේ පැතුම් නව පක්ෂයෙන් ඉටුවෙනවා", "News Content": "මහින්ද රාජපක්ෂ මහතාගේ පැතුම් “ ශ්‍රී ලංකා පොදුජන පෙරමුණ“ නව පක්ෂය තුළින් ඉටුවන බව හිටපු ආර්ථික සංවර්ධන අමාත්‍ය බැසිල් රාජපක්ෂ මහතා පවසයි.ඒ මහතා මේ බව කියා සිටියේ ශ්‍රී ලංකා පොදුජන පෙරමුණේ අද(17) කොළඹදී පැවති පළමු මාධ්‍ය හමුවට එක් වෙමිනි.රටේ ආර්ථිකය පහළ වැටී ආරක්ෂාව යනාදී වැදගත්ම සාධකයන් ඉටුකර ගත නොහැකි තත්ත්වයකට ආණ්ඩුව පත්ව ඇති යුගයකනව පක්ෂය විසින් සිදු කරනු ලබන්නේ වින්නඹු මවගේ කාර්යයභාරය බවත් ඔහු පෙන්වා දුන්නේය. පක්ෂයේ නායකත්වයට සුදුසුම පුද්ගලයා හිටපු ජනාධිපති මහින්ද රාජපක්ෂ මහතා බවත්, එකී නායකත්වය බලෙන් හෝ ඒ මහතාට ලබා දෙන බවත් බැසිල් රාජපක්ෂ මහතා පවසයි.“නෙළුම් පොහොට්ටුව“ ලකුණින් ආරම්භ කළ “ශ්‍රී ලංකා පොදුජන පෙරමුණ“ නව පක්ෂයේ සියලු තනතුරු ඉදිරියේදී පත් කර ගන්නා බව පෙන්වා දුන් ඒ මහතා කියා සිටියේ පක්ෂයේ නායකයින් සම්මේලනයක් මගින් පත් කර ගැනීමට නියමිත බවයි.එනම් ශ්‍රී ලංකාව තුළ ඇති සියලුම ග්‍රාමසේවා වසම් ආවරණය වන පරිදි ශාඛා සමිති ආරම්භ කර ඒ ඔස්සේ සාමාජිකයින් බදවා ගන්නා බවත් ඔහු පෙන්වා දී ඇත.නව පක්ෂය ආරම්භ වෙත්ම විවිධ දේශපාලන පක්ෂවල පිරිස් නව පක්ෂය සමග එකතුවීමට නියමිත බවත්, එජාපය, ශ්‍රීලනිපය, යනාදී ප්‍රධාන දේශපාලන පක්ෂ වල විශාල පිරිසක් හා දේශපාලඥයින්ද නව පක්ෂයට එක්වනු ඇතැයිද අමාත්‍යවරයා පෙන්වා දුන්නේය.එපමණක් නොව ජනතාවගේ ප්‍රජාතන්ත්‍රවාදී අයිතියක් වන සර්ව ජන ඡන්ද බලයද මේ ආණ්ඩුව විසින් අහිමිකර ඇති බව ඒ මහතා වැඩිදුරටත් කියා සිටියේය.එමෙන්ම මෙම පක්ෂයට ශ්‍රී ලංකා නිදහස් පක්ෂය හදවතින් සහය ලබා දෙන බවද ඒ මහතා පැවසීය. වැඩිදුරටත් අදහස් දැක්වූ ඒ මහතා කියා සිටියේ මහින්ද රාජපක්ෂ මහතා මෙන් රාජපක්ෂ කෙනෙකුන් තවන් නොවන බවයි.මේ අවස්ථාවට එක් වූ ජී.එල් පීරිස් මහතා කියා සිටියේ බැදුම්කර සිද්ධියේ කේන්ද්‍රය රනිල් වික්‍රමසිංහ මහතා පමණක්ම බවයි.මේ සිද්ධියේදී සියලුම ජනයා ප්‍රායෝගික සාධාරණයක් ඉල්ලා සිටින මොහොතක රනිල් වික්‍රමසිංහ විසින් ඊට සුදු හුණු ගාන බවද ඔහු කියා සිටියේය.එමෙන්ම අද වන විට සියලුම දේ දේශපාලනීකරණය වී ඇති බවත්, ඊට ශ්‍රීලනිපයද වගකිව යුතු බවත් ඒ මහතා පෙන්වා දී තිබේ.නව පක්ෂයේ දොර සියල්ලන්ටම විවෘත බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=66118", "Category": null, "Parent URL": null}