{"Source": "Adaderana", "Timestamp": "August 15, 2018 08:45 am", "Headline": "හොර පාරෙන් භාණ්ඩ නිදහස් කරගන්න ආ කතකට වැඩ වරදියි", "News Content": "කූට ලේඛන සකස් කොට ශ්‍රී ලංකා රේගු දෙපාර්තමේන්තුවෙන් භාණ්ඩ මුදවාගැනීමට උත්සාහ කළ කාන්තාවක් අත්අඩංගුවට ගෙන තිබේ. අන්සතු කොරියානු වීසා බලපත්‍රයක් ව්‍යාජ ලෙස සකස් කොට දකුණු කොරියාවේ සිට මෙරටට ගෙන්වන ලද විදුලි උපකරණ, ඇඳුම් පැලදුම් හා විසිතුරු භාණ්ඩ ඇතුළත් බහාලුම් රේගුවෙන් මුදවා ගැනීමට අදාළ කාන්තාව උත්සාහ කර ඇති බව පොලීසිය සඳහන් කළේය. සංවිධානාත්මක අපරාධ නිවාරණ කොට්ඨාශය විසින් ඇය අත්අඩංගුවට ගෙන ඇති අතර ශ්‍රී ලංකා රජයට අය විය යුතු ගාස්තු, අඩු කර අදාළ භාණ්ඩ රේගුවෙන් මුදවා ගැනීමට සැකකාරිය උත්සාහ කර ඇති බව සඳහන්ය. අත්අඩංගුවට ගෙන ඇත්තේ උඩුගම්පල, නයිවල පාර ප්‍රදේශයේ පදිංචි 46 හැවිරිදි කාන්තාවකි. සැකකාරිය අද (15) දින ගම්පහ මහේස්ත්‍රාත් අධිකරණයට ඉදිරිපත් කිරීමට නියමිත අතර සංවිධානාත්මක අපරාධ නිවාරණ කොට්ඨාශය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=94425", "Category": null, "Parent URL": null}