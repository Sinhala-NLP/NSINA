{"Source": "Adaderana", "Timestamp": "October 9, 2013 08:31 pm", "Headline": "වයඹ පළාත් සභා මන්ත්‍රී තුෂාර ඉඳුනිල් අත්අඩංගුවට", "News Content": "වයඹ පළාත් සභාවේ එ.ජා.ප. මන්ත්‍රී තුෂාර ඉඳුනිල් මහතා පොලීසිය විසින් අත්අඩංගුවට ගෙන තිබේ. වැඩ බලන පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේ තුෂාර ඉඳුනිල් නැමති පළාත් සභා මන්ත්‍රීවරයා මෙලෙස අත්අඩංගුවට ගෙන ඇති බවයි. පහර දී තර්ජනය කිරීම සම්බන්ධයෙන් එල්ල වී තිබූ පැමිණිලි දෙකකට අනුව මොහු අත්අඩංගුවට ගෙන ඇති බව අජිත් රෝහණ මහතා සඳහන් කරයි. අත්අඩංගුවට ගත් මන්ත්‍රීවරයාගේ ඥාතීන් විසින් පසුගිය 4 වන දින අදාළ පැමිණිලි සිදු කර තිබේ. ගිරිඋල්ල පොලීසිය මේ සම්බන්ධයෙන් වැඩිදුර පරීක්ෂණ පවත්වන අතර අත්අඩංගුවට ගත් මන්ත්‍රීවරයා හෙට(10) කුලියාපිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=38029", "Category": null, "Parent URL": null}