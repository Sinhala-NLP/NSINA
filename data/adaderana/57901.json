{"Source": "Adaderana", "Timestamp": "March 5, 2016 01:35 pm", "Headline": "පාතාල කණ්ඩායම් මර්දනය කිරීමේ විශේෂ මෙහෙයුමක් අද සිට", "News Content": "සීඝ්‍රයෙන් හිස ඔසවමින් පවතින පාතාල කණ්ඩායම් මර්දනය කිරීමේ විශේෂ මෙහෙයුම් අද උදෑසන සිට ආරම්භ වී තිබේ.බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති පූජිත් ජයසුන්දර මහතාගේ සෘජු අධීක්ෂණය මත මෙම මෙහෙයුම් ක්‍රියාත්මකව වෙයි.ඒ අනුව කොළඹ පොලිස් බල ප්‍රදේශය තුළ ජංගම මාර්ග බාධක 102 ක් යොදවා පුද්ගලයින් සහ වාහන පරීක්ෂා කිරීමේ කටයුතු අද(05) දිනයේ සිට ආරම්භ කෙරේ.එම කටයුතු පැය 03 කට පමණ සීමා වන අතර එහි වාර්තාවක් සෑම මෙහෙයුමක් අවසානයේම බස්නාහිර පළාත් භාර ජ්‍යෙෂ්ඨ පොලිස්පතිවරයා වෙත ලබාදිය යුතු වෙයි.මීට අමතරව කොළඹ පොලිස් කොට්ඨාස 10ට අදාළ වන පරිදි ජංගම ඒකක 10 ක් පිහිටවිමට ද පියවර ගෙන තිබේ.මේ සඳහා නිලධාරීන් 08 දෙනෙකුගෙන් යුත් කණ්ඩායමක් පත් කෙරෙන අතර එය එම ප්‍රදේශ භාර සහකාර පොලිස් අධිකාරීවරයාගේ අධීක්ෂණය යටතේ ක්‍රියාත්මක කෙරෙනු ඇත.යම් කිසි සිද්ධියක් සිදු වූවහොත් එම ස්ථානයට පොලිස් විශේෂ කාර්ය බලකාය ගෙන්වීමේ හැකියාව ද අදාළ ජංගම ඒකකය අධීක්ෂණය කරන සහකාර පොලිස් අධිකාරීවරයාට හිමි වෙයි.පසුගිය දින කිහිපය තුළ කොළඹ සහ තදාසන්න ප්‍රදේශවල වෙඩ් තැබීම් සහ පුද්ගල ඝාතන කිහිපයක් වාර්තා වූ අතර මෙම සිද්ධීන්වලට පාතල කල්ලි සාමාජිකයින්ගේ සම්බන්ධයක් පවතින බවට තොරතුරු වාර්තා වුණි.ඒ අනුව දීර්ඝ කාලයක් නිහඩව පැවැති පාතාලය යළි සිය කටයුතු ක්‍රියාත්මක කර ඇති බවට පොලීසිය සැක පළ කරයි.කෙසේ වෙතත් යළිත් කිසිදු අවස්ථාවක පාතාලයට හිස එසවීමට අවස්ථාව ලබා නොදෙන බව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති පූජිත ජයසුන්දර මහතා අද දෙරණ සමඟ සදහන් කළේය.", "URL": "https://sinhala.adaderana.lk/news.php?nid=57901", "Category": null, "Parent URL": null}