{"Source": "Adaderana", "Timestamp": "January 10, 2014 08:28 am", "Headline": "රන් මාලය කොල්ලකෑ පුද්ගලයා අල්ලයි ", "News Content": "ගල්කිස්ස, රත්මලාන , 37 වත්ත ප්‍රදේශයේ දී කාන්තාවකගේ ගෙළ බැඳී රන් මාලයක් කොල්ලකෑමේ සිද්ධියට සම්බන්ධ බවට සැකපිට පුද්ගලයෙකු අත්අඩංගුවට ගෙන තිබේ. ගල්කිස්ස කොට්ඨාශ අපරාධ විමර්ශන අංශයේ නිලධාරීන්ට ලැබුණු තොරතුරකට අනුව සිදුකළ විමර්ශනයක දී සැකකරු අත්අඩංගුවට ගෙන ඇති බව සඳහන් වෙයි. පාපැදියකින් ගොස් කාන්තාවගේ ගෙළ බැඳී රන් මාලය කොල්ලකා ඇති බවට තොරතුරු අනාවරණය වී ඇති බව පොලීසිය පවසයි. සැකකරු 30 හැවිරිදි රත්මලාන ප්‍රදේශයේම පදිංචි පුද්ගලයෙකු වන අතර කොල්ලකන ලද 78,000 ක් පමණ වටිනා රන් මාලයක් ද පොලීසිය විසින් සොයාගෙන තිබේ. ඔහු අද ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40233", "Category": null, "Parent URL": null}