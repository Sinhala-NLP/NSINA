{"Source": "Adaderana", "Timestamp": "July 17, 2018 09:42 pm", "Headline": "මැතිවරණ නීති කඩ කරාට වෝට් ලීව් ‍සංවිධානයට දඩ", "News Content": "බ්‍රිතාන්‍ය, යුරෝපා සංගමයෙන් ඉවත්වීම සඳහා පැවැති ජනමත විචාරණය අතරතුරදී සිදුවූ මැතිවරණ නීති කඩ කිරීමක් සම්බන්ධයෙන්, වෝට් ලීව් ‍සංවිධානයට දඩ නියම කිරීමට එරට මැතිවරණ කොමිසම තීරණය කළේය. මැතිවරණ ව්‍යාපාරය අතරතුර ප්‍රමාණය ඉක්මවමින් මුදල් නාස්ති කිරීම සම්බන්ධයෙන් ඔවුන්ට චෝදනා එල්ල වී තිබුණි. මේ අනුව වෝට් ලීව් සංවිධානයට ස්ටර්ලින් පවුම් 61,000ක දඩයක් නියම කිරීමට අධිකරණය තීන්දු කර තිබේ. මෙහිදී ස්ටර්ලින් පවුම් දෙලක්ෂ පනස්දහසකට ආසන්න මුදලක් සඳහා වෝට් ලීව් සංවිධානය ඉදිරිපත් කළ ලියකියවිලි ව්‍යාජ බවද හෙලි වී තිබේ. තවත් ස්ටර්ලින් පවුම් දහ තුන්දහසක් සදහා අදාළ බිල්පත් අතුරුදන් වී ඇති බව වාර්තා වෙයි. බ්‍රිතාන්‍ය, යුරෝපා සංගමයෙන් ඉවත්වීම සඳහා පැවැති ජනමත විචාරණයේදී, ඉවත්වීමේ පාර්ශ්වය වෙනුවෙන් මැතිවරණ කොමිසමේ අනුග්‍රහය දිනා ගත්තේ වෝට් ලීව් සංවිධානයයි. හිටපු ඇමති බොරිස් ජොන්සන් ද වෝට් ලීව් සංවිධානයේ පෙරමුණ ගත් එක් පුද්ගලයෙක් බව සඳහන් වෙයි.", "URL": "https://sinhala.adaderana.lk/news.php?nid=92726", "Category": null, "Parent URL": null}