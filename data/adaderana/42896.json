{"Source": "Adaderana", "Timestamp": "April 30, 2014 06:11 pm", "Headline": "කම්කරු දිනය සැමරීමට දේශපාලන පක්ෂ සුදානම්!", "News Content": "හෙට දිනයේ පැවැත්වෙන ලෝක කම්කරු දිනය සැමරීම සඳහා මේ වනවිට දේශපාලන පක්ෂ සියලු කටයුතු සුදානම් කර තිබේ. 128 වන ලෝක කම්කරු දිනය හෙටට යෙදී ඇති අතර මෙරට තුළ මෙම දිනය ප්‍රසිද්ධියට පත්ව ඇත්තේ මැයි දිනය ලෙසය. එක්සත් ජනනා නිදහස් සන්ධානයේ මැයි රැලිය ඇතුළු පෙලපාලි සහ මැයි රැලි 30 කට වඩා වැඩි ප්‍රමාණයක් කොළඹ නගරයේ පැවැත්වීමට දේශපාලන පක්ෂ මේ වනවිට කටයුතු සුදානම් කර තිබේ. එමෙන්ම දිවයිනේ විවිධ ප්‍රදේශවලදී ද දේශපාලන පක්ෂ මෙන්ම වෘත්තීය සමිති මැයි දිනය සැමරීමට සුදානම් ව සිටින බව අද දෙරණ වාර්තාකරුවන් සඳහන් කළේය. හෙට දිනයේ කොළඹ නගරයේ පැවැත්වෙන ප්‍රධාන මැයි රැලි සහ පෙලපාලි සඳහා පැමිණෙන ජනතාවගේ ආරක්ෂාව වෙනුවෙන් විශේෂ පොලිස් ආරක්ෂාවක් යෙදවීමට ද පියවර ගෙන ඇත. ඒ අනුව 5000 ගෙන් පමණ යුත් පොලිස් බලඇණියක් ආරක්ෂාව සඳහා යෙදවීමට පියවර ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. එක්සත් ජනතා නිදහස් සන්ධානයේ මැයි දින රැලිය ජනාධිපති මහින්ද රාජපක්ෂ මහතාගේ ප්‍රධානත්වයෙන් කොළඹ කැම්බල් පිටියේ දී පැවැත්වීමට නියමිතය. එක්සත් ජනතා නිදහස් සන්ධානය ප්‍රමුඛ රජයට සහය පළ කරන සංවිධාන වලින් සැදුම්ලත් මැයි දින පෙලපාලිය පසුවරු 12 .30ට නෙළුම් පොකුණ මහින්ද රාජපක්ෂ රගහල අසළින් ආරම්භ වීමට නියමිතව තිබේ. කෙසේ වෙතත් මෙවර එක්සත් ජනතා නිදහස් සන්ධාන රජයට සහය ලබා දෙන ප්‍රධාන පක්ෂ වලින් මහජන එක්සත් පෙරමුණ පමණක් සන්ධානය සමඟ එක්ව මැයි දිනය පවත්වන අතර සෙසු දේශපාලන පක්ෂ වෙන් වෙන්ව මැතිවරණ පෙළපාලි සහ රැලි පැවැත්වීම විශේෂත්වයකි. එක්සත් ජාතික පක්ෂයේ මැයි දින සැමරුම එක්සත් නායකත්ව මණ්ඩලයේ සභාපති කරු ජයසුරිය මහතාගේ ප්‍රධානත්වයෙන් අම්පාර නගරයේ දී පැවැත්වීමට කටයුතු සුදානම් කර ඇත. ඒ සඳහා එක්සත් ජාතික පක්ෂයේ වෘත්තීය සමිති ද සහභාගි වීමට නියමිතය. එමෙන්ම එක්සත් ජාතික පක්ෂයේ යොවුන් මැයි රැලිය බදුල්ල විල්ස්පාර්ක් ක්‍රීඩාංගණයේ දී පැවැත්වෙයි. මේ අතර ජනතා විමුක්ති පෙරමුණේ මැයි රැලිය බී.ආර්.සී.ක්‍රීඩාංගනයේ දී පැවැත්වෙන අතර හෙට දවල් 12 ට දෙහිවල එස්.ද.එස් ක්‍රීඩාංගනය ඉදිරිපිටින් පෙළපාලිය ආරම්භ වීමට නියමිතය. ජාතික නිදහස් පෙරමුණ සන්ධානයෙන් වෙන්ව කොළඹ පී.ඩී.සිරිසේන ක්‍රීඩාංගනයේ දී සිය මැයි රැලිය පැවැත්වීමට කටයුතු සුදානම් කර ඇත. ප්‍රජාතන්ත්‍රවාදී පක්ෂයේ මැයි රැලිය එම පක්ෂයේ නායක සරත් ෆොන්සේකා මහතාගේ ප්‍රධානත්වයෙන් තලවතුගොඩ බුද්ධදාස ක්‍රීඩාංගනයේදී ද, නව සමාජවාදී පක්ෂයේ මැයි රැලිය ප්‍රයිස් පිටියේදී ද පැවැත්වීමට නියමිතය. මේ අතර ලංකා කම්කරු කොංග්‍රසයේ මැයි රැලිය බණ්ඩාරවෙල නගරයේදී ද, කම්කරු ජාතික පෙරමුණේ රැලිය හැටන් නගරයේදී ද, කඳුරට ජනතා පෙරමුණ ඇතුළු පක්ෂ කිහිපයක රැලි තලවකැලේ නගරයේදී ද පැවැත්වීමට සැලසුම් කර ඇත. මේ අතර ලංකා සමසාමාජ පක්ෂය, ශ්‍රී ලංකා කමියුනිට්ස් පක්ෂය, ශ්‍රී ලංකා මහජන පක්ෂය, ප්‍රජාතන්ත්‍රවාදී වාමාංශික පෙරමුණ, දේශ විමුක්ති ජනතා පක්ෂය ඇතුළු සමාජවාදී ජනතා පෙරමුණේ මැයි රැලිය ආනන්ද සමරකෝන් එලිමහන් රංග පීඨයේ දී පැවැත්වෙයි.", "URL": "https://sinhala.adaderana.lk/news.php?nid=42896", "Category": null, "Parent URL": null}