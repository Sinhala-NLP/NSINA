{"Source": "Adaderana", "Timestamp": "October 31, 2010 01:10 pm", "Headline": "ජනපති මහින්ද නේපාල ජනපති හමුවෙයි", "News Content": "ඡායා -සුදත් සිල්වා අද(31) පෙරවරුවේ ෂැංහයි නුවර දී නේපාල ජනාධිපති රාම්බරාන් යාදේව් මහතා සමග ජනාධිපති මහින්ද රාජපක්ෂ මහතා ද්වි පාර්ශවික සාකච්ඡා පවත්වා තිබේ ශ්‍රී ලංකාව හා නේපාලය අතර අධ්‍යාපනික හුවමාරු වැඩ සටහන් පිළිබඳව ද මෙහිදී සාකච්ඡාවට බඳුන් වී ඇත. එමෙන්ම වර්තමානයේ නේපාලයේ පවතින දේශපාලන අර්බුදය පිළිබඳව ද දෙරට නායකයින්ගේ විශේෂ අවධානය යොමු වූ බව ඒ පිළිබඳව චීනයේ ෂැංහයි නුවර සිට විස්තර ගෙන එන ජනාධිපති මාධ්‍ය අංශයේ ප්‍රධානී විජයානන්ද හේරත් මහතා සඳහන් කළේය. ශ්‍රී ලංකාව හා නේපාලය අතර අධ්‍යාපන හුවමාරු වැඩ සටහන් යටතේ ඉදිරියේදී නේපාලයට තෘතීක අධ්‍යාපන අවස්ථා ශ්‍රී ලංකාව තුළ ලබාදිය හැකි බව ජනාධිපති මහින්ද රාජපක්ෂ මහතා සඳහන් කර තිබේ. 2011 වසරේදී ශ්‍රී ලංකාවත් නේපාලයත් සිය රටවල් තුළ සංචාරක කර්මාන්තය දියුණුකිරීම උදෙසා සැලසුම් සහිත වැඩසටහනක් හඳුන්වා දී ඇත. එමෙන්ම අද පස්වරුවේ චීන අග්‍රාමාත්‍යවරයා සමගද ජනාධිපති මහින්ද රාජපක්ෂ මහතා ද්විපාර්ශවික සාකච්ඡා පැවැත්වීමට නියමිතව තිබේ. එමෙන්ම ජනාධිපතිවරයා චීන අග්‍රාමාත්‍යවරයාගේ විශේෂ ආරාධනය පරිදි අද(31) පෙරවරුවේ එක්ස්පෝ 2010 සමුළුවේ විශේෂ ආරාධිතයෙකු ලෙස සහභාගී වී තිබේ. චීනයේ ෂැංහයි නුවර පැවැත්වෙන එක්ස්පෝ 2010 ලෝක ප්‍රදර්ශනයට සමගාමීව එක්ස්පෝ 2010 සමුළුව අද පෙරවරුවේ ආරම්භ විය නේපාලය, බහාමා රාජ්‍යය, පින්ලන්තය, හංගේරියාව හා තිමෝරය යන රටවල රාජ්‍ය නායකයින් ද එක්සත් ජාතීන්ගේ සංවිධානයේ මහ ලේකම්වරයා ද, එක්ස්පෝ ලෝක ප්‍රදර්ශන කාර්යාංශයේ මහ ලේකම්වරයා ද, එක්ස්පෝ 2010 ලෝක ප්‍රදර්ශනයට එක්ව සිටින රාජ්‍යයන් සහ ජාත්‍යන්තර සංවිධාන වල නියෝජිතයින් ද මෙම අවස්ථාවට සහභාගි වී ඇත.", "URL": "https://sinhala.adaderana.lk/news.php?nid=11852", "Category": null, "Parent URL": null}