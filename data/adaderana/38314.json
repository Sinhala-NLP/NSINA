{"Source": "Adaderana", "Timestamp": "October 22, 2013 03:15 pm", "Headline": "චීන කොමියුනිස්ට් තරුණ ප‍්‍රධානීන් දිවයිනට පැමිණෙයි", "News Content": "දිවයිනට පැමිණි සමස්ත චීන කොමියුනිස්ට් තරුණ සංවිධානයේ සභාපති, එච්.ඊ.ජුන්කි මහතා ප‍්‍රමුඛ චීන තරුණ නියෝජිත පිරිස අද (22) පෙරවරුවේ යෞවන කටයුතු සහ නිපුණතා සංවර්ධන අමාත්‍ය, ඩලස් අලහප්පෙරුම මහතා කොළඹ, නාරාහේන්පිට පිහිටි එම අමාත්‍ය, කාර්යාලයේදී හමුවී තිබේ. මේ වසරේ මාර්තු මාසයේදී අමාත්‍ය, ඩලස් අලහප්පෙරුම මහතා ප‍්‍රමුඛ නියෝජිත පිරිසක් චීන තරුණ කටයුතු පිළිබඳව නිරීක්ෂණ චාරිකාවකට සහභාගී වූ අතර, එහිදී අමාත්‍යවරයා විසින් චීන රජයට කරන ලද ආරාධනාවකට අනුව මෙම සමස්ත චීන කොමියුනිස්ට් තරුණ සංවිධානයේ ප‍්‍රධානීන් දිවයිනට පැමිණියහ. මෙම පිරිසට නායකත්වය දුන් එච්.ඊ.ජුන්කි මහතා සමස්ත චීන කොමියුනිස්ට් තරුණ සංවිධානයේ වත්මන් ප‍්‍රධානියා වේ. එම තරුණ සංවිධානයේ උපසභාපති, ඩබ්.ඒ.එන්.ත්සුජුන්, තරුණ සංවිධානයේ චීන ෂැන්හයි නගර සංවර්ධන කමිටුවේ ලේකම්, එක්ස්.අයි.ඒ.කෙජියා, චීන තරුණ සංවිධානයේ ප‍්‍රාදේශීය සංවර්ධන කමිටුවේ ලේකම්, වයි.ඒ.එන්.ජී.ජුන්, තරුණ සංවිධානයේ නීති කමිටුවේ නියෝජ්‍ය අධ්‍යක්ෂ, එක්ස්.යූ.ලින් යන මහත්ම මහත්මීන්ගෙන් සෙසු නියෝජිත පිරිස සමන්විත විය. මෙම චීන නියෝජිත පිරිස අමාත්‍ය, ඩලස් අලහප්පෙරුම මහතා හමුවූ අවස්ථාවේදී චීනය හා ශ‍්‍රී ලංකාව අතර තරුණ හුවමාරු වැඩසටහන් පැවැත්වීම, ශ‍්‍රී ලාංකීය තරුණයින්ට චීන භාෂාව ඉගෙන ගැනීමට අවශ්‍ය පහසුකම් සලසා ගැනීම මෙන්ම චීන ගුවන් විදුලිය සම්බන්ධ කරගනිමින් තරුණ වැඩසටහන් දියත් කිරිම, චීන ශ‍්‍රී ලංකා තරුණ පරපුර තුළ සක‍්‍රීය දේශපාලන ක‍්‍රියාකාරකම් සලසා දීම, චීනයේ උසස් අධ්‍යාපනය ලැබීම සඳහා ශ‍්‍රී ලාංකීය තරුණයින්ට ශිෂ්‍යාධාර හා ශිෂ්‍යත්ව වැඩසටහන් ක‍්‍රියාත්මක කිරීම ආදිය පිළිබඳ සාකච්ඡා කළ බව යෞවන කටයුතු හා නිපුණතා සංවර්ධන අමාත්‍යංශය පැවසීය. චීන නියෝජිත පිරිස ඊයේ (21) සවස කොළඹ, බණ්ඩාරනායක ජාත්‍යන්තර ගුවන් තොටුපළින් ශ‍්‍රී ලංකාවට පැමිණි අතර ශ‍්‍රී ලංකා රජය නියෝජනය කරමින් බස්නාහිර පළාත් යෞවන කටයුතු අමාත්‍ය, නිමල් ලංසා මහතාත්, යෞවන කටයුතු සහ නිපුණතා සංවර්ධන අමාත්‍යාංශය නියෝජනය කරමින් ශ‍්‍රී ලංකා යොවුන් සේනාංකයේ සභාපති, කපිතාන් නලින්ද ඉලංගකෝන් මහතා ඇතුළු නියෝජිතයින් පිරිසක් විසින් මෙම චීන නියෝජිත පිරිස පිළිගන්නා ලදී. උඩරට, පහතරට නැටුම් ගැයුම් වැයුම් වලින් සපිරි අලංකාර පෙරහැරකින් මොවුන් ගුවන් තොටුපළේ සිට ප‍්‍රභූ පර්යන්තය ඔස්සේ කැඳවාගෙන එන ලදී. චීන නියෝජිත පිරිස මේ මස 24 වන දින දක්වා ශ‍්‍රී ලංකාවේ රැඳී සිටින අතර, ශ‍්‍රී ලංකා පාර්ලිමේන්තුව, ශ‍්‍රී ලංකා යොවුන් පාර්ලිමේන්තුව මෙරට කාර්මික හා වෘත්තීය පුහුණු ආයතන ඇතුලූ ශ‍්‍රී ලාංකීය සංස්කෘතික වටිනාකමකින් යුත් ස්ථාන ගණනාවක් නැරඹීමටද නියමිතය. චීන නියෝජිත පිරිස් ප‍්‍රධානීච, එච්.ඊ.ජුන්කි මහතා චීන ශ‍්‍රී ලංකා සුහදත්වය පළ කරමින් සමරු තිළිණයක් අමාත්‍ය, ඩලස් අලහප්පෙරුම මහතාට පිළිගන්වන ලද අයුරු සහ චීන නියෝජිත පිරිස අමාත්‍යවරයා සමඟ සමූහ ඡායාරූපයකට පෙනී සිටි අයුරු ඉහත දැක්වේ.", "URL": "https://sinhala.adaderana.lk/news.php?nid=38314", "Category": null, "Parent URL": null}