{"Source": "Adaderana", "Timestamp": "January 5, 2018 05:09 pm", "Headline": "රවි තුන් කුළුඳුල් බිල්ල කරලා අත පිහදා ගන්න බෑ", "News Content": "වහාම අග්‍රාමාත්‍යවරයාට එරෙහිව විශ්වාසභංග යෝජනාවක් පාර්ලිමේන්තුවට ගෙන ඒමට කටයුතු කරන බව ඒකාබද්ධ විපක්ෂය පවසයි. අද(05) පැවති ඒකාබද්ධ විපක්ෂයේ මාධ්‍ය හමුවට එක් වෙමින් පාර්ලිමේන්තු මන්ත්‍රී විමල් වීරවංශ මහතා මෙම අදහස් පළ කළේය. බැඳුම්කර වංචාව සම්බන්ධයෙන් පත් කළ ජනාධිපති කොමිසම් සභාවේ වාර්තාවේ කරුණු සංක්ෂිප්ත වශයෙන් රටට ප්‍රකාශ කිරීමට පමණක් ජනාධිපතිවරයාගේ කාර්ය භාරය වු බව ද විමල් වීරවංශ මහතා පවසයි. මහ බැංකු බැඳුම්කර වංචාවට අගමැතිවරයා ඍජුවම සම්බන්ධ වී ඇති බවත් වංචාව සිදු කිරීම ගැසට් නිවේදනයක් තුළින් මුදල් අමාත්‍යාංශය ඔහු යටතට පවරා ගනු ලැබුවේම මෙම මංකොල්ලය සිදු කිරීමට බවත් ඔහුට එහි වගකීමෙන් පළා යෑමට නොහැකි බවත් විමල් වීරවංශ මහතා කියා සිටියේය. කෙසේ වෙතත් බැඳුම්කර කොමිසම විසින් ලබා දුන් වාර්තාව පළමු කොට පාර්ලිමේන්තුවට ඉදිරිපත් කළ යුතු බවත්, මූල්‍ය කේෂත්‍රයට වගකියන ආයතනය පාර්ලිමේන්තුව වන බැවින් එසේ කළ යුතු බව ද මන්ත්‍රිවරයා පැවසීය. බැඳුම්කර වංචාව සම්බන්ධයෙන් එක්සත් ජාතික පක්ෂය වගකිව යුතු බවත් එක් පැත්තකින් එක්සත් ජාතික පාක්ෂිකයන්ගේ ආත්ම ගරුත්වය කෙලෙසීමට ලක් කළ හොර කමක් ලෙස මෙය දැක්විය හැකි බව ද කියා සිටියේය. මෙම ක්‍රියාවලියට සම්බන්ධ එක්සත් ජාතික පක්ෂයේ සියලු දෙනා ඉල්ලා අස්විය යුතුයි එවිට නිවැරදි තීන්දුවක් ගත් බව කියා හැකි යැයි ද මන්ත්‍රීවරයා පැවසීය. සැළසුම් සහගත ලෙස සිදු කර ඇති මෙම වංචාව තුළින් මුළු ජන ජිවිතයටම බලපෑමක් සිදු කළ බව ද විමල් වීරවංශ මහතා කියා සිටියේය.", "URL": "https://sinhala.adaderana.lk/news.php?nid=82553", "Category": null, "Parent URL": null}