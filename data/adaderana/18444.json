{"Source": "Adaderana", "Timestamp": "September 1, 2011 10:18 am", "Headline": "ඉන්දීය සාම සාධක හමුදාවටත් දූෂණ හා ඝාතන චෝදනා එල්ල වුණා", "News Content": "ශ්‍රී ලංකාවේ ද්‍රවිඩ ජනතාව සම්බන්ධව ගැටලු සඳහා විසඳුම් ලබාදීම වෙනුවෙන් ජනාධිපති මහින්ද රාජපක්ෂ මහතා ප්‍රධාන ක්‍රම 02 ක් අනුගමනය කරන බව පාර්ලිමේන්තු මන්ත්‍රී මහාචාර්ය රජීව විජේසිංහ මහතා පවසයි. ද්‍රවිඩ ජාතික සන්ධානය සමග සාකච්ඡා පැවැත්වීම සහ පාර්ලිමේන්තු තේරීම් කාරක සභාවක් පත්කිරීම හරහා මෙසේ ද්‍රවිඩ ජනතාව සම්බන්ධ ගැටලු වෙනුවෙන් විසඳුම් සෙවීමට කටයුතු කරන බව හෙතෙම පෙන්වාදෙයි. ඉන්දීය දේශපාලනික නායකත්වය සහ තමිල්නාඩුව වත්මන් ශ්‍රී ලංකා‍වේ තත්ත්වය හා එල්.ටී.ටී.ඊ සංවිධානයට සහය දක්වන්නන් විසින් ගෙනයන අසත්‍ය ප්‍රචාර පිළිබඳව දැනුවත් වන්නේ නම් සමගි සන්ධානය පිළිබඳ ක්‍රියාවලිය වඩාත් ඉක්මන් වනු ඇති බව ද ඔහු සඳහන් කරයි. චැනල් ෆෝ නාලිකාව ඔස්සේ ඉදිරිපත් කළ කරුණු ද මෙවැනි අසත්‍ය ප්‍රචාර බවට හෙළිදරව් වී ඇති බවත්, කෙසේවෙතත් ශ්‍රී ලංකාවට එල්ල වී ඇති චෝදනා සම්බන්ධව රජය විමර්ශන කටයුතු සිදුකරන බවත් රජීව විජේසිංහ මහතා පවසා ඇති බව විදෙස් මාධ්‍ය වාර්තා සඳහන් කරයි. ඉන්දීය සාම සාධක හමුදා වෙත ද ස්ත්‍රී දූෂණ හා ද්‍රවිඩ ජන ඝාතන සම්බන්ධව මෙවැනි චෝදනා එල්ල වූ බව ඒ මහතා පෙන්වා දී ඇති බව එම මාධ්‍ය වාර්තා පවසයි. නමුත් ශ්‍රී ලංකාවට මෙවැනි චෝදනා එල්ල වීම පිළිගත නොහැකි බව ද මහාචාර්යවරයා වැඩිදුරටත් අවධාරණය කර ඇත. එමෙන්ම ශ්‍රී ලංකාව ඉන්දියාවෙන් දුරස්වෙමින් චීනය වෙත සමීප වෙමින් සිටින බවට වන ප්‍රකාශවල කිසිදු සත්‍යතාවයක් නොවන බව ද රජීව විජේසිංහ මහතා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=18444", "Category": null, "Parent URL": null}