{"Source": "Adaderana", "Timestamp": "February 7, 2011 03:41 pm", "Headline": "එදා තෝර මාළු මිලට මෙදා හාල්මැස්සෝ", "News Content": "උතුරු මුහුදෙන් 3/4 ක් මුදා ගත් පසු සාලයින්,හාල් මැස්සන් කෑ මිලට තෝරමාළු කෑමට අවස්ථාව සලසන බව එදා රජය කියා සිටියද මේ වන විට යුද්ධය නිමවී වසර දෙකක් ගතවී ඇති වුණත් සිද්ධ වී ඇත්තේ එදා තෝර මාළු කෑ මිලට මෙදා හාල්මැස්සන් කෑමට අවස්ථාව සැලසී තිබීම පමණක් බව එක්සත් ජාතික පක්ෂය පවසයි. අද කොළඹ පැවති මාධ්‍ය හමුවකට එක්වෙමින් එක්සත් ජාතික පක්ෂ මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා මේ බව සඳහන් කළේය. 63 වන ජාතික නිදහස් උත්සවය අවස්ථාවේදී ජාතිය අමතමින් ජනාධිපතිවරයා විසින් කරන ලද කතාවේදී අනාගත පරපුර වෙනුවෙන් සිතා බලා ජනප්‍රිය තීන්දු තීරණ වෙනුවට අසීරු තීන්දු තීරණ ගැනීමට ඉදිරියේදී සිදුවන බව පෙන්වාදුන් බව ද මන්ත්‍රීවරයා සිහිපත් කළේය. තිස් අවුරුදු යුද්ධය නිමා කිරීමට රජය මෙන්ම මේ රටේ ජනතාවද අසීරු තීන්දු තීරණ ගත් බවත්,එසේ වුද යුද්ධයෙන් පසුව හෝ ජනප්‍රිය තීන්දු තීරණයක් ගෙන ජනතාවට සහන සැලසීමට ආණ්ඩුව අසමත්ව ඇතැයිද කරුණාතිලක මන්ත්‍රීවරයා සඳහන් කළේය. යුද්ධයෙන් පසු ජනතාව බලාපොරොත්තු වූ එකම ජනප්‍රිය තීන්දුව වූයේ බඩු භාණ්ඩ මිල පහල යාම වුවද,මේ වන විට එකී තීන්දුව පවා ඉටුකිරීමට ආණඩුව අසමත්ව ඇතැයි මන්ත්‍රීවරයා චෝදනා කළේය. අධික ජිවන බරක් ජනතාව මත පැටවීමට හේතු වී ඇත්තේ ආණ්ඩුවේ නාස්තිය,දූෂණය,වංචාව,අක්‍රමිකතාවන් හා නඩත්තු කළ නොහැකි තරම් වූ ලෝකයේ විශාලතම අමාත්‍ය මණ්ඩලය බව ද එ.ජා.ප මාධ්‍ය ප්‍රකාශකවරයා පෙන්වාදුන්නේය.", "URL": "https://sinhala.adaderana.lk/news.php?nid=14058", "Category": null, "Parent URL": null}