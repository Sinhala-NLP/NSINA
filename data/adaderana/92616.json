{"Source": "Adaderana", "Timestamp": "July 15, 2018 05:27 pm", "Headline": "ලෙන තුළ සිර වී සිටි ළමුන්ට පාපන්දු ලෝක කුසලාන අවසන් තරඟය නැරඹීම තහනම්", "News Content": "ලොව පුරා අවධානයට ලක්වූ ලෙන තුළ සිරව සිටියදී මුදාගැනුණු තායිලන්ත පාපන්දු කණ්ඩායමේ ළමුන් පිරිසට අද (15) පැවැත්වෙන පාපන්දු ලෝක කුසලානයේ අවසන් මහා තරගය සජීවීව නැරඹීමේ අවස්තාව අහිමි වන බව වාර්තා වේ. රුසියාවේ පැවැත්වෙන පාපන්දු ලෝක කුසලානයේ අවසන් මහා තරගය තායිලන්ත වේලාවෙන් අද රාත්‍රී 10.00ට ආරම්භ වීමට නියමිය. තරගය රෑ බෝවී පැවැත්වීම හේතුවෙන් සහ රෝහල්ගතව සිටින ළමුන්ට තවදුරටත් විවේකය අවශ්‍ය විම, රූපවාහිනී තිරය දෙස අධික වේලාවක් බලා සිටීම ඔවුන්ගේ සෞඛ්‍ය තත්ත්වයට නුසුදුසු වීම යන කරුණු හේතුවෙන් තරගය සජීවීව නැරඹීමට ඔවුන්ට අවස්ථාව ලබානොදීට රෝහල් බලධාරීන් තීරණය කර ඇත්තේ. කෙසේවෙතත් එම තරගය පටිගත කර පසුව ළමුන්ට නැරඹීමට අවස්ථාව ලබාදෙන බව ඔවුන් සඳහන් කර ඇත. දින 17ක පමණ කාලයක් තායිලන්තයේ ලෙනක් තුළ සිරවී සිටි ළමුන් 12 දෙනා සහ ඔවුන්ගේ පුහුණුකරු දැවැන්ත මෙහෙයුමකින් අනතුරුව පසුගිය දා බේරාගත් අතර පාපන්දු ලෝක කුසලානයේ අවසන් මහා තරගය නැරඹීමට පැමිණෙන ලෙස පාපන්දු සම්මේලනයෙන් ආරාධනයක් ද සිදුකර තිබුණි. කෙසේවෙතත් ළමුන්ගේ සෞඛ්‍ය තත්ත්වය මත එවැනි සංචාරයක නිරත වීම සුදුසු නොවන බවට වෛද්‍යවරුන් නිර්දේශ කර තිබුණේය.", "URL": "https://sinhala.adaderana.lk/news.php?nid=92616", "Category": null, "Parent URL": null}