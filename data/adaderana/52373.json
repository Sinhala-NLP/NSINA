{"Source": "Adaderana", "Timestamp": "July 1, 2015 04:57 pm", "Headline": "කඳුරට ජනතා පෙරමුණ අලියාට එකතුවෙයි", "News Content": "මෙවර පාර්ලිමේන්තු මැතිවරණයේදී කඳුරට ජනතා පෙරමුණ එක්සත් ජාතික පක්‍ෂය සමග එක්වී තරග කිරීමට එම පක්‍ෂයේ මධ්‍යම කාරක සභාව අනුමැතිය ලබාදුන් බව එම පක්‍ෂයේ මහලේකම් ඒ.ලෝරන්ස් මහතා පවසයි. ලෝරන්ස් මහතා ඒ බව පැවසුවේ අද (01) හැටන් නගරයේ එම පක්‍ෂ කාර්යාලයේ පැවති මධ්‍යම කාරක සභා රැස්වීමෙන් අනතුරුව පැවති මාධ්‍යහමුවේදීය. මෙම මාධ්‍ය හමුවේදී අදහස් දැක්වූ එම පක්‍ෂයේ දේශපාලන අංශ නායක හා අධ්‍යාපන රාජ්‍ය අමාත්‍ය වී.රාධාක්‍රිෂ්ණන් මහතා පැවසුවේ එක්සත් ජාතික පක්‍ෂයයට නුවරඑළිය දිස්ත්‍රික්කයෙන් තමන් තරග කරනබවයි.එසේම එක්සත් ජාතික පක්‍ෂ යටතේ කම්කරු ජාතික පෙරමුණේ සභාපති අමාත්‍ය පලනි දිගම්බරම්, ප්‍රජාතන්ත්‍රවාදී පෙරමුණේ නායක මනෝ ගනේෂන් යන මහතුන් සමග ඇතිකරගෙන තිඛෙන සන්ධානය යටතේ එක්සත් ජාතික පක්‍ෂයේ ලාංඡනය යටතේ පාර්ලිමේන්තු මැතිවරණයට තරග කරනබවයි. මෙහිදී වැඩිදුරටත් අදහස් දැක්වූ අමාත්‍ය වී.රාධාක්‍රිෂ්ණන් මහතා පැවසුවේ ශ්‍රී ලංකා නිදහස් පක්‍ෂයේ නායක ජනාධිපති මෛත්‍රීපාල සිරිසේන මහතාද සාකච්ඡාවකට හෙට (2) දින පැමිණෙන ලෙස තම පක්‍ෂයට දැනුම්දී ඇති බවයි.", "URL": "https://sinhala.adaderana.lk/news.php?nid=52373", "Category": null, "Parent URL": null}