{"Source": "Adaderana", "Timestamp": "June 10, 2014 02:21 pm", "Headline": "  යෝජිත වෙළඳ සංකීර්ණයේ ඉදිකිරීම් නතර කරන්නැයි ජනපතිගෙන් නියෝගයක්", "News Content": "තලවාකැලේ දෙමළ මහා විද්‍යාලයට නුදුරින් ඉදිකිරීමට යෝජිතව තිබූ වෙළඳ සංකීර්ණයේ වැඩ කටයුතු වහාම නතර කර එම ඉඩම තලවාකැලේ දෙමළ මහා විද්‍යාලයට ලබාදීමට පියවර ගන්නා ලෙස ජනාධිපති මහින්ද රාජපක්‍ෂ මහතා උපදෙස් දී තිබේ. ජනාධිපති මහින්ද රාජපක්ෂ මහතා විසින් එම උපදේශය ලබාදුන් බව නුවරඑළිය දිස්ති‍්‍රක් ලෙක්ම ඩී.පී.ජී කුමාරසිරි මහතා පැවසුවේය. තලවාකැලේ-ලිඳුල නගර සභාවට අයත් යැයි පැවසෙන නුවරඑළිය - හැටන් ප‍්‍රධාන මාර්ගයේ තලවාකැලේ දෙමළ මහා විද්‍යාලයට නුදුරින් මෙම යෝජිත වෙළඳ සංකීර්ණය ඉදිකිරීමට නියමිතව තිබුණි. ඒ තලවාකැලේ - ලිඳුල නගර සභාව විසිනි. එම භූමියේ නගර සභාව මගින් ඉදිකිරීමට යෝජිත වෙළඳ සංකීර්ණයට එරෙහිව අමාත්‍ය ආරුමුගම් තොන්ඩමන් මහතාගේ උපදෙස් පරිදි එම පාසලේ සිසු සිසුවියන් හා ගුරුවරුන් ප‍්‍රධාන මාර්ගය අවහිර කරමින් පැය 4 ක පමණ කාලයක් ඉකුත් 7 වනදා උද්ඝෝෂණයක්ද පැවැත්වීය. එම ස්ථානයට පැමිණි අමාත්‍ය ආරුමුගම් තොන්ඩමන් මහතා ලබාදුන් පොරොන්දුවක් මත පාසල් ළමුන් උද්ඝෝෂණය නතර කරනු ලැබුවේය. මෙම ඉඩමේ ආරවුල සම්බන්ධයෙන් නුවරඑළිය මහේස්ත‍්‍රත් අධිකරණයේ තලවාකැලේ ලිඳුල නගර සභාව හා තලවාකැලේ දෙමළ මහා විද්‍යාලයේ විදුහල්පතිවරයා අතර නඩුවක්ද විභාග වෙමින් පවතියි. ඊයේ නුවරඑළිය දිස්ති‍්‍රක් ලේකම් කාර්යාලයේදී අමාත්‍ය ආරුමුගන් තොන්ඩමන් මහතාගේ හා අමාත්‍ය නවීන් දිසානායක මහතාගේ ප‍්‍රධානත්වයෙන් පැවති දිස්ති‍්‍රක් සංවර්ධන කමිටු රැස්වීමේදී මෙම ඉඩමට අදාළව පවතින නඩුව ඉල්ලා අස්කර ගැනීමට තලවාකැලේ ලිඳුල නගර සභාවේ සභාපතිවරයා එකඟ වු බවද දිස්ති‍්‍රක් ලේකම්වරයා වැඩිදුරටත් පැවසීය. මේ පිළිබඳව තලවාකැලේ ලිඳුල නගර සභාවේ සභාපති අශෝක සේපාල මහතාගෙන් කළ විමසුමකදී ඔහු පවසා සිටියේ ජනාධිපති මහින්ද රාජපක්‍ෂ මහතා විසින් දුරකථනයෙන් තමන්ව අමතා මෙම යෝජිත වෙළඳ සංකීර්ණය නවතන ලෙස ලබාදුන් උපදෙස් මත කටයුතු කරන බවයි ඊයේ පස්වරුවේ තලවාකැලේ ලිඳුල නගර සභා කාර්යාලය ඉදිරිපිට ප‍්‍රධාන මාර්ගයට පැමිණි ආරුමුගම් තොන්ඩමන් මහතා ඇතුළු ආධාරකරුවන් පිරිසක් හා තලවාකැලේ දෙමළ මහා විද්‍යාලයේ සිසු සිසුවියන් හා ගුරුවරුන් එක්ව රතිඤ්ඤා දල්වමින් කෑ කෝ ගසා සතුට පළකර තිබුණි.", "URL": "https://sinhala.adaderana.lk/news.php?nid=43870", "Category": null, "Parent URL": null}