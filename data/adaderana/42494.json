{"Source": "Adaderana", "Timestamp": "April 12, 2014 10:45 pm", "Headline": "ගෝපි අනුරපුර වැළලෙයි - ඥාතීන්ගෙන් දොස්!", "News Content": "ගෝපීගේ අවසන් කටයුතු සිදුකිරීම සඳහා ඔහුගේ මළ සිරුර පොලීසිය තමන්ට බාර නොදුන්නේ යැයි ඥාතීන් බී.බී.සී. දෙමළ සංදේශයට පවසා තිබේ. ගෝපී ත්‍රස්තවාදී සාමාජිකයෙකු බැවින් ඔහුගේ අවසන් කටයුතු සිදුකිරීමට ඉඩදිය නොහැකි බව ආරක්ෂක අංශ පැවසුවේ යැයි ඥාතීන් පවසා ඇත. කෙසේ වෙතත් මේ ගැන කළ විමසීමේදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කියා සිටියේ මියගිය සැකකරුගේ ඥාතීන් පැමිණ මෘත ශරීරය හඳුනාගත් බවයි. මහේස්ත්‍රාත්වරයාගේ නියමයට අනූව අවසන් කටයුතු අද පස්වරුවේ අනුරාධපුර සුසාන භූමියේදී සිදුකෙරුණු බවත් ඒ සඳහා ගෝපිගේ නෑදැයින් ද සහභාගි වී සිටි බවත් අජිත් රෝහණ මහතා පැවසීය. වව්නියාව, නැදුන්කර්නි කැලයේදී යුද හමුදාව හා ගැටී මියගිය ගෝපි ඇතුළු සෙසු එල්.ටී.ටී.ඊ. සැකකරුවන් දෙදෙනාගේ අවසන් කටයුතු ද අනුරාධපුර පොදු සුසාන භූමියේදී අද සිදුකෙරුණේ හින්දු චාරිත්‍රානූකූලවය. කජීපන් පොන්නයියා සෙල්වනායගම් හෙවත් ගෝපි එල්.ටී.ටී.ඊ සංවිධානයේ මීළඟ නායකයා ලෙස කටයුතු කරමින් එම සංවිධානය යළි ගොඩනැඟීම සඳහා ඔහු ඇතුළු මියගිය සෙසු සැකකරුවන් ක්‍රියාකළ බවට ආරක්ෂක අංශ විසින් තොරතුරු අනාවරණය කරගෙන තිබුණි. ඒ අනූව නැදුන්කර්නි කැලයේ පෙරේදා මැදියම් රෑ ඔවුන් සොයා කළ මෙහෙයුම්වල ප්‍රතිඵලයක් ලෙස ගෝපී ඇතුළු සැකකරුවන් තිදෙනෙකු හමුදාව සමග ගැටී මියගොස් තිබුණි.", "URL": "https://sinhala.adaderana.lk/news.php?nid=42494", "Category": null, "Parent URL": null}