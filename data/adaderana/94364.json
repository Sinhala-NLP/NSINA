{"Source": "Adaderana", "Timestamp": "August 14, 2018 08:48 am", "Headline": "වැලිකඩ කාන්තා රැඳවියන්ගේ ගැටළු ගැන හොයන්න නිලධාරියෙක්", "News Content": "වැලිකඩ බන්ධනාගාරයේ විරෝධතාවයේ නිරත වි සිටින රැදවියන්ගේ ගැටළුව සම්බන්ධයෙන් සොයා බැලීමට සූදානමින් සිටින බව අධිකරණ හා බන්ධනාගාර ප්‍රතිසංස්කරණ අමාත්‍යංශය පවසයි. එම අමාත්‍යංශ ලේකම් මංගලිකා අධිකාරී මහත්මිය සඳහන් කළේ වහලය මත නැගී විරෝධතාවයේ යෙදී සිටින රැදවියන් එම විරෝධතාවය අවසන් කර පැමිණෙන්නේ නම් ඔවුන් සමඟ සාකච්ඡා කිරීමට සූදානම් බවයි. ඒ සදහා අමාත්‍යංශයේ නිලධාරීයෙක් යොමුකිරීමට ද තීරණය කර ඇති බව ලේකම්වරිය සඳහන් කළේය. බන්ධනාගාරය තුළ නිසි පහසුකම් නොලැබෙන බව සහ නඩු කටයුතු කඩිනම් කරන ලෙස ඉල්ලමින් ඊයේ (13) පෙරවරුවේ සිට කාන්තා රැදවියන් පිරිසක් වැලිකඩ බන්ධනාගාරයේ වහලය මතට නැග මෙම විරෝධතාවයේ නිරත වී සිටියි. ඊයේ පස්වරුවේ රැඳවියන් දෙපිරිසක් අතර ඇති වූ ගැටුමකින් රැදවියන් සිව් දෙනෙකු ද තුවාල ලබා ඇති බව වාර්තා වේ. රැදවියන්ගේ මෙම ගැටලුව දීර්ඝ කාලයක් තිස්සේ පවතින ගැටළුවක් වන අතර ඊට විසදුම් ලබාදීමට අමාත්‍යංශය විසින් යෝජනා කිහිපයක්ම ඉදිරිපත් කර ඇති බව අමාත්‍යංශ ලේකම් මංගලිකා අධිකාරී මහත්මිය සඳහන් කළේය.", "URL": "https://sinhala.adaderana.lk/news.php?nid=94364", "Category": null, "Parent URL": null}