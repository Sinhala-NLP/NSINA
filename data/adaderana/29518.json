{"Source": "Adaderana", "Timestamp": "November 27, 2012 09:09 am", "Headline": "දකුණේ බස් වර්ජනය උග්‍රවන ලකුණු - ඇල්පිටිය - කොළඹත් වර්ජනයට එක්වෙයි", "News Content": "මාතර - කොළඹ, ගාල්ල - කොළඹ, අම්බලන්ගොඩ - කොළඹ මාර්ගවල පෞද්ගලික බස් රථ සේවකයින් ආරම්භ කළ වර්ජනයට සහය පළකරමින් අද (27) ඇල්පිටිය - කොළඹ බස් රථ සේවකයින් ද වැඩවර්ජනයක් ආරම්භ කර තිබේ. කොළඹ ගාලු පාරේ අනුමත සීමිත නැවතුම්පළවල බස් රථ නැවැත්වීමට ජාතික ගමනා ගමන කොමිෂන් සභාව හා පොලීසිය ඉඩ ‍නොදීමට විරෝධය පළකර මෙම වැඩවර්ජනය ඊයේ (26) ආරම්භ කරන ලදී. එසේම ප්‍රවාහනය සඳහා ජාතික ප්‍රතිපත්තියක් ද, ප්‍රවාහන වි‍ෂය එක් අමාත්‍යවරයෙකු යටතට පමණක් පවරන ලෙසද ඉල්ලා මෙම වර්ජනය දැඩි කරන බව දකුණු පළාත් අන්තර් බස් සමාගම් සම්මේලනයේ ප්‍රධාන සංවිධායක යසස් පී මෙන්ඩිස් මහතා අවධාරණය කරයි. ප්‍රවාහන විෂය සඳහා රජයේ හා පළාත් සභාවල ඇමතිවරු 10ක් පමණ සිටින නමුත් ප්‍රවාහනය සඳහා ජාතික ප්‍රතිපත්තියක් ක්‍රියාත්මක කිරීමට කිසිවෙකුත් කටයුතු නොකිරීම කණගාටුවට කරුණක් බව ඔහු පෙන්වාදෙයි. ඒ අනුව දකුණේ බස් වර්ජනය දැඩි කිරීමේ අරමුණින් අම්බලන්ගොඩ, ගාල්ල, මාතර, ඇල්පිටිය, හම්බන්තොට හා කතරගම බස් සංගම් සමග තවදුරටත් සාකච්ඡා කරන බවත් අද දහවල් කොළඹට රැස්වී පැවැත්වෙන සාකච්ඡාවකදී මේ පිළිබඳව දැඩි තීන්දුවක් ගන්නා බවත් ඔහු කියයි. එසේම වර්ජනය දීපව්‍යාප්ත කිරීමේ අරමුණින් අනුරාධපුර, පොළොන්නරුව ඇතුළු උතුරු පළාත් බස් සංගම් සමග සාකච්ඡා කරන බවද මෙන්ඩිස් මහතා පවසයි. කෙසේ වෙතත් මෙම වර්ජනය හේතුවෙන් මගී ජනතාව දැඩි අසීරුතාවකට පත්ව සිටින බව අප වාර්තාකරුවන් සඳහන් කරයි.", "URL": "https://sinhala.adaderana.lk/news.php?nid=29518", "Category": null, "Parent URL": null}