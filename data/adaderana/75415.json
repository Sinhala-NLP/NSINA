{"Source": "Adaderana", "Timestamp": "July 19, 2017 12:31 pm", "Headline": "උමා ඔය ව්‍යාපෘතියේ අනුකමිටු වාර්තාව කැබිනට් මණ්ඩලයට ", "News Content": "උමා ඔය ව්‍යාපෘතිය හේතුවෙන් උද්ගතව ඇති ගැටලු නිරාකරණය කිරීම සඳහා පත් කළ අමාත්‍ය අනුකමිටු වාර්තාව කැබිනට් මණ්ඩලය වෙත ඉදිරිපත් කළ බව කමිටු සාමාජික අමාත්‍ය මහින්ද අමරවීර මහතා පවසයි. උමා ඔය බහු කාර්ය සංවර්ධන ව්‍යාපෘතිය ක්‍රියාත්මක කිරීමේදී උද්ගතව ඇති ගැටලු පිළිබඳ සොයා බැලීම සඳහා මහින්ද අමරවීර, පාඨලී චම්පික රණවක සහ විජිත් විජයමුණි සොයිසා යන අමාත්‍යවරුන්ගෙන් සමන්විත අමාත්‍ය අනු කමිටුවක් පසුගියදා පත් කරනු ලැබීය. එම අනු කමිටුව විසින් සකස් කරන ලද වාර්තාව ඊයේ(18) රැස්වූ අමාත්‍ය මණ්ඩලයට බාර දුන් බව අමාත්‍ය මහින්ද අමරවීර මහතා සඳහන් කළේය. උමා ඔය ව්‍යාපෘතියේ මේ වන විට පවතින ජල කාන්දුව හේතුවෙන් උද්ගතව පවතින ගැටළු පිළිබඳ මෙහිදී අවධානය යොමු කර තිබේ. ඒ අනුව පානීය ජලය බෙදාහැරීම, ඉරි තලා පුපුරා ගොස් ඇති නිවාස, පාසල්, විහාරස්ථාන ඇතුළු ස්ථාන පිළිබඳ තොරතුරු, නැවත පදිංචි කිරීම්, වන්දි ලබා දීම, නැවත පදිංචි කිරීම සඳහා ක්‍රේග් වත්ත ඉඩමෙන් අක්කර 50ක භූමි ප්‍රමාණයක් රජයට පවරා ගැනිම ආදී කරුණුවලට අදාළ යෝජනා මෙම වාර්තාවට ඇතුළත් වන බව අමාත්‍යවරයා පෙන්වා දෙයි. මේ අතර කැබිනට් තීරණ දැනුම් දී මේ මාධ්‍ය හමුවේදී ද උමාඔය ව්‍යාපෘතිය සම්බන්ධයෙන් සම කැබිනට් ප්‍රකාශක අමාත්‍ය ගයන්ත කරුණාතිලක මහතා කරුණු දැක්වීය.", "URL": "https://sinhala.adaderana.lk/news.php?nid=75415", "Category": null, "Parent URL": null}