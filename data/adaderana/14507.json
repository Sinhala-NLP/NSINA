{"Source": "Adaderana", "Timestamp": "February 27, 2011 05:12 pm", "Headline": "සොහොනට බලු කුණු දැම්මාට දකුණු ඉන්දීය විරෝධය", "News Content": "එල්.ටී.ටී.ඊ නායක වී.ප්‍රභාකරන්ගේ මව වූ පාර්වතී අම්මාල් මිය ගේ සොහොනට බලු මළකුණු ගෙන විත් දැමීමට විරෝධය පාමින් ඉන්දියාවේ ශ්‍රී ලංකා මහ කොමසාරිස් කාර්යාලය අසල සාමකාමී විරෝධතාවයක් පැවැත්වීමට දකුණු ඉන්දීය ද්‍රවිඩ නායකයින් තීරණය කර තිබේ. චෙන්නායි හි පිහිටි ශ්‍රී ලංකා මහ කොමසාරිස් කාර්යාලය වසා දමන ලෙස ඉන්දීය ආණ්ඩුවට බලකරමින් එම්.ඩී.එම්.කේ මහ ලේකම් වයිකෝ ගේ සහභාගිත්වයෙන් මෙම විරෝධතාවය පවත්වන්නට නියමිත බව ඉන්දීය මාධ්‍ය උපුටා දක්වයි. ඒ අනුව හෙට(28)චෙන්නායි,මයිලපූර්හි තාගේෂ්වර උද්‍යානයෙන් සාමකාමී විරෝධතා පා ගමනක් ආරම්භ කෙරෙන බවත්,එහි නායකත්වය ගනු ලබන්නේ පී.නැදුමාරන් බවත්නක්කීරන් වෙබ් අඩවිය සඳහන් කරයි. පාර්වතී අම්මාල් මිය ගේ අදාහන කටයුතු සිදු කළ දින රාත්‍රීයේ කිසියම් වූ සන්නද්ධ පිරිසක් විසින් වෙඩි තබා මරා දමන ලද බල්ලන් තිදෙනෙකුගේ මළ කුණු සොහොනට ගෙනවිත් දමා තිබු බව මාධ්‍ය මගින් අනාවරණය කෙරිණි. මෙම සිදුවීම ම්ලේච්ඡ ක්‍රියාවක් බවත්,මෘත දේහය දහනය කළ සොහොන මැදින් වාහනයක් එහා මෙහා පදවාගෙන ගොස් තිබීම නිසා මිනී අළු විසිරී තිබුණු හෙයින් ඇගේ මරණය වෙනුවෙන් නිසි පරිදි චාරිත්‍රානුකූලව අවසන් කටයුතු සිදුකරන්නට අවස්ථාව නොලැබුණු බවත්ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.ඒ ශිවාජිලිංගම් මහතා මීට පෙරාතුව ප්‍රකාශ කර තිබිණි. කෙසේ වෙතත් මෙම නින්දිත ක්‍රියා මාර්ගයට එරෙහිව දකුණු ඉන්දියාවේ පිහිටි ශ්‍රී ලංකා මහ කොමසාරිස් කාර්යාලය ඉවත් කරගත යුතු බවට බල කරමින් හෙට දිනයේ විරෝධතා පා ගමන සඳහා සියලු කටයුතු සූදානම් බවත්,ඉන්දියාවේ වෙසෙන සියලු ද්‍රවිඩ ජනයා ඊට සහභාගි වෙනු ඇති බවට තමන් අපේක්ෂා කරන බවත් සංවිධායකයින් සඳහන් කර තිබේ.", "URL": "https://sinhala.adaderana.lk/news.php?nid=14507", "Category": null, "Parent URL": null}