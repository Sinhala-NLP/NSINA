{"Source": "Adaderana", "Timestamp": "October 7, 2013 05:26 pm", "Headline": "අපේ අරමුණ ජනතාව වෙනුවෙන් ගමනක් යාමයි", "News Content": "තුන්වේල කන්න නොහැකිව ආර්ථික පීඩාවෙන් පෙළෙන ජනතාව වෙනුවෙන් යහපත් රටක් ගොඩනැගීමට කැපවන බවත් ජාති ආගම් භේදයෙන් ‍තොර යහපත් පාලනයක් වෙනුවෙන් පෙනී සිටින බවත් ප්‍රජාතන්ත්‍රවාදී පක්ෂයේ නායක හිටපු හමුදාපති සරත් ෆොන්සේකා මහතා පවසයි. වයඹ හා මධ්‍යම පළාත් සභාවට එම පක්ෂයෙන් තරග කර තේරී පත්වූ මන්ත්‍රීවරුන් දිවුරුම්දීම වෙනුවෙන් රාජගිරියේදී අද (07) පැවැති උත්සවයකදී ‍ඔහු මේ බව පැවසීය. ගිනි සිළුව ලකුණු ලියාපදිංචි කර කෙටි කලක් තුළ ඡන්ද අනුදහසකට අධික සංඛ්‍යාවක් ලබා ගනිමින් රටේ තෙවැනි බලවේගය බවට පත්වූ බවත් ඊට තම පක්ෂය විශ්වාස කළ ජනතාවට ප්‍රණාමය පුදකරන බවත් හෙතෙම කීවේය. දූෂණය පිරුණු මැතිවරණයක් හමුවේ තම පක්ෂය ලැබූවේ විශිෂ්ට ජයක් බවත් එය රටේම ජයග්‍රහණයක් බවත් ඔහු පෙන්වාදුන්නේය. එසේම සිය පක්ෂයෙන් පළාත් සභාවලට තේරී පත්වූ මන්ත්‍රීවරුන් ජනතා සුබසිද්ධිය වෙනුවෙන් කටයුතු කරනු ඇති බවත් ඔවුන් පිල් මාරු නොකරනු ඇතැයි ද ඔහු වැඩිදුරටත් පැවසීය. එහිදී වයඹ පළාත වෙනුවෙන් අජිත් දබරේරා, ආර්.එම් මල්හාමි රත්නායක හා රංජිත් ගුණසේකර දිවුරුම් දුන් අතර මධ්‍යම පළාත වෙනුවෙන් චන්න ගලප්පත්ති හා අසංග තිලකරත්න යන මහත්වරුන් සරත් ෆොන්සේකා මහතා ඉදිරියේදී දිවුරුම්‍ දෙන ලදී.", "URL": "https://sinhala.adaderana.lk/news.php?nid=37983", "Category": null, "Parent URL": null}