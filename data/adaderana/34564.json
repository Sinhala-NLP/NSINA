{"Source": "Adaderana", "Timestamp": "June 2, 2013 09:06 am", "Headline": "අදත් රට පුරා වැසි", "News Content": "අද දිනයේත් දිවයිනේ ප්‍රදේශ රැසකට වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. බස්නාහිර, සබරගමුව, මධ්‍යම සහ දකුණු පළාත්වල විටින් විට වැසි හෝ ගිගුරුම් සහිත වැසි ඇති විය හැකි බව එම දෙපාර්තමේන්තුව කියයි. ඊට අමතරව පුත්තලම සහ කුරුණෑගල දිස්ත්‍රික්කවලට ද මෙම වැසි පැතිර යා හැකි අතර ඇතැම් ස්ථානවල මිලිමීටර් 100ක පමණ වර්ෂාවක් ඇති විය හැකි බව කාලගුණ විද්‍යා දෙපාර්තමේන්තුව නිවේදනය කරයි. අපරභාගයේ දී හෝ සන්ධ්‍යා කාලයේ දී නැගෙනහිර සහ ඌව පළාත්වල ස්ථාන ස්වල්පයක ගිගුරුම් සහිත වැසි වර්ධනය විය හැකිය. දිවයින හරහා විටින් විට නිරිත දිගින් හමන තරමක තද සුළං ඇති විය හැකි අතර අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=34564", "Category": null, "Parent URL": null}