{"Source": "Adaderana", "Timestamp": "October 20, 2010 08:43 am", "Headline": "පළාත් පාලන මැතිවරණ සංශෝධන පනත් කෙටුම්පත පළාත් 4න් සම්මතයි", "News Content": "යෝජිත පළාත් පාලන මැතිවරණ සංශෝධන පනත් කෙටුම්පත නැගෙනහිර පළාත් සභාවේ දී වැඩි ඡන්ද 11 න් ඊයේ සම්මත විය. පනත් කෙටුම්පතට පක්ෂව ඡන්ද 18ක් ලැබුණු අතර විරුද්ධව ඡන්ද 7ක් ප්‍රකාශ වූ බව සඳහන් වේ. පනතට විරුද්ධව ඡන්දය භාවිතා කළේ එක්සත් ජාතික පක්ෂ මන්ත්‍රීවරුන් පිරිසයි. මුස්ලිම් කොංග්‍රස් මන්ත්‍රීවරුන් 7 දෙනෙකුද පනත් කෙටුම්පතට ඡන්දය දීමෙන් වැළකී සිටින ලදී. ජනතා විමුක්ති පෙරමුණ මන්ත්‍රීවරුන් ඡන්ද විමසන අවස්ථාවේ සභාවේ නොසිටි බව වාර්තා වේ. දැඩි උණුසුම් වාද විවාද මැද පනත් කෙටුම්පත විවාදයට ගැණුනු අතර අදාළ ඡන්ද විමසීම සිදු කරන විට ඊයේ රාත්‍රී 10.00 පමණ වූ බව සඳහන් වේ. මේ අතර දකුණු පළාත් සභාවේ දී ද පළාත් පාලන පනත් කෙටුම්පත සම්මත වූ බව පළාත් ප්‍රධාන අමාත්‍ය කාර්යාලය නිවේදනය කරයි. එක්සත් ජාතික පක්ෂ මන්ත්‍රීවරුන් ඊට ඡන්දය දීමෙන් වැලකී සිට ඇති අතර ජනතා විමුක්ති පෙරමුණේ මන්ත්‍රීවරුන් ඡන්දය විමසන අවස්ථාවේ සභාවේ නොසිටි බව පැවසෙයි. මේ අතර සබරගමු‍ව පළාත් සභාවේ දීද පළාත් පාලන පනත් කෙටුම්පත සම්මත වී තිබේ. ඒ වැඩි ඡන්ද 33කිනි. පළාත් පාලන පනත් කෙටුම්පත ඊයේ වයඹ පළාත් සභාවේ දීද වැඩි ඡන්ද 34 න් සම්මත විය.", "URL": "https://sinhala.adaderana.lk/news.php?nid=11614", "Category": null, "Parent URL": null}