{"Source": "Adaderana", "Timestamp": "July 29, 2013 08:13 am", "Headline": "රට කිරිපිටිවල ඩී.සී.ඩී. නෑ", "News Content": "මෙරටට ආනයනික කිරිපිටිවල මිනිස් සිරුරට අහිතකර ලෙස ඩී.සී.ඩී හෙවත් ඩයිසයිනමයිට් රසායනිකය නොමැති බව තායිලන්ත රසායනාගාරයක් විසින් සිදුකළ පරීක්ෂණයකදී අනාවරණය වී තිබේ. අදාළ රසායනාගාරය විසින් ඒ පිළිබඳ ලිඛිතව දැනුම් දී ඇති බව සෞඛ්‍ය අමාත්‍යංශය සඳහන් කළේය. මෙරට සියලූම ආනයනික කිරිපිටි වර්ගවල සාම්පල 128 ක් සෞඛ්‍ය අමාත්‍යංශයේ ආහාර හා පාරිසරික සෞඛ්‍ය ඒකකය විසින් තායිලන්තයේ රසායනාගාරයක් වෙත ඉදිරිපත් කර ඇත. අදාළ ආනයනික කිරිපිටි සාම්පල වරායට ගොඩ බාද්දී, බෙදා හැරීමේදී සහ වෙළදපළේදී ලබා ගත් බව සෞඛ්‍ය අමාත්‍යංශය සඳහන් කළේය. ඒ අනුව අදාළ සාම්පල පිළිබඳව පරික්ෂණ පැවැත්වූ තායිලන්ත රසායනාගාරය විසින් එම සාම්පල පිළිබඳ රසායනාගාර වාර්තාව පසුගියදා සෞඛ්‍ය අමාත්‍යංශය වෙත එවා තිබේ. එම කිසිදු සාම්පලයක මිනිස් සිරුරට අහිතකර ලෙස ඩයිසයිනමයිට් අඩංගු නොමැති බවට තායිලන්තයේ රසායනාගාරය තහවුරු කර ඇති බව සෞඛ්‍ය අමාත්‍යංශය සඳහන් කළේය. කෙසේ වෙතත් පසුගියදා තාක්ෂණ හා පර්යේෂණ අමාත්‍යංශය සඳහන් කළේ ආනයනික කිරිපිටි වර්ග 4 ක ඩී.සී.ඩී නම් රසායනිකය අන්තර්ගත බවයි. කාර්මික තාක්ෂණ ආයතනය විසින් සිදු කළ පරීක්ෂණයකදී මෙය අනාවරණය වූ බව තාක්ෂණ හා පර්යේෂණ අමාත්‍යංශය ප්‍රකාශ කළේය.", "URL": "https://sinhala.adaderana.lk/news.php?nid=36181", "Category": null, "Parent URL": null}