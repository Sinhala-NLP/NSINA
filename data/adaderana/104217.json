{"Source": "Adaderana", "Timestamp": "February 13, 2019 12:25 pm", "Headline": "ළමුන් සිව් දෙනෙක් අකුරු කරන පාසලක්", "News Content": "ළමුන් සිව් දෙනෙක් පමණක් ඉගෙනුම ලබන පාසලක් තංගල්ල, ඇත්ගාලමුල්ල ප්‍රදේශයෙන් අපට වාර්තා විය. ඒ තංගල්ල අධ්‍යාපන කාලාපයට අයත් හ/ඇත්ගාලමුල්ල කණිටු විද්‍යාලයයි. මෙම විදුහලෙ පළමු වසරේ ඉගෙනුම ලබන එක් සිසුවෙක්ද 6,10 සහ 11 වසරවල අනෙක් සිසුන් ද ඉගෙනුම ලබන බව අද දෙරණ වාර්තාකරු පවසයි. එලෙස ළමුන් සිව් දෙනෙක් යුත් මෙම පාසලේ ගුරුවරුන් අට දෙනෙකු ඉගැන්වීම් සිදු කරනු ලබන අතර, සියලූම පහසුකම්වලින් පාසල සමන්විත බව ද අප වාර්තාකරු පවසයි. මෙම පාසලේ ගුරුවරුන් අටදෙනෙක් සිටියද මේ වසරේද අවශ්‍ය විෂයන් සඳහා ගුරුවරුන් නොමැති බව විදුහල්පතිවරිය වන කේ.හෙට්ටිආරච්චි මහත්මිය සඳහන් කරයි. දිර්ඝ කාලිනව ප්‍රධාන විෂයන් ඉගැන්වීම සඳහා ගුරුවන් නොමැතිවීම හේතුවෙන් මෙලෙස ළමුන් වෙනත් පාසල් වෙත යොමුව ඇති බව විදුහල්පතිනිය පවසයි. ඉතිරි වී සිටින මෙම සිසුන් සිව් දෙනා හෝ ඉතිරිව ඇත්තේ ඔවුන් වෙනත් පාසලක් සඳහා යාමට තරම් ආර්ථික හැකියාවක් නොමැති වීම නිසා බව අප වාර්තාකරු පවසයි. මෙම කණිටු විදුහල ආරම්භ කර ඇත්තේ 1931.09.01 වන අතර, ආරම්භයේ සිට මේ දක්වා මෙම විදුහලේ සිසු දරුවන් සමස්ත ලංකා ජයග්‍රහණ ද ලබා ඇති බව විදුහල්පතිවරිය පවසයි. පසුගිය වසරේ අධ්‍යාපන පොදු සහතික පත්‍ර සාමන්‍ය පෙළ විභාගයේ ද සියයට සියක් ප්‍රතිඵල පෙන්වා තිබීම මෙම පාසලේ විශේෂත්වයක් වෙයි. මෙම පාසල වැසීමේ අවධානමකට ලක්ව ඇත්තේ තංගල්ල කලාප අධ්‍යාපන කාර්යාලයේ නොමනා ක්‍රියා හේතුවෙන් බවට ද විදුහල්පතිවරිය චෝදනා එල්ල කරයි.", "URL": "https://sinhala.adaderana.lk/news.php?nid=104217", "Category": null, "Parent URL": null}