{"Source": "Adaderana", "Timestamp": "March 13, 2018 12:42 pm", "Headline": "අත්විඳින වේදනාවන්ට සහනයක් සැලසීම අපේ අරමුණයි", "News Content": "දශක ගණනාවක් පුරා බහුවිධ ගැටුම් තත්ත්වයන් හේතුකොට ගෙන අතුරුදන් වූ තැනැත්තන්ගේ පවුල් අත්විඳින වේදනාවන්ට සහනයක් සැලසීම සිය කාර්යාලයේ අරමුණ බව අතුරුදන් වූ තැනැත්තන් පිළිබඳ කාර්යාලය පවසයි. අතුරුදන් වූ තැනැත්තන් පිළිබඳ කාර්යාලය ස්ථාපිත කිරීමෙන් පසු එහි පළමු නිවේදනය නිකුත් කරමින් සභාපති ජනාධිපති නීතීඥ සාලිය පීරිස් මහතා පෙන්වා දෙන්නේ මෙම කාර්යාලය රට පුරා ජීවත් වන අතුරුදන්වීම් නිසා විපතට පත් සියලු ජනකොටස්, ජනවර්ග, ආගම හෝ කලාපීය වශයෙන් කිසිඳු භේදයකින් තොරව සේවය ලබාදීමට බැඳී සිටින බවයි. සාමාන්‍ය පුරවැසියන්, ක්‍රියාන්විතයේ දී අතුරුදන් වූ ත්‍රිවිද හමුදා සාමාජිකයන්, පොලිස් නිලධාරීන් හා සිවිල් ආරක්ෂක නිලධාරීන්, සටන්වලදී හෝ අන්‍යාකාරයෙන් ගැටුම්වලට අදාළව අතුරුදන් වූ දහස් ගණනක් වන තැනැත්තන් සම්බන්ධයෙන් සොයා බැලීම මෙම කාර්යාලය විසින් සිදුකිරීමට නියමිතය. අතුරුදන් වූ තැනැත්තන් පිළිබඳ කාර්යාල පනතේ විධිවිධාන අනුව එම කාර්යාලයට කාර්යයන් 04 ක් පැවරී ඇති බව සාලිය පීරිස් මහතා පෙන්වා දෙයි. අතුරුදන් වූ තැනැත්තන් සෙවීම, අතුරුදන්වු තැනැත්තන් සහ ඔවුන්ගේ ඥාතීන්ගේ අයිතිවාසිකම් හා බැඳියාවන් ආරක්ෂා කිරීම, අතුරුදන් වු තැනැත්තන් හෝ ඔවුන්ගේ ඥාතීන්ට ලබාදිය හැකි සහන හඳුනාගැනීමට අවශ්‍ය පියවර ගැනීම, පුද්ගලයින් අතුරුදන්වීමේ සිද්ධීන් නැවත ඇති නොවීම සඳහා බලධාරීන්ට නිර්දේශ ඉදිරිපත් කිරීම එම කාර්යයන් වෙයි. අතුරුදන්වූවන් සොයා බැලීමට අදාළ අභියෝගයන් විවිධාකාර සහ සංකීර්ණ බැවින් මෙම කාර්යාලය ස්ථිර ආයතනයක් ලෙස ස්ථාපිත කර ඇති බව අදාළ නිවේදනයේ සඳහන් වෙයි. මින් පෙර ස්ථාපිත කොමිශන් සභාවල යෝජනා සහ අත්දැකීම්ද සැලකිල්ලට ගනිමින් මෙම ආයතනය ක්‍රියාත්මක කිරීමට පියවර ගන්නා අතර තිරසර සාමයක් සහ සංහිඳියාව අරමුණු කරගත් රාජ්‍ය ප්‍රතිපත්තියට අනුකූලව එම කාර්යාලයේ වැඩ කටයුතු සිදු කිරීමට සැලසුම් කර ඇති බව නීතිඥ සාලිය පීරිස් මහතා නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=85608", "Category": null, "Parent URL": null}