{"Source": "Adaderana", "Timestamp": "September 14, 2018 02:23 pm", "Headline": "හොර පාස්පොට් එකෙන් රෝමයට යන්න හැදූ ඉරාන ජාතිකයාට වැඩ වරදියි", "News Content": "ව්‍යාජ ස්පාඤ්ඤ ජාතික ගුවන් ගමන් බලපත්‍රයක් උපයෝගි කර ගනිමින් ශ්‍රී ලංකාව හරහා රෝමය බලා යාමට පැමිණි ඉරාන ජාතිකයෙකු කටුනායක ගුවන්තොටුපලේදී ආගමන විගමන දෙපාර්තමේන්තුවේ නිලධාරින් විසින් අත්අඩංගුවට ගෙන තිබේ. අදාළ ඉරාන ජාතිකයා දෝහා සිට පැමිණි කටාර් ගුවන් සේවයට අයත් ගුවන් යානයකින් අද (14) අළුයම කටුනායක ගුවන්තොටුපල වෙත පැමිණ ඇති බව සඳහන්. එහිදී ආගමන විගමන නිලධාරින් විසින් පරික්ෂා කිරිමේදී ඔහු ස්පාඤ්ඤ ජාතිකයෙකු නොවන බවට හදුනාගෙන ඇති බව වාර්තා වේ. සිදු කළ වැඩිදුර ප්‍රශ්න කිරිම්වලදි ඔහු ව්‍යාජ ගුවන් ගමන් බලපත්‍රය භාවිතා කරමින් රෝමය බලා යාමට පැමිණ ඇති බවට අනාවරණය වී තිබේ. පසුව ආගමන විගමන නිලධාරින් විසින් එම පුද්ගලයා මෙරටට පැමිණි ගුවන් යානයෙන්ම නැවත දෝහා බලා පිටත්කර යවා ඇති බව වාර්තා වේ.", "URL": "https://sinhala.adaderana.lk/news.php?nid=96095", "Category": null, "Parent URL": null}