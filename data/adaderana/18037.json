{"Source": "Adaderana", "Timestamp": "August 13, 2011 12:00 pm", "Headline": "ග්‍රීස් යකෙකුට පහරදීලා -නාවට්කුඩා නොසන්සුන්", "News Content": "මඩකළපුව, නොච්චිමුණෙයි, නාවට්කුඩා ප්‍රදේශයේ සැක කටයුතු අයුරින් හැසිරුණු පුද්ගලයෙකුට ප්‍රදේශවාසීන් විසින් පහරදීමේ සිද්ධියක් මත අද(13) එම ප්‍රදේශයේ නොසන්සුන්කාරී තත්ත්වයක් හටගෙන තිබේ. ප්‍රදේශවාසීන් විසින් එම පුද්ගලයාට පහරදෙමින් සිටියදී එම ස්ථානයට පැමිණි හමුදා නිලධාරීන් ප්‍රදේශවාසීන් විසිරුවා හැරීමට කටයුතු කිරීම නිසා ඔවුන් විරෝධය පළකිරීමත් සමග මෙම නොසන්සුන්කාරී තත්ත්වය හටගෙන ඇති බව අද දෙරණ වාර්තාකරු පැවසීය. ප්‍රදේශවාසීන් ටයර් පුළුස්සමින් විරෝධය පළ කර ඇති අතර ප්‍රදේශයේ ආරක්ෂාව සඳහා හමුදාව යොදවා ඇති බව ද ඔහු ප්‍රකාශ කළේය. පහරදීමට ලක්වූ පුද්ගලයා හමුදාව විසින් කාන්තන්කුඩි පොලිසිය වෙත බාර දී ඇති බව ද සඳහන්ය. එම සැකකරු කාත්තන්කුඩි පොලිසිය විසින් මඩකළපුව මහේස්ත්‍රාත් අධිකරණය වෙත ඉදිරිපත් කර ඇති අතර ඔහු ලබන 23 වන දින දක්වා රිමාන්ඩ් භාරයට පත්කර ඇත.", "URL": "https://sinhala.adaderana.lk/news.php?nid=18037", "Category": null, "Parent URL": null}