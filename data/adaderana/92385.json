{"Source": "Adaderana", "Timestamp": "July 11, 2018 08:56 pm", "Headline": "සෑම මසකම දහවැනිදා තෙල් මිලේ වෙනසක්", "News Content": "ඉන්ධන මිල සුත්‍රයට අනුව සෑම මසකම දහ වැනිදා මිල ගණන් සංශෝධනය කෙරෙන බව රජය නිවේදනය කරයි. අද(11) කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් නැගු ප්‍රශ්නවලට පිළිතුරු දෙමින් සම කැබිනට් ප්‍රකාශක අමාත්‍ය රාජිත සේනාරත්න මහතා මේ බව සඳහන් කළේය. මුදල් අමාත්‍යාංශය විසින් හඳුන්වා දුන් මිල සූත්‍රය අනුව ඛනිජතෙල් සංස්ථාවෙන් අලෙවි කෙරෙන ඔක්ටේන් 92 වර්ගයේ පෙට්‍රල් ලීටරයක් රුපියල් 145 දක්වාත්, ඔක්ටේන් 95 පෙට්‍රල් ලීටරය රුපියල් 155 දක්වාත්, ඩීසල් ලීටරය රුපියල් රුපියල් 118 දක්වා සහ සුපර් ඩීසල් ලීටරයක මිල රුපියල් 129 දක්වා ඊයේ මධ්‍යම රාත්‍රියේ සිට ඉහළ නැංවුණි. මෙලෙස ඉන්ධන මිල ඉහළ නැංවීමට ගත් තීරණය ප්‍රකාශ වීමත් සමඟ ඊයේ(10) මධ්‍යම රාත්‍රිය උදා වීමට පෙර, පැරණි මිලටම ඉන්ධන ලබාගැනීමට පැමිණි ජනතාව හේතුවෙන් දිවයිනේ ප්‍රදේශ කිහිපයකම ඉන්ධනහල් අසල දිගු පෝලිම් දක්නට ලැබුණි. මේ අතර අද පැවති මාවතගම ප්‍රාදේශීය සභාවාරයෙන් අනතුරුව පොදුජන පෙරමුණ නියෝජනය කරන මන්ත්‍රීවරයෙකු ඉන්ධන මිල ඉහළ දැමීමට විරෝධය පළ කරමින් සභාවේ වහළය මතට නැගී විරෝධය පළ කළේය. මේ අතර ඉන්ධන මිල ඉහළ නැංවීම සම්බන්ධයෙන් අද පැවිති කැබිනට් තීරණ දැනුම්දීමේ මාධ්‍යහමුවේදී ද අදහස් පළකෙරුණි. මේ අතර අද දෙරණ බිග් ෆෝකස් හා එක්වෙමින් සමස්ථලංකා බස් හිමියන්ගේ සංගමයේ සභාපතිවරයා සඳහන් කළේ ඉන්ධන මිල සූත්‍රය මෙන්ම බස්ගාස්තු සංශෝධනය පිළිබඳ මිල සූත්‍රය ද මුදල් අමාත්‍යංශයේ අනුදැනුම මත ක්‍රියාවට නැංවීමට පියවර ගන්නා ලෙසයි.", "URL": "https://sinhala.adaderana.lk/news.php?nid=92385", "Category": null, "Parent URL": null}