{"Source": "Adaderana", "Timestamp": "December 21, 2017 07:38 pm", "Headline": "වර්තමාන දරු පරපුරට තරඟ කිරීමට සිදු වන්නේ ලෝකය සමඟයි", "News Content": "තව දුරටත් ශ්‍රී ලාංකික ජනතාව මෙම දේශයට පමණක් සීමා නොවන බවත් ඊ ලඟ පරපුරට සාර්ථක මිනිසුන් ලෙස නැගී සිටීම සඳහා ශ්‍රී ලංකාව තුල සිටින මිලියන 22 ක් වූ ජනගහනයෙන් ඔබ්බට ගොස් ලෝකය සමග තරඟ කිරීමට සිදු වන බවත් වර්තමාන අධ්‍යාපන ක්‍රමය තුලින් එවන් විශ්ව පුරවැසියන් බිහි කිරීමේ අභියෝගය භාර ගත යුතු බවත් කථානායක කරු ජයසූරිය මහතා පැවසීය. කෙතරම් පුළුල් රාමුවකට විහිදී ගිය ජිවිතයක් හිමි ලෝක පුරවැසියෙකු ලෙස ලෝකයේ කොතැනක ජීවත් වුනත් ශ්‍රී ලාංකිකයෙකු යන හැඟීම සහ අපට උරුම වූ සාරධර්ම ආරක්ෂා කර ගත යුතු බවත් කරු ජයසූරිය මහතා සඳහන් කළේය. කථානායක කරු ජයසූරිය මහතා මේ බව ප්‍රකාශ කළේ පාර්ලිමේන්තු කාර්ය මණ්ඩලයේ දරුවන්ට නව වසර සඳහා පොත් පත් ඇතුළු පාසල් උපකරණ ප්‍රදානය කිරිම නිමිත්තෙන් පාර්ලිමේන්තුවේ දී පැවැති උත්සවයේ ප්‍රධාන ආරාධිතයා ලෙස එක් වෙමිනි. මෙහිදී පාර්ලිමේන්තු කාර්ය මණ්ඩලයේ දරුවන්ගේ විශිෂ්ඨ දක්ෂතා අගය කරමින් ශිෂ්‍යත්ව ප්‍රදානයක් ද සිදු වූ අතර, චීනයේ පැවැති ආසියානු ප්‍රවීණයන්ගේ මලල ක්‍රීඩා උළෙලෙහි දී මීටර් 400 සහාය දිවීමේ තරඟයෙන් රන් පදක්කමක් දිනා ගත් කණ්ඩායමේ සාමාජිකයෙකු වූ පාර්ලිමේන්තු කාර්ය මණ්ඩලයේ ප්‍රියන්ත වික්‍රමසේකර මහතාව ද විශේෂයෙන් අගය කෙරිනි. මෙම අවස්ථාව සඳහා ඉඩම් සහ පාර්ලිමේන්තු ප්‍රතිසංස්රණ කටයුතු ඇමති සහ ආණ්ඩු පක්ෂ ප්‍රධාන සංවිධායක ගයන්ත කරුණාතිලක, නියෝජ්‍ය කථානායක තිලංග සුමතිපාල, පාර්ලිමේන්තු මහලේකම් ධම්මික දසනායක,නියෝජ්‍ය මහලේකම් කාර්ය මණ්ඩල ප්‍රධානී නීල් ඉද්දවෙල යන මහත්වරු සහ පාර්ලිමේන්තු කාර්ය මණ්ඩලයේ නිලධාරීන්, එම පවුල්වල දූ දරුවන් ද එක් වූහ.", "URL": "https://sinhala.adaderana.lk/news.php?nid=81908", "Category": null, "Parent URL": null}