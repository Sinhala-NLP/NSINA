{"Source": "Adaderana", "Timestamp": "July 24, 2019 05:32 pm", "Headline": "ත්‍රස්තවාදය මැඩපැවැත්වීම සඳහා සාධනීය නෛතික රාමුවකට කැබිනට් අනුමැතිය", "News Content": "ත්‍රස්තවාදය මැඩපැවැත්වීම සඳහා සාධනීය නෛතික රාමුවක් හදුන්වා දීම සම්බන්ධයෙන් වන යෝජනාව පිළිබඳ කරුණු ඉදිරිපත් කිරීම සදහා විදේශ කටයුතු අමාත්‍යවරයාගේ ප්‍රධානත්වයෙන් යුත් අමාත්‍ය මණ්ඩල අනුකාරක සභාවක් පත් කිරීමට අමාත්‍ය මණ්ඩල අනුමැතිය හිමිව තිබේ. අග්‍රාමාත්‍ය රනිල් වික්‍රමසිංහ මහතා විසින් ඊයේ(23) රැස්වූ අමාත්‍ය මණ්ඩලය වෙත අදාල යෝජනාව ඉදිරිපත් කර ඇති බවයි රජයේ ප්‍රවෘත්ති දෙපාර්තමේන්තුව සදහන් කළේය. ඉදිරියේදී ත්‍රස්තවාදී කණ්ඩායම් ඇති වීම වැලැක්වීම සඳහා නව නෛතික ක්‍රියාමාර්ග හදුන්වාදීම කාලීන අවශ්‍යතාවක් වන බැවින් තාවකාලික සීමා කිරීම් නියෝග හා ත්‍රස්තවාදය දිරිගැන්වීම තහනම් කිරීම වැනි කරුණු පිළිබඳ අවධානය යොමු කරමින් අග්‍රාමාත්‍යවරයා මෙම යෝජනාව ඉදිරිපත් කර තිබේ. ඒ පිළිබඳව අමාත්‍ය මණ්ඩලයේදී සාකච්ඡා කිරීමෙන් අනතුරුව එක්සත් රාජධානිය ඇතුළු වෙනත් රටවල මේ සම්බන්ධයෙන් පවතින නීති පිළිබඳ අධ්‍යයනය කර අමාත්‍ය මණ්ඩලයට කරුණු ඉදිරිපත් කිරීම සඳහා මෙම අනුකාරක සභාව පත් කිරීමට අමාත්‍ය මණ්ඩල අනුමැතිය හිමිව ඇති බව සඳහන්ය.", "URL": "https://sinhala.adaderana.lk/news.php?nid=114914", "Category": null, "Parent URL": null}