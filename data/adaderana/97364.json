{"Source": "Adaderana", "Timestamp": "October 8, 2018 04:17 pm", "Headline": "මිනිසුන් පුදුම කරපු ජීවිතයක් මඟුරේ සැඟව යයි", "News Content": "බදුරලිය මාරගහ දෙණිය පාලමෙන් පැන දිය නෑ තරුණයන් තිදෙනෙකුගෙන් එක් අයෙකු අතුරුදන් වී තිබේ. මේ දිනවල පවතින අධික වර්ෂාව හෙතුවෙන් බදුරලිය මාරගහ දෙණිය හරහා ගලා බසින මගුරු ගඟේ ජල මට්ටම ඉහළ තත්ත්වයක පවතින බැවින් වෙනදා මෙන් මෙම තරුණයන් මාරගහ දෙණිය පාලමේ සිට මඟුරු ගඟට පැන මාර්ගයේ ගමන් ගන්නා මවිතයට පත්කරති. නමුත් ඊයේ(07) සවස 5ට පමණ තරුණයින් තුන්දෙනා සුපුරුදු ලෙස කිහිප වතාවක් පාලමෙන් පැන ඇතත් එක් තරුණයකු දියේ ගිලී අතුරුදන්ව ඇත. මෙසේ අතුරුදන්ව ඇත්තේ හේවගේ හසිදු සම්පත් නැමැති 29 හැවිරිදි විවාහක එක්දරු පියෙකි. ඔහු ත්‍රීරෝද රථ රියදුරෙකු ලෙස සේවය කරණ අතර 07දා සවස මෙම අවාසනාවන්ත ඉරණමට පත්ව ඇත. ගම්වාසින් එක්ව අතුරුදන් පුත්ගලයා සෙවීමට කටයුතු කලත් රාත්‍රී වන තෙක් සොයා ගැනීමට නොහැකි වීම නිසා අද(08) උදෑසන කොළඹ නාවික හමුදා රංගන බල ඇනියේ කිමිදුන්කරුවන් තුන්දෙනෙකු සහ එම නිලධාරින් අතුරුදන් වු තරුණයා සොයා මගුරු ගඟට බැස පැය දෙකක පමණ කාලයක් ගත කරන්නට වී ඇත. එහෙත් ගඟෙහි ජල මට්ටම ඉහළ මට්ටමක පවතින නිසාත් ගලා යන ජලයේ සැඩ පහර නිසා කිමිදුන්කරුවන්ට එම කාර්ය කිරිමට නොහැකි බව නාවික හමුදා නිලධාරියෙක් අද දෙරණට පැවසීය.", "URL": "https://sinhala.adaderana.lk/news.php?nid=97364", "Category": null, "Parent URL": null}