{"Source": "Adaderana", "Timestamp": "July 30, 2012 04:35 pm", "Headline": "කෞතුකාරයෙන් අතුරුදන් වූ භාණ්ඩවලට සමාන භාණ්ඩ තොගයක් සොයා ගනියි", "News Content": "කෞතුකාගාරයෙන් සොරකම් කළ රන් භාණ්ඩවලට සමාන රන් භාණ්ඩ ‍තොගයක් සමඟ සැකකරුවෙකු අත්අඩංගුවට ගෙන ඇතැයි කොළඹ අපරාධ කොට්ඨාශය පවසයි. අද (30) ජාතික කෞතුකාගාරයේ භාණ්ඩ සොරකම් කිරීමේ සිද්ධිය සම්බන්ධ නඩු විභාගය කැඳවූ අවස්ථාවේ දී අධිකරණයට වාර්තාවක් ඉදිරිපත් කරමින් ඔවුන් මේ බව සඳහන් කර සිටියහ. ඒ සම්බන්ධයෙන් වෙනත් කිසිදු සැකකරුවෙකු මෙතෙක් අත්අඩංගුවට ගෙන නොමැති බවත් කෞතුකාගාරයෙන් සොරකම් කළ බවට සැලකෙන කිසිදු භාණ්ඩයක් සොයා ගැනීමට නොහැකි වූ බවත් කොළඹ අපරාධ කොට්ඨාශය අධිකරණයට දැනුම් දී තිබේ. අත්අඩංගුවට ගත් සැකකරු නිශ්චිත වශයෙන්ම සොරකමට සම්බන්ධ බවට හෝ එම රන් භාණ්ඩ කෞතුකාගාරයෙන් සොරකම් කළ බවට හෝ තහවුරු කර ‍ගැනීමෙන් පසු අධිකරණයට දැනුම් දෙන ලෙස කොළඹ ප්‍රධාන මහේස්ත්‍රාත් රශ්මි සිංගප්පුලි මහතා පැවසීය. සොරකම පිළිබඳ නඩු විභාගය අගෝස්තු මස 13 වැනිදා කැඳවීමට ද මහේස්ත්‍රාත්වරයා නියම කළේය. සිද්ධිය සම්බන්ධයෙන් කොළඹ අපරාධ කොට්ඨාශය සහ අපරාධ පරීක්ෂණ දෙපාර්තමේන්තුව වෙන් වෙන් වශයෙන් පරීක්ෂණ ක්‍රියාත්මක කර තිබේ. සිද්ධිය සම්බන්ධයෙන් මෙතෙක් කිසිදු සැකකරුවෙකු අත්අඩංගුවට ගැනීමට නොහැකි වූ බව අපරාධ පරීක්ෂණ දෙපාර්තමේන්තුව ද මීට පෙර අධිකරණයට දැනුම් දී තිබිණි.", "URL": "https://sinhala.adaderana.lk/news.php?nid=26191", "Category": null, "Parent URL": null}