{"Source": "Adaderana", "Timestamp": "April 3, 2019 11:12 am", "Headline": "ICC ලෝක කුසලානය සඳහා නවසීලන්ත සංචිතය නම් කරයි", "News Content": "මෙවර අයි.සී.සී. ලෝක කුසලාන ක්‍රිකට් තරගාවලියට සහභාගී වන නවසීලන්ත සංචිතය නම් කර ඇත. ලබන මැයි මාසයේදී ආරම්භ වන තරගාවලිය සඳහා මේ දක්වා කිසිඳු රටක් සිය සංචිත නම් කර නොමැති අතර සංචිත නම් කළ පළමු රට බවට පත්වෙමින් නවසීලන්තය, 15 දෙනෙකුගෙන් සමන්විත කණ්ඩායමක් ඒ සඳහා නම් කර ඇති බව වාර්තා වෙයි. ඒ අනුව කේන් විලියම්සන්ගේ නායකත්වයෙන් යුත් නවසීලන්ත සංචිතයට නවක ක්‍රීඩකයින් ලෙස ඉෂ් සෝදි හා ටොම් බ්ලන්ඩල් නම් කර ඇත. මාටින් ගප්ටිල්, හෙන්රි නිකොල්ස්, රොස් ටේලර්, ටොම් ලැතම්, කොලින් මුන්රෝ, ජිමී නීශාම්, කොලින් ඩි ග්රෑබන්ඩෝම්, මිචෙල් සැන්ට්නර්, ටිම් සවුති, මැට් හෙන්රි, ලොකී පර්ගියුසන් සහ ට්රෝන්ට් බෝල්ට් සංචිතයට නම් කර ඇති සෙසු ක්‍රීඩකයින්ය. ලෝක කුසලාන ක්‍රිකට් තරගාවලිය ලබන මැයි මස 30 වනදා සිට ජුලි මස 14 වනදා දක්වා එංගලන්තයේදී හා වේල්සයේදී පැවැත්වීමට නියමිතය.", "URL": "https://sinhala.adaderana.lk/news.php?nid=107277", "Category": null, "Parent URL": null}