{"Source": "Adaderana", "Timestamp": "November 7, 2017 11:22 am", "Headline": "අයියා මැරුව පලිය ගන්න රෑට සින්දු කියා පාන්දර සොරකමේ ගිය අතුරුගිරිය මන්න පිහි කල්ලිය කොටුවේ", "News Content": "අතුරුගිරිය ප්‍රදේශය භීතියට පත් කරමින් වෙ‍ෙළඳසල් කොල්ලකෑම් පහරදීම් ඇතුළු අපරාධ රැසකට සම්බන්ධ බව කියන අතුරුගිරියේ මන්නා පිහි කල්ලියේ තරුණයින් පස් දෙනෙකු අපරාධ සදහා යොදා ගත් තියුනු ආයුධ සහ ගිනි අවි සමගින් සැකපිට අත්අඩංගුවට ගත් බව අතුරුගිරිය පොලිසිය පවසයි.අතුරුගිරියේ ලඩියා නමැති පාතාල නායකයා විදේශ රටක සිට මෙහෙයවනු ලබන බව කියන මෙම මන්නා පිහි කල්ලිය ඉකුත් සමයේදී අතුරුගිරිය ඔරුවල මාලබේ අරංගල සහ අතුරුගිරිය කොස්කඳවිල ප්‍රදේශවල සුපිරි වෙ‍ෙළසල් කිහිපයක් ද පනාගොඩ ප්‍රදේශයේ වෛද්‍ය මධ්‍යස්ථානයක්ද කොල්ල කා තිබූ බවත් ඔරුවල ප්‍රදේශයේදී තරුණයෙකුට තියුණු ආයුධවලින් පහරදී බරපතල කැපුම් තුවාල සිදු කර තිබූ බවද පොලිසිය පවසයි.අතුරුගිරිය පොලිස් ස්ථානාධිපති ප්‍රධාන පොලිස් පරීක්ෂක උපුල් අල්වත්ත මහතාට පෞද්ගලික ඔත්තුකරුවකුගෙන් ලද තොරතුරක් මත මෙම පිරිස ඔරුවල ප්‍රදේශයේ නිවසක ගංජා පැකට් කරමින් සිටියදී අත්අඩංගුවට ගෙන ඇත. මෙම ස්ථානයේදී ප්‍රදේශයේ තරුණයින් 30 දෙනෙකුට ආසන්න පිරිසක් රැස්ව ගංජා සහ මත්පෙති පානය කර රාත්‍රිය මුලුල්ලේ සින්දු කියමින් විනෝදවෙමින් සිට අළුයම් කාලයේදී පිරිස් වශයෙන් අපරාධ සදහා පිටත් කර යාවා ඇතැයි ද පොලිසිය පවසයි.ඔරුවල ප්‍රදේශයේ පදිංචි එක් සැකකරුවෙකුගේ සහෝදරයා මීට මාස කිහිපයකට පෙර තලවතුගොඩ ප්‍රදේශයේදී කිසියම් පිරිසක් විසින් කපා කොටා ඝාතනය කර තිබූ බැවින් එම ඝාතනය සිදු කළ පුද්ගලයින් ඝාතනය කිරීමට ටී. 56 ගිනි අවියක් මිලදී ගැනීමට අවශ්‍ය මුදල් සොයා ගැනීම සදහා මෙම කොල්ල කෑම් සිදුකළ බව සිදු කළ ප්‍රශ්න කිරීම්වලදී සැකකරුවන් පාපොච්චාරණය කළ බවද පොලිසිය පවසයි.සැකකරුවන් සන්තකයේ තිබී කඩු පහක් රිවොල්වරයක් සහ උණ්ඩ කිහිපයක්, ව්‍යාජ පිස්තෝලයක්, සම්පූර්ණයෙන් මුහුණු ආවරණය වන හිස් ආවරණ දෙකක්, ජැකට් දෙකක් මෙන්ම නවගමුව සහ ගල්කිස්ස ප්‍රදේශවලින් පැහැරගත් අපරාධ කටයුතු සදහා යොදා ගත් බව කියන යතුරුපැදි දෙකක් ද සොයා ගත් බව පොලිසිය පවසයි.අත්අඩංගුවට ගත් සැකකරුවන් අතුරුගිරිය ඔරුවල හෝමාගම පිටිපන සහ තලවතුගොඩ ප්‍රදේශවල පදිංචි වයස අවුරුදු 22 ත් 23 ත් වයසේ පසුවන අය බවද පොලිසිය පවසයි.මෙම සැකකරුවන් කඩුවෙල අධිකරණයට ඉදිරිපත් කිරීමට නියමිත වේ.", "URL": "https://sinhala.adaderana.lk/news.php?nid=79598", "Category": null, "Parent URL": null}