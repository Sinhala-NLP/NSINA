{"Source": "Adaderana", "Timestamp": "May 10, 2018 11:31 am", "Headline": "මිලියන ගණනක රන් ආභරණ රේගුවෙන් පන්නන්න හැදු විශ්‍රාමික රේගු පරීක්ෂක කොටුවෙයි", "News Content": "රුපියල් මිලියන 15 ක් පමණ වටිනා රන් ආභරණ තොගයක් සමඟ විශ්‍රාමික රේගු පරීක්ෂකවරයෙකු කටුනායක ගුවන් තොටුපලේදී අත්අඩංගුවට ගෙන ඇති රේගු මාධ්‍ය ප්‍රකාශක සුනිල් ජයලත් මහතා පවසයි. ගුවන් තොටුපලේ රේගු පරිශ්‍රයට ඇතුළු වී අදාළ විශ්‍රාමික රේගු පරීක්ෂකවරයාට ඩුබායි සිට පැමිණි පුද්ගලයෙකු විසින් එම රන් ආභරණ තොගය ලබා දී ඇති බවත් සැකකරු විසින් ගුවන්තොටුපලේ වැසිකිලියට ගොස් එම රන් ආභරණ තම බඳ පටියේ සඟවා ගෙන ගුවන් තොටුපලෙන් පිටව යාමේදී මෙලෙස අත්අඩංගුවට පත්ව තිබේ. එහිදී ඔහුගේ බඳ පටියේ සඟවා තිබී කිලෝග්‍රෑම් 2 යි ග්‍රෑම් 500 කට ආසන්න රන් ආභරණ තොගයක් රේගුව සොයාගත් බව අද දෙරණ වාර්තාකරු සඳහන් කළේය. අත්අඩංගුවට ගත් පුද්ගලයා 65 හැවිරිදි ජා ඇළ ප්‍රදේශයේ පදිංචිකරුවෙක් බව අනාවරණය වී ඇත. ගුවන්තොටුපළ රේගුව විසින් වැඩිදුර පරීක්ෂණ සිදු කරන බව ද සුනිල් ජයලත් මහතා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=88839", "Category": null, "Parent URL": null}