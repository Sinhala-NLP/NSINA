{"Source": "Adaderana", "Timestamp": "June 19, 2010 08:14 am", "Headline": "මාලනීට වික්ටර්ට ආචාර්ය උපාධි", "News Content": "ප්‍රවීන සංගීතවේදී විශාරද වික්ටර් රත්නායක මහතා සහ රංගන ශිල්පී මාලනී ෆොන්සේකා මහත්මිය ආචාර්ය උපාධියෙන් පිදුම් ලැබ තිබේ. සෞන්දර්ය කලා විශ්ව විද්‍යාලය මගින් මොවුන් ‍දෙදෙනාට මෙම දර්ශන ශූරී ආචාර්ය උපාධිය ඊයේ පිරිනැමුණි. වික්ටර් රත්නායක මහතා සහ මාලනී ෆොන්සේකා මහත්මියට අමතරව කලා ශිල්පී එච්. ඒ. කරුණාරත්න සහ නර්තන ශිල්පී නිමල් වෙල්ගම යන මහත්වරුන් ද දර්ශන ශූරී ආචාර්ය උපාධියෙන් පිදුම් ලැබීය. කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ ඊයේ පස්වරුවේ පැවති සෞන්දර්ය කලා විශ්ව විද්‍යාලයීය වාර්ෂික උපාධි ප්‍රදානෝත්සවයේ දී මෙම ආචාර්ය උපාධිය පිරිනැමීය. දේශීය කලාවේ උන්නතියට සිදුකළ යුගමෙහෙවර වෙනුවෙන් මොවුන්ට මෙම ආචාර්ය උපාධිය පිරිනැමූ බව සඳහන්ය.", "URL": "https://sinhala.adaderana.lk/news.php?nid=9086", "Category": null, "Parent URL": null}