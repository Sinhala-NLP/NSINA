{"Source": "Adaderana", "Timestamp": "June 14, 2016 01:00 pm", "Headline": " ජයම්පතිගේ ප්‍රකාශයට විග්නේෂ්වරන්ගේ විරෝධය", "News Content": "යෝජිත නව ආණ්ඩුක්‍රම ව්‍යවස්ථා සංශෝධනය පිළිබඳව ව්‍යවස්ථා සම්පාදක මණ්ඩලයේ සාමාජික පාර්ලිමේන්තු මන්ත්‍රී ආචාර්ය ජයම්පති වික්‍රමරත්න මහතා යාපනයේ දී සිදුකළ ප්‍රකාශයට උතුරු පළාත් ප්‍රධාන අමාත්‍යවරයා විරෝධය පළ කර තිබේ.ආණ්ඩුක්‍රම ව්‍යවස්ථා සංශෝධනය පිළිබඳව යාපනය දිස්ත්‍රික් දේශපාලනඥයින් සහ විද්වතුන් දැනුම්වත් කිරීමේ වැඩසටහනක් පසුගිය 12 වැනිදා යාපනය නගරයේ දී පැවැත්වුණි. එහිදී ආචාර්ය ජයම්පති වික්‍රමරත්න මහතා ප්‍රකාශ කර ඇත්තේ යෝජිත නව ආණ්ඩුක්‍රම ව්‍යවස්ථා සංශෝධනය වත්මන් පරිසරයට හා තත්ත්වයන්ට අනුකූලව සිදුකළ යුතු බවයි. කෙසේවෙතත් එම ප්‍රකාශයට විරෝධය පළ කරන උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා සඳහන් කරන්නේ රට තුළ ව්‍යවස්ථාවක් සම්පාදනය විය යුත්තේ ජනතාවගේ අදහස් අනුව මිස පරිසර තත්ත්වයන්ට අනුකූලව නොවන බවයි.කුමන පිරිසක් කුමන අදහසක් ඉදිරිපත් කළ ද දෙමළ ජාතික සන්ධානය හා උතුරු පළාත් සභාව විසින් ඉදිරිපත් කළ උතුරු නැගෙනහිර ඒකාබද්ධ කර ෆෙඩරල් පාලනයක් ලබාගත යුතු බවට වන යෝජනාව හැර වෙනත් විකල්පයකට දෙමළ ජාතික සන්ධානය හෝ දෙමළ ජනතාව අකමැති බව සී.වී.විග්නේෂ්වරන් මහතා පෙන්වා දෙයි. දෙමළ ජාතික සන්ධානය සහ දෙමළ ජනතාව අකමැති ව්‍යවස්ථාවකින් උතුරු නැගෙනහිර දෙමළ ජනතාවට ප්‍රයෝජනයක් අත්නොවන බව ඔහු සඳහන් කළේය.උතුරු පළාත් සභාව සහ දෙමළ ජාතික සන්ධානය නව ව්‍යවස්ථා සංශෝධනය සඳහා ඉදිරිපත් කළ යෝජනාවලිය රජය නොපිළිගන්නේ නම් ඒ පිළිබඳ කණගාටු වන බව ද උතුරු පළාත් ප්‍රධාන අමාත්‍යවරයා වැඩිදුරටත් ප්‍රකාශ කර තිබේ. මේ සම්බන්ධයෙන් සිදුකළ විමසීමකදී අදහස් දැක්වු ආචාර්ය ජයම්පති වික්‍රරත්න මහතා සඳහන් කළේ යාපනය නගරයේ පැවති අදාළ වැඩමුළුවේ දී ශක්තිමත් ව්‍යවස්ථාවක් සකස් කිරීම සම්බන්ධයෙන් සාකච්ඡා වු බවයි.", "URL": "https://sinhala.adaderana.lk/news.php?nid=61082", "Category": null, "Parent URL": null}