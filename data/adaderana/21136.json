{"Source": "Adaderana", "Timestamp": "January 4, 2012 07:52 am", "Headline": " මුද්දරයට ප්‍රභා‍ ආවේ නොදන්නා නිසයි-ශ්‍රී ලංකාවෙන් සමාව ඉල්ලයි", "News Content": "හිටපු එල්.ටී.ටී.ඊ සංවිධානයේ නායක ප්‍රභාකරන්ගේ රුව ඇතුළත් මුද්දරයක් මුද්‍රණය කිරීම සම්බන්ධයෙන් \" ලා පොස්ටේ \" නැමති ආයතනය ප්‍රංශයේ ශ්‍රී ලංකා තානාපති කාර්යාලයෙන් සමාව ඉල්ලා තිබේ. ප්‍රභාකරන්ගේ රූපය ඇතුළත් කර මුද්දරයක් මුද්‍රණය කිරීම නොදැනුවත්කමින් සිදු වූවක් බව එම ආයතනය පවසා ඇත. \"ලා පොස්ටේ\" යනු ප්‍රංශයේ මුද්දර නිකුත් කරන ආයතනයක් වන අතර එම ආයතනය මඟින් ඕනෑම අයෙකුට මුදල් ගෙවා තම අභිමතය පරිදි මුද්දර මුද්‍රණය කර ගත හැකි බව සඳහන්වේ. එහෙත් එම මුද්දරවලට වලංගු භාවය ලබා දෙන්නේ ප්‍රංශ රජය මඟිනි. කිසියම් එල්.ටී.ටී.ඊ හිතවාදී පිරිසක් ප්‍රභාකරන්ගේ රුව ඇතුළත් මුද්දරයක් ලා පොස්ටේ ලවා මුද්‍රණය කර ඇති අතර ඊට පුළුල් ප්‍රචාරයක් ලබා දී ඊට වලංගුභාවයක් ලබා දීමට අදාළ එම එල්.ටී.ටී.ඊ හිතවාදී පිරිස උත්සාහ දරා ඇති බව සඳහන් වේ. අදාළ මුද්දරයට ඇතුළත්ව ඇත්තේ එල්.ටී.ටී.ඊ නැමති තහනමට ලක්කර ඇති ත්‍රස්ත සංවිධාන‍යේ නායකයා බවට අදාළ පාර්ශව දැනුවත් කිරීමත් සමඟ වලංගු භාවය ලබා දීම ඇණහිට තිබෙන බව විදෙස් මාධ්‍ය උපුටා දක්වයි. ලා පොස්ටේ ආයතනය ප්‍රංශයේ ශ්‍රී ලංකා තානාපති කාර්යාලයෙන් සමාව ඉල්ලා සිටිමින් ප්‍රකාශ කර ඇත්තේ මින් ඉදිරියට එල්.ටී.ටී.ඊ සංවිධානයේ කිසිඳු සංකේතයක් මුද්දර සඳහා මුද්‍රණය නොකිරීමට තරයේ වග බලා ගන්නා බවයි.", "URL": "https://sinhala.adaderana.lk/news.php?nid=21136", "Category": null, "Parent URL": null}