{"Source": "Adaderana", "Timestamp": "March 7, 2019 04:45 pm", "Headline": "GMOAවත් මහින්ද හමුවෙයි", "News Content": "රජයේ වෛද්‍ය නිලධාරීන්ගේ සංගමයේ නිලධාරීන් අද (07) විපක්ෂ නායක මහින්ද රාජපක්ෂ මහතා හමුවී තිබේ. පාර්ලිමේන්තුවේ විපක්ෂ නායක කාර්යාලයේදී මෙම හමුව පැවැත් විය. මෙහි ප්‍රධානතම අරමුණ වූයේ අයවැය යෝජනා පිළිබඳව සාකච්ඡා කිරීමයි. මෙහිදී කිරිපිටි, පාන්පිටි සහ ආනයන පළතුරු පිළිබඳව රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙනිය මහතා විපක්ෂ නායකවරයා ඇතුළු මන්ත්‍රී කණ්ඩායම දැනුම්වත් කළේය. තව ද, වෛද්‍ය නිලධාරීන්ගේ වැටුප් විෂමතා, වෘත්තීය ගැටළු පිළිබඳවද ඔවුහු කරුණු ඉදිරිපත් කළහ. අපේ රටට උචිත ජාතික වෙළඳ ප්‍රතිපත්තියක් තීරණය කිරීමේ වගකීම මේ ආණ්ඩුව පැහැර හැර ඇති බැවින් ඒ පිළිබඳව විපක්ෂකයේ අවධානය යොමු කරන ලෙසද වෛද්‍ය සංගමය ඉල්ලා සිටියේය. කිරිපිටි හා පාන් පිටි වලින් නිපදවන ආහාර වෙනුවට හාල්පිටිවලින් නිපදවන ආහාර භාවිතයට ගැනීමෙන් ශරීර සෞඛ්‍ය ආරක්ෂා වීමත්, රෝගවලින් වැළකී සිටීමට උපකාරී වන අතර එමඟින් අපේ රටේ ගොවියාගේ වී විකුණා ගැනීමේ ප්‍රශ්නයද විසඳා ගත හැකි බව වෛද්‍ය අනුරුද්ද පාදෙනිය මහතා මෙහිදී ප්‍රකාශ කළේය. විපක්ෂයේ අනෙකුත් මන්ත්‍රීවරුන් සමඟද සාකච්ඡාකොට වෛද්‍ය සංගමය ඉදිරිපත් කළ කරුණු පිළිබඳව සොයාබලා සුදුසු කටයුතු බව විපක්ෂව නායකතුමා රජයේ වෛද්‍ය නිලධාරීන්ගේ සංගමය වෙත දන්වා සිටියේය. මෙම අවස්ථාවට පාර්ලිමේන්තු මන්ත්‍රීවරුන් වනගරු නිමල් සිරිපාල ද සිල්වා , ගරු ඩලස් අලහප්පෙරු,බන්දුල ගුණවර්ධන, කෙහෙලිය රඹුක්වැල්ල , වෛද්‍ය රමේෂ් පතිරණ මහතා සහ ගරු වෛද්‍ය සුදර්ශනී ප්‍රනාන්දු පුල්ලේ මහත්මිය ද මෙම අවස්ථාවට එක් විය.", "URL": "https://sinhala.adaderana.lk/news.php?nid=105666", "Category": null, "Parent URL": null}