{"Source": "Adaderana", "Timestamp": "January 6, 2013 05:19 pm", "Headline": "අවදානම් ප්‍රදේශවලින් නිවාස 305ක් ඉවත් කරයි", "News Content": "නායයෑම් අවදානම් කලාප බවට හඳුනාගත් ප‍්‍රදේශවල පිහිටා තිබූ නිවාස 305 ක් ඉවත් කිරීමට ජාතික ගොඩනැගිලි පර්යේෂණ සංවිධානය නියෝග කර තිබේ. පසුගිය දිනවල ඇදහැළුණු වර්ෂාවෙන් අනතුරුව සිදුකළ පර්යේෂණවලින් මෙම ස්ථාන හදුනාගෙන ඇති බව එහි නායයෑම් සේවා අංශ ප‍්‍රධානී ආර්.එම්.එස් බණ්ඩාර මහතා සඳහන් කළේය. මාතලේ, මහනුවර, කුරුණෑගල සහ නුවරඑළිය යන දිස්ත‍්‍රීක්කවල නායයෑම් අවදානම් ස්ථාන 125 ක් මේවන විට පරීක්ෂාවට ලක්කර තිබේ. ඒ අනුව මාතලේ දිස්ත‍්‍රික්කයේ නිවාස 127ක්, මහනුවර දිස්ත‍්‍රික්කයේ නිවාස 123ක්, නුවරඑලිය දිස්ත‍්‍රික්කයේ නිවාස 23ක් සහ කුරුණෑගල දිස්ත‍්‍රික්කයේ නිවාස 22 ක් මෙලෙස ඉවත් කිරීමට නියෝග කර ඇති බව ආර්.එම්.එස්. බණ්ඩාර මහතා සඳහන් කළේය. තවදුරටත් අදාළ දිස්ත‍්‍රික්කවල නායයැම් අවධානම් ස්ථාන පිළිබඳව පරීක්ෂා කිරීමේ කටයුතු සිදුකරන බව ජාතික ගොඩනැගිලි පර්යේෂණ සංවිධානය පවසයි. අදාළ නිවාස අහිමි වන පුද්ගලයින්ට ප‍්‍රාදේශීය ලේකම්වරුන් මාර්ගයෙන් නිවාස ඉදිකිරීම සඳහා සුදුසු ඉඩම් ලබාදීමේ කටයුතු ආරම්භ කර ඇති බව නායයෑම් අංශ ප‍්‍රධානී ආර්.එම්.එස්. බණ්ඩාර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=30544", "Category": null, "Parent URL": null}