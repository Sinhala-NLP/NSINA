{"Source": "Adaderana", "Timestamp": "June 13, 2014 12:14 pm", "Headline": "ධීවරයින් බේරාගන්න ලංකාවෙන් රාජතාන්ත්‍රික ලිපියක්", "News Content": "ඉන්දීය අත්අඩංගුවේ පසුවන ශ්‍රී ලාංකික ධීවරයින් සියලු දෙනා නිදහස් කරන ලෙස ධීවර අමාත්‍යංශය විසින් විදේශ කටයුතු අමාත්‍යංශය හරහා ඉන්දීය බලධාරීන්ගෙන් ඉල්ලීමක් කර තිබේ. මේ වනවිට මෙරට අත්අඩංගුවේ පසුවන සියලු ඉන්දීය ධීවරයින් නිදහස් කර ඇති හෙයින් මෙම ඉල්ලීම කළ බව ධීවර අමාත්‍යංශය සඳහන් කළේය. කෙසේ වෙතත් අදාළ ඉල්ලීමට මේවන තෙක් ඉන්දීය බලධාරීන් කිසිදු ප්‍රතිචාරයක් දක්වා නොමැති බව ද වාර්තා වෙයි. එහෙත් ඉදිරි දින වලදී ඉන්දීය අත්අඩංගුවේ පසුවන සියලු ශ්‍රී ලාංකීය ධිවරයින් නිදහස් කිරීමට ඉන්දීය බලධාරීන් කටයුතු කරනු ඇති බවට විශ්වාසය පළ කරන බව ධීවර අමාත්‍යංශය සඳහන් කළේය. මේ වනවිට ශ්‍රී ලාංකික ධීවරයින් 94 දෙනෙකු ඉන්දීය අත්අඩංගුවේ පසුවෙයි ඉන් 05 දෙනෙකු තමිල්නාඩුවේ ද, ආන්ද්‍රා ප්‍රදේශ්හි 41 දෙනෙක්ද, ඔරිස්සා හි 05 දෙනෙක් ද, කර්ණාටක ප්‍රාන්තයේ 18 දෙනෙකු ද වන බව වාර්තා වෙයි. මේ අතර ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා පසුගිය දා ප්‍රකාශ කර තිබුණේ ඉන්දීය ධීවරයින් නිදහස් කිරීමට ශ්‍රී ලංකා රජය ගත් ක්‍රියාමාර්ගයට ප්‍රතිචාර වශයෙන් ඉන්දීය රජයද සුභවාදී ක්‍රියාමාර්ගයක් අනුගමනය කරනු ඇති බවයි.", "URL": "https://sinhala.adaderana.lk/news.php?nid=43941", "Category": null, "Parent URL": null}