{"Source": "Adaderana", "Timestamp": "June 26, 2014 10:03 am", "Headline": "පිල්ලෙගේ කමිටුවට අමෙරිකාවෙන් පැසසුම්! -සුදානම් වන්නැයි අමෙරිකාව  ලංකාවට කියයි", "News Content": "ශ‍්‍රී ලංකාවේ සිදුවූ බව කියන මානව හිමිකම් උල්ලංඝණය වීම් පිළිබඳව සොයාබැලෙන පරීක්ෂණ කමිටුවට උපදෙස් ලබාදීම සඳහා ජගත් මානව හිමිකම් මහ‍කොමසාරිස් නවි පිල්ලේ විසින් විශේෂඥයින් තිදෙනෙකු පත් කිරීම ගැන අමෙරිකාව ප්‍රසාදය පළ කර තිබේ. යුද්ධ‍යේ අවසන් භාගයේ සිදුවූ බව කියන මානව හිමිකම් උල්ලංඝණයවීම් සම්බන්ධයෙන් සොයා බැලෙන කමිටුවට උපදෙස් ලබාදීම අදාළ විශේෂඥයින්ට පැවරී ඇති වගකීමය. එම කමිටුවේ කටයුතුවලට සහය ලබාදෙන ලෙස අමෙරිකානු රාජ්‍ය දෙපාර්තමේන්තුවේ ප්‍රකාශිකා මාරි හාෆ් ඊයේ ශ්‍රී ලංකා රජයෙන් ඉල්ලා සිටියාය. ශ්‍රී ලංකාව තුළ සාමය හා ප්‍රතිසංධාන ක්‍රියාවලිය, ප්‍රජාතන්ත්‍රවාදය, මානව හිමිකම්, විශ්වාසනීය භාවය, අධිකරණයේ ස්වාධීනත්වය ආරක්ෂා කිරීම වෙනුවෙන් කැපවන්නැයි තවදුරටත් ඉල්ලා සිටින බව ඇය එහිදී පැවසුවාය. එසේම එම කටයුතු සඳහා ශ්‍රී ලංකා රජයට අඛණ්ඩ සහය ලබාදීමට අමෙරිකාව සුදානමින් සිටින බවද මාරි හාෆ් කියා සිටියාය. යුද්ධයේ අවසන් කාලයේදී සිදුවූ බව කියන මානව හිමිකම් කඩකිරීම් සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට ජගත් මානව හිමිකම් පිළිබඳ මහ කොමසාරිස් නවනීදන් පිල්ලේ ඉකුත් මාර්තු මාසයේ පැවති එක්සත් ජාතින්ගේ මානව හිමිකම් කවුන්සිල සැසිවාරයේදී ගෙනා යෝජනාව සම්මත විය. ඒ අනූව ශ‍්‍රී ලංකාව පිළිබඳ පරීක්ෂණ සිදුකරන කණ්ඩායමට 12 දෙනෙකු ඇතුළත් වන අතර ඔවුන්ට උපදෙස් ලබාදීම සඳහා අදාළ විශේෂඥයින් තිදෙනා පත් කර ඇත. ඒ අනූව තිදෙනාගෙන් යුත් එම කමිටුවට නොබෙල් සාම ත්‍යාගලාභී පින්ලන්ත හිටපු ජනාධිපති මාර්ටි අටිසාරි, නවසීලන්ත හිටපු මහාධිකරණ විනිසුරු සිල්වියා කාට්රයිට් සහ පකිස්ථාන ශ්‍රේෂ්ඨාධිකරණ නීතීඥ සංගමයේ හිටපු සභාපති සහ එරට හිටපු මානව හිමිකම් පිළිබඳ කොමසාරිස්වරයෙකු වූ අස්මා ජහන්ගීර් ඇතුළත්ය‍. ශ්‍රී ලංකාව සම්බන්ධයෙන් එම කමිටුව ලබන මාසයේදී සිය පළමු සැසිවාරය පැවැත්වීමට නියමිත බවද විදෙස් මාධ්‍ය වාර්තා කළේය‍.", "URL": "https://sinhala.adaderana.lk/news.php?nid=44233", "Category": null, "Parent URL": null}