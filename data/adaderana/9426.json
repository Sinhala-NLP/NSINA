{"Source": "Adaderana", "Timestamp": "July 6, 2010 10:56 am", "Headline": "සේනක සිල්වා තවදුරටත් රිමාන්ඩ් භාරයට ", "News Content": "රජය පෙරළීමට කුමන්ත්‍රණය කළේ යැයි චෝදනා මත අත්අඩංගුවට ගෙන ඇති කපිතාන් සේනක සිල්වා තවදුරටත් රිමාන්ඩ් භාරයේ තැබීමට අධිකරණය නියෝග කර තිබේ. අදාළ සැකකරු ජෙනරාල් සරත් ෆොන්සේකා මහතාගේ ලේකම්වරයා ලෙස කටයුතු කරමින් රජය පෙරළීමට උත්සහ දරා ඇති බවට චෝදනා එල්ල වී ඇති බව සඳහන්ය. ජනාධිපතිවරණ සමයේ කොළඹ රාජකීය මාවතේ පවත්වාගෙන ගිය කාර්යාලයේ යුද හමුදාවෙන් පළා ගිය සෙබළුන් යොදා ගෙන ඔවුන්ට වැටුප් ගෙවීම් ආදී කරුණු පිළිබඳ සැකකරුගෙන් ප්‍රශ්න කිරීමට අවශ්‍ය බව ත්‍රස්ත මර්දන ඒකකය අධිකරණයට දැනුම් දී ඇත. මොහු ඒ සම්බන්ධව කටයුතු කර ඇති බවට පරීක්ෂණ වල දී අනාවරණය වී ඇති බවද පොලිසිය අධිකරණයට දැනුම් දී තිබේ. එහෙයින් සැකකරු මුදා හැරියොත් එම පරීක්ෂණ වලට බාධාවක් වන බව ත්‍රස්ත මර්දන ඒකකය තවදුරටත් අධිකරණයට දැනුම් දී ඇති බව සඳහන්ය. කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු ලබන 12 වනදා දක්වා රිමාන්ඩ් භාරයේ තැබීමට නියෝග කර ඇත.", "URL": "https://sinhala.adaderana.lk/news.php?nid=9426", "Category": null, "Parent URL": null}