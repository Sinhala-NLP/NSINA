{"Source": "Adaderana", "Timestamp": "February 5, 2019 07:12 pm", "Headline": "මව සහ දියණිය බිලිගත් විනෝද ක්‍රීඩා යන්ත්‍රය", "News Content": "වේයන්ගොඩ නයිවල ළමා උද්‍යානයක විනෝද ක්‍රීඩා යන්ත්‍රයක රැඳවුම් ආසනයක් කැඩී විසි වී යාමෙන් සිදු වූ අනතුරකින් මවක සහ දියණියක මිය ගොස් තිබේ. 48 හැවිරිදි මව අනතුර වූ අවස්ථාවේම මිය ගිය අතර 13 හැවිරිදි දියණිය බරපතළ තත්වයෙන් රෝහලේ ප්‍රතිකාර ලබමින් සිටියදී අද උදෑසන මියගියේය. වේයන්ගොඩ නයිවල ළමා උද්‍යානයක තිබූ බූවල්ලා නමින් හඳුන්වන විනෝද ක්‍රීඩා යන්ත්‍රයක රැඳවුම් ආසනයක් ඊයේ(04) එම යන්ත්‍රය ක්‍රියාත්මකව තිබියදී නොසිතූ අයුරින් ඉන් ගැලවී විසිවී ගොස් තිබුණා. එහි ප්‍රතිඵලය වුණේ ඒ ආසනයේ සිටි මවකට සහ දියණියකට ජීවිතය අහිමිවීමයි. ඊයේ උදෑසන වේයන්ගොඩ නයිවල ප්‍රෙද්ශයේ පිහිටි මෙම පෞද්ගලික විනෝද උද්‍යානයට 13 හැවිරිදි රශ්මි අරලියා දැරිය සිය මව, පියා සහ සොහොයුරිය සමඟින් ගොස් තිබේ. එහිදි රශ්මි සිය මව සමඟ බූවල්ලා නමින් හඳුන්වන විනෝද ක්‍රීඩා යන්ත්‍රයක රැදවුම් කුටියක අසුන් ගෙන ඇත්තේ ඇයගේ පියා සහ බාල සොහොයුරිය ඉන් පිටත රැඳී සිටියදීය. එම යන්ත්‍රය ක්‍රියාත්මක මිනිත්තු කිහිපයක් තුළදී රශ්මි සහ ඇගේ මව රැදි සිටි කුටිය අනපේක්ෂිත ලෙස යන්ත්‍රෙයන් ගැලවී විසි වී ගොස් තිබේ. පසුව එහි සිටි පිරිසගේ මැදිහත් වීමෙන් දැරිය සහ මව ගම්පහ මහ රෝහල වෙත ඇතුලත් කිරිමට පියවර ගැනුනත් මව ඒ වනවිටත් මිය ගොස් සිටියේය. රශ්මි දැරිය ගම්පහ රෝහලේ දැඩි සත්කාර ඒකකයේ ප්‍රතිකාර ලබමින් සිටි නමුත් අද(05) උදෑසන ඇයද ජීවිතයෙන් සමුගත්තේය. මෙම අනතුරින් ජිවිතක්ෂයට පත්වුනේ සියඹලාපිටිය ප්‍රදේශයේ පදිංචිව සිටි තිදරු මවක් වන 47 හැවිරිදි දිස්නා ජානකී සහ ඇගේ 13 හැවිරිදි රශ්මි අරලියා නම් දැරියයි. මේ සම්බන්ධයෙන් වේයන්ගොඩ පොලිසිය සිදුකළ මූලික විමර්ෂණ වලදී බූවල්ලා යන්ත්‍රෙයහි රශ්මි දැරිය සහ ඇයගේ මව රැඳී සිටි අසුන දිරා ගොස්ව තිබූ බව හෙලි වී ඇති අතර ඒ සම්බන්ධයෙන් රජයේ රස පරික්ෂකවරයාගෙන් වාර්තාවක්ද කැදවා ඇති බව පොලිසිය සදහන් කළේය. 2016 වසරේ අගෝස්තු 07 වැනිදාද එම උද්‍යානයට පැමිණි කුඩා දරුවෙක් පිහිනුම් තටාකයට ඇද වැටි මිය ගොස් ඇති අතර එම අවස්ථාවේදී ජිවිතාරක්ෂකයින් නොසිටි බවටද හෙලිව තිබේ. අනතුර සම්බන්ධයෙන් එම උද්‍යානයේ හිමිකරු,කළමනාකරු,කාර්මික නිලධාරීන් තිදෙනෙකු සහ එම යන්ත්‍රයේ ක්‍රියාකරුද ඇතුළුව පුද්ගලයින් 6 දෙනෙකු පොලිස් අත්අඩංගුවට ගනු ලැබුවේය. ඔවුන් අද අත්තනගල්ල මහේස්ත්‍රාත් තරංගා රාජපක්ෂ මහත්මිය වෙත ඉදිරිපත් කිරිමෙන් පසු පෙබරවාරි 13 වැනිදා රක්ෂිත බන්ධනාගාර ගත කරන ලෙස නියෝග කෙරුණි. එමෙන්ම නැවත දැනුම්තුරු විනෝද උද්‍යානය වසා තබන ලෙසද අධිකරණය දැනුම් දී තිබේ.", "URL": "https://sinhala.adaderana.lk/news.php?nid=103739", "Category": null, "Parent URL": null}