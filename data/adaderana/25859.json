{"Source": "Adaderana", "Timestamp": "July 17, 2012 06:30 pm", "Headline": " ග්‍රීක බැඳුම්කරවල මුදල් ආයෝජනය කළේ රෙගුලාසිවලට අදාළවයි", "News Content": "ශ්‍රී ලංකා මහ බැංකුව විසින් ග්‍රීක බැඳුම්කර වල මුදල් ආයෝජනය කිරීම ශ්‍රී ලංකා මුදල් මණ්ඩලයේ රෙගුලාසි අනුව සිදු කළ බව ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා පවසයි. ඒ සඳහා මුදල් මණ්ඩලයේ අනුමැතිය ද ලැබී ඇති බව ජ්‍යෙෂ්ඨ අමාත්‍යවරයා සඳහන් කළේය. ස්ථාවර නියෝග 23 / 2 යටතේ විපක්ෂනායක රනිල් වික්‍රමසිංහ මහතා විසින් පාර්ලිමේන්තුවේ දී සිදු කරන ලද ප්‍රකාශයට පිළිතුරු දෙමින් ජ්‍යෙෂ්ඨ අමාත්‍ය සරත් අමුණුගම මහතා මෙම අදහස් පළ කළේය. මෙම ගනුදෙනුවේදී මුදල් මණ්ඩලය අවශ්‍ය මාර්ගෝපදේශ ලබා දී ඇති බවත් , ආයෝජනය කර ඇත්තේ මහ බැංකු අධිපතිවරයාගේ ද එකඟතාව මත බවත් හෙතෙම අවධාරණය කළේය. ග්‍රීක බැඳුම්කර මත කරන ආයයෝජනය ඉහළ ආයෝජනයක් බව ද ජ්‍යෙෂ්ඨ අමාත්‍ය සරත් අමුණුගම මහතා එහිදී පෙන්වා දුන්නේය. ස්ථාවර නියෝග 23 / 2 යටතේ රනිල් වික්‍රමසිංහ මහතා කියා සිටියේ ශ්‍රී ලංකා මහ බැංකුව විසින් ග්‍රීක බැඳුම්කරයන් හි මුදල් ආයෝජනය කර ඇති බවත් එම නිසා ශ්‍රී ලංකාවට සිදු වූ පාඩුව රුපියල් කෝටි 340කට අධික බවත්ය. කිසිදු සොයා බැලීමකින් තොරව ග්‍රීක බැඳුම්කරවල ආයෝජනය කර ඇති බව ද විපක්ෂනායකවරයා අද පාර්ලිමේන්තුවේ දී සඳහන් කළේය.", "URL": "https://sinhala.adaderana.lk/news.php?nid=25859", "Category": null, "Parent URL": null}