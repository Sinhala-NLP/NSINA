{"Source": "Adaderana", "Timestamp": "June 27, 2018 11:29 am", "Headline": "නිල සෙවණ කාර්යාල 16 ක් ජනතා අයිතියට", "News Content": "2020 වසර අවසන් වීමට පෙර සියලුම ග්‍රාම නිලධාරී කොට්ඨාස වෙනුවෙන් “නිල සෙවණ” කාර්යාල ඉදි කිරීම රජයේ ඉලක්කය බව ස්වදේශ කටයුතු අමාත්‍යාංශය පවසයි. එමඟින් කාර්යක්ෂම, විශ්වාසනීය හා ගුණාත්මක රාජ්‍ය සේවයක් ගමේ ජනතාව අතරට ගෙන යාම සඳහා අවස්ථාවක් ලැබෙනු ඇති බව එම අමාත්‍යාංශය සඳහන් කළේය. එහි එක් අදියරයක් ලෙස මහනුවර, හතරලියද්ද ප්‍රාදේශීය ලේකම් කොට්ඨාසයේ ඉදිකළ “නිල සෙවණ” ග්‍රාම නිලධාරී කාර්යාල 16 ක් ස්වදේශ කටයුතු අමාත්‍ය වජිර අබේවර්ධන මහතාගේ ප්‍රධානත්වයෙන් ජනතා අයිතියට පත් කර තිබේ. ගමක සිටින ග්‍රාම නිලධාරී, සමෘද්ධි සංවර්ධන නිලධාරී, ආර්ථික සංවර්ධන නිලධාරී, කෘෂිකර්ම පර්යේෂණ හා නිෂ්පාදන සහකාර යන ක්ෂේත්‍ර නිලධාරීන්ට එකම ස්ථානයක සිට සිය රාජකාරී කටයුතු කරගෙන යාම මෙම “නිල සෙවණ” කාර්යාල ඉදි කිරීමේ අරමුණ වී ඇති බවයි ස්වදේශ කටයුත අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91570", "Category": null, "Parent URL": null}