{"Source": "Adaderana", "Timestamp": "July 25, 2019 10:20 am", "Headline": "අත්හදා බැලුණු මිසයිල", "News Content": "උතුරු කොරියාව අද(25) උදෑසන මිසයිල දෙකක් අත්හදාබලා තිබේ. දකුණු කොරියාවේ ඒකාබද්ධ මාණ්ඩලික ප්‍රධානීන් මේ බව සඳහන් කර තිබුණි. නව අත්හදාබැලීම් සිදුකර තිබෙන්නේ උතුරු කොරියාවේ නැගෙනහිර වෙරළ තීරය ආසන්නයේ පිහිටි වුන්සාන් ප්‍රදේශයේදීයි. එහිදී එක් මිසයිලයක් කිලෝමීටර් 430ක පමණ දුරකට ළඟාවී ඇති බව දකුණු කොරියානු බලධාරීන් පවසයි. ගතවූ ජුනි මාසයේදී උතුරු හා දකුණු කොරියාව වෙන්කෙරෙන යුද මුක්ත කලාපයේදී අමෙරිකානු ජනාධිපතිවරයා උතුරු කොරියානු නායක කිම් ජොන් උන් හමුවිය. එම සිදුවීමෙන් අනතුරුව උතුරු කොරියාව සිදුකළ පළමු න්‍යෂ්ටික අත්හදාබැලීම මෙයයි. උතුරු කොරියාව ඉකුත් මැයි මාසයේදීද කුඩා ප්‍රමාණයේ රොකට්ටුවක් හා කෙටි දුර මිසයිලයක් අත්හදා බැලීය. එමෙන්ම උතුරු කෙරියානු නායකයා නව සබ්මැරීනයක් නිරීක්ෂණය කරන අයුරු පසුගිය අඟහරුවාදා එරට රාජ්‍ය මාධ්‍ය ආයතනය විසින් වාර්තා කර තිබුණි. එය, සබ්මැරීන මඟින් නිකුත් කෙරෙන බැලැස්ටික් මිසයිල වැඩසටහනක් පිළිබඳ සංඥාවක් ලෙස විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=114953", "Category": null, "Parent URL": null}