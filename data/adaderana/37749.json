{"Source": "Adaderana", "Timestamp": "September 27, 2013 10:11 pm", "Headline": "පශ්චාත් මැතිවරණ ප්‍රචණ්ඩ ක්‍රියා ඉහළ යයි - වැඩිම පැමිණිලි කුරුණෑගලින්", "News Content": "උතුරු මධ්‍යම සහ වයඹ පළාත් සභා මැතිවරණයෙන් පසුව වාර්තාවන පශ්චාත් මැතිවරණ ප්‍රචණ්ඩක්‍රියා උත්සන්න වෙමින් පවතින බව කැෆේ සංවිධානය පවසයි. ඒ සම්බන්ධයෙන් එම සංවිධානය විසින් නිකුත් කළ මාධ්‍ය නිවේදනයක් පහත පරිදිය. උතුරු මධ්‍යම සහ වයඹ පළාත් සභා මැතිවරණයෙන් පසුව වාර්තාවන පශ්චාත් මැතිවරණ ප්‍රචණ්ඩක්‍රියා උත්සන්න වෙමින් පවතී.පුර්ව මැතිවරණ සමයේ වැඩිම ප්‍රචණ්ඩ ක්‍රියා වාර්තා වු කුරුණෑගල දිස්ත්‍රික්කයෙන් වැඩි වශයෙන් පශ්චාත් මැතිවරණ ප්‍රචණ්ඩ ක්‍රියා වාර්තා වීමේ ප්‍රවණතාවක් දක්නට ලැබේ.මෙම ප්‍රචණ්ඩ ක්‍රියා අතරින් වැඩි සංඛ්‍යාවක් එක්සත් ජනතා නිදහස් සන්ධානයේ ආධාරකරුවන් අතර ඇතිවු ගැටුම් බව වාර්තා වෙයි. වයඹ පළාත් සභා මැතිවරණයේදී එජනිස අපේක්ෂක දයාසිරි ජයසේකර මහතාට සහය දුන් ප්‍රබල ක්‍රියාකාරිකයින්ගේ නම් ලැයිස්තුවක් අනුව අමාත්‍ය ජොන්ස්ටන් ප්‍රනාන්දු මහතාගේ ආධාරකරුවන් පිරිසක් පහර දෙන බවට පැමිණිල්ලක් ලැබී තිබේ. ප්‍රා.ස මන්ත්‍රී ඩී.එම් ශාන්ත ප්‍රියාල් ජයතිලක, ප්‍රා.ස මන්ත්‍රී ලක්මාල්, ප්‍රා.ස මන්ත්‍රී අරුණ ඥාණසිරි, නිකවැරටිය පොලිස්ථානාධිපති, කොබෙයිගනේ පොලිස්ථානාධිපති ඇතුළු පිරිස මෙම පහරදීම් වලට සහය දක්වන බවටද එම පැමිණිල්ලේ දැක්වෙයි. මේ වනවිට මිල්ලෑව, නිකවැරටිය, හිලෝගම, හුළුගල්ල, රස්නායකපුර, නෑබඩෑව, යකඩපොත, කොබෙයිගනේ, බොරළුවැව,හිරිගොල්ල ආදී ප්‍රදේශවල මෙම ප්‍රචණ්ඩ ක්‍රියා මේ වනවිට සිදුවෙමින් පවතින බව වාර්තා වෙයි. මෙවර මැතිවරණයේ මුල්ම පශ්චාත් ප්‍රචණ්ඩක්‍රියාව වාර්තා වුයේ වලපනේ නිල්දණ්ඩාහින්න ප්‍රදේශයෙනි. පසුගිය 21 වනදා රාත්‍රී 11.00 ට පමණ නිල්දණ්ඩාහින්න ප්‍රදේශයට පැමිණි මැර පිරිසක් අංක 62- 7736 දරණ බස්රථයට ගිනි තබමින්, නිල්දණ්ඩාහින්න ප්‍රදේශයේ නිවාස කිහිපයකට පහරදීමක් පිළිබදව වාර්තා විය. මෙම පිරිස ටී 56 ගිනි අවි භාවිත කරමින් මෙම නිවැසියන්ට තර්ජනය කර බිය ගන්වා ඇතැයි වාර්තා වෙයි.මෙම ප්‍රචණ්ඩකාරී සිදුවීමට සම්බන්ධ පිරිස ප්‍රවාහන අමාත්‍ය සී.බී රත්නායක මහතාගේ සහෝදරයා වන එස්.බී රත්නායක මහතාගේ අධාරකරුවන් පිරිසක් බව ප්‍රදේශවාසීහු සදහන් කරති. සිද්ධිය වු දිනට පෙරදින ඡන්දයට පෙර නිල්දණ්ඩාහින්නේ පැවති රැළියකට පැමිණෙමින් සිටි එජනිස අපේක්ෂක එස්.බී රත්නායක මහතා සහ ආධාරකරුවන් පිරිසකට අසුචි ප්‍රහාරයක් එල්ල වී ඇති අතර එම ප්‍රහාරයට ප්‍රතිප්‍රහාරයක් ලෙස මෙම ප්‍රහාරය එල්ල කරන්නට ඇතැයි ද ප්‍රදේශවාසීහු සදහන් කර තිබේ. ඉන් අනතුරුව දෙවන සිදුවීම වවුනියාවෙන් වාර්තා විය.ඡන්දය දිනට පසුදින එනම් 22 වන දින මනාප ප්‍රතිපල දැනගැනීම සඳහා වවුනියාව කච්චේරිය අසල රැස්ව සිටි එජනිස ආධාරකරුවන් අතර මෙම ගැටුම ඇතිවිය. වව්නියාව කච්චේරිය අසල දී එක්සත් ජනතා නිදහස් සන්ධානයේ දෙපිරිසක් සහ ශ්‍රී ලංකා මුස්ලිම් කොන්ග්‍රසයේ කණ්ඩායමක් අතර ඇතිවු මෙම ගැටුම නිරීක්ෂණය කිරීමට ගිය කැෆේ සංවිධානයේ මැතිවරණ නිරීක්ෂක රජීවන් සහ එම ගැටුම වාර්තා කිරීමට ගිය වර්නම් එෆ්.එම් වව්නියාව මාධ්‍යවේදී මොහොමඩ් ෆර්හාජ් මෙහිදී ප්‍රහාරයට ලක්වුහ.මීට අමතරව මෙම ගැටුමින් තුවාල ලැබු 6 දෙනෙක් රෝහල් ගත කෙරිණ. මේ අතර 22 වනදා සවස 4.30 ට පමණ එජනිස යටතේ තරග කළ ලංකා කම්කරු කොංග්‍රසයට සහය දැක්වු හැටන් ඩන්බාර් රොතෑස් තේවත්තේ පදිංචි පස් දෙනකුට කඩුවලින් පහරදීමක් පිලීබදව ද තොරතුරු වාර්තා වෙයි.මෙම ගැටුමින් ගෝවින්දරාජ්, කලෙයිරාජ්, විනෝද් ,කරුණාකරන් සහ කලෙයි දාස් යන අය තුවාල ලබා රෝහල ගත කෙරිණ. තවද පසුගිය 22 වනදා සවස 3.30ට පමණ එජනිස යෙන් වැඩිම මනාප ලැබු දයාසිරි ජයසේකර පිළිගැනීම සදහා සංවිධානය කළ උත්සවයකට යමින් සිටි පුද්ගලයෙකුට පහරදීමක් පිලිබදව වාර්තා වෙයි. කුරුනෑගල බමුණකොටුව ප්‍රදේශයේ පදිංචිකරුවෙක් වන ඊ එම් ශ්‍රියන්ත විමලරත්න නැමති පුද්ගලයා ත්‍රිරෝද රථයකින් යමින් සිටියදී කුරුණෑගල පුත්තලම පාරේ පිහිටි එජනිස අපෙක්ෂක ජෙහාන් ප්‍රනාන්දුගේ නිවෙස අසලදී ඩිෆෙන්ඩර් රථ දෙකකින් මග හරස් කළ පිරිසක් ශ්‍රියන්ත විමලරත්නට පහරදී පිස්තෝලයකින් හිසට ද පහරදී ඔහු පැමිණි ත්‍රිරෝද රථයට ද අලාභ හානි සිදුකර පළාගොස් තිබේ.පසුව තුවාල කරු වාරියපොල රෝහලට ඇතුලත් කර ඇති මේ වනවිට කුරුණෑගල රෝහලේ 47 වන වාට්ටුවට මාරු කර තිබේ. එජනිසයෙන් තරග කළ සුමිත් රාජපක්ෂගේ ආධාරකරුවන් සහ නිකවැරටිය ප්‍රාදේශිය සභාවේ සභාපතිවරයාගේ කණ්ඩායමක් අතර පසුගිය 24 වනදා රාත්‍රි 11 ට පමණ හුලුගල්ල ප්‍රදේශයේදී ඇතිවු ගැටුමකින් දෙපිරිසටම අයත් වාහන වලට දැඩි අලාභහානි සිදුව ඇතැයි වාර්තා වෙයි. මේ අතර මහනුවර පාතහේවාහැට තලාතුඔය නගරයේදී එජනිස ආධාරකරුවන් දෙපිරිසක් අතර ගැටුමක් ඇතිවු බව වාර්තා වෙයි.මෙම ගැටුම නිරාකරණය කිරීම සඳහා මැදිහත් වු අග්‍රාමාත්‍ය දිමු ජයරත්න මහතාගේ නැගණිය සහ ඇයගේ පුත්‍රයාටද මෙම පිරිස විසින් පහරදී ඇති බව වාර්තා විය. තවද පසුගිය 24 වනදා ද කුරුනෑගල බඩගමුව රක්ෂිතයේදී සිදුවු පුද්ගල පහරදීමක් පිලීබදව වාර්තාවෙයි.මෙහිදී පහරකෑමට ලක්වුයේ කුරුණෑගල ගැට්ටුවාන පදිංචි ත්‍රිරෝදරථ රියදුරෙක් වන කිංස්ලි මුතුකුඩ නම් පුද්ගලයාය.කුලි ගමනක් යන මුවවෙන් මෙම රියදුරා රැගෙන ගිය පිරිසක් බඩගමුව රක්ෂිතයේ දී රථය නවත්වා රියදුරාට පහරදී තිබේ. කුරුණෑගල බණ්ඩාරණායකපුර පදිංචි නලින්ද තිලකරත්න නැමති පුද්ලයාට සිදුකල පහරදීමක් පිලිබදව පසුගිය 25 වනදා තොරතුරු වාර්තා විය. කුරුණෑගල ප්‍රාදේශිය සභා මන්ත්‍රීවරයෙක් වන අසංක නැමැත්තා එජනිස අපේක්ෂක දයාසිරි ජයසේකර ගේ ආධාරකරුවෙක් ලෙස කටයුතු කල නලින්ද තිලකරත්නට මෙලෙස පහරදී තිබේ.මෙම පහරදීමට හොකී පිත්තක්ද යොදාගෙන ඇති බව වාර්තා වී තිබේ. මැතිවරණයෙන් පසු යාපනය අරාලි කොඩිකාට්ටු වල්ලාකම්, චුන්නාකම් ප්‍රදේශවල තම ආධාරකරුවන්ට ප්‍රහාර එල්ල වී ඇති බවත් ඉන් එක් ආධාරකරුවකුගේ නිවසකට බෝම්බ ප්‍රහාරයක් එල්ලවී ඇති බවත් ද්‍රවිඩ ජාතික සන්ධාන පාර්ලිමේන්ත්‍රී සුරේෂ් ප්‍රේමචන්ද්‍රන් මහතා සඳහන් කරයි. මේ ආකාරයට ක්‍රම ක්‍රමයෙන් වර්ධනය වන ප්‍රචණ්ඩ ක්‍රියා පාලනය කිරීමට නීතිය ක්‍රියාත්මක කිරීමේ ආයතන සහ ඒ ඒ දේශපාලන පක්ෂවල ප්‍රධානීන් වහාම කටයුතු කළ යුතු බව කැෆේ සංවිධානය අවධාරණය කරයි.එසේ නොවුන හොත් එකම පක්ෂයේ අපේක්ෂකයින් අතර බරපතළ ගැටුම් දැඩි වශයෙන් වර්ධනය වීමේ අවධානමක් පවතින බවද කැෆේ සංවිධානයේ අදහසයි.", "URL": "https://sinhala.adaderana.lk/news.php?nid=37749", "Category": null, "Parent URL": null}