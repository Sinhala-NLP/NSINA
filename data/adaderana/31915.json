{"Source": "Adaderana", "Timestamp": "February 25, 2013 04:13 pm", "Headline": "රට ජාතිය ආගම වෙනුවෙන් කැප වූ ජාතික වීරයන් පිළිබඳ දරුවන්ට කියා දිය යුතුයි", "News Content": "ජාත්‍යන්තර පාසල් ඇතුළු සියලු පාසල්වල ඉතිහාසය ආගම සහ මව් භාෂාව ඉගැන්වීම අනිවාර්ය කිරීමට අධ්‍යාපන අමාත්‍යංශය වෙත උපදෙස් ලබා දී ඇති බව ජනාධිපති මහින්ද රාජපක්ෂ මහතා පවසයි. මෙරට අභිමානවත් ඉතිහාසය පිළිබඳ දරුවන්ට කියා දී රට ජාතිය, ආගම වෙනුවෙන් කැප වූ ජාතික වීරයන් පිළිබඳ ඔවුන්ට කියා දිය යුතු බව ද ජනාධිපතිවරයා සඳහන් කරයි. ඉතිහාසය පිළිබඳ අවබෝධයක් සහිත සාරධර්මවලින් පිරි අනාගත පරපුරක් ගොඩනැගීම අපගේ වගකීම බව ජනාධිපතිවරයා පවසයි‍. එසේ නොවුණහොත් රට තුළ ගෙනයන සංවර්ධන වැඩපිළිවෙළෙහි ප‍්‍රතිඵලයක් නොමති බව ද ජනාධිපති මහින්ද රාජපක්ෂ මහතා සඳහන් කරයි. ඇහැළියගොඩ, කලටුවාව, ශ‍්‍රී ආනන්දාරාම විහාරස්ථානයේ චෛත්‍යරාජයාණන් වහන්සේගේ කොත නිරාවරණය කිරීමේ අවස්ථාවට එක්වෙමින් ජනාධිපතිවරයා මෙම අදහස් පළ කළ බව ජනාධිපති මාධ්‍ය අංශය සඳහන් කළේය. මෙහි දී වැඩිදුරටත් අදහස් දැක්වූ ජනාධිපති මහින්ද රාජපක්ෂ මහතා පැවසුවේ රට සංවර්ධනය කරා ගෙන යන අතරතුරම මෙරට දරුවන්ට හොද අධ්‍යාපනයක් ලබාදීමට රජය බැදී සිටින බවයි. කොළඹ පාසල්වල පහසුකම් ගමේ පාසල්වලට ද ලබාදීමට රජය කටයුතු කර ඇති බව ජනාධිපතිවරයා පැවසීය.", "URL": "https://sinhala.adaderana.lk/news.php?nid=31915", "Category": null, "Parent URL": null}