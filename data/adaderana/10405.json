{"Source": "Adaderana", "Timestamp": "August 24, 2010 08:02 am", "Headline": "දෙවන යුද අධිකරණයේ පැමිණිල්ලේ සාක්ෂි විමසීම අවසන් ", "News Content": "පාර්ලිමේන්තු මන්ත්‍රී සරත් ෆොන්සේකා මහතාට එරෙහිව එල්ල වී ඇති චෝදනා විභාග කරන දෙවන යුද අධිකරණය ලබන 26 වන දා පස්වරුව දක්වා කල් තබා තිබේ. නාවික හමුදා මූලස්ථානයේ දී ඊයේ රැස් වූ දෙවන යුද අධිකරණය 26 වැනි දින පස්වරු 3 දක්වා කල් තැබූ බව යුද හමුදා මාධ්‍ය ප්‍රකාශක උභය මැදවල මහතා ප්‍රකාශ කළේය. පැමිණිලි පාර්ශවයේ සාක්ෂි විමසීම ඊයේ දිනයෙන් අවසන් වූ බව ඔහු ප්‍රකාශ කළේය. ඊයේ දිනයේ දී පැමිණිලි පාර්ශ‍වය වෙනුවෙන් මේජර් සුනෙත් ප්‍රිය සාක්ෂි ලබා දුන් අතර විත්තියේ විනිසුරුවරුන් එහි දී හරස් ප්‍රශ්න විමසීම ද සිදු කර තිබේ. විත්තියේ සාක්ෂි විමසීම 26 වන දින සිදු කරනු ඇති බව උභය මැදවල මහතා ප්‍රකාශ කළේය. අපකීර්තිකර හැසීරීම යුද හමුදා ක්‍රියාපටිපාටියෙන් බැහැරව යුද උපකරණ මිලදී ගැනීම සරත් ෆොන්සේකා මහතාට එරෙහිව දෙවන යුද අධිකරණයෙන් එල්ල වී ඇති චෝදනාය.", "URL": "https://sinhala.adaderana.lk/news.php?nid=10405", "Category": null, "Parent URL": null}