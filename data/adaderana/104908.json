{"Source": "Adaderana", "Timestamp": "February 23, 2019 07:19 pm", "Headline": "රත්ගමදී අතුරුදන් වු ව්‍යාපාරිකයන් ජීවතුන් අතර බවට ඇමතුමක් ", "News Content": "රත්ගම, බුස්ස ප්‍රදේශයේදී ව්‍යාපාරිකයින් දෙදෙනෙකු පැහැරගෙන ගොස් ඝාතනය කර පිළිස්සීමේ සිද්ධියට විරෝධය පළ කරමින් රත්ගම මංසන්ධියේදී මියගිය පුද්ගලයින්ගේ ඥාතීන් හා ගම්වැසියන් අද (23) විරෝධතාවයක නිරත විය. ඒ රත්ගම ප්‍රදේශයෙන් කොළඹ - ගාල්ල ප්‍රධාන මාර්ගය හා මුහුදුබඩ දුම්රිය මාර්ගය අවහිර කරමින්. ගාල්ල බූස්ස රත්නඋදාගම ප්‍රදේශයේ පදිංචි 33 හැවිරිදි මංජුල අසේල හා 31 හැවිරිදි රසේන් චින්තක නම් ව්‍යාපාරිකයින් දෙදෙනෙක් පසුගිය ජනවාරි 23 වැනිදා පොලිස් නිල ඇඳුමින් සැරසි පිරිසක් විසින් රැගෙන ගොස් තිබුණේය. මේ පිළිබඳව පොලිස් පරීක්ෂණ සිදුකිරීමේදී අනාවරණය වුයේ දකුණු පළාත් විශේෂ ඒකකයේ ස්ථානාධිපති රෝහණ හා පොලිස් පරීක්ෂක නිශාන්ත ඇතුලු කණ්ඩායමක් මොවුන් රැගෙන ගිය බවයි. පසුව මෙම ව්‍යාපාරිකයින් දෙදෙනා ගාල්ල අක්මීමන ගොනාමුල්ල ප්‍රදේශයේ කුඩා කඳුගැටයක පිහිටි අත්හැර දැමු නිවසකට ගෙන ගොස් එහිදී ඝාතනය කිරීමෙන් අනතුරුව වලස්මුල්ල මැදගංගොඩ උඩදෙණිය රක්ෂිතයට ගෙන ගොස් මළ සිරුරු පුළුස්සා විනාශ කර ඇති බව ද අනාවරණය කර ගැනීමට අපරාධ පරීක්ෂණ දෙපාර්තමේන්තුව ඊයේ (22) වනවිට සමත් විය. මෙවන් පසුබිමක ව්‍යාපාරිකයින් දෙදෙනාගේ ඥාතීන් හා ප්‍රදේශවාසීන් එක්ව මෙම ඝාතකයන්ට එරෙහිව සාධාරණ පරීක්ෂණයක් සිදුකරන ලෙස බලකරමින් අද රත්ගම නගරයේ විරෝධතාවයක නිරත විය. විරෝධතාව හේතුවෙන් කොළඹ - ගාල්ල ප්‍රධාන මාර්ගයේ දැඩි රථවාහන තදබදයක් හට ගත්තේය. පසුව විරෝධතාකරුවන් රත්ගම ප්‍රදේශයෙන් මුහුදුබඩ දුම්රිය මාර්ගය ද වසා දමමින් විරෝධතාවයේ නිරත විය. අනතුරුව එම ස්ථානයට පොලිස් විශේෂ කාර්ය බලකායද කැඳවනු ලැබීය. කෙසේවෙතත් මෙම විරෝධතාවය අතරතුර කිසියම් පුද්ගලයෙකු දුරකතන ඇමතුමක් ලබාදෙමින් ව්‍යාපාරිකයින් දෙදෙනා තමන් සමඟ සිටින බැවින් ඔවුන් නිදහස් කිරීම සඳහා ලක්ෂ 5 ක මුදලක් ලබාදෙන ලෙස ඥාතින්ගෙන් ඉල්ලා ඇත. කෙසේවෙතත් පැය 06 කට අධික කාලයක් කොළඹ - ගාල්ල ප්‍රධාන මාර්ගය හා මුහුදුබඩ දුම්රිය මාර්ගය අවහිර කරමින් විරෝධතාවයේ නිරත වූ පිරිස අද පස්වරු 3.30 ට පමණ පොලීසිය සමග පැවති සාකච්ඡාවකින් අනතුරුව සාමකාමීව විසිර ගිය අතර ඒ සමගම මාර්ගවල ගමනාගමන කටයුතු සාමාන්‍ය ආකාරයෙන් සිදු විය. මේ අතර මෙම ඝාතන සිද්ධියට අදාළව ඉදිරි පරික්ෂණ පිළිබඳව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා අද මාධ්‍ය වෙත අදහස් පළ කළේය.", "URL": "https://sinhala.adaderana.lk/news.php?nid=104908", "Category": null, "Parent URL": null}