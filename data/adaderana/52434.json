{"Source": "Adaderana", "Timestamp": "July 4, 2015 04:42 pm", "Headline": "කුළුබඩු උද්‍යානය විවෘත කරයි", "News Content": "ජාතික කුළුබඩු උද්‍යානය අද(04) මාතලේ මධ්‍යම පර්යේෂණ මධ්‍යස්ථානයේ දී විවෘත කර තිබේ. ශ්‍රී ලංකාවේ කුළුබඩු පිළිබඳව දේශීය මෙන්ම විදේශිය සංචාරකයින්ගේ නිවැරදි දැනුම ප්‍රචලිත කිරීමේ අරමුණින් මෙම උද්‍යානය ඉදිකර ඇති බව රජයේ ප්‍රවෘත්ති දෙපාර්තමේන්තුව පවසයි. අක්කර 20ක භූමි ප්‍රමාණයක ව්‍යාප්තව ඇති මෙම උද්‍යානය තුළ ලංකාවේ වැවෙන සෑම කුළුබඩු වර්ගයක් ම ස්ථාපනය කිරීමට පියවර ගෙන තිබේ. මේ වන විට මෙම උද්‍යානයෙහි කුළුබඩු වර්ග 25කට අධික සංඛ්‍යාවක් ස්ථාපනය කර ඇති අතර ඉදිරියේදී තවත් කුළුබඩු වර්ග වගා කිරීමට නියමිත බව සඳහන්ය. එමෙන්ම තොරතුරු මධ්‍යස්ථානයක්, දේශන ශාලාවක් හා අලෙවි මධ්‍යස්ථානයක් ද සහිතව අක්කර 100 ක භූමි ප්‍රමාණයක් පුරා මෙම උද්‍යානය සංවර්ධනය කිරීමටත් අපනයන කෘෂිකර්ම දෙපාර්තමේන්තුව අපේක්ෂා කරයි.", "URL": "https://sinhala.adaderana.lk/news.php?nid=52434", "Category": null, "Parent URL": null}