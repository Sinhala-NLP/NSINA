{"Source": "Adaderana", "Timestamp": "May 6, 2014 08:09 am", "Headline": "රක්ෂිතවල අවතැන් ජනතාව පදිංචි කිරීමට එරෙහිව පෙත්සමක් ", "News Content": "උතුරේ අවතැන් වු මුස්ලිම් ජනතාව පදිංචි කරවීම සඳහා රක්ෂිත වනාන්තරවල ඉඩම් අක්කර 2500කට ආසන්න සංඛ්‍යාවක් එළිපෙහෙළි කිරීමට එරෙහිව අභියාචනාධිකරණයට පෙත්සමක් ගොනුකර තිබේ. මැයි මස 16 වන දින පෙත්සම අධිකරණය හමුවේ තහවුරු කිරීමට අවසර ඉල්ලමින් ශ්‍රී ලංකා හරිත ව්‍යාපාරය මෙම පෙත්සම ගොනුකර ඇති බව අද දෙරණ අධිකරණ වාර්තාකරු සඳහන් කළේය. විල්පත්තු ජාතික වනෝද්‍යානය සහ ඒ අසළ තවත් වනාන්තර වලින් අක්කර 2388ක් වෙන්කර ගැනීමට තීරණය කර ඇති බව ශ්‍රී ලංකා හරිත ව්‍යාපාරය පෙත්සමින් පෙන්වා දෙයි. අදාළ භූමි ප්‍රමාණය වෙන්කර ගන්නා ලෙස පරිසර හා බලශක්ති අමාත්‍යාංශයේ ලේකම්වරයා උතුරු පළාත් ලේකම්වරයාට පසුගිය පෙබරවාරි මස 14 වන දින ලිඛිතව දන්වා ඇති බව ද සඳහන් වෙයි. මෙම ව්‍යාපෘතිය රීට් ආඥාවක් මගින් නතර කරන ලෙසත් එතෙක් මෙය අත්හිටුවීමට අතුරු තහනම් නියෝගයක් නිකුත් කරන ලෙසත් පෙත්සම්කාර සංවිධානය අධිකරණයෙන් ඉල්ලා සිටිනවා.", "URL": "https://sinhala.adaderana.lk/news.php?nid=42998", "Category": null, "Parent URL": null}