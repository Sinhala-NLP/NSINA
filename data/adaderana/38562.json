{"Source": "Adaderana", "Timestamp": "November 2, 2013 08:26 pm", "Headline": "රෝහිත් ශර්මාගෙන් 6 පහර ලෝක වාර්තාවක්", "News Content": "ඉන්දීය කණ්ඩායමේ ආරම්භක පිතිකරු රෝහිත් ශර්මා ඔස්ට්‍රේලියාවට එරෙහි 7 වැනි එක්දින තරගයේදී 6 පහර 16ක් සමගින් එක්දින තරගයකදී පිතිකරුවෙකු එල්ල කළ වැඩිම 6 පහර සංඛ්‍යාවේ වාර්තාව පිහිටුවීමට සමත් ව තිබේ. ඉන්දියාවේ බැංගලෝර් හිදී අද ආරම්භ වූ ඔස්ට්‍රේලියා -ඉන්දියා 7 වැනි හා අවසන් එක්දින තරගයේදී ඔහු මෙම දක්ෂතාවය දක්වන ලදී. එහිදී රෝහිත් ශර්මා පන්දු 158දී 4 පහර 12ක් හා 6 පහර 18ක් සමගින් ලකුණු 209 ක් ලබා ගැනීමට සමත් විය. එක්දින තරගයකදී පිතිකරුවෙකු ලකුණු 200 කඩඉම පසු කළ තෙවැනි අවස්ථාව මෙය වේ. මීට පෙර ඉන්දීය කණ්ඩායමේ සචීන් ටෙන්ඩුල්කාර් දකුණු අප්‍රිකාවට එරෙහිව 2010 වසරේදී නොදැවි ලකුණු 200ක් ලබා ගත්තේය. ඔහු එහිදී පන්දු 147ට මුහුණ දී තිබූ අතර ඊට 4 පහර 25ක් හා 6 පහර 3ක් ඇතුළත් විය. ඉන් අනතුරුව ඉන්දීය කණ්ඩායමේ විරේන්ද්‍ර ෂෙවාග් 2011 වසරේදී කොදෙව්වන්ට එරෙහිව පන්දු 149දී ලකුණු 219ක් රැස් කර තිබුණි. ඊට 4 පහර 25ක් හා 6 පහර 7ක් ඇතුළත්ය. ඒ අනූව ඉන්දීය කණ්ඩායමේ පිතිකරුවන් තිදෙනෙකුම ලකුණු 200 කඩඉමට පිවිසීම විශේෂත්වයකි. පිළිතුරු ඉනිම ක්‍රීඩා කරන ඔස්ට්‍රේලියානු කණ්ඩායම මීට ටික වේලාවකට පෙර පන්දුවාර 30දී කඩුලු 8ක් දැවී ලකුණු 217ක් ලබාගෙන තිබුණේය.", "URL": "https://sinhala.adaderana.lk/news.php?nid=38562", "Category": null, "Parent URL": null}