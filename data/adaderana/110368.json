{"Source": "Adaderana", "Timestamp": "May 21, 2019 03:06 pm", "Headline": "දඹුල්ල මහනගර සභාවේ සේවකයන්ට චෝදනාවක්", "News Content": "දඹුල්ල මහනගර සභා බල ප්‍රදේශයේ ජනාකීර්ණ ස්ථානවල පොදු ඉඩම් ඇළවේලි නගරයේ පදික වේදිකාවල නගර සභාවේම ඇතැම් සේවකයන් පිරිසක් නගර සභාවේම භාණ්ඩ උපයෝගී කරගෙන අනවසර ඉදිකිරීම් සිදු කොට ඒවා කුලියට දී විශාල වශයෙන් මුදල් ලබා ගන්නා ජාවාරමක් ක්‍රියාත්මක වන බව නගර වැසියෝ පවසති. දඹුල්ල ආර්ථික මධ්‍යස්ථානය පිටුපස තම්මන් ඇල ඉවුරේ ද නගරසබාවේ කුට්ටි ගල් බිමට අතුරා ටකරන් වලින් ගොඩනැගිල්ලක් හදා දිනකට රුපියල් 400 බැගින් වු මුදලකට ඒවා විකුණන බවට තොරතුරු වාර්තා විය. එම අනවසර ඉදිකිරීම් තුල ව්‍යාපාරික කටයුතු පවත්වාගෙන යන කාන්තාවක කියා සිටියේ දිනකට රුපියල් 400 ක මුදලක් තමන් නගර සභා සේවකයෙකුට ගෙවන බව යි. මුදල් රැගෙන යෑම සඳහා නගර සභා වාහනයෙන් හෝ යතුරු පැදිවලින් සේවකයකු පැමිණෙන බව ඔවුන් පවසයි. එමෙන්ම දඹුල්ල බස් නැවතුම්පළ රෝහල ආසන්නයේ පදික මාරුවේ ද මෙවැනිම ස්ථාන රැසක අනවසර ඉදිකිරීම් පවතී. එම ස්ථානවල වෙළඳාම් කටයුතු කරන පිරිසගෙන් විමසීමේදී කියා සිටියේ ද නගර සභාවේ සේවකයන් විසින් මෙම කඩ කාමර ඉදිකොට කුලියට ලබාදෙන බවය. මේ පිළිබඳව දඹුල්ල නගරාධිපති ජාලිය ඕපාත මහතාගෙන් විමසීමේදී කියා සිටියේ තමන්ට ද මේ පිළිබඳව පැමිණිලි ලැබී තිබෙන බවය. නගරසභාව සේවකයන් එවැනි දෙයක් සිදු කර තිබේද යන්න සොයා බලා අවශ්‍ය නීතිමය පියවර ගන්නා ලෙස තමන් නාගරික කොමසාරිස් වරයාට දැනුම් දුන් බවද සඳහන් කළේය. ඊට අමතරව සේවකයෙක්ද ඥාතියෙක් ද හිතවතෙක් ද සහෝදරයෙක් ද යන්න කිසිදු තරාතිරමක් නොබලා නීතිය ක්‍රියාත්මක කරන ලෙස තමන් උපදෙස් දුන් බවද ඔහු කියා සිටියේය. කෙසේ වෙතත් දඹුල්ල නගරයේ මෙවැනි අනවසර ඉදිකිරීම් රැසක් දක්නට තිබෙන අතර සාමාන්‍ය පුද්ගලයකු වූවද එවැනි දෙයක් සිදු කළහොත් නගර සභාවෙන් ම එම අයට විරුද්ධව නීතිය ක්‍රියාත්මක කරන බව නගර වැසියෝ කියති. එහෙත් නගර සභා සේවකයෝ එක්ව ඉතා සූක්ෂම ලෙස නගරයේ ඉඩකඩම් අත්පත් කර ගැනීම සිදු කරන බව නගර බැව් වැඩිදුරටත් කීය.", "URL": "https://sinhala.adaderana.lk/news.php?nid=110368", "Category": null, "Parent URL": null}