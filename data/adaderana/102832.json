{"Source": "Adaderana", "Timestamp": "January 22, 2019 02:32 pm", "Headline": "අත්අඩංගුවට ගත් පුත්තලමේ උප සභාපති අධිකරණය හමුවට", "News Content": "ඉදි කෙරෙමින් තිබූ මාර්ගයක අනතුරුදායක වලකට වැටීමෙන් පුද්ගලයෙකු මියයාමේ සිද්ධියට අදාළව අත්අඩංගුවට ගත් පුත්තලම ප්‍රාදේශීය සභාවේ උප සභාපතිවරයා අද(22) පුත්තලම මහේස්ත්‍රාත් අධිකරණයට ඉදිරිපත් කරන බව පොලීසිය පවසයි. සැකකාර උප සභාපතිවරයා ඊයේ(21) පස්වරුවේ මුන්දලම පොලීසිය මඟින් අත්අඩංගුවට ගනු ලැබුවේය. පුත්තලම ප්‍රාදේශිය සභාවට අයත් සෙම්බැට්ටේ වේලාසිය මාර්ගය ප්‍රතිසංස්කරණය කිරීමේ කටයුතු මේ දිනවල සිදු කෙරෙන අතර මාර්ගයේ බෝක්කුවක් ඉදි කිරීම සඳහා කපා තිබු වලකට ඇද වැටීමෙන් පුද්ගලයෙකු පසුගිය 20 වනදා මියගොස් ඇති බව සඳහන්ය. මාර්ගයේ විශාල වලක් කපා තිබුණ ද ඒ බව දැක්වෙන අනතුරු ඇඟවීමේ පුවරු කිසිවක් එහි සවි කර නොතිබීම හේතුවෙන් මෙම මරණය සිදුව ඇති බවට පොලීසිය සිදුකළ මූලික පරීක්ෂණවලදී අනාවරණය වී තිබේ. ඒ අනුව මාර්ගය ප්‍රතිසංස්කරණය කිරීමේ කොන්ත්‍රාත්තුව ලබාගෙන සිටි පුත්තලම ප්‍රාදේශීය සභාවේ උප සභාපතිවරයා අත්අඩංගුවට ගත් බව මුන්දලම පොලීසිය පැවසීය.", "URL": "https://sinhala.adaderana.lk/news.php?nid=102832", "Category": null, "Parent URL": null}