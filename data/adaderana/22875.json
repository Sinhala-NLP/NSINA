{"Source": "Adaderana", "Timestamp": "March 18, 2012 01:01 pm", "Headline": " ජාත්‍යන්තර බලපෑමට මුහුණදිය යුත්තේ වාචාලකමෙන් නෙවෙයි", "News Content": "ජාත්‍යන්තරයෙන් මෙරටට එල්ල වන බලපෑම් පරාජය කළ යුත්තේ රාජ්‍යතාන්ත්‍රික මට්ටමින් පමණක් බව එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා පවසයි. අමෙරිකාවට,බ්‍රිතාන්‍යයට හෝ ප්‍රංශයට අප යටත් විය යුතු නැතිවා වුණත් එකී රටවල් සමග ගනුදෙනු කළ යුතු රාජ්‍ය තාන්ත්‍රික ක්‍රමවේදයක් පවත්නා බව ඔහු පෙන්වා දෙයි. රාජ්‍ය වාචාලයන් කෙනෙකු දෙන්නකු කට අරින කල් කට්ටිය බලා සිටින බවත්,ඔවුන්ගේ මතවාදය මුළු රටේම මතවාදය බවට පත්ව ඇති බවත් මන්ත්‍රීවරයා කියා සිටියේ කුරුණෑගල ප්‍රදේශයේ පැවති උත්සවයකට එක්වෙමිනි. එහෙව් වාචාලයන් පළමුව රට,දෙවනුව රට,තෙවනුව රට කියමින් මරාගෙන මැරෙන්න යෝජනා කරන විට ජනතාව ඒ සඳහා සූදානම්වීම කනගාටුවට කරුණක් බව ජයසේකර මහතා සඳහන් කළේය. ගූගල් නවත්වමු,ජී-මේල් නවත්වමු කියා යෝජනා කරන විමල් වීරවංශ මහතා අමෙරිකාවේ නිෂ්පාදිත අයිපෑඩ් එකක් භාවිතා කරමින් සිංදු කියනු තමා අසා ඇති බවත්,විමල් කළ යුත්තේ ජනතාවට යෝජනා කරන්නට කලින් තමන් අමෙරිකානු භාණ්ඩ පරිහරණය නැවැත්වීම බවත් මන්ත්‍රීවරයා අවධාරණය කළේය.", "URL": "https://sinhala.adaderana.lk/news.php?nid=22875", "Category": null, "Parent URL": null}