{"Source": "Adaderana", "Timestamp": "February 23, 2011 11:54 am", "Headline": "පන්නලින් හොර හැඳුනුම්පත් නිකුත් කරලා", "News Content": "කාලයක සිට පවත්වාගෙන ගිය ව්‍යාජ ලිපිලේඛන සැකසීමේ මධ්‍යස්ථානයක් පන්නල පොලිසිය විසින් වටලා තිබේ. පන්නල නගරයේ රහසිගත ස්ථානයක පවත්වාගෙන ගිය මෙම මධ්‍යස්ථානයේ තිබූ ව්‍යාජ ලිපි ලේඛන රැසක් සහ ඒවා සැකසීමට ගන්නා පරිගණක ඇතුළු උපකරණ කිහිපයක් ද සිය භාරයට ගත් බව පොලිසිය සඳහන් කරයි. ජාතික හැඳුනුම්පත් , උප්පැන්න සහතික පත් , වැලි සහ මැටි ප්‍රවාහන බලපත්‍ර , විවාහ සහ මරණ සහතික පත් ඇතුළු ව්‍යාජ සහතික පත්‍ර රැසක් එහි දී සොයා ගෙන තිබේ. ව්‍යාජ හැඳුනුම්පත නිකුත් කිරීම සඳහා රුපියල් 4000ක මුදලක් ද වැලි සහ මැටි ප්‍රවාහන බලපත්‍ර සදහා රුපියල් 1000 ක මුදලක් ද අය කර ඇති බව පොලිස් පරීක්ෂණ වලින් අනාවරණය වී ඇත. සිද්ධිය සම්බන්ධයෙන් අත්අඩංගුවට ගෙන කුලියාපිටිය මහේස්ත්‍රාත් අධිකරණයට ඉදිරිපත් කළ සැකකරු හෙට දිනය දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=14422", "Category": null, "Parent URL": null}