{"Source": "Adaderana", "Timestamp": "October 30, 2012 02:07 pm", "Headline": "සොරාගත් කෞතුක භාණ්ඩ ගැන අධිකරණයට නිවැරදි ලේඛනයක් තාම නෑ", "News Content": "ජාතික කෞතුකාගාරයෙන් පැහැරගත් බව කියන කෞතුක භාණ්ඩ සම්බන්ධයෙන් පූර්ණ වාර්තාවක් අධිකරණයට ඉදිරිපත් කරන ලෙස අධිකරණය විසින් කොළඹ අපරාධ කොට්ඨාසයට නියෝග කර තිබේ. ඒ ජාතික කෞතුකාගාරය බිඳ එහි වටිනා කෞතුක භාණ්ඩ සොරා ගැනීමේ සිද්ධියට අදාළ නඩුව කොළඹ ප්‍රධාන මහේස්ත්‍රාත් රශ්මි සිංගප්පුලි මහතා ඉදිරියේ අද (30) යළිත් වරක් කැඳවනු ලැබීමෙන් පසුවය. මෙහිදී මෙම සිද්ධිය සම්බන්ධයෙන් පරීක්ෂණ පවත්වන කොළඹ අපරාධ කොට්ඨාස නිලධාරීන් අධිකරණයට දන්වා සිටියේ මෙම සොරකමේ ප්‍රධාන සැකකරු රහස් පොලීසිය විසින් ඉකුත් සෙනසුරාදා දින අත්අඩංගුවට ගෙන තිබෙන බවත් එම සැකකරු රැඳවුම් නියෝග යටතේ රඳවාගෙන දීර්ඝ වශයෙන් ප්‍රශ්න කරන බවත්ය. මෙහිදී දැනට මෙම සිද්ධියට අදාළව අත්අඩංගුවට ගෙන රිමාන්ඩ් භාරයට පත්කර සිටින සැකකරුවන් 7 දෙනෙකු බන්ධනාගාර නිලධාරීන් විසින් අද අධිකරණයට ඉදිරිපත් කරන ලද බව අද දෙරණ අධිකරණ වාර්තාකරු පවසයි. එහිදී එම සැකකරුවන් වෙනුවෙන් පෙනී සිටි නීතීඥවරුන් චෝදනා කර සිටියේ එම සැකකරුවන්ට එරෙහිව ත්‍රස්තවාදී පනත ඇතුළු විවිධ පනත් යටතේ නඩු පැවරීමට සූදානම් බවයි. එහිදී ප්‍රධාන මහේස්ත්‍රාත්වරයා අධිකරණය හමුවේ සඳහන් කළේ එම සැකකරුවන්ට පුරා විද්‍යා පනත යටතේ චෝදනා එල්ල වී ඇති හෙයින් එවැනි චෝදනාවන්ට ලක්වූ සැකකරුවන්ට ඇප ලබාදීමට තම අධිකරණයට බලයක් නොමැති බවයි. එබැවින් එම සැකකරුවන්ට ඇප ලබාගැනීමට අවශ්‍ය නම් ඒ සම්බන්ධ ඉල්ලීම් කොළඹ මහාධිකරණයට ඉදිරිපත් කරන ලෙසද ප්‍රධාන මහේස්ත්‍රාත්වරයා මෙහිදී දැනුම් දී තිබේ. මෙහිදී සැකකරුවන් වෙනුවෙන් පෙනී සිටි නීතීඥවරුන් චෝදනා කර සිටියේ මෙම සොරකමට අදාළ සැකකරුවන් සමග සොයාගත් භාණ්ඩ සම්බන්ධයෙන් නිසි බලධාරියෙකුගේ නිවැරදි ලේඛණයක් මෙතෙක් අධිකරණයට ඉදිරිපත් කර නොමැති බවයි. ඒ අනුව එම කරුණු සලකා බැලූ ප්‍රධාන මහේස්ත්‍රාත්වරයා සැකකරුවන් භාරයේ තිබී සොයාගත් කෞතුක භාණ්ඩ සම්බන්ධයෙන් පූර්ණ වාර්තාවක් ලබන නඩු වාරයේ දී අධිකරණයට ඉදිරිපත් කරන ලෙස කොළඹ අපරාධ කොට්ඨාසයට නියෝග කරන ලදී. ඒ අනුව දැනට අත්අඩංගුවට ගෙන රිමාන්ඩ් භාරයේ සිටින සිරකරුවන් 7 දෙනා ලබන නොවැම්බර් මස 14 දින දක්වා තවදුරටත් රිමාන්ඩ් භාරයේ තබන ලෙස කොළඹ ප්‍රධාන මහේස්ත්‍රත් රශ්මි සිංගප්පුලි මහතා නියෝග කර සිටියේය.", "URL": "https://sinhala.adaderana.lk/news.php?nid=28747", "Category": null, "Parent URL": null}