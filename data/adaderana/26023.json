{"Source": "Adaderana", "Timestamp": "July 24, 2012 02:27 pm", "Headline": "විදුලි පරිභෝජනය ඉහළයාම කප්පාදුවට හේතුවක්-සුසිල්", "News Content": "විදුලිය කප්පාදු කිරීමට සිදුවුයේ මේ වන විට විදුලි පරිභෝජනය සීඝ්‍රයෙන් ඉහළයාම නිසා බව රජය පවසයි. මේ වන විට රටේ ජනගහනයෙන් සියයට 94 කට විදුලිය ලබාදී ඇති බැවින් එම අවශ්‍යතාවය සම්පූර්ණ කිරීමට වැඩි වශයෙන් විදුලිය උත්පාදනය කිරීමට සිදුව ඇතැයි එක්සත් ජනතා නිදහස් සන්ධානයේ මහලේකම් අමාත්‍ය සුසිල් ප්‍රේම්ජයන්ත් මහතා පෙන්වා දුන්නේය. කොළඹ මහවැලි ශ්‍රවණාගාරයේදි අද (24) පෙරවරුවේ පැවැති මාධ්‍ය හමුවකදි අමාත්‍යවරයා මේ බව කියා සිටියේය. එක්සත් ජාතික පක්ෂය විසින් පසුගියදා එම පක්ෂයේ නායකයා තෝරා ගැනීම සම්බන්ධයෙන් ගනු ලැබු තීරණය මෙම මාධ්‍ය හමුවේදි ශ්‍රීලනිප මහ ලේකම් අමාත්‍ය මෛත්‍රීපාල සිරිසේන මහතාගේ විවේචනයට ලක්විය. විපක්ෂනායකවරයා ප්‍රජාතන්ත්‍රවාදය පිළිබඳ කතා කරමින් සිය නායකත්වය ආරක්ෂා කර ගැනීම සඳහා තමන්ට අවශ්‍ය පරිදි පක්ෂ ව්‍යවස්ථාව සංශෝධනය කිරීමට පියවර ගත් බව ඔහු පෙන්වා දුන්නේය. මෙය එක්සත් ජාතික පක්ෂයේ ප්‍රජාතන්ත්‍රවාදය දැයි තමන් ප්‍රශ්න කරන බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=26023", "Category": null, "Parent URL": null}