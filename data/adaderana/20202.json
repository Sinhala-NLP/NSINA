{"Source": "Adaderana", "Timestamp": "November 23, 2011 01:31 pm", "Headline": " තුන්වෙනි දරුවාට ලක්ෂයක් ගත්තු කවුරුවත් නෑ", "News Content": "ත්‍රිවිධ හමුදා සාමාජිකයන්ගේ පවුල්වල තුන්වන දරුවාට ලක්ෂයට දීමනාවක් ලබාදෙන බවට 2010 අයවැයෙන් යෝජනා කර තිබුණද මෙතෙක් එකී දීමනාව ලැබූ කිසිදු හමුදා සාමාජිකයකු හෝ දකින්නට නොමැති බව ජ.වි.පෙ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා පවසයි. එසේ තිබියදී 2012 අයවැයෙන් පොලීසියේ සේවය කරන නිලධාරීන්ගේ තෙවන දරුවාටද ලක්ෂයක් ලබාදෙන බවට ආණ්ඩුව විසින් කියා සිටීම විහිළුවක් බව හෙතෙම කියා සිටියි. මෙවර අයවැයෙන් රටේ නිෂ්පාදනය නඟාසිටුවීම උදෙසා කිසිදු ක්‍රියා මාර්ගයක් හෝ යෝජනාවක් දකින්නට නොලැබෙන බව මන්ත්‍රීවරයා කියා සිටියේ අද(23)පැලවත්ත පක්ෂ මූලස්ථානයේ පැවති මාධ්‍ය හමුවකට සහභාගී වෙමිනි.එම මාධ්‍ය හමුවට පාර්ලිමේන්තු මන්ත්‍රී සුනිල් හදුන්නෙත්ති මහතාද එක්විය. විශ්ව විද්‍යාල ආචාර්යවරුන්ගේ වැටුප් වැඩි කරන බවටත්,රැකියා විරහිත උපාධිධාරීන්ගේ රැකියා ප්‍රශ්නයට විසඳුමක් ලබාදෙන බවටත් 2010 අයවැයෙන් පොරොන්දු වූ කිසිවක් ඉටු නොකළ ආණ්ඩුව මෙවර අයවැයේදී ආචාර්යවරුන් හෝ රැකියා විරහිත උපාධිධාරීන් ගැන කිසිවක් සඳහන් කර නැතැයි ඔහු චෝදනා කළේය. එසේම 2010 වසරේ විදේශගතව සිටින ශ්‍රී ලාංකික ශ්‍රමිකයින්ට විශ්‍රාම වැටුපක් ලබාදීම පිළිබඳ අවධානය යොමුකර තිබුණු බවත්,මෙවර අයවැයේදී රටට විදේශ විනිමය උපයන විදේශගත ශ්‍රමිකයන් මුළු මනින්ම අමතක කර ඇති බවත් හේරත් මහතා සඳහන් කරයි. එහෙත් මෙවර අයවැය සම්මත වීමකින් හෝ අදාළ යෝජනා ගැසට් මගින් ප්‍රකාශයට පත්කිරීමට හෝ ප්‍රථම එහි සාමාන්‍ය ජනයාට අහිතකර යෝජනා ක්‍රියාත්මක වෙමින් පවතින බව මන්ත්‍රීවරයා පෙන්වාදෙයි. නිදසුනක් ලෙස දුප්පත් වැසියාගේ ගමන් බිමන් වාහනය වන ත්‍රී විලර් රථයේ,යතුරුපැදියේ ලියාපදිංචි ගාස්තු රු.500 ක් වැඩිකර අයකරගන්නා ලෙස මේවන විටත් පළාත් සභාව විසින් දැනුම්දී ඇතැයි ඔහු අනාවරණය කළේය. එබැවින් මෙම අයවැය ජනතාවට\" සිහින ඇති සහන නැති \"අය වැයක් බව ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=20202", "Category": null, "Parent URL": null}