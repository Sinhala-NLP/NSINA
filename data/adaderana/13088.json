{"Source": "Adaderana", "Timestamp": "December 26, 2010 10:19 am", "Headline": " ජල ගැලීම් වලින් අවතැන් වූවන්ට මඩකළපුවේ කඳවුරු 6 ක්", "News Content": "ජල ගැලීම් හේතුවෙන් මඩකළපු දිස්ත්‍රික්කයේ අවතැන් වූ පුද්ගලයින් සඳහා අවතැන් කඳවුරු 6ක් පිහිටුවා ඇති බව ආපදා කළමනාකරණ මධ්‍යස්ථානය පවසයි. එම කඳවුරු වල පවුල් 594 ට අයත් පුද්ගලයින් දෙදහස් හාරසිය හැට හතර දෙනෙකු සිටින බව ඔවුන් පවසයි. ජල පවුල් 29 දහස් 421ට අයත් පුද්ගලයින් අනූ හතර දහස් දෙසිය පනස් දෙදෙනෙකු ජල ගැලීම් හේතුවෙන් පීඩාවට පත් ව ඇති බව වාර්තා වේ. මඩකළපු දිස්ත්‍රික්කයේ එරාවූර් , කෝරළේ පත්තු සහ මන්මුනෙයි යන ප්‍රාදේශීය බල ප්‍රදේශ වලට ජල ගැලීම් හේතුවෙන් දැඩි හානි සිදුව තිබේ. මේ අතර ත්‍රිකුණාමල දිස්ත්‍රික්කයේ පවුල් 23ක් සහ නුවරඑළිය දිස්ත්‍රක්කයේ පවුල් 8ක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. අධික වර්ෂාවත් සමඟ පොළොන්නරුව පරාක්‍රම සමුද්‍රයේ වාන් දොරටු 10ක් විවෘත කර ඇති අතර ගල්ලෑල්ල - මනම්පිටිය මාර්ගය සහ සෝමාවතිය මාර්ගය ජලයෙන් යටවී ඇති බව වාර්තා වේ. අනුරාධපුර දිස්ත්‍රික්කයේ රාජාංගණය වැවේ වාන් දොරටු 9 ක් සහ කලා වැවෙහි වාන් දොරටු 2ක් විවෘත කර තිබේ. පුත්තලම දිස්ත්‍රික්කයේ තබ්බෝව වැවේ සහ ඉඟිනියාමිටිය වැවේ වාන් ‍දොරටු ද විවෘත කර ඇති බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=13088", "Category": null, "Parent URL": null}