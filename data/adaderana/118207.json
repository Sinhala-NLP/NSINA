{"Source": "Adaderana", "Timestamp": "September 4, 2019 06:06 am", "Headline": "වනාතවිල්ලුවෙන් සායනික අපද්‍රව්‍ය තොගයක් හමුවෙයි", "News Content": "වනාතවිල්ලුව, පුබුදුගම ආසන්නයේ ඉඩමකට කිසියම් පිරිසක් සායනික අපද්‍රව්‍ය තොගයක් දමා ගොස් තිබියදි හමුවි ඇති බව පුබුදුගම ගම්වාසින් පවසයි. පසුගිය කාලයේ මහත් ආන්දෝලනයකට ලක්වු වනාතවිල්ලුව පුපුරණ ද්‍රව්‍ය සොයා ගත් ලැක්ටෝ වත්ත වතු යායේ අවසන් කෙලවරේ කැලෑ සහිත ප්‍රදේශයට මෙම සායනික අපද්‍රව්‍ය තොගය කිසියම් පිරිසක් ගෙන දමන්නට ඇති බව පුබුදුගම ගම්වාසින් සඳහන් කළේය. මෙම සායනික අපද්‍රව්‍ය තොගයේ භාවිතා කළ එන්නත් කටු, භාවිතා කළ සහ නොකල ඖෂධ කුඩා කුප්පි, රේසර්, හා වෙනත් දෑ මෙම තොගයේ තිබූ බව වාර්තා වෙයි. අදාළ සායනික අපද්‍රව්‍ය තොගය කැලැ ප්‍රදේශයට කුමන හේතුවක් මත ගෙන ආවා දැයි ගම්වාසින් තුළ සැක මතුව ඇති අතර අදාළ තොගය කුඩා වලකට දමා තිබියදී ගම්වාසියකු එම ස්ථානයෙන් ගමන් කරන විට දැක ඇති බව අද දෙරණ වාර්තකරු පවසයි. මෙම සායනික අපද්‍රව්‍ය තොග තුළ දුරකථන සිම් පත්වලින් ඉවත් වන කොටස් ද තිබු අතර එයට අමතර කාලය අවසන් වාහන රක්ෂණ කාඩ් පත් කිපයක්ද තිබුන ආකාරය දැක ගත හැකි විනි. කෙසේ වෙතත් වනාතවිල්ලුව ප්‍රදේශය පුත්තලම සෞඛ්‍ය වෛද්‍ය නිලධාරි කොට්ඨාශයට අයත් වන අතර ඒ පිළිබඳව පුත්තලම සෞඛ්‍ය වෛද්‍ය නිලධාරි එස්.ආර්. ඒ.පී. හර්ෂනි මහත්මියගෙන් කළ විමසිමේදී ඇය පවසා සිටියේ මෙවැන්නකී. “මේ පිළබදව අපිට තවමත් තොරතුරක් ලැබිලා නැහැ. නමුත් මේ තොරතුර අනුව අදම මා එම ස්ථානයට ගොස් සායනික අප ද්‍රව්‍ය පරික්ෂා කර තොරතුරක් ලබා දෙන්නම් යැයි පැවසිය.", "URL": "https://sinhala.adaderana.lk/news.php?nid=118207", "Category": null, "Parent URL": null}