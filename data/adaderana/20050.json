{"Source": "Adaderana", "Timestamp": "November 16, 2011 06:19 pm", "Headline": "ගිනි අවි ගෙනාවත් වෙඩිතබා නෑ-කොල්ලකරුවන් පහරදී පලාගිහින්", "News Content": "බොරලැස්ගමුව, රත්තණපිටිය ප‍්‍රදේශයේ සිල්ලර වෙළඳසැලක් කොල්ලකෑමට පැමිණි පුද්ගලයින් දෙදෙනෙකු වෙළඳසැල්හිමියාට සහ සහායකයාට පහරදී පලාගොස් තිබේ. වෙඩි තැබීමක් සිදුව ඇති බවට පොලිස් හදිසි ඇමතුම් ඒකකයට ලැබුණු තොරතුරු මත අදාළ වෙළඳසැලට ගොස් සිදුකළ පරීක්ෂණවලදී මේ පිළිබඳ අනාවරණය වූ බව පොලිස් මාධ්‍ය ප්‍රකාශක කාර්යාලය සඳහන් ‍කරයි. යතුරුපැදියකින් පැමිණි මුහුණ ආවරණය කරගත් පුද්ගලයින් දෙදෙනෙකු ගිනි අවි පෙන්වා වෙළඳසැල් හිමියා සහ සහායකයා බියගන්වා තිබේ. අනතුරුව එම සැකකරුවන් වෙළඳසැල් හිමියාට සහ සහායකයාට පහරදී පලාගොස් ඇති බව පොලිසිය පවසයි. තුවාල ලැබූ ඔවුන් කළුබෝවිල රෝහලට ඇතුළත් කර තිබේ. කොල්ලකල්ලිය පලාගොස් ඇති අතර බොරලැස්ගමුව පොලිසිය සිද්ධිය සම්බන්ධ වැඩිදුර පරීක්ෂණ පවත්වන බව පොලිස් මාධ්‍ය ප්‍රකාශක කාර්යාලය සඳහන් කරයි.", "URL": "https://sinhala.adaderana.lk/news.php?nid=20050", "Category": null, "Parent URL": null}