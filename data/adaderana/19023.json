{"Source": "Adaderana", "Timestamp": "September 28, 2011 04:28 pm", "Headline": "බ්‍රිතාන්‍යයෙන් පිටුවහල් කළ ශ්‍රී ලාංකිකයන් පිරිසක් හෙට දිවයිනට ", "News Content": "නීතිවිරෝධී ලෙස බ්‍රිතාන්‍යයේ රැදී සිටි තවත් ශ්‍රී ලාංකිකයින් පිරිසක් අද(28) දිනයේ එරටින් පිටුවහල් කර ඇති අතර ඔවුන් හෙට(29) දිනයේ ශ්‍රී ලංකාවට පැමිණීමට නියමිතව ඇති බව බ්‍රිතාන්‍ය‍යේ ශ්‍රි ලංකා මහකොමසාරිස් කාර්යාලය පවසයි. මේ වසර ඇතුළත බ්‍රිතාන්‍ය විසින් ශ්‍රී ලාංකිකයින් පිටුවහල් කෙරෙන දෙවන අවස්ථාව මෙය බව බ්‍රිතාන්‍ය‍යේ ශ්‍රි ලංකා මහකොමසාරිස් කාර්යාලයේ අමාත්‍ය උපදේශක චමින්ද කුලරත්න මහතා පැවසුවේය. වලංගු වීසා බලපත්‍රයක් නොමැති වීම හේතුවෙන් සරණාගත කඳවුරුවල රැදී සිටි සහ සරණාගත තත්ත්වය ඉල්ලා නීතිවිරෝධී ලෙස එරටට ඇතුළු වූ සෑම ජනවර්ගයකට අයත් ශ්‍රී ලාංකිකයින් මෙම පිරිසට අයත් බව චමින්ද කුලරත්න මහතා සඳහන් කළේය. ශ්‍රී ලංකාවේ දැනට පවතින සාමකාමී වාතාවරණය හේතුවෙන් එම පිරිසට දේශපාලන හෝ වෙනත් ආකාරයක සරණාගත තත්ත්වයක් ලබාදීමේ අවශ්‍යතාවක් නොමැති බව බ්‍රිතාන්‍ය රජය විසින් පිළිගෙන තිබීම එම පිරිස මෙලෙස පිටුවහල් කිරීමට හේතු වී තිබේ.", "URL": "https://sinhala.adaderana.lk/news.php?nid=19023", "Category": null, "Parent URL": null}