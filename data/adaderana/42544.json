{"Source": "Adaderana", "Timestamp": "April 15, 2014 08:45 am", "Headline": "ධීවර කතාබහට පණ දෙන්න තමිල්නාඩුව කැමැත්තෙන්!", "News Content": "ඉන්දු - ලංකා මීළඟ වටයේ ධීවර සාකච්ඡා ලබන මාසයේ දී පැවැත්වීමට ශ්‍රී ලංකාව කළ යෝජනාවට තමිල්නාඩු ප්‍රාන්ත රජය එකඟතාව පළ කර තිබේ. ඒ අනුව අදාළ සාකච්ඡාව ධීවරයින්ගේ මට්ටමින් මැයි මස 12 සහ 13 යන දිනවල කොළඹ දී පැවැත්වීමට නියමිතය. සත්ත්ව පාලන, කිරි නිෂ්පාදන සහ ධීවර කටයුතු පිළිබඳ ප්‍රාන්ත ලේකම් එස්.විජේකුමාර් මේ පිළිබඳ තහවුරු කර ඇත. දෙරට අතර ගැටලු පිළිබඳව සාකච්ඡා කිරීම සඳහා ජනවාරි 27 වැනිදා චෙන්නායි හිදී දෙපාර්ශවය රැස්වු අතර දෙවන වටයේ සාකච්ඡා මාර්තු මස 13 වැනිදා කොළඹ දී පැවැත්වීමට එකඟතාව පළ කෙරුණි. එහෙත් හේතු කිහිපයක් මත එම සාකච්ඡා මාර්තු මස 25 වන දිනට කල් දැමුණු අතර එය ද පැවැත්වුණේ නැත‍. අදාළ සාකච්ඡා අඩාල වීම සම්බන්ධයෙන් ඉන්දීය මධ්‍යම රජයේ අමාත්‍ය ජී.කේ.වාසන් මහතා ද ඊයේ තමිල්නාඩු ප්‍රාන්ත රජයට දෝෂාරෝපණ එල්ල කර තිබුණි. මේ අතර තහනම් දැල් භාවිත කරමින් මුහුදේ මසුන් මැරීමේ චෝදනා මත අත්අඩංගුවට ගැණුනු ශ්‍රී ලාංකික ධීවරයින් 26 දෙනෙකු ඇප මත මුදාහැර ඇත. ත්‍රීකුණාමලය වරාය පොලීසිය විසින් සැකකරුවන් ඊයේ ත්‍රීකුණාමලය මහේස්ත්‍රාත්වරයා වෙත ඉදිරිපත් කිරීමෙන් පසු එක් අයෙකුට රුපියල් 50,000 බැගින් ශරීර ඇප මත මුදාහරින ලෙස නියෝග කර තිබේ. ත්‍රීකුණාමලය නාවික හමුදා නිලධාරීන් භාරයට ගත් අදාළ පිරිස ඊයේ පස්වරුවේ පොලීසියට බාරදී තිබුණි.", "URL": "https://sinhala.adaderana.lk/news.php?nid=42544", "Category": null, "Parent URL": null}