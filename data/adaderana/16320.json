{"Source": "Adaderana", "Timestamp": "May 25, 2011 01:56 pm", "Headline": "මෙරට එල්.ටී.ටී.ඊ නායකයින්ගෙන් ප්‍රශ්න කරන්නට නෙදර්ලන්තය අවසර ඉල්ලයි", "News Content": "නෙදර්ලන්ත රජය විසින් ශ්‍රී ලංකා රජයේ අත්අඩංගුවේ පසුවන එල්.ටී.ටී.ඊ නායකයින්ගෙන් ප්‍රශ්න කිරිම සඳහා ඇති ඉඩකඩ පිළිබඳ සොයා බලමින් සිටින වග විදෙස් මාධ්‍ය උපුටා දක්වයි. එල්.ටී.ටී.ඊයේ ජාත්‍යන්තර අංශ ප්‍රධානියාව සිටි කුමාරන් පද්මනාදන් හෙවත් කේ.පී ඇතුළු නායකයින් 13 දෙනෙකුගෙන් ප්‍රශ්න කිරීමට අවසර ලබාදෙන ලෙස නීතිපති මොහාන් පීරිස් මහතාගෙන් ඉල්ලීමක් කර ඇතැයි නෙදර්ලන්ත මාධ්‍ය වාර්තා කර තිබේ. එල්.ටී.ටී.ඊ ප්‍රධානියා ලෙස නෙදර්ලන්තයේ සේවය කළ නෙදියවන් එරට බලධාරීන් විසින් අත්අඩංගුවට ගැනීමෙන් පසු ඔහුගෙන් කළ ප්‍රශ්න කිරීම්වලට අනුව එරට ද්‍රවිඩ වැසියන්ගෙන් මුදල් එකතු කිරීමේ ව්‍යාපාරය පිළිබඳ වැඩිදුර තොරතුරු අනාවරණය කරගැනීමට සිදුව ඇතැයි සඳහන් වේ. නෙදර්ලන්තය දිස්ත්‍රීක් 7 ට බෙදා වෙන්කොට ඒ ඒ දිස්ත්‍රීක්කයට එක් එක් ප්‍රධානියෙකු බැගින් පත්කොට එරට ද්‍රවිඩ ජනතාවගෙන් මුදල් එකතු කොට අතරමැදි ද්‍රවිඩ සංවිධානයක් හරහා එල්.ටී.ටී.ඊ සංවිධානයට මුදල් එවන ලද බවට මීට පෙරාතුව වාර්තා වී තිබිණි. එරට ද්‍රවිඩ වැසියන් විසින් එල්.ටී.ටී.ඊයට මුදල් ආධාර ලබාදීම ප්‍රතික්ෂේප කරනු ලැබුවහොත් ශ්‍රී ලංකාවේ වෙසෙන ඔවුන්ගේ ඥාතීන්ට එහි අනිටු ප්‍රතිවිපාකවලට මුහුණ දෙන්නට සිදුවනු ඇති බවට තර්ජන එල්ල කර තිබුණු බව නෙදර්ලන්ත මාධ්‍ය විසින් පෙන්වා දෙන ලදී. මේ අයුරින් 1983 වසරේ පමණ සිට 10,000 ක පමණ එරට වෙසෙන ද්‍රවිඩ ජනතාවක් එල්.ටී.ටී.ඊයේ යකඩ හස්තයට හසුවී සිට ඇති බව නෙදර්ලන්ත බලධාරීන් විසින් පිළිගෙන ඇති අතර මේ පිළිබඳ වැඩිදුර තොරතුරු අනාවරණය කර ගැනීම උදෙසා අත්අඩංගුවට පත් වූ එල්.ටී.ටී.ඊ නායකයාගෙන් දිගින් දිගටම ප්‍රශ්න කිරීම් කරගෙන යන බව ද විදෙස් මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16320", "Category": null, "Parent URL": null}