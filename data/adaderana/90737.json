{"Source": "Adaderana", "Timestamp": "June 11, 2018 07:54 pm", "Headline": "මිහින් ලංකා පළමු අධ්‍යක්ෂ මණ්ඩලය පත් කිරීමේ දී කිසිදු රජයේ අනුමැතියක් ලබා ගෙන නෑ", "News Content": "සමාගම් රෙජිස්ටාර් දෙපාර්තමේන්තුව මිහින් ලංකා ප්‍රයිවට් ලිමිටඩ් ආයතනය ලියාපදිංචි කර ඇත්තේ එහි අධ්‍යක්ෂ මණ්ඩලය සඳහා රජයේ අනුමැතිය ලැබී ඇති බවට සනාථ වන කිසිදු ලියවිල්ලක් සමාගමේ ලිපිගොනුවේ නොතිබූ පසුබිමක බව අද(11) ජනාධිපති පරීක්ෂණ කොමිසම හමුවේ අනාවරණ විය. ඒ අද දිනයේදී ජනාධිපති කොමිසම හමුවේ සමාගම් රෙජිස්ටාර් ජෙනරාල් නිහාල් රන්ජන් සිරිවර්ධන මහතා සාක්ෂි ලබාදුන් අවස්ථාවේදීයි. ශ්‍රි ලංකන් එයාර්ලයින්ස්, ශ්‍රි ලංකන් කේටරින් සහ මිහින් ලංකා යන ආයතනවල සිදුවී ඇතැයි පැවසෙන අක්‍රමිකතා සම්බන්ධයෙන් සොයාබැලීම සඳහා පත්කළ ජනාධිපති පරීක්ෂණ කොමිසම හමුවේ අද සාක්ෂි ලබාදුන්නේ සමාගම් රෙජිස්ටාර් ජෙනරාල් නිහාල් රන්ජන් සිරිවර්ධන මහතායි. මිහින් ලංකා සමාගම ලියාපදිංචි කිරීම සම්බන්ධයෙන් අද දිනයේදී කොමිසම ඔහුගෙන් දීර්ඝ වශයෙන් ප්‍රශ්න කළ අතර මිහින් ලංකා ලියාපදිංචි කිරීම සඳහා අයඳුම් කරමින් රෙජිස්ටාර් දෙපාර්තමේන්තුවට එවා තිබූ අයදුම්පත්‍රයේ අයදුම්පත යොමු කරන්නා ලෙස නම සඳහන් වන්නේ හිටපු ආරක්ෂක ලේකම් ගෝඨාභය රාජපක්ෂ මහතාගේ බව සාක්ෂිකරු ප්‍රකාශ කළේය. එමෙන්ම මිහින් ලංකා අධ්‍යක්ෂ මණ්ඩල මුල් සාමාජිකයින් ලෙස ගෝඨාභය රාජපක්ෂ,පී.බී ජයසුන්දර, රොෂාන් ගුණතිලක හා සජින්ද වාස් ගුණවර්ධන යන අයගේ නම් ඉදිරිපත් කර තිබූ අතර අධ්‍යක්ෂ මණ්ඩලය පත්කිරීම සිදුකරන්නේ රජය විසින් බවට එම සමාගමේ ව්‍යවස්ථාවලියේ සඳහන් වූ බව සමාගම් රෙජිස්ටාර් ජෙනරාල්වරයා පවසා සිටියේය. කෙසේවෙතත් ඔවුන් අධ්‍යක්ෂ මණ්ඩලය ලෙස පත්කරන ලද බවට කැබිනට් සංදේශයක් හෝ ගුවන් සේවා අමාත්‍යවරයාගේ අනුමැතිය ලද ලිපියක් සමාගම ලියාපදිංචි කිරීම සඳහා එවූ අයදුම්පත සමග ඉදිරිපත් කර ඇත්දැයි කොමිසම ප්‍රශ්න කළ අතර එවැනි ලිපියක් මිහින් ලංකා ලිපිගොනුවේ නොමැති බව සාක්ෂිකරු පවසා සිටියේය. ඒ අනුව සමාගම ලියාපදිංචි කිරීමට පෙර එහි අධ්‍යක්ෂ මණ්ඩලයට රජයේ අනුමැතිය ලැබී ඇත්දැයි තහවුරු කරගැනීමකින් තොරව සමාගම් රෙජිස්ටාර් දෙපාර්තමේන්තුව මිහින් ලංකා සමාගම පිළිගත් සමාගමක් ලෙස ලියාපදිංචි කර ඇති බව අද අණාවරණ විය. 2007 වසරේ සිට අවස්ථා ගණනාවකදී මිහින් ලංකා අධ්‍යක්ෂ මණ්ඩල සාමාජිකයින් ඉල්ලා අස් වී නව සාමාජිකයින් එම තනතුරුවලට පත්වී ඇති අතර එම පත්කිරීම් සිදුවූයේ නිසි ක්‍රියාපටිපාටිය අනුවද යන්න ගැටළුවක් බව අතිරේක සොලිසිටර් ජෙනරාල් නීල් උණම්බුව මහතා කොමිසම හමුවේ ප්‍රකාශ කළේය.", "URL": "https://sinhala.adaderana.lk/news.php?nid=90737", "Category": null, "Parent URL": null}