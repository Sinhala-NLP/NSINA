{"Source": "Adaderana", "Timestamp": "April 10, 2014 05:30 pm", "Headline": "ලක්ෂ 30 කප්පම වරදී - සැකකරුවන් මාට්ටු", "News Content": "කුඩා ළමයෙකු පැහැරගෙන ගොස් කප්පම් ලබාගැනීමට උත්සහ කළ සැකකරුවන් තිදෙනෙකු මාළිගාවත්ත පොලිසිය විසින් අත්අඩංගුවට ගෙන තිබේ. මාළිගාවත්ත ජාතික මහල් නිවාසයේ පදිංචිව සිටි 8හැවිරිදි පිරිමි ළමයෙකු උපකාරක පන්තියක් සඳහා සහභාගි වීම සඳහා නිවසින් පිටත්ව ගොස් ඇති අතර නැවත නිවස වෙත පැමිණ නොමැති බව සඳහන්ය. ඊයේ රාත්‍රියේ එම ළමයාගේ මව්පියන්ට දුරකථන ඇමතුමක් ලබාදුන් පුද්ගලයෙකු සඳහන් කර ඇත්තේ ඔවුන්ගේ පුත්‍රයා තමන් සමග සිටින බවයි. ළමයා මුදා හැරීම සඳහා රුපියල් ලක්ෂ 30ක මුදලක් ලබාදෙන ලෙස දුරකථනයෙන් ඇමතු පුද්ගලයා ප්‍රකාශ කර තිබේ. මුදල් රැගෙන වත්තල හුණුපිටිය දුම්රිය ස්ථානය වෙත පැමිණිය යුතු අතර මේ පිළිබඳ පොලිසියට නොදන්වන ලෙස ඔහු ළමයාගේ පියාට තර්ජනය කර ඇති බව ද සඳහන්ය. කෙසේ වෙතත් පොලිසිය දැනුවත් කළ ළමයාගේ පියා මුදල් රැගෙන කප්පම්කරුවන් හමුවීමට යන අවස්ථාවේ පොලිස් නිලධාරින් ද අදාළ ස්ථානයට ගොස් තිබේ. එවිට කප්පම් කරුවන් දුරකථනය ඔස්සේ පියාට දැනුම් දී ඇත්තේ කොළඹ දෙසට ගමන් ගන්නා දුම්රියෙන් පැමිණ මුදල් සහිත බෑගය දුම්රියෙන් ඉවතට විසි කරන ලෙසයි. ඒ අනුව අදාළ ස්ථානයේ දී බෑගය විසි කිරීමට ළමයාගේ පියා කටයුතු කර ඇති අතර එවිට දුම්රියෙන් පැනගත් පොලිස් නිලධාරින්, මුදල් බෑගය ලබාගැනීමට පැමිණ සිටි සැකකරුවන් දෙදෙනෙකු අත්අඩංගුවට ගැනීමට සමත්ව තිබේ. සැකකරුවන්ගෙන් සිදුකරන ලද ප්‍රශ්න කිරිම් වල දී හුණුපිටිය දුම්රිය ස්ථානය ආසන්නයේ නිවසක රදවා සිටි පැහැරගැනීමට ලක්වු ළමයා සොයාගෙන ඇත. එම ස්ථානයේ සිටි කප්පම් සිද්ධියට අදාළ තවත් සැකකරුවෙකු ද අත්අඩංගුවට ගත් බව පොලිසිය පැවසුවේය.", "URL": "https://sinhala.adaderana.lk/news.php?nid=42444", "Category": null, "Parent URL": null}