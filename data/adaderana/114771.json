{"Source": "Adaderana", "Timestamp": "July 23, 2019 08:05 am", "Headline": "හොර පාරෙන් ඕස්ට්‍රේලියාවට යන්න ගිය ලාංකීකයන් 20ක්", "News Content": "නීති විරෝධී ලෙස මුහුදු මාර්ගයෙන් ඕස්ට්‍රේලියාවට ඇතුළු වීමට උත්සාහ කළ ශ්‍රී ලාංකිකයින් විසි දෙනෙකු ඔස්ට්‍රේලියානු බලධාරීන් විසින් ක්‍රිස්මස් දූපත වෙත යවා තිබේ. පසුගිය ඉරිදා දිනයේ මෙම පිරිස ඕස්ට්‍රේලියානු දේශ සීමාවේ දී ඕස්ට්‍රේලියානු බලධාරීන් විසින් අත්අඩංගුවට ගෙන ක්‍රිස්මස් දූපත වෙත යවා ඇති බව විදෙස් මාධ්‍ය වාර්තා කළේය. මොවුන් යළි මෙරටට පිටුවහල් කිරීමට කටයුතු කරන බව ද ඕස්ට්‍රේලියානු රජය ප්‍රකාශ කර තිබේ. පසුගිය මැයි මාසයෙන් පසුව මුහුදු මාර්ගයෙන් ඕස්ට්‍රේලියාවට සරණාගතයින් ඇතුළු වීමට උත්සාහ කළ තෙවන අවස්ථාව මෙය ලෙස වාර්තා වෙයි. නීති විරෝධී ලෙස ඕස්ට්‍රේලියාවට ඇතුළු වන කිසිදු පුද්ගලයෙකු ඕස්ට්‍රේලියාවේ රදවා නොගන්නා බවත් ඔවුන් කඩිනමින් පිටුවහල් කිරීමට පියවර ගන්නා බවත් ඕස්ට්‍රේලියානු රජය ප්‍රකාශ කර තිබේ.", "URL": "https://sinhala.adaderana.lk/news.php?nid=114771", "Category": null, "Parent URL": null}