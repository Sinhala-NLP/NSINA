{"Source": "Adaderana", "Timestamp": "February 23, 2019 08:31 pm", "Headline": "ජාතික ආණ්ඩුව රටට විශාල ශක්තියක්", "News Content": "රටක් සංර්ධනය වෙමින් යන ගමනේ දී ඉහළම ප්‍ර‍තිලාභ ජනතාව වෙත ලැබිය යුතු බවත් ඒ සඳහා රට ආර්ථිකමය වශයෙන් පෝෂණය විය යුතු බවත් එහිදී ජාතික ආණ්ඩු ප්‍ර‍තිපත්තිය රටට විශාල ශක්තියක් වී ඇති බවත් වරාය හා නාවික සහ දක්ෂිණ සංවර්ධන අමාත්‍ය සාගල රත්නායක මහතා පවසයි. එතුමා මේ බව පැවසූයේ ඊයේ(22) ගංගොඩ ප්‍ර‍දේශයේ පැවති උත්සවයක් හා එක්වෙමිනි. මෙම අවස්ථාවේ දී වැඩිදුරටත් අදහස් දක්වමින් අමාත්‍යවරයා පැවසූයේ මේ වනවිට රජය ගම් මට්ටමින් දැවැන්ත සංවර්ධන ව්‍යාපාතී රැසක් අරඹා ඇති බවත් ඒවා කඩිනමින් අවසන් කොට ජනතාවට සහන සැලසීමට කටයුතු කරන බවයි. එහිදී වැඩිදුරටත් අදහස් දක්වමින් අමාත්‍යවරයා එහිදී පැවසීය. “පසුගිය වසරේ අපේ පක්ෂය නියෝජනය කරන සහ අපේ රජයේ අප සමග කටයුතු කරන අනෙක් පක්ෂ නියෝජනය කරන ප්‍රාදේශීය සභා මන්ත්‍රීවරුන්ට අපි අගමැතිතුමාගේ ප්‍ර‍ධානත්වයෙන් අරලියගහ මන්දිරයේ දී සම්මන්ත්‍ර‍ණ කිහිපයක් පැවැත්වූවා. එතනදි අපි ඒ සියලු දෙනාට කිව්වේ එක මන්ත්‍රීවරයෙක්ට ලක්ෂ 05 ක් වෙන්න යෝජනාවක් ලබාදෙන්න කියලා අපට ගම් මට්ටමින් ක්‍රියාත්මක කරන්න. අපි එසේ අරමුණු කරගත්තේ අපේ ගම්වල ජනතාවට ශක්තියක් වන්න. මොකද මේ ගමේ ජනතාවගේ දුක සැප පළමුවෙන්ම දන්නේ ගමේ ඉන්න කොට්ඨාෂයේ මන්ත්‍රී නැත්නම් අපේක්ෂක. අපට අවශ්‍ය වුණේ ඒ නිසා ගම ශක්තිමත් කරන්න සහ ඒ මන්ත්‍රී ශක්තිමත් කරන්න. මේ වසරේ අපි බලාපොරොත්තු වුණා මන්ත්‍රීට අමතරව අපේක්ෂකටත් ලබාදෙන්න. මේ ආසනයේ මන්ත්‍රීවරුන්ගෙන් යෝජනා 03 යි අපට ක්‍රියාත්මක කරන්න ලැබුණේ. විශේෂයෙන් මේ ප්‍රදේශයේ රාජ්‍ය නිලධාරීන්ට මා ස්තූතිවන්ත වෙනවා. එහි ඉතිරි මුදල් අපි මේ වසරේ ලබාදෙනවා. අපි 2015 මේ රට භාරගන්න අවස්ථාවේ අපි ජනතාවට පොරොන්දු වුණා ජාතික ආණ්ඩුවක් බිහිකරන්න‍ අපි එකට වැඩ කරන්න. ජාතික ආණ්ඩුවක් ඇති විට රටට ලොකු ශක්තියක් තිබෙනවා. හොඳ තීන්දු තීරණ ගන්න අවශ්‍ය ශක්තිය තිබෙනවා. ඒ නිසා අපි හොඳ තීන්දු තීරණ ටික අරගෙන මේ රට සංවර්ධනය කරලා ආර්ථිකය ශක්තිමත් කරලා ඔබට හොඳ කාලයක් උදාකර දෙනවා. ඒ ගමනේ අද වනවිට අපි යම් දුරක් ඇවිත් තිබෙනවා. පසුගිය රජයට වඩා හොඳ ගමනක් ඇවිත් තිබෙනවා. නැන්තම් බලන්න ප්‍ර‍ජාතන්ත්‍ර‍වාදය අපි ස්ථාපිත කරලා තිබුණේ නැත්නම් පසුගිය කාලයේ සිදුවූ සිදුවීම් ඉවර වෙන්නේ කොතනින්ද. ගහ මරාගෙනයි ඉවර වෙන්නේ. නමුත් එහෙම වුණේ නැහැ. අපි ප්‍ර‍ජාතන්ත්‍රවාදය‍ ශක්තිමත් කරලා තිබුණ නිසා ගහ මරාගන්න ඕන වුණේ නැහැ. ප්‍ර‍ජාතන්ත්‍රවාදය‍ වෙනුවෙන් කටයුතු කරන ආයතන සියල්ල කෙළින් හිටියා. ස්වාධීනව කටයුතු කළා. පොලිසිය, අධිකරණය ස්වාධීනව කටයුතු කළා. ත්‍රිවිධ හමුදාව රට ආරක්ෂා කරන්න කටයුතු කළා. ස්වාධීන තීන්දු තීරණ දුන්නා. පාර්ලිමේන්තුවේ කතානායකතුමා ශක්තිමත්ව කටයුතු කළා පාර්ලිමේන්තුව තුළ හරියාකාරව කටයුතු කරන්න, ස්ථාවර නියෝගවලට අනුව කටයුතු කරන්න. ඒ නිසා ප්‍ර‍ශ්නය විසඳුනා ගහ මරාගන්නේ නැතිව.“", "URL": "https://sinhala.adaderana.lk/news.php?nid=104913", "Category": null, "Parent URL": null}