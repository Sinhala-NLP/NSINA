{"Source": "Adaderana", "Timestamp": "November 30, 2018 03:56 pm", "Headline": "අල ගොවීන්ගේ හිඟ මුදල් ගෙවන්න රජයෙන් රු. ලක්ෂ 750 ක්", "News Content": "ඌව පළාතේ අර්තාපල් ගොවීන්ගෙන් මිලදී ගත් නිෂ්පාදන සඳහා ගෙවිය යුතුව තිබු හිඟ මුදල් ගෙවීම සදහා රුපියල් ලක්ෂ 750 ක් මුදලක් සී/ස ශ්‍රී ලංකා පාරිභෝගික සමුපකාර සමිති සංගමය වෙත ලබා දීම සඳහා අමාත්‍ය මණ්ඩලය අනුමැතිය ලබා දී තිබේ. කාලයක් තිස්සේ ගොවීන් තම අර්තාපල් අස්වැන්න සඳහා සාධාරණ මිලක් ලබා ගැනීමට සහ විකුණා ගැනීමට අරගලයක නිරත වු අතර පසුගිය කාලයේ ඒ සඳහා විවිධ ගොවි උද්ඝෝෂණ පවා සංවිධානය කර පාලකයන්ට තම ඉල්ලීම් ඉදිරිපත් කිරීමට කටයුතු කර ඇත. ඒ අනුව ගොවීන්ට අතර මැදියන්ගෙන් තොරව සාධාරණ මිලකට තම අස්වැන්න මෙම සමුපකාර සමිතිය හරහා විකුණාගත හැකිව තිබුණත් පසුගිය රජය සමයේ ගොවීන්ගෙන් මිලදී ගන්නා ලද නිෂ්පාදන සඳහා මුදල් ගෙවීම හරියාකාරව සිදුවී නොතිබුණි. නව රජය බලයට පත්වීමත් සමඟ අර්තාපල් වගා කරන ගොවි සංගම් සහ සී/ස ශ්‍රී ලංකා පාරිභෝගික සමුපකාර සමිති සංගමය එක්වවෙළඳ, පාරිභෝගික, සමුපකාර සංවර්ධන හා ක්‍රිස්තියානි ආගමික කටයුතු අමාත්‍ය ජොන්ස්ටන් ප්‍රනාන්දු මහතාට කල කරුණු පැහැදිලි කිරීම මත අමාත්‍යවරයා විසින් මේ පිළිබඳව ජනාධිපතිවරයා සහ අග්‍රාමාත්‍යවරයා දැනුවත් කර මේ සඳහා කඩිනම් විසඳුමක් ලබා දීම සඳහා ක්‍රියා කරුණු ලැබීය. ඒ අනුව ජනාධිපතිවරයා විසින් ගොවීන්ගේ අදාල හිඟ මුදල් ගෙවීමටත් ඉදිරි අස්වැන්න මිලදී ගැනීම සඳහාත් ඉදිරිපත් කර තිබු කැබිනට් පත්‍රිකාව අමාත්‍ය මණ්ඩලය විසින් අනුමත කර මාස 6 ක කාලයක් තුළ ආපසු ගෙවන පදනම මත සී/ස ශ්‍රී ලංකා පාරිභෝගික සමුපකාර සමිති සංගමය වෙත මෙම ප්‍රතිපාදනය ලබා දීමට මහා භාණ්ඩාගාරයට නියෝග කර ඇත. ඒ සඳහා වන චෙක්පත අද(30) දින වෙළද, පාරිභෝගික, සමුපකාර සංවර්ධන හා ක්‍රිස්තියානි ආගමික කටයුතු අමාත්‍ය ජොන්ස්ටන් ප්‍රනාන්දු මහතා විසින් සී/ස ශ්‍රී ලංකා පාරිභෝගික සමුපකාර සමිති සංගමයේ අධ්‍යක්ෂ මොහොමඩ් රියාස් මහතා වෙත බාර දුන් අතර මේ අවස්ථාවේදී අදහස් දක්වමින් අමාත්‍යවරයා ප්‍රකාශ කර සිටිය ජනාධිපතිවරයා මීට ප්‍රථම මෙම ගොවි ගැටළුව විසදීම සඳහා එවක මුදල් අමාත්‍ය මංගල සමරවීර මහතාට කීප අවස්ථාවක් දැනුම් දුන්නද එය ඉටු නොවුන බවත් නමුත් නව රජය බලයට පත්වු සැනින් ගොවි ජනතාවගේ සහ පාරිභෝගික ජනතාවගේ දැවෙන ප්‍රශ්න රැසකට කඩිනම් විසඳුම් ලබා දීමට වත්මන් රජය ක්‍රියා කල බවයි. චෙක්පත් ප්‍රධාන අවස්ථාව සඳහා අග්‍රාමාත්‍ය පෞද්ගලික ලේකම් උදිත ලොකුබණ්ඩාර, අමාත්‍යාංශ නිලධාරීන් සහ සමුපකාර සංවර්ධන දෙපාර්තමේන්තුවේ නිලධාරීන් පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=100069", "Category": null, "Parent URL": null}