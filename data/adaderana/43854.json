{"Source": "Adaderana", "Timestamp": "June 10, 2014 07:54 am", "Headline": "ජනපති නියමයෙන්  ඩෙංගු මර්දන මෙහෙයුමක්", "News Content": "ඩෙංගු මදුරුවන් බෝවීම පිළිබඳ ගෙයින් ගෙට ගොස් පරීක්ෂා කිරීමේ සහ දැනුවත් කිරීමේ වැඩපිළිවෙළක් දිවයින පුරා ක්‍රියාත්මක කිරීමට ඩෙංගු මර්දනය සඳහා වන ජනාධිපති කාර්යය සාධක බලකාය තීරණය කර තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ දී ඊයේ(09) පස්වරුවේ පැවති විශේෂ සාකච්ඡාවකින් අනතුරුව මෙම තීරණය ගෙන ඇති බව ජනාධිපති මාධ්‍ය අංශය සඳහන් කළේය. රජයේ නිලධාරීන්, ආරක්ෂක හමුදාව, පොලීසිය සහ පළාත් පාලන ආයතන එක්ව ලබන සතියේ දී වැඩසටහන ක්‍රියාත්මක කිරීමට නියමිතය. මෙම සාකච්ඡාවේ දී ජනාධිපතිවරයා ප්‍රකාශ කර ඇත්තේ සාකච්ඡාවලට පමණක් සීමා නොවී ඩෙංගු මර්දනය සඳහා ප්‍රා යෝගික වැඩපිළිවෙළකට කඩිනමින් එළඹිය යුතු බවයි. නිරිතදිග මෝසම් වැසි කාලය තුළ ඩෙංගු මදුරුවන් බෝවීමේ ප්‍රවණතාව ඉහළ යාමේ අවදානමක් පවතියි. ඩෙංගු මදුරුවන් 50% ක් පමණ ඉවතලන බඳුන් තුළ බෝවන වන අතර ජලය එක්රැස් කරන බඳුන්වල 22% ක් පමණ බෝවිය හැකි බවට අනාවරණය කරගෙන තිබේ. නව ඉදිකිරීම් සිදුකරන ස්ථානවල ඩෙංගු මදුරුවන් බෝවීමේ ප්‍රවණතාව ඉහළ මට්ටමක පවතින බවට ද කරුණු අනාවරණය වී ඇති බව ජනාධිපති කාර්යය සාධක බලකායේ දී අනාවරණය විය. නිවාසවල වැහිපීලි තුළ ඩෙංගු මදුරුවන් බෝවීමේ ඉඩකඩ වැඩි බැවින් ඉදිරියේ දී නිවාස ඉදිකිරීමේ දී වැහිපීලි භාවිත කිරීම වැළැක්වීම සඳහා පළාත් පාලන ආයතන මගින් වැඩපිළිවෙළක් ක්‍රියාත්මක කරන ලෙසට ද ජනාධිපතිවරයා උපදෙස් දී තිබේ.", "URL": "https://sinhala.adaderana.lk/news.php?nid=43854", "Category": null, "Parent URL": null}