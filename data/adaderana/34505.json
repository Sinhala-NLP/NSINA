{"Source": "Adaderana", "Timestamp": "May 31, 2013 09:40 am", "Headline": "ආයුධ තොගයක් සමග අපරාධකරුවෙක් දැලේ", "News Content": "මනුෂ්‍ය ඝාතන දෙකක් ඇතුළු අපරාධ රැසකට සම්බන්ධ සැකකරුවෙකු ආයුධ තොගයක් සමඟ පාදුක්ක, අංගම්පිටිය , නිල්ලදෙණිය ප්‍රදේශයේදී අත්අඩංගුවට ගෙන තිබේ. සංවිධානාත්මක අපරාධ හා දූෂණ මර්දන ඒකකයට ලැබුණු තොරතුරකට අනුව සිදුකළ වැටලීමකදී අත්අඩංගුවට ගත් සැකකරු සතුව මිලිමීටර් 9 වර්ගයේ පිස්තෝලයක්, මැගසින් එකක් සහ උණ්ඩ 28 ක් මෙන්ම උල්පිහි දෙකක් තිබූ බව වාර්තා වේ. සැකකරු සතුව තිබූ ව්‍යාජ ලෙස සකස් කළ ජාතික හැඳුනුම්පතක් සහ ව්‍යාජ ලේඛන සහිත යතුරු පැදියක් ඇතුළු තවත් උපකරණ කිහිපයක් ද සිය භාරයට ගත් බව පොලිසිය පවසයි. ගම්පහ සහ මිනුවන්ගොඩ මහේස්ත්‍රාත් අධිකරණවල විභාග වන නඩු 3කට වරෙන්තු ලබා සිටින අදාළ සැකකරු සම්බන්ධයෙන් මිරිහාන විශේෂ අපරාධ මෙහෙයුම් ඒකකය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=34505", "Category": null, "Parent URL": null}