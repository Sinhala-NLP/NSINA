{"Source": "Adaderana", "Timestamp": "September 29, 2015 09:00 pm", "Headline": "මහා පාවාදීමක් බොරු දහසකින් සඟවන්න හදනවා", "News Content": "අමෙරිකා - ශ‍්‍රී ලංකා ඒකාබද්ධ යෝජනාවක් රැගෙනවිත් මේ රට අද මහා පාවාදීමකට සටන් කරන වත්මන් ආණ්ඩුව එම පාවාදීම බොරු දහසකින් සඟවා තැබීමට කටයුතු කරන බව ජාතික නිදහස් පෙරමුණේ නායක,පාර්ලිමේන්තු මන්ත‍්‍රී විමල් වීරවංශ මහතා පවසයි. අද(29) නාරාහේන්පිට අභයාරාමයේදී පැවැති ඒකාබද්ධ විපක්‍ෂයේ විශේෂ මාධ්‍ය හමුවට එක්වෙමින් ඒ මහතා මේ බව කියා සිටියේය. එහිදී වැඩිදුරටත් අදහස් දැක් වූ විමල් වීරවංශ මහතා මෙසේද සඳහන් කළේය. \"ඇමෙරිකා එක්සත් ජනපදයත් ශ‍්‍රී ලංකා රජයත් එකට අත්වැල් බැඳගෙන ඉදිරිපත් කරන හවුල් යෝජනාව පිළිබඳ ප‍්‍රතිවිරුද්ධ මත ජනමාධ්‍යයෙන් ප‍්‍රසිද්ධියට පත්වීම වළක්වන්න අග‍්‍රාමාත්‍ය රනිල් වික‍්‍රමසිංහගේ දබර ඇඟිල්ල එසවී තිබෙන මොහොතකයි විපක්‍ෂයේ පක්‍ෂ 08ක් ලෙස එකතු වී අපි මෙම මාධ්‍ය හමුව පවත්වන්නේ. ජනමාධ්‍යවලට මෙසේ අග‍්‍රාමාත්‍යවරයා සිය දබර ඇඟිල්ල ඔසවා ඇත්තේ මෙම යෝජනාව පිළිබඳව සැබෑ තොරතුරු ජනතාව අතරට ගියොත් ඇති වන තත්ත්වය කාටත් වඩා හොඳින් ඔහු දන්නා නිසයි. අපි මේ රටේ ජනමාධ්‍යවේදීන්ගෙන් කාරුණිකව ඉල්ලා සිටිනවා, \"රනිල් වික‍්‍රමසිංහ මහත්තයාගේ දබරඇගිල්ලට යටත් නොවී මේ රටේ පොදු ජනතාවට මේ වැදගත්ම ජාතික ප‍්‍රශ්නය පිළිබඳ හැම පාර්ශ්වයකටම අදහස් දැන ගැනීමට ඇති අයිතිය තහවුරු කර දෙන්න' කියලා. රනිල් වික‍්‍රමසිංහ මහත්තයා පෙන්වන්න හදනවා \"දෙමුහුන් අධිකරණයක් පිහිටුවන්නේ නැහැ\" කියලා. සමහර කාටුන් ශිල්පියොත් ඒ ලණුව කාලා තියෙන බව පෙනෙන්නේ. හොඳින් අධ්‍යයනය කරලා බැලූවොත් පෙනේවි \"දෙමුහුන්\" කියන වචනය නැති වුණාට \"පොදු රාජ්‍ය මණ්ඩලීය සහ වෙනත් රටවල විනිසුරුවරුන්, අභිචෝදකයන්, නීතිඥවරුන් හා පරීක්‍ෂකයන් ඇතුළත් අධිකරණ ව්‍යුහයක් තමයි මේ රැගෙන එන්නේ\" කියලා. මානව හිමිකම් කොමසාරිස්වරයාගේ වාර්තාවේ \"දෙමුහුන් අධිකරණය\" කියන වචනය තිබුණා. ඇමෙරිකා - ශ‍්‍රී ලංකා ඒකාබද්ධ යෝජනාවේ \"දෙමුහුන් අධිකරණය\" කියන වචනය නැති වුණාට එමගින් ප‍්‍රායෝගිකව ස්ථාපිත කරන්නේ \"දෙමුහුන් අධිකරණයක්\". එහෙම නොවෙයි කියලා ඔප්පු කරන්න කියලා අපි අගමැති රනිල් වික‍්‍රමසිංහ මහත්තයාට අභියෝග කරනවා. තම රටේ තිබුණු ත‍්‍රස්තවාදය පැරදවීමට කටයුතු කරපු නීත්‍යනුකූල හමුදාවට එරෙහිව, විදේශ රටක උවමනාව අනුව නීති හදලා අධිකරණයක් පිහිටුවලා නඩු අහන්නේ ලෝකයේ කවර රටකද? අතුරුදහන් වූවන් පිළිබඳ තොරතුරු විමර්ශනය කළ මැක්ස්වෙල් පරණගම වාර්තාව පිටු 500 ගණනකින් සමන්විතයි. එහි පැහැදිලිව සඳහන් වෙනවා, \"කිසිඳු යුද අපරාධයක් සිදුව නැහැ. යම් යම් සිදුවීම් සිදුව තිබෙනවා ඒවා පිළිබඳව පරීක්‍ෂණ කළ යුතුයි\" කියලා. ජාත්‍යන්තර උපදේශකයන්ගේ උපදෙස් අනුව යමින් සකස් කළ එවැනි කොමිෂන් වාර්තාවක් අපට තිබෙනවා. මේ බොරු චෝදනාවලට පිළිතුරු දීමට එය පලිහක් ලෙස පාවිච්චි කිරීමට හැකියි. නමුත් ඒ කිසිවක් උපයෝගී කොට නොගෙන තමන්ට ජනවාරි 08 වැනිදා බලයට එන්නට පාර කපලා දුන්නු හාම්පුතුන්ට දෙන තෑග්ග හැටියට, අපේ රණවිරුවන් බිල්ලට දෙන න්‍යාය පත‍්‍රයක් අරඹා තිබෙනවා. මේ රටේ ජීවත් වන කිසිවකුටත් මේ තත්ත්වය හමුවේ නිහඬව සිටීමට බැහැ. මේ රටේ ජනතාවට සාමකාමීව ජීවත්වීමේ ඉඩකඩ නිර්මාණය කරදීමට එහි නීත්‍යනුකූල හමුදාව දියත් කළ මෙහෙයුම මේ විදිහට අනෙක් පැත්තට බිලි දෙන්න ගියොත් අනාගතයේදී ඇති වන කිසිම තර්ජනයකදී මේ රටේ කිසිම දරුවකු නීත්‍යනුකූල හමුදාවට බැඳෙන්නෙත් නැහැ. ලබා දෙන අණ පිළි පදින්නෙත් නැහැ. ඒ තත්ත්වයට මේ රට අසරණ කරන්න දෙන්න එපා! \"ඇමෙරිකා - ශ‍්‍රී ලංකා ඒකාබද්ධ යෝජනාව ගෙනල්ලා මහින්ද - ගෝඨාභය ඇතුළු රණවිරුවන් බේරා ගන්නවා\" කියලා රනිල් වික‍්‍රමසිංහ මහත්තයා කියනවා. නමුත් මේ යෝජනාව අනුව අධිකරණ ක‍්‍රියාවලියට ප‍්‍රබලතම සාක්‍ෂි සටහන ලෙස යොදාගන්නා මානව හිමිකම් කොමසාරිස්වරයාගේ වාර්තාවෙහි මේජර් ජනරාල්වරුන් ඇතුළු හමුදා ප‍්‍රධානීන් 22කගේ නම් ඇතුළත්ව තිබෙනවා. \"සමූහ වශයෙන් මිනිසුන් මරා දැම්මා\" කියන චෝදනාව එල්ල කොට තිබෙනවා. සිවිල් පුද්ගලයන් රැස් වී සිටි තැන්වලට, රෝහල්වලට බර අවිවලින් පහර දුන්නා කියන චෝදනාව එල්ල කොට තිබෙනවා. එය යුද අපරාධයක් බවත් ඒ පිළිබඳව වැඩිදුරටත් සෙවිය යුතු බවත් මානව හිමිකම් කොමසාරිස්වරයාගේ වාර්තාවෙහි සඳහන්. එහෙම වාර්තාවක් සාක්‍ෂි සටහනක් ලෙස තබාගෙන මේ නඩු අහන්න හදන්නේ රණවිරුවන් නලවන්නද? මෙහෙම බොරු කියන්නේ ඇයි? අඩුම තරමින් මේ බොරු රනිල් වික‍්‍රමසිංහ මහත්තයාගේ නෝනාවත් පිළිගනීවිද? මහා පාවාදීමකට රට යටත් කරනවා පමණක් නොවෙයි, මේ පාවාදීම බොරු දහසකින් සඟවන්න හදනවා. මෙතැන පැහැදිලිව තිබෙන්නේ මේ රටේ ආරක්‍ෂක හමුදාව බිලි ගැනීමේ මෙහෙයුමක්. අනෙක් අතට මෙහෙම ගියොත් අපේ රටේ ස්වෛරීභාවයට මොකද වෙන්නේ? යුද්ධය තිබෙන කාලයේ ඒ ගැටුම පාවිච්චි කරලා විදේශ රටවල් අපේ රටේ අභ්‍යන්තර ප‍්‍රශ්නවලට අත ගැහුවා. ඒ ගැටුම අවසන් වුණාට පස්සේ ඒ ගැටුම නිරාකරණය කරපු ආකාරයේ ගැටළුවක් තියෙනවා කියමින් යළි මේ විදේශ රටවල් අපේ අභ්‍යන්තර ප‍්‍රශ්නවලට අත ගහන එක නොවෙයිද මේ වෙන්නේ? මේක මේ රටේ අධිකරණ ක‍්‍රියාවලියකට අවතීර්ණ වීමක් නොවෙයි. ඔවුන්ට ඕනෑ විදිහට අත පෙවිය හැකි ආකාරයට මේ රට දුර්වල කිරීමේ \"අධිවේගී මාර්ගයක්\" විවෘත කරවා ගැනීමක්. මේ ක‍්‍රියාවලිය දැන හෝ නොදැන මේ රටේ යම් කෙනෙකු අනුමත කරනවා නම් අනාගතයේදී යම් දිනයක ඔහුට, තමන්ගේ හෘදසාක්‍ෂිය ඉදිරියේ තමන් වැරදිකරුවකු බව කියාපාන බරපතළම සිදුවීම මෙය වේවි.", "URL": "https://sinhala.adaderana.lk/news.php?nid=54161", "Category": null, "Parent URL": null}