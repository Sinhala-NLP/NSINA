{"Source": "Adaderana", "Timestamp": "September 16, 2019 09:34 am", "Headline": "දුමෙන් වැසුණු කලිමන්තාන්", "News Content": "ඉන්දුනීසියාවේ මධ්‍යම කලිමන්තාන් පළාතේ පැතිර යන ඝන සහ කටුක දුමාරය හේතුවෙන් පුද්ගලයන් දැඩි ලෙස පීඩාවට පත්ව සිටියි. වනාන්තර ගිනිතැබීම හේතුවෙන් මෙම දුමාරය පැතිර යන බවයි විදෙස් වාර්තාවල දැක්වෙන්නේ. වනාන්තර ගිනි තැබීම හේතුවෙන් ඉන්දුනීසියාවේ කලිමන්තාන් පළාතේ ප්‍රදේශ රැසක් ඝන දුමාරයකින් වැසිගොස් තිබෙන්නේ මෙලෙසයි. එම පළාතේ මෙවැනි ස්ථාන 1345ක් පමණ හඳුනාගෙන ඇතැයි බලධාරීන් සඳහන් කළේය. ඝන සහ කටුක දුමාරය හේතුවෙන් කලිමන්තාන් හි වැසියන් අපහසුතාවන් රැසකට මුහුණ පා සිටියි. ඇතැම් ස්ථානවල පැතිර ඇති දුම් වළා හේතුවෙන් දෘෂ්ටියේ අපහසුතා මතුව ඇති බවද එරට වාර්තාවල සඳහන්. එම තත්ත්වය ජනතාවගේ සෞඛ්‍යයටද බෙහෙවින් අහිතකර බව බලධාරීන් පෙන්වා දෙයි. කලිමන්තාන් කලාපයේ පැතිර යන ඝන දුමාරය දැක්වෙන වීඩියෝ පට රැසක් මේ වන විට අන්තර්ජාලය හා සමාජ මාධ්‍ය ඔස්සේ පැතිර යමින් තිබෙයි. දුම් වළාවන්ගෙන් නිවෙස්, මහාමාර්ග මුළුමණින්ම ආවරණය වී ඇති ආකාරය එම වීඩියෝ පටවල දැක්වෙයි. මේ අතර ඉන්දුනීසියානු පරිසර අමාත්‍යවරයා නිකුත් කළ නිවේදනයක දැක්වෙන්නේ මැලේසියානු සමාගම් විසින් දේශ සීමාවේ භූමි ප්‍රදේශවල සිදුකරන ලද ගිනි තැබීම් ව්‍යාප්තවී යාමෙන් ඇතැම් වනාන්තරවල ගිනි හටගෙන ඇති බවයි.", "URL": "https://sinhala.adaderana.lk/news.php?nid=119201", "Category": null, "Parent URL": null}