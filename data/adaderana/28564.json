{"Source": "Adaderana", "Timestamp": "October 24, 2012 08:49 am", "Headline": "වැස්සට ගංඟා පිටාර ගලයි", "News Content": "දිවයිනේ ඇතැම් ප‍්‍රදේශවල තවදුරටත් සුළු ආපදා තත්ත්වයක් පවතින බව ආපදා කළමනාකරණ මධ්‍යස්ථානය පවසයි. අත්තනගලූ ඔය සහ ගිං ගඟේ ජල මට්ටම ඉහළයාම හේතුවෙන් හටගත් ආපදා තත්ත්වය මේ වන විටත් පහව ගොස් නොමැති බව ඔවුන් කියා සිටියි. අත්තනගලූ ඔයේ ජල මට්ටම ඉහළයාම හේතුවෙන් දූනමලේ, අත්තනගලූ ඔයේ පහල ප‍්‍රදේශය ආදී ප‍්‍රදේශ කිහිපයකට සුළු ගංවතුර තත්ත්වයක අවධානමක් පවතින බව ආපදා කළමනාකරණ මධ්‍යස්ථානය පවසයි. ඊයේ (23) පස්වරුව වන විට අත්තනගලූ ඔයේ ජල මට්ටම මීටර 4.78 ක් දක්වා ඉහළ ගොස් තිබු බව එම මධ්‍යස්ථානය සඳහන් කරයි. මේ අතර ගිං ගඟේ ජලමට්ටම ඉහළයාම හේතුවෙන් ගඟේ පහල ප‍්‍රදේශයේ සුළු ගංවතුර තත්ත්වයක් ඇති විය හැකි බව සඳහන්ය. ඊයේ පස්වරුව වන විට ගිං ගඟේ ජල මට්ටම මීටර 3.46 ක් දක්වා ඉහළ ගොස් තිබූ බව ආපදා කළමනාකරණ මධ්‍යස්ථානය කියා සිටියි. දිවයිනේ සෙසු පලාත්හි ගංගාවල ජල මට්ටම ද ඉහළ ගොස් ඇති බව ආපදා කළමනාකරණ මධ්‍යස්ථානය පවසයි. මේ අතර ගාල්ල ප‍්‍රදේශයට බලපෑ දැඩි වර්ෂාපතනය හේතුවෙන් තවලම, ජෙස්මින්වැලිය 35 මාර්ගයේ පාලමක් මුළුමනින්ම කැඩී ගොස් ඇති බව අද දෙරණ වාර්තාකරු සඳහන් කරයි. කෙසේ වෙතත් අද දිනය තුළද දිවයිනේ බොහෝ ප‍්‍රදේශවලට වැසි සහිත කාළගුණයක් අපේක්ෂා කළ හැකි බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=28564", "Category": null, "Parent URL": null}