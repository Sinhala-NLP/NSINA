{"Source": "Adaderana", "Timestamp": "November 23, 2017 11:09 am", "Headline": "අල්ලස් ගන්න ගිය කෘෂිකර්ම නිලධාරීන් දෙන්නා අතටම අහුවෙයි ", "News Content": "අල්ලස් ලබාගැනීමේ චෝදනාවක් සම්බන්ධයෙන් කෘෂිකර්ම පර්යේෂණ හා නිෂ්පාදන සහකාර නිලධාරියෙකු ඇතුළු පුද්ගලයින් දෙදෙනෙකු අල්ලස් හෝ දූෂණ චෝදනා විමර්ශන කොමිසම විසින් අත්අඩංගුවට ගෙන තිබේ. ගොවිජන සංවර්ධන දෙපාර්තමේන්තුවේ බෝකුන්දර ගොවි ජන සේවා මධ්‍යස්ථානයට අනුයුක්තව රාජකාරී කරන නිලධාරියෙකු මෙලෙස අත්අඩංගුවට ගෙන ඇති බව අල්ලස් කොමිසම සඳහන් කළේය. කුඹුරු ඉඩමක් ගොඩ කිරීම සම්බන්ධව නීතිමය පියවර නොගෙන සිටීම සඳහා මොවුන් පුද්ගලයෙකුගෙන් රුපියල් 20,000ක අල්ලස් මුදලක් ඉල්ලා ඇති බව සඳහන්ය. ඉන් රුපියල් දසදහසක මුදලක් ලබාගත් අවස්ථාවේ සැකකරුවන් අත්අඩංගුවට ගත් බව අල්ලස් කොමිසම පැවසීය. සැකකරුවන් කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=80408", "Category": null, "Parent URL": null}