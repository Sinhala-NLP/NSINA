{"Source": "Adaderana", "Timestamp": "April 26, 2013 05:53 am", "Headline": "පන්සල් ගිය අම්මයි දුවයි මන්ත්‍රීගේ කැබ් රියේ හැපෙයි", "News Content": "උඩුබද්දාව ප්‍රාදේශීය සභාවේ මන්ත්‍රීවරයෙකු පැදවු කැබ් රථයක ගැටීමෙන් මවක සහ දියණියක තුවාල ලබා රෝහල් ගත කර ඇති බව දංකොටුව පොලීසිය පවසයි. ඊයේ (25) රාත්‍රී 7.30 ට පමණ දංකොටුව - ඇටියාවල ප්‍රදේශයේදී මෙම අනතුර සිදුවී ඇත. අනතුරින් තුවාල ලබා සිටි දෙදෙනාව දංකොටුව දිසා රෝහලට ඇතුළත් කිරීමෙන් පසුව එක් අයෙකුව මීගමුව මහා රෝහලට මාරුකර යවා ඇති බව කියැවෙයි. තුවාල ලබා ඇති දෙදෙනා බක් පුර පසොලොස්වක පෝය දිනයේ විහාරස්ථානයට ගොස් ආපසු නිවස බලා ගමන් කරමින් සිටින විට මෙම අනතුරට මුහුණ පා තිබේ. අනතුරට සම්බන්ධ කැබ් රථය ධාවනය කළ බව කියන උඩුබද්දාව - ඉහළගම පදිංචි අයෙකුව සහ කැබ් රථය දංකොටුව පොලීසිය විසින් අත්අඩංගුවට ගෙන ඇත. සැකකරු උඩුබද්දාව ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙකි. දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=33584", "Category": null, "Parent URL": null}