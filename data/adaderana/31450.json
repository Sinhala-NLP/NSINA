{"Source": "Adaderana", "Timestamp": "February 8, 2013 11:24 am", "Headline": "විශේෂ විභාගය හෙට සිට", "News Content": "පසුගිය දෙසැම්බර් මාසයේ පැවති අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටීමට නොහැකි වූ සිසුන් සඳහා පැවැත්වෙන විශේෂ විභාගය හෙට (09) ආරම්භ වේ. අයහපත් කාලගුණික තත්ත්වය හේතුවෙන් සිසුන් පිරිසකට අදාළ විභාගය සඳහා පෙනී සිටීමට හැකියාව නොලැබුණු අතර ඔවුන් වෙනුවෙන් විශේෂ විභාගයක් පැවැත්වීමට විභාග දෙපාර්තමේන්තුව තීරණය කර තිබිණි. ඒ අනුව කුරුණෑගල, මොණරාගල, මාතලේ සහ මහනුවර යන දිස්ත්‍රික්කවල මෙම විභාගය පැවැත්වෙන බව විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා පැවසුවේය. හෙට සිට ලබන 11 වන දින දක්වා මධ්‍යස්ථාන 50 දී පැවැත්වෙන විභාගය සඳහා සිසුන් 1800 ට ආසන්න සංඛ්‍යාවක් ඉල්ලුම් කර ඇති බව විභාග කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=31450", "Category": null, "Parent URL": null}