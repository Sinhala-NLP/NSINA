{"Source": "Adaderana", "Timestamp": "February 22, 2010 09:14 am", "Headline": "රෝහල් උපකරණ අක්‍රීයවීමෙන් රෝගීන් අමාරුවේ", "News Content": "කතරගම, බුත්තල, තණමල්විල හා තිස්ස යන ප්‍රදේශයන්හි රෝහල්වල දියවැඩියා රෝග පරීක්ෂණ උපකරණ අක්‍රීය වීම හේතුවෙන් රෝගීන් විශාල පිරිසක් දැඩි අපහසුතාවයට ලක්වී තිබේ. මේ හේතුවෙන් දියවැඩියා‍ රෝගීන්ට තම පරීක්ෂණ පෞද්ගලික බෙහෙත් ශාලා මගින් විශාල මුදලක් ගෙවා සිදුකර ගැනීමට සිදුව ඇති බව සඳහන්ය. එම රෝහල්වල සේවය කරන ඇතැම් රසායනාගාර නිලධාරීන් පෞද්ගලික වෛද්‍ය ආයතන පවත්වාගෙන යන බවට ද ප්‍රදේශවාසීන් චෝදනා කරයි. ‍කෙසේ වුවද කඩිනමින් අදාළ යන්ත්‍ර අළුත්වැඩියා කර තමන්ට අවශ්‍ය පහසුකම් සලසා දෙන ලෙස ඔවුන් බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=6864", "Category": null, "Parent URL": null}