{"Source": "Adaderana", "Timestamp": "March 31, 2018 02:40 pm", "Headline": "සිල් සමාදන් වුන උවැසි උවැසියන්ට බුදු පිළිම සියයක් පරිත්‍යාග කරයි", "News Content": "බක් පොහොය නිමිත්තෙන් සිල් සමාදන් වී සිටි උවැසි උවැසියන් සඳහා බුදු පිළිම වහන්සේලා සියක් නමක් පරිත්‍යාග කිරීමේ වැඩ සටහනක් 31 වැනිදා දහවල් හලාවත - ආරච්චිකට්ටුව,කරුක්කුලිය, ශ්‍රී ජයතිලකාරාම විහාරස්ථානයේදී සිදු විය. හලාවත කොට්ඨාස බාර පොලිස් අධිකාරී සුරන්ජන් කුමාරපේලි මහතාගේ උපදෙස් අනුව ආරච්චිකට්ටුව පොලීසිය විසින් වැඩ සටහන සංවිධානය කර තිබිණි. සෑම පොහොය දිනකම දුෂ්කර ප්‍රදේශයක පිහිටි විහාරස්ථානයක පෙහෙවස් සමාදම් වී ඇති උවැසි උවැසියන් වෙනුවෙන් බුදු පිළිම වහන්සේලා සියක් නමක් ප්‍රධානය කිරීම මළලසේකර පදනම සහ ජය සතුට පදනම විසින් කරගෙන එයි. එම වැඩ සටහනට අනුව බක් පොහොය දිනයේ කරුක්කුලිය ජයතිලකාරාම විහාරස්ථානයේ පෙහෙවස් සමාදම්වී සිටි උවැසි උවැසියන් සඳහා පිළිම වහන්සේලා බෙදා දීම සිදු කරන ලදි. උවැසි උවැසියන් සඳහා බෙදා දුන් පිළිමවහන්සේලා කරුක්කුලිය ගම්මානය මැදින් දර්ශණිය පෙරහැරකින් වැඩම කිරීම සිදු කරන ලදි. හලාවත - පුත්තලම දෙදිසාවේ ලේඛකාධිකාරී ජයතිලකාරාමාධිපති පුජ්‍ය නවදන්කුලමේ මේධානන්ද නායක සවාමීන්වහන්සේගේ ප්‍රධානත්වයෙන් පැවති මෙම පුන්‍ය කර්මයට හලාවත කොට්ඨාස බාර පොලිස් අධිකාරී සුරන්ජිත් කුමාරපේලි, ආරච්චිකට්ටුව වැඩ බලන පොලිස් ස්ථානාධිපති ප්‍රධාන පොලිස් පරීක්ෂක ශ්‍රීනික ජයකොඩි යන මහත්වරුන්ද සහභාගි වී සිටියේය.", "URL": "https://sinhala.adaderana.lk/news.php?nid=86659", "Category": null, "Parent URL": null}