{"Source": "Adaderana", "Timestamp": "September 2, 2010 11:52 am", "Headline": "සංශෝධනය ගැන ටී. එන්. ඒ තීරණය හයවනදා", "News Content": "දෙමළ ජාතික සන්ධානය යෝජිත ව්‍යවස්ථා සංශෝධනයට සහය දැක්වීම සම්බන්ධයෙන් ලබන හය වැනිදා තීරණය කරන බව එම සන්ධානයේ පාර්ලිමේන්තු මන්ත්‍රී පොන් සෙල්වරාසා මහතා පවසයි. පාර්ලිමේන්තු මන්ත්‍රී කණ්ඩායම එදින රැස්වී මේ පිළිබඳ තීරණය කිරීමට නියමිත බව ඔහු සඳහන් කරයි. මේ අතර ලංකාවේ සංචාරයක නිරතව සිටින ඉන්දීය විදේශ ලේකම් නිරුපමා රාඕ මහත්මිය දෙමළ ජාතික සන්ධානයේ මන්ත්‍රීවරු පිරිසක් ඊයේ හමුවු බව පොන් සෙල්වරාසා මන්ත්‍රීවරයා කියා සිටියේය. අවතැන් වූවන් නැවත පදිංචි කිරීම සම්බන්ධයෙන් මෙම සාකච්ඡාවේදී වැඩි වශයෙන් අවධානය යොමුවු බව සඳහන්ය. නැවත පදිංචි කිරීමේ රජයේ ක්‍රියාවලිය පිළිබඳ දෙමළ ජාතික සන්ධානයේ අප්‍රසාදය පළ කළ බව සෙල්වරාසා මන්ත්‍රීවරයා පවසයි. සාම්පූර්හි ඇතැම් ප්‍රදේශවල දේපළ හමුදාව යටතට ගැනීම පිළිබඳව ද දෙමළ ජාතික සන්ධානය නිරුපමා රාඕ මහත්මියගේ අවධානය යොමු කළ බව සෙල්වරාසා මන්ත්‍රීවරයා වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=10589", "Category": null, "Parent URL": null}