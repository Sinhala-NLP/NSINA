{"Source": "Adaderana", "Timestamp": "April 4, 2016 07:19 am", "Headline": "මහා පරිමාණ මත්ද්‍රව්‍ය ජාවාරමේ ශ්‍රී ලාංකිකයෙකුත් මාට්ටු", "News Content": "හෙරොයින් මත්ද්‍රව්‍ය මෙරට තුළ බෙදාහැරිමේ ජාලයේ ප්‍රධාන සැකකරුවෙකු කටුනායක ජාත්‍යන්තර ගුවන් තොටුපළේදී අත්අඩංගුවට ගෙන තිබේ.පසුගිය දා පොලිස් මත්ද්‍රව්‍ය කාර්යාංශය විසින් දකුණු මුහුදු තීරයේදී මෙරටට ප්‍රවාහනය කරමින් තිබූ හෙරොයින් කිලෝ 110ක් සමග විදේශකයින් 14 දෙනෙකු අත්අඩංගුවට ගනු ලැබුණි.මෙම හෙරොයින් ජාවාරම පිළිබඳව පොලිස් මත්ද්‍රව්‍ය කාර්යාංශය වැඩිදුර විමර්ශන සිදු කළ අතර මෙම ජාවාරමට සම්බන්ධ ප්‍රධාන සැකකරු අත්අඩංගුවට ගැනිම සඳහා විමර්ශන සිදු කරන ලදී.මොහු පිළිබඳව කටුනායක බණ්ඩාරනායක ජාත්‍යන්තර ගුවන් තොටුපළ ආගමන විගමන නිළධාරින්ට දැනුවත් කර තිබූ අතර ඔහු විදේශගතවිමට සුදානම් වුවහොත් හෝ විදේශයක සිට පැමිණියහොත් අත්අඩංගුවට ගන්නා ලෙස දැනුම්දී තිබුණි.ඒ අනුව මෙම ප්‍රධාන සැකකරු අද අළුයම ඉන්දියාවේ සිට මෙරටට පැමිණි අවස්ථාවේදී අත්අඩංගුවට ගත් බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සදහන් කළේය.මෙලෙස අත්අඩංගුවට ගෙන ඇත්තේ මොහොමඩ් මුවාස් මොහොමඩ් නැමැති පුද්ගලයෙකු වන අතර ඔහු දෙහිවල ප්‍රදේශයේ පදිංචිකරුවෙකු බව වාර්තා වේ.අත්අඩංගුවට ගත් සැකකරු මේ වන විට පොලිස් මත්ද්‍රව්‍ය කාර්යාංශයේ නිළධාරින් භාරයේ පසුවෙයි.", "URL": "https://sinhala.adaderana.lk/news.php?nid=58907", "Category": null, "Parent URL": null}