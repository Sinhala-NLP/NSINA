{"Source": "Adaderana", "Timestamp": "February 15, 2014 04:28 pm", "Headline": "මහින්ද අල්ගම සමුගනී!", "News Content": "ප්‍රවීණ ගී පද රචකයකු සහ ගුවන් විදුලි ළමා වැඩසටහන් නිෂ්පාදකවරයකු වන මහින්ද අල්ගම මහතා අභාවප්‍රාප්ත වී තිබේ. කොළඹ ජාතික රෝහලේ ප‍්‍රතිකාර ලබමින් සිටියදී ඔහු එසේ අභාවප්‍රාප්ත වී ඇති අතර මියයන විට ඒ මහතාගේ වයස අවුරුදු 68කි. දින කිහිපයක් කොළඹ ජාතික රෝහලේ දැඩි සත්කාර ඒකකයේ ප‍්‍රතිකාර ලබමින් සිටියදී ඒ මහතා අභාවප්‍රාප්ත වූ බව එහි ප්‍රකාශිකාවක පැවසුවාය. 2011 වසරේ පැවැති රාජ්‍ය සංගිත සම්මාන උත්සවයේදී ගී පද රචකයකු ලෙස සංගීත ක්ෂේත්‍රයට කළ මහඟු මෙහෙවර වෙනුවෙන් මහගමසේකර අනුස්මරණ සම්මාන පවා දිනා ගැනීමට සමත් විය. එසේම ඔහු, 2010 වසරේ පැවැති රාජ්‍ය සාහිත්‍ය සම්මාන උළෙලේදී ‍ තරු මුතු කුමරිය ළමා ගීත සංග්‍රහය වෙනුවෙන් හොඳම ළමා ගීත රචනා සංග්‍රහයට හිමි සම්මානය ද දිනා ගෙන ඇතැයි සඳහන්ය. නන්දා මාලනි ගායනා කළ රුක්අත්තන මල මුදුනේ, චන්ද්‍ර මඩුලූ යට වැනි ගීත මෙන්ම තවත් ගීත රැසක් ඔහු විසින් නිර්මාණය කර ඇත. එසේම ළමා ගීත සාහිත්‍යය වෙනුවෙන් සහ ළමා නාට්‍ය කලාව වෙනුවෙන් මහින්ද අල්ගම මහතා විශිෂ්ට මෙහෙවරක් ඉටුකර තිබේ.", "URL": "https://sinhala.adaderana.lk/news.php?nid=41149", "Category": null, "Parent URL": null}