{"Source": "Adaderana", "Timestamp": "March 22, 2014 01:16 pm", "Headline": "ගෝපි ගැන ඔත්තුවට ලක්ෂ 10ක්", "News Content": "එල්.ටී.ටී.ඊ. සැකකරුවෙකු වන කජීපන් පොන්නයියා සෙල්වනායගම් හෙවත් ගෝපි හෙවත් කාසියන් නමින් හඳුන්වන මෙම ඡායා රූපයේ සිටින පුද්ගලයා සම්බන්ධයෙන් නිවැරදි තොරතුරක් ලබාදෙන අයෙකුට රුපියල් ලක්ෂ 10ක ත්‍යාගයක් පිරිනමන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසයි. මොහුගේ වයස අවුරුදු 31 ක් පමණ වන අතර උස අඩි 06 කි. තළෙළු සිරුරක් ඇති මොහුගේ මුහුණේ වම් පස තොලට උඩින් කැපුම් තුවාල කැළලකි. මොහු පිළිබඳව තොරතුරක් ලදහොත් දුරකථන අංක 0112 451 636 හෝ ෆැක්ස් අංක 0112 321 838 වෙත දැනුම්දෙන පොලීසිය ඉල්ලීමක් කරයි. නිවැරදි තොරතුරක් ලබාදෙන තැනැත්තෙකුට රු.10,00,000/- ක ත්‍යාගයක් පිරිනැමෙන අතර තොරතුරුකරුගේ රහස්‍යභාවය ආරක්‍ෂා කරනු ලැබේ. පසුගියදා මෙම සැකකරු කිලිනොච්චිය ධර්මපුරම් ප්‍රදේශයේදී අත්අඩංගුවට ගැනීමට යාමේදී පොලිස් නිලධාරියෙකුට වෙඩි වැදී තුවාල සිදුව තිබුණි.", "URL": "https://sinhala.adaderana.lk/news.php?nid=41985", "Category": null, "Parent URL": null}