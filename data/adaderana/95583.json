{"Source": "Adaderana", "Timestamp": "September 5, 2018 01:05 pm", "Headline": "සාගර විශ්ව විද්‍යාලයේ වැඩ වර්ජනයක්", "News Content": "ඉල්ලීම් කිහිපයක් මුල්කරගනිමින් ශ්‍රී ලංකා සාගර විශ්ව විද්‍යාල සේවකයින් ආරම්භ කල වැඩ වර්ජනයට සාගර විශ්ව විද්‍යාලයේ තංගල්ල ආයතනයේ සේවකයින්ද සහය දක්වමින් රාජකාරී කටයුතු වලින් ඉවත්වී තිබේ. මෙම වැඩ වර්ජනය ශ්‍රී ලංකා සාගර විශ්ව විද්‍යාලයේ වෘත්තීය සමිති සංසදය විසින් සංවිධානය කර ඇත. තංගල්ල ආයතනයේ සේවයකින් හතලිස් එක් දෙනෙකු වැඩ වර්ජනයට සහය පළ කර රාජකාරී කටයුතු වලින් ඉවත්වී සිටින බව වාර්තා වේ. සාගර විශ්ව විද්‍යාලයේ තංගල්ල ආයතනයේ සිසු සිසුවියන් දෙසීයක පමණ පිරිසක් අධ්‍යන කටයුතු වල නිරත වන අතර වැඩ වර්ජනය හේතුවෙන් ආයතනයේ ක්‍රියාත්මක උපාධි පාඨමාලා හා ජාතික වෘත්තීය සුදුසුකම් පාඨමාලා වල අධ්‍යයන කටයුතු සම්පූර්ණයෙන් අඩාල වී තිබේ. වත්මන් පරිපාලකයින්ගේ අකාර්යක්ෂමතාවය හේතුවෙන් සිසුන් හා කාර්යය මණ්ඩලය අතර ගැටුම් ඇතිවන ආකාරයෙන් කටයුතු කිරීම, පරිපාලනය සදහා අත්දැකීම් හා හැකියාවන් සහිත පුද්ගලයින් පත්නොකිරීම, වසර ගණනාවක සිට අතපසු කරන ලද ශ්‍රේණිගත කිරීම්, අදාල වසර සම්පූරණ කරන ලද සේවකයින්හට ස්ථීර පත්වීම් ලබා නොදීම හා අභ්‍යන්තර උසස්වීම් ලබා නොදීම, රාජ්‍ය මුදල් අවභාවිතය, අනධ්‍යන කාර්යය මණ්ඩලයට හිමි විය යුතු සියයට දහයක හිලව් දීමනාව ලබා නොදීම ඇතුළු කරුණු අටක් මුල් කරගනිමින් සේවයකින් මෙලෙස වැඩ වර්ජනයේ නිරත වේ. සේවක ගැටළු වලට විසදුමක් ලැබෙන තුරු මෙලෙස වැඩ වර්ජනයේ නිරත වන බව ඔවුහු පවසති. (ඡාරූප-සහම්පති මානගේ)", "URL": "https://sinhala.adaderana.lk/news.php?nid=95583", "Category": null, "Parent URL": null}