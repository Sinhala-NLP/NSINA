{"Source": "Adaderana", "Timestamp": "April 13, 2011 11:15 am", "Headline": "ධීවරයින් අතුරුදහන් වුණේ ලෝක කුසලානය ඉන්දියාවට ගිය නිසාලු..?", "News Content": "ලෝක කුසලාන තරගාවලියේ අවසාන මහා තරගයෙන් ඉන්දියාව ජයග්‍රහණය කළ බැවින් කෝපයට පත් ශ්‍රී ලංකා නාවික හමුදාවෙන් ඉන්දීය ධීවරයින්ට පහරදී ඝාතනය කරන්නට ඇතැයි තමන් සැක කරන බව ඉන්දීය ධීවරයෙකු මහාධිකරණයට ගොනු කළ පෙත්සමක සඳහන් වේ. ඉන්දීය ධීවරයෙකු විසින් ගොනු කරන ලද පෙත්සමක් ඊයේ මදුරෙයි මහාධිකරණය හමුවේ විභාගයට ගත් අවස්ථාවේදී මෙම කරුණු අනාවරණය වූ බව ඉන්දීය මාධ්‍ය වාර්තා උපුටා දක්වයි. රාමේෂ්වරම් හි තංගච්චි මඩම් ප්‍රදේශයේ පදිංචි නල්ලතම්බි නමැති ධීවරයෙකු විසින් මෙම පෙත්සම ගොනුකර ඇති අතර පසුගියදා මුහුදු ගිය ඉන්දීය ධීවරයින් සිව්දෙනෙකුගෙන් දෙදෙනෙකුගේ මළ සිරුරු හමුවී ඇති බවත්,ඉතිරි දෙදෙනා සොයාදෙන ලෙස ඉන්දීය මධ්‍යම ආණ්ඩුවට හා තමිල්නාඩු ප්‍රාන්ත ආණ්ඩුවට නියෝගයක් නිකුත් කරන ලෙස පෙත්සම්කරු අධිකරණයෙන් ඉල්ලා තිබේ. පසුගිය අප්‍රේල් මස 02 වන දින වික්ටර්ස්,ජාන්පාල්,අන්තෝනි රාජ්,මාරිමුත්තු යන යන සිව්දෙනා ඉන්දියාවේ රාමේෂ්වරම් ප්‍රදේශයෙන් දෛනික ධීවර කටයුතු සඳහා පිටත්ව ගිය බවත්,සෙසු ධීවර බෝට්ටු යළි පැමිණියද මෙම සිව්දෙනා නොපැමිණි බව නල්ලතම්බි සිය පෙත්සමෙන් පෙන්වාදී තිබේ. අතුරුදහන් වූ මෙම සිව්දෙනා සොයා මෙහෙයුම් කටයුතු දියත් කළ බවත්,එසේ වුව ඒ වෙනුවෙන් ශ්‍රී ලංකා මුහුදුසීමාවට ඇතුළුවන්නට තමන්ට අවසර ලබා නොදුන් බවත්,ශ්‍රී ලංකා මුහුදුසීමාවේ මෙම ධීවරයින් සිටිත්නම් ඒ පිළිබඳ දැනුම්දෙන බව ශ්‍රී ලංකා නාවික හමුදාව විසින් තමන්ට දැනුම්දුන් බවත් පෙත්සම්කරු කියා සිටියි. පසුව අප්‍රේල් මස 8 වන දින ඩෙල්ෆ් දූපත ආසන්නයේ තිබී හමුවූ පුද්ගල මළ සිරුරක් හඳුනා‍ගන්නට යාපනයට පැමිණීමට ශ්‍රී ලංකා නාවික හමුදාව විසින් අවසර ලබාදුන් බවත්,එකී මළ සිරුර අප්‍රේල් මස 02 වන දින මුහුදු ගොස් අතුරුදහන් වූ සිව්දෙනාගෙන් වික්ටර්ස් නැමති ධීවරයාගේ මළ සිරුර බවට හඳුනා‍ගත් බවත් හෙතෙම පවසා ඇත. ඊටත් පසුව තෝණ්ඩි නම් ප්‍රදේශයේ තිබී අන්තෝනි රාජ් නමැති ධිවරයාගේ මළ සිරුරද හමුවූ බවත්,සෙසු දෙදෙනා පිළිබඳ කිසිදු තොරතුරක් මේවන තුරුත් ලැබී නැතැයිද එසේ හෙයින් මෙම ධීවරයින්ට කුමක් සිදුවීදැයි සොයා බැලීමට කටයුතු කළ යුතු බවට අධිකරණ නියෝගයක් නිකුත් කරන ලෙස පෙත්සම්කරු ඉල්ලා ඇති බව\"දිනත්තන්දි\"වෙබ් අඩවිය සඳහන් කරයි. කෙසේ වුවද ඩෙල්ෆ් දූපත ආසන්නයේ තිබී හමුවූ බව කියන වික්ටර්ස් නමැති ධීවරයාගේ අවසන් කටයුතු යාපනයේදී සිදුකෙරුණු බව කියා සිටින පෙත්සම්කරු ඔහුගේ මළ සිරුරේ තැන් තැන්වල රුධිරය තැවරී තිබුණු තුවාල දක්නට ලැබුණු බව එය දුටුවන් පවසන බවත්, එයින් කිසියම් පහරදීමක් සිදුව ඇති බවට තමන්ට සැකපහළවී ඇතැයිද පෙන්වාදී ඇත. ලෝක කුසලාන අවසාන මහා තරගයෙන් ඉන්දියාව ජයග්‍රහණය කළ බැවින් කෝප වූ ශ්‍රී ලංකා නාවික හමුදා විසින් මෙම ධීවරයින්ට පහරදී පසුව බෝට්ටුවලින් ඇද දමා මුහුදේ ගිල්වන්නට ඇතැයි තමන් සැකකරන බව පෙත්සම්කරු වැඩිදුරටත් කියා ඇත. මෙම පෙත්සම මදුරෙයි මහාධිකරණය විසින් ඊයේ විභාගයට ගත් අවස්ථාවේ ඉන්දීය මධ්‍යම රජයේ ස්වදේශ කටයුතු අමාත්‍යංශ ලේකම්,ශ්‍රී ලංකාවේ ඉන්දීය මහ කොමසාරිස්,හා තමිල්නාඩු ප්‍රාන්ත රජයේ ස්වදේශ කටයුතු ලේකම් යනාදීන්ට මහාධිකරණය හමුවේ කරුණු දක්වන ලෙස මහාධිකරණ ද්විපුද්ගල විනිසුරු මඩුල්ල විසින් නියෝග කර තිබේ. වැඩිදුරට නඩු විභාගය ලබන 25 වන දිනට කල්තබන බවත්,එදිනට මීට අදාළ කරුණු දැක්වීම කළ යුතු බවත් රාජේශ්වරම්,ජී.එම් අක්බර් අලී යන ද්වි පුද්ගල මහාධිකරණ විනිසුරුවරුන් නියෝග කළ බව \"දිනත්තන්දි\"වෙබ් අඩවියේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=15450", "Category": null, "Parent URL": null}