{"Source": "Adaderana", "Timestamp": "November 20, 2010 01:18 pm", "Headline": "ජාත්‍යන්තර වශයෙන් ආණ්ඩුව ඉල්ලාගෙන කෑ වැඩක්", "News Content": "රාජ්‍ය විරෝධී රැලි වලට සහභාගී වී ඇතැයි යන චෝදනා යටතේ ලෙබනන් ජාතික යුවල රටින් පිටුවහල් කිරීම හෙළා දකින බව පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. එම ලෙබනන් ජාතිකයා ලෝක තරුණ සංවිධානයේ ලෙබනන් නියෝජිත බව ද ඔහු පෙන්වාදෙයි. ඔහු සහ ඔහුගේ බිරිඳ විවාහ වී පළමු විදේශ සංචාරය සඳහා ශ්‍රී ලංකාවට පැමිණ ඇති බව මන්ත්‍රීවරයා පවසයි. ඔවුන් ශ්‍රී ලංකාවට පැමිණියේ මිතුරන් ලෙස මිස දේශපාලන කටයුතු සඳහා නොවන බව ද ඔහු අවධාරණය කරයි. තමන් හට සිදුවූ පහරදීමට විරෝධය පළකරමින් පසුගියදා පැවති උද්ඝෝෂණයට මෙම යුවල සහභාගි වූ බවත්, ජාත්‍යන්තර සහෝදරත්වය මත ඔවුන් එසේ සහභාගි වූයේ නිරීක්ෂණ මට්ටමින් බවත් හෙතෙම අද දෙරණ වෙත අදහස් දක්වමින් කියා සිටියේය. ජාත්‍යන්තර වශයෙන් ගත් කළ මෙම ක්‍රියාව ආණ්ඩුව \"ඉල්ලාගෙන කෑ වැඩක්\" බව හඳුන්නෙත්ති මහතා පෙන්වාදෙයි. දෙසැම්බර් 13 සිට 20 දක්වා කාලය තුළ දකුණු අප්‍රිකාවේ පැවැත්වීමට නියමිත 17 වන ලෝක තරුණ හා ශිෂ්‍ය උළෙල වෙනුවෙන් මෙම ලෙබනන් ජාතිකයා සහභාගිවීමට නියමිත බව ද, එහිදී ශ්‍රී ලංකා රජයේ නියෝජිත කණ්ඩායමට මෙම ඔවුන් මුණගැසීමට සිදුවන බව ද ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=12283", "Category": null, "Parent URL": null}