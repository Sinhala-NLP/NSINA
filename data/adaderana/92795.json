{"Source": "Adaderana", "Timestamp": "July 18, 2018 06:05 pm", "Headline": " තම ගැටළු වහා විසඳා දෙන ලෙසට අග්නිදිග විශ්ව විද්‍යාලයේ තාක්ෂණ පීඨයේ සිසුන් සත්‍යග්‍රාහයක", "News Content": "අග්නිදිග විශ්ව විද්‍යාලයේ තාක්ෂණ පීඨයේ පවතින ගැටලු පිළිබඳව හඬ නැගූ සිසුන් මර්දනය කිරීම සඳහා පාලනාධිකාරීය තර්ජනාත්මක පියවර ගෙන ඇතැයි චෝදනා කරමින් එම සිසුන් අද (18) කොළඹදී විරෝධතාවක නිරත විය. එම ගැටලුව පිළිබඳව උසස් අධ්‍යාපන අමාත්‍යවරයා සමඟ සාකච්ඡා කිරීමට සිසුන් එම අමාත්‍යංශය වෙත පැමිණිය ද ඊට අවස්ථාවක් නොලැබීම හේතුවෙන් ඔවුන් ලිප්ටන් වටරවුම අසලදී සත්‍යග්‍රහයක් ද ආරම්භ කළේය. අග්නිදිග විශ්ව විද්‍යාලයේ ආරක්ෂක අංශයේ බවට සැලකෙන පිරිසක් පොලු මුගුරු ද රැගෙන නේවාසිකාගාරයක් වෙත පැමිණ සිසුන්ගේ නම් සදහන් කරමින් ඔවුන් සොයන ආකාරය ඇතුළත් වීඩීයෝවක් සමාජ ජාල මාධ්‍ය තුළ හුවමාරු වූ අතර ඒ පිළිබඳව ඊයේ(17) පාර්ලිමේන්තුවේදී ද අවධානය යොමු කෙරුණේය. ඒ අනුව සරසවි සිසුන් මර්දනය කිරීම හා පන්ති තහනමට ලක් කිරීමට එරෙහිව අග්නිදිග විශ්ව විද්‍යාලයේ ශිෂ්‍ය ක්‍රියාකාරී කමිටුව අද කොළඹදී විරෝධතාවක නිරත වුණේ විශ්ව විද්‍යාල තුළ ශිෂ්‍ය නිදහස තහවුරු කරන ලෙස රජයට බල කරමින්. විහාර මහාදේවී උද්‍යානය අසල සිට පාගමනින් ලිප්ටන් වටරවුම දක්වා පැමිණි සිසුන් එහිදී විරෝධතාවයේ නිරත වු අතර පසුව වෝඩ් පෙදෙසේ පිහිටි උසස් අධ්‍යාපන හා සංස්කෘතික කටයුතු අමාත්‍යංශ්‍ය වෙත පැමිණීමට උත්සහ කළේය. එහෙත් පොලීසිය විසින් මාර්ග බාධක යොදා එම මාර්ගය සම්පූර්ණයෙන්ම වසා දමා තිබුණී. මෙහිදී විරෝධතාවට එක්ව සිටි අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු ලහිරු වීරසේකර සහ තවත් නියෝජිතයින් කිහිප දෙනෙකු කොමිසම වෙත යාමට සිසුන්ට ඉඩ ලබා දිය යුතු බවට පොලීසියට දැනුම් දුන්නා. මෙහිදී සිසුන්ට උසස් අධ්‍යාපන අමාත්‍යංශයේ අතිරේක ලේකම්වරයෙකු සමඟ සාකච්ඡා කිරීමට ඉඩ ලබා දිය හැකි බව පොලීසිය සඳහන් කර තිබූ නමුත් සිසුන් ඊට එකඟ නොවූයේ අමාත්‍යවරයා සමඟ සාකච්ඡාවක් අවශ්‍ය බව පවසමින්. පසුව සිසුන් ලිප්ටන් වටරවුම අසල අට්ටාලයක් ඉදිකර අඛණ්ඩ සත්‍යග්‍රහයක් ආරම්භ කරනු ලැබුවේ අග්නිදිග විශ්ව විද්‍යාලයේ තාක්ෂණ පීඨයේ සිසුන් මුහුණ පා ඇති ගැටලු වහා විසඳන ලෙස රජයට බල කරමින්. මෙහිදී එම ස්ථානයේ රැඳී සිටි මාධ්‍යවේදියෙකු බව පැවසෙන පුද්ගලයෙකු සහ සිසුන් අතර බහින්බස් වීමක් ද සිදු විය.", "URL": "https://sinhala.adaderana.lk/news.php?nid=92795", "Category": null, "Parent URL": null}