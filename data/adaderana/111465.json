{"Source": "Adaderana", "Timestamp": "June 6, 2019 03:46 pm", "Headline": "පොලීසියට එරෙහිව කිව් නුවර විරෝධයක්", "News Content": "පොලීසියට එරෙහිව යුක්‍රේනයේ කිව් අගනුවර දැවැන්ත විරෝධතාවක් පවත්වා ඇත. විදෙස් මාධ්‍ය වාර්තා කළේ පොලිස් නිලධාරීන් දෙදෙනෙකු විසින් සිදුකළ වෙඩි තැබීමකින් කුඩා දරුවෙක් මියයාමත් සමඟ මෙම විරෝධතා ආරම්භ වී ඇති බවයි. පස් හැවිරිදි පිරිමි දරුවෙකු ඝාතනය කිරීම සම්බන්ධයෙන් සැකපිට පොලිස් නිලධාරීන් දෙදෙනෙකු අත්අඩංගුවට ගැනීමත් සමඟ යුක්‍රේන වැසියන් කුපිත වී ඇත. එම නිලධාරීන් දෙදෙනා රාජකාරියෙන් බැහැරව සිටි අවස්ථාවක බීමතින් සිදු කළ වෙඩි තැබීමකින් එම දරුවා මියගොස් තිබුණි. වෙඩි තැබීමෙන් හිසට තුවාල සිදු වූ දරුවා රෝහලට රැගෙන යාමට පියවර ගෙන ඇති නමුත් ඔහුව බේරාගැනීමට හැකි වී නැත. කෙසේ වෙතත් ඔහුගේ මරණයෙන් කුපිත වූ යුක්‍රේන වැසියන් කිව් අගනුවර ඇතුළුව ප්‍රදේශ රැසක දැවැන්ත විරෝධතා සංවිධානය කර තිබුණි. ඊට සමගාමීව එරට අභ්‍යන්තර කටයුතු අමාත්‍යංශ ගොඩනැගිල්ල අසළ පැවති විරෝධතාවකට විශාල පිරිසක් එක්ව සිටි බව විදෙස් වාර්තා සඳහන් කරයි. මෙහිදී විරෝධතාකරුවන් පොලීසියට දැඩි ලෙස විරෝධය පළ කළේය. වෙඩි තැබීමට සම්බන්ධ නිලධාරීන් දෙදෙනා මේ වනවිට සේවයෙන් ඉවත් වී ඇති අතර ඔවුන් පිළිබඳව විමර්ශන ක්‍රියාත්මකයි. කෙසේ වෙතත් විරෝධතාවල අඩුවක් තවමත් දක්නට නොලැබෙන අතර වෙඩි තැබීම සිදු වූ කිව් අගනුවර ප්‍රදේශයේ පොලිස් ස්ථානය අසළත් විරෝධතා සංවිධානය කර තිබුණි. යුක්‍රේන නව ජනාධිපතිවරයාත් මේ පිළිබඳව අවධානය යොමුකර ඇති අතර වරදකරුවන්ට එරෙහිව නීතිය උපරිමයෙන් ක්‍රියාත්මක කරන බව ඔහු පවසා ඇත. අවසන් වරට යුක්‍රේන පොලීසියට එරෙහිව එරට තුළ මෙලෙස දැවැන්ත මහජන විරෝධතාවක් පැන නැගී ඇත්තේ 2012 වසරේදී බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=111465", "Category": null, "Parent URL": null}