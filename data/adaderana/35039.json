{"Source": "Adaderana", "Timestamp": "June 18, 2013 02:54 pm", "Headline": " ආණ්ඩුව හොරෙන් ජල ගාස්තුව වැඩි කළේ නෑ", "News Content": "ආණ්ඩුව විසින් රහසේ ජල ගාස්තු වැඩි කිරීමක් සිදුකොට නොමැති බව ජලසම්පාදන හා ජලාපවාහන අමාත්‍ය දිනේෂ් ගුණවර්ධන මහතා පවසයි. ජල ගාස්තුව අවසන් වරට වැඩිකරනු ලැබුවේ 2012 වසරේ ඔක්තෝම්බර් මාසයේදී බවත්, ඊට පෙරාතුව 2009 වසරේ පෙබරවාරි මාසයේදී ජල ගාස්තු වැඩි කිරීමට සිදුවූ බවත් අමාත්‍යවරයා අද (18) පාර්ලිමේන්තු‍වේදී කියා සිටියේය. එහෙත් මෑත කාලයේ යළි ජල ගාස්තු වැඩි කිරීමක් සිදුනොවූ බවත්, රවී කරුණානායක මහතා සාවද්‍ය ප්‍රකාශ සිදුකරමින් සිටින බවත් හෙතෙම සඳහන් කළේය. ආණ්ඩුව විසින් හොර රහසේම ජල ගාස්තුව වැඩි කර ඇති බවට එ.ජා.ප පාර්ලිමේන්තු මන්ත්‍රී රවී කරුණානායක මහතා පසුගියදා මාධ්‍ය හමුවක ප්‍රකාශ කිරීම සම්බන්ධයෙන් අමාත්‍යවරයා පාර්ලිමේන්තුවේදී මේ බව කියා සිටියේය.", "URL": "https://sinhala.adaderana.lk/news.php?nid=35039", "Category": null, "Parent URL": null}