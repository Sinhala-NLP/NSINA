{"Source": "Adaderana", "Timestamp": "October 4, 2016 05:19 pm", "Headline": "මනෝ වතුකම්කරුවන්ගේ පැත්ත ගනියි", "News Content": "තම දෛනික වැටුප රුපියල් දහස දක්වා වැඩි කරන ලෙස ඉල්ලා වතුකම්කරුවන් ආරම්භ කර ඇති විරෝධතාවලට සහය පළ කරමින් දැවැන්ත උද්ඝෝෂණයක් පවත්වන බව දමිළ ප්‍රගතශීලි සන්ධානය පවසයි.එම සන්ධානයේ නායක අමාත්‍ය මනෝ ගනේෂන් මහතා සඳහන් කළේ ලබන 6 වැනිදා තලවකැලේ දී එම උද්ඝෝෂණය පවත්වන බවයි.දමිළ ප්‍රගතශීලි සන්ධානය නියෝජනය කරන දේශපාලන පක්ෂ හා වතුකම්කරු මහජන නියෝජිතයන්ගේ සහභාගීත්වයෙන් අද කොළඹදී මාධ්‍ය හමුවක් කැඳවමින් ඔහු මේ බව පැවසුවේය.දේශපාලන පක්ෂ හා වෘත්තීය සමිති භේදයකින් තොරව මෙම විරෝධතාව සඳහා සහය ලබාදෙන ලෙස මනෝ ගනේෂන් මහතා එහිදී ඉල්ලීමක් කළේය.වතුකම්කරුවන්ගේ වැටුප් වැඩි කිරීමට අදාළ සාමුහික ගිවිසුම පසුගිය 2015 වසරේ මාර්තු මාසයේ දී අවසන් වූ අතර එය නැවත අත්සන් කිරීම වතු හාම්පුතුන් හා ඊට අදාළ වෘත්තීය සමිති විසින් සිදුකළ යුතු බව අමාත්‍යවරයා කීවේය.කෙසේවෙතත් ඔවුන් අදාළ සාමුහික ගිවිසුමට අත්සන් තැබීම දිගින් දිගටම ප්‍රමාද කිරීම ගැටලුවක් බව සඳහන් කළ මනෝ ගනේෂන් මහතා වතුකම්කරු ජනතාවගේ වැටුප් වැඩි කිරීමට තම සන්ධානය පූර්ණ සහය ලබාදෙන බව සඳහන් කළේය.", "URL": "https://sinhala.adaderana.lk/news.php?nid=64722", "Category": null, "Parent URL": null}