{"Source": "Adaderana", "Timestamp": "February 27, 2019 07:23 pm", "Headline": "ආන්දෝලනාත්මක මහ බැංකු බැඳුම්කර වංචාව සිදුවී වසර 4යි-අර්ජුන මහේන්ද්‍රන් තවමත් නිදැල්ලේ", "News Content": "රුපියල් බිලියන 8 කට අධික පාඩුවක් සිදු කළ මහබැංකු බැඳුම්කර වංචාවේ ප්‍රධාන වගඋත්තරකරුවකු වන හිටපු මහ බැංකු අධිපති අර්ජුන මහේන්ද්‍රන් වහාම නීතියේ හමුවට ගෙනආ යුතු බව පාර්ශ්ව රැසක් අද(27) ප්‍රකාශ කර සිටියේය. 2015 වර්ෂයේ පෙබරවාරි 27 වැනි දින රුපියල් බිලියනයක බැඳුම්කර වෙන්දේසී කිරීම සඳහා ශ්‍රී ලංකා මහබැංකුවේ රාජ්‍ය ණය දෙපාර්තමේන්තුව ප්‍රාථමික වෙළෙඳපොලෙන් ලංසු කැඳවා තිබූ අතර ප්‍රාථමික අලෙවිකරුවන් 16 දෙනෙකු ඒ සඳහා ලංසු ඉදිරිපත් කළේය. රුපියල් බිලියනයක වටිනාකමක් සඳහා පමණක් ලංසු කැඳවා තිබුණද එදින වෙන්දේසියේදී ඉදිරිපත්වුණු රුපියල් බිලියන 20කට ආසන්න ලංසු ප්‍රමාණයෙන් රුපියල් බිලියන 10.058කම ලංසු භාරගැනීමට බැදුම්කර ටෙන්ඩර් කමිටුව අනපෙක්ෂිත ලෙස තීරණය කිරීම වෙළෙඳපොල තුළ කම්පනයක් නිර්මාණය කළ සිද්ධියක් බවට පත්විය. එම තීරණයත් සමග බැඳුම්කර වෙළඳපොල ඵලදායිතා අනුපාත සීග්‍රෙයන් ඉහළගිය අතර එහි ආන්දොලනාත්මකම කරුණ බවට පත්වූයේ භාරගත් ලංසු ප්‍රමාණයෙන් 50%ක්ම එවකට මහබැංකු අධිපති අර්ජුන මහේන්ද්‍රන් මහතාගේ බෑණා වන අර්ජුන ඇලෝෂියස්ට අයත් පර්පෙචුඅල් ට්‍රෙෂරීස් සමාගමෙන් භාරගෙන තිබීමයි. ඒ සම්බන්ධයෙන් විවිධ පාර්ශ්ව දිගින් දිගටම එල්ල කල චෝදනාවලින් අනතුරුව 2017 වර්ශයේදී මේ සම්බන්ධයෙන් විමර්ශනය කිරීම සඳහා ජනාධිපතිවරයා විසින් ජනාධිපති කොමිසමක් පත්කළ අතර ඒ හමුවේ සාක්ෂි ලබාදෙමින් මහබැංකුවේ ඉහළ නිලධාරීන් පැවසුවේ බිලියන 10ක ලංසු භාරගැනීමට සිදූවූයේ අර්ජුන මහේන්ද්‍රන් මහතා බැඳුම්කර ටෙන්ඩර් කමිටු තීරණයට මැදිහත්වී උපදෙස් ලබාදීම නිසා බවයි. පසුව 2018 වර්ශයේදී ජනාධිපතිවරයාට භාරදුන් බැඳුම්කර කොමිසමේ වාර්තාවේ දැක්වුණේ එවකට මහබැංකු අධිපති අර්ජුන මහේන්ද්‍රන් මහතා බැඳුම්කර වෙන්දේසියට අදාළ අභ්‍යන්තර රහස්‍ය තොරතුරු බාහිර පාර්ශ්වයකට ලබාදී ඇති බව තහවුරු වන බවයි. ඒ අනුව මහේන්ද්‍රන් මහතා වෙන්දේසියට මැදිහත්වීම හරහා රජයට එම වෙන්දේසියේදී පමණක් රුපියල් මිලියන 688 ක අලාභයක් සිදුවී ඇති බවත් ඔහුගේ අභ්‍යන්තර තොරතුරුවලට අනුව ලංසු තබා පර්පෙචුඅල් ට්‍රෙෂරීස් සමාගම මිලදී ගත් බැඳුම්කර ද්වීතීක වෙළඳපොලේදී සේවක අර්ථසාධක අරමුදල ඇතුළු රාජ්‍ය ආයතන සමග ගනුදෙනු කිරීමෙන් එම සමාගම රුපියල් බිලියන 08කට වැඩි අයථා ලාභයක් ලබා ඇති බවත් බැඳුම්කර කොමිසම අනාවරණ කළේය. මෙවැනි පසුබිමක අදට වසර 04කට පෙර සිදුවූ බැඳුම්කර වංචාවට විරෝධය පළකරමින් ජාතික නිදහස් පෙරමුණ අද මහබැංකුව ඉදිරිපිට විරෝධතාවයක නිරත විය. මේ අතර බැඳුම්කර වාර්තාවේ නිර්දේශ ක්‍රියාත්මක කරන ලෙස රජයට බලකරමින් දූෂණ විරෝධී හඬ සංවිධානයද අද ජනාධිපති ලේකම් කාර්යාලය ඉදිරිපිට විරෝධතාවයක නිරත විය.", "URL": "https://sinhala.adaderana.lk/news.php?nid=105170", "Category": null, "Parent URL": null}