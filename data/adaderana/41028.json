{"Source": "Adaderana", "Timestamp": "February 11, 2014 08:41 am", "Headline": "මළ දරුවාට පරීක්ෂණ ‍නොතියාම මව්පියන් මිහිදන් කරලා", "News Content": "නිවසේදී මිය ගිය බව කියන කුඩා දරුවෙකුගේ මළ සිරුරක් නිසි අවසරයකින් තොරව මිහිදන් කිරීමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව වනාතවිල්ලුව පොලීසිය කියයි. මිය ගොස් ඇත්තේ වයස අවුරුදු 04 ක කුඩා දරුවෙකි. ග්‍රාම නිලධාරීවරයෙකුට අයත් බව කියන වනාතවිල්ලුව ප්‍රදේශයේ ඇති වත්තක සේවයට සිටි පවුලක මියගොස් ඇති දරුවා සිට ඇත. මෙම දරුවා එම වත්තේ නිවසේදී හදිසියේම මිය ගොස් තිබේ. නමුත් ඒ සම්බන්ධයෙන් නිසි දැනුම් දීමක් කිසිවෙකුටත් නොකර පශ්චාත් මරණ පරීක්ෂණයක්වත් සිදු නොකර මිහිදන් කිරීමට දරුවාගේ මව්පියන් කටයුතු කර ඇත. දරුවාගේ අවසන් කටයුතු සිදු වන අවස්ථාවට ඥාතීන් සහ අසල්වැසියන් කීප දෙනෙකුද සහභාගි වී ඇති බව පැවසේ. මෙම දරුවාගේ මරණය සහ හදිසියේ මිහිදන් කටයුතු කිරීම සැක සහිත බවට පොලිස් හදිසි ඇමතුම් අංශයට තොරතුරක් ලැබී ඇත. ඒ අනුව පරීක්ෂණ ආරම්භ කර ඇති බව වනාතවිල්ලුව පොලීසිය කියයි. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=41028", "Category": null, "Parent URL": null}