{"Source": "Adaderana", "Timestamp": "April 27, 2019 07:14 pm", "Headline": "බුද්ධි අංශය යළි නඟා සිටුවන්න ගෝඨා සුදානමින්", "News Content": "මෙම වසරේ පැවැත්වෙන ජනාධිපතිවරණය සඳහා තමා තරග කරන බවත්, බුද්ධි අංශ යළි නඟා සිටුවමින් ඉස්ලාම් අන්තවාදය ව්‍යාප්තිය නැවැත්වීමට පියවර ගන්නා බවත් හිටපු ආරක්ෂක ලේකම් ගෝඨාභය රාජපක්ෂ මහතා ප්‍රකාශ කළේ යැයි රොයිටර් පුවත් සේවය වාර්තා කරයි. ඒ මහතා මේ බව ප්‍රකාශ කර ඇත්තේ එම පුවත් සේවය සමඟ පැවති සම්මුඛ සාකච්ඡාවකදීයි. රොයිටර් පුවත් සේවය සමඟ පැවති සම්මුඛ සාකච්ඡාවේදී හිටපු ආරක්ෂක ලේකම් ගෝඨාභය රාජපක්ෂ මහතා පසුගියදා සිදුවු පිපිරීම් මාලාව, බුද්ධිඅංශ කටයුතු සහ ඉදිරි අපේක්ෂාවන් පිළිබඳව අදහස් දක්වා තිබේ. තමා ඉදිරි ජනාධිපතිවරණයේ දී නිසැක වශයෙන්ම අපේක්ෂකයෙකු වනු ඇති බව ගෝඨාභය රාජපක්ෂ මහතා ප්‍රකාශ කළ බව රොයිටර් වාර්තාවේ සඳහන් වෙයි. තමාට අපේක්ෂකත්වය ලබාගැනීම සඳහා මඟ විවර කරමින්, අමෙරිකානු පුරවැසිභාවය ඉවත්කිරීමේ ක්‍රියාදාමය අවසන් අදියරේ පැවති බවද රාජපක්ෂ මහතා පවසා ඇත. එසේම තමා ජයග්‍රහණය කළ හොත් පළමුව අවධානය යොමු කරන්නේ ඉස්ලාම් අන්තවාදය පරාජය කර ආරක්ෂාව නැවත ගොඩනැංවීම පිළිබඳව බවට ඒ මහතා සඳහන් කළේ යැයි ද රොයිටර් පුවත් සේවය පවසයි. 2011 වසර වන විට හමුදා බුද්ධි අංශවල 5000ක් පමණ කටයුතු කළ බවත්, එයින් ඇතැමුන් අරාබි භාෂාව පිළිබඳ නිපුණතාවක් තිබූ අය බවත්, ඔවුන් ඇතැම් ඉස්ලාම් අන්තවාදී කණ්ඩායම්වල ක්‍රියාකාරකම් පිළිබඳව අවධානයෙන් පසු වූ බවත් පෙන්වා දෙන හිටපු ආරක්ෂක ලේකම්වරයා එම තත්ත්වය වත්මන් ආණ්ඩුව විසින් අඩපණ කර ඇතැයිද සඳහන් කර තිබේ. ආණ්ඩුව ජාතික ආරක්ෂාවට ප්‍රමුඛතාව නොදී ජාතික සංහිදියාව, මානව හිමිකම් සහ පුද්ගලික නිදහස පිළිබඳව කථාකරමින් සිටි බවට ඔහු චෝදනා කරන්නේය. ආණ්ඩුව බුද්ධි සේවා ජාලය අඩපණ නොකළේ නම් පසුගිය පාස්කු ඉරිදා සිදුවු ප්‍රහාරය වළක්වා ගැනීමට හැකියාව තිබු බව ද හිටපු ආරක්ෂක ලේකම් ගෝඨාභය රාජපක්ෂ මහතා පෙන්වා දෙයි. ඔහු වැඩිදුරටත් පවසන්නේ සිදුවූයේ කුමක් දැයි යන්න පිළිබඳව නිවැරදි තොරතුරු ඉදිරිපත් නොකර විවිධ පුද්ගලයින් එකිනෙකා හට දොස් පවරාගනිමින් සිටින බවයි.", "URL": "https://sinhala.adaderana.lk/news.php?nid=108812", "Category": null, "Parent URL": null}