{"Source": "Adaderana", "Timestamp": "June 19, 2018 04:09 pm", "Headline": "බහු කාර්ය ධීවර වරායන්වල පළමු වරායේ ඉදිකිරීම් ආරම්භ කරනවා", "News Content": "මෙරට ඉදිකිරීමට නියමිත බහු කාර්ය ධීවර වරායන්වල පළමු වරායේ ඉදිකිරීම් කටයුතු ඉදිරි මාස කිහිපය තුළදී ආරම්භ කරන බව ධීවර හා ජලජ සම්පත් සංවර්ධන අමාත්‍යාංශය පවසයි. කොරියාවේ ධීවර හා සාගර අමාත්‍යාංශයේ නියෝජිතයින් පිරිසක් මේ සම්බන්ධයෙන් රාජ්‍ය අමාත්‍ය දිලිප් ‍වෙදආරච්චි මහතා සමඟ සාකච්ඡාවක් පවත්වා ඇති අතර එහිදී රාජ්‍ය අමාත්‍යවරයා මේ බව ප්‍රකාශ කර තිබේ. දැනට සිදු කෙරෙන ශක්‍යතා අධ්‍යයන පිළිබඳව මෙන්ම වරායන්වල ඉදිකිරීම් කඩිනමින් ආරම්භ කිරීම හා ඒ සම්බන්ධයෙන් ගත යුතු පියවර පිලිබඳවද මෙහිදී සාකච්ඡා වී ඇති බව සඳහන්ය. ඒ අනුව ලබන වසරේ මුල් මාස කිහිපය තුළ උඩප්පු හෝ ඩෙල්ෆ් යන බහු කාර්ය ධීවර වරායන් දෙකෙන් එක් වරායක ඉදිකිරීම් ආරම්භ කළ හැකි බව කොරියානු නියෝජිතයින් පිරිස පෙන්වා දී තිබේ. ශක්‍යතා අධ්‍යයනය කොරියානු රජය විසින් සිදුකරන අතර අදාළ අධ්‍යයනය එළඹෙන ඔක්තෝබර් මාසයේදී අවසන් වීමට නියමිතයි. මෙම බහුකාර්ය ධීවර වරායන් ඉදි කිරීමත් සමඟ සෘජු හා වක්‍ර රැකියා විශාල ප්‍රමාණයක් බිහිවන අතර අදාළ ඉදිකිරීම් සමඟ එම ප්‍රදේශවල සංවර්ධන කටයුතු පිළිබඳව ද වැඩි අවධානයක් යොමුවනු ඇත.", "URL": "https://sinhala.adaderana.lk/news.php?nid=91131", "Category": null, "Parent URL": null}