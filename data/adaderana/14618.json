{"Source": "Adaderana", "Timestamp": "March 5, 2011 08:26 am", "Headline": "අවතැන්වූවන් ලෙස ආ අයට පුංචි ඡන්දයේ මධ්‍යස්ථාන වෙන්කරන්නේ නෑ", "News Content": "උතුරු නැගෙනහිර සිට අවතැන්වූවන් ලෙස පුත්තලමට පැමිණ සිටින කිසි‍දු ‍අයෙකු වෙනුවෙන් ඉදිරි පළාත් පාලන මැතිවරණයේ දී ඡන්ද මධ්‍යස්ථාන හෝ ඡන්දය ගණන් කිරීමේ මධ්‍යස්ථාන වෙන් කිරීමක් සිදු නොවන බව පුත්තලම දිස්ත්‍රික් තේරීම්භාර නිලධාරී කිංස්ලි ප්‍රනාන්දු මහතා පවසයි. අවතැන්වූවන් ලෙස පුත්තලමට පැමිණ තාවකාලිකව පදිංචිව සිටින පිරිස් වෙනුවෙන් පසුගිය වසර කිහිපය තුළ දීම පුත්තලම දිස්ත්‍රික්කය තුළ ඡන්ද මධ්‍යස්ථාන පිහිටුවන ලද අතර එම ඡන්ද ගණන් කිරීමේ මධ්‍යස්ථාන ද ස්ථාපිත කෙරුණි. ඡන්ද ගණන් කිරීමෙන් පසුව ඒ ඒ දිස්ත්‍රික්කවල තේරීම්භාර නිලධාරීන් වෙත ඡන්ද ප්‍රතිඵල යැවීම එහිදී සිදුවූ බව සඳහන්ය. යුද්ධය අවසන්වීමත් සමගම සරණාගතයින් බොහෝ දෙනෙක් තම ගම්බිම් බලා නැවත ගොස් ඇති බැවින් ඔවුන් ඡන්දය පාවිච්චි කිරීම තම ඡන්ද මධ්‍යස්ථානයේ දීම සිදුකළ යුතු බව පුත්තලම තේරීම්භාර නිලධාරීවරයා පවසයි. කෙසේවෙතත් අවතැන්වූවන් ලෙස පුත්තලමට පැමිණි බොහෝ දෙනෙක් පුත්තලමේ දී දරුවන් බිහි කර ඇති අතර ඔවුන් වැඩි දෙනෙක් මේ වන විට පුත්තලම දිස්ත්‍රික්කයේ ඡන්දදායකයින් ලෙස ලියාපදිංචි වී ඇති බව මැතිවරණ නිරීක්ෂකයින් සඳහන් කරයි.", "URL": "https://sinhala.adaderana.lk/news.php?nid=14618", "Category": null, "Parent URL": null}