{"Source": "Adaderana", "Timestamp": "April 25, 2013 05:13 pm", "Headline": "සුපිරි වෙළඳසැල් 33ට නඩු", "News Content": "ප්‍රදර්ශනය කර ඇති මිල ගණන්වලට වඩා වැඩි මිලට එළවළු සහ පළතුරු අලෙවි කළ සුපිරි වෙළෙදසැල් 33 කට එරෙහිව නීතිමය ක්‍රියාමාර්ග ගැනීමට පාරිභෝගික අධිකාරිය පියවර ගෙන තිබේ. සුපිරි වෙළදසැල් සම්බන්ධයෙන් ලැබුණු පැමිණිලි වලට අනුව ඊයේ දිනයේ දිවයින පුරා පාරිභෝගික අධිකාරිය වැටලීම් සිදුකළ බව එම අධිකාරියේ සභාපති රූමි මර්ෂූක් මහතා පවසයි. ඒ අනුව කොළඹ, ගම්පහ, මහනුවර, ගාල්ල, කුරුණෑගල, කළුතර, කෑගල්ල, මාතර, නුවරඑළිය යන දිස්ත්‍රික්කවල පිහිටි සුපිරි වෙළදසල් 33 ක වැඩි මිලට එළවළු සහ පළතුරු අලෙවිකරන බවට තොරතුරු අනාවරණය කර ගැනීමට හැකිව ඇත. අදාළ සුපිරි වෙළදසැල් හිමිකරුවන්ට එරෙහිව නීතිය ක්‍රියාත්මක කරන බව පවසන රූම් මර්ෂූක් මහතා පාරිභෝගික පනත උල්ලංඝණය කරන පුද්ගලයින්ට තරාතිරම නොබලා නීතිය ක්‍රියාත්මක කරන බව වැඩිදුරටත් පැවසීය.", "URL": "https://sinhala.adaderana.lk/news.php?nid=33581", "Category": null, "Parent URL": null}