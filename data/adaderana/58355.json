{"Source": "Adaderana", "Timestamp": "March 18, 2016 03:52 pm", "Headline": " මහින්ද දෙවි කෙනෙක්-බැතිමතුන් හයිඩ් පිටියට ආවා", "News Content": "ඒකාබද්ධ විපක්ෂය විසින් මහින්ද රාජපක්ෂ මහතා මුල් කරගනිමින් හයිඩ් පිටියේදී ඊයේ(17) දින පැවැත්වූ රැළිය මහජනයා එක්වී කළ ආණ්ඩු විරෝධී රැළියකට වඩා මහින්ද රාජපක්ෂ මහතා දෙවි කෙනෙක් සේ සළකා අදහන බැතිමතුන් පිරිසකගේ රැස්වීමක් බව වමේ කේන්ද්‍රයේ කැඳවුම්කරු චමීර පෙරේරා මහතා පවසයි.ඒ මහතා මේ බව ප්‍රකාශකර සිටියේ අද (18) කොළඹදී පැවති මාධ්‍ය හමුවකදීය.\" මම, මම විතරයි, මමයි ජයග්‍රහණය කළේ, මගේ පවුල \" යනුවෙන් මහින්ද රාජපක්ෂ හිටපු ජනාධිපතිවරයා එම රැළිය ඇමතූ බවත්, එහිදී ජනතාව පිළිබඳ කතාවක් ඔහු සිදු නොකළ බවත් චමීර පෙරේරා මහතා පෙන්වා දුන්නේය. මේ හේතුව නිසාම ජනවාරි 8 වැනිදා ජනතාව පෙළ ගැසී මහින්ද රාජපක්ෂ පාලනය අවසන් කළ බව ඔහු කියා සිටියේය.මහින්ද රාජපක්ෂ මහතා වන්දනාමාන කරනවානම්, ඔහු වටා සිටිනවානම්, ඔහුගේ අත පල්ලෙන් වැටෙන යමක් ලබාගෙන ජීවත්වීම මහින්ද පාලන තන්ත්‍රය ලබාදී තිබූ දෙය බවද ඒ මහතා පැවසීය . මහින්ද පාලනය තුළ ප්‍රජාතන්ත්‍රවාදයට ඉඩක් නොතිබූ බවද චමීර පෙරේ‍රා මහතා කීවේය. මහින්ද රාජපක්ෂ කාලය තුළ පෝට් සිටි ව්‍යාපෘතියට ජනතා විරෝධය එල්ලවන විටදී රනිල් වික්‍රමසිංහද ජනතාවගේ පාර්ශවයේ සිට ගත් නමුත් දැන් ඔහු ඇතුළු පාර්ශවය පෝට්සිටි ව්‍යාපාතිය ආරම්භ කිරීමට යන බවද හෙතෙම පැවසීය.එමෙන්ම සුබ සාධනය සමඟ ඉදිරි ගමනක් නොමැති බව පැවසූ රවී කරුණානායක වැනි අය විසින් අද මන්ත්‍රීවරුන්ගේ සුබ සාධනය සමඟ ඉදිරියට යාමට ක්‍රියා කිරීම හෙළා දැකිය යුතු බවද චමීර පෙරේරා මහතා පෙන්වා දුන්නේය.", "URL": "https://sinhala.adaderana.lk/news.php?nid=58355", "Category": null, "Parent URL": null}