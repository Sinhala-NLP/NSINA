{"Source": "Adaderana", "Timestamp": "January 13, 2017 08:50 am", "Headline": "  මේක ආර්ථික ප්‍රගතිය මත ලැබුණු දෙයක් ", "News Content": "ශ්‍රී ලංකාවේ ආර්ථික හා සමාජීය ප්‍රගතිය සැලකිල්ලට ගනිමින් ජී.එස්.පී ප්ලස් සහනය ශ්‍රී ලංකාවට ලබාදීමට යුරෝපීය සංගමය තීරණය කර ඇති බව මලික් සමරවික්‍රම අමාත්‍යවරයා පවසයි.එමගින් රටේ අපනයනයන්හී සීග්‍ර වර්ධනයක් පෙන්නුම් කරනු ඇති බව මලික් සමරවික්‍රම අමාත්‍යවරයා පෙන්වා දෙයි.මේ අතර ජී.එස්.පී ප්ලස් සහනය එළඹෙන මාස කිහිපය තුළ ක්‍රියාවට නැංවීමේ හැකියාව පවතිනු ඇති බව ගාල්ල කරාපිටිය ප්‍රදේශයේ පැවැති ආගමික උත්සවයකට සහභාගීවෙමින් අග්‍රාමාත්‍ය රනිල් වික්‍රමසිංහ මහතා කියා සිටියේය.ජී.එස්.පී ප්ලස් සහනය ලැබීම මගින් මෙරට ඇගළුම් අපනයනයේ කැපී පෙනෙන ප්‍රගතියක් පෙන්නුම් කරන බව බ්‍රැන්ඩෙක්ස් ලංකා සමාගමේ ප්‍රධාන අලෙවි නිලධාරී හසිත ප්‍රේමරත්න මහතා පවසයි.ඔහු පවසන්නේ මෙය රටේ ආර්ථිකයට ද සුභවාදී දායකත්වයක් ලබා දෙනු ඇති බවයි.ජී.එස්.පී ප්ලස් හිමිවීම මත්ස්‍ය නිෂ්පාදන අපනයනයනට ද ධනාත්මක බලපෑමක් වන බව මත්ස්‍ය නිෂ්පාදන අපනයනකරුවන්ගේ සංගමයේ මාධ්‍ය ප්‍රකාශක කර්නල් චන්න වීරතුංග මහතා පෙන්වා දෙයි.", "URL": "https://sinhala.adaderana.lk/news.php?nid=68049", "Category": null, "Parent URL": null}