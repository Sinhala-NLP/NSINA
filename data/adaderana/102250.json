{"Source": "Adaderana", "Timestamp": "January 13, 2019 08:33 am", "Headline": "රිය අනතුරුවලින් පස් දෙනෙකුට දිවි අහිමි වෙයි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පොලිස් කොස්තාපල්වරයෙකු ඇතුළු පුද්ගලයින් පස් දෙනෙකු මියගොස් තිබේ. හොරණ, වැලිපැන්න, මිනුවන්ගොඩ, වීරඹුගෙදර සහ කුරුණෑගල යන ප්‍රදේශවලින් මෙම අනතුරු වාර්තා වන බව පොලිස් මූලස්ථානය සඳහන් කළේය. පොලිස් කොස්තාපල්වරයෙකු පැදවු යතුරුපැදියක් වෑන් රථයක ගැටීමෙන් හොරණ - කොළඹ මාර්ගයේ වැලිගම්පිටිය ප්‍රදේශයේදී සිදුවු අනතුරකින් පොලිස් කොස්තාපල්වරයා මියගොස් ඇත. අනතුරෙන් මියගොස් ඇත්තේ 33 හැවිරිදි කොටුව පොලිස් ස්ථානයට අනුයුක්තව සේවය කළ පොලිස් කොස්තාපල්වරයෙක්. මේ අතර මතුගම - අලුත්ගම මාර්ගයේ වැලිපැන්න පහේ කණුව ප්‍රදේශයේදී මෝටර් රථ දෙකක් එකිනෙක ගැටීමෙන් සිදුවූ අනරකින් කාන්තාවක් මියගොස් තවත් කුඩා දරුවෙකු ඇතුළු දෙදෙනෙකු තුවාල ලබා ඇත. මේ අතර යකහටුව - ගල්කන්ද මාර්ගයේ මිනුවන්ගොඩ කුඩාගොඩ ප්‍රදේශයේදී ලොරි රථයක යතුරුපැදියක් ගැටීමෙන් සිදුවු අනතුරකින් යතුරුපැදිකරු මියගොස් තිබේ. මියගොස් ඇත්තේ මිනුවන්ගොඩ ප්රයදේශයේ පදිංචිව සිටි 52 හැවිරිදි අයෙක්. කුරුණෑගල - මීගමුව මාර්ගයේ වීරඹුගෙදර කොට්ටගස් හංදිය ප්‍රදේශයේදී ද ත්‍රීරෝද රථයක් මාර්ගයෙන් ඉවතට පැන බෝක්කුවක ගැටීමෙන් සිදුවු අනතුරකින් එහි රියදුරු මියගොස් ඇත. මේ අතර කුරුණෑගල දඹුල්ල මාර්ගයේ මුත්තෙට්ටුගල ප්‍රදේශයේ දී සිදුවූ අනතුරකින් 38 හැවිරිදි පුද්ගලයෙකු මියගොස් තිබේ. යතුරුපැදියක් මාර්ගය හරහා ගමන්ගත් පදිකයෙකුගේ ගැටී අනතුර සිදුව ඇති අතර එහිදි යතුරුපැදියේ පසුපස ගමන්ගත් පුද්ගලයා බරපතල තුවාල ලබා කුරුණෑගල රෝහලට ඇතුළත් කිරීමේ දී මියගොස් ඇති බව පොලීසිය පැවසුවේය.", "URL": "https://sinhala.adaderana.lk/news.php?nid=102250", "Category": null, "Parent URL": null}