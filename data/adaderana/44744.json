{"Source": "Adaderana", "Timestamp": "July 17, 2014 04:52 pm", "Headline": "පොරොන්දුව කඩකරලා -විශ්‍රාම පාරිතෝෂික තවම නෑ ", "News Content": "විශ්‍රාම වැටුප් පාරිතෝෂික පසුගිය සතිය තුළ ගෙවා නිම කරන බවට විශ්‍රාම වැටුප් අධ්‍යක්ෂ ජනරාල්වරයා සිදුකළ ප්‍රකාශය අසත්‍යයක් බවට පත්ව ඇති බව රාජ්‍ය, අර්ධ රාජ්‍ය හා පෞද්ගලික අංශයේ වෘත්තිය සමිති එකමුතුව පවසයි. එහි කැඳවුම්කරු සමන් රත්නප්‍රිය මහතා පවසන්නේ විශ්‍රාම වැටුප් පාරිතෝෂික මුදල් ගෙවා නොමැති 18,000ක ප්‍රමාණයෙන් 10,000කට පාරිතෝෂික මුදල් ගෙවා අවසන් කරන බවට විශ්‍රාම වැටුප් අධ්‍යක්ෂ ජනරාල්වරයා ප්‍රකාශ කර තිබු බවයි. විශ්‍රාම වැටුප් පාරිතෝෂික මුදල් ගෙවීමට අදාළ චක්‍ර ලේඛය පසුගිය ජුනි මස 19 වන දින විශ්‍රාම වැටුප් අධ්‍යක්ෂ ජනරාල්වරයා විසින් නිකුත් කර තිබු බව සමන් රත්නප්‍රිය මහතා පෙන්වාදෙයි. චක්‍රලේඛය නිකුත් කර මාසයක් ගත වූව ද පාරිතෝෂික මුදල් ගෙවීමට කටයුතු නොකිරිම බරපතළ අසාධාරණයක් බව ඔහු පවසයි. ඉදිරි සති 02ක තුළ මෙම විශ්‍රාම වැටුප් පාරිතෝෂික මුදල් ගෙවා අවසන් නොකරන්නේ නම් නැවත වරක් වෘත්තිය ක්‍රියාමාර්ගයකට අවතීර්ණ වීමට සිදුවන බව සමන් රත්නප්‍රිය මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=44744", "Category": null, "Parent URL": null}