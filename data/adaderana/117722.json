{"Source": "Adaderana", "Timestamp": "August 28, 2019 10:51 pm", "Headline": "නෙවිල් ප්‍රනාන්දු රෝහලේ හෙද පත්වීම් සහ වැටුප් සම්බන්ධ ගැටලු අවසන්", "News Content": "මාලඹේ නෙවිල් ප්‍රනාන්දු රෝහලට අනුයුක්තව සේවයේ නියුතු හෙදියන් 39 දෙනාගේ ගැටළුව මේ වන විට සම්පූර්ණයෙන්ම සමථයකට පත් කර ඇති බව සෞඛ්‍ය අමාත්‍යංශය නිවේදනය කරයි. පසුගිය සෙනසුරාදා දිනය වන විට අදාළ හෙදියන් අනුයුක්ත කළ ලිපි ඔවුන්ගේ පෞද්ගලික ලිපිගොනු වෙත ලබා දී ඇති බව අමාත්‍යංශ නිලධාරින් සඳහන් කළේය. එමෙන්ම අදාළ හෙදියන් 39 දෙනා තහවුරු කළේ අගෝස්තු මස වැටුපද මේ වන විට ලැබී ඇති බවයි. එමෙන්ම නෙවිල් ප්‍රනාන්දු රෝහලේ අධ්‍යක්ෂ වෛද්‍ය එන්. ජයසේකර මහතා ප්‍රකාශ කළේ අදාළ හෙදියන් 39 දෙනා, මේ වන විට සාමාන්‍ය පරිදි රාජකාරි කටයුතු වල නිරත බවයි. අදාළ අනුයුක්ත කිරීම් මේ වන විට යථා පරිදි සිදුවී ඇති බව කාසල් වීදිය කාන්තා රෝහලේ නියෝජ්‍ය අධ්‍යක්ෂවරයා ප්‍රකාශ කළේය. රෝහල් අධ්‍යක්ෂ වෛද්‍ය ප්‍රදීප් විජේසිංහ මහතා දිවයිනට පැමිණි වහාම එම අනුයුක්ත කිරීම් හෙදියන් වෙත ලබා දීමට කටයුතු කරන බව මාලබේ නෙවිල් ප්‍රනාන්දු රෝහල් අධ්‍යක්ෂවරයා පැවසුවේය. අදාළ ක්‍රියාදාමය පිළිබඳ දැනුම්දීම සඳහා, අද දිනයේ මෙම හෙද නිලධාරිනියන් 39 දෙනා නියෝජනය කරමින් කණ්ඩායමක් සෞඛ්‍ය, පෝෂණ හා දේශීය වෛද්‍ය අමාත්‍යංශ පරිශ්‍රයේදී සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතාද මුණ ගැසුණි.", "URL": "https://sinhala.adaderana.lk/news.php?nid=117722", "Category": null, "Parent URL": null}