{"Source": "Adaderana", "Timestamp": "April 5, 2013 04:29 pm", "Headline": "මෙරට සේවා වියුක්තිය 5%ක් මට්ටමට පත්වෙලා", "News Content": "ඇතැම් ධනවත් සහ බලවත් යැයි කියා ගන්නා රටවලත් ලක්ෂ සංඛ්‍යාත පිරිසකට රැකියා අහිමි වන යුගයක මෙරට සේවා වියුක්තිය 5% ක් තරම් අවම ප්‍රමාණයකට ගෙන ඒමට ජනාධිපති මහින්ද රාජපක්ෂ මහතා සමත්ව ඇතැයි තොරතුරු තාක්ෂණ සහ විදුලි සංදේශ අමාත්‍ය රංජිත් සියඹලාපිටිය මහතා පවසයි. ඔහු එසේ සඳහන් කළේ අද (05) කෑගල්ල බාලිකා විද්‍යාලයේ පැවති උත්සව සභාවක් අමතමිනි. සබරගමු ප්‍රධාන අමාත්‍ය මහීපාල හේරත් සහ කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් යන මහත්වරු විසින් සංවිධානය කරන කෑගලු තරුණෝදය අධ්‍යාපන කර්මාන්ත වෙළඳ සහ සංස්කෘතික ප්‍රදර්ශණයේ අද (05) විශේෂ ආරාධිතයා වශයෙන් සහභාගී වෙමින් සියඹලාපිටිය මහතා එසේ සඳහන් කළේය. ප්‍රදර්ශනයක් යනු තොරතුරු ප්‍රකාශයට පත් කෙරෙන මාධ්‍ය කවුළුවක් බවද ජනාධිපති මහින්ද රාජපක්ෂ මහතා යටතේ මෙරට අත්පත් කර ගත් ජයග්‍රහණ විදහාලීමට මෙවන් ප්‍රදර්ශන ගමින් ගම සංවිධානය කළද ප්‍රමාණවත් නොවන බව ඇමතිවරයා එහිදී සඳහන් කළේය. ප්‍රදර්ශණය කිරීමට, කතා කිරීමට බොහෝ දේ මහින්ද චින්තනය මේ රටේ ඉතිරි කර ඇති බව ඔහු පැවසුවේය. එහෙත් තමන්ටම යයි දිගු ඉතිහාසයක් නොමැති ඇතැම් බලවත් ජාතින් අප වැනි පොහොසත් ඉතිහාසයක් ඇති රට රාජ්‍යවල ඉතිහාසය මකා දැමීමට වෑයම් කරන බවත් අපේ දිගු ඉතිහාසය මකා දැමීමට වෑයම් කරන මහා බලවතුන්ට ඔවුන්ටම යයි දිගු ඉතිහාසයක් නැති බවත් හෙතෙම කීවේය.", "URL": "https://sinhala.adaderana.lk/news.php?nid=33036", "Category": null, "Parent URL": null}