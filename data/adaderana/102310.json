{"Source": "Adaderana", "Timestamp": "January 14, 2019 11:46 am", "Headline": "පොලිස් මහත්තුරුන්ගේ දුකට විසඳුම් දෙන්න වි‍ශේෂ හමුවක්", "News Content": "පොලිස් නිලධාරීන්ගේ දුක් ගැනවිලි සඳහා විසඳුම් ලබා දීමේ විශේෂ හමුවක් ජනවාරී මස 24 වන දින පැවැත්වීමට නියමිතව තිබේ. ජනාධිපතිවරයාගේ උපදෙස් මත, ආරක්ෂක අමාත්‍යාංශයේ නීතිය හා සාමය අංශය විසින් මාසිකව පවත්වනු ලබන මෙම හමුව, ජනාධිපති කාර්ය මණ්ඩල ප්‍රධානී එච්.එම්.පී.හිටිසේකර මහතාගේ ප්‍රධානත්වයෙන් මෙම මස 24 වන දින පෙ.ව.8 සිට බත්තරමුල්ල, සුහුරුපායේ දී පැවැත්වෙයි. සෑම මාසයකම මෙය පවත්වනු ලබන අතර, පොලිස් නිලධාරීන් මුහුණ දී ඇති උසස්වීම්, මාරුවීම්, විනය සහ දඬුවම් ආදි මෙතෙක් කල් නොවිසඳී තිබුණු විවිධ වෘත්තීමය සහ රාජකාරීමය ගැටළු පිළිබඳව තම දුක් ගැනවිලි ඉදිරිපත් කර ඒ සඳහා විසඳුම් ගැනීමට මෙහිදී අවස්ථාව හිමිවෙයි. ජනපති උපදෙස් මත 2018 නොවැම්බර් 27 වන දා සහ 2018 දෙසැම්බර් 10 වන දා යන දිනයන්හිදී ලබා දුන් උපදෙස් අනුව ජනපති කාර්යමණ්ඩල ප්‍රධානී එච්.එම්.පී.හිටිසේකර මහතාගේ සභාපතීත්වයෙන් යුත් පංච පුද්ගල කමිටුවක් පත්කරනු ලැබීය. එහි අනෙක් සාමාජිකයින් ලෙස, ආරක්ෂක අමාත්‍යාංශයේ නීතිය හා සාමය අංශයේ අතිරේක ලේකම් තුසිත පී.වනිගසිංහ මහතා, අතිරේක ලේකම් ඒ.ධර්මසිරි මහතා, ශ්‍රි ලංකා පොලීසිය නියෝජනය කරමින් ජ්‍යෙෂ්ඨ නියෝජ්‍ය පොලිස්පති(පරිපාලන) සී.ඩී.වික්‍රමරත්න මහතා, නියෝජ්‍ය පොලිස්පති ඩබ්.එම්.එම්.වික්‍රමසිංහ යන ජ්‍යෙෂ්ඨ නිලධාරීන් කටයුතු කරයි. ජනපති උපදෙස් මත ආරක්ෂක අමාත්‍යාංශයේ ලේකම් හේමසිරි ප්‍රනාන්දු මහතාගේ ඍජු අධීක්ෂණය යටතේ මෙය සිදු කිරීමට නියමිතයි. පොලිස් නිලධාරීන් ලෙස වෘත්තීමය වශයෙන් මුහුණ දී ඇති ඉහත සඳහන් කළ ආකාරයේ ගැටළු සම්බන්ධයෙන් වු දුක්ගැනවිලි / අභියාචනා මෙම මස 17 වන දාට පෙර පහත සඳහන් ෆැක්ස් අංකයට යොමු කල හැකියි. ෆැක්ස් අංකය - 0112887474", "URL": "https://sinhala.adaderana.lk/news.php?nid=102310", "Category": null, "Parent URL": null}