{"Source": "Adaderana", "Timestamp": "January 24, 2018 06:06 pm", "Headline": "  උතුරේ සිංහල ජනාවාස ඇති කරනවාට මම විරුද්ධයි", "News Content": "සිංහල ඡන්දදායකයින් සංඛ්‍යාව වැඩි කරගෙන දේශපාලන වාසි ලබා ගැනීමේ අරමුණින් යුතුව මේ රජයත් පසුගිය රජයත් උතුරේ සෑම දිස්ත්‍රික්කයකම සිංහල ජනාවාස ඇති කිරීමට ගෙන යන උත්සාහයට තමන් තරයේම විරුද්ධ වන බව උතුරු පළත් ප්‍රධාන අමාත්‍යවරයා පවසයි. ප්‍රධාන අමාත්‍ය සී.වී.විග්නේශ්වරන් මහතා මේ බව ප්‍රකාශ කොට ඇත්තේ මෙවර පළාත් පාලන මැතිවරණයට දෙමළ ජාතික සන්ධානයෙන් ඉදිරිපත් වී සිටින යාපනය දිස්ත්‍රික්කයේ අපේක්ෂකයින් කීප දෙනෙකු ප්‍රධාන අමාත්‍යවරයාව හමු වූ අවස්ථාවේදීය. මේ වන විට දකුණේ සිංහල පවුල් 12000 ක් පමණ උතුරේ තැනින් තැන පදිංචි කොට සිංහල ජනාවාස ඇති කොට තිබෙන බව ප්‍රධාන අමත්‍යවරයා පෙන්වා දී ඇති අතර එම තත්ත්වය උතුරේ දෙමළ දේශපාලනඥයින්ට අනාගතයේදී විශාල අභියෝගයක් වනු ඇතයිද පවසා තිබේ. මුල් කාලයේදී උතුරු පළාත තුල සිංහල වැසියන් පදිංචි කරවීම සිදු වූයේ වවුනියාවේ පමණක් වුවත් සිංහල වැසියන්ට කිසිඳු අයිතියක් නොතිබූ මුලතිව් දිස්ත්‍රික්කයේ පවා දැන් සිංහල ජනාවාස ඇතිවෙමින් පවතින බවද ප්‍රධාන අමාත්‍යවරයා පවසා ඇත. උතුරේ පවතින ජන අනුපාතය අනුව මහමැතිවරණයකදී ඡන්ද 6000 ක් 7000 ක් ලබා ගන්නා ප්‍රධාන දේශපාලන පක්ෂයක අපේක්ෂකයෙකුට පාර්ලිමේන්තු මන්ත්‍රීවරයෙකු විය හැකි නිසා උතුරේ සෑම දිස්ත්‍රික්කයකින්ම එක් සිංහල මන්ත්‍රීවරයෙකු පාර්ලිමේන්තුවට යැවීමේ අරමුණින් මේ සිංහල ජනාවාස ආරම්භ කරගෙන යන බව තමන් ඒ පිළිබඳව කළ සොයා බැලීමකදී දැනගැනීමට ලැබුණු බවද ප්‍රධාන අමාත්‍යවරයා මැතිවරණ අපේක්ෂකයින්ට පෙන්වා දී තිබේ. මෙම සැලසුම ක්‍රියාත්මක වීම නිසා අනාගතයේදී උතුරු පළාතෙන් දේශපාලනයේ නිරත වන දෙමළ අපේක්ෂකයින්ට විශාල අසාධාරණයක් මෙන්ම විශාල අභියෝගයක් එල්ල වන බැවින් මේ කාරණය සම්බන්ධයෙන් උතුරු පළාතෙන් දේශපාලනයට පිවිසෙන සෑම දෙමළ දේශපාලනඥයෙකුම ඔවුන්ගේ දැඩි අවධානය යොමු කළ යුතුව ඇතැයිද ප්‍රධාන අමාත්‍යවරයා මෙහිදී ප්‍රකාශ කොට තිබේ.", "URL": "https://sinhala.adaderana.lk/news.php?nid=83473", "Category": null, "Parent URL": null}