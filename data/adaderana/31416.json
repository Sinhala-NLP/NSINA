{"Source": "Adaderana", "Timestamp": "February 7, 2013 08:45 am", "Headline": "ජී.එල් පීරිස් හා කමලේෂ් ශර්මා අතර සාකච්ඡාවක්", "News Content": "විදේශ කටයුතු අමාත්‍ය ජී.එල් පීරිස් මහතා එංගලන්තයේ ලන්ඩන් නුවර දී පොදු රාජ්‍ය මණ්ඩලීය මහලේකම් කමලේෂ් ශර්මා මහතා හමුවී තිබේ. ලබන නොවැම්බර් මාසයේ ශ්‍රී ලංකාවේ පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව සම්බන්ධයෙන් මෙහීදී දීර්ඝ වශයෙන් සාකච්ඡා කර ඇති බව විදේශ කටයුතු අමාත්‍යංශය නිවේදයක් නිකුත් කරමින් පෙන්වාදෙයි. විශේෂයෙන් එළඹෙන අප්‍රේල් මාසයේ ලන්ඩන් නුවර දී පැවැත්වීමට නියමිත පොදු රාජ්‍ය මණ්ඩලීය අමාත්‍ය මට්ටමේ ක්‍රියාකාරී කණ්ඩායමේ න්‍යාය පත්‍රයට ශ්‍රී ලංකාව ඇතුළත් කිරීම පිළිබඳව විදේශ කටයුතු අමාත්‍යවරයාගේ විරෝධය එල්ල වී තිබේ. අදාළ තීරණය පොදු රාජ්‍ය මණ්ඩලීය රීතීන්ට පටහැනි වන අතර 2011 වසරේ ඔක්තෝබර් මාසයේ ඔස්ට්‍රේලියාවේ පැවති පොදු රාජ්‍ය මණ්ඩලීය රාජ්‍ය නායක රැස්වීමේ දී ගන්නා ලද තීරණයන්ට එරෙහිව යාමක් බවත් ජී.එල් පීරීස් මහතා කමලේෂ් ශර්මා මහතාට දැනුම් දී ඇති බව විදේශ කටයුතු අමාත්‍යංශය සඳහන් කළේය. ඉදිරියේ දී ශ්‍රී ලංකාවේ සංචාරයක නිරත වීමේ අපේක්ෂාවෙන් පසුවන බවත් පොදු රාජ්‍ය මණ්ඩලීය රාජ්‍ය නායක සමුළුවේ කටයුතු හොඳින් කරගෙන යාම සම්බන්ධයෙන් සතුටට පත්වන බවත් කමලේෂ් ශර්මා මහතා මෙහිදී පවසා තිබේ. කමලේෂ් ශර්මා මහතා ලබන 10 වන දින මෙරට සංචාරය කිරීමට නියමිතය.", "URL": "https://sinhala.adaderana.lk/news.php?nid=31416", "Category": null, "Parent URL": null}