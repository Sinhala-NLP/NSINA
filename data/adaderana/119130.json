{"Source": "Adaderana", "Timestamp": "September 15, 2019 08:41 am", "Headline": "රොබර්ට් මුගාබේගේ අවමඟුලට ජනතා සහභාගීත්වයේ අඩුවක්", "News Content": "සිම්බාබ්වේ හිටපු ජනාධිපති රොබර්ට් මුගාබේ වෙනුවෙන් අවමගුල් උත්සවයක් හරාරේ ජාතික ක්‍රීඩාංගනයේදී පවත්වා ඇත. කෙසේ වෙතත් ඊට සිම්බාබ්වේ වැසියන්ගේ සහභාගීත්වය අවම මට්ටමක පැවති බව විදෙස් මාධ්‍ය වාර්තා කළේය. සිම්බාබ්වේ හිටපු ජනාධිපති රොබර්ට් මුගාබේ වෙනුවෙන් රාජ්‍ය ගෞරව සහිතව පැවති අවමගුල් උත්සවය හරාරේ ජාතික ක්‍රීඩාංගනයේදී පැවැත්වුණි. අප්‍රිකානු නායකයින් රැසක් ඊට සහභාගී වී ඇත. අවමඟුල් උත්සවයට එක්වූ සිම්බාබ්වේ වත්මන් ජනාධිපති එමර්සන් ම්නන්ගග්වා ප්‍රකාශ කළේ මුගාබේ දූරදර්ශී නායකයෙක් බවයි. මුගාබේගේ අභාවය හේතුවෙන් සිය මාතෘ භූමිය කඳුළු සලන බව ඔහු ඉතාමත් සංවේදීව ප්‍රකාශ කළේය. අවමඟුල් උත්සවය පැවති හරාරේ ජාතික ක්‍රීඩාංගනයේ 60 000ක පිරිසකට පහසුකම් පවතියි. කෙසේ වෙතත් මුගාබේ ට අවසන් ගෞරව දැක්වීමට පැමිණි පිරිසෙන් පිරි ගොස් තිබුණේ එහි හතරෙන් එකක කොටසක් පමණක් බව විදෙස් වාර්තා සඳහන් කළේය. අද වනවිට සිම්බාබ්වේ රාජ්‍යය දැඩි ආර්ථික අර්බුදයකට මුහුණ දී ඇත. සිම්බාබ්වේ වැසියන් ඒ සම්බන්ධයෙන් චෝදනා කරන්නේ මුගාබේ පාලනයටයි. මුගාබේ පාලන සමයේ අවසන් කාලය තුළ රජය ගෙන ගිය මර්දනකාරී වැඩපිළිවෙල හේතුවෙන් ඔහුගේ අවමගුල් උත්සවය හිතාමතාම වර්ජනය කළ බව ඇතැම් සිම්බාබ්වේ වැසියන් ප්‍රකාශ කළේය. 1924 වසරේ පෙබරවාරි මස 21 වන දා උපත ලද රොබට් මුගාබේ දශක තුනක කාලයක් සිම්බාබ්වේ රාජ්‍යය පාලනය කළ ඔහු මිය යන විට 95 වන වියෙහි පසුවුණි. කලක් රෝගාතූරව සිටි රොබට් මුගාබේ, ඉකුත් අප්‍රේල් මාසයේ සිට සිංගප්පූරුවේ රෝහලක ප්‍රතිකාර ලැබුවේය. 1987 වසරේදී ඔහු සිම්බාබ්වේ රාජ්‍යයේ ජනාධිපති ධූරයට පත්වුණි. රොබට් මුගාබේ සිම්බාබ්වේ රාජ්‍යයේ විමුක්තියේ සංකේතයක් ලෙසද සැළකෙයි. නූතන සිම්බාබ්වේ රාජ්‍යයේ පියාණන් ලෙස ද සැලකෙන රොබට් මුගාබේ, 2017 වසරේ නොවැම්බර් මාසයේදී හමුදා කුමන්ත්‍රණයකින් ධූරයෙන් පළවාහැරියේ තිස් වසරක පාලන යුගය නිමාවට පත් කරමින්.", "URL": "https://sinhala.adaderana.lk/news.php?nid=119130", "Category": null, "Parent URL": null}