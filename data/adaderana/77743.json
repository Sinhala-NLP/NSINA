{"Source": "Adaderana", "Timestamp": "September 19, 2017 12:50 pm", "Headline": "ඇසක් අහිමි වූ ආබාධිත රණවිරුවාගේ පෙත්සම් විභාගය අවසර", "News Content": "උද්ඝෝෂණයකට එල්ල කළ කඳුළු ගෑස් ප්‍රහාරයකින් තම ඇසක් පූර්ණ කාලීනව ආබාධයකට ලක්වූ බව පවසමින් ඉදිරිපත් කළ මූලික අයිතිවාසිකම් පෙත්සමක් විභාගයට ගැනීමට ශ්‍රේෂ්ඨාධිකරණය අද (19) අවසර ලබා දී තිබේ.අදාළ පෙත්සම ඊවා වනසුන්දර සහ සිසිර ද අබෘ යන විනිසුරු මඩුල්ල හමුවේ අද සලකා බැලූ අවස්ථාවේදී මෙම අවසරය ලබා දුන් බව අද දෙරණ අධිකරණ වාර්තාකරු කේ.එස්. උදයකුමාර් පැවසුවේය.විශ්‍රාමික වැටුප් අයිතිවාසිකම් ලබාදෙන ලෙස ඉල්ලා ආබාධිත රණවිරුවන් විසින් ගාලු මුවදොර පිටියේ මෙම විරෝධතා ව්‍යාපාරය සංවිධානය කර තිබුණි.එහිදී ආබාධිත රණවිරුවෙකු වන නිශාන්ත මිහිරාජ් නැමැති පුද්ගලයාගේ ඇසක් පූර්ණ කාලීනව ආබාධයකට ලක්වූ බව පවසමින් ඔහු විසින් මෙම පෙත්සම ගොනු කර තිබුණි.", "URL": "https://sinhala.adaderana.lk/news.php?nid=77743", "Category": null, "Parent URL": null}