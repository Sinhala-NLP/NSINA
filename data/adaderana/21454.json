{"Source": "Adaderana", "Timestamp": "January 17, 2012 10:01 pm", "Headline": " ප්‍රතිඵල ගැටලුව තාම විසඳී නෑ-රුසියන් භාෂා ප්‍රතිඵලයේ දිස්ත්‍රීක් හෝ ජාතික මට්ටම නෑ", "News Content": "පසුගිය අ.පො.ස(උ/පෙ)විභාගයේ රුසියන් භාෂාව නව නිර්දේශ ප‍්‍රතිඵල නිකුත් වුවද එහි දිස්ත‍්‍රික් මට්ටම හා ජාතික මට්ටම ඇතුළත්ව නොමැති බව ලංකා ගුරු සංගමය පවසයි. ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා‍ගේ අත්සනින් යුතුව නිකුත් කර ඇති නිවේදනයක මේ බව දැක්වෙයි. එකී නිවේදනය පහත පරිදිය. 2011.12.25 වැනි දින උසස් පෙළ විභාගයේ ප‍්‍රතිඵල නිකුත් කළද රුසියන් භාෂාව නව නිර්දේශ ප‍්‍රතිඵල නිකුත් නොකරන ලදී. එසේ ප‍්‍රතිඵල නිකුත් කොට නොතිබියදී වුව කලා අංශයේ ලංකාවේ ප‍්‍රථමයා සහ දිස්ත‍්‍රික්කයේ ප‍්‍රථමයා නම් කර තිබුණි. මෙම ප‍්‍රතිඵල නිකුත් නොකිරීම පිළිබඳව විභාග දෙපාර්තමේන්තුව පරස්පර ප‍්‍රකාශ නිකුත් කර තිබුණි. එනම් උත්තර පත‍්‍ර ඇගයීමට ලක් කළ අය විධිමත්ව එය සිදු නොකළ බවද, ළමුන්ගේ ප‍්‍රශ්නපත‍්‍රවල ගැටලූවක් ඇති බවත් ළමුන් ගෙන්වා සාකච්ඡා කළ යුතු බවද, උසස් පෙළ ප‍්‍රතිඵල ව්‍යාකූලත්වය පිළිබඳ කරුණු සෙවූ කමිටු වාර්තාව නිකුත් වීමෙන් පසු ප‍්‍රතිඵල නිකුත් කරන බව ද, යනුවෙන් විවිධ ප‍්‍රකාශ කර තිබුණි. එසේ තිබියදී ඊයේ (16) දින මෙම ප‍්‍රතිඵල අදාළ විභාගයට පෙනී සිටි ළමුන්ට ලබා දී තිබුණි. නමුත් එම ප‍්‍රතිඵල ලේඛනයේ දිස්ත‍්‍රික් මට්ටම හෝ ජාතික මට්ටම දක්වා නැත. මෙසේ කිරීමට හේතුව වන්නේ එය සමස්ථ ප‍්‍රතිඵලයටම බලපාන බව දන්නා නිසාමය. විශේෂයෙන් අලව්ව රාහුල ජාතික පාසලේ රුසියන් භාෂාවෙන් විභාගයට පෙනී සිටි\"ඒ\"සාමාර්ථ දෙකක් ලබා ගත් ළමයෙකු සිටින අතර ඇය රුසියන් භාෂාවට ද\"ඒ\"සාමාර්ථයක් හිමිකරගෙන ඇත. දිස්ත‍්‍රික් කුසලතාවය හා ජාතික ම්ට්ටම සඳහන් නොකරන්නේ සමස්ථ විභාගයේ කලා අංශයට බලපෑමක් වන බැවිණි. ප‍්‍රතිඵල ව්‍යාකූලත්වය සඳහා කරුණු සෙවූ කමිටුව ද මෙම තත්ත්වයන් පිළිබඳ සොයා බැලීමක් සිදු නොකළ අතර මේ වන විට මෙය සමස්ථ විභාගයටම කරන බලපෑම මෙන්ම මෙ දරු පිරිසට තමන්ගේ දිස්ත‍්‍රික් මට්ටම දැන ගැනීමට ඇති අයිතිය අහිමි කිරීම තුළ බරපතළ අසාධාරණයක් සිදුවී ඇත. මේ තත්ත්වය තුළ වහාම විභාග ප‍්‍රතිඵල අත්හිටුවා විධිමත්ව Z අගය සහ දිස්ත‍්‍රික් මට්ටම, ජාතික මට්ටම නිවැරදිව දක්වා ප‍්‍රතිඵල නිතුත් කරන ලෙස ලංකා ගුරු සංගමය බල කර සිටියි.", "URL": "https://sinhala.adaderana.lk/news.php?nid=21454", "Category": null, "Parent URL": null}