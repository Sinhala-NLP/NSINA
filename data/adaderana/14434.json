{"Source": "Adaderana", "Timestamp": "February 24, 2011 08:19 am", "Headline": "වරා‍යේ නැවතූ නැවකින් තෙල් මුදාහැරීම ගැන වාර්තාවක් ඉල්ලයි", "News Content": "කොළඹ වරා‍යේ නවතා තිබු නෞකාවකින් සමුද්‍රයට තෙල් මුදාහැරීමේ සිද්ධියක් පිළිබඳව පරීක්ෂණ පවත්වා වාර්තාවක් ඉදිරිපත් කරන ලෙස කොළඹ මහේස්ත්‍රාත් අධිකරණය ශ්‍රී ලංකා සමුද්‍ර ආරක්ෂක අධිකාරියට නියෝග කර තිබේ. එම අධිකාරිය මගින් ඉදිරිපත් කර තිබු වාර්තාවක් සලකා බැලීමෙන් අනතුරුව මෙම නියෝගය කළ අධිකරණය එම කටයුතු වලට සහය වන ලෙස වරාය පොලිසියට ද නියෝග කරනු ලැබීය. කොළඹ වරාය දකුණු ප්‍රදේශයේ නවතා තිබු එම්.වි. චාට් නැමැති නෞකාව මඟින් තෙල් කාන්දු වී තිබීම නිසා එම ප්‍රදේශයේ සමුද්‍ර ජලය දූෂිත වී ඇති බව අධිකරණයට ඉදිරිපත් කළ පැමිණිල්ල මගින් සඳහන් කර තිබුණි. එය ශ්‍රී ලංකා සමුද්‍ර ආරක්ෂක පනත යටතේ දඩුවම් ලැබිය හැකි වරදක් බැවින් ඒ පිළිබඳව පරීක්ෂණ පවත්වා වාර්තාවක් ඉදිරිපත් කරන ලෙස අධිකරණය නියෝග කර තිබේ.", "URL": "https://sinhala.adaderana.lk/news.php?nid=14434", "Category": null, "Parent URL": null}