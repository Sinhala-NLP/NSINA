{"Source": "Adaderana", "Timestamp": "April 11, 2015 12:24 pm", "Headline": "අස්ගිරි නාහිමියන් උඩඟු නොවී ක්‍රියාකළ ආදර්ශවත් හිමිනමක්", "News Content": "ඥාණ සම්පත්තියෙන්, බලයෙන් හා නායකත්වයෙන් උඬඟු වී ක්‍රියාකරන සමාජයක අපවත් වී වදාළ අස්ගිරි මහනාහිමියන් එම කිසිදු තත්ත්වයකින් උඩඟු නොවී ක්‍රියාකළ ආදර්ශවත් හිමිනමක් බව ශාමෝපාළිවංශික මහානිකායේ මල්වතු පාර්ශවයේ මහානායක තිබ්බටුවාවේ ශ්‍රී සුමංගල මහානාහිමියන් පවසයි.අපවත් වී වදාළ අස්ගිරි මහනාහිමි වෙනුවෙන් ශෝක පණිවිඩයක් නිකුත් කරමින් මල්වතු පාර්ශවයේ මහනායක හිමි මෙම අදහස් පළ කරයි.රට අභ්‍යන්තරයේ ඇති වු ජාතික, ආගමික හා සංස්කෘතික ප්‍රශ්න වලදී ත්‍රෛනිකායික සංඝ සමාග්‍රයද ආරක්ෂා වන පරිදි උන්වහන්සේ කටයුතු කළ බව අදාළ ශෝක පණිවිඩයෙන් පෙන්වා දී ඇත.මේ අතර අග්‍රාමාත්‍ය රනිල් වික්‍රමසිංහ මහතා අපවත් වී වදාළ අස්ගිරි මහානාහිමියන් වෙත අද පෙරවරුවේ අවසන් ගෞරව දැක්වු බව අද දෙරණ වාර්තාකරු සඳහන් කළේය.එසේම ආදී වාසී නායක ඌරුවරිගේ වන්නිල ඇත්තන්ද මහනාහිමියන්ගේ දේහයට අවසන් ගෞරව දක්වා තිබේ.මේ අතර මහනාහිමියන්ගේ ශ්‍රී දේහයට අවසන් ගෞරව දැක්වීම සඳහා විශාල පිරිසක් අස්ගිරි මහා විහාරයට පැමිණෙමින් සිටින බව අද දෙරණ වාර්තාකරු සඳහන් කළේය.දේහය මේ වනවිට අස්ගිරි මහා විහාර පාර්ශවයේ පිහිටි පවර උපාලි මහානාහිමි අනුස්මරණ ශාලාවේ තැන්පත් කර තිබේ.", "URL": "https://sinhala.adaderana.lk/news.php?nid=50593", "Category": null, "Parent URL": null}