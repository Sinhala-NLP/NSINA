{"Source": "Adaderana", "Timestamp": "June 5, 2018 08:36 am", "Headline": "තරුණයෙකුගේ මළ සිරුරක් මදවාලසිංහන් වැවේ", "News Content": "මුලතිව්, මුල්ලියාවේලි, මදවාලසිංහන් වැවේ ගිලී ජිවිතක්ෂයට පත්වු පුද්ගලයෙකුගේ මළ සිරුරක් සොයාගත් බව මුලතිව් මුල්ලියාවේලි පොලීසිය පවසයි. මුල්ලියාවේලි පොලීසිය පැවසූවේ මුල්ලියාවේලි 01 වන කොටසේ පදිංචි ඉන්ද්‍රන් තගීසන් නමැති 21 හැවිරිදි තරුණයෙකුගේ මළ සිරුරක් ඊයේ(04) දහවල් එලෙස ‍සොයාගත් බවයි. අදාළ තරුණයින් මිතුරන් කණ්ඩායමක් සමඟ 03 වැනිදා සවස වැවේ දිය නෑමට ගොස් ඇති අතර, එහිදි දියේ ගිලී ඇති බවට අදාළ තරුණයාගේ මිතුරන් පොලීසිය වෙත පවසා ඇත. දියේ ගිලුණ තරුණයා සොයා 03 වැනිදා සවස හා රාත්‍රියේ මෙහෙයුම් සිදුකළ අදාළ තරුණයා සොයා ගැනීමට නොහැකි වි ඇති අතර, ඊයේ(04) දහවල් මළ සිරුර වැවේ පාවෙමින් තිබියදී සොයාගත් බවද පොලිසිය සඳහන් කළේය. අදාළ මළ සිරුර සම්බන්ධයෙන් පශ්චාත් මරණ පරීක්ෂණ මුලතිව් රෝහලේදී පැවැත්වීමට නියමිත අතර, සිද්ධිය සම්බන්ධයෙන් මුල්ලියාවේලි පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=90364", "Category": null, "Parent URL": null}