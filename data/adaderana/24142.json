{"Source": "Adaderana", "Timestamp": "May 10, 2012 10:38 am", "Headline": "යාපනය දිසාපතිනියට කොළඹට මාරුවක්", "News Content": "යාපනය දිසාපතිනි ඉමෙල්ඩා සුකුමාර් මහත්මිය කොළඹ ජනාධිපති ලේකම් කාර්යාලයට වහාම ක්‍රියාත්මක වන පරිදි මාරුකර යවා තිබේ. රාජ්‍ය පරිපාලන අමාත්‍යංශය විසින් මේ සම්බන්ධයෙන් ලිඛිතව දන්වා ඇතැයි කියැවෙයි. ඒ වෙනුවට මඩකළපුව දිසාපති සුන්දරම් අරුමේනියගම් මහතා යාපනයට මාරුකිරීමට පියවර ගෙන ඇති බව යාපනය දිසාපති කාර්යාල ආරංචි මාර්ග පවසයි. යාපනයට පැමිණෙන රාජ්‍ය තාන්ත්‍රිකයින් හා සිවිල් සංවිධාන ක්‍රියාකාරීන් හමුවීමේදී දිසාපතිනිය සමග යම් යම් උණුසුම් වචන හුවමාරුවීම් සිදුව ඇති බවට වාර්තා පළවිය. එසේම උතුරු පළාතට පැමිණෙන රාජ්‍ය තාන්ත්‍රික නිලධාරීන් හමුවිය යුත්තේ තමා පමණක් බවට පළාත් ආණ්ඩුකාර මේජර් ජී.ඒ චන්ද්‍රසිරි මහතා විසින් ප්‍රකාශයක් කර ඇති බවටත්,එසේ වුවද රාජ්‍ය තාන්ත්‍රිකයින් ආණ්ඩුකාරවරයාගේ විරෝධය නොතකා යාපනය දිසාපතිනියද හමුවන බැවින් යම් යම් මතභේදකාරී තත්ත්වයක් උද්ගත වී ඇතැයි ආරංචි මාර්ග පවසයි. පසුගිය ජනවාරි මස 05 වන දින පැවති හමුවකදී ආණ්ඩුකාර ජී.ඒ චන්ද්‍රසිරි මහතා හා යාපනය දිසාපතිනිය අතර උණුසුම් වචන හුවමාරුවක් වූ බවට පුවත් වාර්තා පළ වූ අතර එසේ පළවූ පුවතකින් තමාට අපහාසයක් සිදුවූ බවට ආණ්ඩුකාර ජී.ඒ චන්ද්‍රසිරි මහතා විසින් යාපනය මහේස්ත්‍රාත් අධිකරණය හමුවේ නඩුවක් ගොනුකර තිබේ.", "URL": "https://sinhala.adaderana.lk/news.php?nid=24142", "Category": null, "Parent URL": null}