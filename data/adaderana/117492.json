{"Source": "Adaderana", "Timestamp": "August 26, 2019 10:47 am", "Headline": "ඇමසන් ලැව්ගිනි පාලනයට මෙහෙයුම්", "News Content": "ලොව විශාලතම වැසි වනාන්තරය ලෙස සැළකෙන ඇමසන් වනාන්තරයේ බ්‍රසීලයට අයත් කලාපයේ පැතිර යන ලැව්ගිනි පාලනය කිරීම සඳහා මෙහෙයුම් මේ වනවිට ක්‍රියාත්මකයි. ඇමසන් වනය රටවල් නවයකට අයත් වන අතර වනාන්තරයෙන් 60%ක් අයිති වෙන්නේ බ්‍රසීලයටයි. ලොව විශාලතම වැසි වනාන්තරය ලෙස සැළකෙන ඇමසන් වනාන්තරයේ බ්‍රසීලයට අයත් කලාපයේ පැතිර යන ලැව්ගිනි පාලනය කිරීම සඳහා ගිනි නිවන භටයින් සහ හමුදාව යෙදවීමට එරට රජය මේ වන විට පියවර ගෙන ඇත. බ්‍රසීල රජය මෙම පියවර ගෙන ඇත්තේ ජාත්‍යන්තරයෙන් එල්ල වූ දැඩි පීඩනයත් සමඟයි. ඇමසන් වැසි වනාන්තරය වර්ෂය පුරා අධික වර්ෂාපතනයක් ලැබෙන තෙතමනය පිරි වනාන්තරක් ලෙස සැළකෙයි. කෙසේ වෙතත් ජූලි මාසයේ සිට පවතින වියළි දේශගුණය හේතුවෙන් එහි ලැව්ගිනි ඇති වීම සාමාන්‍ය තත්ත්වයක් බව විශේෂඥයින් පෙන්වා දෙයි. සැප්තැම්බර් මාසය වනවිට ලැව්ගිනිවල පැතිරීම තවදුරටත් උග්‍ර වන නමුත් ඔක්තෝම්බර් මාසයේ වර්ෂා සමයේ ආරම්භයත් සමඟම එම තත්ත්වය පහව යයි. එහෙත් පසුගියදා වාර්තා වූ ඇමසන් වනගිනි සිතාමතාම ඇතිකරන ලද ඒවා බව පැවසෙයි. අමෙරිකාවේ නාසා ආයතනය පෙන්වා දෙන්නේ දශකයින් ඇමසන් වනාන්තරයේ හටගත් වැඩිම ලැව්ගිනි සංඛ්‍යාව මේ වසරේදී වාර්ත වී ඇති බවයි. බ්‍රසීලයට අයත් ඇමසන් කලාපයේ පැතිර යන ලැව්ගිනි හේතුවෙන් මතුව ඇති අවදානම සලකා හදිසි තත්ත්වයක් ප්‍රකාශ කිරීමට බ්‍රසීලය මේ මස මුලදී පියවර ගත්තේය. පසුගිය වසරට සාපේක්ෂව ජනවාරි මාසයේ සිට අගෝස්තු මාසය දක්වා කාලය තුළ බ්‍රසීලයේ හටගෙන ඇති ලැව්ගිනි සියයට 82කින් වර්ධනය වී ඇති බව බ්‍රසීල අභ්‍යවකාශ පර්යේෂණ සඳහා වූ ජාතික ආයතනය පෙන්වා දෙයි. එම ලැව්ගිනිවලින් අඩක් පමණ හටගෙන ඇත්තේ ඇමසන් වනාන්තරයේ වීම විශේෂත්වයකි. මේ අතර ලැව්ගිනි පාලනය කිරීමට හමුදාව යොදවන ලෙස බ්‍රසීල ජනාධිපතිවරයා පසුගිය සතියේ නිවේදනය කළේය. ඒ අනුව ඇමසන් වනාන්තරය අයත් බ්‍රසීල ප්‍රාන්ත වලට හමුදාව යෙදවීමට බලධාරීන් පියවර ගෙන ඇත. දකුණු ඇමරිකාවේ වර්ග කිලෝමීටර් මිලියන 5.5ක භූමි ප්‍රදේශයක් ආවරණය කරන ඇමසන් වැසි වනාන්තරයෙන් සියයට 60 ක් අයත් වන්නේ බ්‍රසීලයටයි.", "URL": "https://sinhala.adaderana.lk/news.php?nid=117492", "Category": null, "Parent URL": null}