{"Source": "Adaderana", "Timestamp": "January 28, 2018 08:55 am", "Headline": "බුරුත දැව තොගයක් සමඟ සැකකරුවන් 2 ක් අත්අඩංගුවට", "News Content": "වෑන් රථයකින් වව්නියාව සිට යාපනය දක්වා බුරුත දැව ප්‍රවාහනයට සුදානම් කොට සිටි සැකකරුවන් දෙදෙනෙකු වව්නියාව සේමමඩුව ප්‍රදේශ‍යේදී පොලිස් විශේෂ කාර්ය බළකා නිලධාරීන් අත්අඩංගුවට ගත් බව වව්නියාව ඕමන්ත පොලිසිය පවසයි. පොලිසිය පැවසූවේ පොලිස් විශේෂ කාර්ය බළකා නිලධාරීන් වෙත ඊයේ(27) ලද තොරතුරක් මත සිදුකළ වැටලීමකදී වෑන් රථයකින් බුරුත දැව ප්‍රවාහන කළ සැකකරුවන් අත්අඩංගුවට ගත් බවයි. සැකකරුවන් සේමමඩුව රක්ෂිතයේ බුරුත දැව කපා වෑන් රථයකින් පටවාගෙන යාපනය ප්‍රදේශයේ දැව මඩු වෙත ගෙනගොස් වැඩි මුදලට විකිනීමේ ජාවාරම කලෙක සිට සිදුකොට ඇති බව පොලිසිය අනාවරණය කොටගෙන ඇත. වව්නියාව ප්‍රදේශයේ පදිංචි වයස අවුරුදු 23 ක හා 33 ක සැකකරුවන් දෙදෙනෙකු දැව සමඟ අත්අඩංගුවට ගෙන ඇති බවද පොලිසිය පැවසීය. සැකකරුවන් වෑන් රථයේ ආසන ගලවා පසුපස කො‍ටසේ බුරුත දැව කදන් පටවාගෙන ගොස් ඇති බවද පොලිසිය සඳහන් කළේය. අත්අඩංගුවට ගත් සැකකරුවන් වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර සිද්ධිය සම්බන්ධයෙන් ඕමන්ත පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=83655", "Category": null, "Parent URL": null}