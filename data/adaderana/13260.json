{"Source": "Adaderana", "Timestamp": "January 4, 2011 11:45 am", "Headline": "හොර බඩුත් සමග තිදෙනෙක් කල්මුණේදී අත්අඩංගුවට ", "News Content": "සොරකම් සිද්ධීන් කිහිපයකට සම්බන්ධ බවට චෝදනා මත අද(04) සැකකරුවන් තිදෙනෙකු අත්අඩංගුවට ගත් බව කල්මුණේ පොලිසිය පවසයි. දීර්ඝ කාලයක සිට මෙම සැකකරුවන් කල්මුණේ ප්‍රදේශයේ වෙළඳසැල්, නිවාස වලින් භාණ්ඩ සොරකම් කර ඇති බවට තොරතුරු අනාවරණය වී ඇති බව ද සඳහන්ය. අත්අඩංගුවට ගන්නා අවස්ථාවේ මෙම සැකකරුවන් සතුව තිබී සොරකම් කරන ලද ජංගම දුරකථන, පරිගණක ඇතුළු උපකරණ තොගයක්ද සොයාගත් බව කල්මුණේ පොලිසිය සඳහන් කරයි. අත්අඩංගුවට ගත් සැකකරුවන් අතරින් එක් අයෙකු මඩකළපු‍ව ප්‍රදේශයේද අනෙක් සැකකරුවන් දෙදෙනා මරදමුණේ ප්‍රදේශයේ පදිංචිකරුවන් බව ද අනාවරණය වී තිබේ. සැකකරුවන් අද අධිකරණය වෙත ඉදිරිපත් කිරීමට නියමිත අතර අදාළ අපරාධ වලට සම්බන්ධ බවට සැකකරන තවත් සැකකරුවන් දෙදෙනෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව ද පොලිසීය පැවසීය.", "URL": "https://sinhala.adaderana.lk/news.php?nid=13260", "Category": null, "Parent URL": null}