{"Source": "Adaderana", "Timestamp": "March 29, 2016 04:17 pm", "Headline": "විදුලිය කප්පාදු නොවෙයි - පරිභෝගික ජනයාට විදුලි වාසනා ක්‍රමයක්", "News Content": "එළඹෙන උත්සව සමයේ විදුලිය කප්පාදු කිරීමක් සිදුනොවනු ඇති බව විදුලිබල හා පුනර්ජනනීය බලශක්ති නියෝජ්‍ය අමාත්‍ය අජිත් පී පෙරේරා මහතා පවසයි.එහෙත් ඉකුත් වසරේ මාර්තු මාසය සමග සසදාබලන විට මේවන විට අසාමාන්‍ය ලෙස විදුලි ඉල්ලුම ඉහළ‍ගොස් ඇති බව හෙතෙම කියා සිටියේ අද (29)කොළඹ පැවති මාධ්‍ය හමුවකදීය.‍පද්ධතියේ විදුලිය මෙ.වොට් 3900 ක් තිබියදී ඉල්ලුම වන මෙ.වොට් 2300 ක් ලබාදීමට හැකියාව නැත්තේ ඇයිදැයි ඇතැමුන් ප්‍රශ්න කරන නමුත් වියළි දේශගුණික තත්ත්වය හේතුවෙන් විදුලි සැපයුම් මාර්ග දුර්වලවීම හේතුවෙන් යම් යම් ගැටළු පැනනැඟී ඇති බව ඔහු සඳහන් කළේය.කෙසේ වෙතත් අද පැවති මාධ්‍ය හමුවේදී නියෝජ්‍ය අමාත්‍යවරයා කියා සිටියේ 'විදුලි වාසනා ක්‍රමය'නමින් විදුලිය අරපරිස්සමින් යුතුව පරිහරණය කරන විදුලි පාරිභෝගිකයින්ට ජයග්‍රහණ හිමිකර දෙන තරඟයක් සංවිධානය කර ඇති බවයි.සියලුම ගෘහස්ථ පාරිභෝගිකයින් සඳහා පවත්වනු ලබන මෙම බලශක්ති සංරක්ෂණ තරඟය 2016 අප්‍රේල් මාසයේදී ආරම්භ කිරීමට කටයුතු කර ඇති බවත්,මෙම තරඟයෙ දී ගෘහස්ථ පාරිභෝගිකයින් තමන්ගේ විදුලි පරිභෝජනය 2016 වර්ෂයේ මාර්තු මස 10% ක් වත් අඩු කරගත යුතු බවත් ඔහු සඳහන් කළේය. මෙම තරඟය සඳහා සහභාගී වීමට බලාපොරොත්තු වන ගෘහස්ථ පාරිභෝගිකයන් පළමුව මේ සඳහා ලියාපදිංචි විය යුතු බවත්,මෙම තරඟය සඳහා සහභාගී වීමට බලාපොරොත්තු වන ගෘහස්ථ පාරිභෝගිකයන් අතුරින් තම විදුලි පරිභෝජනය 10% කින් අඩු කළ සුදුසුකම්ලත් පාරිභෝගිකයන්ගෙන් ජයග්‍රාහකයින් 6000ක් දිනුම් ඇදීමකින් තෝරාගන්නා බව හෙතෙම කියා සිටියේය.මූල්‍යමය ත්‍යාග ලෙස අප්‍රේල් මාසයේ ජයග්‍රාහී පාරිභෝගිකයන් 1000ට ඔවුන්ගේ මාසික විදුලි පරි‍භෝජන ගාස්තුව කපා හරින අතර තවත් තෝරාගනු ලබන පාරිභෝගිකයින් 5000 කගේ එම මාසයේ විදුලි බිල්පතින් 50% කපා හරිනු ලැබේ.මෙම තරඟය 2016 මැයි හා ජුනි මාසවලදී ක්‍රියාත්මක වේ.නියෝජ්‍ය අමාත්‍යවරයා සඳහන් කළ පරිදි තරඟයට ඇතුළත් වන ක්‍රම‍වේදය පහත පරිදිය.1.මෙම තරඟයට සහභාගී වීමට බලාපොරොත්තු වන පාරිභෝගිකයින් මුලින්ම තරඟය සඳහා ලියාපදිංචි විය යුතුය. මේ සඳහා විදුලිබල මණ්ඩලයේ 1987 අංකයට පහත ආකාරයට කෙටි පණිවුඩයක් එවිය යුතු වේ.L<හිස්තැනක්>විදුලි සේවා ගිණුමේ අංකය 1987 අංකයට එවිය යුතු වේ.2.ඉහත ආකාරයට කෙටි පණිවුඩ එවන පාරිභෝගිකයින්ට \"ඔබ විදුලිබලය සංරක්ෂණය කිරීමේ තරඟයට ලියාපදිංචි වී ඇත\"යන පණිවිඩය ලැබෙනු ඇත.3.එසේ ලියාපදිංච් වන ගෘහස්ථ පාරිභෝගිකයන් 2016 අප්‍රේල් හා මැයි මස විදුලි පරිභෝජනය (කිලෝවොට් පැය/ ඒකක)ඉදිරි දින 30ක පරිභෝජනය හා සංසන්දනය කරනු ලැබේ.4.එසේ ලියාපදිංචි වී සුදුසුකම් ලබන පාරිභෝගිකයින් 20%කට වැඩියෙන් විදුලිබලය සංරක්ෂණය කරන ලද පාරිභෝගිකයන්ගෙන් කුසපත් අදිනු ලැබේ. එසේ කුසපත් ඇදීමෙන් තෝරාගන්නා ගෘහස්ථ පාරිභෝගිකයින් 1000ට ඔවුන්ගේ 2016 අප්‍රේ‍‍‍ල් මස සම්පූර්ණ විදුලි බිල්පතේම පරිභෝජන ගාස්තුවට සමාන මුදලක් බිල්පතින් අඩු කරනු ලැබේ.5.එසේම 10%ක් වත් ඉතිරි කරන පාරිභෝගිකයින් අතුරෙන් ජයග්‍රාහී පාරිභෝගිකයින් 5000 ක් තෝරා ඔවුන්ගේ අප්‍රේල් මස බිලෙන් විදුලි පරිභෝජන ගාස්තුවෙන් 50% ක් අඩු කරනු ලැබේ.6.මෙම තරඟය 2016 මැයි හා ජූනි මාස වලදී ක්‍රියාත්මක වේ.7.මැයි මස තරඟයට 2016 මාර්තු මස බිල්පත හා 2016 මැයි මස බිල්පත සංසන්දනය කරනු ලැබේ.8.2016 ජූනි මස තරඟය සඳහා 2016 ජූනි මස බිල්පත හා 2016 මාර්තු මස බිල්පත සංසන්දනය කරනු ලැබේ.9.මේ සඳහා ගෙවීම පාරිභෝගිකයින්ගේ බිල්පතට එකතු කරනු ඇත.10.කිසිදු ගෘහස්ථ පාරිභෝගිකයෙකු දෙවරක් ජයග්‍රහණය කිරීමට සුදුසුකම් නොලබයි.11.ලංකා විදුලිබල මණ්ඩලයේ සේවකයින්ට මෙම තරඟය සඳහා සහභාගි විය නොහැක.12.මේ පිළිබඳ වැඩිදුර තොරතුරු ඔබ ප්‍රදේශයේ විදුලි ඉංජිනේරු වෙතින් හෝ ලංකා විදුලිබල මණ්ඩලයේ වෙබ් අඩවියෙන් ලබා ගත හැක. www.ceb.lk", "URL": "https://sinhala.adaderana.lk/news.php?nid=58719", "Category": null, "Parent URL": null}