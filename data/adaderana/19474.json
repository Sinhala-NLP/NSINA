{"Source": "Adaderana", "Timestamp": "October 20, 2011 12:45 pm", "Headline": "ව්‍යාපාරවලට හිතකර රටවල් අතරින් ශ්‍රී ලංකාව ඉදිරියට", "News Content": "ව්‍යාපාර කටයුතු සඳහා වඩාත් හිතකර රටවල් අතරින් ඉදිරියට පැමිණීමට ශ්‍රී ලංකාව සමත්ව තිබේ. ලෝක බැංකුව සහ අන්තර් ජාතික මූල්‍ය සහයෝගීතාව ප්‍රකාශයට පත්කරන \"ඩුයින්ග් බිස්නස්\" සඟරාව නිකුත් කළ නවතම වාර්තාවකට අනුව මෙය අනාවරණය විය. එම වාර්තාවට අනුව මෙතෙක් පැවති ස්ථානයට වඩා ස්ථාන 9 ක් ඉදිරියට පැමිණෙමින් 89 වන ස්ථානය හිමිකරගැනීමට ශ්‍රී ලංකාව සමත්ව තිබේ. දකුණු ආසියානු රටවල් අතරින් ව්‍යාපාර සඳහා වඩාත් හිතකරම පරිසරය දියුණු කරගැනීමට ද ශ්‍රී ලංකාව සමත්ව ඇත. ව්‍යාපාර සඳහා ක්‍රියාත්මක බදු මුදල් අඩු මට්ටමක පැවතීම සහ ව්‍යාපාර කටයුතු ආරම්භ කිරීමේ දී ඒ සඳහා ඇති පහසුකම් අතින් ශ්‍රී ලංකාව ප්‍රගතියක් අත්කරගෙන සිටීම ද මෙම තත්ත්වයට හේතු වී ඇති බව සඳහන්ය.", "URL": "https://sinhala.adaderana.lk/news.php?nid=19474", "Category": null, "Parent URL": null}