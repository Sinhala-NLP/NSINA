{"Source": "Adaderana", "Timestamp": "March 2, 2014 02:55 pm", "Headline": "පැක්ලියෝල් ටෙන්ඩරයට  අධ්‍යක්ෂක අනුමැතිය නොදෙයි", "News Content": "පිළිකා රෝගය සඳහා ලබාදෙන පැක්ලියෝල් (pacliall) නමැති ඖෂධය මිලදී ගැනීමට අදාළ ටෙන්ඩර් පත්‍රයට අනුමැතිය ලබාදීම සෞඛ්‍ය අධ්‍යක්ෂ ජනරාල්වරයා විසින් ප්‍රතික්ෂේප කර තිබේ. එම ටෙන්ඩරය රජයේ ටෙන්ඩර් පටිපාටිය උල්ලංඝණය කර ඇති බැවින් ඊට අනුමැතිය ලබාදී නොමැති බව සෞඛ්‍ය අමාත්‍යාංශය සඳහන් කළේය. පියයුරු පිළිකා රෝගීන්ට ලබාදෙන ඖෂධයක් වන පැක්ලියෝල් නමැති ඖෂධය මිලදී ගැනීම සඳහා ටෙන්ඩර් කැඳවීම පසුගියදා සිදුකෙරුණි. එහිදි එක් සමාගම් අදාළ ඖෂධය, රුපියල් 78,000ක මුදලකට ද තවත් සමාගමක් එම ඖෂධය රුපියල් 38,000ක මුදලකට ලබාදීමට ටෙන්ඩර් ඉදිරිපත් කර තිබු බව වාර්තා වෙයි. කෙසේ වෙතත් රුපියල් හැත්තෑ අට දහසේ ටෙන්ඩරය සඳහා ටෙන්ඩර් කමිටුව විසින් අනුමැතිය ලබාදී, ඊට සෞඛ්‍ය අධ්‍යක්ෂ ජනරාල්වරයාගේ අනුමැතිය ඉල්ලා ඇති බව සඳහන් වෙයි. වැඩි මුදලකට ටෙන්ඩරය ඉදිරිපත් කර ඇති සමාගමට අනුමැතිය ලබාදීම හේතුවෙන් එම ටෙන්ඩරය අවලංගු කිරීමට සෞඛ්‍ය අධ්‍යක්ෂ ජනරාල්වරයා කටයුතු කර ඇති බව සෞඛ්‍ය අමාත්‍යාංශය සඳහන් කළේය. මේ පිළිබඳව වහාම සොයා බලා වාර්තාවක් ඉදිරිපත් කරන ලෙසට සෞඛ්‍ය අධ්‍යක්ෂ ජනරාල්වරයා උපදෙස් ලබාදී ඇති අතර අදාළ ඖෂධය මිලදී ගැනීම සඳහා යළිත් වරක් ටෙන්ඩර් කැඳවීමට තීරණය කර තිබේ.", "URL": "https://sinhala.adaderana.lk/news.php?nid=41486", "Category": null, "Parent URL": null}