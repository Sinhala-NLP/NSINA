{"Source": "Adaderana", "Timestamp": "July 9, 2018 01:46 pm", "Headline": "නීතිවිරෝධි රත්‍රං වැටලීම් ආදායම සියයට 400කින් නගී", "News Content": "ගුවන්තොටුපල ඇතුළු ශ්‍රී ලංකා රේගුව මුල් මාස 06තුළ දිවයින පුරා සිදු කළ රත්‍රං වැටලීම්වලදී රුපියල් ලක්ෂ 6936ක ආදායමක් රජයට ලබාදී ඇති බව ශ්‍රී ලංකා රේගුව පවසයි. එය පසුගිය වසරට සාපේක්ෂව සියයට 400ක ඉහළ යෑමක් බව ශ්‍රී ලංකා රේගුව සඳහන් කළේය. විවිධ නීතිවිරෝධි ආකාරයෙන් බණ්ඩාරනායක ජාත්‍යන්තර ගුවන් තොටුපල හරහා සහ කොළඹ වරාය හරහා මෙවැනි ක්‍රියාකාරකම් විශාල වශයෙන් සිදුවීමේ ප්‍රවණතාවයක් පසුගිය කාලය හා සැසඳීමේ දී දක්නට ලැබෙන බවද අද දෙරණ සමඟ අදහස් දක්වමින් රේගු මාධ්‍ය ප්‍රකාශක රේගු අධ්‍යක්ෂ සුනිල් ජයරත්න මහතා පැවසීය. පසුගිය වසරට සාපේක්ෂව රත්‍රං නීතිවිරෝධීව රට තුළට ගෙන ඒමට හා රටින් පිට කිරීමට උත්සහ කිරීම් 49 ක් වාර්තාවන බවත් ගුවන් තොටුපලේ දී රත්‍රංවලින් පමණක් මෙම වසරේ මුල් මාස 6 තුළ රුපියල් ලක්ෂ 3778 ක් ශ්‍රි ලංකා රේගුව විසින් රජයට ලබා දී ඇති බව ද ඔහු වැඩිදුරටත් සඳහන් කළේය. බෝට්ටුවලින් රත්‍රං ප්‍රවාහනය කරන අවස්ථාවන්හිදී අත්අඩංගුවට ගැනීම් 5ක් වාර්තා වන අතර, මෙම රත්‍රංවල වටිනාකම රුපියල් ලක්ෂ 3117ක් වන අතර දඩ වශයෙන් රුපියල් ලක්ෂ 40 ක් පමණ ද අයකර ගෙන ඇති බව සුනිල් ජයරත්න මහතා පැවසීය. මේ අනුව අත්අඩංගුවට ගත් රත්‍රංවල වටිනාකම රජයට ආදායමක් ලෙස රුපියල් ලක්ෂ 6936 ක් ලබා දී ඇති අතර එය සියයට 400ක පමණ වර්ධනයක් බව ද ඔහු සඳහන් කරයි.", "URL": "https://sinhala.adaderana.lk/news.php?nid=92239", "Category": null, "Parent URL": null}