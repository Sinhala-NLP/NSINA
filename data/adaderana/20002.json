{"Source": "Adaderana", "Timestamp": "November 14, 2011 02:06 pm", "Headline": "ෆොන්සේකා හා සේනකට එරෙහි නඩුව අදත් කල්යයි", "News Content": "පසුගිය ජනාධිපතිවරණ සමයේ යුද හමුදාවෙන් පලා ගිය සෙබළුන් සේවයේ යොදවා ගැනීම සම්බන්ධයෙන් චෝදනා ලබා සිටි සරත් ෆොන්සේකා මහතා සහ ඔහුගේ ලේකම් සේනක ද සිල්වා මහතාට එරෙහිව ගොනු කර ඇති නඩුව විභාග කිරීම අද(14) දිනයේත් කල් දමා තිබේ. අදාළ නඩුව අද කැඳවූ අවස්ථාවේ දී විත්තිකාර සරත් ෆොන්සේකා සහ සේනක ද සිල්වා අධිකරණය හමුවෙහි පෙනී සිටියේය. සුදු කොඩි නඩු විභාගය අවසන්ව නොමැති නිසා මෙම නඩුව විභාග කිරීම කල්දමන ලෙස මෙහිදී සරත් ෆොන්සේකා වෙනුවෙන් පෙනී සිටි නීතිඥයා සඳහන් කළේය. ඒ සඳහා රජයේ නීතිඥවරයා විරෝධය පළ කර සිටියේය. කෙසේවෙතත් නඩු විභාගය ජනවාරි මස 23 වන දින දක්වා කල්තැබීමට මහාධිකරණ විනිසුරු දීපාලි විජේසුන්දර මහත්මිය තීරණය කළාය. එදිනට සාක්ෂිකරුවන්ට අධිකරණය හමුවෙහි පෙනීසිටින මෙන් ද අධිකරණය නියෝග කර තිබේ.", "URL": "https://sinhala.adaderana.lk/news.php?nid=20002", "Category": null, "Parent URL": null}