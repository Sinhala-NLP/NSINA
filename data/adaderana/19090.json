{"Source": "Adaderana", "Timestamp": "October 2, 2011 11:29 am", "Headline": "දැව ජාවාරමේ යෙදී සිටි දොළොස්දෙනෙකු අත්අඩංගුවට", "News Content": "පුලියන්‍කුලම, ඉරම්බන්කුලම් රක්ෂි‍තයේ දැව ජාවාරමේ නිරතව සිටි පුද්ගලයින් දොළොස්දෙනෙකු පොලිස් විශේෂ කාර්යය බලකාය විසින් අත්අඩංගුවට ගෙන තිබේ. අත්අඩංගුවට ගත් පුද්ගලයින් සතුව තිබී ලොරි රථ දෙකක්, ට්‍රැක්ටර් රථයක් සහ ගස් කැපීම සඳහා යොදාගත් උපකරණ රැසක් සොයාගෙන ඇති බව සඳහන්ය. අත්අඩංගුවට ගත් සැකකරුවන් දොළොස් දෙනා වැඩිදුර පරීක්ෂණ සඳහා වව්නියාව පොලිසියට බාරදී ඇත. මේ අතර කන්තලේ, චුන්නක්කාඩු රක්ෂිතයේ අනවසරයෙන් දැව කැපීමේ යෙදී සිටි පුද්ගලයින් දෙදෙනෙකු අත්අඩංගුවට ගෙන තිබේ. අත්අඩංගුවට ගත් සැකකරුවන් වැඩිදුර පරීක්ෂණ සඳහා කන්තලේ පොලිසියට බාරදී ඇති බව පොලිස් විශේෂ කාර්ය බලකාය සඳහන් කරයි. ඊට අමතරව කල්මඩු කැළෑ ප්‍රදේශයේ දී දැව කඳන් තොගයක් ප්‍රවාහනය කරමින් සිටි පුද්ගලයින් දෙදෙනෙකු වව්නියාව විශේෂ කාර්ය බලකා කඳවුරේ නිලධාරීන් විසින් අත්අඩංගුවට ගෙන ඇත. අත්අඩංගුවට ගත් සැකකරුවන් වැඩිදුර පරීක්ෂණ සඳහා වව්නියාව අඩවි වන නිලධාරීන්ට බාරදී ඇති බව සඳහන්ය.", "URL": "https://sinhala.adaderana.lk/news.php?nid=19090", "Category": null, "Parent URL": null}