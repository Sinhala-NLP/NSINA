{"Source": "Adaderana", "Timestamp": "July 7, 2012 09:39 pm", "Headline": "ස්විට්සර්ලන්ත ජාතිකයාගේ මරණයට හේතුව හෘදය අක්‍රීයවීමයි", "News Content": "වෙන්නප්පුව, නයිනමඩම ප්‍රදේශයේ පදිංචිව සිටි ස්විට්සර්ලන්ත ජාතිකයාගේ මරණය හෘදය අක්‍රීයවීම නිසා සිදුවූ එකක් බව හලාවත අධිකරණ වෛද්‍ය නිලධාරී ඩී. කේ. විජේවර්ධන මහතා නිගමනය කර තිබේ. 43 හැවිරිදි පෝල් මිෂෙල් නැමති මෙම ස්විට්සර්ලන්ත ජාතිකයා සැකකටයුතු ලෙස හදිසියේ මියයාම සම්බන්ධයෙන් වෙන්නප්පුව පොලිසිය විමර්ශන ආරම්භ කර තිබිණි. අදාළ ස්විට්සර්ලන්ත ජාතිකයා නයිනමඩම ප්‍රදේශයේ කුලී නිවසක් තුළ මියගොස් ඇති බව ඔහු සමග එම නිවසේ සිටි කාන්තාවක් විසින් ඊයේ(06) පැමිණිල්ලක් ඉදිරිපත් කළ බව වෙන්නප්පුව පොලිසිය සඳහන් කරනු ලැබීය. මරණය සම්බන්ධව ඇතිවූ සැකය මත මාරවිල මහේස්ත්‍රාත්වරයා විසින් සිද්ධිය සිදුවූ නිවසට ගොස් පරීක්ෂණ සිදුකිරීමෙන් අනතුරුව පශ්චාත් මරණ පරීක්ෂණය පවත්වන ලෙස හලාවත අධිකරණ වෛද්‍ය නිලධාරීවරයා වෙත නියෝග කර තිබේ. ගලනාලයේ හටගත් ගෙඩි හේතුවෙන් මොහු හුස්ම ගැනීමේ අපහසුවෙන් පෙලී ඇති බවත්, අධික ලෙස මත්පැන් පානය කිරිම නිසා අක්මාවේ තුවාල සිදුවී ඇති බවත් පශ්චාත් මරණ පරීක්ෂණයේ දී අනාවරණය වී ඇත. මෘත ශරීරය මියගිය ස්විට්සර්ලන්ත ජාතිකයාගේ විවාහක බිරිඳ විසින් භාරගෙන ඇති අතර ඔහුට අගෝස්තු මස 18 වන දින දක්වා මෙරටෙහි රැඳීසිටීමට සංචාරය වීසා මගින් අවසර ලබා දී ඇති බව ද සඳහන්ය.", "URL": "https://sinhala.adaderana.lk/news.php?nid=25589", "Category": null, "Parent URL": null}