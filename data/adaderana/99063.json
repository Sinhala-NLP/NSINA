{"Source": "Adaderana", "Timestamp": "November 11, 2018 06:16 pm", "Headline": "සේතපොල ජනතාව පීඩාවට", "News Content": "පුත්තලම දළුව සේතපොල ප්‍රදේශයේ සති කිපයක සිට නිවාස 50 කට ආසන්න ප්‍රමාණයක් වැසි ජලය ගලා නොයෑම නිසා ජනතාව පීඩාවට පත්ව ඇති අතර ඒ හේතුවෙන් මොවුන් විවිධ රෝගයන්ට ගොදුරු වෙමින් තිබේ. සති කිපයක සිට ඇද හැළුන මහ වැසි හේතුවෙන් දළුව සේතපොල, මැල් කොළණිය, කොම්බුවට්ටාන, නාගරසේන ගම්මාන කිහිපයක් ජලයෙන් යටවී ඇති අතර එම ගම්මාන වල නිවාස අඩියකට දෙකකට ආසන්න ජල මට්ටමකින් වැසි ඇති බව මොවුන් පවසයි. නිවෙස් වටා පිරී ඇති ජලය ගලා යාමට ඇල මාර්ග නොමැති හේතුවෙන් මෙසේ ගංවතුර මට්ටමක් ඇතිවු බව ජනතාව චෝදනා එල්ල කරති. ජලය බැස නොයාම නිසා වැඩිහිටියන් සේම දරුවන්ද මේ වන විට විවිධ රෝග රැසකට ගොදුරු වී ඇති බවත් සෞඛ්‍ය අංශ ඇතුළු කිසිදු අයකුගේ සහනයක් මේ වන විටත් මොවුන්ට ලැබි නැති බවත් චෝදනා එල්ල කරති. මේ පිලිබඳව සොයා බැලීමට පුත්තලම ආපදා කළමණාකරන සහකාර අධ්‍යක්ෂ ඒ.එම්.ආර්.එන්.කේ. අලහකොන් මහතා පැමිණි අතර එහිදී ජනතාව සමඟ ගංවතුර බැස යායුතු ආකාරය ද සාකච්ඡා කිරීම සිදුවුනි.", "URL": "https://sinhala.adaderana.lk/news.php?nid=99063", "Category": null, "Parent URL": null}