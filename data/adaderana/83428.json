{"Source": "Adaderana", "Timestamp": "January 24, 2018 09:49 am", "Headline": " යාපනයේ වෙළෙඳ ප්‍රදර්ශනය උතුරු පළාත් සභාව වර්ජනය කළ යුතුයි", "News Content": "ජනවාරි මස 26‍ වනදා සිට යාපනයේ පැවැත්වෙන වෙළෙඳ ප්‍රදර්ශනය උතුරු පළාත් සභාව විසින් වර්ජනය කළ යුතුව ඇතැයි උතුරු පළාත් සභාවේ කාන්තා හා පුනරුත්ථාපන කටයුතු පිළිබඳ ඇමතිනී ආනන්දි සෂිහරන් මහත්මිය 23(ඊයේ) යාපනයේ පැවති මාධ්‍ය හමුවකදී පවසා තිබේ. මෙම වෙළෙඳ ප්‍රදර්ශනය හුදෙක්ම කොළඹ පිහිටි සමාගම්වල වුවමනාව හා අපේක්ෂාව මත පමණක් සිදු කරන ප්‍රදර්ශනයක් බවත්, ඉන් සිදුවන්නේ එම සමාගම් විසින් උතුරේ ජනතාවගේ මුදල් සූරාගෙන කෑමක් බවත් අමාත්‍යවරිය පවසා තිබේ. යාපනයේ පැවැත්වෙන ජාත්‍යන්ත්‍ර වෙළෙඳ ප්‍රදර්ශනය සඳහා මූලික සාකච්ඡා පවා පැවැත්වෙන්නේ කොළඹදී බව සඳහන් කරන ආනන්දි සෂිහරන් අමාත්‍යවරිය ඒ තුළින් පෙනී යන්නේ මෙම වෙළෙඳ ප්‍රදර්ශනය යාපනයේ හෝ උතුරේ ජනතාවට අවශ්‍ය නොවන ප්‍රදර්ශනයක් බවයි. යාපනයේ පැවැත්වෙන මෙම වෙළෙඳ ප්‍රදර්ශනයට වැඩි වශයෙන්ම සහභාගී වන්නේ ඉන්දියාවේ බහුජාතික සමාගම් බව පෙන්වා දෙන අමාත්‍යවරිය ඉන්දියාවට උතුරු නැගෙනහිර දෙමළ ප්‍රශ්නය විසදීමට කිසිඳු උවමනාවක් හෝ උන්නදුවක් නොමැති පරිසරයක් තුළ උතුරු පළාත් සභාව එම ප්‍රදර්ශනයට සහය දීමේ අවශ්‍යතාවයක් නොමැති බවද පවසා ඇත. මේ නිසා යාපනයේ පැවැත්වෙන ජාත්‍යන්තර වෙළෙඳ ප්‍රදර්ශනය වර්ජනය කරන මෙන් තමන් උතුරු පළාත් සභාවට පවසා ඇති බවද ඇය මෙම ප්‍රවෘත්ති සාකච්ඡාවේදී කියා සිටියාය. යාපනයේ ජාත්‍යන්තර වෙළෙඳ ප්‍රදර්ශනය ජනවාරි මස 26,27 හා 28 යන දිනවලදී යාපනය නගර සභා ක්‍රීඩාංගණයේදී පැවැත්වේ.", "URL": "https://sinhala.adaderana.lk/news.php?nid=83428", "Category": null, "Parent URL": null}