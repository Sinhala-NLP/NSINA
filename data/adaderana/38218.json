{"Source": "Adaderana", "Timestamp": "October 18, 2013 10:51 pm", "Headline": "රිය අනතුරකින් 2ක් මරුට - 20ක් තුවාලයි", "News Content": "පුත්තලම - කල්පිටිය මාර්ගයේ සේතපොළ ප්‍රදේශයේ වෑන් රථයක් සහ ලොරි රථයක් මුහුණට මුහුණට ගැටීමෙන් සිදුවී ඇති අනතුරකින් දෙදෙනෙකු මිය ගොස් තවත් 20 දෙනෙකු තුවාල ලබා පුත්තලම මුලික රෝහලට ඇතුළත් කර තිබේ. අනතුරින් මිය ගොස් ඇත්තේ පිරිමි අයෙකු සහ කාන්තාවක් වන බව පොලීසිය පවසයි. මිය ගොස් ඇති අය සහ තුවාලකරුවන් සීදුව ප්‍රදේශයේ පදිංචිකරුවන් බව සඳහන් වෙයි. තලවිල දේවස්ථානයට ගොස් ආපසු පැමිණෙමින් සිටි බැතිමතුන් පිරිසක් රැගත් වෑන් රථයක් සහ කොළඹ සිට කල්පිටිය දක්වා භාණ්ඩ තොගයක් ප්‍රවාහනය කරමින් තිබු ලොරියක් මුහුණට මුහුණ ගැටීමෙන් මෙම අනතුර සිදුවී ඇත. තුවාලකරුවන් පුත්තලම මුලික රෝහලට ඇතුළත් කරන ලදී. පුත්තලම පොලීසියේ රථවාහන අංශය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=38218", "Category": null, "Parent URL": null}