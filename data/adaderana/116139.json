{"Source": "Adaderana", "Timestamp": "August 9, 2019 10:13 am", "Headline": "කජු පොතු ටොන් 15ක් මහමඟ පෙරළෙයි", "News Content": "මඩකලපුව එරාවුර් සිට තලවකැලේ දෙසට කජු පොතු ටොන් 15 ප්‍රවාහනය කරමින් තිබු ලොරි රථයක් රදැල්ල කෙටි මාර්ගයේදි අනතුරට පත්වෙයි. එරාවුර් සිට තලවකැලේ ලිඳුල දක්වා කජු පොතු ටොන් 15 ක් ප්‍රවාහනය කළ ලොරි රථයක් නානුඔය රදැල්ල කෙටි මාර්ගයේදී කන්දක හැපී පෙරළී යාමෙන් අනතුරක් සිදුව ඇත. අද (09) උදැසන 9 ට පමණ මෙම අනතුර සිදු වී ඇත්තේ හැටන් නුවරඑලිය ප්‍රධාන මාර්ගයේ කාර්බෙක් වත්ත ප්‍රදේශයේදීය. අධික බැවුම් සහිත රදැල්ල කෙටි මාර්ගයේ ධාවනය වෙමින් තිබු ලොරි රථයේ හදිසියේ තිරිංගු ක්‍රියා විරහිත වීම නිසා ලොරි රථය ඉදිරියට ඇදි ගොස් කන්දේ හැපී මෙම අනතුර සිදු වු බව ලොරි රථයේ රියදුරු පවසා ඇත. ලොරි රථය තිරිංගු ක්‍රියා විරහිත වී ඉදිරියට ධාවනය වන අවස්ථාවේ ලොරි රථයේ රිය සහයකයා ලොරි රථයෙන් පිටතට පැන ඇති අනතුරින් රිය සහයකාට සහ රියදුරාට සුළු තුවාල සිදු වී ඇත. අනතුරට පත් ලොරි රථය ප්‍රධාන මාර්ගය හරහා පෙරළීම හේතුවෙන් ලොරි රථය අනතුර පත් ස්ථානයේ මාර්ගය එක් මංතීරුවකට සිමා කර ඇත. අනතුර පිළිබදව නානුඔය පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=116139", "Category": null, "Parent URL": null}