{"Source": "Adaderana", "Timestamp": "December 7, 2016 05:08 pm", "Headline": "ආනන්ද සමරසේකරගේ පෙත්සම විභාගයට තීන්දුයි", "News Content": "වසීම් තාජුඩීන් ඝාතනය සම්බන්ධයෙන් තමන්ව අත්අඩංගුවට ගැනීමට පෙර අපේක්ෂිත ඇපයක් ලබාදෙන මෙන් ඉල්ලා කොළඹ හිටපු අධිකරණ වෛද්‍ය නිලධාරී ආනන්ද සමරසේකර මහතා විසින් ඉදිරිපත් කළ ප්‍රතිශෝධන පෙත්සම විභාගයට ගැනීමට කොළඹ මහාධිකරණය තීරණය කර තිබේ. අදාළ පෙත්සම අද කොළඹ මහාධිකරණ විනිසුරු පද්මිනි එන්.රණවක මහත්මිය ඉදිරියේ කැඳවන ලදී.එහිදී පෙත්සම්කාර සහ නීතිපතිවරයා වෙනුවෙන් පෙනී සිටි නීතීඥවරු අධිකරණයට දන්වා සිටියේ පෙත්සම විභාගයට ගැනීම සඳහා දිනයක් නියම කරන ලෙසයි.ඒ අනුව ජනවාරි මස 10 වන දින පෙත්සම් විභාගය සිදුකරන බව අධිකරණය නියම කළ බව අද දෙරණ අධිකරණ වාර්තාකරු සඳහන් කළේය.මෙම සිද්ධිය පිළිබඳ තමන් විසින් කොළඹ මහේස්ත්‍රාත් අධිකරණයට ඉදිරිපත් කළ අපේක්ෂිත ඇප පෙත්සම ප්‍රතික්ෂේප කිරීමට තීන්දු කළ බව වෛද්‍ය ආනන්ද සමරසේකර මහතා අධිකරණය හමුවේ පවසා ඇත.මහේස්ත්‍රාත්වරියගේ එම තීරණය නීතියට පටහැණි බව පෙන්වාදෙන වෛද්‍ය ආනන්ද සමරසේකර මහතා, ඒ හේතුවෙන් අදාළ තීන්දුව අවලංගු කර තමන්ට අපේක්ෂිත ඇප ලබාදෙන ලෙස කොළඹ මහාධිකරණයෙන් ඉල්ලා සිටියේය.", "URL": "https://sinhala.adaderana.lk/news.php?nid=66824", "Category": null, "Parent URL": null}