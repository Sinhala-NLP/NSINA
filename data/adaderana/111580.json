{"Source": "Adaderana", "Timestamp": "June 8, 2019 04:57 pm", "Headline": "තද වැසි ගැන කාළගුණය අනතුරු අඟවයි", "News Content": "නිරිතදිග මෝසම් තත්ත්වය දිවයින හරහා ස්ථාපිත තිබීම හේතුවෙන් කළුතර, රත්නපුර, ගාල්ල, මාතර, ගම්පහ, කෑගල්ල දිස්ත්‍රික්ක වලට තද වැසි ඇති විය හැකි බව කාළගුණ විද්‍යා දෙපාර්තමේන්තුව පවසයි. එසේම විශේෂයෙන් නිරිතදිග කොටසේ දැනට පවතින වැසි සහ සුළං තත්ත්වයේ වැඩිවීම තවදුරටත් අපේක්ෂා කෙරේ. බස්නාහිර, දකුණු, මධ්‍යම, සබරගමුව සහ වයඹ පළාත්වල විටින් විට වැසි හෝ ගිගුරුම් සහිත වැසි ඇති වේ. ඇතැම් ස්ථාන වලට මි.මි 100-150 ත් අතර තද වැසි බලාපොරොත්තුවේ. වයඹ පළාතේ ඇතැම් ස්ථාන වලට මි.මි 100 ක පමණ තරමක තද වැසි ඇති විය හැකි අතර, දිවයිනේ සෙසු ප්‍රදේශවල තැනින් තැන වැසි හෝ ගිගුරුම් සහිත වැසි ඇති විය හැක. දිවයින හරහා, විශේෂයෙන් මධ්‍යම කදුකරයේ බටහිර බෑවුම් ප්‍රදේශවලත් උතුරු, උතුරු-මැද සහ ඌව පළාත්වලත් නුවරඑළිය, අම්පාර, මඩකලපුව සහ පුත්තලම දිස්ත්‍රික්කවලත් විටින් විට හමන පැ.කි.මී. 50 දක්වා තරමක් තද සුළං ඇතිවිය හැකි අතර යාපනය දිස්ත්‍රික්කයේත් පොතුවිල් ප්‍රදේශයේත් පැ.කි.මී. 50-60 දක්වා තද සුළං ඇතිවිය හැක. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැක.", "URL": "https://sinhala.adaderana.lk/news.php?nid=111580", "Category": null, "Parent URL": null}