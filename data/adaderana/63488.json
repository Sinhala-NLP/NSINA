{"Source": "Adaderana", "Timestamp": "August 27, 2016 10:17 am", "Headline": " විදේශ මුදල් සොරකම් කර පළා ගිය ඉරාණ ජාතිකයින් දෙදෙනා කොටු ", "News Content": "‍වෙන්නප්පුව නගරයේ විදේශ මුදල් මාරු කරන ස්ථානයකින් රුපියල් 5,91,750 ක විදේශ මුදල් තොගයක් සොරකම් කර පළා ගොස් සිටි ඉරාණ ජාතිකයින් දෙදෙනෙකු වෙන්නප්පුව පොලීසිය විසින් අත්අඩංගුවට ගෙන තිබේ.පසුගිය 10 වැනිදා වෙන්නප්පුව නගරයේ පිහිටි විදේශ මුදල් මාරු කරන ස්ථානයකින් මෙම මුදල් තොගය සැකකරුවන් දෙදෙනා විසින් සොරකම් කර තිබුණි.සැකකාර විදේශිකයින් දෙදෙනා තමන් සතුව ඇති විදේශ මුදල් මාරු කර ගැනීමට යැයි පවසා පැමිණ මෙම සොරකම සිදු කර පළා ගොස් තිබු අතර ඔවුන් දෙදෙනා විසින් ඩොලර් 1000 ක්,සවුදි රියාල් 850 ස් සහ ඩිරාම් 3000 ක් සොරකම් කර ඇති බව මූලික විමර්ශණ වලදී හෙලිවී ඇත.සොරකම සිදුවී ඇති විදේශ මුදල් මාරු කරන ව්‍යාපාරික ස්ථානයේ සවි කර තිබූ ආරක්ෂිත කැමරා පද්ධතියේද මෙම සොරකම සටහන් වී තිබූ අතර පොලීසිය විසින් කරන ලද විමර්ශණ වලින් අනතුරුව සැකකරුවන් දෙදෙනාව හඳුනා ගෙන තිබේ.අනතුරුව ඔවුන්ට මෙරටින් පිටවීම තහනම් කරමින් මාරවිල දිසා අධිකරණය විසින් නියෝගයක්ද ලබා දී ඇත.මෙරට රැදී සිටීම සඳහා තිබූ වීසා කාලය අවසන් වීමෙන් අනතුරුව තව දුරටත් වීසා ලබා ගැනීම සඳහා සැකකරුවන් ඉරාන තානාපති කාර්යාලයට ගොස් ඇති බවත් එහිදී තානාපති කාර්යාලයේ නිලධාරීන් විසින් ලබා දී ඇති උපදෙස් අනුව සැකකරුවන් දෙදෙනා නීතිඥයෙකු මගින් ඉකුත් 26 වැනිදා රාත්‍රීයේ වෙන්නප්පුව පොලීසියට පැමිණ බාර වීමෙන් අනතුරුව අත්අඩංගුවට ගැනීම සිදු කර ඇති බව වාර්තා වෙයි.සැකකරුවන් දිවයිනේ වෙනත් ප්‍රදේශ වලින් මෙවැනි සොරකම් සිදු කර ඇද්ද යන්න සම්බන්ධයෙන් පරීක්ෂණ සිදු කරන බව වෙන්නප්පුව පොලීසිය කියා සිටි අතර සිද්ධිය සම්බන්ධයෙන් වෙන්නප්පුව පොලීසිය වැඩිදුර විමර්ශන සිදු කරයි", "URL": "https://sinhala.adaderana.lk/news.php?nid=63488", "Category": null, "Parent URL": null}