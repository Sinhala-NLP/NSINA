{"Source": "Adaderana", "Timestamp": "September 29, 2018 01:37 pm", "Headline": "  සුනාමියෙන් ඉන්දුනීසියාවේ 384ක් මිය යයි", "News Content": "මධ්‍යම ඉන්දුනීසියාවේ සුලවෙසි දිවයිනට බලපෑ භූ කම්පනයෙන් සහ සුනාමි ආපදාවෙන් මියගිය සඛ්‍යාව 384 දක්වා ඉහළ ගොස් තිබේ. එහිදී තුවාල ලැබූවන්ගෙන් රෝහල්ද පිරී ඉතිරී ගොස් ඇති බව වාර්තා වේ. ඉන්දුනීසියාවේ වෙරළබඩ ප්‍රදේශයක හටගත් මැග්නිටියුඩ් 7.5ක භූමිකම්පාවත් සමඟ දැඩි සුනාමි තත්වයක් බලපා තිබේ. සුලවෙසි දූපතේ පාලූ ප්‍රදේශය වෙත මීටර් 3ක් පමණ උසින් යුතු උදම් රළ පැමිණ ඇති අතර, ජනතාව කෑමොර දෙමින් පළායන ආකාරය සහ මුස්ලිම් දේවස්ථාන ඇතුළු ගොඩනැගිලි කඩා වැටී ඇති ආකාරය දැක්වෙන දසුන් සමාජ මාධ්‍යවල හුවමාරු වේ. පසුගිය මාසයේදී ඉන්දුනීසියාවේ ලොම්බොක් දූපත ආශ්‍රිතව ප්‍රබල භූ කම්පන මාලාවක් ඇති වූ අතර, අගෝස්තු 5දා ඇති වූ ප්‍රබලතම භූ කම්පනයෙන් පුද්ගල ජීවිත 460කට වඩා අහිමි විය. සහන මෙහෙයුම් දැනටමත් ආරම්භ කර තිබුණත් සන්නිවේදනය බිඳවැටී පාලූ ප්‍රදේශය වෙත ඇතුළු වන මාර්ග අවහිර වී ඇති බව ඉන්දුනීසියානු රජය පවසයි. මේ අතර, මියගිය පිරිස තවදුරටත් ඉහළ යා හැකි බව පැවසෙන අතරම මරණ භූ කම්පනය හේතුවෙන් සිදුවූවාද, නැත්නම් සුනාමි තත්ත්වයෙන් සිදුවූවාද යන්න පැහැදිලි නොමැති බවද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=96901", "Category": null, "Parent URL": null}