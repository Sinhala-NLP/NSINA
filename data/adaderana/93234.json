{"Source": "Adaderana", "Timestamp": "July 26, 2018 11:37 am", "Headline": "කොදෙව්වන්ට ලකුණු 3 ක තියුණු ජයක්", "News Content": "බංගලාදේශ කණ්ඩායම සමඟ පැවති දෙවන එක්දින ක්‍රිකට් තරඟයෙන් බටහිර ඉන්දීය කොදෙව් කණ්ඩායමට ලකුණු තුනක තියුණු ජයක් හිමිව තිබේ. තරඟයේ කාසියේ වාසිය දිනූ බංගලාදේශ කණ්ඩායම ප්‍රථමයෙන් පන්දුවට පහරදීමේ අවස්ථාව කොදෙව් පිලට ලබාදුන් අතර ඔවුන් පන්දු වාර 49යි පන්දු තුනකදී සියලු ක්‍රීඩකයින් දැවී ලකුණු 271ක් ලබාගත්තේය. කොදෙව් පිල වෙනුවෙන් ශිම්රන් හෙට්මයර් ලකුණු 125ක් හා රොවෙන් පවෙල් ලකුණු 44ක් ලබාගත්තේය. පන්දු යැවීමේදී බංගලාදේශ කණ්ඩායම වෙනුවෙන් රූබල් හොසේන් කඩුලු 03ක් දවාගත්තා. පිලිතුරු ඉනිම ක්‍රීඩා කළ බංගලාදේශ කණ්ඩායමට පන්දු වාර 50 අවසානයේ කඩුලු 06ක් දැවී ලබාගත හැකි වූයේ ලකුණු 268ක් පමණයි. මුෂ්ෆිකර් රහීම් ලකුණු 68ක්, ශකිබ් අල් හසන් ලකුණු 56ක් හා තමිම් ඉක්බාල් ලකුණු 54ක් ලබාගත්තේය. ඒ අනුව දෙරට අතර පැවැත්වෙන තරඟ තුනකින් සමන්විත එක්දින තරඟාවලිය එකට එකක් ලෙස සම තත්වයේ පසු වේ.", "URL": "https://sinhala.adaderana.lk/news.php?nid=93234", "Category": null, "Parent URL": null}