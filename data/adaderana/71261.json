{"Source": "Adaderana", "Timestamp": "March 23, 2017 04:10 pm", "Headline": "අල්ලස් ගත් සුළු සේවකයාට වැඩ වරදී", "News Content": "අල්ලස් ලබාගැනීමේ චෝදනාවකට හිඟුරක්ගොඩ ප්‍රාදේශීය සභාවේ සුළු සේවා පරිපාලකවරයෙකු අත්අඩංගුවට ගෙන තිබේ. අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන්ට ලද පැමිණිල්ලක් මත සිදුකළ වැටලීමකදී ඔහු අත්අඩංගුවට ගෙන ඇති බව සඳහන්ය. හිඟුරක්ගොඩ ප්‍රාදේශීය සභාව මගින් ඉදිකර ඇති වෙළෙඳ සංකීර්ණයක කඩ කාමරයක් ලබාදීමට රුපියල් 50,000ක අල්ලස් මුදලක් සැකකරු විසින් මීට පෙර මැදිරිගිරිය ප්‍රදේශයේ පදිංචිකරුවෙකුගෙන් ලබාගෙන තිබේ. නැවත වරක් අදාළ සුළු සේවා පරිපාලකවරයා ඔහුගෙන් රුපියල් දස දහසක මුදලක් ඉල්ලා ඇති අතර එම අල්ලස් මුදල ලබාගැනීමේ දී සැකකරු අත්අඩංගුවට ගත් බව අල්ලස් හෝ දූෂණ චෝදනා විමර්ශන කොමිසම සඳහන් කළේය.", "URL": "https://sinhala.adaderana.lk/news.php?nid=71261", "Category": null, "Parent URL": null}