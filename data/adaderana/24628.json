{"Source": "Adaderana", "Timestamp": "May 30, 2012 03:06 pm", "Headline": "වෑවලදෙණිය පොසොන් පෙරහැර 09  දින වීදි සංචාරය කරයි", "News Content": "අනුබුදු මිහිඳු මහ රහතන් වහන්සේ සිහිපත් කරමින් කන්ද උඩරට හතර කෝරලයේ කෑගලු පුරවරයේ වසරක් පාසා පැවැත්වෙන වෑවලදෙණිය පොසොන් පෙරහැර 74 වන වරටත් මෙම ජූනි මස 09 වන දින රාත්‍රිය පුරා වීදි සංචාරය කිරීමට නියමිතය. කෑගල්ල නගර මධ්‍යයේ පිහිටි වෑවලදෙණිය මහින්දෝදය පිරිවෙන අනුබද්ධ පුරාණ විහාරස්ථානය ක්‍රිස්තු වර්ෂ 1762 තරම් අතීතයේදී ගොලහැල අධිකාරම්තුමා විසින් ආරම්භ කරන ලද්දකි. කෑගල්ල ඇතුළු හතර කෝරලයේ පැතිර යමින් පැවති නොයෙක් මිසදුටු මතයන්ට එරෙහිව බුදු දහම ආරක්ෂා කර මතු පරපුර වෙත ගෙන යාමේ අටියෙන් එම විහාරස්ථානය පදනම් කර ගනිමින් වෑවලදෙණිය පොසොන් මහා පෙරහැර පසුගිය සියවසේ තුන් වෙනි දශකයේ ආරම්භ වූයේ එවක විහාරාධිපති ධුරය හෙබවූ පානකාවේ ශ්‍රී සද්ධානන්ද සිද්ධාර්ථ නාහිමිපාණන්ගේ අනුශාසකත්වයෙනි. වත්මන් විහාරාධිපති සියම් නිකායේ අස්ගිරි පාර්ශවයේ හතර කෝරලයේ ප්‍රධාන සංඝනායක සද්ධර්ම කීර්ති ශ්‍රී හෙම්මාතගම ශ්‍රී සිද්ධාර්ථ නාහිමිපාණන් වහන්සේගේ අනුශාසකත්වයෙන් එම පෙරහැර මෙවර 74 වන වරටත් මහ ඉහලින් සංවිධානය කර ඇති අතර එය 2012.06.09 රාත්‍රිය පුරා කොළඹ මහනුවර ප්‍රධාන මාර්ගය ඔස්සේ වීදි සංචාරය කෙරේ. පෙරහැරට උඩරට,පහතරට, සබරගමු නර්ථන ශිල්පීන් දහසකට වැඩි සංඛ්‍යාවක් සහභාගී වේ. සිරිත් පරිදි වෑවලදෙණිය විහාරයට අයත් වෑවලදෙණිය රාජා ඇතුළු පනහකට ආසන්න අලි ඇතුන් සංඛ්‍යාකවක්ද පෙරහැරට සහභාගී කෙරන බව මහ ඇමතිවරයා සඳහන් කරයි. ජාතික හා ආගමික සමගිය මූර්තිමත් කරන කෑගලු පොසොන් පෙරහැර රටේ දැනට පවත්නා සාමකාමී වටාපිටාව තුළ අන් කවරදාටත් වඩා ඉහලින් මෙවර පැවැත්වෙන බව මේ පිළිබඳව අදහස් දක්වමින් විහාරස්ථ දායක සභාවේ සභාපති වන සබරගමුව පළාත් මහ ඇමති මහීපාල හේරත් මහතා වැඩි දුරටත් සඳහන් කළේ ය.", "URL": "https://sinhala.adaderana.lk/news.php?nid=24628", "Category": null, "Parent URL": null}