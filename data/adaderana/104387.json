{"Source": "Adaderana", "Timestamp": "February 15, 2019 01:28 pm", "Headline": "වනජීවී නියාමකවරයෙක් වන අලි ප්‍රහාරයකින් මරුට", "News Content": "අරගංවිල නෙළුම් වැව රක්ෂිතයේදී වන අලි ප්‍රහාරයකට ලක්වීමෙන් වන සත්ව නියාමකවරයෙකු මිය ගොස් තිබේ. රක්ෂිතයේ වන අලීන් පන්නා දැමීමේ මෙහෙයුමක් අතරතුර මෙම නිලධාරියා වන අලි ප්‍රහාරයකට ලක්ව ඇති බව පොලීසිය පැවසීය. මියගොස් ඇත්තේ පොළොන්නරුව අඩවි වන ආරක්ෂක කාර්යාලයට අනුයුක්තව සේවය කල වන සත්ව නියාමකවරයෙකු බව සඳහන්ය. පොලීසිය සඳහන් කළේ ඔහු නව නගරය අළුත්වැව ප්‍රදේශයේ පදිංචිව සිටි 40 හැවිරිදි අයෙකු බවයි. සිද්ධිය සම්බන්ධයෙන් අරලගංවිල පොලීසිය වැඩිදුර පරීක්ෂණ පවත්වයි. එසේම වන අලීන් දුම්රියේ ගැටීම අවම කිරීම සඳහා මේ දක්වා ගෙන ඇති ක්‍රියාමාර්ග සාර්ථක වී නොමැති බව ප්‍රවාහන හා සිවිල් ගුවන් සේවා රාජ්‍ය අමාත්‍ය අශෝක අබේසිංහ මහතා පැවසීය. රාජ්‍ය අමාත්‍යවරයා පැවසුවේ පසුගිය වසරේ පමනක් වන අලීන් 13 දෙනෙකු දුම්රියේ ගැටී මිය යාමෙන් ඒ බව තහවුරු වන බවයි. වන අලීන් දුම්රියේ ගැටීම අවම කිරීම සඳහා ගල්ගමුව ප්‍රදේශයේදී නව වැඩපිළිවෙලක් ආරම්භ කිරීමේ අවස්ථාවට එක්වෙමින් රාජ්‍ය අමාත්‍ය අශෝක අබේසිංහ මහතා මේ බව කියා සිටියේය.", "URL": "https://sinhala.adaderana.lk/news.php?nid=104387", "Category": null, "Parent URL": null}