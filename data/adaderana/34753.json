{"Source": "Adaderana", "Timestamp": "June 9, 2013 08:49 am", "Headline": "ඉන්දීය දේශපාලකයින් ලංකාව පට්ට ගසාවී!", "News Content": "(ඡායා රූ - ඒ.පී) ලබන වසරේ පැවැත්වීමට නියමිත ඉන්දියාවේ මහ මැතිවරණය සම්බන්ධයෙන් එරට දේශපාලන ක්‍රියාකාරිකයන් අතර දැනටමත් උණුසුම් තත්ත්වයක් හටගෙන තිබේ. පාලක කොංග්‍රස් පක්ෂය සහ හින්දු ජාතිකවාදී භාරතීය ජනතා පක්ෂය අදාළ මැතිවරණය සඳහා සූදානම් වෙමින් සිටියි. භාරතිය ජනතා පක්ෂයට නායකයෙකු තෝරා පත් කර ගැනීමේ සමුළුවක් ගෝවා නගරයේ දි ආරම්භ වු අතර ගුජරාට් ප්‍රාන්ත මහ ඇමති නරේන්ද්‍ර මෝඩි එහි නායකත්වයට පත් වනු ඇති බවට වාර්තා විය. කෙසේ වුවද එම සමුළුව සඳහා පක්ෂයේ ජ්‍යෙෂ්ඨයින් සහභාගී වී නොමැති බව වාර්තා වේ. භාරතීය ජනතා පක්ෂයේ නියෝජ්‍ය නායක රවිශංකර් ප්‍රසාද් මහතා ද සමුළුවට සහභාගී නොවූ පිරිස අතර සිටින බව සඳහන්ය. ඔහු ඇතුළු නියෝජිත පිරිසක් පසුගිය 04 වැනිදා දිවයිනට පැමිණි අතර ඔවුන් ජනාධිපති මහින්ද රාජපක්ෂ මහතා ඇතුළු මෙරට ඉහළ පෙළේ නියෝජිතයින් පිරිසක් සමග සාකච්ජාවල නිරත විය. මේ අතර ලංකා කම්කරු කොංග්‍රසයේ නායක ආරුමුගම් තොණ්ඩමන් මහතා ඉන්දීය කොන්ග්‍රස් පක්ෂ නායිකා සෝනියා ගාන්ධි මහත්මිය සමඟ ඉන්දියාවේ දී සාකච්ජා පවත්වා ඇත. ඉදිරියේ දී එම පක්ෂයේ නියෝජිතයින් පිරිසකට ද ශ්‍රී ලංකාවට පැමිණෙන ලෙස තොන්ඩමන් මහතා කළ ආරාධනය සෝනියා ගාන්ධි මහත්මිය විසින් පිළිගෙන ඇති බව වාර්තා වේ. ඉන්දීය මැතිවරණයේ දී එක් එක් පක්ෂවලට එරට දෙමළ ජනතාවගේ සහය ලබාගැනීම සඳහා ශ්‍රී ලංකාව නිරන්තරයෙන් මාතෘකාවක් කර ගැනීම පසුගිය කාලය තුළම දක්නට ලැබුණි. මේ හේතුවෙන් මැතිවරණය පැවැත්වෙන කාලය තුළ ශ්‍රී ලංකාව කෙරෙහි තමිල්නාඩුව ඇතුළු ඉන්දියාවේ බලපෑම ඉහළ යනු ඇති බව විචාරකයින් පවසයි.", "URL": "https://sinhala.adaderana.lk/news.php?nid=34753", "Category": null, "Parent URL": null}