{"Source": "Adaderana", "Timestamp": "June 2, 2015 07:41 pm", "Headline": "විදේශීය ආයෝජකයින්ට රටේ ආර්ථිකය ගැන විශ්වාසය බිඳවැටිලා", "News Content": "අසාර්ථක ජාත්‍යන්තර ස්වෛරීය බැඳුම්කරය, විදේශීය ආයෝජකයින් තුළ ශ‍්‍රී ලංකා ආර්ථිකය කෙරෙහි ඇති විශ්වාසය බිඳී ඇති බව තහවුරු කර ඇතැයි පාර්ලිමේන්තු මන්ත්‍රීවරුන් වන මහාචාර්ය ජී.එල් පීරිස් සහ බන්දුල ගුණවර්ධන යන මහත්වරු පවසති.ඔවුන් දෙදෙනාගේ අත්සනින් යුතුව නිකුත් කළ නිවේදනයක මේ බව දැක්වෙයි.එහි මෙසේද සඳහන්ය.2015 මැයි 29 වන දින, 6.125% පොළී අනුපාතයකට ශ‍්‍රී ලංකා රජය විසින් නිකුත් කරන ලද ඇමරිකානු ඩොලර් (ඇ.ඩො.) මිලියන 650 ක ජාත්‍යන්තර ස්වෛරීය බැදුම්කරය, විශාල ජයග‍්‍රහණයක් ලෙස මුදල් ඇමතිවරයා සහ මහබැංකු අධිපතිවරයා පසුගියදා පුනපුනා පැවසූහ. ඊට දින කීපයකට පෙර, මාස 13 ක සහ මාස 35 ක ඇමරිකානු ඩොලර් ශ‍්‍රී ලංකා සංවර්ධන බැදුම්කර දෙකක් ද ශ‍්‍රී ලංකා වාණිජ බැංකු වලට නිකුත් කරමින්, ඒවායේ අගයන්ද එකතු කරමින්, මුලූ බැදුම්කර නිකුතුව ඇ.ඩො. මිලියන 989 ක් ලෙසද, සාමාන්‍ය පොළී අගය 5.2% ක් ලෙසද ලෙසද පෙන්වමින්, නින්දාසහගත සංදර්ශනයකද ඔවුන් නිරත වුනි. මෙම බැදුම්කරය, ශ‍්‍රී ලංකාව විසින් නිකුත් කරන ලද දුර්වලතම සහ අවාසිදායකම බැදුම්කරය බව කිව යුතුය.මෙම නව රජය පත්වී ගත වූ මාස 5 තුළදී, අප රටේ විදේශ සංචිත දිගින් දිගටම පිරිහී ඇත. රජයේ වියදම අධික ලෙස වැඩිවී ඇත. එම වියදම් පියවීමට දුෂ්කර තත්ත්වයක් පැනනැගී ඇත. රජයේ ආදායම අඩුවී ඇත. ශ‍්‍රී ලංකා රුපියලේ අගය පවත්වාගෙන යාමට නොහැකි වී ඇත. දේශීය සහ විදේශීය ණය ගෙවීමට ඇති සම්පත් අඩුවී ඇත. මෙම තත්ත්වයන් ඔස්සේ, කෙසේ හෝ ජාත්‍යන්තර ස්වෛරීය බැදුම්කරයක් හරහා මුදල් උපයා ගැනීමට රජයට සිදුවූනි. ඒ නිසා, ඇ.ඩො.මිලියන 1000 ක වසර 10 ක බැදුම්කරයක් නිකුත් කිරීමට රජය තීරණය කළද, 6.125% ක් වැනි ඉතා ඉහළ පොළියකට වුවද, ඔවුන්ට ලබා ගැනීමට හැකිවූයේ ඇ.ඩො. මිලියන 650 ක මුදලක් පමණි. වර්තමාන රජයේ නොහැකියාව සහ අසාර්ථකභාවය නිසා මෙවන් ඉහළපොළී අනුපාතයකට ජාත්‍යන්තර ස්වෛරීය බැදුම්කරයක් නිකුත් කිරීම රටට විශාල පාඩුවක් වන අතරම, අගමැති රනිල් වික‍්‍රමසිංහ මහතාගේ විශ්වාසනීය භාවයටද එය විශාල පහරකි. 2007 දී එච්.එස්.බී.සී බැංකුව ඉදිරියේදී උද්ඝෝෂණය කරමින්, එවකට රජයට ජාත්‍යන්තර බැදුම්කරයක් නිකුත් කිරීමට සහය ලබාදුනහොත්, ඔහු බලයට පත්වූ විගසින්, එම බැංකුවේ බලපත‍්‍රය අහෝසි කරනවා යැයි කී ආකාරය අප රටවැසියන්ට මතකය. එහෙත්, අද වනවිට එම ප‍්‍රතිපත්තියෙන් හාත්පසින්ම ඉවත්වී, වික‍්‍රමසිංහ මහතා සහ ඔහුගේ මුදල් ඇමති වසර 9 ක් තිස්සේම විවේචනය කළ, මහින්ද රාජපක්ෂ රජය අනුගමනය කළ ප‍්‍රතිපත්තියම අනුගමනය කරමින්, ස්වෛරීය බැදුම්කරයක් නිකුත් කිරීමට, කටයුතු කොට ඇත. මෙම බැදුම්කරය සදහා තිබූ ඉල්ලූම ඉතා දුර්වල එකක් වූ බව පෙනෙන්නේ, මුලින්ම ලබාදුන් උපදේශක පොළී අනුපාතය වූ 6.375% ක පොළියකටද ඇතිවූ බැදුම්කර ඉල්ලූම ඇ.ඩො. මිලියන 1,800 කට පමණක් සීමා වීමය. මෙයින් පෙනීයන්නේ යෝජිත බැදුම්කර අගයට සාපේක්ෂව ඉල්ලූම පැවැතියේ 1.8 ක වාරයක් වැනි ඉතා සුළු අගයක බවය. එපමණක් ද නොව, මෙම බැදුම්කරයට ඉල්ලූමක් දැක්වූයේ ජාත්‍යන්තර ආයෝජකයින් 173 දෙනෙකු පමණි. මේ ආකාරයට ඉහළ පොළී අනුපාතයක් ලබා දෙන්නට සිදු වීමද, එම ඉහළ පොළියට වුවත් අවශ්‍ය මුදල ලබා ගැනීමට අපොහොසත් වීමද, ආයෝජකයන් සංඛ්‍යාව අවම වීමද හරහා පෙනී යන්නේ, වර්තමාන ශ‍්‍රී ලංකා රජය සහ එහි ප‍්‍රතිපත්ති කෙරෙහි ඇති ජාත්‍යන්තර විශ්වාසය දැවැන්ත අන්දමට පිරිහී ඇති බවය.ශ‍්‍රී ලංකා රජය මුලින්ම ජාත්‍යන්තර බැදුම්කර වෙළදපොළට පිවිසුනේ යුධමය වාතාවරණයක් රට තුළ පැවති 2007 වසරේදීය. ඉන්පසුව, විටින්විට බැදුම්කර නිකුතුව සදහා ශ‍්‍රී ලංකා රජය ජාත්‍යන්තර වෙළදපොළට පිවිසුනි. මීට පෙර රාජපක්ෂ රජය ඉතා සාර්ථක අන්දමට මෙවන් බැදුම්කර නිකුත් කරමින්, සෑම වසරකදීම ගෙවන පොලී අනුපාතය අඩුකරමින්ද, බැදදුම්කර වල ආපසු ගෙවීමේ කාල සීමාව වැඩි කරමින්ද, ආයෝජකයින් සංඛ්‍යාව වැඩි කරමින්ද, සෑම බැදුම්කරයකටම ඇති ඉල්ලූම ඉතා ඉහළ මට්ටමකින් පවත්වා ගනිමින්ද, ජාත්‍යන්තර ආයෝජකයින්ගේ විශ්වාසය දිනා ගැනීමට සමත්වුනි. එම තත්ත්වය පහත දැක්වෙන ලඝුවෙන් මනා ලෙස දැක්වෙන අතර, 2015 දී සිදුකරන ලද බැදුම්කර නිකුතුවේ ඇති දැවැන්ත දුර්වලතාවයද එයින් පැහැදිලි වේ.රජයේ අදහස වූයේ, ඇ.ඩො. මිලියන 1,000 කට බැඳුම්කරයක් නිකුත් කිරීම වුවද 6.125% පොළියට ඔවුනට නිකුත් කිරීමට හැකි වූයේ ඇ.ඩො. මිලියන 650 ක් පමණි.එවැනිම තත්ත්වයක්, මෑතකදී දේශීයව වාණිජ බැංකු වලට නිකුත් කරන ලද ඇ.ඩො. ශ‍්‍රි ලංකා සංවර්ධන බැදුම්කර වලින්ද තහවුරු විය. එහිදී ද, එම බැදුම්කර වලට ඉල්ලූුම තිබුනේ මාස 13 ක් වැනි ඉතා කෙටි කාලයකට නිසා, ඇ.ඩො. මිිලියන 330 ක්ම රජය විසින් නිකුත් කරන ලද්දේ එවැනි කෙටි කාලීන බැදුම්කරයක් හරහාය. ඒ අතර, මාස 35 ක බැදුම්කර රජයට නිකුත් කිරීමට හැකිවූයේ, ඇ.ඩො.මිලියන 9 ක් වැනි ඉතා සුළු මුදලක් පමණි. මෙයින්ද පැහැදිලි වන්නේ ශ‍්‍රී ලංකා බැදුම්කර වෙනුවෙන්, දේශීය වෙළදපොළේ ද දැනට පවතින ඉල්ලූම ඉතා දුර්වල එකක් බවය.ඉහත කී සිදුවීම් වලින් ගම්‍ය වන්නේ, විදේශ මුදලින් ආයෝජනය කරන ජාත්‍යන්තර ආයෝජකයින්, ශ‍්‍රී ලංකා රජය අනුගමනය කරන වෘත්තීමය නොවන සහ පදනම් රහිත ප‍්‍රතිපත්ති පිළිබදව කළකිරීමකින් සිටින බවය. තවද, නව රජය පත්වූවායින් පසුව සිදුවී ඇති දැවැන්ත බැදුම්කර වංචාව සහ රේගු වංචාව ඇතුළු, මහාපරිමාණයේ වංචා සහ දූෂණ ගැනද, ඒවාට සම්බන්ධ යැයි සැලකෙන ඉහළ පෙළේඅය පිළිබදවද, ඔවුන්ගේ විශ්වාසය දැඩි ලෙස පළුදුවී ඇති බව මෙම බැඳුම්කර ප‍්‍රතිඵපල වලින් මනාව පැහැදිලි වී ඇත.තත්ත්වය සහ පසුබිම මෙසේ තිබියදී, පසුගියදා නිකුත් කරන ලද බැඳුම්කර සාර්ථක ඒවා ලෙස ජනතාවට විදහා දැක්වීමට මුදල් ඇමති සහ මහ බැංකු අධිපතිවරයා විසින් ගනු ලැබූ ප‍්‍රයත්නය ජනතාව මුලා කිරීමට දරන උත්සහයක් වශයෙන් හැදින්විය හැක. ඔවුන් එසේ කරද්දී, ඔවුන් විසින් ශ‍්‍රී ලංකා ආර්ථිකය කළමණාකරණය කරන ආකාරය පිළිබදව දිගින් දිගටම විශ්වාසනීයභාවය තව දුරටත් දැඩිලෙස පළුදු වන බව ඕනෑම කෙනෙකුට අද පෙනී යනු ඇත.", "URL": "https://sinhala.adaderana.lk/news.php?nid=51735", "Category": null, "Parent URL": null}