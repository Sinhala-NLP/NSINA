{"Source": "Adaderana", "Timestamp": "October 7, 2011 01:46 pm", "Headline": "තැපැල්පති ගැන වාර්තාව -විමර්ශන නිමවනතුරු කිසිවක් ‍හෙළිකරන්න බෑ", "News Content": "තැපැල්පතිවරයා සම්බන්ධයෙන් සොයාබැලීම සඳහා පත්කළ කමිටුවේ වාර්තාව මේ වන විට විමර්ශනය කරමින් පවතින බව තැපැල් සේවා අමාත්‍යාං‍ශයේ ලේකම් හේමසිරි ප්‍රනාන්දු මහතා පවසයි. අදාළ ත්‍රිපුද්ගල කමිටුව විසින් එම වාර්තාව තැපැල් සේවා අමාත්‍ය ජීවන් කුමාරතුංග මහතා වෙත ඊයේ(06) බාරදුන් බව ඔහු සඳහන් කළේය. කෙසේ‍වුවත් එම වාර්තාවේ අඩංගු කරුණු සම්බන්ධයෙන් විමර්ශන අවසන් වනතෙක් කිසිවක් ‍හෙළි කළ නොහැකි බව ද හේමසිරි ප්‍රනාන්දු මහතා කියා සිටියේය. එම වාර්තාව විමර්ශනය කිරීමෙන් අනතුරුව විෂය භාර අමාත්‍යවරයා සමග වැඩිදුරටත් සාකච්ඡා කර කැබිනට් මණ්ඩලය වෙත වාර්තාවක් ඉදිරිපත් කිරීමට කටයුතු කරන බව ඔහු පැවසුවේය. එම වාර්තාව පදනම් කරමින් කැබිනට් මණ්ඩලය විසින් ගත යුතු ඉදිරි ක්‍රියාමාර්ග තීරණය කරනු ඇති බව හේමසිරි ප්‍රනාන්දු මහතා වැඩිදුරටත් කියා සිටියේය. සිය රාජකාරී කටයුතු සිදුකිරීමේදී නිත්‍යනුකූල නොවන අයුරින් තැපැල්පතිවරයා ක්‍රියාකර ඇති බවට එල්ල වූ චෝදනා සොයාබැලීමට ත්‍රිපුද්ගල කමිටුවක් කැබිනට් මණ්ඩලය විසින් පත්කරනු ලැබීය.", "URL": "https://sinhala.adaderana.lk/news.php?nid=19202", "Category": null, "Parent URL": null}