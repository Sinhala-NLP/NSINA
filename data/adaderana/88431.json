{"Source": "Adaderana", "Timestamp": "May 3, 2018 09:39 am", "Headline": "කේරළ ගංජා තොගයක් සමඟ 2ක් අත්අඩංගුවට", "News Content": "සුඛෝපභෝගී මෝටර් රථයකින් කේරළ ගංජා තොගයක් ප්‍රවාහනය කරමින් සිටි සැකකරුවන් දෙදෙනෙකු මත්ද්‍රව්‍ය නාශක කාර්යංශයේ නිලධාරීන් විසින් අත්අඩංගුවට ගෙන පුත්තලම පොලීසියට බාර දී ඇති බව අද දෙරණ වාර්තාකරු පැවසීය. ඊයේ (02) සවස පුත්තලම - තිල්අඩිය ප්‍රදේශයේදී මෙම අත්අඩංගුවට ගැනීම සිදු කර තිබේ. සැකකරුවන් දෙදෙනා ගමන් කරමින් සිටි මෝටර් රථයේ තිබී කේරළ ගංජා ග්‍රෑම් 500 ක් වැටලීම කළ නිලධාරීන් විසින් සොයා ගෙන ඇත. මත් ද්‍රව්‍ය නාශක කාර්යංශයේ නිලධාරීන් විසින් අත්අඩංගුවට ගෙන ඇති සැකකරුවන් පුත්තලම - පාලාවිය, තල්ගස්දූව ප්‍රදේශයේ පදිංචිකරුවන් බවට හඳුනා ගෙන ඇති බව පොලීසිය පවසයි. පාලාවිය දෙස සිට පුත්තලම දෙසට ගමන් කරමින් තිබූ මෝටර් රථය නවත්වන ලෙස මත් ද්‍රව්‍ය නාශක කාර්යංශයේ නිලධාරීන් අණ කර ඇති අතර එම අවස්ථාවේදී මොටර් රථය නවත්වා එහි සිටි සැකකරුවන් දෙදෙනා පලා යාමට උත්සාහ කළ බව පොලීසිය සඳහන් කළේය. නමුත් මත් ද්‍රව්‍ය නාශක කාර්යංශයේ නිලධාරීන් සැකකරුවන් දෙදෙනාව අත්අඩංගුවට ගෙන මෝටර් රථය පරීක්ෂා කරන විට එහි තිබී කේරළ ගංජා තොගය සොයා ගෙන ඇත. සැකකරුවන් පුත්තලම දිසා අධිකරණයට ඉදිරිපත් කිරීමට නියමිතව ඇති අතර පුත්තලම පොලීසිය වැඩිදුර විමර්ශණ සිදුකරයි.", "URL": "https://sinhala.adaderana.lk/news.php?nid=88431", "Category": null, "Parent URL": null}