{"Source": "Adaderana", "Timestamp": "February 5, 2011 12:47 pm", "Headline": "කේ.පී දේශපාලනයට පිවිසෙන්නේ නම් පිළිගැනීමට සූදානම් ", "News Content": "ත්‍රස්ත ක්‍රියාකාරමකම් වලට සම්බන්ධව සිට පසුව ප්‍රජාතන්ත්‍රවාදී ප්‍රවාහයට යමෙකු පැමිණෙන්නේනම් එය සුබවාදී තත්ත්වයක් බව අමාත්‍ය ඩග්ලස්‍ දේවානන්ද මහතා පවසයි. කුමරන් පද්මනාදන් හෙවත් කේ. පී දේශපාලනය පිවිසෙන්නේ නම් ඔහු පිළිගැනීමට සූදානම් බව ද ඒ සම්බන්ධයෙන් අද දෙරණ කළ විමසීමකදී ඩග්ලස් දේවානන්ද මහතා අවධාරණය කර සිටියේය. ත්‍රස්තවාදී කටයුතු වල නිරතව සිටි කරුණා අම්මාන්ද ත්‍රස්තවාදී කටයුතු වලින් ඈත්ව ප්‍රජාතන්ත්‍රවාදී ප්‍රවාහයට එක්වූ විට ඔහුව පිළිගත් බව දේවානන්ද මහතා එහිදී පෙන්වාදුන්නේය . අනෙක් පිරිස් ද එසේ ප්‍රජාතන්ත්‍රවාදය සමග එක්වන විට පිළිගැනීමට සූදානම් බව වැඩිදුරටත් අදහස් දක්වමින් අමාත්‍යවරයා කියා සිටියේය. නමුත් ඔවුන්ගේ ස්ථාවරය පිළිබඳව මහ ජනතාව විසින් තීරණය කරනු ඇති බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=13999", "Category": null, "Parent URL": null}