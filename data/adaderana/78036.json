{"Source": "Adaderana", "Timestamp": "September 26, 2017 03:52 pm", "Headline": "නවාස් ශරීෆ්ගේ ළමුන් තිදෙනාට හා බෑණාට වරෙන්තු", "News Content": "අධිකරණය මඟ හැර සිටීමේ චෝදනාව මත පාකිස්ථාන හිටපු අග්‍රාමාත්‍ය නවාස් ශරීෆ්ගේ ළමුන් තිදෙනා සහ බෑණා අත්අඩංගුවට ගැනීමට එරට අධිකරණයක් වරෙන්තු නිකුත් කර තිබේ. නවාස් ශරීෆ් ඇතුළු පවුලේ අයට එල්ල වී ඇති දූෂණ චෝදනා නඩුව අද(26) කැඳවූ අවස්ථාවේදී ඔහුගේ ළමුන් තිදෙනා සහ බෑණා අධිකරණයට ඉදිරිපත්ව නොමැති බව විදෙස් වාර්තා සඳහන් කළේය. කෙසේ වෙතත් ඔවුන්ගේ නීතිඥවරයා අධිකරණයට දැනුම් දී ඇත්තේ ඔවුන්ගේ මව ලන්ඩනයේ රෝහලක පිළිකා රෝගයට ප්‍රතිකාර ලබන බැවින් ඔවුන්ට අධිකරණයේ පෙනී සිටීමට නොහැකි වී ඇති බවයි. පාකිස්ථානයේ හිටපු අග්‍රාමාත්‍ය නවාස් ශරීෆ් ද පසුගිය සැප්තැම්බර් මස 19 වනදා පැවති පළමු නඩු විභාගයෙන් අනතුරුව ලන්ඩනයේ රැඳී සිටි අතර අද පැවති නඩු විභාගයට ඔහු සහභාගී වී තිබුණි. තම බිරිඳගේ රෝගී තත්ත්වය හේතුවෙන් ඉදිරි නඩු විභාගය සඳහා සහභාගී නොවී සිටීමට අවසර දෙන මෙන් ඔහු අද අධිකරණයෙන් ඉල්ලීමක් කර ඇති අතර අධිකරණය නියෝග කර ඇත්තේ ඔහුට එරෙහිව මෙම දූෂණ චෝදනා එල්ල වී ඇති බැවින් ඔක්තෝබර් දෙවන දා සිදු කෙරෙන නඩු විභාගය සඳහා ඔහුගේ පැමිණීම අත්‍යාවශ්‍ය බවයි.", "URL": "https://sinhala.adaderana.lk/news.php?nid=78036", "Category": null, "Parent URL": null}