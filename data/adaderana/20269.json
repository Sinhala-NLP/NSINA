{"Source": "Adaderana", "Timestamp": "November 26, 2011 08:48 am", "Headline": "20/20 ජයත් පකිස්ථානයට", "News Content": "ශ්‍රී ලංකා ක්‍රිකට් කණ්ඩායමේ පරාජිත සංචාරයක් සනිටුහන් කරමින් ඊයේ(25) පැවති 20/20 තරගයෙන් ද ශ්‍රි ලංකා කණ්ඩායම පරාජයට පත්විය. අබුඩාබිහිදී පැවති එම තරගයේ කාසියේ වාසිය දිනූ ශ්‍රී ලංකා කණ්ඩායම ප්‍රථමයෙන් පන්දුවට පහරදීමට තීරණය කළේය. ඒ අනුව පන්දුවා‍ර 19 පන්දු 3 ක් අවසානයේ සියලුදෙනා දැවී ලබාගත හැකිවූයේ ලකුණු 141 ක් පමණි. හුදකලා සටනක නිරත වූ දිනේෂ් චන්දිමාල් ලකුණු 56 ක් රැස් කළේය. පන්දුයැවීමේ දී අයිසාස් ‍චීමා ලකුණු 30 ට කඩුලු 4 ක් දවාගත්තේය. පිළිතුරු ඉනිම ක්‍රීඩා කළ පකිස්ථානුවන් පන්දුවාර 19 පන්දු 3 කදී කඩුලු 5 ක් පමණක් දැවී ජයග්‍රාහී ඉලක්කය සපුරා ගැනීමට සමත්විය. එම තරගයත් සමග ශ්‍රී ලංකා පාකිස්ථාන තරගාවලිය ද නිමාවට පත්විය. දෙරට අතර පැවති ටෙස්ට් තරගාවලිය මෙන්ම එක්දින තරගාවලිය ද පකිස්ථානුවන් ජයගැනීම විශේෂත්වයකි. තරග 3 න් සමන්විත වූ ටෙස්ට් තරගාවලියේ තරග 2 ක් ජයපරාජයකින් තොරව නිමාවූ අතර පකිස්ථානය එක් තරගයක් ජයග්‍රහණය කිරීමට සමත්විය. තරග 5 න් සමන්විත වූ එක්දින තරගාවලිය ද 4 ට 1 ක් ලෙස ජයගැනීමට පකිස්ථානය සමත්විය.", "URL": "https://sinhala.adaderana.lk/news.php?nid=20269", "Category": null, "Parent URL": null}