{"Source": "Adaderana", "Timestamp": "September 6, 2013 09:22 pm", "Headline": "වැලිවේරියේ ගැටුම - ආරක්ෂක ලේකම්වරයාගේ සුබ පණිවිඩයක් රැගෙන ආ බව බ්‍රිගේඩියර් කීවා!", "News Content": "රතුපස්වල, ප්‍රදේශයේ පසුගියදා ඇති වු සිදුවීමෙන් තිදෙනෙකු ජීවිතක්ෂයට පත්විම සම්බන්ධ පරීක්ෂණයට අදාළ සාක්ෂි සටහන් කරගැනීම අදත් ගම්පහ මහේස්ත්‍රාත් අධිකරණයේ දී සිදුව තිබේ. එහිදී වැලිවේරිය පොලිස් ස්ථානයේ ස්ථානාධිපතිවරයා සාක්ෂි ලබාදුන් බව අද දෙරණ අධිකරණ වාර්තාකරු සඳහන් කළේය. සිද්ධිය වූ දින ප්‍රදේශයට පැමිණි හමුදා කාණ්ඩය භාර බ්‍රිගේඩියර්වරයා තමා හමුවු බව එහිදී පොලිස් ස්ථානාධිපතිවරයා පවසා තිබේ. ආරක්ෂක ලේකම්වරයාගේ සුබ පණිවිඩයක් උද්ඝෝෂණයේ නිරතව සිටින පිරිස් වෙත දැනුම්දීමට පැමිණි බව බ්‍රිගේඩියර්වරයා කී බවද පොලිස් ස්ථානාධිපතිවරයා අධිකරණය හමුවේ ප්‍රකාශ කර ඇත. ඒ වන විට එම ස්ථානයේ විශාල ජනතාවක් රැඳී සිටි බවත් ඔවුන්ට විසිර යාම සඳහා පැය භාගයක කාලයක් ලබාදෙන බවත් බ්‍රිගේඩියර්වරයා සඳහන් කිරීමත් සමඟ හූ හඩක් ඇසුනු බව වැලිවේරිය පොලිස් ස්ථානාධිපතිවරයා පවසා තිබේ. ඒ සමගම ගල්මුල් ප්‍රහාරයක් එල්ල වු බවත් එම ගල් ප්‍රහාරයක් තම හිසට වැදුණු බවත් ඔහු සඳහන් කර ඇත. එම අවස්ථාවේ පොලිස් නිලධාරීන් තමාව ඔසවා ගෙන ගිය බවත් ඒ අතර තුර වෙඩි හඩ ඇසුණ ද හමුදාව වෙඩි තබනු තමන් නොදුටු බව වැලිවේරිය පොලිස් ස්ථානාධිපතිවරයා අධිකරණය හමුවේ සඳහන් කළ බව අද දෙරණ අධිකරණ වාර්තාකරු පැවසුවේය. මේ අතර අද දිනයේ අධිකරණය හමුවේ සාක්ෂි ලබාදීමට පැමිණෙන ලෙස වැලිවේරිය දේවස්ථානයේ පියතුමාට සහ කන්‍යා සොහොයුරියට දැනුම් දී තිබුණ ද ඔවුන් අධිකරණය වෙත පැමිණ නොසිටි බව ද සඳහන්ය.", "URL": "https://sinhala.adaderana.lk/news.php?nid=37199", "Category": null, "Parent URL": null}