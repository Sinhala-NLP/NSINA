{"Source": "Adaderana", "Timestamp": "March 21, 2012 02:14 pm", "Headline": "දුම්රියේ හැපී මියගිය ව්‍යාපාරිකයාගේ සිරුර යළි ගොඩගනියි", "News Content": "දුම්රියක හැපී මියගිය බවට සැකකර මිහිදන් කෙරුණු ව්‍යාපාරිකයෙකුගේ මළ සිරුරක් අධිකරණ නියෝග මත අද(21) යළි ගොඩගෙන තිබේ. කැකිරාව ප්‍රදේශයේ පදිංචිකරුවෙකු වූ අදාළ ව්‍යාපාරිකයා 2010 වසරේ පෙබරවාරි මාසයේ දී මියගොස් තිබුණි. අදාළ තැනැත්තා දුම්රියේ හැපුණු බවට පොලිසියට ලැබුණු තොරතුරක් මත පරීක්ෂණ සිදුකර තිබූ අතර එහිදී දුම්රියේ රියදුරා වශයෙන් සාක්ෂි දුන් පුද්ගලයා දුම්රිය දෙපාර්තමේන්තුවට අයත් පුද්ගලයෙකු නොවන බවට පසුව අනාවරණය වී ඇත. ඒ අනුව මරණය සැක කටයුතු බවට පොලිසිය විසින් අධිකරණය හමුවේ දැනුම් දීමෙන් පසුව අදාළ මෘත දේහය ගොඩගැනීම සඳහා අධිකරණය අවසර ලබාදී තිබේ. අනුරාධපුර ශික්ෂණ රෝහලේ විශේෂඥ අධිකරණ වෛද්‍ය සී.එල්. ‍වෛද්‍යරත්න සහ මහේස්ත්‍රාත් ලක්දු දර්ශන ද සිල්වා යන මහත්වරුන් ඉදිරියේ අදාළ මළ සිරුර ගොඩ ගැණුනු බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=22952", "Category": null, "Parent URL": null}