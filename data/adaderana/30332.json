{"Source": "Adaderana", "Timestamp": "December 29, 2012 09:41 am", "Headline": "කාමාතුරයින්ගේ ගොදුරක් වූ සිසුවිය මියයයි - සන්සුන්වන්නැයි ඉන්දීය අගමැති ඉල්ලයි", "News Content": "පුද්ගලයින් කිහිප දෙනෙකු අතින් බස් රථයක් තුළදී අමානුෂික ලෙස දූෂණයට ලක්වු ඉන්දියාවේ දිල්ලි සරසවියේ ඉගෙනු ලැබු‍ භෞත චිකිත්සක සිසුවිය සිංගප්පුරුවේ රෝහලක ප්‍රතිකාර ලබමින් සිටියදි මියගොස් තිබේ. පසුගියදා සිදුවු මෙම සිද්ධිය ඉන්දියාවේ පමණක් ලොව පුරා මහත් ආන්දෝලනයකට ලක්වු සිද්ධියක් බවට පත්විය. ඒ අනුව එකී සිද්ධියෙන් බරපතළ තත්ත්වයේ සිටි ඇය සිංගප්පූරුවේ මවුන්ට් එලිසබත් රෝහලේ ප‍්‍රතිකාර ලබමින් සිටියදී මිය ගොස් තිබේ. අද අලුයම 4.45 ට පමණ ඇය මියගොස් ඇති බව එම රෝහල නිකුත් කළ නිවේදනයක සඳහන් වන බව විදෙස් වාර්තා පවසයි. දූෂණයට ලක්ව බරපතළ තත්ත්වයේ පසුවූ 23 හැවිරිදි එම ශිෂ්‍යාවට ඉන්දියාවේ දිල්ලි හිදී ශල්‍යකර්ම 03 ක් සිදුකර තිබේ. එමගින් සුවය නොලැබූ ඇය වෛද්‍ය නිර්දේශ මත පසුගිය බ‍්‍රහස්පතින්දා සිංගප්පූරුවේ රෝහලකට ඇතුළත් කෙරිණ. මියුනිර්කා සිට දේවර්කා ප‍්‍රදේශය දක්වා ගමන් කරමින් තිබූ බස් රථයක සිටියදී පසුගිය 16 වැනිදා ඇය දූෂණයට ලක්විය. ඒ එම සිසුවිය සිය පෙම්වතා සමග චිත්‍රපටයක් බලා නැවත පැමිණෙමින් සිටියදීය. පෙම්වතාට දරුණු ලෙස පහරදී ඇති එම පුද්ගලයින් එකී තරුණිය බස් රථයක් තුළදී දුෂණය කර ඇතැයි විදෙස් වාර්තා පවසයි. පැය 04 ක පමණ කාලයක් ඇය දූෂණයට ලක්ව ඇති බව රෝහල් බලධාරීන් තහවුරු කර ඇත. එහිදී දරුණු ලෙස පහරදීම් ද සිදුව ඇති අතර මේ හේතුවෙන් ඇයගේ මොළයට ද හානි සිදුව ඇතැයි සඳහන්ය. එම සිද්ධියට සහ එහිදී පොලිසිය ගනු ලැබූ ක‍්‍රියාමාර්ගයට එරෙහිව දිල්ලි නගරය සහ තවත් ප‍්‍රදේශ කිහිපයක දැවැන්ත විරෝධතා ද පැවැත්විණ. සිද්ධිය සම්බන්ධයෙන් සැකපිට පුද්ගලයින් 6 දෙනෙකු අත්අඩංගුවට ගෙන ඇති අතර පොලිස් නිලධාරීන් දෙදෙනෙකුගේ ද වැඩ තහනම් කර ඇතැයි විදෙස් මාධ්‍ය වාර්තා කරයි. මෙම සිද්ධිය පිළිබඳව දැඩි ලෙස කම්පාවට පත්වන ඉන්දීය අග්‍රාමාත්‍ය ආචාර්ය මන් මෝහන් සිං මහතා පවසා ඇත්තේ මේ අවස්ථාවේදී ඉවසීමෙන් කටයුතු කරන ලෙසයි. මේ අතර මෙම සිද්ධියත් සමග ඉන්දියාවේ දිල්ලි නගරයේ දැඩි ආරක්ෂක රැකවල් යොදා තිබේ. ජනතා විරෝධතා මැඩපැවැත්වීම සඳහා සන්නද්ධ පොලිස් සහ කැරළි මර්දන කණ්ඩායම් සිය ගණනක් නගරයේ රදවා ඇති බව ඉන්දීය වාර්තා පවසයි. දිල්ලි නගර සීමාව තුළ පුද්ගලයන් 05 දෙනෙකුට වඩා රැස්වීම තහනම් කර තිබේ. දුම්රිය ස්ථාන කිහිපයක් වසා දමා ඇති අතර නගරය වෙත ගමන් නොකරන ලෙස ජනතාවට දැනුම් දී ඇති බව ද වාර්තා වේ. සිද්ධිය සම්බන්ධයෙන් පොලිස් නිලධාරීන් දෙදෙනෙකුගේ වැඩ තහනම් කර තිබේ.. සැකකරුවන්ට එරෙහිව ඉතා කඩිනමින් මිනී මැරීමේ චෝදනා මත නඩු පැවරීමට නියමිතය. මේ අතර මිය ගිය තරුණියගේ දේහය අද ගුවන් මගින් ඉන්දියාවට රැගෙන ඒමට නියමිතය.", "URL": "https://sinhala.adaderana.lk/news.php?nid=30332", "Category": null, "Parent URL": null}