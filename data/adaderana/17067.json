{"Source": "Adaderana", "Timestamp": "June 28, 2011 10:28 pm", "Headline": "ආණ්ඩුවේ කල්මැරිල්ලෙන් වාසිය ද්‍රවිඩ ජනයාටයි", "News Content": "ශ්‍රී ලංකා ආණ්ඩුව 13 වන ආණ්ඩුක්‍රම ව්‍යවස්ථා සංශෝධනය තුළින් හෝ උතුරට දේශපාලන විසඳුමක් ලබාදීමට කල්ගන්නා තරමට ජාත්‍යන්තර රටවල් ශ්‍රී ලංකාවට අත පොවන්නට අවස්ථාව උදාකරගන්නා බව ටෙලෝ සංවිධානයේ දේශපාලන අංශයේ නායක, ද්‍රවිඩ ජාතික සන්ධානයේ හිටපු පාර්ලිමේන්තු මන්ත්‍රී එම්.කේ ශිවාජිලිංගම් මහතා පවසයි. එබැවින් ආණ්ඩුව දේශපාලන විසඳුම ප්‍රමාද කරන තරමට ද්‍රවිඩ ජනයාට අත්විය හැකි වාසි සහගත තත්ත්වය ඉහළ යන බව හෙතෙම සඳහන් කරයි. මන්දයත් දැනට තරමක් දුර සිට ඉතා සුළු බලපෑමක් කරමින් සිටියද ද්‍රවිඩ ජනයාට රට තුළ බලවත් අසාධාරණයන්ට මුහුණපාන්නට සිදුව ඇති බව පැහැදිලිව දන්නා ජාත්‍යන්තර රටවල් ආණ්ඩුවේ කල්මැරීම නිසා සෘජුව මැදිහත්වීමට ඉඩකඩ පවතින බව හිටපු මන්ත්‍රීවරයා අද දෙරණට කියා සිටියේය. එසේ වුවහොත් 13 වන ව්‍යවස්ථා සංශෝධනයකට එහා ගිය ද්‍රවිඩ ජනයාට වඩා වාසි සහගත දේශපාලන විසඳුමක් සඳහා ජාත්‍යන්තරය කටයුතු කරනු ඇති බවට හෙතෙම විශ්වාසය පළ කළේය. අද පෙරවරුවේ මාධ්‍ය ආයතන ප්‍රධානීන් හමුවෙමින් අරලියගහ මන්දිරයේදී ජනාධිපති මහින්ද රාජපක්ෂ මහතා කියා සිටියේ පාර්ලිමේන්තුව විසින් ගනු ලබන දේශපාලන විසඳුමක් පිළිබඳ වන තීන්දුවකට තමන් සහයදෙන බව හා එය ක්‍රියාත්මක කරන බවයි. කෙසේ වෙතත් ලබන වසරේ උතුරේ පළාත් සභා මැතිවරණය ස්ථිර වශයෙන්ම පවත්වන බව ජනාධිපතිවරයා එහිදී අවධාරණය කර තිබුණි.", "URL": "https://sinhala.adaderana.lk/news.php?nid=17067", "Category": null, "Parent URL": null}