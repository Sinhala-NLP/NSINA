{"Source": "Adaderana", "Timestamp": "November 3, 2010 01:21 pm", "Headline": "ලක්ෂ්මන් කදිරගාමර් ඝාතනය-නඩු විභාගයට පෙර ස්ථාන පරීක්ෂාවක්", "News Content": "ලක්ෂ්මන් කදිරගාමර් මහතා ඝාතනය සිදුවූ ස්ථානයට ගොස් පරීක්ෂණයක් පැවැත්වීමට අද(03) කොළඹ මහාධිකරණය තීරණය කර තිබේ. කදිරගාමර් ඝාතනය පිළිබඳ නඩු විභාගය ආරම්භ වීමට ප්‍රථමයෙන් ඔහු ඝාතනය සිදුවූ ස්ථානයට ගොස් ඝාතනය සිදුවූ ආකාරය පිළිබඳ මූලික විමර්ශනයක් සිදුකළ යුතු බවට මෙම ඝාතනයේ සැකකරුවන් වෙනුවෙන් පෙනී සිටින නීතිඥවරයා මීට පෙරාතුව අධිකරණයෙන් ඉල්ලීමක් කර තිබුණි. එවැනි ස්ථාන පරීක්ෂණයක් සඳහා අපරාධ නඩු විධාන සංග්‍රහය තුළ ඉඩක් පවතින බව ඊට ප්‍රතිචාර දක්වමින් නීතිපතිවරයා ද අධිකරණයට කරුණු දක්වා තිබුණි. මෙම කරුණු සලකා බැලූ මහාධිකරණ විනිසුරු කුමුදුනී වික්‍රමසිංහ මහත්මිය ඝාතනය සිදුවූ ස්ථානයට ගොස් මූලික විමර්ශනයක් සිදුකිරරීමට තීරණය කළාය. ඒ අනුව ලක්ෂ්මන් කදිරගාමර් මහතාගේ ඝාතනය සිදුවූ ස්ථානයට ගොස් අදාළ පරීක්ෂණය පවත්වන දිනය ලබන 12 වන දින තීරණය කරන විනිසුරුවරිය වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=11910", "Category": null, "Parent URL": null}