{"Source": "Adaderana", "Timestamp": "August 20, 2012 04:25 pm", "Headline": "සූකරයින් නිසා අපිට කරදරයි", "News Content": "මහා පරිමාණයෙන් පවත්වාගෙන යන සූකර ගොවිපලක් හේතුවෙන් මාදම්පේ කෑරන්වත්ත ප‍්‍රදේශයේ පවුල් 300 ක පමණ පිරිසක් දුෂ්කරතාවට පත්ව තිබේ. පරිසර ආරක්‍ෂණ බලපත‍්‍ර නොමැතිව අදාල ගොවිපල පවත්වාගෙන යන බවට ප‍්‍රදේශවාසීන් චෝදනා කරති. ගොවිපලේ අපද්‍රව්‍ය බැහැර කරන කාණු පද්ධතිය හා භූගත ගබඩා ටැංකි අබලන්වීම හේතුවෙන් ප‍්‍රදේශය පුරා දුර්ගන්ධය පැතිර යන බව වාර්තා වේ. මේ හේතුවෙන් මැසි මදුරු උවදුරුවලින් පීඩා විදීමට ද ප‍්‍රදේශවාසීන්ට සිදුව තිබේ. මේ සම්බන්ධයෙන් මාදම්පේ පොලීසියට සහ හලාවත ප‍්‍රාදේශීය සභාවට දන්වා ඇතත් මෙතෙක් කිසිදු පියවරක් ගෙන නොමැති බව ප‍්‍රදේශවාසීන් පවසති.", "URL": "https://sinhala.adaderana.lk/news.php?nid=26740", "Category": null, "Parent URL": null}