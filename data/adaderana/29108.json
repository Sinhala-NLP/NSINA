{"Source": "Adaderana", "Timestamp": "November 11, 2012 07:12 pm", "Headline": "  වැලිකඩ බන්ධනාගාරයට මිලියන 10ක අලාභයක්!", "News Content": "වැලිකඩ බන්ධනාගාරයේ ඇති වු ගැටුමේදී එහි දේපළවලට රුපියල් මිලියන 10 ක පමණ අලාභ හානියක් සිදුව ඇතැයි බන්ධනාගාර කොමසාරිස් ජනරාල් පී.ඩබ්ලිව්. කොඩිප්පිලි මහතා පවසයි. පෙරේදා (09) රාත්‍රියේ බන්ධනාගාරය අභ්‍යන්තරයේ ඇති වු ගැටුමේදී එහි මුළුතැන්ගෙය ඇතුළුව ගොඩනැගිලි රැසකට හානී සිදුව තිබේ. මේ අතර වැලිකඩ බන්ධනාගාරයේ අවිගබඩාවෙන් පැහැරගත් ගිනි 82න් 79ක් සොයාගෙන ඇති බව ද බන්ධනාගාර කොමසාරිස් ජනරාල්වරයා පවසයි. එසේම බන්ධනාගාරයේ අවි ගබඩාව විවෘත කරගැනිමට රැඳවියන්ට එහි නිලධාරින්ගේ සහය ලැබී ඇති ද යන්න පිළිබඳ පරීක්ෂණ පවත්වන බව ඔහු කියයි. . තවද රැඳවියන්ට දුම්වැටි, බුලත්විට ලබාදීමට කිසිදු බන්ධනාගාර නිලධාරියෙකුට ඉදිරියේදී ඉඩනොදෙන බවද ඔහු අවධාරණය කරයි. . පොලිස් විශේෂ කාර්ය බලකායට බන්ධාගාර රැඳවියන් පරික්ෂාව සඳහා පැමිණෙන ලෙසට ඉල්ලීම් කළේ තමන් විසින් බවත් එම කටයුතු සඳහා ප්‍රමාණවත් නිලධාරීන් නොමැතිවීම ඊට හේතුව බවත් ඔහු පෙන්වාදෙයි. . පළමුව පරික්ෂාවට ලක් කළ “එල් වාට්ටුව\" පමණක් රැඳවියන් 800ක් පමණ සිටින බවද කොඩිප්පිලි මහතා සඳහන් කරයි. . කෙසේ හෝ ගැටුම අතරවාරයේදී පලාගිය රැඳවියන්ගෙන් තිදෙනෙකු පමණක් අත්අඩංගුවට ගැනීමට ඇති බවත් ඔවුන්ගෙන් දෙදෙනෙකු පිළිබඳව මේ වන විට තොරතුරු වාර්තා වී ඇති බවත් ඔහු කියයි. . මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව, හමුදාව හා බන්ධනාගාර දෙපාර්තමේන්තුව වෙන වෙනම පරීක්ෂණ ආරම්භ කර ඇතැයි පුනරුත්තාපන හා බන්ධනාගාර ප්‍රතිසංස්කරණ අමාත්‍යංශයේ ජ්‍යෙෂ්ඨ උපදේශක එම්.එම්. සතීශ් කුමාර් මහතා පවසයි.", "URL": "https://sinhala.adaderana.lk/news.php?nid=29108", "Category": null, "Parent URL": null}