{"Source": "Adaderana", "Timestamp": "January 31, 2011 02:29 pm", "Headline": "ශ්‍රී ලංකාව ගැන ගතුකියන්න කරුණානිධි අගමැති හමුවෙලා", "News Content": "ඉන්දීය ධීවරයින් ඝාතනය කරදමන්නට ශ්‍රී ලංකාවට ඉඩදිය යුතු නැතැයි තමිල්නාඩු ප්‍රධාන අමාත්‍ය එම්.කරුණානිධි මහතා ඉන්දීය අග්‍රාමාත්‍ය මන් මෝහන් සිං මහතාට දන්වා තිබේ. ශ්‍රී ලංකා නාවික හමුදාවන් විසින් ඉන්දීය ධීවරයින්ට වෙඩි තබන බවට වන චෝදනා සම්බන්ධයෙන් අග්‍රාමාත්‍යවරයාගේ අවධානය යොමුකරවීමට තමිල්නාඩු ප්‍රධාන අමාත්‍යවරයා ඊයේ දිනයේ අග්‍රාමාත්‍යවරයා හමුවී මේ බව සඳහන් කළ බව ඉන්දීය මාධ්‍ය අද සඳහන් කරයි. තමිල්නාඩු ප්‍රධාන අමාත්‍යවරයා නව දිල්ලියේ තෙදින සංචාරයකට සහභාගී වෙමින් අග්‍රාමාත්‍යවරයා හමුවූ බව සඳහන් වේ. ජාත්‍යන්තර මුහුදු සීමා උල්ලංඝණය කරමින් පැමිණ ශ්‍රී ලංකා රජයේ නාවික හමුදාවන් විසින් ඉන්දීය ධීවරයින්ට කරනු ලබන වෙඩි තැබීම් පිළිබඳ ශ්‍රී ලංකා රජයේ අවධානය යොමුකරනවනු ඇති බවට තමන් විශ්වාස කරන බව ද ප්‍රධාන අමාත්‍යවරයා පවසා තිබේ. මෙම සිදුවීම් වලට අදාළව ශ්‍රී ලංකා රජයේ වගකිවයුත්තන් සමග සාකච්ඡා කිරීමට මේ වන විටත් ඉන්දීය විදේශ කටයුතු ලේකම් නිරූපමා රාඕ මහත්මිය ලංකාවට පැමිණ ඇති බවත්,ඉන්දීය විදෙස් කටයුතු අමාත්‍ය එස්.එම් ක්‍රිෂ්ණ මහතාගේ උපදෙස් පරිදි ඇය ලංකාවට පැමිණ ඇති බවත් ඉන්දීය මාධ්‍ය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=13885", "Category": null, "Parent URL": null}