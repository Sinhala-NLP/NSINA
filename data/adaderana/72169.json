{"Source": "Adaderana", "Timestamp": "April 18, 2017 06:56 am", "Headline": "ලොක්කෙකුගේ පාට් දමා පොලිස් පොඩ්ඩෙකුගේ සාක්කුවට විදලා", "News Content": "පුත්තලම නියෝජ්‍ය පොලිස්පතිවරයාගේ පුද්ගලික සහකාර ලෙස හඳුන්වා දෙමින් හලාවත පොලීසියේ සේවය කරන පොලිස් කොස්තාපල්වරයෙකු ලවා රු. 24,000 ක මුදලක් ඊෂි කෑෂ් ක්‍රමයට ලබා ගැනීමේ සිද්ධියක් සම්බන්ධයෙන් විමර්ශන කටයුතු ආරම්භ කර ඇති බව හලාවත පොලීසිය කියයි.අප වාර්තාකරු පවසන අන්දමට සිද්ධිය මෙසේය.ඊයේ (17) සවස 5.40 ට පමණ හලාවත නගරයේ රාජකාරියේ යෙදී සිටි පොලිස් කොස්තාපල්වරයෙකුගේ පුද්ගලික ජංගම දුරකථනයට ඇමතුමක් ලැබී ඇත.ඇමතුම දුන් පුද්ගලයා තමන්ව හඳුන්වා දී ඇත්තේ පුත්තලම නියෝජ්‍ය පොලිස්පතිවරයාගේ පුද්ගලික සහකාර වරයා ලෙසය.අනතුරුව එම දුරකථනයෙන්ම නියෝජ්‍යය පොලිස්පතිවරයා ලෙස පෙනී සිටි අයෙකුද කථා කරමින් පවසා ඇත්තේ තම පුද්ගලික සහකාරවරයා කියන දේ ඉටු කරන ලෙසය.තමන් විසින් ලබා දෙන දුරකථන අංකයට රු. 24,000 ක මුදලක් කඩිනමින් යොදන ලෙසත්, තමා සුළු වේලාවකින් හලාවත හරහා කොළඹ යන බැවින් එම මුදල ආපසු ලබා දීමට හැකි බවද නියෝජ්‍ය පොලිස්පතිවරයාගේ පුද්ගලික සහකාරවරයා ලෙස පෙනී සිටි අය පවසා ඇත.ඒ අනුව ක්‍රියාත්මක වී ඇති හලාවත පොලීසියේ සේවය කරන පොලිස් කොස්තාපල්වරයා හලාවත නගරයේ ඇති දුරකථන ඇමතුම් මධ්‍යස්ථානයකින් රු. 9000 ක්ද, තවත් ස්ථානයකින් රු. 15,000 ක මුදලක්ද අදාළ ජංගම දුරකථන අංකයට ඊෂි කෑෂ් ක්‍රමයට යවා තිබේ.ඉන් පසුව ආදාළ දුරකථන අංකයෙන් ඇමතුමක් නොමැති තැන ඒ සම්බන්ධයෙන් සොයා බලා සිද්ධිය සම්බන්ධයෙන් හලාවත පොලීසියට පැමිණිල්ලක් කිරීමට සිද්ධිය මුහුණ දුන් පොලිස් කොස්තාපල්වරයා කටයුතු කර ඇත.මීට පෙර අවස්ථා කීපයකදීම උසස් පොලිස් නිලධාරීන් ලෙස පෙනී සිටිමින් මේ ආකාරයට කිසියම් කණ්ඩායමක් හලාවත පොලිස් පොඩ්ඩන්ගෙන් මුදල් ලබා ගෙන තිබුණු නමුත් එම කණ්ඩායම කවුරුන්ද යන්න මෙතෙක් අනාවරණය වී නැත.", "URL": "https://sinhala.adaderana.lk/news.php?nid=72169", "Category": null, "Parent URL": null}