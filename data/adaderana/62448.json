{"Source": "Adaderana", "Timestamp": "July 26, 2016 12:19 pm", "Headline": "බැසිල්ගේ පෙත්සම 01දා විභාගයට තීන්දුයි", "News Content": "තමන්ව ඇප මත මුදාහරින ලෙස ඉල්ලා හිටපු අමාත්‍ය බැසිල් රාජපක්ෂ මහතා ඉදිරිපත් කළ ප්‍රතිශෝධන පෙත්සම අගෝස්තු මස පළමු වැනි දින විභාගයට ගැනීමට කොළඹ මහාධිකරණය තීරණය කර තිබේ.පොදු දේපළ පනත යටතේ පසුගියදා අත්අඩංගුවට ගත් බැසිල් රාජපක්ෂ මහතා අගෝස්තු මස පළමු වැනි දින දක්වා රක්ෂිත බන්ධනාගාර ගත කෙරුණි.ඒ අනුව තමන්ව ඇප මත මුදාහරින ලෙස ඉල්ලමින් බැසිල් රාජපක්ෂ මහතා මහාධිකරණයට මෙම ඇප අයදුම්පත ඉදිරිපත් කර තිබු බව අද දෙරණ අධිකරණ වාර්තාකරු පැවසුවේය.ලබන පළමුවැනිදා අධිකරණය හමුවේ පෙනී සිටින ලෙසට නීතිපතිවරයාට හා එෆ්.සී.අයි.ඩීයේ ස්ථානාධිපතිවරයාට අද නොතීසි නිකුත් කර ඇත.මේ අතර හිටපු පාර්ලිමේන්තු මන්ත්‍රී නඩරාජා රවිරාජ් ඝාතන නඩුවද කොළඹ මහාධිකරණය හමුවේ අද විභාගයට ගැනිණ.එහිදී එම නඩුව ජූරි සභාවක් ඉදිරියේ විභාග කරන්නේ ද එසේත් නොමැති නම් විනිසුරුවරයා ඉදිරියේ විභාග කරන්නේ ද යන්න පිළිබඳව දැනුම්දෙන ලෙස මහාධිකරණ විනිසුරු මනිලාල් වෛද්‍යතිලක මහතා විත්තිකරුවන්ට නියම කළ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=62448", "Category": null, "Parent URL": null}