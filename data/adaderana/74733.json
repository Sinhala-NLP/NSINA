{"Source": "Adaderana", "Timestamp": "June 30, 2017 06:55 pm", "Headline": "හම්බන්තොට ඉඩම් චීනයට පැවරීම- වාසුගේ පෙත්සම කුණු කූඩයට", "News Content": "හම්බන්තොට වරාය හා ඒ අශ්‍රිත ඉඩම් අක්කර 15,000ක් චීන ආයෝජකයින්ට පැවරීමට රජය ගෙන ඇති තීරණය අත්හිටුවීමේ නියෝගයක් නිකුත් කරන්නැයි ඉල්ලා පාර්ලිමේන්තු මන්ත්‍රී වාසුදේව නානායක්කාර මහතා ඉදිරිපත් කළ මූලික අයිතිවාසිකම් පෙත්සම ශ්‍රේෂ්ඨාධිකරණය විසින් නිෂ්ප්‍රභ කර තිබේ.බුවනෙක අලුවිහාරේ, සිසිර ද ආබෘෘ සහ අනිල් ගුණරත්න යන ත්‍රිප්‍රද්ගල විනිසුරු මඩුල්ලේ බහුතර විනිසුරුවරුන් විසින් මෙම තීන්දුව ලබා දුන් බව අද දෙරණ අධිකරණ වාර්තාකරු පවසයි.පෙත්සම ඉදිරිපත් කරමින් වාසුදේව නානයක්කාර වෙනුවෙන් පෙනී සිටි නීතිඥයින් කියා සිටියේ මෙම ඉඩම් පැවරීමට පාර්ලිමේන්තුවේ අනුමැතියක් ලබා නොමැති නිසා නීති විරෝධී බව හා එය ආණ්ඩුක්‍රම ව්‍යවස්ථාවට පටහැණි බවයි.එම පෙත්සමට එරෙහිව මූලික විරෝධතා ඉදිරිපත් කරමින් නීතිපතිවරයා කියා සිටියේ පෙත්සම්කරු සත්‍ය කරුණු වසන් කරමින් මෙම පෙත්සම අධිකරණයට ඉදිරිපත් කර ඇති බවයි.එම ව්‍යාපෘතිය ආරම්භ වන්නේ 2012 වසරේ ඇති කරගත් අවබෝධතා ගිවිසුමක් අනුව බවත්, එය වත්මන් රජයේ ව්‍යාපෘතියක් ලෙස හැඟවීමට පෙත්සම්කරු උත්සාහ කරන බවත් නීතිපතිවරයා ශ්‍රේෂ්ඨාධිකරණය හමුවේ පෙන්වා දී තිබේ.ඒ අනුව එම පෙත්සම විභාගයට නොගෙන නිෂ්ප්‍රභ කරන ලෙස නීතිපතිවරයා විසින් ඉල්ලා සිටි බව අද දෙරණ අධිකරණ වාර්තාකරු පවසයි.ඉදිරිපත් වූ කරුණු සලකා බලා ශ්‍රේෂ්ඨාධිකරණ විනිසුරු මඩුල්ල මෙම පෙත්සම නිෂ්ප්‍රභ කිරීමට තීන්දු කර තිබේ.", "URL": "https://sinhala.adaderana.lk/news.php?nid=74733", "Category": null, "Parent URL": null}