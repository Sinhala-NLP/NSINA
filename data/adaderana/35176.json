{"Source": "Adaderana", "Timestamp": "June 23, 2013 01:43 pm", "Headline": "බසයක් පාරෙන් ඉවතට පනියි - ළමුන් 2ක් මරුට", "News Content": "කෑගල්ල - රඹුක්කන ප්‍රධාන මාර්ගයේ දළුග්ගල ප්‍රදේශයේ සිදුවූ රිය අනතුරකින් කුඩා ළමුන් දෙදෙනෙකු ජීවිතක්ෂයට පත්ව තිබේ. පෞද්ගලික බස් රථයක් මාර්ගයෙන් ඉවතට පැන මෙම අනතුර සිදුව ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා පැවසුවේය. කාන්තාවක් සමග මාර්ගයේ ගමන් කරමින් සිටියදී මෙම ළමුන් දෙදෙනා බස් රථයට යටවී ඇති බව සඳහන්ය. අනතුර සිදුවූ ස්ථානයේදීම කුඩා ළමුන් දෙදෙනා මියගොස් ඇති අතර බරපතළ තුවාල ලැබු කාන්තාව රඹුක්කන මුලික රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා කෑගල්ල මහරෝහලට මාරුකර යවා ඇත. බස් රථයේ රියදුරු හා කොන්දොස්තරවරයා රඹුක්කන පොලීසිය විසින් අත්අඩංගුවට ගෙන ඇති බව බුද්ධික සිරිවර්ධන මහතා සඳහන් කළේය.", "URL": "https://sinhala.adaderana.lk/news.php?nid=35176", "Category": null, "Parent URL": null}