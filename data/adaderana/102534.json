{"Source": "Adaderana", "Timestamp": "January 17, 2019 02:19 pm", "Headline": "පතලක සිරවූ කම්කරුවන් පිරිසක් මුදා ගැනීමේ මෙහෙයුමක් ", "News Content": "ඊසාන දිග ඉන්දියාවේ මෙගාලයා ප්‍රාන්තයේ ගල් අඟුරු පතලක් තුළ සිරවූ කම්කරුවන් පිරිසක් මුදා ගැනීම සඳහා එරට නාවික හමුදාව මෙහෙයුමක් ආරම්භ කර ඇත. ජල ගැලීම් තත්ත්වයක් හේතුවෙන් කම්කරුවන් 15 දෙනෙකු එම පතල තුළ සිරවී සිට ඇති අතර මේ වන විට එක් පුද්ගලයෙකුගේ මල සිරුරක් සොයාගෙන ඇති බව ඉන්දීය මාධ්‍ය වාර්තා කළේය. කෙසේවෙතත් පතල තුළ සිරව සිටින කම්කරුවන් ජීවතුන් අතර සිටින්නේ ද නැද්ද යන්න පිළිබඳ මෙතෙක් තහවුරු වී නොමැති බව ඉන්දීය බලධාරීන් ප්‍රකාශ කර ඇත. අඩි 370ක් පමණ ගැඹුරින් යුතු මෙම පතලේ සිරවූ කම්කරුවන් මුදා ගැනීමේ මෙහෙයුම් සඳහා 300 කට අධික පිරිසක් යොදා ඇති බව වාර්තා වෙයි.", "URL": "https://sinhala.adaderana.lk/news.php?nid=102534", "Category": null, "Parent URL": null}