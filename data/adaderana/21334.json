{"Source": "Adaderana", "Timestamp": "January 12, 2012 12:39 pm", "Headline": " කොළඹ යාකරමින් තවත් ගුවන් මාර්ග 3 ක්", "News Content": "කොට්ටාව - කොළඹ , කඩවත - කිරුළපන සහ කොටුව - පෑලියගොඩ නගර යා කරමින් කොන්ක්‍රීට් කණු මත නව ගුවන් මාර්ග 3ක් ඉදිකිරීමට කැබිනට් මණ්ඩලය අනුමැතිය පළ කර තිබේ. මෙම මාර්ගවල පවත්නා දැඩි රථ වාහන තදබදය අවමකරලීමේ අරමුණෙන් යුතුව මෙම ක්‍රියාමාර්ගය ගෙන ඇත. ඒ අනුව මෙම මාර්ග ඉදිකිරීම පිළිබඳ ශක්‍යතා අධ්‍යනය සහ ආකෘතික දල සැකැසීම සහ උපදේශක සේවා ප‍්‍රසම්පාදන කොන්ත‍්‍රාත්තුවල ආසියානු සංවර්ධන බැංකුව විසින් අරමුදල් සපයනු ලබන මාර්ග ව්‍යාපෘති හරහා ප‍්‍රංශයේ Egis Bceom International ආයතනය වෙත පැවරීමට තීරණය කර තිබේ. මෙම මාර්ග අතුරින් පළමු මාර්ග 10 වන කිරුළපන සිට කඩවත දක්වා (ආසන්න වශයෙන් කි.මි. 19) - කොළඹ පිටත වටරවුම් මහාමාර්ගය කඩවත දී සහ කොළඹ - කටුනායක අධිවේගී මාර්ගය පෑලියගොඩ දී සම්බන්ධ වන පරිදි ඉදි කෙරේ. එසේම කොළඹ- කොටුව සිට කොට්ටාව දක්වා (ආසන්න වශයෙන් කි.මි. 21) වන මාර්ගය දක්ෂිණ අධිවේගී මාර්ගය සහ පිටත වටරවුම් මහාමාර්ගය කොට්ටාවේ දී සම්බන්ධ වන පරිදි ඉදිකරන අතර කොළඹ කොටුව සිට පෑලියගොඩ දක්වා මාර්ගය කොළඹ - කටුනායක අධිවේගී මාර්ගයේ පෑලියගොඩ අන්තර් හුවමාරුවට (ආසන්න වශයෙන් කි.මි. 5) සම්බන්ධවන පරිදි ඉදිරිකිරීමට අපේක්ෂා කරන බව කියැවෙයි. මෙම ව්‍යාපෘතීන්හි උපදේශන සේවා සඳහා දේශීය විශ්වවිද්‍යාලවල ඉංජිනේරු පීඨවල සේවාවන් ද ලබා ගැනීමට වැඩි දුරටත් තීරණය කරන ලද බව කැබිනට් තීරණ දැනුම්දීමේ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=21334", "Category": null, "Parent URL": null}