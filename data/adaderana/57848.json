{"Source": "Adaderana", "Timestamp": "March 3, 2016 02:58 pm", "Headline": "වම - දකුණ මාරුවීම ගැන සුව අමාත්‍යංශයෙනුත් පරීක්ෂණයක්", "News Content": "දකුණු පාදයේ ශල්‍යකර්මයක් සඳහා පේරාදෙණිය ශික්ෂණ රෝහලට ඇතුළත් කළ දැරියකගේ වම් පාදය ශල්‍යකර්මයට භාජනය කළ බව කියන සිද්ධිය සම්බන්ධයෙන් සෞඛ්‍ය අමාත්‍යංශයද විශේෂ විමර්ශනයක් ආරම්භ කර තිබේ. සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ උපදෙස් පරිදි මෙම විමර්ශනය සිදුකරන බව සෞඛ්‍ය අමාතංශය සඳහන් කළේය.පිළිමතලාව, ප්‍රදේශයේ පදිංචි 14 හැවිරිදි දැරියක දකුණු පාදයේ ශල්‍යකර්මයක් සඳහා පේරාදෙණිය ශික්ෂණ රෝහලට පසුගිය පළමුවනදා ඇතුළත් කර තිබුණි. කෙසේවෙතත් ශල්‍යකර්මය සිදුකළ වෛද්‍යවරයා විසින් දැරියගේ දකුණු පාදය වෙනුවට වම් පාදයේ ශල්‍යකර්මයට ලක් කර ඇති බව මව්පියන් චෝදනා කරන ලදී.මේ සම්බන්ධයෙන් පේරාදෙණිය පොලීසියට පැමිණිල්ලක් සිදුකිරීමට ද මව්පියන් ඊයේ දිනයේ පියවර ගෙන තිබුණි.මේ සම්බන්ධයෙන් මාධ්‍යය ඔස්සේ තොරතුරු පළ වීමත් සමඟ ඒ පිළිබඳ සොයාබැලීම සඳහා විශේෂ විමර්ශනයක් සිදුකිරීමට සෞඛ්‍ය සේවා අධ්‍යක්ෂ ජනරාල්වරයා තීරණය කර ඇත.පේරාදෙණිය රෝහලේ අධ්‍යක්ෂ වෛද්‍ය ජයබන්දු හේරත් මහතාට අදාළ දැරියගේ පියා විසින් සිදුකර ඇති පැමිණිල්ල අනුව මෙම විමර්ශනය සිදුකරන බව සෞඛ්‍ය අමාතංශය සඳහන් කළේය.", "URL": "https://sinhala.adaderana.lk/news.php?nid=57848", "Category": null, "Parent URL": null}