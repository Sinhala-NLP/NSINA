{"Source": "Adaderana", "Timestamp": "April 10, 2014 05:25 pm", "Headline": "ආණ්ඩුව බොදුබලය ගැන නිහඬයි", "News Content": "බොදුබල සේනා සංවිධානයේ ක්‍රියාකලාපය සම්බන්ධයෙන් රජය මේ දක්වා කිසිදු ක්‍රියාමාර්ගයක් ගෙන නොමැති බවට එක්සත් ජාතික පක්ෂ පාර්ලිමේන්තු මන්ත්‍රී කබීර් හෂීම් මහත‍ා චෝදනා කරයි. කොළඹ නිපෝන් හෝටලයේදී ඊයේ වූ සිද්ධිය පිළිබඳව අද (10) කොළඹදී කැඳවා තිබූ මාධ්‍ය හමුවකට සහභාගි වෙමින් මන්ත්‍රීවරයා කියා සිටියේ ආණ්ඩුව මෙම සිද්ධිය සම්බන්ධයෙන් මේ දක්වා “ මීක්ගාලා” ශබ්දයක් හෝ නිකුත් කර නොමැති බවයි. ජාතික බලසේනා සංවිධානය විසින් කොළඹ නිපොන් හෝටලයේදී ඊයේ පෙරවරුවේ මාධ්‍ය හමුවක් පවත්වමින් සිටියදී එම ස්ථානයට බොදුබලසේනා සංවිධානයේ හිමිවරුන් පැමිණ තර්ජනය කර එය කඩාකප්පල් කරන ලදී. මෙම සිද්ධියේ සම්පූර්ණ වගකීම රජය බාරගත යුතු බව පෙන්වාදෙන මන්ත්‍රීවරයා මෙවැනි සිද්ධීන් රට තුළ ලේ වැගිරීම් යළි ඇති කරන පරිසරයක් නිර්මාණය කරන බවද පෙන්වාදුන්නේය. ත්‍රස්තවාදයෙන් නිදහස් කර ගත් රට තුළ ජාතික සමගිය සංහිඳියාව වර්ධනය වෙමින් තිබියදී යළිත් ජාතිවාදයට පාර කපන මෙවැනි සිද්ධීන් අනුමත කළ නොහැකි බව ඔහු ‍පැවසීය. බොදුබල සේනා සංවිධානය මීට‍ පෙරත් කිහිප වතාවක්ම මේ ආකාරයට ක්‍රියා කර ඇති බව පෙන්වාදුන් කබීර් හෂීම් මන්ත්‍රීවරයා මෙම සිද්ධියේදී ආණ්ඩුව නියෝජනය කරන මුස්ලීම් ඇමතිවරුන් ක්‍රියා කරන ආකාරය හෙළා දැක්කේය. එම ඇමතිවරුන් පාර්ලිමේන්තුව වර්ජනය කරන බව පවසන බවත් පාර්ලිමේන්තුවට කලාතුරකින් එන එම ඇමතිවරුන් අමුතුවෙන් පාර්ලිමේන්තුව වර්ජනය කළ යුතු නැතැයිද පෙන්වාදුන්නේය. එම ඇමතිවරුන් ආණ්ඩුවේ වරදාන වරප්‍රසාද ලබමින් මෙම ප්‍රශ්නයට ස්ථීර විසඳුමක් නොසොයා ඒ තුළින් දේශපාලනය කිරීමට යන බවට මන්ත්‍රීවරයා චෝදනා කළේය.", "URL": "https://sinhala.adaderana.lk/news.php?nid=42443", "Category": null, "Parent URL": null}