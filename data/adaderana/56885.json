{"Source": "Adaderana", "Timestamp": "February 3, 2016 01:10 pm", "Headline": "ඉන්දීය ධීවරයින්ට එරෙහිව මෙරට ධීවරයින් පාර‍ට", "News Content": "ඉන්දීය ධීවරයින් නීති විරෝධී ලෙස උතුරු මුහුදු සීමාවට ඇතුළුවීමට එරෙහිව විරෝධය පළ කරමින් ලබන පස් වනදා විරෝධතාවයක් පැවැත්වීමට සමස්ත ලංකා පොදු ධීවර සම්මේලනය තීරණය කර තිබේ.උතුරු පළාත් ධීවර සමූපකාර සමිති සම්මේලනය ද එම විරෝධතාවයට සහාය පළ කර ඇති බව සමස්ත ලංකා පොදු ධීවර සංගමයේ ජාතික සංවිධායක රත්න ගමගේ මහතා සඳහන් කළේය.ලබන පස් වනදා පස්වරු 1.00ට කොළඹ කොටුව දුම්රියපළ ඉදිරිපිටදී එම උද්ඝෝෂණය පැවැත්වීමට කටයුතු යොදා තිබේ.ඉන්දීය ධීවරයින් උතුරු මුහුදේ මත්ස්‍ය සම්පත නීති විරෝධී ලෙස ලබාගැනීම හේතුවෙන් මෙරට උතුරු පළාතේ ධීවර ප්‍රජාව දැඩි අසාධාරණයකට ලක් වන බව සමස්ත ලංකා පොදු ධීවර සම්මේලනය පවසයි.", "URL": "https://sinhala.adaderana.lk/news.php?nid=56885", "Category": null, "Parent URL": null}