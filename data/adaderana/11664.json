{"Source": "Adaderana", "Timestamp": "October 22, 2010 11:28 am", "Headline": "ජී 20 මුදල් ඇමතිවරු දකුණු කොරියාවේ දී රැස්වෙයි", "News Content": "ජී 20 කණ්ඩායමට අයත් රටවල මුදල් අමාත්‍යවරුන් දකුණු කොරියාවේ දී රැස්වී සාකච්ඡා කිරීමට නියමිතව තිබේ. ලබන මස පැවැත්විමට නියමිතව තිබෙන ජී 20 රටවල රාජ්‍ය නායක සමුළුවට පදනම සකස් කරමින් මුදල් අමාත්‍යවරුන්ගේ මෙම රැස්වීම පැවැත්වේ. විනිමය අනුපාත පිළිබඳ දැනට මතු වී තිබෙන මතභේදකාරී තත්ත්වය මුදල් අමාත්‍යවරුන්ගේ හමුවේ දී සාකච්ඡා කිරීමට නියමිතව ඇත. චීනය තම මුදල් ඒකකය වන යුවාන් මුදල් සඳහා වැඩි පිළිගැනීමක් ඇති කරගැනීමට උත්සහ දරමින් සිටියි. එමගින් විනිමය අනුපාත ඉහළ යෑ‍මෙන් අපනයන ක්ෂේත්‍රයට බලපෑම් ඇතිවිය හැකි බවට සංවර්ධනය වෙමින් පවතින රටවල් චෝදනා කරයි. ලෝක ආර්ථික අවපාතයෙන් පසුව යළි පිබිදෙමින් තිබෙන ලොව ධනවත් රටවල ආර්ථික තත්ත්වයන් නගා සිටුවීමට එම රටවල් අනුගමනය කර තිබෙන පොලී අනුපාත පහළ හෙලීමේ ක්‍රියාදාමය හේතු වී ඇති බව විශ්ලේෂකයින් පෙන්වා දෙයි. ඒ අනුව ආයෝජකයින්ට වැඩි අවස්ථා උදාවන බැවින් සංවර්ධිත රටවල ආර්ථික තත්ත්ව යළි වර්ධනය වෙමින් තිබෙන බව සඳහන්ය. ජී 20 රටවල මුදල් අමාත්‍යවරුන් මේ පිළිබඳව ද අවධානය යොමු කිරීමට නියමිත බව වාර්තා වේ.", "URL": "https://sinhala.adaderana.lk/news.php?nid=11664", "Category": null, "Parent URL": null}