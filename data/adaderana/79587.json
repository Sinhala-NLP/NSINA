{"Source": "Adaderana", "Timestamp": "November 7, 2017 08:12 am", "Headline": "තෙල් හිඟය 9 දක්වා දිග්ගැස්සෙන ලකුණු ", "News Content": "අද (07) දිනයේ ද ගත වූ දින කිහිපයේ දී වෙළෙඳපොළට නිකුත් කෙරුණු පෙට්‍රල් ප්‍රමාණය නිකුත් කිරීමට හැකි වනු ඇති බව වාර්තා වේ. එළඹෙන නව (09) වැනිදා ඉන්ධන රැගත් නෞකාව දිවයිනට පැමිණෙනතෙක් පවතින ඉන්ධන තොග ප්‍රමාණය කළමනාකරණය කිරීමට සිදුව ඇති බව සඳහන්ය. දෛනික ඉන්ධන පරිභෝජන ප්‍රමාණයෙන් දැනට නිකුත් කළ හැකි වන්නේ සියයට 80ක පමණ ප්‍රමාණයක් බව පැවසේ. කෙසේවෙතත් ජනතාව වැඩි භාවිතයට පෙළඹීම හේතුවෙන් සාමාන්‍ය දෛනික ඉන්ධන අවශ්‍යතාවයට වඩා ඉහළ ඉන්ධන අවශ්‍යතාවයක් පවතින බව ලංකා ඛනිජ තෙල් නිදහස් සේවක සංගමයේ ලේකම් ජයන්ත පරෙයිගම මහතා පවසයි. මේ අතර, මෙවැනි වාතාවරණයක් යළි ඇති නොවීම සඳහා ආණ්ඩුව වගබලා ගත යුතු බව ඛනිජ තෙල් වෘත්තීය සමිති එකමුතුවේ කැදවුම්කරු ඩී.ජේ.රාජකරුණා මහතා පෙන්වා දෙයි. ලංකා ඉන්දියන් ඔයිල් සමාගම සතුව මුළු ඉන්ධන හල් ප්‍රමාණයෙන් සියයට 20ක පමණ ප්‍රමාණයක් එනම් ඉන්ධන හල් 261ක ප්‍රමාණයක් තබාගෙන මෙරට ඉන්ධන අලෙවිය පාලනය කිරීමට එම සමාගම උත්සාහ දරමින් සිටින බව ඔහු පවසයි. ත්‍රීකුණාමල ඉන්ධන ටැංකි ප්‍රමාණය ඉන්දියාවට ලබාදුනහොත් දැඩි විපාක වලට මුහුණදීමට සිදුවනු ඇති බව ඩි.ජේ.රාජකරුණා මහතා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=79587", "Category": null, "Parent URL": null}