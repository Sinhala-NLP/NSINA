{"Source": "Adaderana", "Timestamp": "October 18, 2011 03:01 pm", "Headline": "භාරත ඝාතනය -හඳුනාගැනීමේ පෙරට්ටුව කල්යයි", "News Content": "හිටපු පාර්ලිමේන්තු මන්‍ත්‍රී භාරත ලක්ෂ්මන් ප්‍රේමචන්ද්‍ර මහතාගේ ඝාතනය සම්බන්ධයෙන් අත්අඩංගුවට ගැනුණු පොලිස් කොස්තාපල්වරයා හඳුනාගැනීමේ පෙරට්ටුව සඳහා ඉදිරිපත් කිරීම කොළඹ මහේස්ත්‍රාත් අධිකරණය විසින් අද(18) කල් දමා තිබේ. අදාළ නඩුව අද කැඳවූ අවස්ථාවේ මිරිහාන පොලිසියට අනුයුක්තව සේවය කළ දුමින්ද සිල්වා මන්ත්‍රීවරයාගේ ආරක්ෂකයා ලෙස කටයුතු කළ අනුර තුෂාර මෙල් නැමති සැකකරු අධිකරණයට ඉදිරිපත් කර තිබිණි. එම සිද්ධියට අදාළව තවදුරටත් පරීක්ෂණ පැවැත්වෙන බැවින් හඳුන්වාගැනීමේ පෙරට්ටුව කල්දමන ලෙස එහිදී රහස් පොලිසිය අධිකරණයට දැනුම් දී ඇත. එම ඉල්ලීම පිළිගත් මහේස්ත්‍රාත්වරයා සැකකරු ලබන පළමුවැනිදා දක්වා රිමාන්ඩ් භාරයේ තැබීමට නියම කළ අතර එදිනට ඔහු හඳුනාගැනීමේ පෙරට්ටුව සඳහා ඉදිරිපත් කරන ලෙස නියෝග කළේය. මෙම සිද්ධියට අදාළව අත්අඩංගුවට ගත් තවත් සැකකරුවන් 8 දෙනෙකු ත්‍රස්තවාදය වැළැක්වීමේ පනත යටතේ රඳවාගෙන තවදුරටත් ප්‍රශ්න කරන බව රහස් පොලිසිය අධිකරණයට වැඩිදුරටත් දැනුම් දී තිබේ. එම සැකකරුවන් සිද්ධිය සිදුවූ අවස්ථාවේ දුමින්ද සිල්වා මහතා සහ ඔහුගේ පසුපසින් පැමිණි පුද්ගලයින් බවට විශ්වාස කළ හැකි තොරතුරු අනාවරණය වී ඇති බව ද අධිකරණය වෙත දැනුම් දී තිබේ.", "URL": "https://sinhala.adaderana.lk/news.php?nid=19433", "Category": null, "Parent URL": null}