{"Source": "Adaderana", "Timestamp": "January 10, 2012 03:02 pm", "Headline": "මණ්ඩලවල තීරණ දැඩි පිළිකුලෙන් යුතුව හෙළා දකිනවා", "News Content": "එක්සත් ජාතික පක්ෂයේ කෘත්‍යාධිකාරි මණ්ඩලය හා උපදේශක මණ්ඩලය එක්ව ගනු ලබන තීරණ දැඩි පිළිකුලෙන් යුතුව හෙළා දකින බව එක්සත් භික්ෂු පෙරමුණ පවසයි. දයාසිරි ජයසේකර වැනි පක්ෂයේ ක්‍රියාකාරී මන්ත්‍රීවරයෙකු තනතුරුවලින් පහ කිරීම කිසිවිටෙකත් අනුමත කළ නොහැකි බව එම පෙරමුණේ ජාතික සංවිධායක උලපනේ සුමංගල හිමියන් විපක්ෂනායකවරයා වෙත ලිපියක් යොමුකරමින් සඳහන් කරයි. පක්ෂයේ නායකත්වය කෙරෙහි ද රටපුරා විශාල විරෝධතාවක් මේ වන විට පවතින බව ද උන්වහන්සේ සිය ලිපියෙන් පෙන්වා දෙයි. පක්ෂයේ ප්‍රජාතන්ත්‍රාවාදී ව්‍යුහය වන ජාතික විධායක සභාව කඩිනමින් කැඳවා කෘත්‍යාධිකාරි මණ්ඩලය විසින් පත්කර ගත් පක්ෂ නායකත්වය ඇතුළු නිලධාරී මණ්ඩලය අනුමත කර ගන්නා ලෙස ද උලපනේ සුමංගල හිමියන් විපක්ෂනායක රනිල් වික්‍රමසිංහ මහතාගෙන් වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=21292", "Category": null, "Parent URL": null}