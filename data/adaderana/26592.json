{"Source": "Adaderana", "Timestamp": "August 15, 2012 08:25 am", "Headline": "අද නාවොත් විශ්‍රාමිකයින්ව ගන්නවා", "News Content": "අද (15) දිනය තුළ විදුලි අධිකාරිවරු සහ කාර්මික ශිල්පීන් සේවයට වාර්තා නොකළහොත් විශ්‍රාමික විදුලි අධිකාරිවරු සහ කාර්මික ශිල්පීන් බඳවා ගැනීමට පියවර ගන්නා බව ලංකා විදුලි බල මණ්ඩලය පවසයි. මෙම සතිය තුළ සම්මුඛ පරීක්ෂණ පවත්වා බඳවා ගැනීම් සිදුකරන බව එම මණ්ඩලය සඳහන් කරයි. කාර්මික සේවා සඳහා කාර්මික ආයතන හරහා තාවකාලික පදනම මත ආයතනික ගිවිසුමකට යටත්ව පුහුණු ශ්‍රමිකයින් බඳවා ගැනීමට ද අවධානය යොමුව ඇති බව ලංකා විදුලි බල මණ්ඩලය පවසයි. විදුලි බල මණ්ඩල වෘත්තීය සමිති දියත් කර ඇති වැඩ වර්ජනයට පිළියම් ලෙස මෙම පියවර ගන්නා බව එම මණ්ඩලය සඳහන් කරයි. තම වෘත්තීය සමිති ක්‍රියාමාර්ගය අදත් අඛණ්ඩව ක්‍රියාත්මක කරන බව ලංකා විදුලි බල මණ්ඩල ඒකාබද්ධ වෘත්තීය සමිති සන්ධානයේ මෙහෙයුම් කමිටු සාමාජික රංජන් ජයලාල් මහතා පැවසුවේය. තම ඉල්ලීම් සම්බන්ධයෙන් කම්කරු කොමසාරිස් හා කම්කරු අමාත්‍ය ගාමිණි ලොකුගේ මහතා සමඟ ඊයේ (14) සාකච්ඡාවක් පැවැත්වු බව රංජන් ජයලාල් මහතා සඳහන් කළේය. වැටුප් විෂමතා පිළිබඳ භාණ්ඩාගාර ලේකම් ඇතුළු අදාළ අංශවල අවධානය යොමු කරවීමට අපේක්ෂා කරන බවට ගාමිණි ලොකුගේ අමාත්‍යවරයා එහිදී එකඟ වූ බව රංජන් ජයලාල් මහතා පැවසුවේය. මේ අතර ඊයේ රාත්‍රී කාලයේ දී මඩකලපුව, අම්පාර, මාතලේ වැනි ප්‍රදේශ ගණනාවක විදුලි බිඳවැටීම් වාර්තා විය. කෙසේ වෙතත් විදුලි සේවකයින් වැටුප් වැඩි කරන ලෙස කරන ඉල්ලීම අසාධාරණ බව නිමල් සිරිපාල ද සිල්වා අමාත්‍යවරයා පවසයි.", "URL": "https://sinhala.adaderana.lk/news.php?nid=26592", "Category": null, "Parent URL": null}