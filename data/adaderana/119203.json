{"Source": "Adaderana", "Timestamp": "September 16, 2019 09:44 am", "Headline": "ස්පාඤ්ඤයට ගංවතුර-5ක් ජීවිතක්ෂයට", "News Content": "ස්පාඤ්ඤයේ ගිනිකොනදිග කලාපයේ හටගෙන ඇති ගංවතුරකින් පුද්ගලයන් පස් දෙනෙකු පමණ මියගොස් ඇත. ස්පාඤ්ඤයේ ප්‍රදේශ රැසකට අඛණ්ඩව දින දෙකක පමණ කාලයක් ඇදහැලුණු ධාරාණිපාත වර්ෂාවත් සමග ගංවතුරක් හටගෙන ඇත. ගංවතුර ආපදාවට වැඩි වශයෙන් ගොදුරුවී තිබෙන්නේ වැලෙන්සියා, මර්සියා සහ නැගෙනහිර අන්දලූසියා යන ප්‍රදේශයි. නිවාස, රථවාහන, කඩසාප්පු ඇතුළු දේපළ රැසක් ජලගැල්මට හසුව ඇත. මේ හේතුවෙන් දෛනික ජන ජීවිතය මුළුමණින් පාහේ අඩාලවී ඇති අතර බොහෝ පිරිසක් අවතැන්ව සිටින බවත් සඳහන්. එමෙන්ම ගංවතුරට සිරවී සිටින පිරිස් මුදාගැනීමේ මෙහෙයුමක් එරට බලධාරීන් විසින් ආරම්භ කර ඇත. මහා මාර්ග රැසක් ගංවතුරට හසුවී තිබීම නිසා කලාපයේ ප්‍රවාහන කටයුතුද ඇණහිට ඇත. කෙසේ නමුත් කාලගුණික තත්ත්වය මේ වන විට යහපත් මට්ටමක පවතින බැවින් ගංවතුර තත්ත්වය ඉදිරියේදී පහව යනු ඇති බවයි කාලගුණ බලධාරීන් පවසන්නේ. මේ අතර විපතට පත් ජනතාවට සහන සැලසීමේ මෙහෙයුම සඳහා ආරක්ෂක අංශ සාමාජිකයන් දහසකට අධික පිරිසක් යොදවා ඇති බවයි විදෙස් වාර්තා වැඩිදුරටත් සඳහන් කළේ.", "URL": "https://sinhala.adaderana.lk/news.php?nid=119203", "Category": null, "Parent URL": null}