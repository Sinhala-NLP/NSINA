{"Source": "Adaderana", "Timestamp": "July 19, 2011 08:52 am", "Headline": "මුහුදු කොල්ල ග්‍රහණයට නතුවූ නැවේ ශ්‍රී ලාංකිකයෙක්", "News Content": "සෝමාලියානු මුහුදු කොල්ලකරුවන්ගේ අත්අඩංගුවට පත්වූ නෞකාව තුළ ශ්‍රී ලාංකිකයෙකු ද සිටින බව වාර්තා වේ. උතුරු ඉන්දියානු මුහුදු සීමාවේ දී මෙම නෞකාව පසුගිය සෙනසුරාදා දිනයේ දී සෝමාලියානු මුහුදු කොල්ලකරුවන්ගේ ග්‍රහණයට පත්විය. එක්සත් අරාබි එමිර් රාජ්‍යයේ සිට සෝමාලියාව බලා ගමන් කරමින් තිබූ මෙම නෞකාව තුළ පුද්ගලයින් 16 දෙනෙකුගෙන් යුත් කාර්යය මණ්ඩලයක් සිට ඇති බව වාර්තා වේ. එම 16 දෙනා අතර ශ්‍රී ලාංකිකයෙකුට අමතරව ඉන්දියන් ජාතිකයින් පස් දෙනෙකු, බංග්ලාදේශ ජාතිකයින් තිදෙනෙකු, සෝමාලියානු ජාතිකයින් හතර දෙනෙකු, සුඩාන්, කෙන්යා සහ මියෙන්මාර් ජාතිකයින් ද සිටින බව වාර්තා වේ. සෝමාලියානු මුහුදු කොල්ලකරුවන්ගේ ග්‍රහණයට පත්වූ නෞකාවේ සිටින ශ්‍රී ලාංකිකයා සම්බන්ධයෙන් මෙතෙක් තොරතුරු ලැබී නොමැති අතර කෙන්යාවේ නයිරෝබි නුවර පිහිටි කන්සියුලර් කාර්යාලය මාර්ගයෙන් තොරතුරු ලබාගැනීමට කටයුතු කරමින් සිටින බව විදේශ කටයුතු අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=17491", "Category": null, "Parent URL": null}