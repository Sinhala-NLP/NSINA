{"Source": "Adaderana", "Timestamp": "March 17, 2017 12:46 pm", "Headline": "   බන්ධනාගාර බසයට වෙඩි තැබීමේ සිද්ධියට අදාළව 2ක් අත්අඩංගුවට ", "News Content": "කළුතරදී බන්ධනාගාර බස් රථයට වෙඩි තැබීමේ සිද්ධියට සම්බන්ධ වෙඩික්කරුවෙකුට නවාතැන් ලබාදීමේ චෝදනා මත කාන්තාවක අත්අඩංගුවට ගෙන තිබේ. වෙඩි තැබීමට සම්බන්ධ බවට හඳුනාගෙන ඇති පුද්ගලයෙකුට ඉඳුම් හිටුම් සපයා දී ඔහුව වසන් කළ චෝදනා යටතේ ගාල්ල වලහන්දුව ප්‍රදේශයේ පදිංචි සැකකාරියක මෙලෙස අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය පවසයි. වෙඩි තැබීම සිදුවූ දිනට පසු ඊට සම්බන්ධ අපරාධකරුවෙකු සැකකාරියගේ නිවසේ දින කිහිපයක් සැඟවී සිටි බවට විමර්ශනවලදී හෙළිවී තිබේ. ඊට අමතරව සිද්ධිය සම්බන්ධයෙන් ඔත්තු බැලු බවට සැක කරන පානදුර පිංවත්ත ප්‍රදේශයේ පුද්ගලයෙකු ද ප්‍රශ්න කිරීම සඳහා ඊයේ (16) රාත්‍රී අපරාධ පරීක්ෂණ දෙපාර්තමේන්තුවේ අත්අඩංගුවට ගෙන තිබේ. මෙම වෙඩි තැබීමේ සිද්ධියට අදාළව නියෝජ්‍ය පොලිස්පතිවරයකුගේ අධීක්ෂණය යටතේ පොලිස් කණ්ඩායම් 5ක් විවිධ අංශ ඔස්සේ පරීක්ෂණ මෙහෙයවමින් සිටියි. එමෙන්ම පොලිස්පතිවරයාගේ විශේෂ නියෝගයක් මත එම පරීක්ෂණ සඳහා අපරාධ පරීක්ෂණ දෙපාර්තමේන්තුවේ සහ විශේෂ කාර්ය බලකායේ නිලධාරීන් කණ්ඩායම් 2 ක් ද එක්ව සිටියි. පොලීසිය නිවේදනයක් නිකුත් කරමින් සඳහන් කළේ අපරාධයට සම්බන්ධ ප්‍රධාන සැකකරුවන් සියලුදෙනා නිශ්චිතව හඳුනා ගැනීමට පොලිස් කණ්ඩායම් සමත්ව ඇති බවයි. එම සියලු පුද්ගලයන් තමන් පදිංචි ප්‍රදේශවලින් ඉවත්වී විවිධ ප්‍රදේශවලට පළාගොස් සැගවී සිටින බවට ද පොලීසිය අනාවරණ කරගෙන තිබේ. එම සැකකරුවන්ගෙන් කිහිප දෙදෙනෙකු විදේශගතවීමේ සැලසුමක් පිළිබඳ ලැබී ඇති තොරතුරු අනුව කටුනායක සහ මත්තල ගුවන්තොටුපොළවල ආගමන විගමන කටයුතු නිරීක්ෂණයට පොලිස් කණ්ඩායම් 2 ක් ද යොදවා තිබේ. පොලීසිය සඳහන් කළේ සැකකරුවන් බෝට්ටු මඟින් රටින් පළා යාමට ඇති අවස්ථා වැලැක්වීමට ද විශේෂ වැඩපිළිවෙළක් යොදා ඇති බවයි. පසුගිය 27දා කළුතර බන්ධනාගාරයේ සිට රැඳවියන් ප්‍රවාහනය කරමින් තිබු බස් රථයකට එල්ලවු වෙඩි ප්‍රහාරයෙන් රැඳවියන් 5 දෙනෙකු සහ බන්ධනාගාර නිලධාරීන් දෙදෙනෙකු ඝාතනයට ලක්වුණි.", "URL": "https://sinhala.adaderana.lk/news.php?nid=71003", "Category": null, "Parent URL": null}