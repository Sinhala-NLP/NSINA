{"Source": "Adaderana", "Timestamp": "May 16, 2019 08:56 am", "Headline": "අයිෆල් කුළුණ ජනතාවට විවෘතකර වසර 130යි", "News Content": "ප්‍රංශයේ අයිෆල් කුළුණ මහජනතාවට විවෘත කර ඊයේ දිනට වර්ෂ 130ක් සම්පූර්ණ වුණි. ඒ වෙනුවෙන් එහි අලංකාර විදුලි ආලෝක සංදර්ශනයක් පවත්වා තිබේ. ප්‍රංශයේ ඉතා වැදගත් මෙන්ම ඓතිහාසික ස්මාරකයක් වන අයිෆල් කුළුණේ ඉදිකිරීම් ආරම්භ කලේ 1887 වර්ෂයේදීය. ඉන් වසර දෙකකට පසුව එනම් 1889 වර්ෂයේ මැයි 15වන දා එය පොදු ජනතාව වෙනුවෙන් විවෘත කරනු ලැබුවේය. 1889 වර්ෂයේ ප්‍රංශයේ පැවති විශ්ව ප්‍රදර්ශනයකට සමගාමිවයි මෙම සුවිශේෂී ස්මාරකය ඉදි කරනු ලැබුවේය. යකඩ ගැහැණිය යන අන්වර්ත නාමයෙන් හඳුන්වන මෙහි නිර්මාණකරුවා වන්නේ පැරිසියේ සිටි ඉංජිනේරුවරයෙක් වන ගුස්ටාෆ් අයිෆල්. අයිෆල් කුළුණ සම්පූර්ණයෙන් ඉදිකොට අවසන් කිරීම සඳහා වසර දෙකකුත් මාස දෙකක් සහ දින පහක් ගතවී ඇති අතර ඒ සඳහා සේවකයන් 300ත් 450ත් අතර පිරිසක් දායක වී තිබුණි. එහි මුළු උස අඩි එක්දහස් හැට තුනකි. අයිෆල් කුළුණ මහජනාතව වෙනුවෙන් විවර කෙරූ 1889 වර්ෂයේ සිට මේ දක්වා මිලියන 300ක පමණ පිරිසක් එය නැරඹීමට පැමිණ ඇති බව වාර්තා වන අතර සෑම වර්ෂයකම මිලියන හතක පමණ පිරිසක් එහි පැමිණෙන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=110038", "Category": null, "Parent URL": null}