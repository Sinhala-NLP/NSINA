{"Source": "Adaderana", "Timestamp": "May 12, 2016 03:08 pm", "Headline": " ගෝඨාභය මම ළඟ හඬා වැටුණා", "News Content": "මඩු වලිගයෙන් ගැසිය යුතු තැන් තීරණය කළ යුත්තේ ගෝඨාභය රාජපක්ෂ හිටපු ආරක්ෂක ලේකම්වරයා බවත්, කාඩ්බෝඩ් වීරයෙක් වෙන්න එපා යැයි තමන් ඔහුට කියන බවත්, ප්‍රාදේශීය සංවර්ධන ඇමති ෆීල්ඩ් මාෂල් සරත් ෆොන්සේකා මහතා කියයි.තමන්ට හමුදාපති තනතුර ලබාදීම සම්බන්ධයෙන් මඩු වලිගයෙන් ගැසීම ගැන කතාවක් ඔහු කියා ඇති බවත්, ඔහු තමාට එම තනතුර නොදුන්නද මහින්ද රාජපක්ෂ මහතා එය තමන්ට දීමට නියමිතව තිබූ බවත්, තමන් මහින්ද රාජපක්ෂ හඳුන්නන්නේ ඔහු විපක්ෂනායකවරයා සිටි සමයේ සිට බවද හෙතෙම පවසයි.එසේම ගෝඨාභය රාජපක්ෂ සල්ලි ඉල්ලාගෙන තමා ළඟ හඬා වැටුණු බවද පැවසූ ඒ මහතා තමන් ලක්ෂ 6ක් දී හමුදාපති තනතුර නොගත් බවද හෙතෙම කියයි.අයියලා මල්ලිලා නයි වෛරයෙන් සිටි බවද අපි එකතුවී ඔවුන් සමගි කළ බවද සරත් ෆොන්සේකා මහතා අද කොළඹදී මාධ්‍ය හමුවක් පවත්වමින් කියා සිටියේය.පිත්තල හන්දියේදී ගෝඨාභය රාජපක්ෂ ඉලක්ක කර එල්ල වූ මරාගෙන මැරෙන බෝම්බ ප්‍රහාරය ගැන ඔහු නැවත සිතිය යුතු බවද, මන්දයත් ආරක්ෂිත වාහනයක් ඉලක්ක කර මීටර් 25ක් පමණ දුරක සිට ත්‍රස්තවාදීන් එය පුපුරුවා නොහැරීම ඊට හේතුව බවද ෆොන්සේකා මහතා කීවේය.ඒ අනූව එම ප්‍රහාරය ගැන ගෝඨාභය නැවත සිතිය යුතු බවත්, ගෝඨාභයට එකල ජීවිත තර්ජනයක් තිබූ බවට බුද්ධි අංශ වාර්තාවල පවා නොතිබූ බවත්, හෙතෙම පැවසීය.කෙසේ හෝ එම අවස්ථාවේ පුපුරාගියේ කිලෝ 5ක පමණ පුපුරණ ද්‍රව්‍ය බවත්, ගෝඨාභය සිටි වාහනය ගෑස් ප්ලාස්ක් එකක් සහිත වඩාත් ආරක්ෂිත නිසා එයට බලපෑමක් නොවන බවත්, තුවාල ලැබූ හමුදා සෙබළෙකුගේ අතේ තිබූ ලේ ගෝඨාභයගේ ඇඳුමේ ගෑවුණා මිස ඔහුට ඉන් තුවාලයක් නොවූ බවත්, ෆොන්සේකා මහතා කීවේය.මේ අතර පැනමා පත්‍රිකාවල ඇවන්ට්ගාඩ් හි නිශ්ශංක සේනාධිපතිගේ නම සඳහන් වීම ගැන විජයදාස රාජපක්ෂ මහතා ප්‍රකාශයක් කරන්නේදැයි ද හෙතෙම කියා සිටියේය.තමන්ට වාහනයක් මිලදී ගැනීමට මිලියන 50ක් ගැනීමට තිබූ බවද, එහෙත් තමන් ගත්තේ මිලියන 35ක් බවද, ඇමතිවරයෙකු ලෙස වරප්‍රසාද විඳීම ගැන මන්ද බුද්ධිකයින් විවිධ කතා කියන බවද ඒ මහතා වැඩිදුරටත් කීවේය.පාර්ලි‍මේන්තු වරප්‍රසාද විඳිමින් මෙවැනි ප්‍රකාශ කිරීම කෙතරම් සාධාරණදැයි මාධ්‍යවේදියෙකු ඇසූ ප්‍රශ්නයකදී ෆොන්සේකා මහතා කියා සිටියේ මහින්ද රාජපක්ෂ හා ගෝඨාභයට පසුව සිටියේ තමන් බවත්, මේ ගැන කතා කර කර සිටියේ නම් තමාට යුද්ධයක් කිරීමට වෙලාව‍ක් නොලැබෙන බවත්, හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=60095", "Category": null, "Parent URL": null}