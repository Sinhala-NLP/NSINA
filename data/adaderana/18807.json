{"Source": "Adaderana", "Timestamp": "September 18, 2011 04:06 pm", "Headline": " අපස්මාරය සුව කළ හැකියි", "News Content": "අපස්මාරය හෙවත් මීමැස්මොරය නැමති රෝගය නිසි ප්‍රතිකාර මඟින් සුව කර ගත හැකි බව විශේෂඥ ස්නායු වෛද්‍ය මහාචාර්ය රංජනී ග‍මගේ මහත්මිය පවසයි. මෙම රෝගය වටා ඇති මිථ්‍යා මත හේතුවෙන් බොහෝ පිරිස් නිවැරදි ප්‍රතිකාර වෙත යොමු නොවී ජීවිතය අඳුරු කර ගන්නා බව ඇය පෙන්වා දෙයි. \"අපස්මාරය පරදවන්න - ජීවිතය ජය ගන්න\"යන මැයෙන් කොළඹ ජාතික රෝහලේ ස්නායු රෝග ඒකකය සංවිධානය කර තිබූ වැඩසටහනකට එක් වෙමින් වෛද්‍ය මහාචාර්ය රංජනී ගමගේ මහත්මිය මෙම අදහස් පළ කළාය. අදාළ වැඩසටහන යටතේ අද උදෑසන විශේෂ පාගමනක් පැවති අතර ඉන් අනතුරුව ශ්‍රී ලංකා පදනම් ආයතනයේ අපස්මාරය රෝගය පිළිබඳව දැනුවත් කිරීමේ ප්‍රාසංගික වැඩසටහනක් ද පැවැත්විණි. මෙම අවස්ථාවට ජනාධිපති මහින්ද රාජපක්ෂ මහතා සහ එම මැතිණිය ඇතුළු සම්භාවනීය අමුත්තන් රැසක් සහභාගී වී සිටියහ.", "URL": "https://sinhala.adaderana.lk/news.php?nid=18807", "Category": null, "Parent URL": null}