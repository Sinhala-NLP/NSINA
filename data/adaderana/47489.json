{"Source": "Adaderana", "Timestamp": "November 20, 2014 08:29 am", "Headline": "ජනපතිට නිදහස් පක්ෂයේ අනුමැතිය හිමිවෙයි ", "News Content": "ජනාධිපතිවරණයක් ප්‍රකාශයට පත් කිරීමට සහ ඒ සදහා මහින්ද රාජපක්ෂ මහතා අපේක්ෂකයා ලෙස ඉදිරිපත් කිරීමට ශ්‍රී ලංකා නිදහස් පක්ෂයේ මධ්‍යම කාරක සභාවේ අනුමැතිය හිමිව තිබේ. ශ්‍රී ලංකා නිදහස් පක්ෂයේ ජ්‍යෙෂ්ඨ ප්‍රකාශයෙකු පැවසුවේ ඊයේ(19) රාත්‍රීයේ රැස්වු ශ්‍රී ලංකා නිදහස් පක්ෂයේ මධ්‍යම කාරක සභාව ඒකමතිකව මෙම තීරණය ගත් බවයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් රැස්වු ශ්‍රී ලංකා නිදහස් පක්ෂ මධ්‍යම කාරක සභාවට අදාළ යෝජනාව ඉදිරිපත්වී තිබේ. එම යෝජනාව ශ්‍රී ලංකා නිදහස් පක්ෂ මධ්‍යම කාරක සභාව ඒකමතිකව අනුමත කළ බව ශ්‍රී ලංකා නිදහස් පක්ෂයේ ප්‍රකාශකයා සඳහන් කළේය. ඒ අනුව පක්ෂයේ ජ්‍යෙෂ්ඨයින් කිහිප දෙනෙකුගේ ප්‍රධානත්වයෙන් ජනාධිපතිවරණ මෙහෙයුම් කමුටුවක් ද පත් කර තිබේ. මේ අතර අදාළ යෝජනාව අද දිනයේ එක්සත් ජනතා නිදහස් සන්ධානයේ විධායක සභාවට ඉදිරිපත් කිරීමට නියමිතය. අද පස්වරුවේ එක්සත් ජනතා නිදහස් සන්ධානයේ විධායක සභාව රැස්වීමට නියමිත බව ශ්‍රී ලංකා නිදහස් පක්ෂය සඳහන් කළේය.", "URL": "https://sinhala.adaderana.lk/news.php?nid=47489", "Category": null, "Parent URL": null}