{"Source": "Adaderana", "Timestamp": "August 4, 2019 07:39 am", "Headline": "පැෆ්රල් සංවිධානයෙන් කථානායකට ලිපියක්", "News Content": "විනය විරෝධීව හැසුරුණු බවට සාක්ෂි සහිතව අනාවරණය වී ඇති මන්ත්‍රීවරුන්ට එරෙහිව නැවත එවැනි අවාසනාවන්ත තත්ත්වයන් ඇති නොවන පරිදි හා එය අනෙකුත් මන්ත්‍රීවරුන්ටද ආදර්ශයක් වන පරිදි පියවර ගැනීමට නොපමාව කටයුතු කරන ලෙස ඉල්ලා පැෆ්රල් සංවිධානය කථානායක කරු ජයසූරිය මහතා වෙත ලිපියක් යොමු කර ඇත. ඒ පිළිබඳව තම සංවිධානයද , දැනුවත් කිරීමට කටයුතු කරන ලෙසත් එහි සඳහන් වේ. පසුගිය නොවැම්බර් මස අවස්ථා කිහිපයකදීම පාර්ලිමේන්තුවේ ඇතිවූ අප‍්‍රසන්න සිදුවීම්වලට අදාලව නියෝජ්‍ය කථානායකවරයාගේ ප‍්‍රධානත්වයෙන්පත් කල කමිටු වාර්ථාව මේවන විට ප‍්‍රකාශයට පත්කර ඇති බවත් පාර්ලිමේන්තු මන්ත්‍රීවරුන් 59 දෙනෙකුගේ විනය විරෝධී ක‍්‍රියාකාරකම් හදුනාගෙන ඇති බවත් මාධ්‍ය මගින් වාර්තා වු බව එම ලිපියේ සඳහන්. පාර්ලිමේන්තු මන්ත‍්‍රීවරුන් යනු මහජනතාවගේ නියෝජිතයන් වන අතර එම නිසාම ඔවුන් ගරු නාමයෙන් ආමන්ත‍්‍රණය කරනු ලබන්නේඔවුන් තම ජනතාවගේ ගරුත්වය ආරක්ෂාකර ගනිමින් කටයුතු කරනු ඇතැයි යන මූලික විශ්වාසයෙන් බව පැෆ්රල් සංවිධානය පවසයි. එහෙත් ජනතා පරමාධිපත්‍ය සුරැකීමට බැඳීසිටින මෙම මන්ත්‍රීවරුන් 59 දෙනා මහජන නියෝජිතයින්ලෙස තම ගරුත්වය සහ මන්ත්‍රී ධූරයේ ගෞරවය මෙන්ම පාර්ලිමේන්තු සම්ප‍්‍රදායන්ද සම්පූර්ණයෙන්ම කෙලෙසා දමා ඇති බවට ඔවුන් චෝදනා කර තිබේ. එමෙන්ම මහජන දේපලද විනාශ කරදමා ඇති බව පවසයි. මේ අයුරින් විනය විරෝධී කටයුතු කල මන්ත්‍රීවරුන් හඳුනාගෙන ඇතැයිමාධ්‍ය වාර්තා කල ද ඉන් පසුව සිදුවූයේ කුමක්ද යන්න දැනගන්නට නොලැබුනි. ජනතා පරමාධිපත්‍යයේ මුදුන් මල්කඩවූ පාර්ලිමේන්තුවේ ගරුත්වය මෙන්ම පාර්ලිමේන්තු සම්ප‍්‍රදායන් ආරක්ෂා කරදීමට කථානායකවරයා සිදුකරනු ලබන අනවරත උත්සහය පිළිබඳව සිය ස්තූතිය පල කර ඇති බව අදාල ලිපියේ සඳහන් කර ඇත.", "URL": "https://sinhala.adaderana.lk/news.php?nid=115676", "Category": null, "Parent URL": null}