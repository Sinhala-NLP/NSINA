{"Source": "Adaderana", "Timestamp": "May 21, 2017 01:44 pm", "Headline": " වැල්ලවත්ත සිදුවීම-විමර්ශන වාර්තාව හෙට ඇමතිට බාරදෙයි", "News Content": "වැල්ලවත්ත ප්‍රදේශයේ ගොඩනැගිල්ලක් කඩා වැටීමේ සිද්ධිය සම්බන්ධයෙන් සිදුකරන ලද විමර්ශනවල වාර්තා හෙට(21) දිනයේ නිවාස හා ඉදිකිරීම් අමාත්‍ය සජිත් ප්‍රේමදාස මහතා වෙත බාරදීමට නියමිත බව අමාත්‍යංශ ලේකම් ඩබ්ලිව්.කේ.කේ.අතුකෝරල මහත්මිය පවසයි.ඇය සඳහන් කළේ නිවාස හා ඉදිකිරීම් අමාත්‍යංශයට අයත් ආයතන තුනක් මඟින් අදාළ විමර්ශන සිදුකර ඇති බවයි.වැල්ලවත්ත ප්‍රදේශයේ ඉදිකෙරෙමින් පැවති අදාළ ගොඩනැගිල්ල පසුගිය බ්‍රහස්පතින්දා දිනයේ කඩා වැටුණු අතර එම අනතුරෙන් පුද්ගලයින් දෙදෙනෙකු මියගොස් තවත් 21 දෙනෙකු තුවාල ලැබීය.ගොඩනැගිල්ලට යටවීමෙන් තවත් පුද්ගලයෙකු අතුරුදන්ව සිටින බවට ලැබුණු තොරතුරු මත අද දිනයේත් මෙහෙයුම් කටයුතු සිදුකරන බව පොලීසිය සඳහන් කරයි. මේ අතර අදාළ ගොඩනැගිල්ලේ හිමිකරු ඊයේ දිනයේ දී පොලීසිය විසින් අත්අඩංගුවට ගනු ලැබීය.මෙම ගොඩනැගිල්ල කඩා වැටීමේ සිද්ධිය සම්බන්ධයෙන් සිදුකරන ලද පරීක්ෂණ වාර්තා හෙට දිනය තුළ ඉදිකිරීම් අමාත්‍යවරයා වෙත බාරදීමට නියමිත බව අමාත්‍යංශ ලේකම් ඩබ්ලිව්.කේ.කේ.අතුකෝරල මහත්මිය සඳහන් කළේය. කොන්ත්‍රාත්කරුවන් නියාමනයට අදාළව ඉදිරියේ දී නව නීති පැනවීම සම්බන්ධයෙන් අවධානය යොමුවී ඇති බව ද ඩබ්ලිව්.කේ.කේ.අතුකෝරල මහත්මිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=73381", "Category": null, "Parent URL": null}