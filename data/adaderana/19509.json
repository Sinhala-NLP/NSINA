{"Source": "Adaderana", "Timestamp": "October 22, 2011 07:11 am", "Headline": "කොළඹට  විදුලි දුම්රියක්", "News Content": "කොළඹ අවට විදුලි දුම්රිය සේවයක් ආරම්භ කිරීමට සැලසුම් කර ඇතැයි ශ්‍රී ලංකා දුම්රිය දෙපාර්තමේන්තුව පවසයි. ඒ යටතේ ප්‍රථම විදුලි දුම්රිය සේවය වේයන්ගොඩ සිට කළුතර දක්වා ධාවනය කිරීමට අපේක්ෂා කරන බව සඳහන්වේ. මීට අමතරව කොළඹ නගරය තුළ මෙට්රෝ දුම්රිය සේවාවක් ක්‍රියාත්මක කිරීමට ද නියමිත බව දුම්රිය දෙපාර්තමේන්තුව පවසයි. විදුලි දුම්රිය ධාවනය කරවීම හා මෙට්රො දුම්රිය සේවාව සම්බන්ධයෙන් මේ වන විටත් ශක්‍යතා අධ්‍යයන සිදුකරන බව එම දෙපාර්තමේන්තුව කියා සිටියි. මේ අතර කුරුණෑගල සිට හබරණ, කොළඹ සිට හම්බන්තොට, මැදවච්චිය සිට ත්‍රිකුණාමලය ආදී නගර යා කරමින් නව දුම්රිය මාර්ග ඉදිකිරීමට සැලසුම් කර ඇති බව කියැවෙයි.", "URL": "https://sinhala.adaderana.lk/news.php?nid=19509", "Category": null, "Parent URL": null}