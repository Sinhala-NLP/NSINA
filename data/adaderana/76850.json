{"Source": "Adaderana", "Timestamp": "August 29, 2017 12:21 pm", "Headline": "ශ්‍රීලනිප සභාපති ධුරය මහින්දට ඉල්ලූ පෙත්සමට  කල් දෙයි", "News Content": "ශ්‍රී ලංකා නිදහස් පක්ෂයේ සභාපති ධුරය හිටපු ජනාධිපති මහින්ද රාජපක්ෂ මහතාට ලබා දිය යුතු බවට නියෝගයක් පනවන මෙන් ඉල්ලා ගොනු කර ඇති පෙත්තසමට අදාලව ලිඛිත දේශන ඉදිරිපත් කිරීම සදහා කොළඹ දිසා අධිකරණය කල් ලබා දුන්නේය. බොරලැස්ගමුව නගර සභාවේ හිටපු සභාපති අනුර ප්‍රියශාන්ත ඇතුළු දෙදෙනකු විසින් පෙත්සම ඉදිරිපත් කර තිබුණි. පෙත්සම අද (29) කොළඹ දිසා විනිසුරු සුජිව නිෂ්ශංක මහතා ඉදිරියේදී කැදවනු ලැබූ අවස්ථාවේදී පෙත්සම්කාර පාර්ශ්වයේ නිතීඥවරයා අධිකරණයට දන්වා සිටියේ එම නඩුවට අදාල ලිඛිත දේශන ඉදිරිපත් කිරීම සදහා කල් ලබාදෙන ලෙසයි. ඒ අනුව නඩුව සැප්තැම්බර් මස 4 වැනිදාට කැදවීමට නියම කළ දිසා විනිසුරුවරයා එදිනට පෙර ලිඛිත දේශන තිබේ නම් ඉදිරිපත් කරන මෙන් පෙත්සම්කාර පාර්ශ්වයට නියම කළේය.පෙත්සම්කරුවන් අධිකරණය හමුවේ කියා සිටින්නේ ශ්‍රී ලංකා නිදහස් පක්ෂ ව්‍යවස්ථාවට අනුව පක්ෂයේ සභාපතිධුරය දැරය හැක්කේ එම පක්ෂයෙන් ජනාධිපතිධුරය සදහා ඉදිරිපත් වූ පුද්ගලයකුට පමණක් බවයි. එහෙත් වත්මන් සභාපති මෛත්‍රීපාල සිරිසේන පසුගිය ජනාධිපතිවරණයේදී ශ්‍රී ලංකා නිදහස් පක්ෂයෙන් ජනාධිපතිවරණයට ඉදිරිපත් නොවූ පුද්ගලයකු බැවින් ඔහුට එම ධුරය දැරීමට හැකියාවක් නොමැති බවද පෙත්සම් කරුවන් පෙන්වා දුන්නේය. එම නිසා පක්ෂයේ සභාපතිධුරය හිටපු ජනාධිපති මහින්ද රාජපක්ෂ මහතාට හිමිවිය යුතු බවට නියෝගයක් පනවන මෙන්ද පෙත්සම් කරුවන් කොළඹ දිසා අධිකරණයෙන් ඉල්ලා සිටියේය.", "URL": "https://sinhala.adaderana.lk/news.php?nid=76850", "Category": null, "Parent URL": null}