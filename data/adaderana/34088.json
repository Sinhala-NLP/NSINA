{"Source": "Adaderana", "Timestamp": "May 14, 2013 03:28 pm", "Headline": "මධුවිතෙන් සප්පායම් වී කතකට අතවර කිරීමට තැත් කිරීමේ සිද්ධියක් ගැන පරීක්ෂණයක්", "News Content": "කරන්දෙණිය ප්‍රාදේශීය සභාවේ සන්ධාන මන්ත්‍රීවරයෙකු කාන්තාවකට අතවර කිරීමට තැත් කිරීමේ සිද්ධියක් සම්බන්ධයෙන් ලැබුණු පැමිණිල්ලක් අනූව පරීක්ෂණ ආරම්භ කර ඇති බව පොලීසිය පවසයි. අදාළ කාන්තාවගේ ස්වාමි පුරුෂයා හා ප්‍රාදේශීය සභා මන්ත්‍රීවරයා පසුගිය දිනෙක එකට මත්පැන් පානය කර ඇති බව පොලිස් මාධ්‍ය ප්‍රකාශක කාර්යාලය කියයි. අනතුරුව එකී කාන්තාවට අතවර කිරීමට උත්සහා කර ඇති අතර සිද්ධිය සම්බන්ධයෙන් එම කාන්තාව ඌරගස්මහන්දිය පොලීසියට පැමිණිලි කර ඇති බවද පොලිස් මාධ්‍ය ප්‍රකාශක කාර්යාලය පවසයි. කාන්තාවගේ ස්වාමි පුරුෂයාත් අදාළ මන්ත්‍රීවරයාත් මේවන විට අතුරුදහන් වී ඇති බවද එම කාර්යාලය සඳහන් කරයි. පසුගිය 10 වැනිදා වූ බව කියන මෙම සිද්ධියේදී 36 හැවිරිදි කාන්තාවක් මෙම සිද්ධියට මුහුණ පා ඇතැයි අප වාර්තාකරු කියයි. එම සිද්ධිය වන අවස්ථාවේදී ප්‍රාදේශීය සභා මන්ත්‍රීවරයාගේ බිරිඳ ද එම ස්ථානයේ සිටි බව කියවෙන්නේ යැයි පැවසු පොලිස් මාධ්‍ය ප්‍රකාශක කාර්යාලය මේ ගැන ඌරගහ පොලීසිය වැඩිදුර පරීක්ෂණ පවත්වන බව සඳහන් කරයි.", "URL": "https://sinhala.adaderana.lk/news.php?nid=34088", "Category": null, "Parent URL": null}