{"Source": "Adaderana", "Timestamp": "February 22, 2013 03:19 pm", "Headline": "චිත්‍රපට සංස්ථා සභාපතිට පැනවු වාරණය දිගුකරයි", "News Content": "ජාතික චිත්‍රපට සංස්ථාවේ සභාපතිවරයාට කොළඹ දිසා අධිකරණය පනවා තිබූ වාරණ නියෝගය තවදුරටත් දීර්ඝ කර තිබේ. චිත්‍රපටයක් මුල් දර්ශන වටයේ දී පිටපත් 35කට සීමා කළ යුතු බවට සභාපතිවරයා නිකුත් කර තිබු නියෝගය අභියෝගයට ලක්කරමින් චිත්‍රපට අධ්‍යක්ෂ සෝමරත්න දිසානායක මහතා ඇතුළු චිත්‍රපට නිෂ්පාදකවරුන් සහ අධ්‍යක්ෂකවරුන් පිරිසක් නඩුවක් ගොනු කර තිබුණි. අදාළ නඩුව පසුගිය 8 වැනිදා සලකා බැලූ කොළඹ දිසා අධිකරණය සභාපතිවරයාගේ නියෝගය ක්‍රියාත්මක කිරීම වළක්වාලමින් අද (22) දිනය දක්වා බල පැවැත්වෙන පරිදි වාරණ නියෝගයක් නිකුත් කළේය. අද දිනයේ අදාළ නඩුව යළිත් විභාගයට ගත් අවස්ථවේ චිත්‍රපටි සංස්ථාවේ සභාපතිවරයා වෙනුවෙන් පෙනී සිටි නීතීඥවරයා අධිකරණයෙන් ඉල්ලා සිටියේ අදාළ වාරණ නියෝගය විසුරුවා හරින ලෙසයි. එහෙත් දෙපාර්ශවයේම කරුණු සලකා බැලීමට අවශ්‍ය බවට තීරණය කළ අධිකරණය වාරණ නියෝගය විසුරුවා හැරීම සම්බන්ධයෙන් ලබන 28 වැනිදා තීරණයක් ලබාදෙන තෙක් එම නියෝගය තවදුරටත් දීර්ඝ කර තිබේ.", "URL": "https://sinhala.adaderana.lk/news.php?nid=31845", "Category": null, "Parent URL": null}