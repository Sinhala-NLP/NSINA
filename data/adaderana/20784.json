{"Source": "Adaderana", "Timestamp": "December 18, 2011 08:40 pm", "Headline": "  පක්ෂයටත් ෆොන්සේකාටත් නිදහස ඉල්ලා රංගේ කුරුල්ලන් මුදාහරියි", "News Content": "සරත් ෆොන්සේකා මහතාගේ 61 වන උපන්දිනයට පිහිටක් ප්‍රාර්ථනා කරමින් සහ එක්සත් ජාතික පක්ෂයේ කාලයක් තිස්සේ දිග්ගැසුණු අරගලයෙන් පක්ෂයට නිදහස දිනාගැනීමේ ප්‍රාර්ථනය පෙරදැරිකරගෙන පුත්තලම දිස්ත්‍රීක් එ.ජා.ප පාර්ලිමේන්තු මන්ත්‍රී පාලිත රංගේ බණ්ඩාර මහතා විසින් පක්ෂින් රැළක් මුදාහැර තිබේ. අද පැවති කෘත්‍යාධිකාරී මණ්ඩල රැස්වීමෙන් අනතුරුව මෙම පක්ෂීන් මුදාහළ බව අද දෙරණ වාර්තාකරු සඳහන් කරයි. සරත් ෆොන්සේකා මහතාගේ 61 වන උපන්දිනය සමරන අද දවසේ එතුමන්ට නිදහස ලැබීමට පිහිටක් අපේක්ෂා කිරීමද මෙහි අරමුණක් බව මන්ත්‍රීවරයා පසුව මාධ්‍යයට අදහස් දක්වමින් කියා සිටියේය. බොහෝ විට නිදහසේ හා සාමයේ සංකේතය ලෙස සුදු පරෙවියන් මුදාහැරීම සංස්කෘතිකාංගයක් තරම‍ට ජනප්‍රිය ක්‍රියාදාමයක් වුවද පාලිත රංගේ මන්ත්‍රීවරයා විසින් \"වී කුරුල්ලන්\" වැනි කුඩා කුරුළු විශේෂයක් මුදාහැරීම බොහෝ දෙනකුගේ අවධානයට ලක්විය.", "URL": "https://sinhala.adaderana.lk/news.php?nid=20784", "Category": null, "Parent URL": null}