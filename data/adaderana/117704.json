{"Source": "Adaderana", "Timestamp": "August 28, 2019 05:24 pm", "Headline": "ජපානයේ වැස්සෙන් ජීවිත 2ක් අහිමි වෙයි", "News Content": "ජපානයේ ඇති වූ අධික වැසි තත්ත්වයක් හේතුවෙන් පුද්ගලයින් දෙදෙනෙක් මියගොස් තිබේ. ඉන් නගර කිහිපයක ගංවතුර හා නායයාම් අනතුරුද වාර්තා විය. ජපානයේ කියුෂු දූපතට බලපා ඇති මිලි මීටර් සියය ඉක්මවූ ධාරාණිපාත වර්ෂාව හේතුවෙන් එහි නගර කිහිපයකට ගංවතුර හා නායයාම් තත්ත්වයක් බලපා තිබේ. ඉන් පස්වැනි මට්ටමේ ස්වභාවික විපත් අවදානමක් මතුව ඇති බැවින් ප්‍රදේශයට හදිසි තත්ත්වයක් නම් කිරීමට බලධාරීන් කටයුතු කළේය. වැසි හේතුවෙන් ඇති වූ ගංවතුරෙන් නගර වීදි ගංගා බවට පත්වී තිබුණේ මෙලෙසින්. කියුෂු හි සාගා පළාතේදී මෝටර් රථයක් ජලයේ ගසාගෙන යාම නිසා එක් පුද්ගල මරණයක් සිදුව ඇති අතර අනෙක් මරණය වාර්තා වී ඇත්තේ ෆුකුඕකා ප්‍රාන්තයෙන්. මෝටර් රථයෙන් ඉවතට පැමිණීමට උත්සාහ කළ පුද්ගලයෙක් ජලයේ ගසාගෙන යාමෙන් එම මරණය සිදුව තිබුණි. මෙම අවදානම සලකමින් එහි වැසියන් අට ලක්ෂ පනස් දහසක් දැනටමත් වාසස්ථානවලින් ඉවත්කිරීමට බලධාරීන් කටයුතු කර තිබේ. මේ අතර වැසි ආපදා පාලනය සඳහා හමුදා සෙබලුන් 100කට ආසන්න පිරිසකගෙන් යුත් කණ්ඩායමක්ද යොදවා ඇතැයි සාගා ප්‍රාන්තයෙන් වාර්තා වෙයි.", "URL": "https://sinhala.adaderana.lk/news.php?nid=117704", "Category": null, "Parent URL": null}