{"Source": "Adaderana", "Timestamp": "November 15, 2012 04:07 pm", "Headline": "බස් පාට කරන්න අවසරයි!", "News Content": "හඳුනාගැනීමේ පහසුව සඳහා මගී ප්‍රවාහන බස් රථ සහ පාසල් වෑන් රථ වර්ණ ගැන්වීමේ යෝජනාවකට අමාත්‍ය මණ්ඩල අනුමැතිය හිමිව තිබේ. මේ සම්බන්ධයෙන් ප්‍රවාහන අමාත්‍ය කුමාර වෙල්ගම මහතා ඉදිරිපත් කරන ලද යෝජනාවට අමාත්‍ය මණ්ඩල අනුමැතිය හිමිව ඇති බව සඳහන්ය. ඒ අනුව ලංකා ගමනාගමන මණ්ඩලයට අයත් බස් රථ රතු පාටින් ද පෞද්ගලික මගී ප්‍රවාහන බස්රථ ලා නිල් පාටින් ද පාසල් ළමුන් ප්‍රවාහනය කරන බස්රථ සහ වෑන් රථ කහ පාටින් ද වර්ණ ගැන්වීමට නියමිතය. වර්තමානය වන විට මෙරට ලියාපදිංචි වාහන සංඛ්‍යාව ලක්ෂ 45 ක් වන අතර ලංගම සහ පෞද්ගලික බස් රථ 20,000 ක් පමණ මගි ප්‍රවාහනය සඳහා යොදවා තිබේ.", "URL": "https://sinhala.adaderana.lk/news.php?nid=29215", "Category": null, "Parent URL": null}