{"Source": "Adaderana", "Timestamp": "July 17, 2018 12:23 pm", "Headline": "දකුණු ආසියාවට ලංකාවේ අභිමානය රැගෙන ගිය මනම්පිටියේ පුංචි මල්කැකුළ", "News Content": "දකුණු ආසියානු චෙස් තරගාවලියේ දී ආසියාතික කලාපයෙන් හය වෙනි ස්ථානයත් ශ්‍රී ලංකාවෙන් ප්‍රථම ස්ථානයත් හිමිකර ගැනීමට දිඹුලාගල විලයාය ප්‍රාථමික විද්‍යාලයේ දෙවන වසරේ ඉගෙනුම ලබන චෙනුලි ලෙහන්සා නල්ලපෙරුම සිසුවිය සමත් වී ඇත. පසුගිය 14 වන දින කළුතර වස්කඩුව සිප්රෙස්ට් හෝටලයේ දී චෙස් තරගාවලිය පැවැති අතර එම තරගයේ දී කුසලතා සහතිකයක් ලබා ගැනීමට විලයාය ප්‍රාථමික විද්‍යාලයේ දෙවන වසරේ උදානා සදෙස්මා බණ්ඩාර සිසුවිය ද සමත් වීම ද විශේෂත්වයකි. අධ්‍යාපන දෙපාර්තමේන්තුව මඟින් සංවිධානය කරන ලද මෙම චෙස් තරගාවලියේ දී රිදී සහ ලෝකඩ පදක්කම් දෙකක් හිමිකර ගත් චෙනුලි ලෙහන්සා සිසුවියට චතුර ලෙස ඉංග්‍රීසි භාෂාව කථා කිරීමට හැකි වීම ද ඇයගේ දක්ෂතාවය තවත් ඔප් නැංවීමට සමත්ව තිබේ. මෙම දකුණු ආසියානු චෙස් තරගාවලියේ දී ශ්‍රී ලංකාවට ප්‍රථම වරට ජයග්‍රහණයක් මෙන්ම කීර්තියක් ගෙන දුන් චෙනුලි ලෙහන්සා සමඟ උදානා සදෙස්මා සිසුවියන් පිළිගැනීමේ උත්සවයක් දිඹුලාගල ජනමාධ්‍යවේදී සංගමය සහ විලයාය ප්‍රාථමික විද්‍යාලය මඟින් පසුගිය 14 වන දින සංවිධානය කර තිබිණි. දිඹුලාගල අධ්‍යාපන කලාපයට මෙන්ම අප රටට විශාල අභිමානයක්, ගෞරවයක් ගෙන දුන් එම සිසුවියන් දෙදෙනා මනම්පිටිය මඩකලපුව හංදිය අසල දී ඉතා ගෞරවයෙන් පිළිගනු ලැබීය. මනම්පිටයේ සිට අරලගංවිල නගරය දක්වා රථ පෙරහැරකින් රැගෙන ගිය ජයග්‍රාහී ක්‍රීඩිකාවන් දෙදෙනාට සුබ පැතීමට හා ආශිර්වාද කිරීමට මඟ දෙපස ජනතාව එක්රොක් වී සිටියේය. අරලගංවිල නගරයේ දී විලයාය ප්‍රාථමික විද්‍යාලීය සිසුන් එම ජයග්‍රාහී ක්‍රීඩිකාවන් මහත් හරසරින් පිළිගත් අතර, දිඹුලාගල අධ්‍යාපන කලාප සැලසුම් සහකාර අධ්‍යක්ෂ අනිල් කුමාර, විලයාය ප්‍රාථමික විද්‍යාලයේ විදුහල්පති කිත්සිරි අබේගුණවර්ධන, පන්තිභාර ගුරුතුමිය වන සුභද්‍රා එදිරිසිංහ යන මහත්ම මහත්මින් ඇතුළු විශාල පිරිසක් එම අවස්ථාවට එක්ව සිටියේය.", "URL": "https://sinhala.adaderana.lk/news.php?nid=92697", "Category": null, "Parent URL": null}