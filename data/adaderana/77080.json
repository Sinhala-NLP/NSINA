{"Source": "Adaderana", "Timestamp": "September 3, 2017 06:46 pm", "Headline": "ඉන්දියාවට ලකුණු 239ක ඉලක්කයක් ", "News Content": "සංචාරක ඉන්දීය කණ්ඩායම සමඟ පැවැත්වෙන පස්වන සහ අවසන් එක්දින තරඟයේ ශ්‍රී ලංකා ඉණිම අද(03) ලකුණු 238 කට සීමා වුණි.ඒ, පන්දුවාර 49 කදී සියලු දෙනා දැවීයාමත් සමඟයි. කාසියේ වාසිය දිනාගත් ශ්‍රී ලංකා නායක උපුල් තරංග පළමුව පන්දුවට පහරදීමට තීරණය කළේය.ශ්‍රී ලංකා ඉණිමේ ආරම්භයට යම් ජීවයක් ගෙන දුන් උපුල් තරංග පන්දු 34ක දී ලකුණු 48ක් රැස් කළේ 04 පහර 09ක්ද සමඟිනි. ශ්‍රී ලංකා ඉණිමේ කඩුලු 03ක් ලකුණු 63ක් තුළ බිද වැටී තිබු අවස්ථාවේ පිටියේ එක්වූ ළහිරු තිරිමාන්න හා ඇන්ජලෝ මැතිව්ස් සිව්වන කඩුල්ල වෙනුවෙන් ලකුණු 122ක සබඳතාවක් ගොඩනැගීය.පන්දු 102දී තිරිමාන්න ලකුණු 67ක් රැස් කළේය. ඇන්ජලෝ මැතිව්ස් පන්දු 98ක දී ලකුණු 55යි. මිලින්ද සිරිවර්ධන ලකුණු 18ක් රැස් කළ අතර වෙනත් කිසිඳු පිතිකරුවෙකුට ලකුණු 10 සීමාව හෝ පසුකර යාමට නොහැකිවීම කැපී පෙනෙන සිද්ධියකි.", "URL": "https://sinhala.adaderana.lk/news.php?nid=77080", "Category": null, "Parent URL": null}