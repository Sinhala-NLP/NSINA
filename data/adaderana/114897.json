{"Source": "Adaderana", "Timestamp": "July 24, 2019 03:01 pm", "Headline": "සෞඛ්‍ය දෙපාර්තමේන්තුවේ ජිප් රථයක් දුම්රියක ගැටෙයි-වෛද්‍යවරයෙකු ඇතුළු 3ක් රෝහලේ", "News Content": "හබරණ, පලුගස්වැව ගල්කඩවල ප්‍රදේශයේ අනාරක්ෂිත දුම්රිය මාර්ගයක අද(24) උදෑසන 10.30ට පමණ ජිප් රථයක් දුම්රියක ගැටීමෙන් සිදුවූ අනතුරකින් වෛද්‍යවරයෙකු ඇතුළු තවත් දෙදෙනෙකු තුවාල ලබා ඇති බව හබරණ පොලීසිය පවසයි. මෙම අනතුරින් තුවාල ලබා ඇත්තේ හබරණ ප්‍රාදේශීය සෞඛ්‍ය වෛද්‍ය නිලධාරී වෛද්‍ය එම්.ඒ. අක්මීමන මහතා ඇතුළු තවත් සෞඛ්‍ය සේවකයන් දෙදෙනෙකු බව වාර්තා වෙයි තුවාල ලැබුවන් හබරණ රෝහලට ඇතුළත් කර ඇති බව පොලීසිය සඳහන් කළේය. මෙසේ අනතුරට ලක්ව ඇත්තේ මඩකලපුවේ සිට කොළඹ බලා ධාවනය වෙමින් තිබූ උදය දේවි දුම්රිය සහ සෞඛ්‍ය දෙපාර්තමේන්තුවට අයත් සෞඛ්‍ය සේවා අධ්‍යක්ෂ වරයාගේ කාර්යාලයේ ජිප් රථය බව පොලීසිය පවසයි. දුම්රිය හරස් මාර්ගයේ ඉතා අනාරක්ෂිත ව පැවතීම සහ ආරක්ෂිත ගේට්ටු ක්‍රියාකරුවෙකු නොමැතිවීම නිසා මෙම අනතුර සිදුව ඇති බව පොලීසිය සඳහන් කළේය. අනතුර සම්බන්ධයෙන් හබරණ පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=114897", "Category": null, "Parent URL": null}