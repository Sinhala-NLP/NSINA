{"Source": "Adaderana", "Timestamp": "February 8, 2019 11:04 pm", "Headline": "ස්මාර්ට් ශ්‍රී ලංකා ව්‍යාපෘතිය යටතේ ඉදිවූ පළමු වෘත්තීය මාර්ගෝපදේශන මධ්‍යස්ථානය විවෘත කෙරේ", "News Content": "තාරුණ්‍යයේ අනාගත දොරටු විවෘත කෙරෙන \"ස්මාර්ට් ශ්‍රී ලංකා\" වෘත්තීය මාර්ගෝපදේශන ආයතන ජාලය ගොඩනැංවීමේ ව්‍යාපෘතිය යටතේ ඉදිකෙරුණු පළමු වෘත්තීය මාර්ගෝපදේශන මධ්‍යස්ථානය ජනාධිපති මෛත්‍රීපාල සිරිසේන මහතා අතින් අද (08) පස්වරුවේ පොළොන්නරුවේ දී විවෘත කෙරිණි. ශ්‍රී ලංකාවේ විරැකියා ගැටලූවට ස්ථීරසාර විසඳුමක් ලබාදෙමින් සියලූ රැකියා පුහුණු හා සම්පාදන මධ්‍යස්ථාන ඒකරාශි කොට දියුණු තාක්ෂණික ක්‍රමවේදයක් ඔස්සේ ව්‍යවසායකයන් බිහිකිරීම හා රැකියා පිරිනැමීමේ අරමුණ පෙරදැරිව ශ්‍රී ලංකා වෘත්තීය මාර්ගෝපදේශන වැඩසටහන දීප ව්‍යාප්තව ආරම්භ කිරීමට නියමිතය. ශ්‍රී ලංකා වෘත්තීය මාර්ගෝපදේශන ආයතනය ජනාධිපති කාර්යාලයේ ස්මාර්ට් ශ්‍රී ලංකා ව්‍යාපෘතිය යටතේ ක්‍රියාත්මක කෙරේ. තරුණ තරුණියන්ට තමන් තෝරාගත් වෘත්තීය මාර්ගයක සාර්ථක ගමනකට අවස්ථාවක් සලසාදීම, ව්‍යවසායකත්ව අවස්ථා, රැකියා බැංකු ඇතුළු ජාලගත වෘත්තීය තොරතුරු සේවාවක් සැපයීම, පෞද්ගලිකවම වෘත්තීය මාර්ගෝපදේශකයන් හමුවීමට අවස්ථාව, වෘත්තීය මාර්ගෝපදේශන සේවාව ජාත්‍යන්තර මට්ටමට උසස් කිරීම, රට පුරා පැතිරුණු වෘත්තීය මාර්ගෝපදේශන ආයතන ජාලයක් ගොඩනැංවීම මෙම ව්‍යාපෘතියේ අරමුණ වේ. සමරු ඵලකය නිරාවරණය කර වෘත්තීය මාර්ගෝපදේශන ආයතනය විවෘත කළ ජනාධිපතිවරයා එහි නිරීක්ෂණ චාරිකාවක ද නිරත විය. නිමල් සිරිපාල ද සිල්වා මහතා, මහින්ද සමරසිංහ මහතා, මහින්ද අමරවීර මහතා, රවින්ද්‍ර සමරවීර මහතා, ඉසුර දේවප්‍රිය මහතා, ශාන්ත බණ්ඩාර මහතා, එරික් වීරවර්ධන මහතා යන මහත්වරුන් ඇතුළු මැති ඇමතිවරු පිරිසක් ද, හිටපු අග්‍රාමාත්‍ය දි.මු ජයරත්න මහතා ද, උතුරු මැද පළාත් ආණ්ඩුකර සරත් ඒකනායක මහතා ඇතුළු ආණ්ඩුකාරවරුන්, පළාත් ප්‍රධාන අමාත්‍යවරුන් සහ රාජ්‍ය නිලධාරින් ද, තරුණ තරුණියන් විශාල පිරිසක් ද මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=103946", "Category": null, "Parent URL": null}