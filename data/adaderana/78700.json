{"Source": "Adaderana", "Timestamp": "October 14, 2017 12:55 pm", "Headline": "නීතියේ ආධිපත්‍ය රජයේ අතකොළුවක් වෙලා", "News Content": "වර්තමානය වන විට නීතියේ ආධිපත්‍ය රජයේ අතකොළුවක් වී ඇති බව නීතීඥ සංවිධාන ජාතික එකමුතුව පවසයි.මාධ්‍ය නිවේදනයක් නිකුත් කරමින් එහි කැඳවුම්කරු නීතීඥ ආර්. මනෝජ් ගමගේ මහතා මේ බව පෙන්වා දී තිබේ.එය මෙසේය,හම්බන්තොට විරෝධතාවය සම්බන්ධයෙන් අත්අඩංගුවට පත් සැකකරුවන් රාත්‍රී දහයට පමණ අධිකරණයට ඉදිරිපත් කිරීම සාමාන්‍යයෙන් අසාමාන්‍ය සිදුවීමක්ය. විශේෂයෙන් සැකකරුවෙකුට ඇප දීම හෝ නොදීම ගරු අධිකරණයේ මහේස්ත්‍රාත්වරයාගේ අභිමතය මත සිදුවිය යුතු කටයුත්තක්ව තිබියදී සැකකරුවන් රක්ෂිත බන්ධනාගාරගත කරන බවට කිසිඳු නියෝගයක් කිරීමට පෙර බන්ධනාගාර රථ පැමිණීම ඇතුළු සියලු පෙර සූදානම මඟින් පෙන්නුම් කළේය. විශේෂයෙන්ම අප සංගමයේ ඒකාබද්ධ සංගමයක් වන ශ්‍රී ලංකා රණවිරු නීතීඥ සංසදයේ සභාපති රණවිරු මේජර් නීතීඥ අජිත් ප්‍රසන්න මහතා ද මේ තත්වය හමුවේ අසත්‍ය චෝදනා මත සිරගත කිරීම අප සංගමයේ දැඩි කනස්සල්ලට හේතු වී තිබේ.දීර්ඝ කාලයක් මුළුල්ලේ අසාධාරණයට ලක් වූ රණවිරුවන් වෙනුවෙන් පෙනී සිටිමින් විවිධ ජාතික ප්‍රශ්න හමුවේ නොභියව සටන් කළ එතුමාගේ හඩ නිහඩ කිරීම සඳහා ආණ්ඩුව මෙය අවස්ථාවක් කරගෙන ඇති බව පැහැදිලිය.තවද පාර්ලිමේන්තු මන්ත්‍රී නාමල් රාජපක්ෂ මහතා ඇතුළු තවත් ජනතා නියෝජිතයන් කිහිප දෙනෙක්ම මෙම අවස්ථාව උපයෝගී කර ගනිමින් සිරගත කිරීමට ආණ්ඩුව ක්‍රියාකර ඇත.මෙම තත්වය තුළ තම දේශපාලන විරුද්ධවාදීන් දඩයම් කිරීමේ ආණ්ඩුවේ ක්‍රියා පිළිවෙත ඉතා පැහැදිලිව සනාථ කර තිබෙන බවද එම මාධ්‍ය නිවේදනය මගින් පෙන්වා දෙයි.තවද සහකාර පොලිස් අධිකාරීවරයෙකු සමාජ ජාල ක්‍රියාකාරී මාධ්‍යවේදියෙකුට එල්ල කළ නින්දිත ප්‍රහාරය ද අප සංගමය දැඩි ලෙස හෙළා දකින බවත්, එකී පොලිස් නිලධාරියාට එරෙහිව කඩිනමින් නීතිය ක්‍රියාත්මක කරන ලෙසත් මාධ්‍ය නිවේදනය මඟින් බලධාරීන්ගෙන් ඉල්ලා සිටී.වත්මන් රජය විසින් මත්තල ගුවන් තොටුපල ඇතුළු වටිනා රාජ්‍ය සම්පත් විකිණීමට එරෙහිව පසුගිය දා ජනතාව විසින් හම්බන්තොටදී සිදුකරනු ලැබූ විරෝධතාවයට එල්ල වූ මිලේඡ්ච පොලිස් ප්‍රහාරය සහ ඉන් අනතුරුව අසත්‍ය චෝදනා එල්ල කරමින් ඊට සහභාගී වූ මාධ්‍යවේදීන්,ජනතා නියෝජිතයන් ඇතුළු සාමාන්‍ය ජනතාව සිරගත කරමින් රජය අනුගමනය කළ මර්දනකාරී ක්‍රියා පිළිවෙත තම සංගමය මඟින් හෙලා දකින බවද නීතීඥ සංවිධාන ජාතික එකමුතුව මඟින් නිකුත් කළ මාධ්‍ය නිවේදනය මඟින් පවසා සිටියි.", "URL": "https://sinhala.adaderana.lk/news.php?nid=78700", "Category": null, "Parent URL": null}