{"Source": "Adaderana", "Timestamp": "September 5, 2010 12:48 pm", "Headline": "මම කළ දේ නිසා නිලධාරීන් අවදිවුණා", "News Content": "ව්‍යවස්ථා සංශෝධනය සම්බන්ධයෙන් කලබල විය යුතු කාරණයක් නොමැති බව පාර්ලිමේන්තු මන්ත්‍රී මර්වින් සිල්වා මහතා පවසයි. කැළණිය ප්‍රදේශයේ ශ්‍රී ලංකා නිදහස් පක්ෂ බල මණ්ඩල රැස්වීමටකට එක් වෙමින් මන්ත්‍රීවරයා මෙම අදහස් පළ කළේය. ඩෙංගු මර්දන වැඩසටහනකට සහභාගි නොවීම හේතුවෙන් කැලණිය ප්‍රදේශයේ සමෘද්ධි සංවර්ධන නිලධාරියකු ගස් බැඳීමේ සිද්ධිය සම්බන්ධයෙන් මාධ්‍යවේදියකු නැගූ පැනයකට පිළිතුරු දෙමින් මන්ත්‍රීවරයා සඳහන් කළේ එම නිලධාරියාගේම ඉල්ලීම මත ප්‍රාදේශීය සභා මන්ත්‍රීවරයෙකු විසින් ඔහුව ගසක බඳින ලද බවය. ඔහු වහාම ලිහා දමන ලෙස තමන් නියෝග කළ බව ද මර්වින් සිල්වා මහතා අවධාරණය කළේය. නිදාසිටි නිලධාරීන් අවදිවූයේ තමන් සිදුකළ මෙම ක්‍රියාව නිසා බව ද ඔහු පෙන්වා දුන්නේය. ඒ නිසා මැති ඇමතිකම් නැතිවුවද තමන් දුක්නොවන බව මර්වින් සිල්වා මහතා අවධාරණය කළේය. මෙම බල මණ්ඩල රැස්වීමේදී මර්වින් සිල්වා අමාත්‍යවරයා අතින් පෑලියගොඩ, එක්සත් ජාතික පක්ෂ නගරාධිපති ආනන්ද මුණසිංහ මහතා ශ්‍රී ලංකා නිදහස් පක්ෂයේ යාවජීව සමාජිකත්වය ලබා ගත්තේය.", "URL": "https://sinhala.adaderana.lk/news.php?nid=10654", "Category": null, "Parent URL": null}