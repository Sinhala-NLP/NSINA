{"Source": "Adaderana", "Timestamp": "August 10, 2016 01:54 pm", "Headline": "අපිට බෑ - පුළුවන් අධිකරණයටයි නීතිපතිටයි!", "News Content": "අධිකරණ නියෝග මත වනජීවි දෙපාර්තමේන්තුව භාරයේ සිටින අලි - ඇතුන් පිළිබඳ සියළු තීරණ ලබාදිය හැක්කේ අධිකරණයට සහ නීතිපතිවරයාට පමණක් බව තිරසාර සංවර්ධන හා වනජීවි අමාත්‍ය ගාමිණි ජයවික්‍රම පෙරේරා මහතා පවසයි.අමාත්‍යාංශයට හෝ වෙනත් බලවේගයන් හි උවමනාවට එම අලි - ඇතුන් නිදහස් කිරීමේ හැකියාක් නොමැති බව අමාත්‍යවරයා පෙන්වාදෙයි.එබැවින් මෙම අලි - ඇතුන් නැවත ලබාදීම හෝ තාවකාලිකව පෙරහැර සඳහා ලබාදීමේ නියෝගය අධිකරණය විසින් ලබාදිය යුතු බව ගාමිණි ජයවික්‍රම පෙරේරා අමාත්‍යවරයා කියයි.හීලෑ අලි ඇතුන්ගේ සංගමය සමග පසුගිය මාසය පුරා පැවති සාකච්ඡාවලින් අනතුරුව මෙවර පෙරහැර මංගල්‍යය සඳහා ප්‍රමාණවත් අලි ඇතුන් සංඛ්‍යාවක් සිටින බවට අනාවරණය වු බව අමාත්‍යවරයා පවසයි.එමෙන්ම ඉදිරියේදී තවත් අලි ඇතුන් කිහිපදෙනෙකු පුහුණුකර පෙරහැර කටයුතු සඳහා ලබාදීමේ තීරණයක් එම සාකච්ඡාවල දී අමාත්‍යවරයා විසින් ලබාදී ඇති බව තිරසාර සංවර්ධන හා වනජීවි අමාත්‍යාංශය නිවේදනයක් නිකුත් කරමින් සඳහන් කරයි.අධිකරණ නියෝග මත රඳවාගෙන සිටින අලි ඇතුන් මෙවර දළදා පෙරහැර සඳහා මුදාහරින ලෙස ඉල්ලා ඊයේ ඇත්ගොව්වන් හා ස්වාමින් වහන්සේ කිහිපනමක් මහනුවරදී විරෝධතාවයකද නිරත විය.", "URL": "https://sinhala.adaderana.lk/news.php?nid=62942", "Category": null, "Parent URL": null}