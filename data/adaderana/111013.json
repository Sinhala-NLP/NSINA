{"Source": "Adaderana", "Timestamp": "May 30, 2019 05:52 pm", "Headline": " බස් සමාගම්-සංගීත කණ්ඩායම්-තොරන් නිර්මාණකරුවන්ටත් මංගලගෙන් සහන", "News Content": "පසුගිය අප්‍රේල් මස 21 වන දින එල්ල වු බෝම්බ පිපිරීම් හේතුවෙන් බලපෑම් එල්ල වු පිරිස් වෙත රජය විසින් විශේෂ සහන රැසක් හඳුන්වා දී තිබේ. ඒ අනුව පෞද්ගලික බස් රථ හිමියන් සඳහා මගීන් නිසි ලෙස නොසීටීම හේතුවෙන් 2019 අප්‍රේල් හා මැයි මාසයන් සඳහා ගෙවිය යුතු වාරිකයන් සඳහා සහන කාලයක් ලබා දීමට රජය තීරණය කර ඇතැයි මුදල් අමාත්‍ය මංගල සමරවීර මහතා පවසයි. ඒ අද(30) මුදල් අමාත්‍යාංශයේ පැවති මාධ්‍ය හමුවකට එක්වෙමිනි. මෙහිදී වාරික දෙකක් සඳහා ලබා දෙන මෙම සහනය අදාළ බැංකු හා කල්බදු සේවාවන් වෙත චක්‍රලේඛයක් මඟින් නිකුත් කිරීමට බලාපොරොත්තු වන බව ද අමාත්‍යවරයා සඳහන් කළේය. මේ අතර ආරක්ෂක තත්ත්වය හේතුවෙන් සංගීත කණ්ඩායම් රැසක් අපහසුතාවයට පත්ව ඇති බව ද සඳහන් කළ අමාත්‍යවරයා, එළිමහන් සංගීත කණ්ඩායම් සඳහා ඔවුන් ලබා ගෙන ඇති ලීසිං හා ණය සඳහා නව කාරක ප්‍රාග්ධන ණය ක්‍රමයක් හඳුන්වා දෙන බව ද පැවසීය. ඒ අනුව ජූනි මස 10 වන දින සිට වසර 2ක ආපසු ගෙවීමේ කාලයක් සමඟ සියයට 3. 46 ක පොලී අනුපාතයක් යටතේ උපරිමය ලක්ෂ 5ක මුදලක් ලබා දීමට මුදල් අමාත්‍යාංශය තීරණය කර තිබේ. එම ණය මුදල් සම්බන්ධයෙන් ලංකා බැංකුවට මාර්ග උපදේශන සංග්‍රහයක් නිකුත් කරන අතර පොලී අනුපාතය සියයට 75 ආණ්ඩුව විසින් දරනු ලබන බව ද අමාත්‍යරයා මෙහිදී වැඩිදුරටත් කියා සිටියේය. මෙවර වෙසක් වෙනස් ආකාරයෙන් ඉතා ලස්සනට පැවතියත් තොරන් නිර්මාණකරුවන් ද දැඩි අපහසුතාවයට පත්ව සිටි බව පැවසු අමාත්‍යවරයා, ඔවුන් වෙනුවෙන් ද යම් වැඩපිළිවෙලක් යෙදිය යුතු බව පැවසීය. ඔවුන් වෙනුවෙන් ලබා දීමට බලාපොරොත්තු වන සහනාධාරය ලබන සතියේ බදාදා දිනය වන විට තීරණය කරන බව ද අමාත්‍යවරයා මෙහිදී වැඩිදුරටත් කියා සිටියේය. සංවේදී රජයක් ලෙස මේ සියලු දේ ජනතාවට ලබා දීමට හැකි වුයේ ආර්ථික මුලධර්මයන් ශක්තිමක්ව පැවති නිසා බවත් 2015 දී ණය බරින් තැලී පොඩි වු ආර්ථිකයක් බාර ගත්තද ක්‍රමානූකූලව පියවරෙන් පියවර ආර්ථිකය ශක්තිමත් කරන්න හැකිවී තිබීම මේ සියලු වරප්‍රසාද ලබා දීමට හේතුව බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=111013", "Category": null, "Parent URL": null}