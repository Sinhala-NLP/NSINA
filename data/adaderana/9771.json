{"Source": "Adaderana", "Timestamp": "July 22, 2010 10:43 am", "Headline": "ප්‍රමිතියක් නැති බීජ විකිණූ සමාගම ගැන සොයයි", "News Content": "දඹුල්ලේ ලොකු ළූණු ගොවීන්ට ප්‍රමිතියෙන් තොර බීජ අලෙවි කළ සමාගම පිළිබඳව පුළුල් පරීක්ෂණයක් ආරම්භ කර ඇතැයි කෘෂිකර්ම අමාත්‍යාංශයේ ලේකම් කේ. ඊ. කරුණාතිලක මහතා පවසයි. ගන්නෝරුව ක්ෂේත්‍ර භෝග පර්යේෂණ ආයතනය විසින් සිදුකරන ලද පර්යේෂණයක වාර්තාවක් ද මේ වන විට තමා වෙත ලබාදී ඇති බව ඔහු සඳහන් කළේය. එම වාර්තාවට අනුව අදාළ බීජ, වගාවන් සඳහා සුදුසු නොවන බව තහවුරු වී ඇතැයි කේ. ඊ. කරුණාතිලක මහතා පවසයි. මෙම බීජ ආනයනය කර ගොවීන් අතර අ‍ලෙවි කළ සමාගමෙන් ළූණු ගොවීන්ට වන්දි ලබාදීමට ඉදිරියේදී පියවර ගන්නා බව ඔහු සඳහන් කළේය. තව ද ප්‍රමිතියෙන් තොර හා මෙරට වගාවන් සඳහා සුදුසු නොවන බීජ ආනයනය මෙන්ම ගොවීන් අතර අලෙවිය වැළැක්වීම සඳහා පුළුල් වැඩපිළිවෙලක් ද ක්‍රියාවට නංවන බව ලේකම්වරයා වැඩිදුරටත් පැවසුවේය.", "URL": "https://sinhala.adaderana.lk/news.php?nid=9771", "Category": null, "Parent URL": null}