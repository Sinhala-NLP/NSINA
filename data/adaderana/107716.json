{"Source": "Adaderana", "Timestamp": "April 9, 2019 05:39 pm", "Headline": "කෙත්හේන ජල පවිත්‍රාගාරයේ ජලය පානයට සුදුසු නෑ", "News Content": "කළු ගඟට මුහුදු ජලය මිශ්‍ර වීම හේතුවෙන් කළුතර, කෙත්හේන ජල පවිත්‍රාගාරයෙන් නිකුත් කෙරෙන ජලය පානය සඳහා සුදුසු නොවන බව ජාතික ජල සම්පාදන හා ජලාපවහන මණ්ඩලය පවසයි. එම මණ්ඩලය පෙන්වාදෙන්නේ ලුණු මිශ්‍ර එම ජලය සෙසු කටයුතු සදහා පමණක් යොදාගන්නා ලෙසයි. දිවයිනට බලපා ඇති දැඩි වියළි කාලගුණ තත්ත්වය හේතුවෙන් සියළු ජල මූලාශ්‍රවල ජලය සීඝ්‍රයෙන් පහත බසිමින් පවතින අතර ගංඟාවල ජල මට්ටම පහල බැසීම හේතුවෙන් ගංඟා ජලයට මුහුදු ජලය මිශ්‍රවීම සාමාන්‍ය ස්වභාවයක් බව ජල සම්පාදන මණ්ඩලය පවසයි. සාමාන්‍ය ජල පරිභෝජනයේදී සියයට 90 ක්ම අවශ්‍ය වන්නේ සේදීමේ සහ වෙනත් කටයුතු සදහා වන අතර බීමට හා ආහාර පිසීමේ කටයුතු සඳහා අවශ්‍ය වන්නේ සියයට 10 කටත් අඩු ප්‍රමාණයක් බව එම මණ්ඩලය පෙන්වාදෙයි. ඒ අනුව ලුණු මිශ්‍ර ජලය බීම සදහා නිර්දේශ නොකර අනෙකුත් සියළු කටයුතු ඉටු කර ගැනීම සදහා ජලය මුදා හැරීමට ජාතික ජල සම්පාදන හා ජලාපවහන මණ්ඩලය පියවර ගෙන තිබේ. මෙම පානීය ජල ගැටළුවට විසදුමක් ලෙස බවුසර් මගින් ජලය සැපයීමේ කටයුතු මෙම දිනවල සිදු කෙරෙන අතර පැය 24 පුරාම ජලයේ සංයුතිය වෙනස්වීම නිරීක්ෂණයට ලක් කෙරෙන බව ද ජල සම්පාදන මණ්ඩලය සඳහන් කළේය.", "URL": "https://sinhala.adaderana.lk/news.php?nid=107716", "Category": null, "Parent URL": null}