{"Source": "Adaderana", "Timestamp": "January 18, 2017 07:21 am", "Headline": "නිරෝෂන්ගෙන් මිලියන 425ක් ඉල්ලා තලතාගෙන් එන්තරවාසියක්", "News Content": "පාර්ලිමේන්තු මන්ත්‍රි නිරෝෂන් ප්‍රේමරත්න මහතාගෙන් රුපියල් මිලියන 425ක වන්දියක් ඉල්ලා විදේශ රැකියා අමාත්‍ය තලතා අතුකෝරාල මහත්මිය විසින් එන්තරවාසියක් යොමු කර තිබේ.පසුගිය දෙසැම්බර් මස 07 වනදා නිරෝෂන් ප්‍රේමරත්න මන්ත්‍රීවරයා විසින් මාධ්‍ය හමුවකදී තම කීර්ති නාමයට හානි වන ආකාරයේ ප්‍රකාශයක් සිදුකළ බව තලතා අතුකෝරාල අමාත්‍යවරිය පවසයි.මැදපෙරදිග රැකියා සඳහා යන ශ්‍රමිකයන්ට රක්ෂණාවරණයක් හදුන්වාදීම මගින් විදේශ රැකියා අමාත්‍ය තලතා අතුකෝරාල මහත්මිය රුපියල් මිලියන 1500ක මුදලක් වංචා කළ බවට නිරෝෂන් ප්‍රේමරත්න මහතා අදාළ මාධ්‍ය හමුවේදී ප්‍රකාශ කර ඇති බව සඳහන්ය.එම ප්‍රකාශයෙන් තම කීර්ති නාමයට සිදුවූ හානියට රුපියල් මිලයන 425ක වන්දියක් ඉල්ලා යොමුකළ එන්තරවාසිය නිරෝෂන් ප්‍රේමරත්න මහතාගේ තලවතුගොඩ නිවසේ ලිපිනයට සහ මාවරල ප්‍රදේශයේ නිවසේ ලිපනයට තැපෑලෙන් යොමු කළ බව තලතා අතුකෝරාල අමාත්‍යවරිය සඳහන් කළාය.", "URL": "https://sinhala.adaderana.lk/news.php?nid=68226", "Category": null, "Parent URL": null}