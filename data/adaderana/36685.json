{"Source": "Adaderana", "Timestamp": "August 16, 2013 09:31 pm", "Headline": "ශ්‍රීධරන්ගෙන් රහස් පොලීසිය 5 වැනි වරටත් ප්‍රශ්නකරයි", "News Content": "ද්‍රවිඩ ජාතික සන්ධානයේ පාර්ලිමේන්තු මන්ත්‍රී එස්.ශ්‍රීධරන් මහතාගෙන් අපරාධ පරීක්ෂණ දෙපාර්තමේන්තුව ප්‍රශ්න කර තිබේ. කිලිනොච්චියේ පිහිටි ඔහුගේ දේශපාලන පක්ෂ කාර්යාලයේදී එසේ ප්‍රශ්න කර ඇත. පැය 2ක පමණ කාලයක් අපරාධ පරීක්ෂණ දෙපාර්තමේන්තුවේ නිලධාරීන් තමාගෙන් ප්‍රශ්න කළ බව ශ්‍රීධරන් මහතා අද දෙරණට පැවසීය. පසුගිය මස සිදුකළ තම කැනඩා සංචාරයේදී කළැයි කියන ප්‍රකාශ සම්බන්ධයෙන් එම නිලධාරීන් තමාගෙන් ප්‍රශ්න කළේ යැයි මන්ත්‍රීවරයා පැවසීය. එල්.ටී.ටී.ඊ. සංවිධානය ශ්‍රී ලංකාවේ යළි ගොඩනැගිය නොහැකි බවත් එය ගොඩනැගිය යුත්තේ කැනඩාවේ බවත්, ද්‍රවිඩ තරුණියන් හමුඳාවට බඳවා ගැනීම වැනි කාරණා තමා කැනඩාවේදී ප්‍රකාශ කර ඇති බවට රහස් පොලීසියට ලැබී ඇති තොරතුරු අනූව මෙම ප්‍රශ්න කිරීම් කළ බව හෙතෙම කීවේය. උසස් නිලධාරියෙකු ඇතුළු තිදෙනෙකු එසේ තමාගෙන් ප්‍රශ්න කළේ යැයිද ඔහු පැවසීය. කෙසේ වෙතත් ශ්‍රීධරන් මන්ත්‍රීවරයා කියා සිටියේ තමන් එවැනි ප්‍රකාශ සිදුනොකළ බවයි. අපරාධ පරීක්ෂණ දෙපාර්තමේන්තුවේ නිලධාරීන් තමාව ප්‍රශ්න කිරීමට ලක් කළ 5 වැනි අවස්ථාව මෙය බවද හෙතෙම වැඩිදුරටත් කීය.", "URL": "https://sinhala.adaderana.lk/news.php?nid=36685", "Category": null, "Parent URL": null}