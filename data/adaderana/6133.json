{"Source": "Adaderana", "Timestamp": "January 19, 2010 05:22 pm", "Headline": "නිසිබලධාරියා ඉවතට-ඡන්දෙන් පසු කොමසාරිස් අස්වෙයි?", "News Content": "ජනාධිපතිවරණ සමයේ මාධ්‍ය පාලනය කිරීම සඳහා මැතිවරණ කොමසාරිස් විසින් පත් කරන ලද නිසි බලධාරියාගේ සේවය අත්හිටවූ බව මැතිවරණ කොමසාරිස්වරයා විසින් දැනුම් දුන් බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා පවසයි. අද පක්ෂ ලේකම්වරුන් සහ ස්වාධීන අපේක්ෂකයින්ගේ නියෝජිතයින් හා පවත්වන ලද සාකච්ඡාවේදී මේ බව දැනුම් දුන් බව හෙතෙම සඳහන් කරනු ලැබුවේ මැතිවරණ කොමසාරිස් කාර්යාලයේ පැවති සාකච්ඡාව අතරතුර කාර්යාලයෙන් එළියට පැමිණ රැස්ව සිටි මාධ්‍යවේදීන් හමුවේ කරුණු දක්වමිනි. නිදහස් හා සාධාරණ මැතිවරණයක් පැවැත්වීම සඳහා විධිවිධාන සැලසීම වෙනුවෙන් නිසි බලධාරියෙකු පත් කරන ලැබුවද එකී කටයුතු නිසියාකාරව කරගෙන යාමට ඉඩක් නොවන නිසා ඊයේ රාත්‍රියේ සිට නිසි බලධාරියාගේ පත්කිරීම අවලංගු කළ බව කොමසාරිස්වරයා දැන්වූ බව හෙතෙම කියා සිටියේය. මෙම ජනාධිපතිවැණය පැවැත්වීමෙන් පසු තමන් ඉල්ලා අස්වන බව ද මැතිවරණ කොමසාරිස් දයානන්ද දිශානායක මහතා පැවසූ බව ද මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=6133", "Category": null, "Parent URL": null}