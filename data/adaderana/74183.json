{"Source": "Adaderana", "Timestamp": "June 13, 2017 03:38 pm", "Headline": "ලංකාව සතු ඉන්දීය බෝට්ටු නිදහස් කර ගන්න ඉල්ලීමක් ", "News Content": "ශ්‍රී ලංකාව භාරයේ පවතින ඉන්දීය ධීවර යාත්‍රා නිදහස් කර ගැනීම සඳහා කඩිනමින් රාජ්‍ය තාන්ත්‍රික පියවර ගන්නා ලෙස තමිල්නාඩු ප්‍රාන්ත ප්‍රධාන අමාත්‍ය ඊ. පලනිස්වාමි ඉන්දීය අග්‍රාමාත්‍යවරයාගෙන් ඉල්ලීමක් කර තිබේ. ඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යොමු කරමින් තමිල්නාඩු ප්‍රාන්ත ප්‍රධාන අමාත්‍යවරයා පෙන්වා දී ඇත්තේ මේ වන විට තමිල්නාඩු ධීවර යාත්‍රා 135ක් ශ්‍රී ලංකාව භාරයේ පවතින බවයි. ධීවර යාත්‍රා දීර්ඝ කාලයක් රඳවා තබා ගැනීම හේතුවෙන් තමිල්නාඩු ධීවරයින් සිය ජීවිකාව කර ගෙන යා නොහැකිව දුෂ්කරතාවට පත්ව ඇති බව පලනිස්වාමි සිය ලිපියෙන් ප්‍රකාශ කර තිබේ. එමෙන්ම මේ වන විට තමිල්නාඩු ධීවරයින් 11 දෙනෙකු ශ්‍රි ලංකා අත්අඩංගුවේ පසුවන අතර ඔවුන් සහ යාත්‍රා කඩිනමින් නිදහස් කර ගැනීම සඳහා ශ්‍රී ලංකා බලධාරීන්ගේ අවධානය යොමු කරවන ලෙස තමිල්නාඩු ප්‍රාන්ත ප්‍රධාන අමාත්‍යවරයා ඉන්දීය අග්‍රාමාත්‍යවරයාගෙන් ඉල්ලා ඇත.", "URL": "https://sinhala.adaderana.lk/news.php?nid=74183", "Category": null, "Parent URL": null}