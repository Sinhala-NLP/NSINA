{"Source": "Adaderana", "Timestamp": "March 19, 2019 04:45 pm", "Headline": "ඉන්දීය විදේශ අමාත්‍යවරිය මාලදිවයිනේ සංචාරයක", "News Content": "ඉන්දීය විදේශ ඇමතිනී සුෂ්මා ස්වරාජ් මාලදිවයිනේ නිල සංචාරයකට නිරත විය. දෙරට අතර මිත්‍රශීලී සබඳතා වර්ධනය කර ගැනීම එම සංචාරයේ අරමුණයි. මාලදිවයිනේ සංචාරයක නිරත ඉන්දීය විදේශ ඇමතිනී සුෂ්මා ස්වරාජ් මාලේ අගනුවරදී එරට ජනාධිපති ඊබ්‍රහිම් මොහොමඩ් සෝලි සහ අමාත්‍යවරුන් රැසක් හමුවිය. එහිදී සෞඛ්‍ය, වෙළඳ, ආර්ථික සහ ආයෝජන යන ක්ෂේත්‍ර ඔස්සේ දෙපාර්ශවය අතර සාකච්ඡා සිදුකර තිබේ. එමෙන්ම රාජ්‍ය තාන්ත්‍රික සහ නිල ගමන් බලපත්‍ර සහිත අයට වීසා පහසුකම් ලබාදීම, පුනර්ජනනීය බලශක්තිය හා සහයෝගීතාව සංවර්ධනය සඳහා වන ගිවිසුම් කිහිපයකටත් එහිදී අස්සන් තබා ඇති බව සඳහන් වෙයි. එමෙන්ම මාලේ නගරයේදී, ප්‍රතිසංස්කරණය කරන ලද ඉන්දිරා ගාන්ධි අනුස්මරණ රෝහල විවෘත කිරීමේ අවස්ථාවටත් සුෂ්මා ස්වරාජ් එක්විය.", "URL": "https://sinhala.adaderana.lk/news.php?nid=106368", "Category": null, "Parent URL": null}