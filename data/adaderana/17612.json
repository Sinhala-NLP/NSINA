{"Source": "Adaderana", "Timestamp": "July 24, 2011 04:16 pm", "Headline": "යතුරුපැදිකරුගෙන් අල්ලස් ගත් පොලිස් නිලධාරියාට මාංචු", "News Content": "යතුරුපැදිකරුවෙකුගෙන් රුපියල් දෙ‍දහසක මුදලක් අල්ලස් වශයෙන් ලබා ගනිමින් සිටිය දී පොලිස් නිලධාරීයෙකු ‍අත්අඩංගුවට ගෙන තිබේ. මහනුවර කොට්ඨාශ අපරාධ විමර්ශන ඒකකයේ නිලධාරීන් කණ්ඩායමක් විසින් මෙම වැටලීම සිදු කර තිබුණි. බලපත්‍රයක් නොමැතිව යතුරු පැදියකින් ගමන් කරමින් සිටි පුද්ගලයෙකු මහනුවර නගරයේ ඔරලෝසු කණුව වටරවුමේ දී අදාළ පොලිස් නිලධාරියා විසින් පරීක්ෂාවට ලක් කර තිබේ. එහි දී යතුරුපැදික‍රුගේ හැඳුනුම්පත පොලිස් නිලධාරියා විසින් ලබා ගෙන ඇති අතර එය යළි ලබා දීම සඳහා රුපියල් තුන්දහසක මුදලක් ඉල්ලා ඇති බව වාර්තා වේ. එම අවස්ථාවේ දී යතුරු පැදිකරු සතුව අදාළ මුදල තිබී නොමැති අතර පසුව රුපියල් දෙදහසක මුදලක් ලබා දීමට එකඟ වී ඇත. එම මුදල ලබා දීමට නගරයේ ආපන ශාලාවක් වෙත ගිය අවස්ථාවේ දී සැකකරු සහ ත්‍රිරෝද රථ රියදුරෙකු පොලිස් අත්අඩංගුවට පත්ව ඇති බව පොලිසිය පවසයි.", "URL": "https://sinhala.adaderana.lk/news.php?nid=17612", "Category": null, "Parent URL": null}