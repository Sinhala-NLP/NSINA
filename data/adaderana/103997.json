{"Source": "Adaderana", "Timestamp": "February 9, 2019 10:24 pm", "Headline": " යාපනය ප්‍රදේශයේ පදිංචි විශ්‍රාමික නාවිකයින් පිරිසක් නාවික හමුදාපති හමුවෙයි", "News Content": "නාවික හමුදාපති, වයිස් අද්මිරාල් පියල් ද සිල්වා මහතා උතුරු නාවික විධානයේ සංචාරයක නිරත වී තිබේ. ඊයේ(08) සහ අද(09) දින නිරත වූ එම සංචාරයේදී යාපනය ප්‍රදේශයේ පදිංචි නාවික හමුදා ‍විශ්‍රාමික නාවිකයින් පිරිසක් නාවික හමුදාපති හමු වී තිබේ. එම හමුවීම ශ්‍රී ලංකා නාවික නෞකා උත්තර ආයතනයේ නාවික මැදුරේදී සිදුව ඇත. එහිදී, එම විශ්‍රාමික නාවිකයින් විසින් වයිස් අද්මිරාල් පියල් ද සිල්වා මහතා නාවික හමුදාවේ 23 වන නාවික හමුදාපති වශයෙන් පත්වීම පිළිබඳව සුභපැතුම් එක් කර තිබෙන අතර ඉන් අනතුරුව ඔවුන් සුහද පිළිසඳරකද නිරත වී තිබේ. එම හමුව සනිටුහන් කරමින් නාවික හමුදාපති විසින් විශ්‍රාමික නාවිකයින් හට ත්‍යාග ප්‍රදානයක් ද සිදු කෙරිණි. එම අවස්ථාව සඳහා විශ්‍රාමික නාවිකයින්ගේ භාර්යාවන්, උතුරු නාවික විධානය භාර ආඥාපති, රියර් අද්මිරාල් මෙරිල් වික්‍රමසිංහ, උතුරු නාවික විධානය භාර නියෝජ්‍ය ආඥාපති, කොමදෝරු නිලන්ත හීනටිගල, විධාන ගොඩබිම් මෙහෙයුම් (උතුරු) සහ මහජන සම්බන්ධීකරණ නිලධාරි (උතුරු), ‍කොමාණ්ඩර් සංජිව කොඩිකාර මහතාද සහභාගී වී තිබේ.", "URL": "https://sinhala.adaderana.lk/news.php?nid=103997", "Category": null, "Parent URL": null}