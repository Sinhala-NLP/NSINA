{"Source": "Adaderana", "Timestamp": "May 28, 2013 10:31 pm", "Headline": "කල්පිටිය - ආරුගම්බේ යාකරන්නට සී ප්ලේන්", "News Content": "සංචාරක පුරවරයක් ලෙසට පරිවර්තනය වෙමින් පවතින කල්පිටිය සහ අරුගම්බේ අතර සී ප්ලේන් ගුවන් ගමන් ආරම්භ කිරීමට අදහස් කර ඇති බව ආර්ථික සංවර්ධන නියෝජ්‍ය ඇමති එස්.එම්.චන්ද්‍රසේන මහතා පවසයි. හෝටල් ඉදිකිරීමට යෝජිත කල්පිටිය අර්ධද්වීපයේ දූපත් වල නිරීක්ෂණ චාරිකාවක නිරත වීමෙන් අනතුරුව ඇමතිවරයා මේ බව කියා සිටියේය. වර්තමානයේ විදෙස් සංචාරකයින් වඩාත් රුචිකත්වයක් දක්වන කයිට් සර්ෆින් හෙවත් සරුංගල් ක්‍රීඩාවට උචිතම ප්‍රදේශය ලෙස කල්පිටිය හදුනාගෙන ඇති බවත්,දැනට කයිට් සර්ෆින් ක්‍රීඩාව සිදු කරන අරුගම්බේ සහ කල්පිටිය අතර සී ප්ලේන් ගුවන් ගමන් ආරම්භ කිරීම තුළින් සංචාරකයින්ට වඩාත් පහසුවෙන් එහා මෙහා ගමන් කළ හැකි බවද ඇමතිවරයා එහිදී සඳහන් කළේය. තවද සියලු පහසුකම් කල්පිටිය අර්ධද්වීපයට මේ වන විට ලැබී ඇති නිසා දෙස් විදෙස් ආයෝජකයින්ට පැමිණ සංචාරක ව්‍යාපාරයේ නිරත වන ලෙස තමා ආරාධනය කරන බවත්,එසේ සංචාරක ව්‍යාපාරයට අවතීර්ණ වන ආයෝජකයින්ට 50% ක ආධාරයක් ලබා දීම කෙරෙහිද රජයේ අවධානය යොමුවී ඇති බවත් එහිදී ඇමතිවරයා අවධාරණය කළේය.", "URL": "https://sinhala.adaderana.lk/news.php?nid=34458", "Category": null, "Parent URL": null}