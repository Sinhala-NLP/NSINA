{"Source": "Adaderana", "Timestamp": "September 6, 2016 12:19 pm", "Headline": " වසරේ ගත වූ කාලය තුළ ඩෙංගු මරණ 60ක්", "News Content": "මේ වසරේ ගත වු කාලය තුළ ඩෙංගු රෝගය හේතුවෙන් මරණ 60ක් සිදුව ඇති බව සෞඛ්‍ය අමාත්‍යාංශය පවසයි.එම කාලය තුළ වාර්තා වී ඇති ඩෙංගු රෝගීන්ගේ සංඛ්‍යාව 39,000කට ආසන්න බව සෞඛ්‍ය අමාත්‍යාංශය පෙන්වා දෙයි.කෙසේවෙතත් මේ වන විට ඩෙංගු රෝග තත්ත්වය අවම මට්ටමක් දක්නට ලැබුණ ද ඊසාන දිග මෝසම් වර්ෂාව ඔක්තෝබර් මාසයේ දී ආරම්භ වීමත් සමග ඩෙංගු මදුරු ඝණත්වය යළි වර්ධනය විය හැකි බව ඩෙංගු මර්දන ජාතික වැඩසටහන පෙන්වා දී තිබේ. මේ හේතුවෙන් දීප ව්‍යාප්ත මදුරු මර්දන වැඩසටහනක් ප්‍රකාශයට පත් කිරීමට තීරණය කර ඇති බව සෞඛ්‍ය අමාත්‍යාංශය පවසයි.ඒ අනුව සැප්තැම්බර් මස 27 වන දින සිට සතියක කාලයක් මදුරු මර්දන වැඩසටහනක් ක්‍රියාත්මක කිරීමට නියමිත අතර උතුරු සහ නැගෙනහිර පළාත් කෙරෙහි එහිදී වැඩි අවධානයක් යොමුකෙරෙන බව සඳහන්ය. පාසල් සහ ආයතන මෙන්ම ඉදිකිරීම් කලාප ද එහිදී පරීක්ෂාවට ලක් කෙරෙන බව සෞඛ්‍ය අමාත්‍යාංශය සඳහන් කරයි. මේ අතර ඩෙංගු මදුරු මර්දන වැඩසටහන සඳහා ක්ෂේත්‍ර සහයකයින් 1500 දෙනෙකු කඩිනමින් ලබා ගැනීමට කැබිනට් අනුමැතිය හිමිව තිබේ.ඒ අතරින් බස්නාහිර පළාතට 700 දෙනෙකු බඳවා ගැනීමට නියමිත අතර සෙසු දිස්ත්‍රික්කවලට සිය දෙනා බැගින් බඳවා ගැනීමට නියමිත බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=63850", "Category": null, "Parent URL": null}