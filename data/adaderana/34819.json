{"Source": "Adaderana", "Timestamp": "June 11, 2013 10:08 am", "Headline": " බ‍්‍රැන්ඩික්ස් ජල සැපයුම් ව්‍යාපෘති 460 ක වැඩ නිම කරයි", "News Content": "බ‍්‍රැන්ඩික්ස් “මෙහෙවරට දියවර” වැඩසටහනේ ප‍්‍රතිලාභීන් මෙරට ප‍්‍රමුඛතම ඇඟළුම් අපනයන සමාගමක් වන බ‍්‍රැන්ඩික්ස් විසින් දියත් කර තිබෙන “මෙහෙවරට දියවර” සමාජ සත්කාරක වැඩසටහන යටතේ ජලය ලබාගැනීමට දුෂ්කර පවුල් 460 ක් වෙනුවෙන් ලබා දුන් ජල සැපයුම් ව්‍යාපෘති තුළින් එම පවුල්වලට සහ අසල්වාසීන්ටද සෙත සැලසී ඇත. මේ අනුව, මෙරට ඇඟළුම් අපනයනයේ විශාලතම තනි සමාගම් සමූහය වන බ‍්‍රැන්ඩික්ස් විසින් 2012-13 මූල්‍ය වසර තුළ දිස්ත‍්‍රික්ක 18 ක ජනතාවගේ මූලික ජල ගැටලූ විසඳීම සඳහා වඩාත් උචිත පහසුකම් සලසා දෙනු ලැබූ අතර ඒ අනුව සාමාන්‍ය ළිං 293 ක්, නළ ජල සැපයුම් පද්ධති 115 ක්, නල ළිං 35 ක්, වැසි ජලය රැස් කිරීමේ පද්ධති 11 ක්, ප‍්‍රජා ළිං 05 ක් සහ එක් මධ්‍යම පරිමාණයේ ප‍්‍රජා ජල සම්පාදන ව්‍යාපෘතියක් මගින් විශාල පිරිසක් මුහුණ දුන් උග‍්‍ර ගැටලූවකට විසඳුම් ලබා දී ඇත. මෙම සෑම ජල සැපයුම් ව්‍යාපෘතියකම මූලික ප‍්‍රතිලාභියා සමාගමේ රැකියාවේ නියුතු සාමාජිකයෙකු වූ නමුත් මෙහිදී කැපී පෙනෙන්නේ ලබාදුන් ජල සම්පාදන ව්‍යාපෘති වලින් වැඩි සංඛ්‍යාවක් එම ගම්මානවල ජලය සපයා ගැනීමට දුෂ්කර තවත් බොහෝ පිරිසකටද සෙත සැලසෙන පරිදි පොදුවේ භාවිතා කිරීමට හැකිවන සේ ඉදිකර තිබීමයි. මෙම ප‍්‍රජා සත්කාරක වැඩසටහන යටතේ වැඩි ජල සැපයුම් ව්‍යාපෘති සංඛ්‍යාවක් ගම්පහ දිස්ත‍්‍රික්කයට ලැබුණු අතර එම සංඛ්‍යාව 105 කි. ඉන්පසුව කෑගල්ල දිස්ත‍්‍රික්කයට ජල ව්‍යාපෘති 76 ක්ද, රත්නපුර දිස්ත‍්‍රික්කයට 62 ක්ද, කුරුණෑගල දිස්ත‍්‍රික්කයට 49 ක්ද, පොළොන්නරුව දිස්ත‍්‍රික්කයට 33 ක්ද ලබාදුන් බව සමාගම පවසයි. මෙම වසර තුළදී බ‍්‍රැන්ඩික්ස් සමූහයේ මූල්‍ය ආධාරය මත සිදුකළ ප‍්‍රජා සත්කාරක ව්‍යාපෘති වලින් දැවැන්ත ව්‍යාපෘතියක් වූයේ බුලත්කොහුපිටිය, පැතුම්ගම ගම්මානයේ පවුල් 30 ක් වෙනුවෙන් ජල සැපයුම් ව්‍යාපෘතියක් නිම කිරීමයි. මෙම ව්‍යාපෘතිය දියත් කර නිම කිරීම සඳහා අවිස්සාවේල්ල, බ‍්‍රැන්ඩික්ස් ෆිනිෂිං හි ප‍්‍රභාත් දසනායක මහතා එම ගම්මානයේ තරුණ පිරිසක් සමග පෙරමුණ ගෙන කටයුතු කළේය. ”ඇතැම් බ‍්‍රැන්ඩික්ස් සාමාජිකයින් ඇතුළු බොහෝ ජනතාවක් ජලය හිඟවීම නිසා දෛනික ජීවිතයේ බොහෝ කටුක අත්දැකීම්වලට තවමත් මුහුණ දෙමින් සිටිනවා.” යැයි බ‍්‍රැන්ඩික්ස් සමූහයේ ආයතනික සමාජ වගකීම් අංශයේ ප‍්‍රධානී, අනූෂා අලස් මහත්මිය පැවසුවාය. ”මෙය ඔවුන්ගේ ශක්තිය සඳහාත් විවිධ කටයුතු සඳහාත් අහිතකර ලෙස බලපානවා. ඒ වගේම මෙවැනි පිරිසක් සිටින්නේ සෞඛ්‍ය අවදානමක් ඉදිරියේයි. මෙම ජනතාව වෙනුවෙන් බ‍්‍රැන්ඩික්ස් “මෙහෙවරට දියවර” වැඩසටහන දියත් කිරීමට එක් හේතුවක් වුණේ එයයි. මෙම වැඩසටහන මගින් සෑම වසරකම අඛණ්ඩව බොහෝ පිරිසකට සෙත සලසනවා.” 2012-13 මූල්‍ය වසරේදී සමාගම විසින් වැඩ අවසන් කළ ජල සම්පාදන ව්‍යාපෘති සමග මේ දක්වා ශ‍්‍රී ලංකාව පුරා පිහිටි බ‍්‍රැන්ඩික්ස් නිෂ්පාදන කර්මාන්ත ශාලාවල සේවය කරන සාමාජිකයින් 2,024 දෙනෙකු වෙනුවෙන් සමාගම මෙම වැඩසටහන යටතේ ජල සැපයුම් ව්‍යාපෘති ලබාදී තිබේ. මෙම ජල සැපයුම් ව්‍යාපෘති වලට අමතරව, උග‍්‍ර ජල හිඟයකට මුහුණදී සිටින ප‍්‍රදේශ හා ආයතන වෙනුවෙන් විශාල ප‍්‍රජා ජල සැපයුම් ව්‍යාපෘති ගොඩ නැගීම සඳහා බ‍්‍රැන්ඩික්ස් පුද්ගලික ආයතන කිහිපයක් සමගම අත්වැල් බැඳගෙන ඇත. මීට අමතරව, ශ‍්‍රී ලංකාවේ ජල අංශයේ ප‍්‍රජා මූලික සංවිධානවල කාන්තා නායකයික් වෙනුවෙන් ජලවාහිනී නමින් අධ්‍යාපනික වැඩසටහන් මාලාවක්ද බ‍්‍රැන්ඩික්ස් සමූහය විසින් පවත්වන අතර මේ සඳහා රාජ්‍ය ආයතන සහ මෙවැනි සත්කාර සඳහා කැමැත්තක් දක්වන පුද්ගලික අංශයේ පාර්ශවකරුවන් දායකත්වය ලබාදේ. බ‍්‍රැන්ඩික්ස් සමූහයේ ප‍්‍රධාන ආයතනික සමාජ වගකීම් ක‍්‍රියාකාරකම්වලට මූලික ආයතනික තේමාව වන්නේ “ජලය” වන අතර ජල සම්පත වැඩිකර ගැනීමට දිගු කාලීනව කැපවීම මෙන්ම අත්‍යවශ්‍යම පිරිස් වලට සුරක්ෂිත පානීය ජලය සැපයීමද එහි අරමුණු අතර වේ. සමූහයේ සමාජ සත්කාරක වැඩසටහන් අතර සිය කර්මාන්තශාලා තුළ හා ඒ වටා සිටින ජල ගැටලූ සහිත ජනතාවගේ පානීය ජල අවශ්‍යතා සපුරාලීම හා අවශ්‍ය ප‍්‍රදේශවල සනීපාරක්ෂක කටයුතු නැංවීම සිදු කරනු ලැබේ.", "URL": "https://sinhala.adaderana.lk/news.php?nid=34819", "Category": null, "Parent URL": null}