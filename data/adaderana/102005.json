{"Source": "Adaderana", "Timestamp": "January 8, 2019 03:13 pm", "Headline": "ගාමීණි සෙනරත්ගේ නඩුව-අමාත්‍යාංශයේ ඩිෆෙන්ඩර් රථයක් රවී අවභාවිතා කරලා?", "News Content": "ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කළේ යැයි චෝදනා කරමින් හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව නීතිපතිවරයා විසින් ගොනු කර ඇති නඩුව අද(08) කොළඹ ත්‍රිපුද්ගල විශේෂ මහාධිකරණය හමුවේ යළි විභාගයට ගත්තේය. මෙම නඩුව අද සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ලක් හමුවේ කැඳවනු ලැබීය. මෙහිදී පැමිණිල්ලේ නව වන සාක්ෂිකරු ලෙස නම් කර සිටින කැන්විල් හොල්ඩිං සමාගමේ ගණකාධිකාරී මේනක රාජකරුණා මහතා ගෙන් විත්තියේ නීතිඥවරු විසින් වැඩිදුර හරස් ප්‍රශ්න ඇසීම සිදුකළේය. මෙහිදී විත්තිය වෙනුවෙන් පෙනී සිටි ජනාධිපති නීතිඥ අලි සබ්රි මහතා මතු කළ හරස් ප්‍රශ්නවලට පිළිතුරු දෙමින් සාක්ෂිකරු හෙලන්කො සමාගමට අයත් ඩිෆෙන්ඩර් රථයක් බදු ගිවිසුමක් යටතේ මුදල් අමාත්‍යාංශය වෙත පවරා දී තිබු බව කීවේය. අදාළ සමාගම සිදුකළ විගණනයක් දී එම වාහනයකට අදාළ බදු මුදල් ලැබී නොමැති බව හෙළිදරව් වීමෙන් පසුව සමාගමේ අධ්‍යක්ෂ මණ්ඩලය ඒ පිළිබඳව විමසූ විට එම වාහනය තමන් සතුව නොමැති බව මුදල් අමාත්‍යාංශය දැනුම් දී තිබූ බව සාක්ෂිකරු කීවේය. විත්තියේ නීතිඥ අලි සබ්රි මහතා මතු කළ හරස් ප්‍රශ්නයකට පිළිතුරු දෙමින් සාක්ෂිකරු කියා සිටියේ මෙම වාහනය රවි කරුණානායක මහතාගේ පෞද්ගලික කාර්ය මණ්ඩලයේ කටයුතු සඳහා යොදවා ඇති බවට පසුව දැන ගත් බවයි. අනතුරුව වැඩිදුර විමසීම හෙට දිනට කල් තැබුණි. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 4 දෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ සෙසු විත්තිකරුවන් ලෙස පියදාස කුඩාබාලගේ ,නීල් බණ්ඩාර හපුහින්න සහ ලසන්ත බණ්ඩාර යන අය නම් කර තිබේ.", "URL": "https://sinhala.adaderana.lk/news.php?nid=102005", "Category": null, "Parent URL": null}