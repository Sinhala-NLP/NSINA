{"Source": "Adaderana", "Timestamp": "July 4, 2017 02:45 pm", "Headline": "ශ්‍රම බල ඉල්ලුම ගැන සමීක්ෂණයක්", "News Content": "පෞද්ගලික හා අවිධිමත් අංශයේ ශ්‍රම බල ඉල්ලුම පිළිබඳ සමීක්ෂණයක් මෙම මාසයේදී සිදු කිරීමට කටයුතු යොදා ඇති බව ජනලේඛන හා සංඛ්‍යාලේඛන දෙපාර්තමේන්තුව පවසයි. එම දෙපාර්තමේන්තුවේ අධ්‍යක්ෂ ජනරාල් ආචාර්ය අමර සතරසිංහ මහතා පවසන්නේ ශ්‍රම බල ඉල්ලුම පිළිබඳ සංඛ්‍යා පිළියෙල කිරීමේ අරමුණින් මෙම සමීක්ෂණය සිදු කරන බවය. රටක ශීඝ්‍ර ආර්ථික වර්ධනයක් ලබා ගැනීම උදෙසා ශ්‍රම ඉල්ලුමට සරිලන අයුරින් ශ්‍රම බල ඉල්ලුම පැවතිය යුතු අතර ජනලේඛන හා සංඛ්‍යා ලේඛන දෙපාර්තමේන්තුව වාර්ෂිකව ශ්‍රම බල සමීක්ෂණය පවත්වමින් ශ්‍රම බල සැපයුම පිළිබඳ සංඛ්‍යාත පිළියෙල කරන බව සඳහන්වේ.කෙසේවෙතත් පෞද්ගලික හා අවිධිමත් අංශයේ ශ්‍රම බල ඉල්ලුම පිළිබඳ සමීක්ෂණයක් සිදු කෙරෙන පළමු අවස්ථාව මෙය වන අතර සමීක්ෂණය සඳහා ආයතන 3500ක් තෝරාගෙන ඇති බව ආචාර්ය අමර සතරසිංහ මහතා සඳහන් කළේය.එසේ තෝරාගෙන ඇති අයතන වෙත ජනලේඛන හා සංඛ්‍යා ලේඛන දෙපාර්තමේන්තුවේ නිලධාරීන් පැමිණ දත්ත රැස් කිරීමට නියමිත අතර වැඩි වශයෙන් පුරප්පාඩු පවතින රැකියා, ඒ සඳහා අවශ්‍ය අධ්‍යාපන හා වෘත්තීය සුදුසුකම් එම සුදුසුකම් සපුරාලීමට දැනට පවතින රාජ්‍ය හා පෞද්ගලික අධ්‍යාපන ආයතනවල දායකත්වය ඇතුළු කරුණු පිලිබඳ එහිදී අවධානය යොමු වන බව සඳහන්වේ.", "URL": "https://sinhala.adaderana.lk/news.php?nid=74865", "Category": null, "Parent URL": null}