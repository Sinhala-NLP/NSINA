{"Source": "Adaderana", "Timestamp": "December 28, 2011 05:42 pm", "Headline": "පුදුකුඩිඉරිප්පු සහ මුහුදුබඩපත්තු ගැන මැ.කෝගෙන්  විශේෂ සාකච්ඡාවක් ", "News Content": "පුදුකුඩිඉරිප්පු සහ මුහුදුබඩපත්තු යන ප්‍රාදේශීය සභා සඳහා ලබන මාර්කු මස 10 වැනිදා පැවැත්වීමට නියමිත පළාත් පාලන ඡන්ද විමසීම සම්බන්ධයෙන් විශේෂ සාකච්ඡාවක් පැවැත්වීමට මැතිවරණ කොම‍සාරිස්වරයා තීරණය කර තිබේ. අදාළ ප්‍රාදේශීය සභා සඳහා පසුගිය ජනවාරි මස 6 වැනිදා නාමයෝජනා දැන්වීම් ප්‍රකාශ කර තිබුණ ද එම ඡන්ද විමසීම දෙසැම්බර් මස 31 වැනි දිනට පසුව කල් තබන ලදී. අදාළ පළාත් පාලන ආයතන බල ප්‍රදේශවල බිම් බෝම්බ ඉවත් කිරීමේ කටයුතු අවසන් වීම සහ නැවත පදිංචි කිරීම් අවසන් වී නොතිබීම ඊට හේතු වූ බව මැතිවරණ කොමසාරිස් මහින්ද දේශප්‍රිය මහතා පවසයි. එහෙත් නොවැම්බර් සහ දෙසැම්බර් මාසවල මුලතිවු දිස්ත්‍රික්කයට බලපාන අධික වර්ෂා සහිත කාලගුණය හේතුවෙන් ඡන්ද විමසීම 2012 මාර්තු මස 10 වැනිදා දක්වා කල් දමා තිබුණි. ඒ අනුව එම ඡන්ද විමසීම සම්බන්ධයෙන් සහ නැවත පදිංචි කිරීම් අවසන් කර නොමැති ඡන්ද දායකයින් සඳහා විකල්ප ක්‍රියාමාර්ග ගැනීම පිළිබඳ අදාළ පළාත් පාලන ආයතන සඳහා තරග කරන සියලුම දේශපාලන පක්ෂවල ලේකම්වරුන් සහ ස්වාධීන කණ්ඩායම් නායකයින් සමග සාකච්ඡා කරන බව මැතිවරණ කොමසාරිස්වරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=21012", "Category": null, "Parent URL": null}