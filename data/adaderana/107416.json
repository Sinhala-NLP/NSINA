{"Source": "Adaderana", "Timestamp": "April 5, 2019 08:39 am", "Headline": "ඉන්දීය මහ මැතිවරණය අප්‍රේල් 11 ඇරඹෙයි", "News Content": "ඉන්දීය මහ මැතිවරණය අප්‍රේල් 11 වනදා සිට මැයි 19 වනදා දක්වා අදියර 7ක් යටතේ පැවැත්වීමට නියමිතව ඇත. එහිදී ඉන්දීය කොංග්‍රස් පක්ෂයේ අග්‍රාමාත්‍ය අපේක්ෂකයා ලෙස රාහුල් ගාන්ධි ආසන දෙකකින් තරග බිමට පිවිසීමට සූදානමින් සිටියි. ඉන්දීය කොංග්‍රස් පක්ෂයේ අග්‍රාමාත්‍ය ධූර අපේක්ෂක ලෙස රාහුල් ගාන්ධි උතුරු ඉන්දියාවේ අමීති ආසනයට සහ කේරලයේ වයනාඩ් ආසනයට තරග කිරීමට නියමිතය. ඒ අනුව යමින් දකුණු ඉන්දියාවේ කේරල ප්‍රාන්තයේ වයනාඩ් අසුනට තරග කිරීමට අවශ්‍ය සුදුසුකම් සපුරාලමින් ඊට අදාළ ලිපි ලේඛන බාරදීමට ඔහු පසුගියදා පියවර ගත්තේය. එය හින්දු ජාතිකවාදීන් අඩු නියෝජනයක් සහිත ආසනයක් වීම කොංග්‍රස් පක්ෂයට වාසි සහගත වනු ඇති බව විචාරකයින් පෙන්වා දෙනු ලබයි. මැතිවරණයට සමගාමීව සිදුකළ මත විමසුම් වලින් පෙනී ගොස් ඇත්තේ අග්‍රාමාත්‍ය නරේන්ද්‍ර මෝදිගේ නායකත්වයෙන් යුත් භාරතීය ජනතා පක්ෂය මැතිවරණ සටනේ පෙරමුණ ගෙන සිටින බවය. කෙසේ වෙතත් විපක්ෂ නායක රාහුල් ගාන්ධිට චතිස්ගාර්, මධ්‍ය ප්‍රදේශ්, උත්තර් ප්‍රදේශ් ඇතුළු ප්‍රාන්ත කිහිපයක ජනප්‍රියතාව වර්ධනය කර ගැනීමට හැකි වී තිබෙන බව ඉන්දීය මාධ්‍ය වාර්තා කර සිටියි. කෙසේ වෙතත් ඔහු මෙලෙස පාර්ලිමේන්තු මැතිවරණයේදී ආසන දෙකකට තරග වදින පළමු අවස්ථාව මෙයයි. රාහුල් ගාන්ධිගේ මව වූ කොංග්‍රස් සන්ධානයේ හිටපු සභාපතිනී සෝනියා ගාන්ධි 1999 වසරේ දෙවෙනි අසුන ලෙස කර්ණාටක ප්‍රාන්තයේ බෙල්ලාරි අසුනට තරග වැද වත්මන් විදේශ ඇමතිනිය වන සුෂ්මා ස්වරාජ් පරාජයට පත්කළාය. ඇගේ පළමු අසුන වූයේ උත්තර් ප්‍රදේශ් ප්‍රාන්තයේ අමීති අසුනයි. රාහුල් ගාන්ධිගේ මිත්තනිය වූ හිටපු ඉන්දීය අගමැතිනී ඉන්දිරා ගාන්ධි උතුරු ඉන්දියාවේ රේබෙරෙලි අසුනට අමතරව දකුණු ඉන්දියාවේ වත්මන් තෙලගනාවට අයත් මේඩක් අසුනට 1980 දී තරග වැදුණාය. මේ අතර මාර්ග බාධකයක් කැඩී යාම හේතුවෙන් අනතුරට පත්ව සුළු තුවාල ලැබූ මාධ්‍යවේදීන් තිදෙනෙකුගේ පිහිටට රාහුල් ගාන්ධි ඉදිරිපත් වූ අයුරු දැක්වෙන දර්ශන පෙළක් ජාත්‍යන්තර මාධ්‍යයන්ගේ අවධානයට ලක්ව ඇත.", "URL": "https://sinhala.adaderana.lk/news.php?nid=107416", "Category": null, "Parent URL": null}