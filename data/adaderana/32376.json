{"Source": "Adaderana", "Timestamp": "March 13, 2013 11:05 am", "Headline": "බාල වයස්කාරියක සමග පවුල් කෑවාට දෙදෙනාම අත්අඩංගුවේ", "News Content": "වයස අවුරුදු 15 ක බාල වයස්කාර දැරියක පැහැර ගෙන ගොස් දුෂණය කළ බව කියන 22 හැවිරිදි සැකකරුවෙකුව අත්අඩංගුවට ගෙන තිබේ. මෙලෙස අතවරයට ලක්ව ඇත්තේ ආණමඩුව - මුදලක්කුලිගේ පදිංචිව සිටි දැරියකි. 6 වන වසර දක්වා පමණක් පාසල් ගොස් ඇති මෙම දැරියගේ මව මිය ගොස් ඇති බවත් ඒ අනුව ඇය හැදී වැඩී ඇත්තේ සිය මිත්තනියගේ භාරයේ බවත් සඳහන්ය. එහිදී එම ප්‍රදේශයේම පදිංචි පෙදරේරුවෙකු සමග ඇය ප්‍රේම සම්බන්ධතාවයක් ආරම්භ කර ඇති අතර එම සම්බන්ධයේ ප්‍රතිඵලයක් ලෙස සැකකරු දැරිය පැහැර ගෙන ගොස් ඇය සමග පවුල් ජීවිතයක් ආරම්භ කර ඇතැයි පොලීසිය පවසයි. මේ පිළිබඳ 119 පොලිස් හදිසි ඇමතුම් අංශයට කරන ලද දැනුම්දීමක් මත සැකකරුව සහ දැරිය අත්අඩංගුවට ගැනීමට පොලීසියට හැකිවී තිබේ. දැරිය වෛද්‍ය පරීක්ෂණයක් සඳහා ආණමඩුව දිසා රෝහලට ඇතුළත් කර ඇති අතර සැකකරු ආණමඩුව දිසා අධිකරණය වෙත ඉදිරිපත් කිරීමට නියමිතය. ආණමඩුව පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=32376", "Category": null, "Parent URL": null}