{"Source": "Adaderana", "Timestamp": "August 22, 2017 05:16 pm", "Headline": "රසායන විද්‍යාව ප්‍රශ්න පත්‍ර සිද්ධිය- 3ක් රිමාන්ඩ්", "News Content": "2017 වර්ෂයේ අපොස උසස් පෙළ රසායන විද්‍යාව ii ප්‍රශ්න පත්‍රයේ ප්‍රශ්න ඇතුළත් අත් පත්‍රිකාවක් සිසුන් අතර බෙදාහල සිද්ධියට සම්බන්ධයෙන් සැකපිට අත්අඩංගුවට ගත් සැකකරුවන් තිදෙනා රක්ෂිත බන්ධනාගාර ගත කර ඇත. ගම්පහ ප්‍රදේශයේ බාලිකා පාසලක් ඉදිරිපිට මාර්ගයේ , උසස්පෙළ විභාගය නිමවී සිසුන් පිටතට පැමිණෙන අවස්ථාවේ මෙම අත්පත්‍රිකා බෙදා හැරීම සම්බන්ධයෙන් සැකකරන උපකාරක පන්ති ගුරුවරයාගේ සොහොයුරා සහ පියා මීට පෙර සැක පිට ඊයේ (21) අත්අඩංගුවට ගෙන තිබුණු අතර වැඩිදුර විමර්ශනයේදී මේ අත් පත්‍රිකා පරිගණක යතුරුලියනය කරන ලද ගම්පහ බෞද්ධාලෝක මාවතේ පිහිටි මුද්‍රණාලයක හිමිකරු වන වයස අවුරුදු 41ක් වූ පුද්ගලයෙකුද ගම්පහ පොලීස් ස්ථානයේ නිලධාරීන් විසින් ඊයේ දින අත්අඩංගුවට ගත්තේය. සැකකරුවන් තිදෙන අද (22)දින ගම්පහ මහේස්ත්‍රාත් අධිකරණයට ඉදිරිපත් කිරීමෙන් අනතුරුව අගෝස්තු 30 වන දින දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=76563", "Category": null, "Parent URL": null}