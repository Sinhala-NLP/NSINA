{"Source": "Adaderana", "Timestamp": "May 29, 2018 03:34 pm", "Headline": "සාපෙ-උපෙ පිළිතුරු පත්‍ර ඇඟයීම පාසල් නිවාඩු කාලය තුළදීම අවසන් කිරීමට යෝජනාවක්", "News Content": "අධ්‍යයන පොදු සහතික පත්‍ර සාමාන්‍ය පෙළ සහ උසස් පෙළ පිළිතුරු පත්‍ර ඇඟයීම් කටයුතු එම විභාග පැවැත්වෙන පාසල් නිවාඩු කාලය තුළදීම අවසන් කිරීමට යෝජනා කර ඇති බව අධ්‍යාපන අමාත්‍ය අකිල විරාජ් කාරියවසම් මහතා පවසයි. විභාග ප්‍රතිඵල නිකුත් කිරීමේදී සිදුවන අනවශ්‍ය ප්‍රමාදයන් හේතුවෙන් සිසු දරුවන්ට සිදුවන අපහසුතාවන් වලක්වා ගැනීමටත් පිළිතුරු පත්‍ර පරීක්ෂා කිරීම සඳහා යොදා ගන්නා පාසැල් වසා දැමීමේ කාලය අවම කිරීමටත් මෙමඟින් හැකිවන බව අමාත්‍යවරයා පෙන්වා දෙයි. විදුහල්පති සේවයේ පළමු පන්තියට උසස්වීම් ලැබූ විදුහල්පතිවරුන් 85 දෙනෙකු සඳහා ඊට අදාළ ලිපි ලබාදීම වෙනුවෙන් අධ්‍යාපන අමාත්‍යංශයේ පැවති උත්සවයකට එක්වෙමින් අධ්‍යාපන අමාත්‍ය අකිල විරාජ් කාරියවසම් මහතා මෙම අදහස් පල කර තිබේ. එහිදී වැඩිදුරටත් අදහස් දක්වමින් අමාත්‍යවරයා සඳහන් කර ඇත්තේ සුදුසුකම් සහිත දක්ෂ නිලධාරීන්ට අවස්ථාව ලබාදී ඔවුන් අධ්‍යාපන පද්ධතියට එකතු කර ගැනීමට අවධානය යොමුව ඇති අතර ඒ අනුව විදුහල්පති තනතුර පුරප්පාඩුව පවතින ජාතික පාසල්වලට විදුහල්පතිවරුන් බඳවා ගැනීම සඳහා ගැසට් නිවේදනයක් නිකුත් කිරීමට පියවර ගෙන ඇති බවයි.", "URL": "https://sinhala.adaderana.lk/news.php?nid=90020", "Category": null, "Parent URL": null}