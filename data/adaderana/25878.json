{"Source": "Adaderana", "Timestamp": "July 18, 2012 03:21 pm", "Headline": "අසාද් සාලි මෙවර මුස්ලීම් කොංග්‍රසයෙන් තරගබිමට", "News Content": "එක්සත් ජනතා නිදහස් සන්ධානයේ කොළඹ නගර සභාවේ හිටපු නාගරික මන්ත්‍රී අසාද් සාලි මහතා නැගෙනහිර පළාත් සභාවට මුස්ලිම් කොංග්‍රසය යටතේ තරග කිරීමට තීරණය කර තිබේ. නැගෙනහිර පළාත් සභාවට තරග කිරීමේ අරමුණින් අසාද් සාලි මහතා ඊයේ (17) කොළඹ නාගරික මන්ත්‍රී ධූරයෙන් ඉල්ලා අස්විය. දෙමළ භාෂාව කථා කරන පක්ෂ සංධානයක් සමඟ නැගෙනහිර පළාත් සභාවට තරග කිරීමට අදහස් කර ඇති බව එහිදී ඔහු ප්‍රකාශ කර සිටියේය. මේ අතර එක්සත් ජනතා නිදහස් සන්ධානය යටතේ නැගෙනහිර පළාත් සභාවට තරග කිරීමට තීරණය කර සිටි මුස්ලිම් කොංග්‍රසය තනිව තරග කිරීමට තීරණය කර තිබේ.", "URL": "https://sinhala.adaderana.lk/news.php?nid=25878", "Category": null, "Parent URL": null}