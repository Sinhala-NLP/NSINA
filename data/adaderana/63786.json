{"Source": "Adaderana", "Timestamp": "September 4, 2016 08:19 pm", "Headline": "ලබන අයවැයෙන් උපරිම ප්‍රතිපාදන ", "News Content": "ජාතික සංවර්ධන ප්‍රමුඛතා ව්‍යාපෘති සඳහා ලබන අයවැයෙන් උපරිම ප්‍රතිපාදන වෙන් කරන ලෙස මුදල් අමාත්‍ය රවී කරුණානායක මහතා උපදෙස් ලබාදී තිබේ.මුදල් අමාත්‍යාංශය සඳහන් කළේ 2016 වසරේ විසර්ජන පනත මගින් හඳුන්වා දෙන ලද ශුන්‍ය පාදක අයවැය යටතේ සියලු රාජ්‍ය ආයතන තම ඉදිරි සංවර්ධන කටයුතු පිළිබඳ ක්‍රියාකාරී සැලැස්ම ඉදිරිපත් කිරීම අනිවාර්ය බවයි.ඒ අනුව ලබන වසරේ ක්‍රියාත්මක කිරීම සඳහා ඉදිරිපත්ව ඇති සියළුම ක්‍රියාකාරී සැලසුම් ජාතික සංවර්ධන ප්‍රමුඛතාවය සමග සැසදේනම් ඒ සඳහා අවශ්‍ය ප්‍රතිපාදන අඩුවකින් තොරව ලබා දෙන ලෙස ද අමාත්‍යවරයා උපදෙස් ලබා දී තිබේ.එමෙන්ම සියලුම රාජ්‍ය ආයතන සතුව පවත්නා විවිධ අරමුදල් සහ එම ආයතන සිදු කරන වියදම් මහා භාණ්ඩාගාරය විසින් අධීක්ෂණය කිරීම අනිවාර්ය කර ඇති බව මුදල් අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=63786", "Category": null, "Parent URL": null}