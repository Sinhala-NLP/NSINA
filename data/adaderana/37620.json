{"Source": "Adaderana", "Timestamp": "September 23, 2013 07:09 am", "Headline": "මනාපය බෙදුණේ මෙහෙමයි", "News Content": "උතුර, වයඹ සහ මධ්‍යම පළාත් සභා මැතිවරණයට අදාළව සියලුම දිස්ත්‍රීක්ක වල මනාප ඡන්ද ප්‍රතිඵල මේ වන විට නිකුත් වී තිබේ. ඊයේ රාත්‍රී 11.30 පමණ වන විට සියළුම මනාප ප්‍රතිඵල නිකුත් කර අවසන් කළ බව මැතිවරණ බලධාරීන් කියා සිටියි. මධ්‍යම පළාත් සභාවේ මහනුවර දිස්ත්‍රීක්කයේ සහ වයඹ පළාත් සභාවේ කුරුණෑගල දිස්ත්‍රීක්කයේ මනාප ඡන්ද ප්‍රතිඵල නිකුත් කිරීම ප්‍රමාද වූ අතර ආසන 03ක මනාප ප්‍රතිඵල නැවත ගණන් කිරීම මෙයට හේතුවී තිබුණි. මෙම මනාප ප්‍රතිඵල නිකුත් කිරීම ප්‍රමාද වීම නිසා මහනුවර දිස්ත්‍රීක් ලේකම් කාර්යාලය ඉදිරිපිට ඊයේ රාත්‍රීයේ කිසියම් උණුසුම්කාරී තත්ත්වයක් ද හටගත් බව නොරහසකි. මෙවර ඡන්දයට අපේක්ෂකයන් ලෙස ඉදිරිපත් වු පුද්ගලයන් සහ ඔවුන්ගේ ආධාරකරුවන් නොසන්සුන්කාරී ලෙස හැසිරීම මෙයට හේතුවයි. බොහෝ දෙනාගේ අවධානය යොමුව තිබු වයඹ පළාතේ කුරුණෑගල දිස්ත්‍රීක්කයේ එක්සත් ජනතා නිදහස් සන්ධානයේ වැඩිම මනාප සංඛ්‍යාවක් හිමිකර ගැනීමට දයාසිරි ජයසේකර මහතා සමත්ව තිබේ. ඔහුට හිමිව ඇති මනාප සංඛ්‍යාව තුන් ලක්ෂ තිස් හයදහස් තුන්සිය විසිහතකි. කුරුණෑගල දිස්ත්‍රීක්කයේ දෙවන ස්ථානය අමාත්‍ය ජොන්ස්ටන්ප්‍රනාන්දු මහතාගේ පුත් ජොහොන්ප්‍රනාන්දු මහතාට හිමිව ඇති අතර ඔහු මනාප එක්ලක්ෂ තිස්හතර දහස් හාරසිය විසි තුනක් හිමිකර ගෙන තිබේ. මනාප 60,960 ක් හිමිකර ගනිමින් කුරුණෑගල දිස්ත්‍රීක්කයේ සන්ධාන ලැයිස්තුවේ තෙවන ස්ථානයට පත්වුයේ ඩී.බී.හේරත් මහතායි. මීට අමතරව ජී.දෙහිගම මහතා මනාප 59,016ක් හිමිකර ගනිමින් සන්ධාන ලැයිස්තුවේ සිව් වන ස්ථානය ට පැමිණ ඇත. වයඹ පළාත් හිටපු ප්‍රධාන අමාත්‍ය අතුල විජේසිංහ මහතා මෙවර සන්ධාන ලැයිස්තුවේ 05 වන ස්ථානය හිමිව ඇති අතර ඔහු ලබාගෙන ඇති මනාප සංඛ්‍යාව 47,014කි. වයඹ පළාතේ කුරුණෑගල දිස්ත්‍රීක්කයේ එක්සත් ජාතික පක්ෂයෙන් වැඩිම මනාප හිමිකර ගැනීමට ජේ.සී අලවතුවල මහතා සමත්ව ඇති අතර ඔහු මනාප 23,960 ක් හිමිකර ගෙන තිබේ. මනාප 21,958ක් ලබා ගනිමින් ශමාල් සෙනරත් එක්සත් ජාතික පක්ෂ මනාප ලැයිස්තුවේ දෙවන ස්ථානයට පත්ව ඇති අතර, තුන්වන ස්ථානය හිමිකර ගත් ප්‍රීති මොහාන් ලබාගෙන ඇති මනාප සංඛ්‍යාව 20,464කි. මධ්‍යම පළාතේ මහනුවර දිස්ත්‍රීක්කයේ මනාප ප්‍රතිඵල වලට අනුව එක්සත් ජනතා නිදහස් සන්ධානයෙන් තරග වැදුණු අග්‍රාමාත්‍ය දී.මු.ජයරත්න මහතාගේ පුත් අනුරාධ ජයරත්න මහතා පළමු ස්ථානයට පත්ව සිටියි. ඔහු මනාප එක් ලක්ෂ හත්දහස් හයසිය හතළිස් හතරක් හිමිකර ගෙන ඇති අතර දෙවන ස්ථානයට පත්ව සිටින හිටපු ප්‍රධාන අමාත්‍ය සරත් ඒකනායක මහතා හිමිකරගෙන ඇති මනාප සංඛ්‍යාව 70,171කි. මහනුවර දිස්ත්‍රීක්කයේ සන්ධාන ලැයිස්තුවේ තුන්වන ස්ථානය මනාප 45,060 ක් හිමිකරගත් තිළිණ තෙන්නකෝන්ට හිමිව තිබේ. මධ්‍යම පළාතේ එක්සත් ජාතික පක්ෂයෙන් වැඩිම මනාප හිමිකර ගෙන ඇත්තේ අසාද් සාලි මහතාය. ඔහු මනාප 55,385ක් හිමිකර ගෙන තිබේ. එක්සත් ජාතික පක්ෂ මනාප ලැයිස්තුවේ දෙවන ස්ථානය ජේ.අබ්ඩීන් මහතාට හිමිව ඇති අතර ඔහු ලබාගෙන ඇති මනාප ප්‍රමාණය 45,752කි. මේ අතර නුවරඑලිය දිස්ත්‍රීක්කයේ එක්සත් ජනතා නිදහස් සන්ධානයෙන් වැඩිම මනාප සංඛ්‍යාවක් හිමිකර ගෙන ඇත්තේ ආර්. මුත්තයියා මහතායි. ඔහුට හිමිව ඇති මනාප සංඛ්‍යාව 50,660කි. දෙවන ස්ථානය ආර්.කනගරාජ් මහතාට හිමිව ඇති අතර ඔහු මනාප 48,825ක් හිමිකර ගෙන තිබේ. මනාප 47,912ක් හිමිකර ගත් පිලිප් කුමාර් නුවරඑලිය දිස්ත්‍රීක්කයේ සන්ධාන ලැයිස්තුවේ තෙවන ස්ථානයට පත්ව ඇති අතර එස්.බී රත්නායක මහතා මනාප 29,511ක් හිමි කර ගනිමින් සිව්වන ස්ථානයට පත්ව සිටියි. නුවරඑළියේ එක්සත් ජාතික පක්ෂයේ කේ.කේ.පියදාස මනාප 21,972ක් හිමිකර ගනිමින් පෙරමුණේ සිටින අතර මනාප 16.556 හිමිකර ගනිමින් ජයලත් දිසානායක එම පක්ෂයෙන් දෙවන ස්ථානයට පත්ව තිබේ. රේණුකා හේරත් මහතාට එක්සත් ජාතික පක්ෂයේ මනාප ලැයිස්තුවේ තුන්වන ස්ථානය හිමිව ඇති අතර ඔහු ලබාගෙන ඇති මනාප සංඛ්‍යාව 15,507කි.", "URL": "https://sinhala.adaderana.lk/news.php?nid=37620", "Category": null, "Parent URL": null}