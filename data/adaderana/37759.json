{"Source": "Adaderana", "Timestamp": "September 28, 2013 10:32 am", "Headline": "ලක්ෂ ගාණක රත්‍රං නෑ - මිතුරිය හතුරිය වුණිද? ", "News Content": "තම මිතුරියට අයත් බව කියන රුපියල් 344,475 ක් වටිනා රන් ආභරණ සහ ජංගම දුරකථන 2ක් සොරා ගැනීමේ සිද්ධියක් සම්බන්ධයෙන් 40 හැවිරිදි කාන්තාවක් සැකපිට අත්අඩංගුවට ගෙන ඇති බව හලාවත පොලීසිය පවසයි. මෙසේ අත්අඩංගුවට ගෙන ඇත්තේ හලාවත පොලිස් වසමේ මුගුණුවටවන - මහගම ප්‍රදේශයේ තාවකාලිකව පදිංචිව සිටි බව කියන හලාවත - බංගදෙණිය පදිංචිකාරියක් බව ‍අප වාර්තාකරු කියයි. දින කීපයක් තම මිතුරියක වන සැකකාරිය පදිංචිව සිටින මහගම කුලී නිවසේ තමන්ද තාවකාලිකව නැවතී සිටි බවත්, ඉකුත් 23 වැනි දින සවස 5.30ත් 24 වැනි දින 6.45 ත් අතර කාලය තුළ මෙම සොරකම සිදුවී ඇති බව නාත්තන්ඩිය - මැද නාත්තන්ඩිය පදිංචි දිනේෂා චන්ද්‍රකාන්ති නම්වු කාන්තාවක් පොලීසියට පැමිණිලි කරමින් පවසා තිබේ. සිද්ධිය වු බවට සැක කරන දිනයේ තම මිතුරිය වන සැකකාරියගේ අනියම් ස්වාමි පුරුෂයා තවත් අයෙකු සමග පැමිණ මිතුරියගේ කුලී නිවසේදී මත්පැන් පානය කර පිටව ගිය බවත්,ඉන් පසුව තමන් නින්දට ගොස් පසු දින බලන විට ඇදේ මෙට්ටය තුළ සඟවා තිබු රන් ආභරණ සහ අත් බෑගයද එහි තිබූ ජංගම දුරකථන 2කද අතුරුදහන්වී ඇති බව දැන ගත්තේ යැයි පැමිණිලිකාරිය පොලීසියට පවසා ඇති බව අප වාර්තාකරු කියයි. සොරා ගන්නා ලද බව කියන දේපළ මෙතෙක් සොයා ගෙන නැත. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37759", "Category": null, "Parent URL": null}