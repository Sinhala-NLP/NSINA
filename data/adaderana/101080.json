{"Source": "Adaderana", "Timestamp": "December 21, 2018 09:15 am", "Headline": "ලන්ඩන් ගැට්වික් ගුවන් තොටුපොළත් තාවකාලිකව වැසෙයි", "News Content": "ඩ්‍රෝන යානා පියාසර කරවනු ලැබූ බවට සඳහන් පණිවිඩයක් සලකමින් ලන්ඩනයේ ගැට්වික් ගුවන්තොටුපොළ කටයුතු තාවකාලිකව නැවැත්වීමට කටයුතු කෙරුණි. ඉන් මගීන් දැඩි සේ අපහසුතාවට පත්ව සිටි බවට වාර්තා වෙයි. එංගලන්තයේ ලන්ඩන් නුවර ගැට්වික් ගුවන් තොටුපළේ ගුවන් ගමන් වාර රැසක් අවලංගු කිරීමට එරට බලධාරීන් පියවර ගෙන තිබේ. එහි ධාවන පථයට ඉහළින් ඩ්‍රෝන යානා ද්විත්වයක් පියාසර කළ බවට වාර්තා පළවීමත් සමඟයි ඔවුන් එම ක්‍රියාමාර්ගය ගෙන ඇත. මේ හේතුවෙන් ගුවන් තොටුපලට පැමිණීමට නියමිතව තිබූ ගුවන් යානා රැසක් ආපසු හරවා යැවීමට පියවර ගෙන ඇති බව සඳහන් වෙයි. අදාළ සිදුවීම වාර්තා වන්නේ උත්සව සමයේ වඩාත් කාර්යබහුල කාල සීමාවක ගුවන් තොටුපළ ජනතාවගෙන් පිරී පැවති අවස්ථාවකයි. ඒ වන විටත් ගැට්වික් ගුවන් තොටුපළේ සිට ගුවන් මඟින් ලක්ෂයකට වැඩි පිරිසක් රැස්ව සිටි අතර ඔවුන් වෙනුවෙන් ගුවන් ගමන් වාර 760ක් ක්‍රියාත්මක කිරීමට නියමිතව පවතියි. ලන්ඩන් නුවරට දකුණු දෙසින් කිලෝමීටර් 50 ක් පමණ දුරින් වන්නට පිහිටි ගැට්වික් ගුවන් තොටුපළ එක්සත් රාජධානියේ දෙවන කාර්යබහුලම ගුවන් තොටුපලයි. එහි ධාවන පථයට ඉහළින් නිරීක්ෂණ වූ ඩ්‍රෝන යානා පිළිබඳව විමර්ශන කටයුතු කරන නිලධාරීන් පවසන්නේ මෙය ත්‍රස්තවාදය හා සම්බන්ධයක් පවතින බව පෙනී යන්නේ නැති බවයි. කෙසේ වෙතත් එය කිසිවෙකුගේ කඩාකප්පල්කාරී ක්‍රියාවක් බවට ඔවුන් විශ්වාස කරයි. මේ අතර ආරක්ෂාව පිළිබඳව මුළුමනින්ම තහවුරු කරගන්නා තුරු ගුවන් ධාවන පථය වසා දැමීමට බලධාරීන් තීරණය කර තිබේ. මේ අතර සිදු වූ අපහසුතා සම්බන්ධව ගුවන් මඟීන්ගෙන් සමාව ඉල්ලා සිටිමින් ට්විටර් පණිවිඩයක් නිකුත් කිරීමට ගැට්වික් බලධාරීන් කටයුතු කළේය. පසුගිය වසර කිහිපය තුළ මිනිසුන් රහිත ගුවන් යානා සහ වාණිජ ජෙට් යානා, ගුවන් යානා කර්මාන්තයේ ආරක්ෂාව සම්බන්ධව බරපතළ තර්ජනයක් වූ බව දැක්වෙයි. 2015 සහ 2017 අතර කාලසීමාව සමඟ සසඳා බැලීමේදී අද වනවිට බ්‍රිතාන්‍යය තුළ පෞද්ගලික ඩ්‍රෝන යානා සහ ගුවන් යානා අනතුරට ලක් වීමට ගොස් ආසන්න අවස්ථාවේදී මඟහැරුණු අවස්ථා තුන් ගුණයකින් ඉහළ ගොස් ඇති බව විශ්ලේෂකයින් පෙන්වා දෙයි.", "URL": "https://sinhala.adaderana.lk/news.php?nid=101080", "Category": null, "Parent URL": null}