{"Source": "Adaderana", "Timestamp": "March 22, 2012 09:44 am", "Headline": "අමෙරිකානු යෝජනාවට සහයදිම ඕස්ට්‍රේලියනු සෙනෙට් මණ්ඩලයේ කැමැත්තයි", "News Content": "ජගත් මානව හිමිකම් සමුළුවට ශ්‍රී ලංකාව සම්බන්ධයෙන් ඉදිරිපත් කිරීමට නියමිත යෝජනාවට ඕස්ට්‍රේලියානු රජය සහය පළ කළ යුතු බව එරට සෙනෙට් මණ්ඩලයේ ඒකායන තීරණය බව විදෙස් මාධ්‍ය උපුටා දක්වයි. ඒ අනුව මේ දිනවල පැවැත්වෙන ජගත් මානව හිමිකම් සමුළුවේ 19 වන සැසිවාරයට අමෙරිකා එක්සත් ජනපදය විසින් උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශ ක්‍රියාත්මක කරන ලෙස ඉල්ලා ගෙන එන යෝජනාවට පක්ෂව ඕස්ට්‍රේලියානු ඡන්දය පාවිච්චි කළ යුතු බව එරට සෙනෙට් මණ්ඩලයේ නිර්දේශය වී තිබේ. ඕස්ට්‍රේලියානු සෙනෙට් සභිකයින් වන ලී රහිනොන්,ගේරි හම්පයර්ස් සහ එරට විදේශ කටයුතු අමාත්‍ය බොබ් කැරර් යන මහත්වරුන් විසින් මේ පිළිබඳ රජයට යෝජනා කර ඇති බව සඳහන් වේ. උතුරේ යුද හමුදා අඩු කිරීම,අවතැන් වූ පිරිස් පිළිබඳ සැලකිල්ලක් දැක්වීම,මාධ්‍ය නිදහස තහවුරු කරලීම ඇතුළු යෝජනා ඇතුළත් උගත් පාඩම් කොමිසමේ නිර්දේශ ක්‍රියාත්මක කිරීමෙන් ප්‍රතිසන්ධානයක් ගොඩනඟාගැනීමට ශක්තිමත් පිටුවහලක් වනු ඇති බව සෙනෙට් සභිකයින්ගේ විශ්වාසයයි.", "URL": "https://sinhala.adaderana.lk/news.php?nid=22967", "Category": null, "Parent URL": null}