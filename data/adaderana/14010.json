{"Source": "Adaderana", "Timestamp": "February 6, 2011 08:01 am", "Headline": "අම්පාරෙන් සාක්ෂි විමසීම කල්යයි", "News Content": "උගත් පාඩම් හා ප‍්‍රතිසන්ධාන පිළිබඳ ජනාධිපති කොමිසම අම්පාර දිස්ති‍්‍රක්කයේ ජනතාවගේ සාක්ෂි විමසීමේ කටයුතු කල් දැමීමට තීරණය කර තිබේ. ප‍්‍රදේශයට බලපා ඇති ජල ගැලීම් තත්ත්වය හේතුවෙන් මෙම පියවර ගත් බව උගත් පාඩම් හා ප‍්‍රතිසන්ධාන කොමිසමේ මාධ්‍ය අධ්‍යක්ෂ ලක්ෂමන් වික‍්‍රමසිංහ මහතා පවසයි. එළැඹෙන පෙබරවාරි මස 13 වැනි දින අම්පාර දිස්ති‍්‍රක්කයේ ජනතාවගේ සාක්ෂි සටහන් කර ගැනීමට නියමිතව තිබූ බව ලක්ෂ්මන් වික‍්‍රමසිංහ මහතා සඳහන් කරයි. අයහපත් කාලගුණ තත්ත්වය හේතුවෙන් එම සාක්ෂි සටහන් කර ගැනීමේ කටයුතු ප‍්‍රමාද කරන ලෙස අම්පාර දිස්ති‍්‍රක් ලේකම්වරයා කොමිසමෙන් ඉල්ලා තිබේ. ඒ අනුව මෙතෙක් ලබා ගත් සාක්ෂි විශ්ලේෂණය සහ විග‍්‍රහ කිරීමේ කටයුතු මේ දින වල සිදු කරන අතර ජල ගැලීම් තත්ත්වය පහව ගිය පසු අම්පාර දිස්ති‍්‍රක් ජනතාවගේ සාක්ෂි සටහන් කර ගැනීමේ කටයුතු සිදු කරන බව ලක්ෂ්මන් වික‍්‍රමසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14010", "Category": null, "Parent URL": null}