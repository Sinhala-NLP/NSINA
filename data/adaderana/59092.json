{"Source": "Adaderana", "Timestamp": "April 11, 2016 01:05 pm", "Headline": "දෙරණේ මාධවට ජාත්‍යන්තර ඇගයීමක්", "News Content": "ලෝක සන්නාම කොංග්‍රසය විසින් පිරිනමන 'වඩාත් බලපෑම් සහගත සන්නාම නායකත්ව සම්මානයක්'ටී.වී‍ දෙරණ විධායක අධ්‍යක්ෂ හා ප්‍රධාන මෙහෙයුම් ප්‍රධානි මාධව මඩවල මහතාට හිමිව තිබේ.මලයාසියාවේ ක්වාලාම්පූර් හි පැවති මෙවර සම්මාන උළෙලෙන් මීට ස්වල්ප මොහොතකට පෙර ඔහු එම සම්මානයට පාත්‍රවී ඇත.ලෝකයේ සාර්ථකම හා බලගතු පුද්ගල බද්ද තනි හා විශාලතම සන්නාම සාමූහිකය වන 'ලෝක සන්නාම කොංග්‍රසය'විසින් සංවිධානය කරනු ලැබූ මෙම සන්නාම ප්‍රදාන උළෙල මෙවර 25 වන වරට අද(11) දින ක්වාලාම්පූර්හි Centre Hotel & Residences හි පැවැත්විණි.මෙවර උළෙලේ තේමා පාඨය වූයේ 'මීළග පරපුරේ සහශ්‍ර සන්නාමය ගොඩනැඟීම'යන්නය.ලෝක සන්නාම කොංග්‍රසය විසින් 'වැඩිම බලපෑම් සහගත සන්නාම නායකත්ව සම්මානය'සඳහා ජූරියේ නිර්දේශ ඉදිරිපත් කරනු ලැබූවන් මනෝ විද්‍යාව,සමාජ විද්‍යාව,ඉතිහාසය හා කළමනාකරණය යන විෂය ක්ෂේත්‍රයන්හි පශ්චාත් උපාධිධරයන් මෙන්ම දශකයකට වඩා ක්ෂේත්‍රයේ අත්දැකීම් ලැබූවන්වීම විශේෂත්වයකි.මෙහිදී ස්වකීය ක්ෂේත්‍රයන්හි දිගු කාලීන හා කෙටිකාලීන ඉලක්කයන් අත්පත්කරගැනීම කෙරෙහි දැක්වූ හැකියාව කෙරෙහි වැඩි අවධානයක් යොමුකරමින් ජූරිය විසින් සම්මානය සඳහා තෝරාගන්නා ලද නම් කෙටි ලැයිස්තු ගත කිරීම සිදුකර ඇති බව සඳහන්ය.ටී.වී දෙරණ මූලාරම්භයේ සිටම පුරෝගාමී දායකත්වයක් දැක්වූ මාධව මඩවල මහතා කෙටිකලක් තුළ වත්මන් තනතුර වන විධායක අධ්‍යක්ෂ හා ප්‍රධාන මෙහෙයුම් ප්‍රධානි ලෙස පත්විය. ගාල්ල රිච්මන්ඩ් විද්‍යාලයෙන් මූලික අධ්‍යාපනය ලැබූ මාධව මඩවල මහතා විද්‍යා අංශයෙන් අ.පො.ස(උ/පෙ) සමත්ව කොළඹ විශ්වවිද්‍යාලයෙන් රසායන විද්‍යාව පිළිබඳ විශේෂ උපාධියකට හා ශ්‍රී ජයවර්ධනපුර විශ්වවිද්‍යාලයේ'කළමනාකරණය පිළිබඳ පශ්චාත් උපාධි ආයතනයෙන්'ව්‍යාපාර කළමනාකරණය පිළිබඳ පශ්චාත් උපාධියකට හිමිකම් කියයි.", "URL": "https://sinhala.adaderana.lk/news.php?nid=59092", "Category": null, "Parent URL": null}