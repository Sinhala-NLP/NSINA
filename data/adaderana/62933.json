{"Source": "Adaderana", "Timestamp": "August 10, 2016 11:47 am", "Headline": "සිසුවියන් 17ක් අපයෝජනය - ව්‍යාපාරිකයෙකුත් අත්අඩංගුවට", "News Content": "මහනුවර, හන්තාන ප්‍රදේශයේ පෞද්ගලික අධ්‍යාපන ආයතනයකදී සිසුවියන් පිරිසක් අපයෝජනයට ලක්කිරීමේ සිද්ධිය සම්බන්ධයෙන් අවශ්‍යව සිටි තවත් සැකකරුවෙකු අත්අඩංගුවට ගෙන තිබේ.නිමල් පීරිස් නැමැති මහනුවර ප්‍රදේශයේ ව්‍යාපාරිකයෙකු වන අදාළ සැකකරු අද අළුයම මහනුවර පොලිස් ස්ථානය වෙත පැමිණ භාරවීමෙන් අනතුරුව අත්අඩංගුවට ගෙන ඇති බව පොලිස් මූලස්ථානය සඳහන් කළේය.මහනුවර හන්තාන ප්‍රදේශයේ පෞද්ගලික අධ්‍යාපන ආයතනයකදී සිසුවියන් 17 දෙනෙකු අපයෝජනයට ලක් කර ඇති බවට පසුගියදා මහනුවර පොලිස් ස්ථානයේ ළමා හා කාන්තා කාර්යාංශයට පැමිණිලි ලැබී තිබුණි.ඒ අනුව විමර්ශන සිදුකළ පොලිසිය අදාළ පෞද්ගලික අධ්‍යාපන ආයතනයේ ප්‍රධාන දේශකයා ලෙස කටයුතු කළ චන්දිම ගමගේ නැමැත්තා මීට දින කිහිපයකට පෙර අත්අඩංගුවට ගත්තේය.සිද්ධියේ දෙවන සැකකරු වන නිමල් පීරිස් නැමැති මෙම සැකකරු අත්අඩංගුවට ගැනීම සඳහා පොලිසිය විමර්ශන ආරම්භ කර තිබූ අතර ඒ අනුව ඔහු අද අළුයම පොලිසියට පැමිණ භාරවී ඇති බව සඳහන්ය.සැකකරු අද දින මහනුවර මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසිය සඳහන් කළේය.", "URL": "https://sinhala.adaderana.lk/news.php?nid=62933", "Category": null, "Parent URL": null}