{"Source": "Adaderana", "Timestamp": "November 20, 2017 06:25 pm", "Headline": " ලෝක සයිබර් සමුළුවට රනිල් හෙට ඉන්දියා යයි- මොදිත් හම්බෙනවාලු", "News Content": "අග්‍රමාත්‍ය රනිල් වික්‍රමසිංහ මහතා හෙට(21) ඉන්දීය සාංචාරයක් සඳහා දිවයිනෙන් පිටත්ව යාමට නියමිතව තිබේ. නවදිල්ලියේ - එරොසිට් හිදී ආරම්භ වන 5 වන ලෝක සයිබර් අවකාශ සමුළුවට සහභාගීවීම සඳහා අග්‍රමාත්‍යවරයා ඉන්දියාව බලා පිටත්ව යන බව අග්‍රමාත්‍ය කාර්යාලය සඳහන් කළේය. ඉන්දීය අග්‍රමාත්‍ය නරේන්ද්‍ර මෝදි මහතාගේ ප්‍රධානත්වයෙන් පැවැත්වෙන මෙම සමුළුවේ සමාරම්භක උත්සවය සඳහා අග්‍රමාත්‍ය රනිල් වික්‍රමසිංහ මහතා ද සහභාගී වනු ඇත. “සැමට සයිබර්, තිරසර සංවර්ධනය සඳහා ආරක්ෂිත හා පරිපූර්ණ සයිබර් අවකාශයක්“ යන්න මෙවර සමුළුවේ තේමාව වී තිබේ. මෙම සංචාරය අතරතුර අග්‍රමාත්‍ය රනිල් වික්‍රමසිංහ මහතා සහ ඉන්දීය අග්‍රමාත්‍ය නරේන්ද්‍ර මෝදි මහතා අතර ද්වීපාර්ශවික සාකච්ඡා පැවැත්වීමට නියමිත අතර අග්‍රමාත්‍යවරයා ඉන්දීය ජනාධිපති ශ්‍රී රාම් නාත් කෝවින්ද් මහතා හමුවීමට ද නියමිතය.", "URL": "https://sinhala.adaderana.lk/news.php?nid=80260", "Category": null, "Parent URL": null}