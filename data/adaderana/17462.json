{"Source": "Adaderana", "Timestamp": "July 18, 2011 09:00 am", "Headline": "රටම ආවරණය වන ලෙස වන අලි සංගණනයක් ", "News Content": "දීප ව්‍යාප්ත වන අලි සංගණනයක් සිදු කිරීමට වන ජීවී සංරක්ෂණ දෙපාර්තමේන්තුව පියවර ගෙන තිබේ. මුළු දිවයිනම ආවරණය වන පරිදි ප්‍රථම වරට සිදු කෙරෙන මෙම සංගණනය ලබන මස 13 සහ 14 යන දින වල පැවැත්වීමට නියමිතය. මේ සඳහා ඉන්දීය සහ අමෙරිකානු විශේෂඥයන්ගේ දැනුම ලබා ගැනීමට ද පියවර ගන්නා බව වනජීවී සංරක්ෂණ දෙපාර්තමේන්තුවේ අධ්‍යක්ෂ ජනරාල් ආචාර්ය චන්ද්‍රවංශ පතිරාජ මහතා ප්‍රකාශ කළේය. නිලධාරීන් දහසක් පමණ පුහුණු කිරීමේ කටයුතු ද‍ මේ වන විට ආරම්භ කර ඇත. 2007 වසරේ දී අලීන් පිළිබඳ සංගණනයක් සිදු කර ඇති අතර ඊට අනුව මේ වන විට මෙරට තුළ වන අලීන් 5000 ත් 6000 ත් අතර සංඛ්‍යාවක් සිටිය හැකි බවට විශ්වාස කෙරෙයි. පසුගිය දශකය තුළ වන අලීන් 1369 දෙනෙකු පමණ විවිධ හේතූන් මත ජීවිතක්ෂයට පත්ව ඇති අතර අලි මිනිස් ගැටුම් හේතුවෙන් පුද්ගලයන් 50ත් 70ත් අතර සංඛ්‍යාවක් ද මිය ගොස් ඇති බව වාර්තා වේ.", "URL": "https://sinhala.adaderana.lk/news.php?nid=17462", "Category": null, "Parent URL": null}