{"Source": "Adaderana", "Timestamp": "January 25, 2019 03:14 pm", "Headline": "අයර්ලන්තය පරදා ශ්‍රී ලංකා කණ්ඩායමට ජයක්", "News Content": "සංචාරක අයර්ලන්ත A කණ්ඩායම සහ ශ්‍රී ලංකා A කණ්ඩායම අතර පැවැත් වෙන නිල නොවන එක්දින තරගාවලියේ තවත් තරග 2ක් ඉතිරිව තිබියදී තරග 3ට 0ක් ලෙස ජය ගැනීමට ශ්‍රී ලංකා A කණ්ඩායම සමත් වුණි. ඒ තුන්වන එක්දින තරගය කඩුලු 8කින් ජය ගනිමිනි. තරගයේ කාසිය වාසිය දිනූ අයර්ලන්ත කණ්ඩායම ප්‍රථමයෙන් පන්දුවට පහරදිමට තීරණය කළේය. ඒ අනුව පිටියට පිවිසි අයර්ලන්ත කණ්ඩායම නියමිත පන්දුවාර 50 අවසානයේදී කඩුලු 8ක් දැවී රැස් කළ ලකුණූ සංඛ්‍යාව 268කි. අයර්ලන්ත කණ්ඩායම වෙනුවෙන් විශිෂ්ට ඉනිමක් ක්‍රීඩා කළ හැරී ටෙක්ටර් ලකුණු 103ක් රැස් කළේය. පන්දු යැවීමේදී ඉසුරු උදාන ලකුණු 45කට කඩුලු 3ක් දවා ගත් අතර ලකුණූ 269ක ජයග්‍රාහී ඉලක්කය පසු කර ගිය ශ්‍රී ලංකා A කණ්ඩායම පන්දුවාර 31යි එක් පන්දුවකදී කඩුලු 2ක් පමණක් දැවී එම ඉලක්කය පසු කර ගියේය. ශ්‍රී ලංකා A කණ්ඩායම වෙනුවෙන් මිනෝද් භානුක නොදැවී ලකුණූ 113ක් සහ අවිශ්ක ප්‍රනාන්දු ලකුණූ 89ක් රැස් කළේය. ඒ අනුව තරග 5කින් සමන්විත එක්දින තරගාවලිය තරග 3ට 0ක් ලෙස මේ වන විටත් ජය ගැනීමට ශ්‍රී ලංකා A කණ්ඩායම සමත් වී ඇත.", "URL": "https://sinhala.adaderana.lk/news.php?nid=103063", "Category": null, "Parent URL": null}