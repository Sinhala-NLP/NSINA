{"Source": "Adaderana", "Timestamp": "September 29, 2013 08:36 pm", "Headline": "  ජෝන්ද සිල්වා රඟහල සහ ජාතික කලාභවන පරිශ‍්‍රය සුරක්‍ෂිත කරන්න", "News Content": "වසර 100කට වඩා ඉපැරණි ජාතික කලා භවන සහ ජෝන්ද සිල්වා සමරු රඟහල ප‍්‍රතිසංස්කරණය මුවාවෙන් කඩා ඉවත් කර නැවත ඉදිකරන්නේ නම් ඒ සඳහා ප‍්‍රතිපාදන වෙන්කර ඇතිද යන වගත් ගොඩනැගිලි සැලසුම කුමක්ද යන වගත් නිශ්චිත වශයෙන්ම හෙළිකළ යුතු බව සමාජවාදී කලා සංගමය පවසයි. එම සංගමය විසින් නිකුත් කළ නිවේදනයක‍ මේ සම්බන්ධයෙන් වැඩිදුරටත් මෙසේ ද සඳහන් ය. වසර 100කට අධික ඉපැරණි ප්‍රෞඩ ඉතිහාසයකට හිමිකම් කියන මෙරට නාට්‍ය හා චිත‍්‍ර කලාකරුවන්ගේ ජීවිතය බඳු වූ ජාතික කලා භවන සහ ජෝන්ද සිල්වා සමරු රඟහල ප‍්‍රතිසංස්කරණය මුවාවෙන් කඩා ඉවත් කිරීමේ සූදානමක් පවතින බව මීට පෙර අප විසින් රටට කරුණු හෙළිකරන ලදී. එසේ කඩා ඉවත්කර නැවත ඉදිකරන්නේ නම් ඒ සඳහා ප‍්‍රතිපාදන වෙන්කර තිබේද? ගොඩනැගිලි සැලසුම කුමක්ද? යන්න පිළිබඳවත් නිශ්චිත වශයෙන්ම කලාකරුවන් වෙනුවෙන් මෙම පරිශ‍්‍රය සුරක්‍ෂිත වන්නේද යන්නත් වහාම කලාකරුවන්ට හා රටට හෙළිකරන ලෙස අප විසින් කරුණු දක්වන ලදී. එනමුදු මේ පිළිබඳව මෙරට කලාකරුවන්ගේ කිසිදු වග විභාගයකින් තොරව මේ වන විට ජෝන්ද සිල්වා සමරු රඟහල කඩා ඉවත්කිරීමට කටයුතු කරමින් තිබේ. මහින්ද රාජපක්‍ෂ ජනාධිපතිවරයා ඇතුළු කැබිනට් මණ්ඩලයත් වරප‍්‍රසාද ලබන කලා හා සංස්කෘතික කටයුතු උපදේශකවරුන්ගේත් අටුව කඩා පුටුව හැදීමේ න්‍යායට අනුව වෙනත් ව්‍යාපෘති වෙනුවෙන් මෙරට නාට්‍ය හා චිත‍්‍ර කලාකරුවන්ගේ ජීවිතය බඳු වූ මෙම පරිශ‍්‍රය කඩා ඉවත් කිරීම පිළිබඳව අපගේ දැඩි විරෝධය පළකරනු ලබන අතර ජෝන්ද සිල්වා රඟහල හා ජාතික කලාභවන කලාකරුවන් වෙනුවෙන් සුරක්‍ෂිත කරගැනීම උදෙසා පෙළ ගැසෙන ලෙස සියලු කලාකරුවන්ගෙන් හා කලාවට ලැදි සියලූ ජනතාවගෙන් ඉල්ලා සිටිමු. සමාජවාදී කලා සංගමය වෙනුවෙන් පේ‍්‍රමරත්න තෙන්නකෝන්", "URL": "https://sinhala.adaderana.lk/news.php?nid=37793", "Category": null, "Parent URL": null}