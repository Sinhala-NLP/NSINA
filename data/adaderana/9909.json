{"Source": "Adaderana", "Timestamp": "July 29, 2010 12:31 pm", "Headline": "කේ.පී ගැන කියන්නේ නෑ-ඒත් සාක්ෂිකරුවෙක් කළ හැකියි", "News Content": "ඕනම බරපතල වරදකරුවෙකු රජයේ සාක්ෂිකරුවෙකු ලෙස රජයේ සහයට යොදා ගැනීමට පවත්නා නීතියේ අවකාශයක් පවත්නා බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. රටේ අනාගතය වෙනුවෙන් වරදට සමාව දී රටේ මූලික නීති පද්ධතිය උල්ලංඝණය නොකොට එවැනි ක්‍රියා මාර්ගයක් ගත හැකි බවද අමාත්‍යවරයා කියා සිටියේ අද ප්‍රවෘත්ති දෙපාර්තමේන්තුවේ කැබිනට් තීරණ දැනුම්දීමේ මාධ්‍ය හමුවට එක්වෙමිනි. එහෙත් කේ.පී සම්බන්ධයෙන් ක්‍රියාත්මක වන්නේ එහෙව් වැඩ පිළිවෙළක්ද යන්න තමන් මේ මොහොතේ නොකියන බව ද හෙතෙම කියා සිටියේය. එල්.ටී.ටී.ඊ සංවිධානයේ ජාත්‍යන්තර අංශ ප්‍රධානියාව සිටි කුමාරන් පද්මනාදන් හෙවත් කේ.පී රජයේ සාක්ෂිකරුවෙකු ලෙස යොදා ගන්නට ක්‍රියා කරන බවට පළ වන වාර්තාවල සත්‍යතාවයක් තිබේදැයි මාධ්‍යවේදියෙකු ඇසූ ප්‍රශ්නයකට පිළිතුරු දෙමින් අමාත්‍යවරයා මේ බව කියා සිටියේය. මාධ්‍යවේදියෙකු වන්නටත්,පාර්ලිමේන්තු මන්ත්‍රීවරයෙකු වන්නටත් කිසිදු සුදුසුකමක් අවශ්‍ය නැති බවද රඹුක්වැල්ල මහතා මෙහිදී පෙන්වා දී තිබේ. අතුරුදහන් වූ මාධ්‍යවේදී ප්‍රගීත් එක්නැලිගොඩ මහතා සම්බන්ධයෙන් අමාත්‍යවරයා මීට පෙරාතුව කර තිබුණු ප්‍රකාශයක් සම්බන්ධයෙන් නඟන ලද ප්‍රශ්නයකට පිළිතුරුදෙමින් හෙතෙම මේ බව කියා සිටියේය. මාධ්‍යවේදියෙකු හඳුනාගන්නා නිර්ණායක මොනවාදැයි යන්න තමන් නොදන්නා බවත්,එකී නිර්ණායක මොනවාදැයි යන්න තමන්ව දැනුවත් කරන ලෙසත් ජනමාධ්‍ය අමාත්‍යවරයා මෙහිදී මාධ්‍යවේදීන්ගෙන් ඉල්ලීමක් කරන ලදී.", "URL": "https://sinhala.adaderana.lk/news.php?nid=9909", "Category": null, "Parent URL": null}