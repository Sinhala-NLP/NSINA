{"Source": "Adaderana", "Timestamp": "January 30, 2010 01:05 pm", "Headline": "දයා රත්නායක යුද හමුදා මාණ්ඩලික ප්‍රධානී ධූරයට", "News Content": "වහාම ක්‍රියාත්මක වන පරිදි යුද හමුදා මාණ්ඩලික ප්‍රධානී ධූරයට මේජර් ජනරාල් දයා රත්නායක මහතා පත් කර තිබේ. යුද හමුදාපති ලුතිනන් ජනරාල් ජගත් ජයසූරීය මහතා විසින් මෙම පත්කිරීම සිදු කර ඇති බව හමුදා මාධ්‍ය ප්‍රකාශක බ්‍රිගේඩියර් උදය නානායක්කාර මහතා පවසයි. දයා රත්නායක මහතා යුද හමුදා මාණ්ඩලික තනතුරට පත් වීමට පෙර එල්.ටී.ටී.ඊ සැකකරුවන් පුනරුත්ථාපනය කිරීමේ අධ්‍යක්ෂ ජන‍රාල් ලෙස කටයුතු කළේය. 4 වන ඊළාම් යුද්ධය ආරම්භ වීමට පෙර දයා රත්නායක මහතා යුද හමුදා ම‍ාධ්‍ය ප්‍රකාශකවරයා වශයෙන්ද කටයුතු කරනු ලැබූ අතර ඉන් අනතුරුව ඒ මහතා නැගෙනහිර පළාත මුදා ගැනීමේ මෙහෙයුමට නායකත්වය දෙනු ලැබුවේ 23 වන බල සේනාංකාධිපතිවරයා ලෙසය. නැගෙනහිර පළාත මුදා ගැනීමෙන් අනතරුව බ්‍රිගේඩියර් දයා රත්නායක මහතා මේජර් ජනරාල් තනතරුට උසස් කෙරුනු අතර ඔහු යාපනය ප්‍රදේශයේ මෙහෙයුම් කටයුතු වල නිරත විය.", "URL": "https://sinhala.adaderana.lk/news.php?nid=6351", "Category": null, "Parent URL": null}