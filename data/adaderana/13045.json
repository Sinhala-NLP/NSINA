{"Source": "Adaderana", "Timestamp": "December 23, 2010 02:08 pm", "Headline": "අලුතෙන් පාසල් 1000 ක්-ගණිතය නැතත් ලෙවල් එක ඉහළ දා ගන්න පුළුවන්", "News Content": "ජනප්‍රිය පාසල් සංකල්පය තුරන් කර දමන්නට ඉදිරි වස තුන තුළ අලුතෙන් පාසල් 1000 ක් ස්ථාපිත කරන්නට පියවර ගන්නා බව අධ්‍යාපන අමාත්‍ය බන්දුල ගුණවර්ධන මහතා පවසයි. මේ වන විට අ.පො. සා/පෙ විභාගයෙන් ගණිතය අසමත්වන අයට උසස් අධ්‍යාපනය අහිමිවන බැවින් ඉදිරියේදී ගණිතය අසමත් වුවද සෙසු විෂයන් වලින් උසස් අධ්‍යාපනය ලබාදීමට පියවර ගන්නා බවද හෙතෙම කියා සිටියේය. අද(23) ඉසුරුපායේ පිහිටි අධ්‍යාපන අමාත්‍යංශයේ පැවති\"අධ්‍යාපන ගුණාත්මක භාවය තහවුරු කිරීමේ ජාතික සමුළුව\"ට සහභාගී වෙමින් හෙතෙම මේ බව කියා සිටියේය. එසේම දැනට අපොස සා/පෙ විභාගයෙන් අසමත් වන සිසු සිසුවියන්ගේ අනාගත අභිවෘද්ධිය සඳහා යෞවන කටයුතු අමාත්‍යංශය හා ක්‍රීඩා අමාත්‍යංශය හා එක්ව ඒකාබද්ධ වැඩපිළිවෙළක් සඳහා සාකච්ඡා කරමින් සිටින බවද හෙතෙම පෙන්වා දුන්නේය. මේ වන විට පහේ ශිෂ්‍යත්ව විභාගය කුඩා දරුවන්ට මෙන්ම දෙගුරුන්ටද මහත් ඉසිලිය නොහැකි තරම් බරක් වන බැවින් එය අහෝසි කරලීම සඳහා රජයේ අවධානය යොමුව ඇති බවත් මේ වන විට ජාතික අධ්‍යාපන කොමිෂන් සභාව විසින් ඊට අදාළ පනත් කෙටුම්පත සකස්කරමින් සිටින බවද මෙම අවස්ථාවට සහභාගී වූ අධ්‍යාපන අමාත්‍යංශ ලේකම්වරයා සඳහන් කළේය.", "URL": "https://sinhala.adaderana.lk/news.php?nid=13045", "Category": null, "Parent URL": null}