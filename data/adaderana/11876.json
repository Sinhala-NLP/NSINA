{"Source": "Adaderana", "Timestamp": "November 1, 2010 04:51 pm", "Headline": "අධ්‍යාපන කාර්යාල වලට පළාත් සභා මැතිවරුන්ගේ කමිටු එපා", "News Content": "බස්නාහිර පළාත් අධ්‍යාපන කාර්යාල සඳහා පළාත් සභා මන්ත්‍රීවරුන්ගෙන් සැදුම්ලත් කමිටු පත් කිරීම සම්බන්ධයෙන් දැඩි විරෝධය පළ කරන බව ලංකා ගුරු සංගමය පවසයි බස්නාහිර පළාතේ ඇති කලාප අධ්‍යාපන කාර්යාල 11ක් සඳහා මෙසේ මන්ත්‍රීවරුන්ගෙන් සැදුම්ලත් සංවර්ධන කමිටු පිහිටුවා ඇති බව එම සංගමයේ සභාපති ජෝසප් ස්ටාර්ලින් මහතා සඳහන් කළේය. මේ හරහා අධ්‍යාපන ක්ෂේත්‍රය දේශපාලනීකරණය වීම වැළැක්විය නොහැකි බව ඔහු අවධාරණය කර සිටියේය. ඇතැම් අවස්ථා වල දී ගුරුවරුන් මාරු කිරීම සඳහා ද මන්ත්‍රීවරුන්ගේ මැදිහත්වීම සිදු විය හැකි බව ජෝසප් ස්ටාර්ලින් මහතා අද දෙරණ වෙත අදහස් දක්වමින් සඳහන් කළේය.", "URL": "https://sinhala.adaderana.lk/news.php?nid=11876", "Category": null, "Parent URL": null}