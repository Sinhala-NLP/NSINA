{"Source": "Adaderana", "Timestamp": "November 15, 2010 01:39 pm", "Headline": "එ.ජා.ප මහ සමුළුව දෙසැම්බර් 12 දා", "News Content": "එක්සත් ජාතික පක්ෂ මහා සම්මේලනය දෙසැම්බර් මස 12 වන දින පවත්වන්නට තීරණය කර ඇති බව එ.ජා.ප මහ ලේකම් තිස්ස අත්තනායක මහතා පවසයි. කාත්‍යාධිකාරී මණ්ඩලය අද(15) පෙරවරුවේ පක්ෂ මූලස්ථානයේදී රැස්වූ අවස්ථාවේ මෙම තීරණය ගනු ලැබූ බව ද ඔහු සඳහන් කළේය. විශේෂයෙන් පක්ෂයේ ප්‍රතිසංවිධානයට අදාළව සකස් කරන ලද නව ව්‍යවස්ථාව කෘත්‍යාධිකාරී මණඩලයේදී ඒකමතිකව සම්මත කළ බවත්, ඒ අනුව එසේ සම්මත කරන ලද වාර්තාව 12 වන දින මහ සම්මේලනය ඉදිරිපත් කිරීමට සැලසුම් කර ඇති බව ද මහ ලේකම්වරයා පෙන්වා දුන්නේය. එමෙන්ම පක්ෂයේ විනය තීන්දු ගණනාවක් ද අද කෘත්‍යාධිකාරී මණ්ඩලයේ දී ගනු ලැබූ බව ද අත්තනායක මහතා සඳහන් කළේය. එහිදී පක්ෂයට බාහිරව රජයට සහය දැක්වූ ප්‍රාදේශීය සභා මන්ත්‍රීවරුන් 6දෙනෙකු ඉවත්කරනු ලැබූ බව ද ඔහු කියා සිටියේය. මහ සමුළුව පවත්වා දින 120 ක් ඇතුළත නව ව්‍යවස්ථාව ක්‍රියාත්මක කිරීමට යෝජනා කර ඇති බව ද සඳහන්ය. ඒ අනුව එම කාලය තුළ පක්ෂයේ අන්තර්කාලීන කෘත්‍යාධිකාරී මණ්ඩලයක් පත්වන බවත්, ඒ අනුව නව වයවස්ථාව ක්‍රියාත්මක වන බව ද තිස්ස අත්තනායක මහතා අවධාරණය කළේය.", "URL": "https://sinhala.adaderana.lk/news.php?nid=12167", "Category": null, "Parent URL": null}