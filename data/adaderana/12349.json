{"Source": "Adaderana", "Timestamp": "November 23, 2010 10:23 am", "Headline": "චන්දිම වීරක්කොඩි නියෝජ්‍ය කතානායක ධුරයට", "News Content": "ගාල්ල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රී චන්දිම වීරක්කොඩි මහතා පාර්ලිමේන්තුවේ නියෝජ්‍ය කතානායකවරයා ලෙස ඒකමතිකව තේරී පත්විය. සභානායක අමාත්‍ය නිමල් සිරිපාල ද සිල්වා මහතා අදාළ තනතුරට චන්දිම වීරක්කොඩි මහතාගේ නම යෝජනා කළ අතර ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා එම යෝජනාව ස්ථිර කරනු ලැබීය. වීරක්කොඩි මහතා මෙම තනතුරට තේරී පත්වූයේ මීට පෙර නියෝජ්‍ය කතානායක ධුරය හෙබවූ ප්‍රියංකර ජයරත්න මහතා ඊයේ(22) සිවිල් ගුවන් සේවා අමාත්‍ය ධුරයෙහි දිවුරුම් දීම නිසා ඇතිවූ පුරප්පාඩුව නිසාය. කෙසේවෙතත් වීරක්කොඩි මන්ත්‍රීවරයා නියෝජ්‍ය කතානායක ධුරයට පත්කරගැනීම පිළිබඳව විපක්ෂයේ අකමැත්තක් නොමැති බව මෙහිදී නැගී සිටි විපක්ෂයේ ප්‍රධාන සංවිධායක ජෝන් අමරතුංග මන්ත්‍රීවරයා සඳහන් කර සිටියේය. නමුත් පාර්ලිමේන්තුවේ ප්‍රජාතන්ත්‍රවාදය පවත්වාගෙන යාමට විපක්ෂයට ද යම් තනතුරක් ලබාදිය යුතු බව ද ජෝන් අමරතුංග මහතා පෙන්වා දී තිබේ. එබැවින් පොදු ව්‍යාපාර පිළිබඳ කාරක සභාවේ සහ රාජ්‍ය ගිණුම්කාරක සභාවේ සභාපති ධුරයන් විපක්ෂ මන්ත්‍රීවරුන්ට ලබාදෙන ලෙස අමරතුංග මන්ත්‍රීවරයා ආණ්ඩු පක්ෂයෙන් ඉල්ලීමක් කර ඇත.", "URL": "https://sinhala.adaderana.lk/news.php?nid=12349", "Category": null, "Parent URL": null}