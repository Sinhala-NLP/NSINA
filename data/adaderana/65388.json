{"Source": "Adaderana", "Timestamp": "October 25, 2016 01:37 pm", "Headline": "භික්ෂු වීසා ගාස්තු අඩුකරන්න අවධානය", "News Content": "ඉන්දියාවේ ධර්ම පාඨශාලා හි ඉගැන්වීම් කටයුතු සඳහා රැකියා වීසා මත එරටට යන ශ්‍රී ලාංකික භික්ෂූන් වහන්සේ සඳහා අය කෙරෙන වීසා ගාස්තු අඩු කිරීම කෙරෙහි ඉන්දීය රජයේ අවධානය යොමුව තිබේ.අග්‍රාමාත්‍ය රනිල් වික්‍රමසිංහ මහතා මෑතකදී ඉන්දියාවේ කළ සංචාරයෙන් පසු එරට බලධාරීන් මේ සම්බන්ධයෙන් අවධානය යොමුකර ඇති බව ඉන්දීය මාධ්‍ය වාර්තා කරයි.ඒ අනූව ශ්‍රී ලාංකික භික්ෂූන් වහන්සේගේ රැකියා වීසා හි ගාස්තුව අඩු කිරීම සම්බන්ධයෙන් වන යෝජනාවක් ගැන ඔවුන්ගේ අවධානය යොමුව ඇත.වාර්ෂිකව 55,000ට වැඩි භික්ෂූන් වහන්සේ සංඛ්‍යාවක් ඉන්දියාවේ නවදිල්ලි, ධර්මශාලා, වරණාසි, කුෂි නගර් හා බුද්ධගයා හි ධර්ම පාඨශාලාවල ඉගැන්වීම් සඳහා රැකියා වීසා මත යන බවත්, එම රැකියා වීසා බලපත්‍රයක් සඳහා ඩොලර් 150ක මුදලක් ගෙවිය යුතු බවත්, සඳහන් වෙයි.එම රැකියා වීසා බලපත්‍රයක් අවුරුදු 5ක් දක්වා දීර්ඝ කර ගත හැකි බවද පැවසෙන අතර ඉන්දීය ආගමන විගමන බලධාරීන් වීසා ගාස්තු අවම කිරීම කෙරෙහි අවධානය යොමුකරද්දී ශ්‍රී ලංකා ආගමන විගමන බලධාරීන් එම ගාස්තු සම්පූර්ණයෙන් ඉවත්කරන ලෙසට ඉල්ලා ඇතැයිද සඳහන් වේ.", "URL": "https://sinhala.adaderana.lk/news.php?nid=65388", "Category": null, "Parent URL": null}