{"Source": "Adaderana", "Timestamp": "December 18, 2010 08:25 am", "Headline": "ශ්‍රී ලංකාව තවදුරටත් සංව‍ර්ධනය වෙමින් පවතින රටක් නොවේ", "News Content": "ශ්‍රී ලංකාව තවදුරටත් සංව‍ර්ධනය වෙමින් පවතින රටක් ලෙස සැලකිය නොහැකි බව ලෝක බැංකුවේ කළමනාකරණ අධ්‍යක්ෂ ආචාර්ය නගෝසි ඔකොන්ජෝ අයිවීලා මහත්මිය පවසයි. ශ්‍රී ලංකාවේ ඒකපුද්ගල ආදායම දැනටමත් අමෙරිකානු ඩොලර් 2000 සීමාව ඉක්ම ගොස් ඇති බැවින් ලංකාව එලෙස හැඳින්විය නොහැකි බව ඇය සඳහන් කරයි. ඒ අනුව ශ්‍රී ලංකාවට ජාත්‍යන්තර සංවර්ධන සංවිධානයේ ණය සඳහා සුදුසුකම් ලැබිය නොහැකි බව ද ඇය පෙන්වා දෙයි. එම ණය මුදල් ලබාදෙන්නේ සංවර්ධනය වෙමින් පවතින රටවලට බව ලෝක බැංකු කළමනාකරණ අධ්‍යක්ෂවරිය පවසයි. ජනාධිපති මහින්ද රාජපක්ෂ මහතා අරලිය ගහ මන්දිරයේ දී ඊයේ(17) හමුවූ අවස්ථාවේ දී ශ්‍රී ලංකාවේ සංචාරයක නිරතව සිටින ඇය මේ බව කියා සිටියේය. කෙසේවෙතත් ලෝකබැංකුව අමෙරිකානු ඩොලර් මිලියන 265 ක ණය මුදලක් ප්‍රතිසංස්කරණ සහ සංවර්ධන ක්‍රියාවලිය සඳහා ලබාදෙන බව එහිදී වැඩිදුරටත් අදහස් දැක්වූ ඇය පැවසුවේය.", "URL": "https://sinhala.adaderana.lk/news.php?nid=12930", "Category": null, "Parent URL": null}