{"Source": "Adaderana", "Timestamp": "September 1, 2010 05:05 pm", "Headline": "ආරියවතීට ඇණ ගැසීම සෞදි බලධාරීන් ප්‍රතික්ෂේප කරයි", "News Content": "සෞදි අරාබියේ දී අමානුෂික වධ හිංසාවට ලක්වූ ශ්‍රී ලාංකික කාන්තාවට වධ හිංසා පැමිණි වූ බවට වන චෝදනා අරාබි රාජ්‍යය විසින් ප්‍රතික්ෂේප කර තිබේ. සෞදි ආරාබියේ රියාද් නගරයේ ගෘහ සේවිකාවක ලෙස සේවය කළ මාතර-කඹුරුපිටිය ප්‍ර‍දේශයේ පදිංචි කාරියක වූ එල්.ජී ආරියවතී නමැති මෙම කාන්තාවගේ ශරීරයේ තිබියදී යකඩ ඇණ 13 ක් පසුගිය 27 වන දිනයේ දී කඹුරුපිටිය රෝහලේදී සැත්කමක් මගින් ඉවත් කරන ලදී. අදාළ ශ්‍රී ලාංකික කාන්තාව පසුගිය 21 වැනිදා දිවයිනට පැමිණිය ද ඇයට සිදුව ඇති වධ හිංසා සම්බන්ධයෙන් කිසිදු පාර්ශවයක් දැනුවත් කර නොතිබීම හේතුවෙන් පරීක්ෂණ කටයුතු පමා වූ බව මීට පෙර වාර්තා කෙරිණි. කෙසේ වුවද සෞදි අරාබියේදී 49 හැවිරිදි මෙම කාන්තාවට රියාද් නගරයේ හාම්පුතුන් විසින් ශරීරයට යකඩ ඇණ ගසා දරුණු ලෙස වධ හිංසාවට ලක් කළ බවට දෙස් විදෙස් මාධ්‍ය මගින් කරුණු දක්වන ලදී. කෙසේ වුවද සෞදි රාජ්‍යයේ විදෙස් සේවකයින් පිළිබඳ වගකීමේ දෙපාර්තමේන්තුවේ ප්‍රධානි සාද් අල් බාද් එරට රූපවාහිනී මාධ්‍යයට පවසා ඇත්තේ මෙම චෝදනා පදනම් විරහිත බවයි.", "URL": "https://sinhala.adaderana.lk/news.php?nid=10573", "Category": null, "Parent URL": null}