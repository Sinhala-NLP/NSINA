{"Source": "Adaderana", "Timestamp": "July 14, 2013 08:43 am", "Headline": "ආයෙත් යනවා නම් ලියාපදිංචිය අනිවාර්යයි", "News Content": "සේවා කාලය අවසන් කර දිවයිනට පැමිණෙන පුද්ගලයින් යළි විදේශ ගත වන්නේ නම් විදේශ සේවා නියුක්ති කාර්යාංශයේ ලියාපදිංචි වීම අනිවාර්ය කර තිබේ. යම් පුද්ගලයෙකු සිය සේවා කාලය අවසන් කර දිවයිනට පැමිණියහොත් ඔහුගේ ලියාපදිංචිය අවසන් වන බව විදේශ සේවා නියුක්ති කාර්යාංශය සඳහන් කළේය. එම පුද්ගලයා නැවත වරක් විදේශ ගත වන්නේ නම් විදේශ සේවා නියුක්ති කාර්යාංශයේ යළි ලියාපදිංචි විය යුතු බව විදේශ සේවා නියුක්ති කාර්යාංශය පැවසුවේය. මීට අමතරව රැකියාව කරන රටේ සිටම සේවා කාලය දීර්ඝ කරගන්නේ නම් ඒ පිළිබඳව අදාළ රටේ ශ්‍රී ලංකා තානාපති කාර්යාලය දැනුවත් කළ යුතුය. අදාළ තානාපති කාර්යාලය හරහා ඔවුන්ට සිය ලියාපදිංචිය අලුත් කරගත හැකි බව ශ්‍රී ලංකා විදේශ සේවා නියුක්ති කාර්යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35761", "Category": null, "Parent URL": null}