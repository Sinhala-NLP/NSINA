{"Source": "Adaderana", "Timestamp": "May 1, 2014 11:41 am", "Headline": "අපි ශ්‍රී ලංකාව ගිය පාරේ යන්නේ නෑ", "News Content": "එල්.ටී.ටී.ඊයට හිතවාදී යැයි පවසමින් ශ්‍රී ලංකා රජය ස්වේච්ඡා සංවිධාන 16ක කටයුතු තහනම් කළද තම රට තුළ අදාළ සංවිධාන වලට කටයුතු කරගෙන යාමේ බාධාවක් නැතැයි කැනඩාව අවධාරණය කරයි. අදාළ සංවිධානවලට කැනඩාව තුළ කටයුතු කිරීමට බාධාවක් නැතැයි එරට විදේශ කටයුතු ඇමති ජෝන් බෙයාර්ඩ් හා රාජ්‍ය අමාත්‍ය ලින් යෙලිච් ඒකාබද්ධ නිවේදනයක් නිකුත් කරමින් මේ බව පවසා තිබේ. එල්.ටී.ටී.ඊයට හිතවාදී සංවිධාන 16 ක කටයුතු ලංකාව තුළ තහනම් කළ බව පසුගිය මස 1 වැනිදා ශ්‍රී ලංකාවේ මාධ්‍ය මගින් අනාවරණය කරන ලදී. මේ පිළිබඳව ශ්‍රී ලංකා විදේශ කටයුතු අමාත්‍යංශය තානාපති කාර්යාල හා මහකොමසාරිස් කාර්යාල නියෝජිතයින් දැනුවත් කිරීමට ද පියවර ගත්තේය. කෙසේ වුවද අදාළ සංවිධානවලට හා එහි ක්‍රියාකාරීන් බව කියන 424 දෙනෙකුට තම රට තුළ සිය කටයුතු පවත්වාගෙන යාමට නීතිමය බාධාවක් නැති බව අදාළ නිවේදනය මගින් කැනඩාව අවධාරණය කරයි. ශ්‍රී ලංකාවේ යුද්ධය අවසන් වීමෙන් පසු ප්‍රතිසංවිධාන ක්‍රියාවලියේදී මෙම සංවිධාන වල දායකත්වය වැදගත් බවත් එවන් අවස්ථාවක ඒවායේ කටයුතු තහනම් කිරීම ප්‍රතිසංවිධාන ක්‍රියාවලියට බලපෑමක් බවත් එම නිවේදනය මගින් කැනඩාව පෙන්වාදෙයි. එසේම මෙම සංවිධානවල ක්‍රියාකාරීන් සම්බන්ධයෙන් ලක්රජය ගන්නා ක්‍රියාමාර්ග ගැන අවධානයෙන් සිටින බව පවසන කැනඩාව ත්‍රස්තවාදය පිළිබඳව තම රටේ ඇති උනන්දුව අඩුනොවන බවද සඳහන් කරයි. විශේෂයෙන් එල්.ටී.ටී.ඊ. සංවිධානය 2006 වසරේත් ලෝක ද්‍රවිඩ ක්‍රියාකාරිත්වය 2008 වසරේත් තම රට තුළ ත්‍රස්තවාදී සංවිධාන ලැයිස්තුවට ඇතුළත් කර ඇති බවද කැනඩා අමාත්‍යවරුන් අදාළ නිවේදනය මගින් පෙන්වාදෙයි. එහි වැඩිදුරටත් දැක්වෙන්නේ ලක් රජය ත්‍රස්තවාදය පරාජය කිරීමට අදාළ ක්‍රියාවලියේදී ගනු ලබන ක්‍රියාමාර්ග ජාත්‍යන්තර හා මානුෂවාදී නීතියට අනූව සිදු කිරීමට බැඳී සිටින බවයි.", "URL": "https://sinhala.adaderana.lk/news.php?nid=42907", "Category": null, "Parent URL": null}