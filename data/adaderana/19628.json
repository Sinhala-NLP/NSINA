{"Source": "Adaderana", "Timestamp": "October 28, 2011 08:06 am", "Headline": "පොදුරාජ්‍ය මණ්ඩල රාජ්‍ය නායක සමුළුව අද ඇරඹෙයි", "News Content": "පොදුරාජ්‍ය මණ්ඩලීය 22 වන රාජ්‍ය නායක සමුළුව අද(28) බටහිර ඔස්ට්‍රේලියාවේ පර්ත් හිදී ආරම්භ වේ. ඒ බ්‍රිතාන්‍යයේ දෙවන එළිසබෙත් රැජිණගේ ප්‍රධානත්වයෙනි. ගෝලීය උෂ්ණත්වය ඉහළ යාම, ආහාර සුරක්ෂිතතාව, තිරසාර සංවර්ධනය සහ ස්වභාවික සම්පත් සංවර්ධනය, සාමාජික රටවල් මුහුණ දෙන ජාතික ‍හා ගෝලීය අභියෝග පිළිබඳ රාජ්‍ය නායක සමුළුවේ දී විශේෂ අවධානය යොමු කෙරෙනු ඇත. මෙවර පොදුරාජ්‍ය මණ්ඩලයීය සමුළුවේ දී එහි සභාපතිත්වය ඕස්ට්‍රේලියානු අගමැතිනි ජූලියා ගිලාඩ් මහත්මිය වෙත පිරිනැමීමට නියමිතය. පොදුරාජ්‍ය මණ්ඩලයට අයත් රටවල් 54 ක් නියෝජනය කරමින් රාජ්‍ය නායකයින් නියෝජිතයින් ඇතුළු 3,000 ක පමණ පිරිසක් මෙවර සමුළුවට සහභාගී වේ. සමුළුව ලබන 30 වැනිදා දක්වා පැවැත්වීමට නියමිතය.", "URL": "https://sinhala.adaderana.lk/news.php?nid=19628", "Category": null, "Parent URL": null}