{"Source": "Adaderana", "Timestamp": "August 9, 2017 01:41 pm", "Headline": "විශ්වාසභාංගයට පක්ෂව ප්‍රසිද්ධියේ කෑ ගහන අයගේ වැඩ ගැන ලැජ්ජයි", "News Content": "විශ්වාසභංගයට සහය පළ කිරීමේ දී සියලු දෙනාගේ අවංකභාවය පිළිබඳ දැනගත හැකි බව පාර්ලිමේන්තු මන්ත්‍රී කෙහෙළිය රඹුක්වැල්ල මහතා පවසයි. අද(09) පැවති ඒකාබද්ධ විපක්ෂයේ මාධ්‍ය හමුවකට එක් වෙමින් මන්ත්‍රීවරයා මෙම අදහස් පළ කළේය. එක්සත් ජාතික පක්ෂයේ ඇතැම් අමාත්‍යවරු විශ්වාසභංගයට පක්ෂව ඡන්දය ලබා දෙන බවට ප්‍රසිද්ධියේ කෑ ගැසූව ද ඊයේ(08) දිනයේ දී පක්ෂ නායක රැස්වීමේ දී සභානායකවරයා විශ්වාසභංගය ගෙන ඒම තුළ නීතිමය ප්‍රශ්නයක් ඇති බව ප්‍රකාශ කර ඇති බවත් එය ලැජ්ජාවට කරුණක් බවත් කෙහෙළිය රඹුක්වැල්ල මහතා වැඩිදුරටත් කියා සිටියේය. යම් යම් සිග්නල්වලට වැඩ කරන පුද්ගලයින්ගේ අවශ්‍යතාවය මත විශ්වාසභංගය ගෙන ඒම වැළැක්වීමට කටයුතු කරන බව ද පැවසූ කෙහෙළිය රඹුක්වැල්ල මහතා කියා සිටියේ, විශ්වාසභංගයක් දුන් විට එය න්‍යාය පත්‍රයට ඇතුළත් කිරීම කතානායකවරයාගේ වගකීමක් බවත් ඉන් අනතුරුව යම් ගැටළුවක් ඇත්නම් ඒ පිළිබඳ අවධානය යොමු කළ යුතු බවත්ය. කෙසේ වෙතත් මෙවැනි සිදුවීම්වලින් ආණ්ඩුවට කිසිදු සම්ප්‍රදායක් හෝ සාදාචාරයක් නොමැති බව තහවුරු වන බව ද මන්ත්‍රීවරයා පැවසීය.", "URL": "https://sinhala.adaderana.lk/news.php?nid=76131", "Category": null, "Parent URL": null}