{"Source": "Adaderana", "Timestamp": "November 22, 2010 08:39 am", "Headline": "1 සිට 4 වසර දක්වා ඉරිදා උදේ සහ පෝය දිනවල ටියුෂන් නෑ", "News Content": "එක සිට හතර ශ්‍රේණීය දක්වා ඉරිදා උදේ වරුවේ සහ පෝය දිනවල පෞද්ගලික උපකාරක පංති නොපැවැත්වීමට සමස්ත ලංකා වෘත්තීය ආචාර්යවරුන්ගේ සංගමය තීරණය කර තිබේ. එහෙත් එම තත්ත්වය නීතියෙන් තහනම් කිරීමට තම සංගමය විරුද්ධ බව එම සංගමයේ සභාපති උපුල් ශාන්ත සන්නස්ගල මහතා ඊයේ(21) පැවති හමුවකදී කියා සිටියේය. පොහොය දිනවල පන්ති නොපැවැත්වීම සඳහා නීතියක් අනවශ්‍ය බවත්, නමුත් එම දිනවල පන්ති පැවැත්වීමට තීරණය කළ බවත් එහිදී ඔහු සඳහන් කළේය. එම දිනවල විභාග අවශ්‍යතාවයන් සඳහා පන්ති පැවැත්වීම සඳහා අවසරය ලබාදෙන ද සන්නස්ගල මහතා කියා සිටියේය. පොහොය සහ ඉරිදා සම්බන්ධව උසස් අධ්‍යාපන අමාත්‍ය එස්. බී. දිසානායක මහතාගෙන් ඵලදායී සහයෝගයක් ලැබෙනු ඇති බවත් උසස් අධ්‍යාපන අමාත්‍යවරයා සමඟ පැවති සාකච්ඡාවක ප්‍රතිඵල පිළිබඳ දන්වා සිටිමින් එහිදි අදහස් දැක්වු සන්නස්ගල මහතා ප්‍රකාශ කළේය. නමුත් බාහිර උපාධි සම්බන්ධව අදහස් දක්වමින් විශ්ව විද්‍යාල ප්‍රතිපාදන කොමිසන් සභාව විසින් මේ වනවිට ප්‍රතිව්‍යුහගත කිරීමක් කරන බැවින් තීරණයක් ලබාදිය නොහැකි බව අමාත්‍යවරයා ප්‍රකාශ කළ බව ද හෙතෙම පෙන්වා දුන්නේය. මේ අතර පාසල් අධ්‍යාපනය විධිමත් කිරීම මගින් පෞද්ගලික උපකාරක පංති වෙත යොමුවන ළමුන් ප්‍රමාණය අවම කර ගැනීමට අපේක්ෂා කරන බව එම අවස්ථාවට එක්වු අමාත්‍ය බන්දුල ගුණවර්ධන මහතා සඳහන් කළේය. ගුරුවරයෙකු වශයෙන් විසිපස් වසරක අත්දැකීමක් තමන් සතු බව ද එහිදී අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=12310", "Category": null, "Parent URL": null}