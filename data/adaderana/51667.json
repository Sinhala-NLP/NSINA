{"Source": "Adaderana", "Timestamp": "May 30, 2015 09:03 am", "Headline": "සෝමලතා සුබසිංහ මිය දිවියෙන් සමුගනියි!", "News Content": "ප්‍රවීණ නාට්‍යවේදිනියක,රංගන ශිල්පිණියක මෙන්ම රංගකලා ආචාර්යවරියක වන සෝමලතා සුබසිංහ මිය ජීවිතක්ෂයට පත්ව තිබේ.කොළඹ පෞද්ගලික රෝහලක ප්‍රතිකාර ලබමින් සිටියදී අද(30) අළුයම ජීවිතක්ෂයට පත්වන විට ඇයගේ වයස අවුරුදු 79 කි.සෝමලතා සුබසිංහ මිය පේරාදෙණිය විශ්ව විද්‍යාලයේ ශිෂ්‍යාවක සිටියදී මහාචාර්ය එදිරිවීර සරත්චන්ද්‍රයන්ගේ 'රත්තරන්' සහ 'එලොව ගිහින් මෙලොව ආවා' යන වේදිකා නාට්‍යවල රඟපෑමෙන් රංගකලා දිවියට පිවිසුණාය. එදා මෙදාතුර කාලය තුළ ඇය වේදිකාව,පුංචි තිරය හා රිදී තිරය තුළ දක්ෂතා විදහා දැක්වූවා සේම ඇය නාට්‍ය රචිකාවයක හා අධ්‍යක්ෂවරියක ලෙසත්,සුවහසක් දරු දැරියන්ගේ ආදරණීය ගුරුතුමිය ලෙසත් කටයුතු කරනු ලැබීය. ඇය‍ගේ පෞද්ගලික ධන පරිත්‍යාගයෙන් 'ළමා හා යොවුන් රංග පීඨය' නමින් නාට්‍ය පුහුණු පාසලක් ආරම්භ කළ අතර ' තොප්පි වෙළෙන්දා, රත්මලී සහ හිම කුමරිය වැනි නාට්‍යය නිර්මාණය කරමින්ද ළමා නාට්‍ය ප‍්‍රචලිත කිරීමට සෝමලතා සුබසිංහ මහත්මිය මහත් දායකත්වයක් ලබාදෙන ලදී. සෝමලතා සුබසිංහයන්ගේ වේදිකා රංගනයේ විශිෂ්ඨතම කුසලතාවක් ලෙස හැටේ දශකයේ දී වේදිකා ගත කෙරුණු ගුණසේකර ගලප්පත්තිගේ මුහුදු පුත්තු නාට්‍යය විචාරක ප‍්‍රසාදයට ලක්වන අතර රංජිත් ධර්මකීර්තිගේ \" හිරු නැති ලොව\", හෙන්රි ජයසේනගේ \"දිරිය මව\", සහ දයානන්ද ගුණවර්ධනගේ \"නරිබෑණා\" ඇගේ වේදිකා රංගනයේ තවත් කැපී පෙනෙන අවස්ථා කිහිපයකි. සිනමාව තුළ මඩොල් දූව, මහගෙදර, විරාගය, මේ මගේ සඳයි, සුදු කළුවර, තිලක හා තිලකා සහ සිරිබෝ අයියා වැනි චිත‍්‍රපට ගණනාවක සිය රංගන කුසලතාව විදහා දැක්වීමට සමත් වූ ඇය හෙළ කලා කෙත සරු කිරීමට දැක්වූ දායකත්වය අපමණය.ඇයගේ දේහය පිළිබඳ අවසන් කටයුතු පසුව දැනුම්දෙනු ඇත.", "URL": "https://sinhala.adaderana.lk/news.php?nid=51667", "Category": null, "Parent URL": null}