{"Source": "Adaderana", "Timestamp": "November 26, 2017 04:22 pm", "Headline": " ජනපති එජාපය දියාරු කරන්න හැදුවේ නෑ", "News Content": "ජනාධිපතිවරයා බැඳුම්කර සිද්ධියට කොමිසමක් පත් කරනු ලැබුවේ එක්සත් ජාතික පක්ෂය දිය කර හැරීමට නොවන බව ග්‍රාමීය කර්මාන්ත සංවර්ධන අමත්‍ය පී හැරිසන් මහතා කියයි. ජනාධිපති වරයාට සැර කතා සහ බාල කතා කීමට හැකි බවත්, එතුමා සැර වුණා නම් ඒ සැර වුණු අය තවදුරටත් කල්පනා කළ යුතු බව හෙතෙම අවධාරණය කළේය. කලාවැව ප්‍රදේශයේ රැස්වීමකට සහභාගීවීමෙන් පසු පී හැරිසන් මහතා ජනාධිපතිවරයා කළ කථාව පිළිබඳවත් බැඳුම්කරය පිළිබඳවත් මෙසේ අදහස් ප්‍රකාශ කළේය, ඇගේ තීන්ත හලාගෙන ඇත්තේ කවුදැයි යන්න හෙට අනිද්දා වෙනවිට දැනගන්නට ලැබෙන බවත්, තමන්ගේ ඇගේ නම් තීන්ත හැලී නැති බව ද ඇමතිවරයා සඳහන් කළේය. ජනාධිපතිවරයා ඇතුළු සියලු දෙනාම දේශපාලනයට පැමිණ ඇත්තේ ජනතාව ගෙන් බවත්, කාලය අවසන් වූ පසු තනතුරු අතාරින්න සිද්ධවීම වෙනසක් නොවන බවත්, එවැනි වෙනස්කම්වලට බලාපොරොත්තුවෙන් දේශපාලනයට පිවිසෙන බවත් සඳහන් කළේය. බැදුම්කර කොමිසම පත් කිරීම යම් කිසි ප්‍රශ්නක් සිදුවූ අවස්ථාවේ ජනාධිපතිවරයා ගත් ක්‍රියාවක් බවත්, එම ක්‍රියාවලිය ගනු ලැබුවේ එක්සත් ජාතික පක්ෂය දියාරු කිරීමට නොවන බවත්, වැරදිකරුවන් වන අයට දඬුවම් ලැබෙන බවත්, අධිකරණය ලබාදෙන තීන්දුවක් ඕනෑම කෙනෙක් බාරගත යුතු බව ද සඳහන් කළේය. ඕනෑම කතාවක් කීමට හැකියාව පවතින බවත් එහෙත් ජනාධිපතිවරයා එක්සත් ජාතික පක්ෂය දියාරු කිරීමට මෙවැනි කොමිසමක් පත් නොකළ බව සඳහන් කළේය.", "URL": "https://sinhala.adaderana.lk/news.php?nid=80577", "Category": null, "Parent URL": null}