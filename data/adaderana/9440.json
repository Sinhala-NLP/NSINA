{"Source": "Adaderana", "Timestamp": "July 6, 2010 05:49 pm", "Headline": "මට්ටක්කුලිය සිද්ධියේ 36 ක් තවදුරටත් රිමාන්ඩ්", "News Content": "මට්ටක්කුලිය ප්‍රදේශයේ දී කලහකාරී ලෙස හැසිරීම සම්බන්ධයෙන් සැකපිට අත්අඩංගුවට ගත් පුද්ගලයින් 36 දෙනෙකු හෙට දිනය දක්වා රක්ෂිත බන්ධනාගාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. සැකකරුවන්ගෙන් 9 දෙනෙකු හඳුනාගැනීමේ පෙරට්ටුවකට අද දිනයේ දී ඉදිරිපත් කිරීමෙන් පසු අධිකරණය විසින් මෙම නියෝගය කර ඇත. ඒ අනුව කොළඹ අතිරේක මහේස්ත්‍රාත් එම්.ඉලන්චේලියන් මහතා නියෝග කරනු ලැබුවේ සෙසු සැකකරුවන් හෙට දිනයේ හඳුනාගැනීමේ පෙරට්ටුවකට ඉදිරිපත් කරන ලෙසයි. කොළඹ අපරාධ කොට්ඨාශයේ නියෝජ්‍ය පොලිස්පති අනුර සේනානායක මහතා, මෙම සැකකරුවන් පොලිස් ස්ථානයට පහරදීම, ගිනි අවි සහ ‍උණ්ඩ කොල්ලකෑමේ සිද්ධීන්වලට සම්බන්ධ බවට සැකකෙරෙන තොරතුරු අනාවරණය වී ඇති බව අධිකරණය හමුවේ දැනුම් දෙන ලදී. ඒ අනුව සියලු සැකකරුවන් ආවරණය කොට හෙට දිනයේ අධිකරණයට ඉදිරිපත් කරන ලෙස ද මහේස්ත්‍රාත්වරයා මෙහිදී නියෝග කර ඇත.", "URL": "https://sinhala.adaderana.lk/news.php?nid=9440", "Category": null, "Parent URL": null}