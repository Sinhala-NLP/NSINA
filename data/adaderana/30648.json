{"Source": "Adaderana", "Timestamp": "January 10, 2013 02:31 pm", "Headline": "පැය 24 ක අවදානම් තත්ත්වයක්", "News Content": "පවතින අයහපත් කාලගුණ තත්ත්වය හේතුවෙන් දිස්ත්‍රික් 4 ක ප්‍රදේශ කිහිපයක් සඳහා පැය 24 ක අවදානම් කාලයක් ප්‍රකාශයට පත්කර තිබේ. නුවරඑළිය, මහනුවර, මාතලේ, බදුල්ල දිස්ත්‍රික්කවල නායයාම් සහ ගල් පෙරළීමේ අවදානමක් පවතින බව ආපදා කළමනාකරණ මධ්‍යස්ථානය පවසයි. ඒ අනුව නුවරඑළිය දිස්ත්‍රික්කයේ වලපනේ සහ කොත්මලේ සහ නුවරඑළිය යන ප්‍රාදේශීය ලේකම් කොට්ඨාසවල සහ මහනුවර දිස්ත්‍රික්කයේ මැදදුම්බර, පාතහේවාහැට, ගඟවට කෝරලය යන ප්‍රදේශ සඳහා පැය 24 ක අවදානම් කාලයක් ප්‍රකාශයට පත් කර ඇත. බදුල්ල දිස්ත්‍රික්කයේ මහියංගනය ප්‍රාදේශීය ලේකම් කොට්ඨාසය හැර සෙසු සියලූම ප්‍රාදේශීය ලේකම් කොට්ඨාසවලද මාතලේ දිස්ත්‍රික්කයේ රත්තොට, උකුවෙල, මාතලේ යන ප්‍රාදේශීය ලේකම් කොට්ඨාසවලට ද මෙම අවදානම් තත්ත්වය බලපැවැත්වෙනු ඇත. එහිදී උස්බිම්වල හා බෑවුම්වලට මෙකී අවදානම් තත්ත්වය ඇතිවිය හැකි බවට ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=30648", "Category": null, "Parent URL": null}