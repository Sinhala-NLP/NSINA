{"Source": "Adaderana", "Timestamp": "January 15, 2019 10:10 am", "Headline": "මනෝරාජික සිහිනවලින් මිදී ව්‍යවස්ථාවක් ලබාදිය යුතුයි", "News Content": "මනෝරාජික සිහිනවලින් ඉවත් වී ජනතාවට ප්‍රායෝගික ව්‍යවස්ථාවක් ලබාදිය යුතු බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අමාත්‍යවරයා මෙම අදහස් පළ කළේ කොලොන්නාව වැසිජල කළමනාකරණ ව්‍යාපෘතිය යටතේ ඉදි කෙරෙන පාලම් සහ බෝක්කු 5 ක් ඉදිකිරීම් ආරම්භ කිරීමේ අවස්ථාවට සහභාගී වෙමිනි. ඉඩම් ගොඩකිරීමේ හා සංවර්ධනය කිරීමේ සංස්ථාව මෙම ව්‍යාපෘති ක්‍රියාත්මක කරන අතර රුපියල් මිලියන 50 ක් ව්‍යාපෘති සඳහා වැය වෙතැයි අපේක්ෂා කෙරේ. එහිදී ව්‍යවස්ථාව පිළිබඳව අදහස් දැක්වූ අමාත්‍යවරයා, (\" මේ රටේ සිංහල ජනතාව අතරේ බොරු දේශ ප්‍රේමීත්වයක් හදාගෙන ජනතාව තුළ බිය වද්දලා, ඒ බිය පාවිච්චි කරමින් තමන්ගේ ඡන්ද දේශපාලනය ගෙන යාමට ඇතැම් අය උත්හාස කරනවා. නමුත් මේ පාර්ලිමේන්තුවේ ඒ 225 දෙනාම එකඟතාවයෙන් තමයි එය සිදු කළේ. ඒ නිසා අපි පළමුවෙන්ම සඳහන් කළ යුතුයි මෙවර පමණයි ව්‍යවස්ථාවක් තනා ගැනීම සඳහා මහා සම්මතයෙන් සියළුම දෙනාගේම එකඟතාවයෙන් එය සිදු කිරීමට මූලාරම්භය වුනේ. මොකද මෙයට කලින් ව්‍යවස්ථා තැනුවේ ඒ ඒ පක්ෂවල දේශපාලන අවශ්‍යතාවයන් මත. මොකද අපි විශ්වාස කරන ආකාරයට රටක උත්තරීතර නීතිය වන ව්‍යවස්ථාව, සාර්ථක තිරසර එකක් වෙන්නේ සියළු දෙනාගේම කැමැත්ත, සහභාගීත්වය හැකි උපරිම ප්‍රමාණයෙන් ලබා ගැනීම තුළින් පමණක් වන නිසා. අපේ ස්ථාවරය අපි ඉතා පැහැදිලිව, ලිඛිතව දැනුම් දුන්නා. අපේ ස්ථාවරය තමයි ඕනම ව්‍යවස්ථාවක් ප්‍රජාතන්ත්‍රවාදයත් ස්ථාවරත්වයත් යන මූල ධර්ම දෙක මත පදනම් විය යුතු බව. මේ දෙක අතර සමබරතාවය බි‍ඳුනොත්, ඒ රට අස්ථාවර, අවුල්භාවයකට පත් වෙනවා. අපි ඕනැවට වඩා ප්‍රජාතන්ත්‍රවාදී ක්‍රියාදාමයන් ඇති කර ගන්න ගියහොත් ස්ථාවරත්වයට බාධා පැමිණිනුහොත් ඒක අපේ ආර්ථික සංවර්ධනයට, සමාජ සහජීවනයට, පරිසර තිරසර භාවයට බාධා පමුණුවනවා. අපි ඕනැවට වඩා මධ්‍යගත කරන්න ගියහොත්, දැඩි ස්ථාවර ආණ්ඩු හදන්න ගියහොත් ජනතාවගේ අභිමානයට, ප්‍රජාතන්ත්‍රවාදයට, නිදහසට ගැටළු මතු වෙනවා. ඒ නිසා මේ දෙක අතරේ සමතුළිත තාවයක් ඇති කර ගැනීම ඉතාම අත්‍යාවශ්‍යයයි කියන එක තමයි අපේ මතය .\") අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=102357", "Category": null, "Parent URL": null}