{"Source": "Adaderana", "Timestamp": "May 16, 2017 04:26 pm", "Headline": "ණය ගෙවන්න බැරි නම් ආණ්ඩුව ඉල්ලා අස්විය යුතුයි", "News Content": "වත්මන් රජය දේශීය හා විදේශීය ණය වාරික හා පොළී ගෙවා ගැනීම අසීරු යැයි පවසන්නේ නම්, ආණ්ඩුව කළ නොහැකි නිසා ඉල්ලා අස්විය යුතු බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද (16) පැවති ඒකාබද්ධ විපක්ෂ ආර්ථික පර්යේෂණ ඒකකයේ මාධ්‍ය හමුවට එක් වෙමින් මන්ත්‍රීවරයා මේ බව කියා සිටියේ ය. රජය බලයට පැමිණිමෙන් පසු සෑම විටම මහින්ද රාජපක්ෂ මහතාගේ ණය හේතුවෙන් රටේ ආර්ථිකය අස්ථාවර යැයි පැවසුව ද ලෝක වෙළඳ පොළේ තෙල් මිල අඩු වීමත් සමඟ 2016 වසර සඳහා රජයට ඩොලර් මිලියන 4378 ක මුදලක් ඉතිරිව ඇති බවත් එසේ තිබිය දී ද ණය වාරික ගෙවිය නොහැකි නම් වහාම ආණ්ඩුවක් වශයෙන් ඉල්ලා අස්විය යුතු බව ද බන්දුල ගුණවර්ධන මහතා පවසයි. මේ අතර මෙම මාධ්‍ය හමුවට එක් වු පාර්ලිමේන්තු මන්ත්‍රී ජී.එල්.පීරිස් මහතා කියා සිටියේ වසර 15 කට පසුව ඒක පුද්ගල ආදායම දැඩි ලෙස පහළ වැටී ඇති බවයි. මේ අතර මීතොටමුල්ල කුණු කන්ද පුපුරා යෑමේ දී සිදු වු හානිය සඳහා වියදම් කිරීම පසෙකලා මේ වන විට රජය රුපියල් මිලියන 1200 ක වියදමින් සුඛෝපභෝගී වාහන සඳහා මුදල් වෙන් කර ඇති බවට ද ජී.එල්.පීරිස් මහතා චෝදනා කර සිටියේ ය.", "URL": "https://sinhala.adaderana.lk/news.php?nid=73222", "Category": null, "Parent URL": null}