{"Source": "Adaderana", "Timestamp": "January 27, 2016 01:02 pm", "Headline": "නව වසරේ ගෘහ ඒකක සමීක්ෂණ 4ක්", "News Content": "මෙම වසරේ දී ගෘහ ඒකක සමීක්ෂණ 4ක් පැවැත්වීමට ජනලේඛන හා සංඛ්‍යා ලේඛන දෙපාර්තමේන්තුව පියවර ගෙන තිබේ.ආදායම් හා වියදම් සමීක්ෂණය, ශ්‍රි ලංකා ශ්‍රමබල සමීක්ෂණය, ළමා ක්‍රියාකාරකම් සමීක්ෂණ, ශ්‍රි ලංකා ප්‍රජා විද්‍යාතමක හා සෞඛ්‍ය සමීක්ෂණයේ ක්ෂේත්‍ර කටයුතු මෙලෙස සිදුකිරීමට නියමිත බව එම දෙපාර්තමේන්තුව සඳහන් කළේය. මේ වන විටත් මෙම ක්ෂේත්‍ර තුනක කටයුතු ආරම්භ කර ඇති බව ද ඔවුන් සඳහන් කළාය.ශ්‍රි ලංකා ප්‍රජා විද්‍යාත්මක හා සෞඛ්‍ය සමීක්ෂණයේ කටයුතු මෙම වසරේ ජුනි මාසයේ ආරම්භ කිරීමට කටයුතු කරන බව ජනලේඛන හා සංඛ්‍යා ලේඛන දෙපාර්තමේන්තුව සඳහන් කළේය.ශ්‍රි ලංකා ශ්‍රමබල සමීක්ෂණය යටතේ මෙරට ශ්‍රමබලකාය රැකියා නියුක්තිය හා වියුක්තිය වැඩි කරුණු දත්ත මගින් සම්පාදනය කරනු ලබයි.ගෘහ ඒකක ආදායම් හා වියදම් සමීක්ෂණයේ දී ඒක පුද්ගල ආදායම හා වියදම, දරිද්‍රතාව සහ වත්කම් හිමිකම් යනාදිය පිළිබඳ ගණනය කිරීමට නියමිතව තිබේ.ළමා ජනගහනයේ ක්‍රියාකාරකම් පිළිබඳ තොරතුරු සමීක්ෂණයේ දී වයස අවුරුදු පහේ සිට වයස අවුරුදු 17 දක්වා ළමා ක්‍රියාකාරකම් පිළිබඳ සමීක්ෂණය සිදුකරන අතර මෙම සමීක්ෂණය මෙවර පවත්වනු ලබන්නේ තෙවන වරට බව එම දෙපාර්තමේන්තුව සඳහන් කළේය.මෙරට නිවාස ඒකක සංඛ්‍යාව මිලියන පහයි දශම දෙකක් වන අතර මෙම සමීක්ෂණ සඳහා දත්ත එක්රැස් කිරීම මුළු රටම ආවරණය වන පරිදි තාක්ෂණ ක්‍රමවේද මගින් තෝරාගත් නිවාස ඒකක 25,000ක සිදුකිරීමට නියමිය.මේ අතර අදාළ සමීක්ෂණයේ දී ජනතාව විසින් සපයනු ලබන තොරතුරුවල රහස්‍යභාවය සුරකිනු ලබන අතර සමීක්ෂණය සාර්ථක කරගැනීම සඳහා නිවැරදි තොරතුරු ලබාදෙන ලෙස ජනලේඛන හා සංඛ්‍යා ලේඛන දෙපාර්තමේන්තුවේ අධ්‍යක්ෂ ජනරාල්වරයා ඉල්ලීමක් ද තිබේ.", "URL": "https://sinhala.adaderana.lk/news.php?nid=56690", "Category": null, "Parent URL": null}