{"Source": "Adaderana", "Timestamp": "June 1, 2019 06:57 pm", "Headline": "ඉකුත් වසර කිහිපය තුළ තමන් කැපවී කටයුතු කළේ රටේ දුගී භාවය තුරන් කරන්න බව ජනපති කියයි", "News Content": "ඉකුත් වසර කිහිපය තුළ තමා කැපවී කටයුතු කළේ රටේ පොදු ජනතාවට ආර්ථීක සහ සමාජයීය සමෘද්ධිය උදාකරදීම වෙනුවෙන් බව ජනපති මෛත්‍රීපාල සිරිසේන මහතා පවසයි. ඒ වෙනුවෙන් වූ වැඩසටහන් රැසක් ක්‍රියාවට නැංවූ අතර කඩිනමි නොවුණත් සැබෑ සංවර්ධනයක ප්‍රතිලාභ අද රටේ ගොවි ජනතාවට හිමිව ඇති බව ජනාධිපතිවරයා ප්‍රකාශ කළේ පොළොන්නරුව, මැදිරිගිරිය ප්‍රදේශයේ පැවති වැඩසටහන් රැසකට අද (01) එක්වෙමිනි. මැදිරිගිරිය ලංකාපුර ඇතුළු ඒ අවට ප්‍රදේශ රැසක් නිකසළ පුරවරයක් බවට පත් කිරීමේ අරමුණ ඇතිව සුංගාවිල ප්‍රදේශයේ ඉදිකරන ලද යන්ත්‍රානුසාරි කාබනික පොහොර නිෂ්පාදන මධ්‍යස්ථානය පළමුව ජනාධිපතිවරයා අතින් විවෘත කෙරිණි. ජයිකා ආයතනයේ සහය ඇතිව ඉදිකර තිඛෙන මෙම මධ්‍යස්ථානය මගින් දිනකට කසළ ටොන් 50ක් පමණ ප්‍රතිචක්‍රීකරණය කෙරෙන අතර ඉන් කොම්පොස්ට් පොහොර ටොන් 20ක් පමණ නිෂ්පාදනය කිරීමේ හැකියාව පවතී. වැය කර ඇති මුදල රුපියල් මිලියන 230 ක් වන අතර ව්‍යාපෘතිය ඉදිරියේ දී දිවයිනේ පළාත් නවය තුළම ක්‍රියාවට නැංවීමට නියමිතය. සමරු ඵලකය නිරාවරණය කර යන්ත්‍රානුසාරි කාබනික පොහොර නිෂ්පාදන මධ්‍යස්ථානය විවෘත කළ ජනාධිපතිවරයා එහි කසළ ප්‍රතිචක්‍රීකරණ ක්‍රියාවලිය නිරීක්ෂණය කිරීමට ද එක් විය. සෝමාවති රජමහා විහාරාධිපති පූජ්‍ය පහමුණේ ශ්‍රී සුමංගල නායක ස්වාමින් වහන්සේ ද, ශ්‍රී ලංකාවේ ජපාන තානාපති අකිරා සුගියාමා මහතා සහ ජයිකා ආයතනයේ නියෝජිත පිරිසක් ද, උතුරු මැද පළාත් ආණ්ඩුකාර සරත් ඒකනායක, පොළොන්නරුව නගරාධිපති චානක සිදත් රණසිංහ, ප්‍රධාන ලේකම් එච්.එම්.පී. බණ්ඩාර, දිස්ත්‍රික් ලේකම් පණ්ඩුක අබේවර්ධන, ලංකාපුර ප්‍රාදේශීය සභාවේ සභාපති ඩබ්.එම්.එස්.ජී.බී. විජේසිංහ යන මහත්වරුන් ඇතුළු පිරිසක් මෙම අවස්ථාවට එක්ව සිටියහ. මේ අතර රුපියල් මිලියන 58ක වියදමින් ඉදිකෙරුණු බිසෝපුර නව මහවැලි සංචාරක නිවාසය ද අද විවෘත කෙරුණේ ජනාධිපතිතුමා අතිනි. මහවැලි ගංගාද්‍රෝණිය ආශ්‍රිත ගොවි ජනපදවල කෘෂිකාර්මික ප්‍රජාව දේශගුණ විපර්යාසවල අහිතකර බලපෑම්වලට අනුහුරු කරවීමේ ව්‍යාපෘතිය යටතේ සිදුකර ඇති ව්‍යාපෘති ජනතා අයිතියට පවරාදීම ඉන් අනතුරුව ජනාධිපතිතුමා අතින් සිදු විය. මොරගහකන්ද වාරි ව්‍යාපෘතියේ තවත් එක් අතුරු ඵලයක් වූ මැදිරිගිරිය නව සංවර්ධන කලාපයේ ජනපදික ගොවි ජනතාවගේ සමාජ ව්‍යවසායකත්ව සංවර්ධනය නංවාලීම අරමුණු කර ගනිමින්, මහවැලි සංවර්ධන හා පරිසර අමාත්‍යාංශය මගින් දේශගුණික විපර්යාසයන්ට අනුහුරු කරවීමේ ව්‍යාපෘතියේ දායකත්වයෙන් ලෝක ආහාර වැඩසටහන හා එක්සත් ජාතින්ගේ සංවර්ධන වැඩසටහන සමග ඒකාබද්ධව කි්‍රයාත්මක කරන ලද මහවැලි අත්සළු පියස, මහවැලි ඇපරල් සහ මහවැලි මින් විසිතුරු මැදුර හා මහවැලි මල් හා පැළ තවාන විවෘත කෙරුණේ ද ජනාධිපතිතුමා අතිනි. අනතුරුව පැවති උත්සවයේ දී මහවැලි ඉඩම්ලාභීන් සළු හා ඔප්පු දසලක්ෂයක් ඛෙදාදීමේ වැඩසටහන යටතේ මැදිරිගිරිය ජනපදිකයන් සඳහා ඉඩම් ඔප්පු 1222 ක් ප්‍රදානය සංකේත්වත් කිරීම, ගොවින් වෙත ශ=ද්ධ වාරි පද්ධති කට්ටල ලබා දීම සංකේතවත් කිරීම ඇතුළු වැඩසටහන් රැසක් ජනාධිපතිතුමාගේ ප්‍රධානත්වයෙන් සිදු වූ අතර, පිබිදෙමු පොළොන්නරුව වැඩසටහන යටතේ අඩු ආදායම්ලාභීන් වෙත නිවාස ප්‍රදානය කිරිමේ වැඩසටන යටතේ මැදිරිගිරිය හා ලංකාපුර ප්‍රාදේශීය ලේකම් කොට්ඨාශයේ 13 දෙනෙකු වෙත නිවාස හිමිකම් ප්‍රදානය කිරීම ද ජනාධිපතිවරයා අතින් සිදු විය. මෙම උත්සව සභාව ඇමතූ ජනාධිපතිතුමා වැඩිදුරටත් ප්‍රකාශ කළේ මෙරට අනාගතය ගොඩනැඟීමේ දී ප්‍රධාන සාධකයක් වන්නේ ගොවි ජනතාව ආර්ථීක වශයෙන් නඟා සිටුවීම බවයි. රටේම ගොවි ජනතාව මුහුණ දී සිටි ජල ගැටලූව ඇතුළු මූලික ගැටලූවලට විසඳුම් ලබාදෙමින් ගොවි ජනතාව වෙනුවෙන් සුවිශේෂී මෙහෙවරක් තමාට පසුගිය වසර කිහිපය තුළ ඉටුකිරීමට හැකි වූ බව ද ජනාධිපතිතුමා කියා සිටියේය. උතුරු මැද පළාත් ආණ්ඩුකාර සරත් ඒකනායක, මහවැලි සංවර්ධන හා පරිසර අමාත්‍යාංශයේ ලේකම් අනුර දිසානායක, ශ්‍රී ලංකා මහවැලි අධිකාරියේ අධ්‍යක්ෂ ජනරාල් ඩී.එම්.එස්. දිසානායක, පොළොන්නරුව දිස්ත්‍රික් ලේකම් පණ්ඩුක අබේවර්ධන, නගරාධිපති චානක සිදත් රණසිංහ, හිටපු පළාත් සභා මන්ත්‍රී සම්පත් ශ්‍රී නිලන්ත යන මහත්වරුන් ඇතුළු පිරිසක් මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=111149", "Category": null, "Parent URL": null}