{"Source": "Adaderana", "Timestamp": "July 14, 2017 09:40 pm", "Headline": "ගම්මිරිස් ආනයනය ගැන ඒකාබද්ධයෙන් චෝදනා", "News Content": "ගම්මිරිස් ආනයනය කිරීම පිටුපස ආණ්ඩුවේ ඇමතිවරුන් දෙදෙනෙකුගේ සොහොයුරන් දෙදෙනෙකු ක්‍රියාත්මක වන බව ඒකාබද්ධ විපක්ෂය චෝදනා කරයි. පාර්ලිමේන්තු මන්ත්‍රී රංජිත් සොයිසා මහතා මේ බව කියා සිටියේ කොළඹ අද(14) පැවැති ඒකාබද්ධ විපක්ෂයේ මාධ්‍ය හමුවට එක්වෙමිනි. ගම්මිරිස් මිල පහත වැටීමට එරෙහිව රත්නපුර - කොළොන්න ප්‍රදේශයේ ගොවීන් ඊයේ සිදුකළ විරෝධතාවට පහර දීම පිටුපස එක්සත් ජාතික පක්ෂයේ කණ්ඩායමක් සිටින බව ද මන්ත්‍රීවරයා එහිදී කියා සිටියේය. එමෙන්ම ගම්මිරිස් ආනයනය තුළ ගම්මිරිස් ගොවියා දැඩි අසීරුතාවයකට පත්ව ඇති බව පෙන්වා දුන් ඒ මහතා කියා සිටියේ වර්තමාන ආණ්ඩුව විසින් ගොවීන් දැඩි අසීරුතාවයන්ට පත් කරන බවයි. එමෙන්ම පොලීසිය බලා සිටියදී විරෝධතාවයේ නිරත පිරිස්වලට පහරදීම හෙලා දකින බවද ඒකාබද්ධ විපක්ෂය කියා සිටියේය. මේ අතර වෙසක් පෝය දිනය අප්‍රේල් මාසයට ගෙන ඒමට අදාළ ගැසට් නිවේදනයක් ආණ්ඩුව විසින් ප්‍රකාශයට පත් කර ඇති බව ඒකාබද්ධ විපක්ෂ පාර්ලිමේන්තු මන්ත්‍රී සිසිර ජයකොඩි මහතා පවසයි.ඔහු පවසන්නේ ලබන වසරේ නිවාඩු මස ප්‍රකාශයට පත් කිරීමේ ගැසට් නිවේදනයේදී මේ බව සඳහන් වන බවයි මේ අතර, ඉදිරි සති දෙක තුළ ගම්මිරිස් සඳහා ස්ථීර මිලක් නියම කිරීමට කටයුතු කරන බව ප්‍රාථමික කර්මාන්ත අමාත්‍ය දයා ගමගේ ප්‍රකාශ කළේය. ඒ, රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමිනි.", "URL": "https://sinhala.adaderana.lk/news.php?nid=75252", "Category": null, "Parent URL": null}