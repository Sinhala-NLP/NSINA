{"Source": "Adaderana", "Timestamp": "September 24, 2012 08:43 am", "Headline": "අනාවැකි කීමෙන් වළකින්න-මෛත්‍රීපාල", "News Content": "උතුරු මැද සහ සබරගමුව පළාත් සභාවල ප්‍රධාන අමාත්‍යවරුන් දිවුරුම්දීම අද (24) දිනයේ සිදු කිරීමට නියමිතය. ජනාධිපති ලේකම් කාර්යාලයේ දී ‍අදාළ දිවුරුම්දීම සිදු කෙරෙන බව ජනාධිපති මාධ්‍ය අංශය සඳහන් කළේය. සබරගමු පළාත් සභාවේ ප්‍රධාන අමාත්‍යවරයා ලෙස මගීපාල හේරත් මහතා පත්කිරීමට නියමිත අතර උතුරුමැද පළාත් සභාවේ ප්‍රධාන අමාත්‍යධුරය පිරිනැමීම සම්බන්ධයෙන් තවමත් අවසන් එකඟතාවයකට පැමිණ නොමැති බව දේශපාලන ආරංචි මාර්ග පැවසීය. ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රීපාල සිරිසේන මහතා විසින් අදාළ නිර්දේශ ඊයේ පස්වරුවේ ජනාධිපති මහින්ද රාජපක්ෂ මහතා වෙත භාරදීමට නියමිතව තිබූ බව රජයේ ජ්‍යේෂ්ඨ ප්‍රකාශකයෙකු සඳහන් ක‍ළේය. උතුරු මැද පළාතෙන් වැඩිම මනාප ලබාගත් එස්.එම් රංජිත් මහතාට ප්‍රධාන අමාත්‍යධූරය ලබාදීම සඳහා ඔහුගේ සහෝදරයෙකු වන එස්.එම් චන්ද්‍රසේන අමාත්‍යවරයා පසුගියදා සිය කැබිනට් අමාත්‍යධූරයෙන් ද ඉල්ලා අස්විය. කෙසේ වෙතත් තමාට ප්‍රධාන අමාත්‍යධූරය ලබානොදුනහොත් අනුරාධපුර දිස්ත්‍රික්කයේ පළාත් පාලන ආයතනවල මන්ත්‍රීවරුන් 120 දෙනෙකු ඉල්ලා අස්වීමට තීරණය කර ඇති බව උතුරු මැද පළාත් හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතා සඳහන් කළේය. මෙම තත්ත්වය හේතුවෙන් උතුරු මැද පළාත් සභා‍වේ ප්‍රධාන අමාත්‍යධුරය ශ්‍රී ලංකා නිදහස් පක්ෂය තීරණය කර ජනාධිපතිවරයාට දැනුම් දෙන බැවින් ඒ සම්බන්ධයෙන් විවිධ මත ප්‍රකාශ කිරීමෙන් වළකින ලෙස මහලේකම් අමාත්‍ය මෛත්‍රීපාල සිරිසේන මහතා පක්ෂ සාමාජිකයින්ගෙන් පසුගියදා ඉල්ලා සිටියේය.", "URL": "https://sinhala.adaderana.lk/news.php?nid=27683", "Category": null, "Parent URL": null}