{"Source": "Adaderana", "Timestamp": "June 4, 2014 07:42 am", "Headline": "ව්‍යාජ ක්‍රෙඩිට් කාඩ් වලින් වංචා සිදුකළ 4ක් අත්අඩංගුවේ ", "News Content": "ව්‍යාජ ක්‍රෙඩිට් කාඩ් භාවිතා කර මහා පරිමාණයේ මුදල් වංචා කළ පුද්ගලයින් සිව් දෙනෙකු පොලිසිය විසින් අත්අඩංගුවට ගෙන තිබේ. බස්නාහිර පළාත් බුද්ධි කොට්ඨාශය වෙත ලැබුණු තොරතුරකට අනුව සිදුකළ වැටලීමක දී සැකකරුවන් අත්අඩංගුවට ගෙන ඇති බව සඳහන් වෙයි. සැකකරුවන් ගාලුපාර, දෙහිවල ප්‍ර දේශයේ කුලී පදනම මත ලබා ගත් නිවසක රැඳී සිටිය දී අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. අත්අඩංගුවට ගන්නා අවස්ථාවේ දී සැකකරුවන් සතුව තිබී ව්‍යාජ ක්‍රෙඩිට් කාඩ්පත් 437ක්, ක්‍රෙඩිට් කාඩ් සඳහා භාවිතා කරන යන්ත්‍රයක්, ක්‍රෙඩිට් කාඩ් අංක යොදන පටි රෝල් 02ක්, පරිගණකයක් සහ මුදලින් රුපියල් 40,000ක් ද පොලිසිය භාරයට ගෙන තිබේ. සැකකරුවන් නෙල්ලිඅඩි, ත්‍රිකුණාමලය සහ වැල්ලවත්ත ප්‍රදේශවල පදිංචිකරුවන් පිරිසක් බව පොලිසිය සඳහන් කළේය.", "URL": "https://sinhala.adaderana.lk/news.php?nid=43717", "Category": null, "Parent URL": null}