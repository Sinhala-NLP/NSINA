{"Source": "Adaderana", "Timestamp": "December 16, 2011 03:08 pm", "Headline": "ආරක්ෂක අංශ හිතාමතාම සිවිල් ජනතාව ඉලක්ක කර නෑ", "News Content": "එල්.ටී.ටී.ඊ සංවිධානයට අයත්ව තිබූ ප්‍රදේශවල ඇතිවූ යුද ගැටුම්වලදී රජයේ ආරක්ෂක අංශ කටයුතු කළ ආකාරය පිළිබඳව සතුටට පත්වන බව උගත් පාඩම් හා ප්‍රතිසන්ධානය පිළිබඳ ජනාධිපති විමර්ශන කොමිසන් සභාවේ අවසන් වාර්තාවෙන් පෙන්වා දී තිබේ. මෙම කොමිසමේ වාර්තාව අද(16) සභානායක, අමාත්‍ය නිමල් සිරිපාල ද සිල්වා මහතා විසින් පාර්ලිමේන්තුව වෙත ඉදිරිපත් කළේය. රජයේ ආරක්ෂක අංශ විසින් ජාත්‍යන්තර මානව හිමිකම් නීති උල්ලංඝණය කර නොමැති බව ද අදාළ වාර්තාව මගින් සඳහන් කර ඇත. එමෙන්ම යුද මුක්ත කලාපයේ දී ආරක්ෂක අංශ විසින් හිතාමතාම සිවිල් ජනතාව ඉලක්ක කර ප්‍රහාර එල්ල කර නොමැති බව ද එමගින් ප්‍රකාශ කර තිබේ. නමුත් යුද මුක්ත කලාපයේ ආරක්ෂක අංශ හා එල්.ටී.ටී.ඊ සංවිධානය අතර සිදුවූ වෙඩි හුවමාරුවලදී සිවිල් වැසියන් ඝාතනයට ලක්ව ඇති බව ද උගත් පාඩම් හා ප්‍රතිසන්ධානය පිළිබඳ ජනාධිපති විමර්ශන කොමිසන් සභාව පවසයි. එල්.ටී.ටී.ඊ සංවිධානය එම සංවිධානය යටතේ පැවති ප්‍රදේශවල සිට හමුදාව අත්පත්කරගත් ප්‍රදේශ වෙත පැමිණෙන ජනතාව වෙත ප්‍රහාර එල්ල කර ඇති බවත්, බිම් බෝම්බ වළලමින් එම මාර්ග අවහිර කර ඇති බවත් එම කොමිසන් සභාව ප්‍රකාශ කරයි. උගත් පාඩම් හා ප්‍රතිසන්ධාන පිළිබඳ ජනාධිපති විමර්ශන කොමිසන් සභා වාර්තාව එහි සභාපති සී.ආර් ද සිල්වා මහතා විසින් නොවැම්බර් මස 20 වන දින ජනාධිපති මහින්ද රාජපක්ෂ මහතා වෙත බාරදුන්නේය. 2010 වසරේ මැයි මස 15 වන දින හිටපු නීතිපතිවරයෙකු වු සී.ආර්.සිල්වා මහතාගේ ප්‍රධානත්වයෙන් යුත් මෙම කමිටුව පත්කළ අතර එම කමිටුවේ නිල කාලය පසුගිය 15 වැනිදා අවසන් විය. උගත් පාඩම් හා ප්‍රතිසන්ධාන පිළිබඳ ජනාධිපති විමර්ශන කොමිසන් සභා වාර්තාව පහත දැක්වේ. Final LLRC Report", "URL": "https://sinhala.adaderana.lk/news.php?nid=20736", "Category": null, "Parent URL": null}