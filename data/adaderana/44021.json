{"Source": "Adaderana", "Timestamp": "June 17, 2014 11:41 am", "Headline": " රිමාන්ඩ් භාරයේ සිටි උප සභාපති ඇතුළු 18 දෙනෙකුට ඇප", "News Content": "රක්ෂිත බන්ධනාගාර ගත කර සිටි කරුවගලස්වැව ප්‍රාදේශීය සභාවේ උප සභාපති චමින්ද රුවන්සිරි පෙරේරා ඇතුළු 18 දෙනෙකු අද (17) ඇප පිට නිදහස් කර තිබේ. පුත්තලම දිසා විනිසුරු හා මහේස්ත්‍රාත් රංග දිසානායක මහතා විසින් මෙම නියෝගය ලබාදී ඇති වග අද දෙරණ වාර්තාකරු පවසයි. ඒ අනුව උප සභාපතිවරයා ඇතුළු 07 දෙනෙකු මුදලින් රු. 5000 බැගින් සහ රුපියල් ලක්ෂ 02 බැගින් වූ ශරීර ඇප මතද,තවත් සැකකරුවන් 11 දෙනෙකු මුදලින් රු.ලක්ෂ 02 බැගින් වූ ශරීර ඇප මතද මුදා හැරීමට නියෝග කර තිබේ. සාලියවැව පොලීසියේ සේවය කරන පොලිස් නිලධරියෙකුට පහර දී ඔවුන් විසින් අත්අඩංගුවට ගෙන තිබූ වැලි පටවන ලද අත් ට්‍රැක්ටරයක් සහ එය පදවාගෙන පැමිණි පුද්ගලයා පැහැර ගෙන යාමේ සිද්ධියක් සම්බන්ධයෙන් ප්‍රාදේශීය සභා උප සභාපතිවරයා ඇතුළු 07 දෙනෙකුද,සාලියවැව පොලීසිය ඉදිරිපිට විරෝධතාවයක නිරත වීම හේතුවෙන් සෙසු සැකකරුවන් 11 දෙනාද පොලීසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් පසුව අද (17 ) දක්වා රක්ෂිත බන්ධනාගාර ගත කර තිබුණි. පසුගිය 06 වැනිදා රාත්‍රීයේ සාලියවැව පොලිස් වසමේ 22 කණුව ප්‍රදේශයේ දී පොලිස් නිලධාරියාට පහර දීම සහ අත්ට්‍රැක්ටරය පැහැර ගෙන යාම සිදුවී තිබුණු අතර පහරදීම සිදු වන විට එම ස්ථානයේ උප පොලිස් පරීක්ෂකවරයෙකුද සිට ඇත. පහරකෑමට ලක්වූ පොලිස් කොස්තාපල්වරයා නොච්චියාගම දිසා රෝහලෙන් සහ අනුරාධපුර මහා රෝහලෙන් ප්‍රතිකාර ලබා මේ වන විට පිටව ගොස් ඇත. මෙම පහරදීමේ සිද්ධිය සම්බන්ධයෙන් සාලියවැව පොලීසිය විසින් අත්අඩංගුවට ගෙන සිටි ප්‍රාදේශීය සභා උප සභාපතිවරයා මුදා හරින ලෙස බල කරමින් සාලියවැව පොලීසිය ඉදිරිපිට ඉකුත් 08 වැනිදා විරෝධතා ව්‍යාපාරය පැවැත්වුණි. මේ සම්බන්ධයෙන් පරීක්ෂණ පැවැත්වීම සඳහා වයඹ පළාත බාර නියෝජ්‍ය පොලිස්පතිවරයා විසින් සහකාර පොලිස් අධිකාරීවරයෙකුගෙන් සමන්විත කණ්ඩායමක් පත් කර තිබුණි. සැකකරුවන් වෙනුවෙන් නීතිඥයින් වන ෆසාල් අබුතාහිර්,නද්දි නවාවි යන මහත්වරුන් ඇතුළු නීතිඥ කණ්ඩායමක් අධිකරණය හමුවේ පෙනී සිටියහ.", "URL": "https://sinhala.adaderana.lk/news.php?nid=44021", "Category": null, "Parent URL": null}