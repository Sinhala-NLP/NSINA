{"Source": "Adaderana", "Timestamp": "November 20, 2018 11:35 am", "Headline": "මන්ත්‍රීවරුන්ගේ හැසිරීම ගැන නීතිඥයින්ගෙන් පොලිස්පතිට පැමිණිල්ලක්?", "News Content": "පාර්ලිමේන්තුව තුළ මහජන නියෝජිතයින්ගේ හැසීරිම සම්බන්ධයෙන් නීතිඥවරුන් එක්ව පොලිස්පතිවරයාට පැමිණිල්ලක් සිදුකරන බව නීතිඥ සුනිල් වටගල මහතා පවසයි. ප්‍රජාතන්ත්‍රවාදය සඳහා නීතිඥයෝ යන නමින් කොළඹ පැවැති මාධ්‍ය හමුවකට එක්වෙමින් ඒ මහතා මේ අදහස් පළ කළේය. පාර්ලිමේන්තුව තුළ පසුගිය දා ඇති වු තත්ත්වය හේතුවෙන් මෙතෙක් පැමිණිල්ලක් ඉදිරිපත්ව නොමැති බවත්, එවැන්නක් ඉදිරිපත් වේදැයි නීතිඥයෝ වශයෙන් බලා සිටින බව ද සුනිල් වටගල මහතා මෙහිදී කියා සිටියේය. පාර්ලිමේන්තුවේ සිටින මන්ත්‍රීන්ගේ අධ්‍යාපන සුදුසුකම් බැලිය යුතු බවත්, ජනතාවට ද ඉදිරියේ දී මහජන නියෝජිතයින් පාර්ලිමේන්තුවට පත් කිරීමේ දී කුමන ආකාරයේ නිර්දේශයන් ගත යුතු ද යන්න පිළිබඳ සොයා බැලීමට වගකීමක් ඇති බව ද වටගල මහතා පැවසීය. කෙසේ වෙතත් කථානායකවරයාගේ පුටුවට වතුර වත්කරමින් මන්ත්‍රීවරුන් හැසිරුණ ආකාරය ගැන ඉදිරියේ දී පියවරක් ගැනීමට බලාපොරොත්තු වන බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=99482", "Category": null, "Parent URL": null}