{"Source": "Adaderana", "Timestamp": "January 8, 2012 11:10 am", "Headline": " සෑම ප්‍රධාන රජයේ රෝහලකටම ගෙවන වාට්ටු  එයි", "News Content": "සෑම ප්‍රධාන රජයේ රෝහලකම ගෙවන වාට්ටු සංකීර්ණ පිහිටුවීමට සෞඛ්‍ය අමාත්‍යාංශය තීරණය කර තිබේ. රජයේ සේවකයින් බහුතරයක් පෞද්ගලික රෝහල්වලින් සිය රක්ෂණ ක්‍රමය හරහා ප්‍රතිකාර ලබාගැනීම වාර්තමානයේ බහුලව දක්නට ලැබෙයි. එයට ප්‍රධානතම හේතුව රජයේ රෝහල්වල ගෙවන වාට්ටු නොතිබීම බව සෞඛ්‍ය අමාත්‍යාංශය පෙන්වා දෙයි. මේ වන විට ජාතික රෝහල සහ තවත් එක් රජයේ රෝහලක පමණක් ගෙවන වාට්ටු පැවතිය ද පවතින ඉල්ලුමට එය ප්‍රමාණවත් නොවන බව අමාත්‍යාංශය පවසයි. මේ නිසා ඉදිරියේ දී සෑම දිස්ත්‍රික්කයක්ම ආවරණය වන පරිදි ප්‍රධාන රජයේ රෝහල්වල ගෙවන වාට්ටු සංකීර්ණ ඉදිකිරීමට සෞඛ්‍ය අමාත්‍යාංශය තීරණය කර තිබේ. එහි පළමු අදියර ලෙස කොළඹ ජාතික රෝහලට අනුයුක්තව ඉදිකරනු ලබන නව මහල් 25න් සමන්විත ගොඩනැගිල්ලේ මහල් 9ක ගෙවන වාට්ටු සංකීර්ණ ඉදිකිරීමට නියමිතය.", "URL": "https://sinhala.adaderana.lk/news.php?nid=21242", "Category": null, "Parent URL": null}