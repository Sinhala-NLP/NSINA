{"Source": "Adaderana", "Timestamp": "February 22, 2019 05:37 pm", "Headline": "සිරියාවේ IS පාලනයට නතුව පැවති ප්‍රදේශවල සිටින සිවිල් වැසියන් මුදාගැනීම තවමත්", "News Content": "සිරියාවේ අයි එස් ත්‍රස්ත පාලනයට නතුව පැවති අවසන් ප්‍රදේශවල සිරව සිටින සිවිල් වැසියන් මුදාගැනීමේ කටයුතු මේ වනවිට ක්‍රියාත්මකයි. එම මෙහෙයුම් වලින් අනතුරුව අමෙරිකාවේ සහය ලබන සිරියානු ප්‍රජාතන්ත්‍රවාදී හමුදා තවමත් එහි සැඟව සිටින ජිහාඩ් ත්‍රස්තයින් ඉලක්ක කර සිය ප්‍රහාර එල්ල කරනු ඇති. 2017 වසරේ එල්ල වූ දරුණු ප්‍රහාර හමුවේ අයි එස් ත්‍රස්ත සංවිධානය දරුණු පසුබෑමකට ලක්විය. ඒ අනුවයි ඉස්ලාම් රාජ්‍යයක් පිළිබඳව සිහින දකින ඔවුන්ගේ බල ප්‍රදේශයේ ඉරාක දේශසීමාව අසළ ගම්මානයකට (Baghouz)පමණක් සීමා විය. සිවිල් වැසියන් ඉවත් කිරීමේ කටයුතු අවසන් වූ සැණින් එහි හමුදා මෙහෙයුම් යළි ආරම්භ කිරීමට නියමිතයි. පසුගිය බදාදා දිනයේ පමණක් සිවිල් වැසියන් 2000කට අධික පිරිසක් ප්‍රදේශය හැරගොස් ඇති බව සිරියානු ප්‍රජාතන්ත්‍රවාදී හමුදාව පවසයි. එමෙන්ම මේ මස ආරම්භයේදී මෙහෙයුම් ආරම්භ කිරීමට ප්‍රථම සිවිල් වැසියන් 20 000කට අධික එම ප්‍රදේශයෙන් ඉවත් වූ බව ඔවුන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104845", "Category": null, "Parent URL": null}