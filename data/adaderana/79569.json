{"Source": "Adaderana", "Timestamp": "November 6, 2017 12:41 pm", "Headline": " පෙට්‍රල් බෙදා ගන්න බැරි ආණ්ඩුවක් බලය බෙදන්නේ කොහොමද අනේ?", "News Content": "පෙට්‍රල් බෙදා ගන්න බැරි ආණ්ඩුවක් බලය බෙදන්නේ කෙසේදැයි ඒකාබද්ධ විපක්ෂය ප්‍රශ්න කරයි. මෙරට දිනයට අවශ්‍ය පෙට්‍රල් ප්‍රමාණය මෙට්‍රික් ටොන් ප්‍රමාණය 2500 ක් බවත්, එය ප්‍රමාණවත් ලෙස ගබඩා කර ගැනීමට ආණ්ඩුව අපොහොසත් වී ඇති බව පාර්ලිමේන්තු රෝහිත අබේගුණවර්ධන මහතා පවසයි යුද්ධය පැවති කාලයේ හෝ මෙවැනි තෙල් හිඟයක් ඇති නොවුනු බව ඔහු ප්‍රකාශ කළේය. ශ්‍රී ලංකා රජය අයි.ඕ.සී සමාගමට බියෙන් පසු වන බවත්, ඒ හෙතුවෙන් ප්‍රතික්ෂේප වූ ඉන්ධන නැව නැවත ශ්‍රී ලංකාව වෙත පැටවීමේ සූදානමක් පවතින බව ඔහු මෙහිදී පැවසීය. එසේම, මෙවර මැතිවරණය සඳහා ඒකාබද්ධ විපක්ෂය ප්‍රබල සන්ධානයක් යටතේ ඉදිරිපත් වන බවත්, එහි පළමු පියවර වශයෙන් නොවැම්බර් 12 වන දින අනුරාධපුර දිස්ත්‍රික්කයේ දැවැන්ත රැළියක්න් ආරම්භ කරන බව ඔහු මෙහිදී වැඩිදුරටත් පැවසීය. එමෙන්ම මහින්ද රාජපක්ෂ මහතා නැවත වරක් රටේ නායකයා බවට පත් කිරිමේ සටන ආරම්භ කරන බව පාර්ලිමේන්තු රෝහිත අබේගුණවර්ධන මහතා පවසයි. අනුරාධපුර ප්‍රදේශයේ පැවැති ජනහමුවකදී මන්ත්‍රීවරයා මේ සම්බන්ධයෙන් අදහස් පළ කළේය. එම අවස්ථාවට එක් වූ පාර්ලිමේන්තු මන්ත්‍රී එස්.එම් චන්ද්‍රසේන මහතා ප්‍රකාශ කළේ ඉදිරි මැතිවරණය ආණ්ඩුවට පණිවුඩයක් ලබාදීමේ අවස්ථාවක් කර ගත යුතු බවයි. මේ අතර තංගල්ල ප්‍රදේශයේ පැවැති ජන හමුවකදී අමාත්‍ය මහින්ද අමරවීර මහතා ප්‍රකාශ කළේ භාණ්ඩ මිල අඩු කිරීම සඳහා රජය පියවර ගනිමින් සිටින බවයි. මේ අතර වත්මන් ආණ්ඩුව දිනෙන් දින අර්බුදවලට මුහුණ දෙමින් සිටින බව පාර්ලිමේන්තු මන්ත්‍රී වාසුදේව නානායක්කාර මහතා පවසයි. අද පැවැති මාධ්‍ය හමුවකදී ඔහු ප්‍රකාශ කළේ මෙම තත්ත්වය හේතුවෙන් ජනතාව පීඩාවට පත්ව ඇති බවයි.", "URL": "https://sinhala.adaderana.lk/news.php?nid=79569", "Category": null, "Parent URL": null}