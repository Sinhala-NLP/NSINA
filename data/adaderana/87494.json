{"Source": "Adaderana", "Timestamp": "April 16, 2018 09:35 am", "Headline": "PHIලා 2500 කගේ මෙහෙයුමකින් ව්‍යාපාරිකයින් 1543කට නඩු වැටෙයි", "News Content": "උත්සව සමයේ දිවයින පුරා සිදු කරන ලද වැටලීම් 512 කදී මිනිස් පරිභෝජනයට නුදුසුසු ආහාර අලවි කළ ව්‍යාපාරිකයින් 1543 කුට එරෙහිව නඩු පැවරීමට කටයුතු කර ඇති බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පැවසීය. සිංහල සහ දෙමළ අලුත් අවුරුද්ද වෙනුවෙන් මහජන සෞඛ්‍ය පරීක්ෂකවරුන විසින් දිවයින පුරා ව්‍යාපාරික ස්ථාන පරීක්ෂා කිරීමක් සිදු කර ඇත. එහිදී ව්‍යාපාරික ස්ථාන 25,600 කට වැඩි ප්‍රමාණයක් මහජන සෞඛ්‍ය පරීක්ෂකවරුන් විසින් පරීක්ෂාවට ලක් කර ඇත. සංචාරක හෝටල්, සුපිරි අලෙවි සැල්,සිල්ලර අලෙවි සැල්,සංචාරක ව්‍යාපාරිකයින්,අවන්හල්,ඇතුළු ව්‍යාපාරික ස්ථාන ඒ අනුව පරීක්ෂාවට ලක් කර ඇත. එම ව්‍යාපාරික ස්ථානවල තිබූ මිනිස් පරිභෝජනයට නුසුදුසු රුපියල් 1,45,60,000 ක් වටිනා ආහාර තම බාරයට ගැනීමට මහජන සෞඛ්‍ය පරීක්ෂකවරුන් කටයුතු කර ඇත. මිනිස් පරිභෝජනයට නුසුදුසු ආහාර අලෙවි කළ, අලෙවි කිරීම සඳහා ප්‍රර්ශනය කර සහ ගබඩා කර තබා ගෙන සිටි ව්‍යාපාරික ස්ථාන 25 කට මුද්‍රා තැබීමටද මහජන සෞඛ්‍ය පරීක්ෂකවරුන් කටයුතු කර ඇත. මිනිස් පරිභෝජනයට නුසුදුසු ආහාර අලෙවි කළ ව්‍යාපාරිකයින් අතරින් අධිකරණ හමුවේ නඩු පවරා මේ වන විට අවසන් වී ඇති නඩුවලින් පමණක් රුපියල් 27,65,500 ක මුදලක් දඩ මුදල් ලෙස රජයට අය වී ඇති බවද මහජන සෞඛ්‍ය පරීක්ෂකවරුන්ගේ සංගමය සඳහන් කරයි. පාරිභෝගිකයින්ට සෞඛ්‍යාරක්ෂිත ආහාර මිලදී ගැනීමට ඇති අයිතිය තහවුරු කිරීම සඳහා පමණක් මෙම වැටලීම් සිදු කළ බවත්,මිනිස් පරිභෝජනයට නුසුදුසු ආකාරයට ආහාර අලෙවි කළ සහ අලෙවි කිරීම සඳහා ගබඩා කර තබා ගෙන සිටි ව්‍යායපාරිකයින් රැසකට මෙම වැටලීම්වලදී අවවාද කර ඇති බවද මහජන සෞඛ්ය් පරීක්ෂකවරුන්ගේ සංගමයේ සභාපති උපුල් රෝහණ මහතා පැවසීය. දිවයින පුරා මහජන සෞඛ්‍ය පරීක්ෂකවරුන් 2500 ක් මෙම වැටලීම් සඳහ සහභාගි වී ඇත.", "URL": "https://sinhala.adaderana.lk/news.php?nid=87494", "Category": null, "Parent URL": null}