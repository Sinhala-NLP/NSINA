{"Source": "Adaderana", "Timestamp": "May 10, 2018 10:40 pm", "Headline": "කොතලාවල ආරක්ෂක විශ්වවිද්‍යාලයේ වෛද්‍ය පීඨයට ඇතුළත් කරන ලෙස සයිටම් සිසුන් රජයෙන් ඉල්ලයි", "News Content": "තමන් කඩිනමින් කොතලාවල ආරක්ෂක විශ්වවිද්‍යාලයේ වෛද්‍ය පීඨයට ඇතුළත් කරන ලෙස මාලඹේ සයිටම් වෛද්‍ය විද්‍යාලයේ සිසුන් රජයෙන් ඉල්ලීමක් කර තිබේ. ඔවුන් මෙම ඉල්ලිම කර සිටියේ අද(10) කොළඹ පැවති විරෝධතාවකදීය. මාලඹේ සයිටම් වෛද්‍ය විද්‍යාලයේ සිසුන් සහ ඔවුන්ගේ දෙමාපියන් පිරිසක් අද කොටුව දුම්රිය පළ ඉදිරිපිට විරෝධතාවක නිරත වුණි. ඒ කොතලාවල ආරක්ෂක විශ්වවිද්‍යාලයේ වෛද්‍ය පීඨයට තමන් කඩිනමින් බඳවා ගැනීමට කටයුතු කරන ලෙසට බල කරමින්ය. විරෝධාතවයේ නිරත සිසුන් හා දෙමාපියන් පසුව ජනාධිපති ලේකම් කාර්යාලයට පිවිසෙන ලෝටර් මාර්ගය දක්වා පාගමනින් පැමිණියේය. එහිදි පොලිසිය විසින් ලෝටර් මාර්ගය මාර්ග බාධක යොදා තාවකාලිකව වසා දමා තිබේ. පොලිසියේ මැදිහත් විමෙන් සිසුන් 5 දෙනෙකුට ජනාධිපති කාර්යාලයට ගොස් ලිපියක් භාර දීමට අවස්ථාව හිමි වු අතර අදාළ ලිපිය භාර දිමෙන් පසු පිරිස විසිර ගියේය. මේ අතර රජයේ වෛද්‍ය නිලධාරීන්ගේ සංගමයේ සාමාජිකයින් සඳහන් කළේ සයිටම් වෛද්‍ය විද්‍යාලයේ සිසුන් කොතලාවල ආරක්ෂක විශ්වවිද්‍යාලයේ වෛද්‍ය පීඨයට ඇතුළත් කළ යුතු බවයි.", "URL": "https://sinhala.adaderana.lk/news.php?nid=88885", "Category": null, "Parent URL": null}