{"Source": "Adaderana", "Timestamp": "August 26, 2011 01:18 pm", "Headline": "පොලිතින් භාවිතවන්නේ මෙවර ඡන්ද විමසීමේදී පමණයි", "News Content": "බස්නාහිර පළාත තුළ පොලිතින් භාවිත කළ හැකි අවසන් ඡන්ද විමසීම මෙවර ඡන්ද විමසීම විය හැකි බව බස්නාහිර පළාත් කෘෂිකර්ම ගොවිජන සංවර්ධන හා පරිසර අමාත්‍ය උදය ගම්මන්පිල මහතා පවසයි. මැතිවරණවලදී පොලිතින් භාවිතය තහනම් කිරීමට අදාළ පනතක් සම්මත කර ගැනීම සඳහා පාර්ලිමේන්තුවේ අදහස් විමසීමට යොමුකර ඇති බව ඔහු පෙන්වා දෙයි. එම පනත සම්මතවීමෙන් පසු සැරසිලි සහ ප්‍රචාරණ කටයුතු සඳහා පොලිතින් භාවිතය තහනම් වන බව ඒ මහතා සඳහන් කළේය. පරිසර විෂය ආණ්ඩුක්‍රම ව්‍යවස්ථාවේ සමගාමී ලැයිස්තුවේ පවතින නිසා මෙම පනත සම්මත කිරීමට ප්‍රථම පාර්ලිමේන්තුවේ අදහස් විමසීමට සිදුව තිබෙන බව ගම්මන්පිල මහතා කියා සිටියේය. පක්ෂ විපක්ෂ භේදයකින් තොරව සියලුම දේශපාලන පක්ෂවල සහයෝගය ‍මේ සඳහා පළකර ඇති බව ද බස්නාහිර පළාත් කෘෂිකර්ම ගොවිජන සංවර්ධන හා පරිසර අමාත්‍යවරයා ප්‍රකාශ කළේය. පාර්ලිමේන්තුවේ අදහස් ලැබීමෙන් පසු මෙම පනත පළාත් සභාව තුළ සම්මත කරගැනීමට හැකිවනු ඇති බව ද හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=18318", "Category": null, "Parent URL": null}