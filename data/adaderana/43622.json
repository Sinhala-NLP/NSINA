{"Source": "Adaderana", "Timestamp": "May 31, 2014 02:31 pm", "Headline": "සත් දෙනෙකුගෙන් යුත් හොර කල්ලියක් අත්අඩංගුවේ ", "News Content": "මහනුවර සහ ඒ තදාසන්න ප්‍රදේශ වල කාලයක සිට සොරකමේ නිරත වූ සත් දෙනෙකුගෙන් යුත් කණ්ඩායමක් මහනුවර පොලිසිය විසින් අත්අඩංගුවට ගෙන තිබේ. ඔවුන් විසින් සොරකම් කරන ලද ත්‍රිරෝද රථ, යතුරුපැදි සහ විදුලි උපකරණ ආදි තොගයක් ද පොලිස් බාරයට ගෙන ඇති බව සඳහන් වෙයි. ඒවායේ වටිනාකම රුපියල් ලක්ෂ 30කට අධික බව පොලිසිය පැවසුවේය. අත්අඩංගුවට ගත් සැකකරුවන් මහනුවර, තැන්නෙකුඹුර, තල්වත්ත, ලේවැල්ල ආදි ප්‍රදේශ වල පදිංචි වයස අවුරුදු 18ත් 22ත් අතර පසුවන තරුණයන් බව වාර්තා වෙයි. මහනුවර නගරය හා අවට ප්‍රදේශවල ව්‍යාපාරික ස්ථාන 20කට අධික ප්‍රමාණයක් සැකකරුවන් විසින් මංකොල්ලකා තිබේ.", "URL": "https://sinhala.adaderana.lk/news.php?nid=43622", "Category": null, "Parent URL": null}