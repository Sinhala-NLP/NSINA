{"Source": "Adaderana", "Timestamp": "December 8, 2011 04:59 pm", "Headline": "කරූට වඩා මට නායකත්වයට සුදුසුකම් තියෙනවා -ජෝන්", "News Content": "කරූ ජයසූරියට වඩා එක්සත් ජාතික පක්ෂ නායකත්වය සඳහා තමන්ට සුදුසුකම් පවතින බව එම පක්ෂයේ පාර්ලිමේන්තු මන්ත්‍රී, විපක්ෂයේ ප්‍රධාන සංවිධායක ජෝන් අමරතුංග මහතා පවසයි. නමුත් තමන් නායකත්වය සඳහා ඉදිරිපත් නොවන බව අද(08) කොළඹ පැවති මාධ්‍ය හමුවක දී අදහස් දක්වමින් ඒ මහතා සඳහන් කළේය. තමන්ට වඩා නායකත්වය සඳහා සුදුසුකම් පවතින ජ්‍යෙෂඨයින් පක්ෂය තුළ සිටීම ඊට හේතුව බව මාධ්‍යවේදියකු නැගූ පැනයකට පිළිතුරු දෙමින් හෙතෙම ප්‍රකාශ කළේය. ඊයේ(07) පැවති කෘත්‍යාධිකාරී මණ්ඩල රැස්වීමේ දී එක්සත් ජාතික පක්ෂ නියෝජ්‍ය නායක කරූ ජයසූරිය මහතා විසින් පක්ෂ නායකත්වයට ඉදිරිපත් වන බවට ලිපියක් බාර දී ඇති බව ද ජෝන් අමරතුංග මහතා කියා සිටියේය. පක්ෂ ව්‍යවස්ථාවට අනුව එසේ ඉදිරිපත්වීමේ අයිතිය පවතින නමුත් ආණ්ඩු පක්ෂයට එක්වූ ජයසූරිය මහතා නැවත එක්සත් ජාතික පක්ෂය සමග නැවත එක්වූ අවස්ථාවේ නැවත පක්ෂය හැර නොයන බවටත්, පක්ෂ නායකත්වයට බලපෑම් නොකරන බවටත්, මහත්මා දේශපාලනයක නිරත වන බවටත් ප්‍රතිඥාවක් ලබා දී ඇති බව ඒ මහතා ප්‍රකාශ කළේය. එසේ ප්‍රතිඥාවක් ලබාදුන් කරූ ජයසූරිය මහතා අද මෙසේ පක්ෂ නායකත්වය වෙනුවෙන් තරග කිරීමට ඉදිරිපත්වීම සදාචාරාත්මක නොවන බව ද අමරතුංග මහතා අවධාරණය කළේය. එක්සත් ජාතික පක්ෂ නායකත්වය සඳහා සුදුසුම පුද්ගලයා රනිල් වික්‍රමසිංහ මහතා බව ද මාධ්‍ය හමුවේ දී වැඩිදුරටත් අදහස් දැක්වූ පාර්ලිමේන්තු මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=20552", "Category": null, "Parent URL": null}