{"Source": "Adaderana", "Timestamp": "October 24, 2011 10:58 am", "Headline": "කැපිටල් ට‍්‍රස්ට් සෙකියුරිටීස් ආයෝජනයට ෂරියා වටිනාකම් එකතුකරයි", "News Content": "කැපිටල් ට‍්‍රස්ට් සෙකියුරිටීස් සමාගම (CTS) කොටස් වෙළඳපොළ ආයෝජනය සඳහා ෂරියා වටිනාකම් පදනම් කරගත් ක‍්‍රමවේදයක් හඳුන්වා දී තිබේ. මේ සඳහා ඔවුන් හා එක්වී කටයුතු කරන්නේ ගොර්ඩියන් ඉන්වෙස්මන්ට් හවුස් සමාගම (GIH) ය. ඉස්ලාමීය සුරැකුම්පත් ගිණුම (ඉස්ලාමික් සෙකියුරිටීස් එකවුන්ට්)- ISA)නමින් හැඳින්වෙන මෙම නවතම ක‍්‍රමවේදය GIH හි ෂරියා උපදේශන හා අධීක්ෂණ මණ්ඩලයේ පූර්ණ සහයෙන් නිර්මාණය වූවකි. මෙම උපදේශන හා අධීක්ෂණ මණ්ඩලය ආචාර්ය මොහොමඞ් අලි එල්ගාරි, ආචාර්ය ඩාවුබ් බේකර්, ආචාර්ය මුහමඞ් අමීන් අලි කටාන්, ආචාර්ය ඔසාමා අල් දෙරෙයි වැනි ජාත්‍යන්තරව කීර්තියට පත් ප‍්‍රවීණයින්ගෙන් සමන්විත වන අතර එම විද්වත් මණ්ඩලය විසින් එම ක‍්‍රමවේදයට පූර්ණ වශයෙන් සහය පළකොට ඒ සඳහා කොටස් ඇතුළත් කර ගැනීම පිණිස භාවිත ක‍්‍රමය මුස්ලිම් ආයෝජකයින් සඳහා යෝග්‍ය ෂරියා ක‍්‍රමයට අනුකුල බවට සහතික කර ඇත. 2009 වසරේදී ශ‍්‍රී ලංකාවේ සිවිල් යුද්ධය අවසානවීමත් සමග කොළඹ කොටස් වෙළඳපොළෙහි ඉතා සීඝ‍්‍ර වර්ධනයක් සිදුවිය. එසේ නමුත් අදාළ සමාගම් හි ආයෝජනයකිරීමේදී ප‍්‍රමාණවත් ෂරියා උපදේශනයක් නොලැබීම නිසා ශ‍්‍රී ලාංකික මුස්ලම් ප‍්‍රජාවේ සාමාජිකයින් හට එම කොටස් වෙළඳපොළ වර්ධනයේ උපරිම ඵල නෙළා ගැනීමේ අවස්ථාව අහිමි විය. ISA හි වැදගත්කම වන්නේ මීට විසඳුම් ඉදිරිපත් කර මුස්ලිම් ආයෝජකයින් හට කොටස් වෙළඳපොළ වර්ධනයේ උපරිම ප‍්‍රතිලාභ ලබා ගැනීමට අවස්ථාව ලබා දෙන බැවිනි. CTS සභාපති මොක්ස්සෙවි පේ‍්‍රලිස් මහතා මේ පිළිබඳව අදහස් දක්වමින් පැවසුවේ\"ගුණාත්මක තක්සේරුකරණයන් හරහා පොළී, සූදු හා ඔට්ටු, හලාල් නොවන ආහාර, මත්පැන් ආදී වශයෙන් වන ක‍්‍රියාකාරකම්වල නියුතු සමාගම් හඳුනාගෙන එම සමාගම් ලැයිස්තුවෙන් ඉවත් කිරීම සිදුකෙරෙනවා. අනෙක් අතට සංඛ්‍යාත්මක විශ්ලේෂණය ඔස්සේ ලැයිස්තුවට ඇතුළත්වීම සඳහා සමාගමක් සතු විය යුතු මූල්‍යමය තත්ත්වයන් නිර්ණය කිරීම සිදුකෙරෙනවා. මෙම ලැයිස්තු සෑම කාර්තුවකදීම අලුත් වෙනවා. මේ ආකාරයෙන් කොටස් වෙළඳපොළ මුස්ලිම් ජනතාවට විවෘත කර දීමට හැකිවීම පිළිබඳව අප ඉතා සතුටට හා ආඩම්බරයට පත්වෙනවා\" GIH සාමාන්‍යාධිකාරී ෆිර්සාන් අබ්දුල් අසීස් මහතා මේ පිළිබඳව අදහස් දක්වමින් පැවසුවේ \" ISA ක‍්‍රමවේදය අනෙකුත් තැරැව්කාර සමාගම් මගින් තම සේවාදායකයින්ට සපයන හුදු ලැයිස්තුවකට වඩා බොහෝ වෙනස්. එසේම එය ඉතා පුළුල් වුවද පහසුවෙන් අවබෝධකර ගත හැකි ක‍්‍රමවේදයක්. අපේ ගනුදෙනුකරුවන් ගිණුමක් ආරම්භ කළ මොහොතේ පටන් අවසන් කරන මොහොත දක්වා සියලු කටයුතු ෂරියා ප‍්‍රතිපත්තීන්ට අනුකූලව සිදුකෙරෙන බව සහතික කිරීම සඳහා නිරන්තරයෙන් අධීක්ෂණය කිරීම සිදුකෙරෙනවා. අනෙකුත් තැරැව්කාර සමාගම් විසින් සිදුකෙරෙන සියලු කටයුතු ISA ක‍්‍රම වේදය මගින් ෂරියා අනුකූලත්වය සහිතව කිසිඳු අතිරේක මුදලක් අය නොකර සිදු කරනවා\" CTS සමාගම හා එක්ව වැඩ කිරීම පිළිබඳව වැඩිදුර අදහස් දැක්වූ ඒ මහතා පැවසුවේ\"මේ සුවිශේෂී ක‍්‍රමවේදය නිර්මාණය කීරීමට හා ක‍්‍රියාත්මක කිරීමට සුදුසු තැරැව්කාර සමාගම තෝරා ගැනීමේදී අපට අවශ්‍යවුණා ව්‍යාපාරික විශිෂ්ටත්වයෙන් යුත් එමෙන්ම මුස්ලිම් ආයෝජකයින්ගේ අයිතීන්ට ගරුකරන සමාගමක්. CTS සමාගම ඉතා ඉහළ වෘත්තීමය නිපුණත්වයකින් හෙබි සමාගමක් බව අප දුටුවා. ඒ අනුව මේ සඳහා CTS සමාගම තෝරා ගැනීමට අපි ඒකමතිකව තීරණය කළා\" එසේම ගනුදෙනු පිරිවැටුම, තැරැව්කාර ආදායම සහ ගනුදෙනු සංඛ්‍යාව වැනි අංශයන්ගෙන් ශ‍්‍රී ලංකාවේ අංක එකේ කොටස් තැරැව්කාර සමාගම වන්නේත් මෙම කැපිටල් ට‍්‍රස්ට් සෙකියුරිටීස් (CTS) සමාගමයි.", "URL": "https://sinhala.adaderana.lk/news.php?nid=19556", "Category": null, "Parent URL": null}