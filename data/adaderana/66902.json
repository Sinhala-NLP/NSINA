{"Source": "Adaderana", "Timestamp": "December 10, 2016 10:00 am", "Headline": "විභාග මධ්‍යස්ථානයේ සිද්ධිය ගැන අකිල වාර්තාවක් ඉල්ලයි", "News Content": "නාවලපිටිය ශාන්ත මේරි විභාග මධ්‍යස්ථානයේ පසුගියදා ඇතිවූ වූ සිද්ධිය පිළිබඳව සොයාබලා වහාම වාර්තාවක් ඉදිරිපත් කරන ලෙස අධ්‍යාපන අමාත්‍ය අකිල විරාජ් කාරියවසම් මහතා විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතාට උපදෙස් ලබාදී තිබේ.අදාළ සිද්ධිය සම්බන්ධයෙන් නිවේදනයක් නිකුත් කරමින් අධ්‍යාපන අමාත්‍යවරයා මේ බව සඳහන් කර ඇති බව වාර්තා වේ.මුස්ලිම් සිසුවියන් පිරිසකට ශාන්ත මේරි විද්‍යාලයේ විභාග මධ්‍යස්ථානයට ඇතුල් වීමට අවස්ථාව ලබා නොදුන් බවට පසුගියදා මාධ්‍ය විසින් වාර්තා කර තිබුණි.මේ සම්බන්ධයෙන් විභාග කොමසාරිස්වරයාගෙන් අධ්‍යාපන අමාත්‍යවරයා කරුණු විමසා ඇති අතර විභාග නීතියට අනුවම කටයුතු කරන ලෙස අමාත්‍යවරයා උපදෙස් ලබාදී තිබේ.එමෙන්ම කිසිදු අවස්ථාවක ෆර්දාව පැළඳ විභාග මධ්‍යස්ථානවලට පැමිණෙන මුස්ලිම් සිසුවියන් අපහසුතාවයට පත් නොවන ආකාරයෙන් කටයුතු කිරීමට අවශ්‍ය පියවර ගන්නා ලෙසද අධ්‍යාපන අමාත්‍යවරයා ප්‍රකාශ කර ඇත.එවැනි සිසුන් කාන්තා නිලධාරීන් ලවා ඔවුන්ගේ අනන්‍යතාවය තහවුරු කිරීමට කටයුතු කරන ලෙසත් අධ්‍යාපන අමාත්‍යවරයා උපදෙස් ලබාදී ඇති බව එම නිවේදනයේ දැක්වේ.එමෙන්ම මුස්ලිම් සිසුවියන්ද සිය අනන්‍යතාවය තහවුරු කිරීම සඳහා විභාග මධ්‍යස්ථාන නිලධාරීන්ට සහය දැක්විය යුතු බව හෙතෙම කියයි.එමෙන්ම මෙවැනි සිද්ධීන් මුල් කරගනිමින් ජාතිවාදී හෝ ආගම්වාදී මත ගැටුම් නිර්මාණය කිරීමට කටයුතු කිරීම කනගාටුවට කරුණක් බවද අධ්‍යාපන අමාත්‍ය අකිල විරාජ් කාරියවසම් මහතා පවසයි.කෙසේ වෙතත් සියළු දරුවන් සඳහා විභාග නීතිය සමානව ක්‍රියාත්මක වන පසුබිමක කිසිවෙකුට හෝ විශේෂ සැලකීමක් දැක්වීමට කිසිදු පුද්ගලයෙකුට අයිතියක් නොමැති බවද අධ්‍යාපන අමාත්‍යවරයා සඳහන් කරයි.මෙවැනි සිද්ධීන් මුල් කරගනිමින් ජාතිවාදී හෝ ආගම්වාදී මත ගැටුම් නිර්මාණය කිරීමට ඇතැම් පිරිස් කටයුතු කිරීම කනගාටුවට කරුණක් බවද අමාත්‍යවරයා වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=66902", "Category": null, "Parent URL": null}