{"Source": "Adaderana", "Timestamp": "June 6, 2016 04:29 pm", "Headline": "පිපුරුම දැනුණු ළඟම පාසල් 7ක් හැර සෙසු පාසල් හෙට විවෘතයි", "News Content": "කොස්ගම,සාලාව යුද හමුදා කඳවුරේ අවි ගබඩාවේ සිදුවූ පිපුරුමෙන් පසු වසා දැමුණු දොම්පෙ,පාදුක්ක,සීතාවක යන අධ්‍යාපන කොට්ඨාසවල පාසල් 7ක් හැර සෙසු පාසල් හෙට දිනයේ විවෘත කිරීමට බලධාරීන් තීරණය කර තිබේ.ඒ අනුව අකරවිට මහා විද්‍යාලය,සාලාව ක.වි,කළුඅග්ගල සිද්ධාර්ථ ක.වි,ශාන්ත ජෝන් බොස්කෝ ක.වි,කොස්ගම සුමේධ ක.වි,කඳුබොඩ ක.වි,කොස්ගම මහා විද්‍යාලය යන පාසල් හත තවදුරටත් හෙට දිනයේද විවෘත නොකරන බව බස්නාහිර පළාත් අධ්‍යාපන අමාත්‍ය රංජිත් සෝමවංශ මහතා පවසයි.අද දිනයේ අග්‍රාමාත්‍යවරයා ප්‍රමුඛ මැති ඇමතිවරුන් මෙන්ම,රාජ්‍ය නිලධාරීන්ද,ආරක්ෂක අංශ ප්‍රධානීන්ගේද සහභාගිත්වයෙන් පැවති සාකච්ඡාවකින් අනතුරුව මෙම තීරණය ගත් බව හෙතෙම අදදෙරණට සඳහන් කළේය.සාලාව කඳවුරට ආසන්න ග්‍රාම සේවක වසම් 9ක් තාමත් ආරක්ෂිත කලාපයක් ලෙස නම්කර පවතින බැවින් එම ප්‍රදේශය තුළ පවත්නා පාසල් 7 පමණක් මෙලෙස හෙට දිනයේද වසා තැබෙන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=60842", "Category": null, "Parent URL": null}