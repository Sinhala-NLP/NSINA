{"Source": "Adaderana", "Timestamp": "July 25, 2019 02:52 pm", "Headline": "පොහොට්ටුවෙන් හෙට නව දේශපාලන ගමනක්", "News Content": "ශ්‍රී ලංකා පොදුජන පෙරමුණ ප්‍රමුඛ දේශපාලන පක්ෂ රැසක නව සන්ධානය පිහිටුවී හෙට (26) පෙරවරුවේ සිදු කෙරේ. ජනාධිපතිවරණය සහ ඉදිරි මැතිවරණ ජයග්‍රහණය කිරීම ඉලක්ක කොට ගත් නව දේශපාලන සන්ධානය බිහි කිරීමේ අවබෝධතා ගිවිසුම අත්සන් තැබීම හෙට පෙරවරු නවයට විජේරාම මහින්ද රාජපක්ෂ මහතාගේ නිල නිවසේදී පැවැත්වීමට සියලූ කටයුතු මේ වන විට සූදානම් කොට ඇත. ශ්‍රී ලංකා පොදුජන පෙරමුණ සමඟ එක්ව සිටින ඒකාබද්ධ විපක්ෂයේ සියළු දේශපාලන පක්ෂ වලට අමතරව පාර්ලිමේන්තුව නියෝජනය නොකරන පිළිගත් දේශපාලන පක්ෂ දහයක් මෙහි දී සන්ධානගත වන බව අද පෙරවරුවේ කොළඹ බත්තරමුල්ල නෙළුම් මාවතේ පිහිටි පොදු ජන පෙරමුණ ප්‍රධාන කාර්යාලයේ පැවති මාධ්‍ය හමුවකදී පාර්ලිමේන්තු මන්ත්‍රී දිලූම් අමුණුගම මහතා අනාවරණය කළේය. මව්බිම ජනතා පක්ෂය, ලංකා කම්කරු එක්සත් පෙරමුණ, තමිල එක්සත් නිදහස් පෙරමුණ, ඊලවර් ප්‍රජාතන්ත්‍රවාදී පෙරමුණ, මුස්ලිම් උලමා පක්ෂය, ලිබරල් පක්ෂය, නව සිහල උරුමය, ප්‍රජාතන්ත්‍රවාදී ජාතික ව්‍යාපාරය, එක්සත් ලංකා මහා සභාව, භූමිපුත්‍ර පක්ෂය යන දේශපාලන පක්ෂ හෙට දිනයේ අවබෝධතා ගිවිසුමට එක්වීමට නියමිතය. ශ්‍රී ලංකා නිදහස් පක්ෂය මෙහිදී සන්ධානය සමඟ එක් වෙන්නේදැයි මාධ්‍යවේදීන් නැගූ ප්‍රශ්නයකට පිළිතුරු වශයෙන් කරුණු දැක්වූ දිළුම් අමුණුගම මහතා සඳහන් කළේ තවමත් ශ්‍රී ලංකා නිදහස් පක්ෂය නව සන්ධානයට එක්වීම සඳහා එකඟතාවයකට පැමිණ නොමැති බවයි. පක්ෂ දෙක අතර සන්ධාන ගත වීමකට හෝ ඉදිරි මහ මැතිවරණයකින් ජයග්‍රහණය කොට එක් ව ආණ්ඩුවක් පිහිටුවීම සම්බන්ධයෙන් හෝ කිසඳු මත ගැටුමක් ශ්‍රී ලංකා නිදහස් පක්ෂය සහ පොදුජන පෙරමුණ අතර නොමැත. ජනාධිපති අපේක්ෂකත්වය සම්බන්ධයෙන් දෙපාර්ශ්වය අතර ගැටළුවක් පවතින නමුත් වෙනත් පක්ෂයකට ජනාධිපති අපේක්ෂක ධූරය පිරිනැමීමට ශ්‍රී ලංකා පොදුජන පෙරමුණ කිසිසේත්ම සූදානම් නොවන බවත් මන්ත්‍රීවරයා අවධාරණය කළේ ය. එම ගැටලූව නිරාකරණය වුවහොත් ඉදිරියේදී ශ්‍රී ලංකා නිදහස් පක්ෂය නව සන්ධානය හා එක්වනු ඇතැයි ද හෙතෙම වැඩිදුරටත් විශ්වාසය පළ කළේ ය. මෙම මාධ්‍ය හමුවට සහභාගී වූ පාර්ලිමේන්තු මන්ත්‍රී රොෂාන් රණසිංහ මහතා සදහන් කළේ රට ආර්ථීක වශයෙන් ප්‍රපාතයකට ඇද වැටී ඇති මොහොතක පාර්ලිමේන්තු මන්ත්‍රීවරුන්ගේ ආහාර සහ පහසුකම් වෙනුවෙන් පාර්ලිමේන්තුව දිනකට වැය කරන රුපියල් කෝටි 12ක මුදල අනවශ්‍ය වියදමක් ලෙස සලකා කපාහැරිය යුතු බවයි. ඊට සමගාමීව රජයේ මඩ සේදීම සඳහා මසකට රුපියල් බිලියනයක පමණ මුදලක් වැය කරමින් පුවත්පත් සහ රූපවාහිනී දැන්වීම් සදහා වැයකරන සම්පූර්ණ මුදලම කපා හැරිය යුතු බව ඒ මහතා වැඩිදුරටත් අවධාරණය කරයි. රටේ ජනතාව දැඩි ආර්ථීක පීඩනයකට ලක්ව ඇති අවස්ථාවක රජයේ සේවකයින්ට පඩි ගෙවා ගැනීමටවත් නොහැකිව පුනරාවර්තන වියදම් කපා හරින අවස්ථාවක මෙලෙස රුපියල් බිලියන ගණනින් දැන්වීම් දමා තම තමන්ගේ පෞද්ගලික මතවාදයන් උලූප්පා දැක්වීමට උත්සාහ කිරීම කණගාටුවට කරුණක් බව රොෂාන් රණසිංහ මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=114988", "Category": null, "Parent URL": null}