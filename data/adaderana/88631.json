{"Source": "Adaderana", "Timestamp": "May 6, 2018 06:52 pm", "Headline": "පවුල් සෞඛ්‍ය සේවා නිලධාරිනියන්ගේ ඇඳුම අලුත් වෙයි", "News Content": "ජාත්‍යන්තර පවුල් සෞඛ්‍ය සේවා දින උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සහ සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ සහභාගීත්වයෙන් පොළොන්නරුව රාජකීය විද්‍යාලයේ දී පැවැත්විණි. මෙහිදී අදහස් දැක් වූ සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා - “ශ්‍රී ලංකාවේ සෞඛ්‍ය සේවාව ඉතා ඉහළ මට්ටමක පවතිනවා. විශේෂයෙන්ම ප්‍රාථමික සෞඛ්‍ය සේවාව ඉහළ මට්ටමක පවතන බව යුනිසෙෆ් සංවිධානය, ලෝක සෞඛ්‍ය සංවිධානය, ලෝක බැංකුව තහවුරු කර තිබෙනවා. ප්‍රාථමික සෞඛ්‍ය සේවාව ඉහළ නැංවීමට විශිෂ්ට දායකත්වයක් දක්වනු ලබන්නේ පවුල් සෞඛ්‍ය සේවා නිලධාරිනියන් විසින්. ශ්‍රී ලංකාවේ ස්වභාවික දරු උපත් ප්‍රතිශතය ලොව සංවර්ධිත රටක් වන අමෙරිකා එක්සත් ජනපදය හා සමාන වී තිබෙනවා. ඒ බව යුනිසෙෆ් සංවිධානය තහවුරු කර තිබෙනවා. සෞඛ්‍ය සේවාවේ ප්‍රාථමික සෞඛ්‍ය සේවාව ගමට ගෙනයාම සදහා පවුල් සෞඛ්‍ය සේවා නිලධාරිනියන් දක්වන සහයෝගය අගය කළ යුතුයි. “ “යහපාලන රජය ජනතාව වෙනුවෙන් සේවා රැසක් ඉටුකර තිබෙනවා. යහපාලන රජය පසුගිය කාලයේ පැවැති අනෙක් රජයන් මෙන් වෙන්කර ගැනීමට නොහැකි පිරිසකුත් අප අතර සිටිනවා. එම නිසයි පළාත් පාලන මැතිවරණයේ දී පොල් බෑය ගැන කථා කළේ. ප්‍රාථමික මට්ටමකට ශ්‍රී ලංකාවේ දේශපාලන විචාරයන් ගමන් කර තිබෙනවා. නමුත් මම කියන්න කැමැතියි 2015 වසරෙන් පසු ශ්‍රී ලංකාවේ සෞඛ්‍ය සේවාව දියුණුවට පත්ව ඇති බව එය තහවුරු වන්නේ ජාත්‍යන්තරය විසින් ශ්‍රී ලංකාවේ සෞඛ්‍ය සේවාව පිළිගැනීමයි. ඒ සදහා වත්මන් ජනාධිපතිවරයා විශාල සහයෝගයක් ලබාදුන්නා. එය තමයි එදා සිටි ජනාධිපතිවරයා සහ අද සිටින ජනාධිපතිවරයා අතර වෙනස. වත්මන් රජය දුප්පතුන්ට හිතවාදී සෞඛ්‍ය සේවාවක් ඇති කර තිබෙනවා. ලෝක සෞඛ්‍ය සංව්ධානය ලොව විශිෂ්ටතම සෞඛ්‍ය සේවාව ඇත්තේ කියුබාවේ බව පසුගිය කාලයේ මත පළ කළා. නමුත් අද කථා කරන්නේ විශිෂ්ටතම සෞඛ්‍ය සේවාව ශ්‍රී ලංකාවේ තිබෙනව බවයි. ලෝක සෞඛ්‍ය සංවිධානයේ 2017 වාර්තාවේ පෙන්වා දෙන පරිදි ශ්‍රී ලංකාවේ සෞඛ්‍ය සේවාව නංවාලීමට සෘජු දේශපාලන නායකත්වය හේතු වී ඇති බව දක්වා තිබෙනවා. පවුල් සෞඛ්‍ය සේවා නිලධාරිනියන්ට යතුරු පැදි ලබා දී ඇතත්, නොලැබුන කොටසකුත් සිටිනවා. එම නිලධාරිනියන්ට යතුරු පැදි ලබාදීම සදහා අමාත්‍ය මණ්ඩල සංදේශයක් ඉදිරියේ දී මම ඉදිරිපත් කරනවා. තව ද පවුල් සෞඛ්‍ය සේවා නිලධාරිනියන්ට නව නිළ ඇදුමක් ද හදුන්වා දෙනවා. එම නිලධාරිනියන්ගේ ආත්මගරුත්වය ආරක්ෂා කරමින් ඉදිරියට ගමන් කළ හැකි පවුල් සෞඛ්‍ය සේවාවක් ශ්‍රී ලංකාවේ ගොඩනැගිය යුතුයි.” මෙහිදී පවුල් සෞඛ්‍ය සේවා නිලධාරිනියන්ගේ නව නිල ඇදුමට අදාළ වූ චක්‍රලේඛය සෞඛ්‍ය අමාත්‍යවරයා විසින් රජයේ පවුල් සෞඛ්‍ය සේවා නිලධාරිනියන්ගේ සංගමයේ සභාපතිනී දේවිකා ගොඩිතුවක්කු මහත්මියට ලබා දෙන ලදී. තව ද සෞඛ්‍ය සේවාව නංවාලීම සඳහා ජනාධිපතිවරයා සහ සෞඛ්‍ය අමාත්‍යවරයා ගත් ක්‍රීයා මාර්ග අගය කරමින් රජයේ පවුල් සෞඛ්‍ය සේවා නිලධාරී සංගමය විසින් සමරු සිහිවටන දෙකක් ද ලබාදෙන ලදී.", "URL": "https://sinhala.adaderana.lk/news.php?nid=88631", "Category": null, "Parent URL": null}