{"Source": "Adaderana", "Timestamp": "June 11, 2013 11:22 am", "Headline": "පකිස්ථානය දකුණු අප්‍රිකාවටත් පරදී", "News Content": "චැම්පියන්ස් කුසලාන ක්‍රිකට් තරගාවලියේ ඊයේ පැවති තරගයෙන් පකිස්ථානු කණ්ඩායම පරදවා දකුණු අප්‍රිකානු කණ්ඩායම ලකුණු 67ක ජයක් හිමිකර ගත්තේය. තරගයේ කාසිය වාසිය දිනු දකුණු අප්‍රිකානු කණ්ඩායම පළමුව පන්දුවට පහරදීමට තීරණය කළේය. ඒ අනුව ඔවුන් නියමිත පන්දුවාර 50 අවසානයේ කඩුලු 9ක් දැවී ලකුණු 234ක් ලබාගත්තේය. දකුණු අප්‍රිකානු ඉනිම වෙනුවෙන් හෂීම් අම්ලා ලකුණු 81ක් සහ ඒ.බි.ඩිවිලියස් ලකුණු 31ක් ලබාගැනීමට සමත් වුණි. පිළිතුරු ඉනිම සඳහා පිටියට පිවිසි පාකිස්තානු කණ්ඩායමට පන්දුවාර 45ක් තුළදී සියලු ක්‍රීඩකයින් දැවී ලබාගත හැකි වුයේ ලකුණු 167ක් පමණි. පකිස්ථානු ඉනිම වෙනුවෙන් මිෂ්බා උල්හක් ලකුණු 55ක් සහ නසීර් ජම්ෂිඩ් ලකුණු 42ක් ලබාගත්තේය. පන්දු යැවීමේ දී දකුණු අප්‍රිකානු කණ්ඩායමේ රයන් මැක්ලරන් කඩුලු 4ක් බිඳ හෙළීමට සමත් විය. පකිස්ථානය මෙම තරගාවලියේ බටහිර ඉන්දීය කොදෙව් කණ්ඩායම සමග මුහුණදුන් පළමු තරගයේදී ද පරාජයට පත් විය. මේ අතර ඉන්දීය කණ්ඩායම හා කොදෙව් කණ්ඩායම අතර තරගයක් අද පැවැත්වීමට නියමිතය. හෙට (12) ඔස්ට්‍රේලියාව හා නවසීලන්තයත් අනිද්දා (13) ශ්‍රී ලංකාව හා එංගලන්තයත් අතර තරග පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=34822", "Category": null, "Parent URL": null}