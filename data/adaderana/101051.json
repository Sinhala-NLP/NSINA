{"Source": "Adaderana", "Timestamp": "December 20, 2018 03:09 pm", "Headline": "ලෝටස් පාර තාවකාලිකව වැසෙයි", "News Content": "විශ්වවිද්‍යාල සිසුන් විසින් ක්‍රියාත්මක කර ඇති විරෝධතා පා ගමන විසුරුවා හැරීම සඳහා කොළඹ ලෝටස් වටරවුමේදී පොලීසිය කඳුළු ගෑස් සහ අධි පීඩන ජල ප්‍රහාර එල්ල කර තිබේ. විරෝධතාවයේ නිරතව සිටි සිසුන් ජනාධිපති ලේකම් කාර්යාලය වෙත පිවිසිමට උත්සාහ ගැනීමත් සමගින් ජල හා කදුලු ගෑස් ප්‍රහාර එල්ල කිරීම සිදු විය. විරෝධතාවයේ නියුතු සිසුන් පා ගමනින් ලෝටස් වටරවුම ඔස්සේ ගාලුමුවදොර වෙත පා ගමන ආරම්භ කරනු ලැබීය. අනතුරුව ලෝටස් වටරවුම අසලින් ජනාධිපති ලේකම් කාර්යාලය වෙත පිවිසිමට උත්සාහ කිරීමත් සමග පොලිසිය කඳුළු ගෑස් සහ ජල ප්‍රහාර එල්ල කළේය. අන්තර් විශ්වවිද්‍යාලයීය ශිෂ්‍ය බල මණ්ඩලය විසින් අද පස්වරුවේ මෙම විරෝධතා පා ගමන ආරම්භ කර තිබුණි. රජරට හා අග්නිදිග විශ්වවිද්‍යාලවල ශිෂ්‍ය මර්දනයට එරෙහිව පා ගමන සංවිධානය කළ බවයි අන්තර් විශ්වවිද්‍යාල ශිෂ්‍ය බල මණ්ඩලය සඳහන් කළේ. පා ගමන හේතුවෙන් ලෝටස් මාර්ගය තාවකාලිකව වසා දැමිමට ද පොලීසිය පියවර ගෙන තිබේ.", "URL": "https://sinhala.adaderana.lk/news.php?nid=101051", "Category": null, "Parent URL": null}