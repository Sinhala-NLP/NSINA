{"Source": "Adaderana", "Timestamp": "December 8, 2010 02:05 pm", "Headline": "23 දා ආවේ නැතිනම් හේතු දක්වන්න-විදුලි බල මණ්ඩලයෙන් නිවේදනයක්", "News Content": "ලංකා විදුලි බල මණ්ඩලයට අනියම්ව සේවාවන් සපයන සමාගම් වලට අනුයුක්තව සේවය කරනු ලබන යම් ‍සේවක සේවිකාවක් පසුගිය 23 වැනිදා යම් හේතුවක් නිසා සේවයට වාර්තා නොකළේ නම් එයට හේතු දක්වන ලෙස විදුලි බල මණ්ඩලයේ සභාපති විද්‍යා අමරපාල මහතා පවසයි. එදින අසනීප වීමෙන් ,‍ නොදැනුවත්කමින් හෝ වෙනයම් නොවැළැක්විය හේතුවක් නිසා සේවයට වාර්තා නොකළේ නම් තමන් සේවය සපයන මිනිස් බල සමාගම් වෙත අභියාචනයක් ඉදිරිපත් කළ යුතු බව විද්‍යා අමරපාල මහතාගේ අත්සනින් යුතුව නිකුත් කළ නිවේදනයක දැක්වේ. තව ද අදාළ සමාගම් වෙත ඉදිරිපත් කළ අභියාචනයේ පිටපතක් සභාපති , ලංකා විදුලි බල මණ්ඩලය , සර් චිත්තප්පලම් ඒ ගාර්ඩිනර් මාවත , කොළඹ 2 යන ලිපියනට යොමු කළ යුතු බව ද එම නිවේදනයේ සඳහන් වේ. තම සේවාවන් විදුලි බල මණ්ඩලයට අනුයුක්තව ‍ස්ථිර කරන ලෙසට බල කරමින් පසුගිය 23 වැනිදා අනියම් සේවකයින් පිරිසක් උද්ඝෝෂණ ව්‍යපාරයක නිරත වූහ.", "URL": "https://sinhala.adaderana.lk/news.php?nid=12703", "Category": null, "Parent URL": null}