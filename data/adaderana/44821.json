{"Source": "Adaderana", "Timestamp": "July 21, 2014 03:45 pm", "Headline": "සති තුනකින් මිනිය හමුවෙයි", "News Content": "පසුගිය 01 වැනිදා සිට අතුරුදන්ව සිටි කාන්තාවකගේ මළ සිරුරක් අනුරාධපුර, මරදන්කඩවල සුසාන භූමිය පිටුපස තිබී අද (21) සොයාගෙන තිබේ. අදාළ කාන්තාව පසුගිය පළමු වැනිදා අතුරුදන්ව ඇති බවට ඇගේ ඥාතීන් විසින් කැකිරාව පොලීසියට පැමිණිල්ලක් කර තිබුණි. කෙසේ වෙතත් ඇගේ මළ සිරුර අද මරදන්කඩවල සුසාන භූමිය පිටුපස තිබී සොයාගත් බව පොලීසිය පැවසුවේය. ඇයට තියුණු ආයුධයකින් පහරදී ඝාතනය කර ඇති බවට පොලීසිය සිදුකළ පරීක්ෂණ වලදී අනාවරණය වී ඇත. මියගොස් ඇත්තේ 33 හැවිරිදි කැකිරාව, යක්කල පාර ප්‍රදේශයේ පදිංචිව සිටි කාන්තාවකි. ඝාතනයට සම්බන්ධ බවට සැකපිට ඇගේ ස්වාමි පුරුෂයා අත්අඩංගුවට ගැනීම සඳහා කැකිරාව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=44821", "Category": null, "Parent URL": null}