{"Source": "Adaderana", "Timestamp": "July 5, 2018 02:13 pm", "Headline": "ශ්‍රීලනිප මහ ලේකම් ඇතුළු පිරිසකට කරුණු දක්වන්නැයි නියෝගයක්", "News Content": "කොළඹ දිසා අධිකරණය දුන් තීන්දුවක් නීති විරෝධී යයි ප්‍රකාශ කරන මෙන් ඉල්ලා ගොනු කර ඇති පෙත්සම සම්බන්ධයෙන් ලබන 20 වනදා කරුණු දක්වන්නැයි බස්නාහිර පළාත් සිවිල් අභියාචනා මහාධිකරණය විසින් ශ්‍රී ලංකා නිදහස් පක්ෂ මහ ලේකම්වරයා ඇතුළු වග උත්තරකරුවන්ට නියම කර තිබේ. ශ්‍රී ලංකා නිදහස් පක්ෂයේ සභාපති ධුරය සඳහා හිටපු ජනාධිපති මහින්ද රාජපක්ෂ මහතා පත්කළ යුතු බවට නියෝගයක් නිකුත් කරන්නැයි ඉල්ලා ගොනු කළ නඩුවක් විභාගයට නොගෙන ප්‍රතික්ෂේප කිරීමට කොළඹ දිසා අධිකරණය දුන් තීන්දුවක් නීති විරෝධී යයි ප්‍රකාශ කරන මෙන් ඉල්ලා ගොනු කර ඇති පෙත්සම සලකා බැලූ අධිකරණය මෙම නියෝගය නිකුත් කර තිබේ. බොරලැස්ගමුව නගර සභාවේ නගරාධිපති අරුණ ප්‍රියශාන්ත සහ හෝමාගම ප්‍රාදේශීය සභාවේ මන්ත්‍රීවරයෙකු වන අසංක ශ්‍රීනාත් විසින් පෙත්සම ඉදිරිපත් කර තිබිණි. පෙත්සම්කරුවන් මහාධිකරණය හමුවේ කියා සිටින්නේ ශ්‍රී ලංකා නිදහස් පක්ෂයේ වත්මන් සභාපති ලෙස කටයුතු කරන ජනාධිපති මෛත්‍රීපාල සිරිසේන මහතාගේ පත්වීම සඳහා එම පක්ෂයේ සමස්ත ලංකා කාරක සභාවේ අනුමැතිය ලැබී නොමැති බැවින් ඔහුට එම ධුරය දැරීමට නීතියෙන් හැකියාවක් නොමැති බවට තීන්දුවක් ලබාදෙන මෙන් ඉල්ලා කොළඹ දිසා අධිකරණය හමුවේ තමන් නඩු පැවරූ බවයි. ඒ අනුව ශ්‍රී ලංකා නිදහස් පක්ෂයේ සභාපති ධුරය සඳහා හිටපු ජනාධිපති මහින්ද රාජපක්ෂ මහතා පත් කළ යුතු බවට නියෝගයක් ද එම නඩුව තුලින් තමන් ඉල්ලා සිටි බව පෙත්සම්කරුවන් පවසයි. කෙසේ වෙතත් එම පෙත්සම මූලික වශයෙන් සලකා බැලූ කොළඹ දිසා අධිකරණය එය විභාගයට නොගෙන ප්‍රතික්ෂේප කිරීමට තීන්දු කළ බව පෙත්සම්කරුවන් පෙන්වා දෙයි. කොළඹ දිසාඅධිකරණය නිකුත් කළ එම තීන්දුව නීති විරෝධී බවත් එම නිසා එය අවලංගු කොට පෙත්සම පිළිබඳ පූර්ණ විභාගයක් පවත්වන මෙන් කොළඹ දිසා අධිකරණයට නියෝගයක් නිකුත් කරන ලෙස ඉල්ලමින් පෙත්සම්කරුවන් බස්නාහිර පළාත් මහාධිකරණය වෙත මෙම පෙත්සම ඉදිරිපත් කළේය. එම පෙත්සම සලකා බැලූ බස්නාහිර පළාත් සිවිල් අභියාචනා මහාධිකරණය පෙත්සමේ වග උත්තරකරුවන් ලෙස ලෙස නම් කර තිබූ ශ්‍රී ලංකා නිදහස් පක්ෂයේ මහ ලේකම්වරයා ඇතුළු පිරිසකට මේ සම්බන්ධයෙන් ලබන 20 වනදා කරුණු දක්වන්නැයි නියෝග කර තිබේ.", "URL": "https://sinhala.adaderana.lk/news.php?nid=92042", "Category": null, "Parent URL": null}