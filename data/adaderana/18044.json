{"Source": "Adaderana", "Timestamp": "August 13, 2011 09:28 pm", "Headline": "හොර ගමන් බලපත්‍ර සමග ලාංකිකයන් දෙදෙනෙකු ඉන්දියාවේදී අත්අඩංගුවට ", "News Content": "ව්‍යාජ ගමන් බලපත්‍ර හා වීසා සමග කටාර් ගුවන් සේවයට අයත් ගුවන් යානයකට ඇතුළුවීමට තැත් කළ ශ්‍රී ලාංකිකයන් දෙදෙනෙකු ඉන්දියාවේදී අත්අඩංගුවට පත්ව ඇති බව එරට මාධ්‍ය වාර්තා පවසයි. ‍ චෙන්නායි ජාත්‍යන්තර ගුවන් තොටුපළේදී ගුවන් තොටුපළ පොලිසිය විසින් මෙම පුද්ගලයින් දෙදෙනා අත්අඩංගුවට ගෙන ඇති බව එම මාධ්‍ය වාර්තා උපුටා දක්වයි. ‍ සරණාගතයින් ලෙස චෙන්නායි වෙත පැමිණ ඇති මෙම පුද්ගලයින් දෙදෙනා 35 හැවිරිදි ආර්. දමෝදරන් සහ 36 හැවිරිදි කේ. මනෝහරන් ලෙස හඳුනාගෙන ඇත. ‍ ඔවුන් පසුගිය වසර 10 ක කාලය තුළ මඩිපක්කම් සහ පොසිචලූර් යන ප්‍රදේශවල නීතිවිරෝධීව රැඳී සිට ඇති බව පොලිසිය සඳහන් කර ඇති බව ඉන්දීය මාධ්‍ය වාර්තා පෙන්වාදෙයි. ‍ මෙම පුද්ගලයින් දෙදෙනා නියෝජිතයකු මාර්ගයෙන් ව්‍යාජ ඉන්දීය ගමන් බලපත්‍ර සකස්කරගෙන ඇති අතර එම නියෝජිතයා විසින් එක් අයෙකුගෙන් ඉන්දීය රුපියල් 200, 000 ක මුදලක් ද අයකර තිබේ. ‍ අත්අඩංගුවට ගත් පුද්ගලයින් දෙදෙනා වැඩිදුර ප්‍රශ්න කිරීම් සඳහා පොලිස් අපරාධ අංශය වෙත බාර දී ඇති බව ද ඉන්දීය මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=18044", "Category": null, "Parent URL": null}