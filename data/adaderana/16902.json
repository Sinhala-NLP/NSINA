{"Source": "Adaderana", "Timestamp": "June 21, 2011 10:54 am", "Headline": "රිය අනතුරු මරණ 2 ක් -සිව් දෙනෙකුට තුවාලයි", "News Content": "දිවයිනේ ප්‍රදේශ දෙකක සිදු වූ රිය අනතුරු වලින් පුද්ගලයින් දෙදෙනෙකු මිය ගොස් තවත් සිව් දෙනෙකු තුවාල ලබා තිබේ. ආණමඩුව සහ වෙන්නප්පුව ප්‍රදේශ වලින් මෙම රිය අනතුරු වාර්තා වේ. ආණමඩුව නගරයේ දී ත්‍රී රෝද රථයක් සහ ලොරියක් ගැටීමෙන් එක් අනතුරක් සිදු වී ඇති අතර එම අනතුරින් එක් පුද්ගලයෙකු මිය ගොස් ඇති බව ආණමඩුව පොලිසිය ප්‍රකාශ කරනු ලැබීය. අනතුරින් තවත් පුද්ගලයින් සිව් දෙනෙකු තුවාල ලබා රෝහල් ගත කර ඇති බව වාර්තා වේ. මේ අතර යතුරු පැදියක් තාප්පයක ගැටීමෙන් සිදු වූ අනතුරකින් වෙන්නප්පුව, දුම්මලදෙණිය ප්‍රදේශයේ දී පාසල් ශිෂ්‍යයෙකු මිය ගොස් තිබේ. ඊයේ රාත්‍රී 10 .30ට පමණ මෙම අනතුර සිදු වී ඇති බව වෙන්නප්පුව පොලිසිය ප්‍රකාශ කරනු ලැබීය.", "URL": "https://sinhala.adaderana.lk/news.php?nid=16902", "Category": null, "Parent URL": null}