{"Source": "Adaderana", "Timestamp": "May 2, 2012 10:07 pm", "Headline": "වනන්න ඕන නම් කහ කොඩියක් පමණයි..!", "News Content": "මෙවර වෙසක් උත්සවය නිමිත්තෙන් වෙසක් සතියක් ප්‍රකාශයට පත්කිරීමට රජය තීරණය කර තිබේ. මෙම වෙසක් සතිය අද දින සිට ලබන 08 වන දින දක්වා ක්‍රියාත්මක බව බුද්ධ ශාසන හා ආගමික කටයුතු නියෝජ්‍ය අමාත්‍ය ඒ.ඩි.එස්.ගුණවර්ධන මහතා සඳහන් කළේය. වෙසක් කාලය තුළ බෞද්ධ කොඩියට අගෞරව වන ආකාරයෙන් කටයුතු නොකරන ලෙස ඒ.ඩි.එස්.ගුණවර්ධන නියෝජ්‍ය අමාත්‍යවරයා අද කොළඹ පැවති මාධ්‍ය හමුවකදී ජනතාවගෙන් ඉල්ලීමක් කළේය. විශේෂයෙන්ම වෙසක් දිනවල දන්සැල් සඳහා පිරිස් කැඳවීමට කොඩියක් වනන්නේනම් එය බෞද්ධ කොඩියක් නොවිය යුතු බවත්,ඒ වෙනුවට කහ කොඩියක් භාවිතා කරන ලෙසත් හෙතෙම ඉල්ලා සිටියේය. බෞද්ධ කොඩියට අගෞරවයක් වන ලෙස එය භාවිතා නොකළ යුතු බවත්, රථ වාහනවල හා පිරිස් ගැවසෙන ස්ථානයන්හි බෞද්ධ කොඩිය දැවටීම හෝ එසවීම සිදුකරද්දීද ,ඊට අගෞරවයක් වන ලෙස භාවිතා නොකළ යුතු බවත්,රථ වාහන ආඥා පනත උල්ලංඝණය නොකරන ලෙසත් නියෝජ්‍ය අමාත්‍යවරයා දන්වා සිටියේය.", "URL": "https://sinhala.adaderana.lk/news.php?nid=23972", "Category": null, "Parent URL": null}