{"Source": "Adaderana", "Timestamp": "May 31, 2010 10:12 am", "Headline": "මොරටු සරසවිය වසා දැමේ", "News Content": "මොරටුව විශ්ව විද්‍යාලයේ ඉංජිනේරු පීඨය සහ උසස් තාක්ෂණික ආයතනය දින නියමයක් නොමැතිව වසා දැමූ බව උපකුලපති මහාචාර්ය මලික් රණසිංහ මහතා පවසයි. සිසුන් දෙපිරිසක් අතර ඇතිවූ ගැටුමක් හේතුවෙන් විශ්ව විද්‍යාලයේ මෙම පීඨ දෙක වසා දැමීමට තීරණය කළ බව උපකුලපතිවරයා සඳහන් කළේය. ගැටුමින් තුවාල ලැබූ සිසුන් දෙදෙනකු රෝහල් ගත කර තිබේ. ඔවුන් ලුනාව සහ කළුබෝවිල රෝහල්වලට ඇතුළත් කර ඇති බව පොලිස් මාධ්‍ය ප්‍රකාශකවරයා පැවසුවේය. වෙසක් සැරසිලි ප්‍රදර්ශනය කිරිමේ දී ඇතිවූ ආරවුලක් දුරදිග යාමෙන් මෙම ගැටුම හටගෙන ඇති බව පොලිසිය සඳහන් කරයි. ඊයේ රාත්‍රී 11 ට පමණ හටගත් මෙම ගැටුම මේ වන විට පාලනය කර ඇති අතර විශ්ව විද්‍යාල භූමියේ ආරක්ෂාව තහවුරු කර ඇති බව පොලිසිය ප්‍රකාශ කළේය. අද උදෑසන සිට විශ්ව විද්‍යාලයේ සිසුන් නේවාසිකාගාරවලින් ඉවත් වෙමින් සිටි බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=8722", "Category": null, "Parent URL": null}