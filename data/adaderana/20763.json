{"Source": "Adaderana", "Timestamp": "December 18, 2011 07:56 am", "Headline": " එ.ජා.ප නියෝජ්‍ය නායකත්වය රවීට දීමේ සූදානමක් ..?", "News Content": "එක්සත් ජාතික පක්ෂ නියෝජ්‍ය නායක ධූරය සඳහා රවී කරුණානායක මහතාත්,සහකාර නායක ධූරයක් සඳහා ජෝශප් මයිකල් පෙරේරාගේ නමත් යෝජනා කිරීමට විපක්ෂ නායක රනිල් වික්‍රමසිංහ මහතා විසින් කටයුතු කරනු ඇති බව පක්ෂ අභ්‍යන්තර ආරංචි මාර්ග තහවුරු කරයි. අද පැවැත්වෙන එ.ජා.ප කෘත්‍යාධිකාරී මණ්ඩල රැස්වීමේදී මෙම යෝජනාව සිදුකරනු ඇති බව කියැවෙයි. 2012 වසර සඳහා නව නිලධාරීන් පත්කරගැනීම සම්බන්ධයෙන් යෝජනා කැඳවීම අද දින සිදුවන බව පක්ෂයේ මහලේකම් තිස්ස අත්තනායක මහතා ඊයේ සඳහන් කළේය. නායක, නියෝජ්‍ය නායක, උපනායක, සභාපති සහ ජාතික සංවිධායක යන තනතුරු සඳහා පළමුව නාමයෝජනා කැඳවීම සිදුවන බව අත්තනායක මහතා පෙන්වා දුන්නේය. සම්මුතියකින් අදාළ තනතුරු සඳහා නිලධාරීන් පත්කරගැනිමට අපේක්ෂා කළ ද එම තනතුර සඳහා තරගයක් පවතින්නේ නම් ඊට වෙනත් දිනයක් යොදාගන්නා බව හෙතෙම සඳහන් කළේය. තරගයක් පැවැත්වුවහොත් රහස් ඡන්ද විමසීමක් ‍ඔස්සේ අදාළ තනතුර පිරවිම සඳහා කටයුතු කළ යුතු බවට එක්සත් ජාතික පක්ෂ ව්‍යවස්ථාවේ ප්‍රතිපාදන පවතින බව තිස්ස අත්තනායක මහතා ඊයේ වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=20763", "Category": null, "Parent URL": null}