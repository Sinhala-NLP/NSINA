{"Source": "Adaderana", "Timestamp": "November 26, 2015 02:33 pm", "Headline": "විජේවීර සමරනු හැකිනම් ප්‍රභාකරන් බැරි ඇයි?", "News Content": "රෝහණ විජේවීර මහතා ඝාතනය වුණේද ත්‍රස්තවාදියෙකු ලෙස බවත්, විජේවීර සමරන්නට හැකි නම් ප්‍රභාකරන්සමරන්නට බැරි ඇයිදැයි ප්‍රශ්නයක් ඇති බව ජාතික සමගි පෙරමුණේ නායක, මධ්‍යම පළාත් සභා මන්ත්‍රී (එජාප)අසාද් සාලි මහතා පවසයි.මහාවිරු සැමරුම් එපා යයි ඉල්ලීම් කරන්නට හැකි නමුත් මළවුන් සැමරීමට එරෙහි වන්නට හැකියාවක් නොමැති බව හෙතෙම කියා සිටියේ අද (26) ‍කොළඹ පැවති මාධ්‍ය හමුවකදීය.හිටපු ආරක්ෂක ලේකම්වරයා තමාගේ කාලයේ පොස්ටරයක් ඇළවීමට හෝ ලාම්පුවක් දැල්වීමටවත් ඉඩක් නොදුන්නු බව ප්‍රකාශ කර ඇති බවත්, ඔහු හිට්ලර් මෙන් මිනිසුන් මර්දනය කළ වග ඔහුගේම ප්‍රකාශ මගින් තහවුරු කරමින් සිටින බවත් අසාද්සාලි මහතා සඳහන් කළේය.ද්‍රවිඩ දේශපාලන සිරකරුවන් නිදහස් කරන ලෙස තමන් දිගින් දිගටම ආණ්ඩුවට කියා සිටි බවත්, මේවන විට සුළු පිරිසක් නිදහස් කර ඇති බවත් ඔහු පෙන්වා දුන්නේය.කුමන ජනවර්ගයේ වුවද ත්‍රස්තවාදීන් නම් ත්‍රස්තවාදීන් බවත්, ත්‍රස්තවාදය අත්හළ පසු ඔවුන්ට පුරවැසියන් ලෙස සැලකිය යුතුව ඇති බවත් සාලි මහතා අවධාරණය කළේය.එසේ වුවද ද්‍රවිඩ දේශපාලන රැඳවියන් නිදහස් කිරීම හා මළවුන් සැමරීම ආදිය මහින්ද රාජපක්ෂලා , ගෝඨාභය රාජපක්ෂලා මහා ප්‍රශ්න ලෙස ජනතාව අතරට ගෙන යන බවත්, එය ඒ තරම් සැලකිය යුතු ප්‍රශ්නයක් නොවන බවත් ඔහු පෙන්වා දුන්නේය.මේ රටේ දේශපාලනයට ඇත්තේ බල ‍ලෝභය පමණක් බවත්, මහමැතිවරණයට කලින් කයිවාරු ගැසු බොහෝ දෙනෙකු මේවන විට ආණ්ඩුවට හේත්තුවී ඇමති ධූර දරන බවත් අසාද් සාලි මහතා මෙහිදී සිහිපත් කළේය.", "URL": "https://sinhala.adaderana.lk/news.php?nid=55334", "Category": null, "Parent URL": null}