{"Source": "Adaderana", "Timestamp": "October 6, 2018 09:43 pm", "Headline": "දිරියෙන් ජයගත් පහේ හපනා", "News Content": "උපතින්ම දෑතේ සහ පාදවල ඇඟිලි අහිමි වුවත් මෙවර ශිෂ්‍යත්ව විභාගයෙන් 181 ක් ලබා ගනිමින් විශිෂ්ට ජග්‍රහණයක් හිමි කර ගත් දිරිය සිසුවෙකු පිළිබඳව අද දෙරණට වාර්තා වුණි. ඔහු ඉබ්බාගමුව කිරිබමුණ විද්‍යාලයේ ඉගෙනුම ලබන චමෝද්‍ය දිනෙත් රත්නායක. ඉබ්බාගමුව අරගම ගම්මානයේ ජීවත් වන චමෝද්‍ය මෙලොව එළිය දකින්නේ සිය දෑතෙහි සහ පාදවල ඇඟිලි අහිමිවයි. කොතරම් ශාරීරික අපහසුතා තිබුණද ආහාර ගැනීම, ඇඳුම් ඇඳගැනීම ඇතුළු සිය දෛනික කටයුතු ද චමෝද්‍ය විසින් තනිව ඉටු කර ගනු ලබයි. කිසි දිනක සිය අඩුපාඩු ගැන දුක් නොවූ චමෝද්‍ය දෑතේ ඉතිරිව ඇති ඇඟිලි කොටස් ආධාරයෙන් පැන්සල මනාව හසුරවමින් අධ්‍යාපන කටයුතු වල නිරත වෙයි. එළෙස සිතේ ධෛර්යයයෙන් ජීවිතයට මුහුණ දෙමින් මෙවර ශිෂ්‍යත්ව විභාගයට පෙනී සිටි චමෝද්‍ය ඉන් සමත් වන්නේ ලකුණු 181 ක විශිෂ්ට ප්‍රතිඵලයක් හිමි කර ගනිමින්ය. එළෙස ජීවිතය ජය ගැනීමට වෙර දරණා චමෝද්‍ය මේ වන විටත් සිය අධ්‍යාපන කටයුතුවල නිරත වන්නේ නොයෙක් අගහිඟකම් මධ්‍යයේය. මෙවන් ආර්ථික දුෂ්කරතා සහ ශාරීරික අඩුපාඩු රැසක් මධ්‍යයයේ ඒවා නොසලකමින් සිතේ ධෛයයෙන් අනාගතය ජය ගැනීමට වෙර දරණා පුංචි චමෝද්‍ය රටටම ලබා දෙන්නේ ආදර්ශයකි.", "URL": "https://sinhala.adaderana.lk/news.php?nid=97289", "Category": null, "Parent URL": null}