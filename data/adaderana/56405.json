{"Source": "Adaderana", "Timestamp": "January 17, 2016 07:53 am", "Headline": "  මවකට දියණියකට මරු කැඳවූ 15 හැවිරිදි ළමයා අත්අඩංගුවට", "News Content": "දෙමටගොඩ දුම්රිය ක්‍රීඩාංගණය ආසන්නයේ, බේස්ලයින් මාර්ගය හරහා පදික මාරුවකින් ගමන් ගත් මවක සහ දියණියකට ඊයේ රාත්‍රී මරු කැඳවමින් රිය පැදවූ බව කියන 15 හැවිරිදි ළමයා අත්අඩංගුවට ගෙන තිබේ.ඊයේ රාත්‍රී 8.50ට පමණ මෙම අනතුර සිදුව තිබුණි.පොලිසිය පැවසුවේ එම අනතුරින් 10 හැවිරිදි දැරියක හා 47 හැවිරිදි මවක බරපතළ තුවාල ලබා ජාතික රෝහලට ඇතුළත් කිරීමෙන් පසු මියගිය බවයි.පදික මාරුව හරහා ගමන් කරමින් සිටි මවකත් දියණියකත් අනතුරට ලක්කරමින් අදාළ ළමයා එම අවස්ථාවේදී රිය පදවා ඇතැයි මූලික විමර්ශනවලදී අනාවරණය වී ඇති බව පොලිස් මාධ්‍ය ඒකකය පැවසීය.එම ළමයා ද දෙමටගොඩ ප්‍රදේශයේ පදිංචිකරුවෙකු බව පොලීසිය කියා සිටියේය.", "URL": "https://sinhala.adaderana.lk/news.php?nid=56405", "Category": null, "Parent URL": null}