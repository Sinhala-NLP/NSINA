{"Source": "Adaderana", "Timestamp": "August 15, 2012 04:34 pm", "Headline": "ජාතීන් අතර සමගිය බිඳින්න ඊලාම්වාදීන් උත්සහ කරනවා", "News Content": "රටේ ජාතීන් අතර ගොඩනැගී ඇති සමගිය සහ විශ්වාසය බිඳ දැමීමට ඊලාම්වාදීන් නැවත උත්සහ දරන බව ජනාධිපති මහින්ද රාජපක්ෂ මහතා පවසයි. තමන් උපන් රට, පිට දේශවල දී හෝ පිට දේශක්කාරයන්ට විවේචනය කිරීමට මාතෘ භූමියට ආදරය කරන කිසිවෙකුටත් ඉඩදිය නොහැකි බව ජනාධිපතිවරයා පෙන්වාදෙයි. ජනතාව තුළ රට පිළිබඳ තිබෙන හැගීම් විනාශ කිරීම ඊලාම්වාදීන්ගේ උත්සහය බව ද ජනාධිපතිවරයා පවසයි. කුරුවිට යුද හමුදා කඳවුරේ පැවති ගැමුණු හේවා රෙජිමේන්තුවේ වර්ණ ප්‍රධාන උත්සවයක් අමතමින් ජනාධිපති මහින්ද රාජපක්ෂ මහතා මෙම අදහස් පළ කර සි‍ටියේය. ජාතියට නිදහස උදාකිරීමට දැවැන්ත කාර්ය භාර්යක් ඉටුකල ගැමුණු හේවා රෙජිමේන්තුවේ මෙම වර්ණ ප්‍රධාන අවස්ථාව රෙජිමේන්තුවට මෙන්ම රටටත් අභිමාණවත් අවස්ථාවක් බව මෙහිදී වැඩිදුරටත් අදහස් දැක්වූ ජනාධිපතිවරයා සඳහන් කළේය. තිස්වසරක් පුරා මෙරට පැවති රුදුරු ත්‍රස්ත්‍රවාදය සදහටම තුරන් කොට එක්සේසත් කළ දේශයක නිදහස සහ සතුට උරුම කර දෙනු පිණිස සංග්‍රාම භූමියේ නොනැවතී ඉදිරියට ගිය අභීත ගැමුණු බළකායේ පළවන, දෙවන සහ තුන්වන බළඇණිවල රණවිරුවන් උදෙසා මෙම වර්ණ ප්‍රධානය සිදුකළ බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=26613", "Category": null, "Parent URL": null}