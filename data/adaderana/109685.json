{"Source": "Adaderana", "Timestamp": "May 10, 2019 02:57 pm", "Headline": "අපේ දේශපාලඥයින්ගේ මෝඩ-පටු තීන්දු මුස්ලිම් අන්තවාදයටත් හේතුවක්", "News Content": "ඉස්ලාම් රාජ්‍ය ත්‍රස්ථවාදය මේ වන විට මහා පරිමාණයෙන් ලංකාව තුළට කඩා වැටී ඇති බැවින් මෙම තත්ත්වය මුළුමනින්ම වළක්වාලීම පෙරදැරි කර ගනිමින් ශ්‍රී ලංකා ජාතික සභාව විසින් “පංචවිධ ජාතික සැලැස්මක්“ එළිදක්වා තිබේ. මෙම ජාතික සැලැස්ම අද(10) ශ්‍රී ලංකා පදනම් ආයතනයේ දී එළිදක්වනු ලැබීය. එම අවස්ථාව සඳහා ශ්‍රී ලංකා ජාතික මහා සභාවේ සභාපති, පූජ්‍ය අතුරලියේ රතන හිමියන්, අගරදගුරු මැල්කම් රංජික් කාදිනල් පියතුමන් ඇතුළු සමාජ සංවිධානවල නියෝජිතයින් රැසක් එක්ව සිටියේය. මෙහිදී සභාව අමතමින් පූජ්‍ය අතුරලියේ රතන හිමියන් පවසා සිටියේ ජේ.ආර්.ජයවර්ධන මහතා ගෙන එනු ලැබූ මැතිවරණ ක්‍රමය ඉස්ලාම් ජාතිවාදය වර්ධනය කිරීමේ විශාල කාර්යයක් ඉටු කර ඇති බවයි. අද වන විට පවතින තත්ත්වය පුළුල් ලෙස විසඳා ගැනීමට නොහැකි වුවහොත් ලංකාවත් සුඩානය වැනි රටක් බවට පත්වන බව ද උන්වහන්සේ සඳහන් කළේය. මෙවන් අවස්ථාවක බුද්ධිමතුන් ලෙස කටයුතු කළ යුතු බවත් පැවසු පූජ්‍ය රතන හිමියන් දේශපාලඥයින්ට අවශ්‍ය පරිදි තීරණ ගැනීමට ඉඩ නොදිය යුතු බවත් දේශපාලඥයින්ගේ මෝඩ හා පටු දේශපාලන තීන්දු මුස්ලිම් අන්තවාදයට හේතුවක් බවත් ප්‍රකාශ කළේය. සියලු දෙනා එකතු වී මෙම තීරණ වෙනස් කළ යුතු බවත්, මුස්ලිම් අන්තවාදය ලංකාව තුළ ඇතිවී තිබෙන බවත් උන්වහන්සේ වැඩිදුරටත් පැවසීය. ලංකාව තුළ ලෝකයේ තුළ ඇති ඉස්ලාම් ප්‍රවණතා දක්නට ඇති බවත්, කළු කබා පැළදීම වෙනස් කිරීමට නම් ඉස්ලාම් පූජකවරුන්ගේ සහයෝගය ද අවශ්‍ය බව සඳහන් කළේය. බෝම්බ ප්‍රහාරයෙන් මියගිය බොහෝ කිතුනු නිවෙස්වල කළු කොඩි වෙනුවට සුදු කොඩිවලින් සරසා තිබු බවත්, බොහෝ විට ඔවුන් අතීතයේ කළු වස්ත්‍රයන් මළ ගෙවල් භාවිතා කළත් අද වන විට එය පොදුතාවය මත වෙනස් වී ඇති බවද පැවසු රතන හිමියන් නමුත් ඉස්ලාම් සමාජය තුළ කිසි විටෙකත් එවැනි එකතුවීමක් නොදුටු බවත් ඔවුන් සෑම විටම වෙන්ව සිටි සංස්කෘතියක් බවට පත්වු බවත් පැවසීය. මෙරට ඡන්ද ක්‍රමය තුළ අනුපාත ක්‍රමය ගෙන ඒමත් සමඟ පාර්ලිමේන්තුවේ ප්‍රධාන පක්ෂ දෙක දෙකඩ වී පසුව සුළු පක්ෂ කියන විදියට ප්‍රධාන පක්ෂ කටයුතු කිරීමට පෙළඹී ඇති බවත්, අද ප්‍රධාන පක්ෂ මුස්ලිම් මැති ඇමතිවරු කීපදෙනාගේ හයියෙන් සිටින බවත් රතන හිමියන් කියා සිටියේය. එවැනි දේශපාලඥයින් බලය ගැනීම සඳහා කවුරු දිනුවත් බලයට එන අයට එකතු වෙන බවත්, ලාභයක් ලබා ගැනීමක් වෙනුවෙන් පුළුල් දැක්මකින් එකතු නොවන බව ද පැවසු රතන හිමියන් යම් දිස්ත්‍රික්කයක මුස්ලිම් අය සිටිනවා නම් එම පළාතේම සිටින මුස්ලිම් ජාතිකයින් ජාතිවාදී පක්ෂයකට එකතු වෙන බව ද සඳහන් කළේය. සිංහල ඡන්ද ලබා ගෙන අතීතයේ කඩුගන්නාව, මාතර වැනි ප්‍රදේශවලින් මුස්ලිම් ජාතිකයින් පාර්ලිමේන්තුවට පත්වු බවත්, ඔවුන්ට ඡන්දය ලබා දීමට කිසිදු ප්‍රශ්නයක් නොතිබුණ බවත් රතන හිමියන් පැවසීය. නමුත් අද වන විට මැතිවරණ ක්‍රමය නිසා ජාති, කුල හා ආගම් යන සියලු වාදයන් දිස්ත්‍රික්කය තුළ ඇවිස්සෙන බව ද සඳහන් කළ රතන හිමියන්, වර්තමාන ජනාධිපතිවරයා මැතිවරණ ක්‍රමය වෙනස් කිරීම පොරොන්දුවක් ලබා දී ඇති බවත් කියා සිටියේය. මෙයට ක්ෂණිකව දිය හැකි පිළිතුර වන්නේ ජාතික ලැයිස්තුවේ මන්ත්‍රී ආසන 15ක් ජයග්‍රහණය කරන පක්ෂයට ලබා දීම බව ද පැවසු රතන හිමියන් එයින් මෙම ප්‍රශ්නය අවසන් වන බවත්, සුළු ජාතික පක්ෂවලට ආවැඩිය යුතු නොවන බව ද පැවසීය. එවිට මුස්ලිම් ජාතිකයන් ආගම් ඇතුළේ නොව මතවාදයන්ට බෙදී දේශපාලනය කිරීමට පුරුදු වන බව ද උන්වහන්සේ කියා සිටියේය.", "URL": "https://sinhala.adaderana.lk/news.php?nid=109685", "Category": null, "Parent URL": null}