{"Source": "Adaderana", "Timestamp": "July 31, 2010 03:16 pm", "Headline": "මාධ්‍යයට එරෙහි ප්‍රහාර ඇමරිකාවෙන් හෙළාදකී", "News Content": "නන්නාදුනන පිරිසක් විසින් සියත මාධ්‍ය ආයතනයට එල්ල කළ ප්‍රහාරය ඇමරිකා එක්සත් ජනපදය විසින් හෙළාදකින බව ශ්‍රී ලංකාවේ ඇමරිකානු තානාපති කාර්යාලය නිවේදනයක් නිකුත් කරමින් කියා සිටියි. ‍ මෙම ප්‍රහාරය මෙන්ම අතුරුදහන් වූ මාධ්‍යවේදී ප්‍රගීත් එකැනැලිගොඩට සිදුවූයේ කුමක්ද යන ගැටලුව නොවිසඳීම, මාධ්‍යයට එරෙහි ප්‍රචණ්ඩ ක්‍රියා,මාධ්‍යවේදීන්ට තර්ජන එල්ල කිරීම් ආදිය තුළින් ශ්‍රී ලංකාවේ මාධ්‍ය නිදහස අනතුරේ දමා ‍ඇති බව මෙමගින් අවධාරණය කර තිබේ. මෙම සිදුවීම පිළිබඳ අපක්ෂපාතී හා විශ්වසනීය ලෙස පොලිස් පරීක්ෂණ පැවැත්විය යුතු බව හා වරදකරුවන්ට එරෙහිව නීතිය ක්‍රියාත්මක කළ යුතු බවද ඇමරිකා එක්සත් ජනපදයේ ශ්‍රී ලංකා තානාපති කාර්යාලය නිකුත් කළ නිවේදනයේ වැඩිදුරටත් සඳහන් වේ. සියත මාධ්‍ය ආයතනයට ඊයේ අලුයම පෙට්‍රල් බෝම්බ ප්‍රහාරයක් එල්ල වූ අතර එහිදී හටගත් ගිනිගැනීමෙන් මාධ්‍ය ආයතනයට බරපතල හානි සිදුවී තිබේ. එසේ වුවද මේ සම්බන්ධයෙන් විධිමත් පරීක්ෂණ සිදුකිරීමට කණ්ඩායම් තුනක් මේ වන විට යොදවා ඇති බව කොළඹ දිසාව භාර නියෝජ්‍ය පොලිස්පති එච්.එම්.ඩී. හේරත් මහතා ප්‍රකාශ කර තිබිණි.", "URL": "https://sinhala.adaderana.lk/news.php?nid=9943", "Category": null, "Parent URL": null}