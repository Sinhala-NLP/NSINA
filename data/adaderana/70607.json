{"Source": "Adaderana", "Timestamp": "March 9, 2017 08:37 am", "Headline": "ලිංගාශ්‍රිත රෝග ඒකක ස්ථාපිත කිරීමේ වැඩපිළිවෙළක්", "News Content": "දිවයින පුරා පිහිටි සියළු මූලික රෝහල් වල ලිංගාශ්‍රිත රෝග ඒකක ස්ථාපිත කිරීමට සෞඛ්‍ය අමාත්‍යාංශය තීරණය කර තිබේ. ලිගාශ්‍රිත රෝග හා එච්.අයි.වී ඒඩ්ස් මර්ධන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා සඳහන් කළේ ඒ සඳහා අවශ්‍ය ක්‍රියාමාර්ග ගන්නා ලෙස පළාත් සහ දිස්ත්‍රීක් සෞඛ්‍ය බලධාරීන් වෙත දැනුම් දී ඇති බවය. එච්.අයි.වී ආසාදිතයින් හඳුනාගැනීමේ වැඩපිළිවෙළ තවදුරටත් පුඵල් කිරීම මෙහි අරමුණ බව වෛද්‍ය සිසිර ලියනගේ මහතා පවසයි. මෙම වැඩපිළිවෙලේ පළමු අදියර ලෙස තෝරාගත් මුලික රෝහල් කිහිපයක ලිංගාශ්‍රීත රෝග ඒකක පිහිටුවීමට සැළසුම් කර තිබේ. ඒ අනුව හෝමාගම, තංගල්ල, ඇඹිලිපිටිය, ගම්පොළ, පදවිය, ගල්ගමුව, දඹුල්ල යන රෝහල් වල එම ඒකක පිහිටුවීමට සැළසුම් කර ඇති බව වෛද්‍ය සිසිර ලියනගේ මහතා සඳහන් කළේය. මේ අතර මෙම වසරේ ගතවූ පළමු මාස දෙක තුළ එච්.අයි.වී ආසාදිතයින් 50 දෙනෙකු පමණ හඳුනාගෙන තිබේ. ඉන් බහුතරයක් පිරිමි පුද්ගලයින් වන අතර ඔවුන් අවුරුදු 25ත් 45ත් අතර වයසේ පසුවන පුද්ගලයින් බව වෛද්‍ය සිසිර ලියනගේ මහතා සඳහන් කළේය. මෙම පිරිසෙන් වැඩි දෙනෙකු සම ලිංගික සබඳතා පවත්වන පුද්ගලයින් බවද අනාවරණය වී තිබේ.", "URL": "https://sinhala.adaderana.lk/news.php?nid=70607", "Category": null, "Parent URL": null}