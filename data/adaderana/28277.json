{"Source": "Adaderana", "Timestamp": "October 14, 2012 02:55 pm", "Headline": "  සියවස සැපිරූ හිමිනමට ජනපති දිඝායු පතයි", "News Content": "සියවස් විය සපුරන වැලිගම ශ්‍රී ඥානරත්නාභිදාන ස්වාමීන් වහන්සේ බැහැදැකීමට ජනාධිපති මහින්ද රාජපක්ෂ මහතා රත්මලාන, මල්ලිකාරාම විහාරස්ථානයට පැමිණ තිබේ. අද (14) පෙරවරුවේ උන්වහන්සේ බැහැදැකීමෙන් පසු ජනාධිපතිවරයා එම හිමිනමට දීර්ඝායුෂ ප්‍රාර්ථනා කළ බව ජනාධිපති මාධ්‍ය අංශය සඳහන් කළේය. වැලිගම, ඥානරතන ස්වාමීන් වහන්සේ බැහැදුටු ජනාධිපති මහින්ද රාජපක්ෂ මහතා උන්වහන්සේට පිරිකර පූජා කළ අතර එහිදි උන්වහන්සේ ද සෙත් පිරිත් සජ්ඣායනා කර ජනාධිපතිවරයාට ආශිර්වාද කර තිබේ. ජනාධිපති මහින්ද රාජපක්ෂ මහතාගේ පැමිණීම මහත් ඉහළින් අගය කළ උන්වහන්සේ එදා අග්‍රාමාත්‍යවරයාව පැමිණි අවස්ථාවේදී තමාගේ ආශිර්වාදය වුයේ එතුමා රටේ ජනාධිපතිවරයා වනු දැකීම යැයි උන්වහන්සේ සිහිපත් කළ බව ජනාධිපති මාධ්‍ය අංශය සඳහන් කළේය. සියවසක් සපිරි උන්වහන්සේගේ 85 වසරක පැවිදි ජීවිතය තුළ සම්බුද්ධ ශාසනය පිළිබඳ ග්‍රන්ථ 200ක් පමණ රචනා කර තිබේ. ඉන් ග්‍රන්ථ කිහිපයක් ද ජනාධිපති මහින්ද රාජපක්ෂ මහතාට එහිදී පිරිනැමු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=28277", "Category": null, "Parent URL": null}