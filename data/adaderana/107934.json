{"Source": "Adaderana", "Timestamp": "April 13, 2019 08:04 pm", "Headline": "තරුණයින් ත්‍රීරෝද රථ භාවිතයට පෙළඹීම නිසා ශ්‍රම වෙළඳ පොළට දැඩි බලපෑමක්", "News Content": "ත්‍රිරෝද රථ ධාවනය, වෘත්තියක් ලෙසින් සිදුකිරීමට තරුණයින් වැඩි වශයෙන් පෙළඹීම නිසා මේ වන විට ශ්‍රම වෙළඳ පොළට දැඩි බලපෑමක් සිදුව තිබේ. එසේම බොහෝ දෙනකුට මතුපිටින් දක්නට නොලැබෙන සමාජ ගැටලු ගණනාවක්ද එයින් නිර්මාණය වී තිබේ. අද මාර්ගවල වැඩි වශයෙන් දක්නට ලැබෙන ත්‍රීරෝද රථ මෙරටට මුල්වරට හඳුන්වාදීම සිදු වූණේ විවෘත ආර්ථිකය හඳුන්වා දීමෙන් පසු 1978 වසරේදීය. මේ වන විට මෙරට තුළ ඇති ත්‍රී රෝද රථ ගණන ලක්ෂ 12 කට අධිකයි. ගෙවුණු වසර 5 තුළදි ත්‍රිරෝද රථ තුන් ලක්ෂ නවදහස් එකසිය තිහක් මෙරට ලියාපදිංචි කර ඇති අතර එය ප්‍රතිශතයක් වශයෙන් ගත්තොත් මුළු ලියාපදිංචි වාහන ප්‍රමාණයෙන් සියයට 12 කි. පවතින ආර්ථික තත්ත්වය හමුවේ ලබා ගත හැකි පහසුම වාහනය වීම, කිහිපදෙනකුට එකවර ගමන් කළ හැකි වීම , ඕනෑම ස්ථානයකට ගමන් කිරීමේ පහසුව සහ ඉන්ධන වියදම අඩුවීම යන කරුණු ත්‍රිරෝද රථ භාවිතය ඉහළ යාමට හේතු වී ඇති අතර එය සැලකිය යුතු තරුණයන් සංඛ්‍යාවකගේ ජීවිකාව සරිකරන මෙවලම වී තිබේ. එලෙස ජීවිකාව සරිකරගන්නා තරුණයන්ගෙන් සියයට 40ත් 45ත් අතර පිරිසක් වයස අවුරුදු 35ට අඩු තරුණ කොටසකි. ඔවුන් වෙනත් වෘත්තීන් වෙත යොමු නොවී මෙලෙස ත්‍රිරෝද රථ පැදවීමටම යොමු වී ඇත්තේ ඇයි ? කෙසේ වෙතත් මෙලෙස මෙරට ශ්‍රම බලකාය වන තරුණ පරපුරෙන් සැලකිය යුතු පිරිසක් ත්‍රී රෝද රථ ධාවනය සිය ජීවිකාව කරගැනීම සෘජුවම බලපා ඇත්තේ මෙරට ශ්‍රම වෙළෙඳපොළටයි. මෙහි අනෙක් භයානක ප්‍රවණතාව නම් ත්‍රිරෝද රථ පදවන තරුණයන් අයථා ජාවාරම්වල කොටස්කරුවන් බවට පත්ව සිටීමයි.", "URL": "https://sinhala.adaderana.lk/news.php?nid=107934", "Category": null, "Parent URL": null}