{"Source": "Adaderana", "Timestamp": "February 1, 2018 08:03 am", "Headline": "ඌව මහ ඇමති අද මානව හිමිකම් කොමිසමට එන්න බෑ කියයි", "News Content": "බදුල්ල දෙමළ බාලිකා විද්‍යාලයේ විදුහල්පතිනිය දණගැස්වීම පිළිබඳව ශ්‍රී ලංකා මානව හිමිකම් කොමිසම විසින් පවත්වන විමර්ශනයේ දෙවන අදියර අද (01) පැවැත්වීමට නියමිතව තිබේ. අද දිනය තුළ මෙම සිද්ධිය සම්බන්ධයෙන් ප්‍රකාශයක් සටහන් කරගැනීම සඳහා ඌව පළාත් ප්‍රධාන අමාත්‍ය චාමර සම්පත් දසනායක මහතාට මානව හිමිකම් කොමිසම හමුවේ පෙනී සිටින ලෙස දැනුම් දී ඇති බව වාර්තා වේ. කෙසේවෙතත් මැතිවරණ කටයුතු හේතුවෙන් අද දිනයේ තමාට කොමිසම හමුවේ පෙනී සිටීමට නොහැකි බව ඌව පළාත් ප්‍රධාන අමාත්‍යවරයා ලිඛිතව දැනුම් දී ඇති බව ශ්‍රී ලංකා මානව හිමිකම් කොමිසම සඳහන් කළේය. එහෙත් අදාළ ඉල්ලීම පිළිගත නොහැකි බවත්, අද දිනයේ මානව හිමිකම් කොමිසම වෙත පැමිණ ප්‍රකාශයක් ලබාදෙන ලෙසත් මානව හිමිකම් කොමිසම විසින් ඌව පළාත් ප්‍රධාන අමාත්‍ය චාමර සම්පත් දසනායක මහතාට දැනුම් දී තිබේ. යම් හෙයකින් ඌව පළාත් ප්‍රධාන අමාත්‍යවරයා අද දිනයේ කොමිසම වෙත නොපැමිණියහොත් ඒ පිළිබඳව ගනු ලබන ඉදිරි ක්‍රියාමාර්ග පසුව තීරණය කරන බව ශ්‍රී ලංකා මානව හිමිකම් කොමිසම සඳහන් කළේය. මේ අතර අදාළ සිද්ධිය සම්බන්ධයෙන් ප්‍රකාශ සටහන් කරගැනීම සඳහා බදුල්ල කලාප අධ්‍යාපන අධ්‍යක්ෂ සරත් රණසිංහ මහතාට අද දිනයේ ශ්‍රී ලංකා මානව හිමිකම් කොමිසම හමුවේ පෙනී සිටින ලෙස දැනුම් දී තිබේ. ඊට අමතරව බදුල්ල පොලීසියේ මූලස්ථාන පොලිස් පරීක්ෂක ඊ.එම්.වී තෙන්නකෝන් මහතාටද අද දිනය තුළ මානව හිමිකම් කොමිසම හමුවේ පෙනී සිටින ලෙස දැනුම් දී ඇති බව වාර්තා වේ.", "URL": "https://sinhala.adaderana.lk/news.php?nid=83850", "Category": null, "Parent URL": null}