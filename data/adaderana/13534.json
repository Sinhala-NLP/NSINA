{"Source": "Adaderana", "Timestamp": "January 16, 2011 10:03 am", "Headline": "මධ්‍යම-නැගෙනහිර පළාත්වල වැසුණු පාසල් යළි ඇරෙයි", "News Content": "අයහපත් කාලගුණික තත්ත්වය හේතුවෙන් වසා දමා තිබූ මධ්‍යම පළාතේ සියලු පාසල් හෙට දිනයේ සිට විවෘත කරන බව මධ්‍යම පළාතක් ප්‍රධාන අමාත්‍ය සරත් ඒකනායක මහතා පවසයි. ඊට අදාළ චක්‍රලේක අදාළ පාසල් වල විදුහල්පතිවරුන්ට මේ වන විටත් ලබා දී ඇති බව ප්‍රධාන අමාත්‍යවරයා කියා සිටියි. මේ හේතුවෙන් අතපසු වුණු පාසල් අධ්‍යයන කටයුතු වෙනුවෙන් සෙනසුරාදා දින 5ක් පාසල් පවත්වා එකී අතපසුවීම් ආවරණය කරන ලෙස ද අදාළ විදුහල්පතිවරුන්ට දැනුම් දී තිබේ. අයහපත් කාලගුණික තත්ත්වය හේතුවෙන් පසුගිය සතියේ මධ්‍යම පළාතේ සියලු රජයේ පාසල් තාවකාලිකව වසා දැමීමට කටයුතු කරනු ලැබුණි. මේ අතර නැගෙනහිර පළාතේ ද වසා දැමුණු සියලු පාසල් හෙට දිනයේ යළි විවෘත කරන බව නැගෙනහිර පළාත් අධ්‍යාපන අමාත්‍ය විමලවීර දිසානායක මහතා ප්‍රකාශ කරයි. ජල ගැලීම් හේතුවෙන් විනාශ වූ සහ අවතැන් කඳවුරු පවත්වාගෙන යන පාසල් හැර අනෙක් සියලු පාසල් හෙට දිනයේ විවෘත කරන බව විමලවීර දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=13534", "Category": null, "Parent URL": null}