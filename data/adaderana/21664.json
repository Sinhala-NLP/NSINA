{"Source": "Adaderana", "Timestamp": "January 26, 2012 01:08 pm", "Headline": "සැප්තැම්බරයේ විස්සයි විස්සට ඇ.ඩො.මි. 9.4 ක් ලැබෙයි", "News Content": "ජාත්‍යන්තර ක්‍රිකට් සම්මේලනයේ සිව්වන විස්සයි විස්ස ක්‍රිකට් ශූරතාව එම ස‍ම්මේලනය සමඟ 2006 වසරේ දී ඇති කර ගත් ගිවිසුම පරිදි මෙම වසරේ සැප්තැම්බර් / ඔක්තෝබර් කාලය තුළ දී ශ්‍රී ලංකාවේ පැවැත්වීමට අවශ්‍ය පහසුකම් සැලසීමට අමාත්‍ය මණ්ඩලයේ අනුමැතිය ලැබී තිබේ. මෙම තරගාවලිය සඳහා පිරිමි හා කාන්තා කණ්ඩායම් 20ක් සහභාගිවීමට නියමිත අතර සමස්ත තරගාවලිය තරග 52කින් යුක්ත බව සඳහන් වේ. මේ සඳහා සත්කාරක රට ලෙස ශ්‍රී ලංකා ක්‍රිකට් ආයතනයට ඍජු ව ඇ.ඩො.මි. 9.4ක ප්‍රදානයක් ලබා දීමට ICC ආයතනය එකඟ වී ඇති බව ක්‍රීඩා අමාත්‍ය මහින්දානන්ද අලුත්ගමගේ මහතා අමාත්‍ය මණ්ඩලය වෙත දැනුම් දී ඇත. මෙම තරගාවලියේ දී ශ්‍රී ලංකාවට දැරීමට සිදුවන පිරිවැය වෙනුවෙන් ශ්‍රී ලංකාවේ දී තවත් ඇ.ඩො.මි. 30ක වියදමක් දැරීමට ICC ආයතනය සැලසුම් කර තිබේ. ශ්‍රී ලංකාවේ ප්‍රතිරූපය හා ආර්ථික වර්ධනය සඳහා මෙම අවස්ථාව බෙහෙවින් ඉවහල් වන බැවින් ආර්ථික සංවර්ධන අමාත්‍යංශයට අයත් ශ්‍රී ලංකා සංචාරක මණ්ඩලය, ශ්‍රී ලංකා හෝටල් ආයතනය, ශ්‍රී ලංකා ආයෝජන මණ්ඩලය, ජාතික උරුමයන් පිළිබඳ අමාත්‍යංශය හා සංස්කෘතික හා කලා කටයුතු පිළිබඳ අමාත්‍යංශ මගින් අවශ්‍ය ප්‍රවර්ධන කටයුතු සංවිධානය කෙරේ.", "URL": "https://sinhala.adaderana.lk/news.php?nid=21664", "Category": null, "Parent URL": null}