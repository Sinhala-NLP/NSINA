{"Source": "Adaderana", "Timestamp": "July 21, 2014 07:44 am", "Headline": "ලංකාවට තෙල් නොදෙන බව ඉරානය කියයි", "News Content": "ඉරානය විසින් ශ්‍රී ලංකාවට තෙල් ලබාදෙන බවට වන වාර්තා සම්පූර්ණයෙන්ම අසත්‍යය බව ඉරාන තෙල් සමාගම පවසයි. විදෙස් මාධ්‍ය වෙත අදහස් දක්වමින් එම සමාගමේ ජාත්‍යන්තර කටයුතු පිළිබඳ ප්‍රධානී මොවුසේන් කම්සාරි මෙම අදහස් පළ කර තිබේ. ශ්‍රි ලංකාවට අමතරව ග්‍රීසියට සහ දකුණු අප්‍රිකාවට තෙල් ලබාදෙන බවට පළවන වාර්තා ද අසත්‍යය බව ඔහු ප්‍රකාශ කර ඇත. ඉරානයට සම්බාධක පැනවීමෙන් අනතුරුව කිසිදු රටකට තෙල් ලබාදීමට ඉරාන තෙල් සමාගම කටයුතු නොකළ බව ද ඔහු පවසා තිබේ. තුන්වන පාර්ශවයක් හරහා ඇතැම් රටවලට තෙල් ලබාදෙන බවට විවිධ මාධ්‍ය වාර්තා ඉදිරිපත්ව ඇතැත් ඒවා සම්පූර්ණයෙන්ම ප්‍රතික්ෂේප කරන බව කම්සාරි පවසා ඇත. කෙසේ වෙතත් ඉරාන ඔයිල් සමාගමේ ප්‍රධාන ගැණුම්කරුවන් වන ඉන්දියාවට සහ චීනයට පමණක් තෙල් ලබාදීමට කටයුතු කරන බව ද ඔහු වැඩිදුරටත් පවසා තිබේ. අමෙරිකාව විසින් පනවා ඇති සම්බාධක හේතුවෙන් ඉරානයෙන් වෙනත් රටවලට තෙල් ලබාදීමට මේ වන විට නවතා දමා තිබේ.", "URL": "https://sinhala.adaderana.lk/news.php?nid=44808", "Category": null, "Parent URL": null}