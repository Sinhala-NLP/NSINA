{"Source": "Adaderana", "Timestamp": "October 22, 2013 10:05 am", "Headline": "පිළියන්දල කම්හල තාවකාලිකව වසයි", "News Content": "පිළියන්දල, බටකැත්තර ප්‍රදේශයේ ගෑස් කාන්දුවක් සිදුවු කම්හල තාවකාලිකව වසා දමා තිබේ. අදාළ ගෑස් කාන්දුව සම්බන්ධයෙන් සිදුකෙරෙන පරීක්ෂණ අවසන් වන තුරු කම්හලේ කටයුතු තාවකාලිකව නතර කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. අද අලුයම එම කම්හලේ සිදුවු ගෑස් කාන්දුවීමක් හේතුවෙන් ශ්වසන අපහසුතාවට පත් වු පුද්ගලයින් හැත්තෑ දෙදෙනෙකු රෝහල් ගත කරනු ලැබූහ. කම්හල අවට පදිංචි ප්‍රදේශවාසීන් පිරිසක් මෙලෙස රෝහල් ගත කර තිබුණි. අදාළ ගෑස් කාන්දු වීම මේ වන විට සම්පූර්ණයෙන්ම පාලනය කර ඇත. මේ සම්බන්ධයෙන් පිළියන්දල පොලීසිය විසින් විශේෂ පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=38300", "Category": null, "Parent URL": null}