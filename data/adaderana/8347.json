{"Source": "Adaderana", "Timestamp": "May 12, 2010 08:40 am", "Headline": "බ්‍රිතාන්‍ය අගමැති පුටුව ඩේවිඩ් කැමරන්ට", "News Content": "බ්‍රිතාන්‍යයේ නව අගමැතිවරයා ලෙස කන්ස‍ර්වේටිව් පක්ෂයේ නායක ඩෙවිඩ් කැමරන් පත්ව තිබේ. ඔහු ලිබරල් ‍ඩිමොක්‍රටික් පක්ෂය සමග එක්ව නව රජය පිහිටවනු ඇති බවත්, දෙපාර්ශවයේ එකඟතාවට අනුව ලිබරල් පක්ෂයේ නායක නික් ක්ලෙග් උප අගමැතිවරයෙකු ලෙස කටයුතු කරන බවත් විදෙස් වාර්තා පවසයි.. පසුගියදා පැවති මහ මැතිවරණයෙන් කිසිදු පක්ෂයකට පාර්ලිමේන්තුවේ බහුතර බලය දිනා ගැනීමට හැකි නොවුණි. වැඩිම ආසන සංඛ්‍යාව වන 306ක් ලබාගත් ‍‍කන්සර්වේටිව් පක්ෂයට නව ආණ්ඩුවක් පිහිටුවීමට පාර්ලිමේන්තුවේ ආසන 326ක බහුතර බලයක් ලබා ගැනීමට අවශ්‍ය විය. ඒ අනුව ආසන 57ක් හිමිකරගත් ලිබරල් ‍ඩිමොක්‍රටික් පක්ෂය සමග පැවති සාකච්ඡා වලින් අනතුරුව මෙම එකඟතාවට පැමිණ ඇති බව සඳහන් වේ. මේ පිළිබඳව ඩෙවිඩ් කැමරන් විසින් එලිසබෙත් මහ රැජිණියට දැනුම් දීමෙන් අනතුරුව නව ආණ්ඩුවක් පිහිටුවීමට ඔහුට අවසර ලබා දී තිබේ. ලිබරල් පක්ෂ නායක නික් ක්ලෙග් සමග ඇති වු එකඟතාවට අනුව එම පක්ෂයට කැබිනට් මණ්ඩලයේ අමාත්‍ය ධුර පහක් ලබාදීමට එකඟත්වය පළ වී ඇති බව කියැවේ. බ්‍රිතාන්‍ය ඉතිහාසයේ වසර 200කට පසුව එරට අගමැති ධුරය සඳහා තේරී පත්වන ලාබාලතම පුද්ගලයා ලෙස ඩෙවිඩ් කැමරන් ඉතිහාස ගත වේ. 43 හැවිරිදි ඩෙවිඩ් කැමරන් විසින් බ්‍රිතාන්‍ය ඉතිහාසයේ වසර 70කට පසුව එරට සභාග රජයක් ඇති කළ ප්‍රථම අවස්ථාව මෙය ලෙස සැලකේ.", "URL": "https://sinhala.adaderana.lk/news.php?nid=8347", "Category": null, "Parent URL": null}