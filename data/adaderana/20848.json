{"Source": "Adaderana", "Timestamp": "December 21, 2011 02:00 pm", "Headline": "සිරිකොතට පහරදීම සම්බන්ධව නායකයා හා රජය අතර ගිවිසුමක් ති‍බෙනවා", "News Content": "සිරිකොත පක්ෂ මූලස්ථානය ඉදිරිපිට සිදු වූ කලහකාරී සිද්ධිය පිටුපස පක්ෂ නායකත්වය හා රජය අතර යම් ගිවිසුමක් ඇති බව එක්සත් ජාතික පක්ෂයේ උතුරු මැද පළාත් සභා මන්ත්‍රී රෝහණ ගමගේ මහතා පවසයි. විපක්ෂ නායකවරයා විසින් රජයෙන් අදාළ සිද්ධිය සම්බන්ධයෙන් පරීක්ෂණයක් ඉල්ලා සිටීම හාස්‍යයට කරුණක් බව කොළඹ දී අද(21) පැවති මාධ්‍ය හමුවකට එක්වෙමින් ඔහු සඳහන් කළේය. පක්ෂය වෙනුවෙන් දරදිය අදින ලද මිනිසුන් බලයට පත්කිරීමේ වැඩපිළිවෙළක් එක්සත් ජාතික පක්ෂය සතුව නොමැති බවටත් හෙතෙම චෝදනා කළේය. එවැනි වැඩපිළිවෙළක් පැවතියේ නම් කරූ ජයසූරිය මහතා බලයට පත්විය යුතු බව ද ඒ මහතා අවධාරණය කර සිටියේය. සිරිකොතට අසලට පැමිණ සිටි එක්සත් ජාතික පාක්ෂියන් අතර සිටි කිසියම් ප්‍රබල දේශපාලඥයින් පිරිසක් විසින් සිය සගයින් යොදවා මෙම කලබලකාරී තත්ත්වය ඇතිකළ බව රෝහණ ගමගේ මහතා පෙන්වාදුන්නේය. එමෙන්ම පහරදීම සඳහා ඉඩ ලබාදීමෙන් පසු පොලිසිය විසින් පිරිස විසිරුවීමට කටයුතු කළ යුතු බවත්, එම නිසා මෙම සිද්ධිය තුළ පැහැදිලිවම ආණ්ඩුවේ සම්බන්ධයක් පවතින බවට ඔහු චෝදනා කළේය.", "URL": "https://sinhala.adaderana.lk/news.php?nid=20848", "Category": null, "Parent URL": null}