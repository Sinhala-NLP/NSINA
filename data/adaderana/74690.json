{"Source": "Adaderana", "Timestamp": "June 29, 2017 02:46 pm", "Headline": " CSN පෙත්සම අගෝස්තු 3දා කැඳවයි", "News Content": "සිය විකාශන බලපත්‍රය අහෝසි කිරීමට ජනමාධ්‍ය අමාත්‍යංශය ගෙන ඇති තීරණයට එරෙහිව සී.එස්.එන් රූපවාහිනී නාලිකාව ඉදිරිපත් කළ රිට් පෙත්සම අගෝස්තු මස 03 වනදා යළි කැඳවීමට අභියාචනාධිකරණය තීරණය කර තිබේ.අදාළ පෙත්සම අද(29) අභියාචනාධිකරණය හමුවේ කැඳවූ අවස්ථාවේ නව ජනමාධ්‍ය අමාත්‍ය මංගල සමරවීර මහතා එහි වගඋත්තරකරුවෙකු ලෙස නම් කිරීමට අධිකරණයෙන් අවසර ලබා දුන් බව අද දෙරණ අධිකරණ වාර්තාකරු සඳහන් කළේය.එමෙන්ම එම පෙත්සම සමතයකට පත් කිරීමට ඇති හැකියාව පිළිබඳ සොයා බලන ලෙස ද අධිකරණය දෙපාර්ශවයේ නීතිඥවරුන්ට දන්වා තිබේ.ඒ සම්බන්ධයෙන් අගෝස්තු මස 03 වනදා අධිකරණය දැනුවත් කරන ලෙස දැනුම් දී ඇති බව සඳහන්ය.කිසිඳු පරීක්ෂණයක් නොපවත්වා සිය විකාශන බලපත්‍රය අහෝසි කිරීමට ජනමාධ්‍ය අමාත්‍යංශ ලේකම්වරයා ගත් තීරණය නීතියට පටහැනි බව පෙත්සම්කාර සී.එස්.එන් රූපවාහිනී ආයතනය පෙන්වා දෙයි.එබැවින් විකාශන බලපත්‍රය අහෝසි කිරීමේ තීරණය අත්හිටුවීමේ නියෝගයක් නිකුත් කරන ලෙස පෙත්සම්කාර ආයතනය අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=74690", "Category": null, "Parent URL": null}