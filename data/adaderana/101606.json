{"Source": "Adaderana", "Timestamp": "December 31, 2018 10:59 pm", "Headline": "රජරට විශ්ව විද්‍යාලය උණුසුම් වෙයි", "News Content": "රජරට විශ්ව විද්‍යාලයේ සිසුන් පිරිසක් සහ එහි ආරක්ෂක නිලධාරීන් අතර අද (31) උණුසුම් තත්ත්වයක් හට ගෙන ඇත. ඒ එම සිසුන්හට විශ්වවිද්‍යාලය තුළ මාධ්‍ය හමුවක් පැවැත්වීම සඳහා අවසර ලබා නොදීම හේතුවෙන්. රජරට විශ්ව විද්‍යාලයේ පන්ති තහනමකට ලක්ව ඇති සිසුන් 13 කගේ එම තහනම අහෝසි කරන ලෙස ඉල්ලමින් තවත් සිසුන් පිරිසක් විශ්ව විද්‍යාලීය පරිපාලන ගොඩනැගිල්ලක බලහත්කාරයෙන් රැඳී සිටීම නිසා දින නියමයක් නොමැතිව විශ්ව විද්‍යාලය වසා දැමුවේය. මේ වනවිටත් පරිපාලන ගොඩනැගිල්ලේ රැඳී සිටින එම සිසුන් අද මාධ්‍ය හමුවක් සංවිධාන කර තිබූ අතර එය ආවරණය කිරීමට එහි ගිය මාධ්‍යවේදීන්ට ආරක්ෂක නිලධාරීන්ගෙන් බාධා එල්ල විය. සිසුන් සහ ආරක්ෂක නිලධාරීන් අතර උණුසුම් තත්ත්වයක්ද හටගත්තේ ඒ අතරතුරයි. පසුව සිසුන්ට හට මේ පිළිබඳ වගකිවයුතු බලධාරියෙකු සමඟ සාකච්ඡා කිරීමට අවස්ථාව හිමි වූ අතර මාධ්‍ය හමුවක් පැවැත්වීම සඳහා අවසර ලබාදීමට තමන්හට බලයක් නොමැති බව එම නිළධාරියා සඳහන් කළේය. අනතුරුව සිසුන් විශ්ව විද්‍යාලය ඉදිරිපිට මාර්ගයට පැමිණ මාධ්‍ය සාකච්ඡාව පැවැත් විය.", "URL": "https://sinhala.adaderana.lk/news.php?nid=101606", "Category": null, "Parent URL": null}