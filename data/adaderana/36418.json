{"Source": "Adaderana", "Timestamp": "August 6, 2013 12:23 pm", "Headline": "එක මදුරුවෙක්වත් නෑ - පරීක්ෂණ කණ්ඩායම් අපහසුතාවට පත්වෙලා", "News Content": "මෙරටින් සොයාගත් නව මදුරු විශේෂය හඳුනාගත් කළුතර දිස්ත්‍රික්කයේ අදාළ කැලෑ ප්‍රදේශය ගිනි තබා විනාශ කර ඇති බව සෞඛ්‍ය අමාත්‍යාංශය පවසයි. දිවයින පුරා විවිධ ප්‍රදේශවල සිදුකළ මදුරු වර්ග හා මදුරු ඝණත්ව පිළිබඳ පරීක්ෂණයකදී බොරැල්ල වෛද්‍ය පර්යේෂණ ආයතනයේ කීට විද්‍යා අංශ නිලධාරීන් විසින් මෙම මදුරු විශේෂය හඳුනා ගන්නා ලදී. ඩෙංගු මදුරුවන් ගැවසෙන ස්ථාන ආශ්‍රිතව මෙම මදුරුවන් ජීවත් වන බවට නිරීක්ෂණය වී තිබේ. එමෙන්ම මෙම මදුරු කීටයින් බහුල වශයෙන් ඩෙංගු මදුරු කීටයන් ආහාරයට ගන්නා බවට ද මූලික පරීක්ෂණ වලින් අනාවරණය වුණා. අලුතින් සොයා ගන්නා ලද මෙම මදුරු විශේෂය පිළිබඳ පරීක්ෂණ සිදුකිරීම සඳහා කීට විද්‍යාඳයින් අදාළ ප්‍රදේශයේ විශේෂ පරීක්ෂණ මේ වන විට සිදුකරමින් පවතියි. එහෙත් ප්‍රදේශයේ ජනතාව මෙම මදුරු විශේෂය සොයාගන්නා ලද කැලෑ ප්‍රදේශය ගිනිතබා විනාශ කර ඇති බව සෞඛ්‍ය අමාත්‍යංශය සඳහන් කළේය. මේ නිසා අදාළ ස්ථානයේ කිසිදු මදුරුවෙකු සොයා ගැනීමට අපහසු වී ඇති බවට සෞඛ්‍ය අමාත්‍යාංශය පැවසුවේය. මේ හේතුවෙන් පරීක්ෂණ කණ්ඩායම් ද දැඩි අපහසුතාවට පත්ව ඇති බව එම අමාත්‍යාංශය සඳහන් කළේය. මේ අතර ලෝක සෞඛ්‍ය සංවිධානයේ කීට විද්‍යා නිලධාරියෙකු ලබන සතියේ දී දිවයිනට පැමිණීමට නියමිත බව වාර්තා වේ. එහිදී අදාළ නිලධාරියා විසින් මෙම මදුරුවා පිළිබඳව ද පරීක්ෂණ සිදුකිරීමට නියමිත බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=36418", "Category": null, "Parent URL": null}