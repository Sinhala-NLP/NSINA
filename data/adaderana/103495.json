{"Source": "Adaderana", "Timestamp": "February 1, 2019 10:30 am", "Headline": "නාවලපිටිය රෝහලේ  ඖෂධවේදින් වැඩ වර්ජනයක්-රෝගීන් අසීරුතාවයක", "News Content": "නාවලපිටිය මූලික රෝහලේ රජයේ ඖෂධවේදින් වෘත්තිය සමිති ක්‍රියාමර්ගයකට එළබීම හේතුවෙන් එම රෝහලේ ඖෂධාගාරයෙන් ඖෂධ ලබා ගැනීමට පැමිණි රෝගීන් රැසක් දැඩි අසීරුතාවයට පත් වී තිබේ. රජයේ ඖෂධවේදින්ගේ සංගමයේ වෘත්තිය සමිති ක්‍රියාමාර්ගයක් හේතුවෙන් නාවලපිටිය මූලික රෝහලේ ඖෂධාගාරය වසා දමා එහි සේවකයන් අද (01) දින සංකේත වැඩ වර්ජනයක නියැලී සිටියි. එම රෝහලේ ඖෂධාගාරය වසා දැමීම හේතුවෙන් බාහිර රෝගී අංශයෙන් සහ සායන කටයුතුවලට පැමිණෙන රෝගීන්ට වෛද්‍යවරුන් විසින් අනුමත කරන ඖෂධ ලබා ගැනීමට නොහැකි වී තිබේ. රජයේ ඖෂධවේදින් වැඩ වර්ජනය සිදු කිරීම සම්බන්ධයෙන් රජයේ ඖෂධවේදින්ගේ සංගමයේ සභාපති ප්‍රියංකර පෙරේරා මහාගෙන් අප කල විමසුකට ඔහු කියා සිටියේ නිසි අවශ්‍යතාවයක් නොමැතිව ඖෂධවේදින් බඳවා ගැනීම සම්බන්ධයෙන් සෞඛ්‍ය අමාත්‍යංශයේ උසස් නිලධාරින් සමඟ පැවති සාකච්ඡා අසාර්ථකවීම නිසා දිවයින පුරා රජයේ රෝහල් වල ඖෂධවේදින් මෙම වෘත්තිය සමිති ක්‍රියාමාර්ගයකට එළබී බවයි. අද (01) පස්වරුවේ මෙම ගැටළුව සම්බන්ධයෙන් සෞඛ්‍ය අමාත්‍යංශයේ සෞඛ්‍ය අමාත්‍යවරයා සමඟ සාකච්ඡාවක් පැවැත්වෙන බවත්, එම සාකච්ඡාවෙන් පසු මාධ්‍යයට ප්‍රකාශයක් ලබාදෙන බව ප්‍රියංකර පෙරේරා මහතා පැවසිය. මේ සම්බන්ධයෙන් නාවලපිටිය මූලික රෝහලේ උසස් වෛද්‍යවරයෙකුගෙන් කල විමසුමකට ඔහු කියා සිටියේ ඖෂධාගාරයේ සේවකයින්ගේ වෘත්තිය සමිති ක්‍රියාමර්ගය හේතුවෙන් නේවාසිකව ප්‍රතිකාර ලබන රෝගීන්ට ඖෂධ ලබා දීමට කිසිදු බාධාවක් මෙම වෘත්තිය සමිති ක්‍රියාමාර්ගය මගින් සිදු නොවන බවයි.", "URL": "https://sinhala.adaderana.lk/news.php?nid=103495", "Category": null, "Parent URL": null}