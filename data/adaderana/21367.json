{"Source": "Adaderana", "Timestamp": "January 14, 2012 09:24 am", "Headline": "සන්ධාන මන්ත්‍රීවරයෙක් එජාප මන්ත්‍රීවරයෙකුට පහරදීලා", "News Content": "කොළඹ මහනගර සභාවේ එක්සත් ජනතා නිදහස් සන්ධාන මන්ත්‍රීවරයෙකු තම පක්ෂයේ මන්ත්‍රීවරයෙකුට පහරදී ඇති බව එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා පවසයි. කොළොන්නාව, කැලණිය පළාත් පාලන ආයතනවල ඇතිවී තිබෙන තත්ත්වයන් කොළඹ මහනගර සභාව තුළට ද ගෙනඒමේ සූදානමක් ඇතැම් අය තුළ පවතින බව ඔහු සඳහන් කරයි. කුමන බාධක පැමිණිය ද කොළඹ සංවර්ධනය කිරීමේ කාර්යය සිදුකරන බව රවී කරුණානායක මන්ත්‍රීවරයා පවසයි. රටේ අවනීතිය රජකරන අවස්ථාවක, එම අවනීතියට එක්සත් ජාතික පක්ෂ මන්ත්‍රීවරුන්ට අත තැබීමට ඉඩ නොතබන බව කරුණානායක මහතා සඳහන් කරයි. ප්‍රදේශයේ සංවර්ධන කටයුත්තක් වෙනුවෙන් ගිය අවස්ථාවක තමන්ට පහරදුන් බව පහරකෑමට ලක්වූ එක්සත් ජාතික පක්ෂ නාගරික මන්ත්‍රී පුෂ්පකුමාර මහතා අදහස් පළ කරමින් කියා සිටියේය. පහරදීම් සිදුකර සිදුකරන සේවා නැවැත්විය නොහැකි බව එම මහතා අවධාරණය කර සිටියේය.", "URL": "https://sinhala.adaderana.lk/news.php?nid=21367", "Category": null, "Parent URL": null}