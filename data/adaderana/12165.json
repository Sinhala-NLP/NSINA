{"Source": "Adaderana", "Timestamp": "November 15, 2010 12:49 pm", "Headline": "පුළියන්කුලමෙන් කෑල්ලක් රජරටට දෙන්න බෑ", "News Content": "අනුරාධපුර පුළියන්කුලමේ පිහිටි ගොවිපළ යාන්ත්‍රික අභ්‍යාස ආයතනයේ භූමියෙන් කොටසක් රජරට විශ්ව විද්‍යාලයට ලබාදීමට හැකියාවක් නොමැති බව කෘෂිකර්ම දෙපාර්තමේන්තුවේ ව්‍යාප්ති හා පුහුණු කටයුතු භාර අධ්‍යක්ෂ ජයන්ති අබේගුණසේකර මහත්මිය පවසයි. උසස් අධ්‍යාපන අමාත්‍ය එස්. බී. දිසානායක මහතා ඇතුළු නිලධාරීන් පිරිසක් සමඟ පැවති සාකච්ඡා‍වකදී අදාළ භූමියෙන් කොටසක් රජරට විශ්ව විද්‍යාලයට ලබාදෙන ලෙස ඉල්ලා ඇති බව ඇය පැවසුවාය. කෘෂිකර්ම දෙපාර්තමේන්තුවට අයත් මෙම ඉඩමෙන් කොටසක් රජරට විශ්ව විද්‍යාලයට ලබාදුනහොත් ගොවිපළ යාන්ත්‍රික අභ්‍යාස මධ්‍යස්ථානයේ කටයුතු වලට අවහිරයක් වන බව ඇය කියා සිටියාය. මෙම සාකච්ඡාවට සහභාගී වු කෘෂිකර්ම අමාත්‍ය මහින්ද යාපා අබේවර්ධන මහතා අදාළ ඉඩම හරහා විශ්ව විද්‍යාලයීය ගොවිපළ වෙත යාමට මාර්ගයක් ලබාදීමට එකඟ වු බව එස්. බී. දිසානායක අමාත්‍යවරයා පවසයි. එමෙන්ම භූමියෙන් කොටසක් ලබාදීම පිළිබඳව ද අමාත්‍යවරයාගේ විශේෂ අවධානය යොමුවී බවත් හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=12165", "Category": null, "Parent URL": null}