{"Source": "Adaderana", "Timestamp": "April 12, 2011 11:12 am", "Headline": "අලුත් අවුරුදු පොදු ප්‍රවාහන සේවා ඇමතිගේ නිරීක්ෂණයට ලක්වෙයි", "News Content": "අලුත් අවුරුදු සමය වෙනුවෙන් ක්‍රියාත්මක පොදු ප්‍රවාහන සේවා නිසි පරිදි ක්‍රියාත්මක වන්නේ ද යන්න පිළිබඳ ප්‍රවාහන අමාත්‍යවරයාගේ නිරීක්ෂණයට ලක්ව තිබේ. ඊයේ(11) දිනයේ කොළඹ කොටුව දුම්රිය ස්ථානය වෙත සහ පිටකොටුව මධ්‍යම බස් නැවතුම්පොළ වෙත පැමිණි අමාත්‍ය කුමාර වෙල්ගම මහතා අලුත් අවුරුදු සමය වෙනුවෙන් ක්‍රියාත්මක ප්‍රවාහන‍ සේවා පිළිබඳ නිරීක්ෂණය කළ බව ප්‍රවාහන අමාත්‍යාංශය සඳහන් කරනු ලැබීය. අදාළ ස්ථාන වල නිසි පහසුකම් පවතින්නේ ද යන්න පිළිබඳව ද අමාත්‍යවරයාගේ අවධානයට ලක්ව ඇත. අවුරුදු සමය වෙනුවෙන් ප්‍රවාහන සේවා පවත්වාගෙන යාම සඳහා සේවකයින් සිදු කරන කැපකිරීම් මෙහි දී අමාත්‍යවරයාගේ ප්‍රංශසාවට ගලක් වූ බව ප්‍රවාහන අමාත්‍යාංශය පවසයි.", "URL": "https://sinhala.adaderana.lk/news.php?nid=15425", "Category": null, "Parent URL": null}