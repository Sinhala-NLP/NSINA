{"Source": "Adaderana", "Timestamp": "October 17, 2017 02:22 pm", "Headline": " ධනුෂ්කට පනවා තිබූ දඬුවම් සංශෝධනය වෙයි", "News Content": "ක්‍රිකට් ආයතන ව්‍යවස්ථාව සහ තරග ගිවිසුමේ කොන්දේසි කඩ කිරීමේ චෝදනා මත ක්‍රීඩක ධනුෂ්ක ගුණතිලකට පනවා තිබූ දඬුවම් සංශෝධනය කිරීමට ශ්‍රී ලංකා ක්‍රිකට් ආයතනය තීරණය කර තිබේ. ධනුෂ්ක ගුණතිලක වෙනුවෙන් එස්.එස්.සී. ක්‍රිකට් සමාජය විසින් ඉදිරිපත් කරන ලද අභියාචනය සැලකිල්ලට ගත් ක්‍රිකට් ආයතනයේ විධායක සභාව ඊයේ දිනයේ මෙම තීරණය ගෙන ඇති බව සඳහන්ය. ක්‍රිකට් ආයතන ව්‍යවස්ථාව සහ තරග කොන්ත්‍රාත්තුවේ කොන්දේසි උල්ලංඝණය කිරීම හේතුවෙන් ධනුෂ්ක ගුණතිලකට ජාත්‍යන්තර තරග 6ක තහනමක් සහ වාර්ෂික කොන්ත්‍රාත්තුවෙන් සියයට 20 ක දඩ මුදලක් පසුගියදා නියම වුණි. කෙසේවෙතත් ඉදිරිපත් වූ අභියාචනය සලකා බලමින් ජාත්‍යන්තර තරග 6ක තහනම 3ක් දක්වා අඩු කිරීමටත් ඉතිරි තරග 3ක තහනම වර්ෂයක කාලයකට අත්හිටුවීමටත් ක්‍රිකට් ආයතන විධායක කමිටුව තීරණය කර තිබේ. ඒ අනුව ඉදිරි වසරක කාලය තුළ ධනුෂ්ක ගුණතිලක විසින් යම්කිසි කොන්දේසියක් උල්ලංඝණය කළහොත් අත්හිටුවනු ලැබූ තරග 3ක තහනම ක්‍රියාත්මක වනු ඇති බව ශ්‍රී ලංකා ක්‍රිකට් ආයතනය සඳහන් කළේය.", "URL": "https://sinhala.adaderana.lk/news.php?nid=78829", "Category": null, "Parent URL": null}