{"Source": "Adaderana", "Timestamp": "July 12, 2019 08:29 am", "Headline": "ගිනිගත් වාඩිය", "News Content": "මුලතිව්, අලම්පිල් උතුර, උප්පුමාවෙලි ප්‍රදේශයේ ධීවර වාඩියක් කිසියම් පිරිසක් ගිනි තබා විනාශ කොට ඇත. ඊයේ (11) රාත්‍රියේ දී උඩප්පුව ප්‍රදේශයේ සංචාරක ධීවරයෙකුට අයත් ධීවර වාඩියක් එලෙස ගින්නට හසුව ඇති අතර, ගින්නෙන් ධීවර වාඩිය සම්පූර්ණයෙන් ගිනිගෙන ඇති බව වාර්තා වෙයි. ගින්නෙන් ධීවර වාඩියේ පැවති දැල් ඇතුළු ධීවර උපකරණ රැසක් ගිනිගෙන ඇති අතර, ගිනි ගැනීමෙන් කිසිදු පුද්ගල හානියක් සිදුව නොමැති බවද පොලීසිය පවසා ඇත. ගින්න හටගත් ස්ථානය නිරීක්ෂණය කිරීම වෙනුවෙන් මුලතිව් දිස්ත්‍රික්කය නියෝජනය කළ උතුරු පළාත් හිටපු පළාත් සභා මන්ත්‍රී ටි.රවිහරන් මහතාද එක්ව ඇත. වෙනත් දිස්ත්‍රික්කයන්ගේ සිට පැමිණ මුලතිව් දිස්ත්‍රික්කය තුළ ධීවර කටයුතු සිදුකරන ධීවරයින් ඉවත් කරන ලෙසට පසුගිය සමයේ මුලතිව් ධීවර ජනතාව විරෝධතා වැඩසටහනකද නිරත විය. සිද්ධිය සම්බන්ධයෙන් මුලතිව් ධීවර පරීක්ෂක කාර්යාල නිලධාරීන්ගෙන් විමසී‍මේදී සිදුවීම සම්බන්ධයෙන් විමර්ශනයක් සිදුකරන බව ප්‍රකාශ කර ඇත. මුලතිව් පොලීසිය සිද්ධිය සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=113962", "Category": null, "Parent URL": null}