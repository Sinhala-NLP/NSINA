{"Source": "Adaderana", "Timestamp": "September 9, 2013 04:03 pm", "Headline": " අපි ආයෙත් විශේෂ කාරක සභාවට නෑ ", "News Content": "මින් ඉදිරියට පාර්ලිමේන්තු විශේෂ කාරක සභාව සඳහා ජාතික හෙළ උරුමය සහභාගී නොවන බවත්, එයට හේතුව එළඹෙන මැතිවරණයට පෙර 13 වන ව්‍යවස්ථාව සංශෝධනය නොකිරීම බවත් තාක්ෂණ, පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මහතා පවසයි. උතුරු පළාත් සභා මැතිවරණය සඳහා දෙමළ ජාතික සන්ධානය විසින් ඉදිරිපත් කර ඇති ප්‍රතිපත්ති මාලාවේ එල්.ටී.ටී.ඊ. සංවිධානය නිදොස් කොට නිදහස් කර ඇති බවද අද(09) කොළඹ පැවති මාධ්‍ය හමුවකදී ඔහු සඳහන් කර සිටියේය. තවද එල්.ටී.ටී.ඊ. සංවිධානයට දේශපාලන විසඳුමක් ලබා නොදීම හේතුවෙන් එම සංවිධානය අවි අතටගත් බවද දෙමළ ජාතික සන්ධාන ප්‍රතිපත්තිමාලාවේ සඳහන් වී ඇති බව ඒ මහතා පැවසීය. ඒසේම ප්‍රභාකරන් ප්‍රමුඛ එම ත්‍රස්තවාදී සංවිධානය විසින් ඝාතනය කරන ලද දෙමළ ජාතික සන්ධානයේ නායකයින් ගැනවත් කිසිදු සඳහනක් එම ප්‍රතිපත්ති මාලාවේ නොමැති බවත්, මෙරටේ රාජ්‍ය නායකයින් එල්.ටී.ටී.ඊ. සංවිධානයේ ඉදිරිපිට දණ ගසා ඇති බවත් හෙතෙම අවධාරණය කළේය. මෙරටේ යුදමය වතාවරණයක් පැවති කාලයේ නිරායුධ දෙමළ ජනතාව එක්ලක්ෂ පනස්දාහක් ඝාතනයට ලක් ව ඇති බවත්, යුද්ධය අවසන් භාගයේදී සාමන්‍ය සිවිල් වැසියන් හැත්තෑදහසක් ඝාතනයට ලක්ව ඇති බවත් දෙමළ ජාතික සන්ධාන මැතිවරණ ප්‍රතිපත්ති මාලාවේ සඳහන්ව ඇති බවද ඒ මහතා පැවසීය. නමුත් යුද්ධය අවසන් භාගයේදී සාමන්‍ය සිවිල් වැසියන් හත්දාහකගේ පමණ ජීවිත අහිමී වූ බව තමන් තරයේ ප්‍රකාශ කරන බවත්, දෙමළ ජාතික සන්ධානය හැත්තෑදහසක් සිවිල් වැසියන් ඝාතනය වු බව පවසන්නේ හත්දාහේ අගට තවත් බිංදුවක් අතින් එකතුකරගෙන බවත් ඒ මහතා සඳහන් කළේය. එල්.ටී.ටී.ඊ. සංවිධානය විසින් උතුරෙන් සිංහල සහ මුස්ලිම් ජනතාව පළවා හැරීම සම්බන්ධයෙන් කිසිදු කතාවක් නොමැති බවත්, උතුර සහ නැගෙනහිර දෙමළ ජනතාවගේ නිජබිම ලෙස සළකන බවත්, ස්වයං නීර්ණ අයිතිය දෙමළ ජනතාවට ඇති බවත් එම ප්‍රතිපත්ති මාලාවේ සඳහන් වී ඇති බවද ඒ මහතා කීය. එසේම ස්වයං නීර්ණ අයිතිය යනු වෙනම රටක් පිහිටවීමේ අයිතිය බවත්, දෙමළ ජාතික සන්ධානයේ උතුරු පළාත් මහ ඇමති අපේක්ෂක සී.වී. විග්නේෂ්වරමි මහතා විසින් නැවතත් රට යුද්ධයකට ඇද දැමීමට සුදානමින් සිටින බවත් චම්පික රණවක මහතා වැඩිදුරටත් පැවසුවේය. එම අවස්ථාව අමතමින් ජාතික හෙළ උරුමයේ පළාත් සභා මන්ත්‍රී උදය ගම්මන්පිල මහතා සඳහන් කර සිටියේ දෙමළ ජාතික සන්ධාන ප්‍රතිපත්ති ප්‍රකාශනය පරස්පර විරෝධී බවත්, එම ප්‍රතිපත්ති මාලාව මැතිවරණ ප්‍රතිපත්ති මාලාවක් නොවන බවත්,එය ජාත්‍යන්තර සැලසුමක් බවත්ය. මේ වන විටත් කොළඹ දිස්ත්‍රික්කයේ සිංහල ජාතිය තුන්වන ස්ථානයට පැමිණ ඇති නමුත් දෙමළ ජාතින්ට යාපනයට යන ලෙස තමන් දෙමළ ජනතාවට නොකියන බවත් හෙතෙම සඳහන් කර සිටියේය. ඒම නිසා සිංහල ජනතාවට යාපනයේ ජීවත්වීමට ඇති අයිතිය නැති නොකරන ලෙසද ඉල්ලා සිටින බව ගම්මන්පිල මහතා පැවසීය. ඡන්දදායකයින් ඉලක්කකර නොගත් ලෝකයේ එකම ප්‍රතිපත්ති ප්‍රකාශනය දෙමළ ජාතික සන්ධානයේ ප්‍රතිපත්ති ප්‍රකාශනය බවත් එම ප්‍රකාශනය කටුගෙට යැවිය යුතු බවත් හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=37279", "Category": null, "Parent URL": null}