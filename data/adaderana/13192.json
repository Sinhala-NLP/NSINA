{"Source": "Adaderana", "Timestamp": "January 1, 2011 08:52 am", "Headline": "පොදු එකඟතාවයකින් ප්‍රධාන තනතුරු පත්කිරීමට තවදුරටත් අවධානය", "News Content": "එක්සත් ජාතික පක්ෂයේ ප්‍රධාන තනතුරු සඳහා සභිකයින් පත්කරගැනීමේ කටයුතු පොදු එකඟතාවයක් යටතේ සිදුකිරීම කෙරෙහි තවදුරටත් අවධානය යොමු කර ඇතැයි එක්සත් ජාතික පක්ෂ පාර්ලිමේන්තු මන්ත්‍රී ජෝශප් මයිකල් පෙරේරා මහතා පවසයි. එම උත්සහයන් සාර්ථක නොවුනහොත් ඡන්දයක් මගින් හෝ නියමිත කාලය තුළ තනතුරු සඳහා සභිකයින් තෝරාගැනීමට සිදුවන බව ඔහු සඳහන් කළේය. කෙසේවුවත් ඉදිරි කෙටි කාලය තුළ මේ සම්බන්ධයෙන් තීරණයකට එළඹිය හැකි බව මන්ත්‍රීවරයා කියා සිටියේය. ඉදිරි කෘත්‍යාධිකාරී මණ්ඩල රැස්වීමේ දි ප්‍රධාන තනතුරු සඳහා පුද්ගලයින් තෝරාගැනීම ගැන දීර්ඝ වශයෙන් සාකච්ඡා කිරීමට නියමිත බව ඔහු සඳහන් කළේය. මේ අතර ප්‍රධාන තනතුරු සඳහා එකඟත්වයක් යටතේ සභිකයින් තෝරාපත් කරගැනීම සඳහා එක්සත් ජාතික පක්ෂයේ ජ්‍යෙෂ්ඨයින් කිහිපදෙනෙකු අතර සාකච්ඡා මේ දිනවල පැවැත්වේ. එහි ප්‍රගතිය පිළිබඳ වාර්තාව ලබන 3 වැනිදා විපක්ෂ නායක රනිල් වික්‍රමසිංහ මහතාට භාරදීමට නියමිත බව පක්ෂ ආරංචි මාර්ග පවසයි.", "URL": "https://sinhala.adaderana.lk/news.php?nid=13192", "Category": null, "Parent URL": null}