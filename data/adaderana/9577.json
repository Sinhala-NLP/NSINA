{"Source": "Adaderana", "Timestamp": "July 13, 2010 01:34 pm", "Headline": "ඡන්ද ක්‍රමය ගැන රජය සහ එජාපයේ කතාබහක් ", "News Content": "මෙරට මැතිවරණ ක්‍රමය කෙසේ සකස් විය යුතු ද යන්න පිළිබඳව මූලික වටයේ සාකච්ඡාවක් එක්සත් ජාතික පක්ෂයේ සහ රජයේ පාර්ශවයේ නියෝජිතයින් අතර අද පස්වරුවේ පැවැත්වීමට නියමිතව තිබේ. ව්‍යවස්ථා සංශෝධනයට අදාළ සාකච්ඡා වල පළමු පියවරක් ලෙස මෙරට පළාත් පාලන මැතිවරණ ක්‍රමය පිළිබඳව අද දිනයේ සාකච්ඡා කිරීමට නියමිත බව එක්සත් ජාතික පක්ෂයේ පාර්ලිමේන්තු මන්ත්‍රී ජෝශප් මයිකල් පෙරේරා මහතා සඳහන් කළේය. අද පස්වරුවේ පැවැත්වීමට නියමිත මෙම සාකච්ඡාව සදහා එක්සත් ජාතික පක්ෂය නියෝජනය කරමින් ගාමිණි ජයවික්‍රම පෙරේරා, ලක්ෂ්මන් කිරිඇල්ල, තිස්ස අත්තනායක, කබීර් හෂීම් යන මන්ත්‍රීවරුන් සහභාගී වීමට නියමිතය. රජය පාර්ශවයෙන් ඩලස් අලහප්පෙරුම, දිනේෂ් ගුණවර්ධන යන අමාත්‍යවරුන් ඇතුළු නියෝජිතයින් කිහිප දෙනෙකු ද සහභාගි ‍වනු ඇත.", "URL": "https://sinhala.adaderana.lk/news.php?nid=9577", "Category": null, "Parent URL": null}