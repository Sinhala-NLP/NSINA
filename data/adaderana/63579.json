{"Source": "Adaderana", "Timestamp": "August 29, 2016 03:11 pm", "Headline": "  කොළ, නිල්,  රතු අලි පැටවුන්ට සාතිශය සංවේගය පළකරනවා", "News Content": "“ආණ්ඩුව වොක්ස්වැගන් කර්මාන්ත ශාලාව ලංකාවේ පටන් ගන්නවා කීවත් ඊයේ නිවේදනය කළා ‘ඒක පටන් ගන්නේ නැහැ කියලා’ යයි ජාතික නිදහස් පෙරමුණේ ප්‍රචාරක ලේකම් මොහොමඩ් මුසම්මිල් මහතා පවසයි. අද ( 29) අල්ලස් හෝ දූෂණ චෝදනා විමර්ශන කොමිසමේදී පැය තුනකට අධික කාලයක් ප්‍රශ්න කිරීම්වලට භාජනය කිරීමෙන් අනතුරුව මාධ්‍ය වෙත අදහස් දක්වමින් ඒ මහතා මෙසේ පැවසුවේය.එහිදී වැඩිදුරටත් අදහස් දැක්වූ මුසම්මිල් මහතා මෙසේ ද සඳහන් කළේය. “ආණ්ඩුව වොක්ස්වැගන් කර්මාන්ත ශාලාව ලංකාවේ පටන් ගන්නවා කීවත් ඊයේ නිවේදනය කළා ‘ඒක පටන් ගන්නේ නැහැ’ කියලා. මේක මේ ආණ්ඩුව ලබා දුන් විශාලතම පොරොන්දුවක්. මෙවැනි කර්මාන්ත ශාලා මගින් තරුණ තරුණියන්ට රැකියා දශලක්ෂයක් ලබා දෙන බවයි මේ ආණ්ඩුව පැවසුවේ. රැකියා ලබා දීම කෙසේ වෙතත් ආණ්ඩුව දුන් පොරොන්දු නම් කඩකරමින් සිටිනවා. දැන් ඉතා පැහැදිලියි, පසුගිය ඡන්දයේදී මේ ආණ්ඩුව හිතාමතාම බොරු පොරොන්දු දුන් බව.ආණ්ඩුව කුලියාපිටියෙන් වොක්ස්වැගන් කර්මාන්ත ශාලාවක් ඉදි කරලා තරුණ තරුණියන් ලක්ෂ ගණනකට රැකියා ලබා දෙන තෙක් බලා සිටි කොළ අලිපැටවුන්, නිල් අලි පැටවුන්, රතු අලි පැටවුන්ට අපි අපගේ සාතිශය සංවේගය පළකර සිටිනවා. ජනතාවට කප්පරක් පොරොන්දු දුන්නු මේ ආණ්ඩුව අද ඒවා අමු අමුවේ කඩා බිඳදමනවා. ඒ අතරතුර ජනතාව මත අධික බදු බරක් පටවමින් ඉන්නවා. මේ ආණ්ඩුව මුදල් අමාත්‍යාංශයේ නිලධාරීන් FCID වැනි මර්දන ආයතනවලට යවලා සිදු කරන පීඩාවන් හින්දා ඔවුන් අද සේවයෙන් ඉල්ලා අස්වෙන තැනට පත් වෙලා තිබෙනවා. ඒ නිලධාරීන් දෙස සානුකම්පිතව බැලීමටවත් මේ ආණ්ඩුව සූදානම් නැහැ.මේ සියලු අඩුපාඩුකම් පෙන්වා දෙන හීලෑ නොවුණු විපක්ෂය හෙවත් ඒකාබද්ධ විපක්ෂය මර්දනය කිරීම පමණයි අද මේ ආණ්ඩුවේ එකම කාර්ය බවට පත්වෙලා තිබෙන්නේ. එකම කාරණයට FCIDයට , අල්ලස් කොමිසමට හා ජනාධිපති පරීක්ෂණ කොමිසමට ගෙන්වලා ඒකාබද්ධ විපක්ෂයේ දේශපාලනඥයන් පීඩාවට පත් කිරීම තමයි මේ ආණ්ඩුව කරන්නේ. මෙවැනි ක්‍රියා මගින් අපව බියවැද්දවීමට බැහැ.“", "URL": "https://sinhala.adaderana.lk/news.php?nid=63579", "Category": null, "Parent URL": null}