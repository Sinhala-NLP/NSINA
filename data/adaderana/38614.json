{"Source": "Adaderana", "Timestamp": "November 5, 2013 07:16 am", "Headline": "උතුරු මැද පළාතේ අධ්‍යාපන ඇමතිගේ පුටුව මාරුවෙයි", "News Content": "උතුරු මැද පළාත් සභාවේ අධ්‍යාපන අමාත්‍යධූරයේ වෙනසක් සිදුවීමට නියමිත බව වාර්තා වේ. උතුරු මැද පළාත් සභාවේ අමාත්‍ය පේශල ජයරත්න මහතා මෙතෙක් දැරූ එම අමාත්‍ය ධූරය එම පළාත් සභාවේම අමාත්‍යවරයෙකු වන කේ.එච්.නන්දසේන මහතාට පැවරීමට නියමිතය. මේ සම්බන්ධයෙන් අද දෙරණ කළ විමසීමකදී කේ.එච්.නන්දසේන මහතා කියා සිටියේ පළාත් අධ්‍යාපන අමාත්‍ය ධූරය ද තමාට පිරිනැමීමට තීරණය කර ඇති බවයි. ඒ පිළිබඳව උතුරු මැද පළාත් ආණ්ඩුකාරවරයා විසින් අවස්ථා කිහිපයකදීම දැනුම් දුන් බව කේ.එච්.නන්දසේන මහතා ප්‍රකාශ කළේය. කෙසේ වෙතත් අදාළ අමාත්‍ය ධූරය ලබාගන්නේ ද යන්න පිළිබඳව මෙතෙක් තීරණය කර නොමැති බව ඔහු පවසයි. මේ සම්බන්ධයෙන් විමසීම සඳහා අද දෙරණ පේශල ජයරත්න මහතා සම්බන්ධ කරගැනීමට උත්සාහ කළ ද එය ව්‍යර්ථ විය. කෙසේ වෙතත් පළාත් සභාවේ ප්‍රකාශකයෙකු කියා සිටියේ පළාත් අධ්‍යාපන විෂය භාර අමාත්‍යවරයා ලෙස පේශල ජයරත්න මහතා විසින් ගනු ලැබු යම් යම් ක්‍රියාමාර්ග සම්බන්ධයෙන් ගුරුවරුන්ගෙන් එල්ල වී ඇති චෝදනා හේතුවෙන් එම අමාත්‍ය ධූරය ඔහුගෙන් ඉවත් කිරීමට තීරණය කර ඇති බවයි.", "URL": "https://sinhala.adaderana.lk/news.php?nid=38614", "Category": null, "Parent URL": null}