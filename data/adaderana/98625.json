{"Source": "Adaderana", "Timestamp": "November 3, 2018 10:13 am", "Headline": "ආවා අලුත් රුවකින් එයි", "News Content": "\"ආවා\" කල්ලිය නමින් වවුනියාව නගරයේ ස්ථාන කිහිපයක් අත්පත්‍රිකා පසුගිය ඔක්තෝම්බර් 01 වැනිදා දමාගොස් තිබීම සම්බන්ධයෙන් පුද්ග‍ලයෙකු ඊයේ(02) දින අත්අඩංගුවට ගත් බව වවුනියාව ආරක්ෂක අංශ පවසයි. වවුනියාව ආරක්ෂක අංශ පැවසූවේ වවුනියාව ප්‍රදේශයේම පදිංචි බාබු නමින් අන්වර්ත නාමයකින් හදුන්වන පුද්ගලයෙකු එලෙස අත්අඩංගුවට ගෙන ඇති බවත් වවුනියාව මූලස්ථාන පොලිස් පරීක්ෂක මහින්ද විල්ලෝරආරච්චි මහතාගේ මෙහෙයවීම යටතේ ක්‍රියාත්මක බුද්ධි නිළධාරීන් කණ්ඩායමක් සැකකරු අත්අඩංගුවට ගෙන ඇති බවත්ය. වවුනියාව පොලිසිය පැවසුවේ වවුනියාව කුරුමන්කාඩුව,වෛරවපුලියන්කුලම, දුම්රියපොළ පාර, නුවර පාර ආදි ස්ථානවල අදාළ අත්පත්‍රිකා බෙදා හැර තිබු බවයි. මුහුණ වසා ගනිමින් සිටින පිහියක් අතින්ගත් පුද්ගලයෙකුගේ රුව රැගෙන \"ආවා\" නමින් සදහන් ජායාරූපයකින් යුතුව අදාළ අත්පත්‍රිකාව සකස් කොට තිබු බවද ආරක්ෂක අංශ පැවසීය. \"අපි ජනතාවගේ ගැටළු වෙනුවෙන් ඕනෑම අවස්ථාවක පෙනී සිටිනවා. අපි ජනතාවගේ විරෝධීන් නොවෙමු. ඕනෑම අවස්ථාවක වවුනියාව නගරයේ ස්ථාන කිහිපයකම අපේ පිරිස් සිටිනවා.\" යනුවෙන් අදාළ අත්පත්‍රිකාවේ සදහන්ව තිබු බවද ආරක්ෂක අංශ සදහන් කළහ. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවනු ලබයි.", "URL": "https://sinhala.adaderana.lk/news.php?nid=98625", "Category": null, "Parent URL": null}