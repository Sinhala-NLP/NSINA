{"Source": "Adaderana", "Timestamp": "September 8, 2014 11:16 am", "Headline": "එක්සත් ජාතීන් අසමත් - සිවිල් සංවිධාන 2ක් කියයි", "News Content": "යුද්ධයේ අවසාන අදියර තුළ ශ්‍රී ලාංකික සිවිල් වැසියන්ගේ අයිතිවාසිකම් ආරක්ෂා කිරීමට එක්සත් ජාතීන් අසමත්වූ බවට සිවිල් සංවිධාන දෙකක් විසින් ප්‍රකාශයට පත්කළ නවතම වාර්තා දෙකකින් අනාවරණය කර තිබේ. එක්සත් ජාතීන්ගේ සංවිධානය විවේචනයට ලක්කරමින් මාර්ග ආයතනය සහ මානුෂීය නියෝජිත සංසදය විසින් මෙම වාර්තා දෙක පළකර ඇති බව විදෙස් පුවත් සේවා උපුටා දක්වයි. ශ්‍රී ලංකාවේ සිදුවූ මානුෂීය ඛේදවාචකය නැවැත්වීමට එක්සත් ජාතීන් සුළු හෝ ක්‍රියාමාර්ගයක් නොගත් බවට මෙම වාර්තා මගින් චෝදනා කර තිබේ. කෙසේ වෙතත් 2011 එක්සත් ජාතීන් ඇස්තමේන්තු කළ අන්දමට ශ්‍රී ලංකාවේ පැවති යුද්ධයේ අවසන් අදියර තුළ 40,000 ක පමණ පිරිසක් ඝාතනයට ලක්ව ඇත. එයින් අති බහුතරයක් ආරක්ෂක හමුදාවේ ෂෙල් වෙඩි ප්‍රහාර හා බෝම්බ ප්‍රහාර මගින් බැව් ජීවිතක්ෂයට පත්ව ඇති බව පෙන්වාදී ඇති නමුත් ශ්‍රී ලංකා රජය එකී චෝදනා ප්‍රතික්ෂේප කරමින් ප්‍රකාශයට පත්කර ඇත්තේ ජීවිතක්ෂයට පත්ව ඇත්තේ 4000 ක පිරිසක් පමණක් බවයි. එසේම සිවිල් වැසියන්ගේ ඝාතන වෙනුවෙන් වගකීම එල්.ටී.ටී.ඊ සංවිධානය විසින් ප්‍රධාන වශයෙන්ම බාරගත යුතු බව ශ්‍රී ලංකා රජයේ අවධාරණයයි. කෙසේ වෙතත් මෙහිදී එක්සත් ජාතීන් තම යුතුකම හා වගකීම නිසි ලෙස ඉටුනොකළ බවට සිවිල් සංවිධාන හා මානව හිමිකම් සංවිධාන විසින් නඟන චෝදනා කොළඹ පිහිටි එක්සත් ජාතීන්ගේ කාර්යාලය විසින් ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=45913", "Category": null, "Parent URL": null}