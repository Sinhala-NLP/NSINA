{"Source": "Adaderana", "Timestamp": "December 15, 2016 12:33 pm", "Headline": "රථවාහන දඩ සංශෝධනය ගැන ජනතා අදහස් හා යෝජනා ලිඛිතව ඉල්ලයි ", "News Content": "රථ වාහන වැරදි සම්බන්ධයෙන් දඩ මුදල් සංශෝධනය පිළිබඳ යෝජනා සහ අදහස් ඉදිරිපත් කරන ලෙස ප්‍රවාහන අමාත්‍යංශය සිවිල් සංවිධානවලින් සහ මහජනතාවගෙන් ඉල්ලීමක් කරයි.අමාත්‍යංශ ලේකම් නිහාල් සෝමවීර මහතා සඳහන් කළේ මේ මස 31 වනදාට පෙර ඒ පිළිබඳ අදහස් ලිඛිතව ලබාදෙන ලෙසයි.ලේකම්, ප්‍රවාහන හා සිවිල් ගුවන් සේවා අමාත්‍යංශය, සත් වන මහල, සෙත්සිරි පාය අදියර දෙක, බත්තරමුල්ල යන ලිපිනයට එම යෝජනා සහ අදහස් යොමු කළ හැකි බව සඳහන්ය.මේ අතර පසුගියදා වැඩවර්ජනයේ නිරත වූ පෞද්ලික සංගම් සහ ත්‍රිරෝද රථ සංගම්වලින් මේ වන විටත් නව දඩ පත්‍රිකාව සංශෝධනයට අදාළව ලිඛිත අදහස් සහ යෝජනා රැසක් ලැබී ඇති බව ප්‍රවාහන අමාත්‍යංශ ලේකම් වරයා සඳහන් කළේය.දඩ මුදල් සංශෝධනයත් සමඟ පෞද්ගලික බස් ඇතුළු ප්‍රවාහන ක්ෂේත්‍ර යේ පැනනැගී ඇති ගැටලුකාරී තත්ත්වය පිළිබඳ සොයාබැලීම සඳහා ජනාධිපතිවරයා විසින් පසුගියදා විශේෂ මණ්ඩලයක් පත් කරනු ලැබුවේය.එම මණ්ඩලය ප්‍රවාහන අමාත්‍යංශ ලේකම්, මෝටර් රථ ප්‍රවාහන කොමසාරිස් ජනරාල්, පොලිස් රථ වාහන කොට්ඨාශය භාර නියෝජ්‍ය පොලිස්පතිවරයා සහ නීතිපති දෙපාර්තමේන්තුවේ නිළධාරියෙකු ඇතුළු පිරිසකගෙන් සමන්විතය.ලබන 20 වනදා එම මණ්ඩලය දෙවන වරට රැස්වීමට නියමිත අතර එදිනට දඩ පත්‍රිකාව සංශෝධනය පිළිබඳ අවසන් තීරණයක් ගැනීමට නියමිත බව වාර්තා වේ.දැනට ලැබී ඇති යෝජනා සහ අදහස් සම්බන්ධයෙන් එහිදී දීර්ඝ වශයෙන් සාකච්ඡා කිරීමට ද නියමිතය.", "URL": "https://sinhala.adaderana.lk/news.php?nid=67051", "Category": null, "Parent URL": null}