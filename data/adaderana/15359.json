{"Source": "Adaderana", "Timestamp": "April 8, 2011 04:50 pm", "Headline": "ශ්‍රී ලංකාව අද්විතීය ආර්ථික පුනරුදයක් අත්විඳිමින් සිටිනවා ", "News Content": "ගැටුම් වලින් පසු අවධියේ දී ඉතා කඩිනම් හා සැලකිය යුතු ප්‍රගතියක් ශ්‍රී ලංකාව විසින් අත්පත් කරගෙන ඇති බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. මේ වන විට ශ්‍රී ලංකාව අද්විතීය ආර්ථික පුනරුදයක් අත්විඳිමින් සිටින බව බ්‍රිතාන්‍යයේ නිල සංචාරයක නිරත විදේශ කටයුතු අමාත්‍යවරයා එරට ශ්‍රී ලංකා මහකොමසාරිස් කාර්යාලයේ දී පැවැත්වු මාධ්‍ය හමුවකදී සඳහන් කළේය. එල්.ටී.ටී.ඊ ය විසින් බිම්බෝම්බ අතුරන ලද ප්‍රදේශ අතරින් 50% ක වැඩි භූමි ප්‍රදේශයක බිම්බෝම්බ ඉවත් කිරීමේ කටයුතු මේ වන විට අවසන් කර ඇති බව අමාත්‍යවරයා මෙහිදි පෙන්වා දී තිබේ. යාපනයේ පිහිටා තිබෙන වික්ටෝරියා මාර්ගය විවෘත කිරීමත් සමඟ එම ප්‍රදේශයේ පැවති සියලු අධි ආරක්ෂිත කලාප ඉවත් කර ඇති බව විදෙස් මාධ්‍යවේදීන් හමුවේ ජි.එල්.පීරිස් මහතා ප්‍රකාශ කළේය. උතුරු හා නැගෙනහිර ප්‍රදේශවල ජනතාවට මුහුණදීමට සිදුව ඇති භාෂා ප්‍රශ්නය පිළිබඳ අවධානය යොමුකළ රජය දෙමළ භාෂාව කතාකළ හැකි නිලධාරීන් 500 ට වැඩි ප්‍රමාණයක් පොලිස් සේවය සඳහා අනුයුක්ත කළ බව ද අමාත්‍යවරයා මෙහිදි වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=15359", "Category": null, "Parent URL": null}