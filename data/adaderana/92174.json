{"Source": "Adaderana", "Timestamp": "July 8, 2018 09:18 am", "Headline": "ඔරුවක් පෙරළී විදුහල්පතිවරයෙක් සහ තවත් 3 ක් අතුරුදහන් වෙයි", "News Content": "අම්පාර දමන එක්ගල්ඔයේ ඔරුවක් පෙරළීමෙන් සිදුවූ අනතුරකින් පුද්ගලයින් සිව් දෙනෙකු අතුරුදන්ව තිබේ. පොලිස් මාධ්‍ය ප්‍රකාශක කාර්යාලය සඳහන් කළේ අද (08) උදෑසන මෙම අනතුර සිදුව ඇති බවයි. බදුල්ල, කඳන සිරිසීවලි විද්‍යාලයේ ගුරුවරුන් සහ සිසුන් පිරිසක් දමන ප්‍රදේශයේ විනෝද චාරිකාවක නිරත වී ඇති අතර ඉන් නව දෙනෙකු ඔරුවක නැගී එක්ගල්ඔයේ ගමන් කර තිබේ. එහිදි ඔවුන් ගමන්ගත් ඔරුව පෙරළී ඇති අතර අවට සිටි ධීවරයින් විසින් පුද්ගලයින් පස් දෙනෙකු බේරාගෙන ඇති බව පොලීසිය සදහන් කළේය. අතුරුදන් වූ පුද්ගලයින් අතර බදුල්ල, කඳන සිරිසීවලි විද්‍යාලයේ විදුහල්පතිවරයා, ගුරුවරයෙකු, එම විදුහලේ මුරකරු සහ 13 හැවිරිදි ශිෂ්‍යයෙකු වන බව සඳහන්ය. අතුරුදන් වූ පුද්ගලයින් සෙවීමේ කටයුතු පොලීසිය සහ ප්‍රදේශවාසීන් එක්ව ආරම්භ කර ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=92174", "Category": null, "Parent URL": null}