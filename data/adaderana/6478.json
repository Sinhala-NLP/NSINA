{"Source": "Adaderana", "Timestamp": "February 5, 2010 09:09 am", "Headline": "විදේශයට ‍ගොස් එන ලාංකිකයින් ලියාපදිංචි කිරීමට පියවර", "News Content": "විදේශ රැකියාවකට ගොස් යළි මෙරටට පැමිණෙන ශ්‍රී ලාංකිකයින් ලියාපදිංචි කරවීමට විදේශ සේවා නියුක්ති කාර්යාංශය පියවර ගෙන තිබේ. එතෙර ඉපැයූ මුදල් නිසි ලෙස ආයෝජනය කිරීමට යෙදවීම මෙහි අරමුණ බව විදේශ සේවා නියුක්ති කාර්යංශයේ සභාපති කිංස්ලි රණවක මහතා සඳහන් කළේය. ඒ සඳහා විදේශ සේවා නියුක්ති කාර්යංශයේ විශේෂ ඒකකයක් පිහිටුවීමට ද කටයුතු කර තිබේ. එමඟින් වි‍ෙද්ශ රැකියාවකට ගොස් මෙරටට පැමිණෙන සෑම ශ්‍රී ලාංකිකයෙකුට මෙහි ලියාපදිංචි වීමේ හැකියාව ඇති බව ද රණවක මහතා ප්‍රකාශ කළේය. එසේ ලියාපදිංචි වන පුද්ගලයින්ට මුදල් ආයෝජනය කරන ආකාරය සහ රැකියා අවස්ථා හඳුන්වා දීම සිදු කිරීමට නියමිතයි. බොහෝ විදේශ රැකියා වලට ගොස් මෙරටට පැමිණෙන ශ්‍රී ලාංකිකයින් ‍ඉපැයූ මුදල් නිසි ලෙස ආයෝජනය නොකිරීමෙන් සිදු වන හානිය වළකා ගැනීම සඳහා මෙම නව වැඩසටහන හඳුන්වා දුන් බව කිංස්ලි රණවක මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=6478", "Category": null, "Parent URL": null}