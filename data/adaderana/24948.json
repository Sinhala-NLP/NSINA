{"Source": "Adaderana", "Timestamp": "June 11, 2012 08:51 pm", "Headline": "දේශපේ‍්‍රමය ගැන පාරම්බාන ආණ්ඩුව කෘෂි අධ්‍යාපනයත් කෘෂි ආර්ථිකයත් වනසනවා", "News Content": "හුදු ප‍්‍රචාරකවාදී අර්ථයෙන් දේශපේ‍්‍රමය ගැන පාරම්බාන රාජපක්‍ෂ රෙජිමය, ප‍්‍රායෝගිකව දේශද්‍රෝහී ප‍්‍රතිපත්තියක පසුවන බව අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා පවසයි. ‍ එම තත්ත්වය සෑම ප‍්‍රතිසංස්කරණයක් තුළම සෑම ව්‍යාපෘතියක් තුළම දක්නට ලැබෙන යථාර්ථයක් බවට පත්ව ඇති බව ද ඒ මහතා සඳහන් කරයි. ‍ ශ්‍රී ලංකාවේ තිබෙන කෘෂි විද්‍යාල අතර ප‍්‍රධානම හා විශාලම කෘෂි විද්‍යාලය වන කුණ්ඩසාලේ කෘෂිකර්ම විද්‍යාලය ඉවත්කර, එම භූමියේ ගුවන් තොටුපළක් ඉදිකිරීමට කටයුතු කරන බව නිවේදනයක් නිකුත් කරමින් සංජීව බණ්ඩාර මහතා පෙන්වාදෙයි. ‍ දැනටමත් ඉතාමත් රහසිගත ලෙස ඉඩම් මැනීම් කටයුතු සිදුකර ඇති බවත්, මෙම ගුවන් තොටුපළ සඳහා සිසුන් 300 ට අධික ප‍්‍රමාණයක් ඉගෙනුම ලබන කෘෂිකර්ම විද්‍යාලය පමණක් නොව ශ්‍රී ලංකාවේ දෙමුහුම් බීජ නිෂ්පාදනය කරන ප‍්‍රධාන බීජ නිෂ්පාදන ගොවිපළක් වන කුණ්ඩසාලේ බීජ නිෂ්පාදන ගොවිපළත් ඉවත් කිරීමට නියමිත බව වාර්තා වන බවත් ඔහු සිය නිවේදනයෙන් සඳහන් කරයි. ‍ උසස් අධ්‍යාපන අවස්ථා වැඩිකිරීම සඳහ‍ෙ රාජ්‍ය විශ්වවිද්‍යාල පුළුල් කිරීමට විශ්ව විද්‍යාලවල ඉඩකඩ නොමැති නිසා පෞද්ගලික විශ්ව විද්‍යාල පිහිටුවිය යුතු බවට විලාප තබන ආණ්ඩුව සත්‍ය ලෙසම පවතින සීමිත අවස්ථා ප‍්‍රමාණයත් අහිමි කිරීම මේ තුළින් සිදුකරන බව හෙතෙම පවසයි. ‍ කුණ්ඩසාලේ කෘෂිකර්ම විද්‍යාලයේ වසර දෙකක ඩිප්ලෝමා පාඨමාලාවක් පවත්වාගෙන යන බවත්, වසරකට සිසුන් 150 ට අධික ප‍්‍රමාණයක් ඩිප්ලෝමා සහතිකපත් ලබාගෙන කෘෂි උපදේශකයන් ලෙස කෘෂි ක්ෂේත‍්‍රය තුළ රැකියා ලබාගන්නා බවත් අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු පෙන්වාදෙයි. ‍ එක පසෙකින් මේ නිසා රැකියා ප‍්‍රශ්නයට පිළිතුරක් ලැබෙනවා මෙන්ම තවත් පසෙකින් කෘෂි කර්මාන්තයේ දියුණුවට කෙරෙන දායකත්වය සුළුපටු නොවන බව ඔහු සිය නිවේදනයෙන් අවධාරණය කරයි. ‍ නමුත් ආණ්ඩුවට රටේ අධ්‍යාපනය දියුණු කිරීමේ හෝ කෘෂි ආර්ථිකය සංවර්ධනය කිරීමේ වුවමනාවක් නොමැති බවත්, කිසිදු ස්ථාවරයක් පිළිබඳ සහතිකයක් දීමට නොහැකි අස්ථාවර සංචාරක කර්මාන්තයක් වෙනුවෙන් ගුවන් තොටුපළවල් ඉදිකිරීමට දේශීය කෘෂි ආර්ථිකයේ මූලික පදනම් විනාශ කරන බවටත් සංජීව බණ්ඩාර මහතා චෝදනා කරයි. ‍ ගුවන් තොටුපළවල් ඉදිකිරීම වැරදි ෙනාවන නමුත් ඒ සඳහා ආර්ථිකයේ පදනම් වැනසීම, ස්වාභාවික සම්පත් කොල්ලකෑම කිසිසේත්ම අනුමත කළ ෙනාහැකි බව හෙතෙම පෙන්වාදෙයි.", "URL": "https://sinhala.adaderana.lk/news.php?nid=24948", "Category": null, "Parent URL": null}