{"Source": "Adaderana", "Timestamp": "July 8, 2019 05:26 pm", "Headline": "දිවියෙක් නිසා කොත්මලේ පාසලක් වැසෙයි-දෙමාපියන් පාරට", "News Content": "ප්‍රදේශය අවට දිවියෙකු ගැවසීම හේතුවෙන් කොත්මලේ මල්ලෑව ප්‍රදේශයේ පාසලක් දින 5ක සිට පාසල වසා දමා ඇත. නැවත පාසල විවෘත කරන ලෙස ඉල්ලා පාසල් සිසුන්ගේ දෙමාපියන් විසින් විරෝධතාවක් ආරම්භ කර ඇත. අද (08) දිනයේ කොත්මලේ පූඩළුඔය ප්‍රධාන මාර්ගය හරස් කර විරෝධ පාඨ සඳහන් පුවරු ප්‍රදර්ශනය කරමින් අදාළ විරෝධතාව දියත් කර ඇත. පාසලේ අධ්‍යාපන කටයුතු ප්‍රදේශයේ විහාරස්ථානයක මේ වන විට පවත්වන නමුත් පහසුකම් නොමැති කමින් සිසුන් දැඩි දුෂ්කරතාවට පත්ව ඇත. කැළෑ ප්‍රදේශයක ඉතා අනාරක්ෂිත ලෙස පවත්වාගෙන යන මල්ලෑව ප්‍රාථමික විදුහලේ පහසුකම් ඉතා අවම මට්ටමක පවතින බවත්, පාසලේ අනාරක්ෂිත තත්වය හේතුවෙන් වෙනත් පාසල් සඳහා තම ළමයින් යැවීමට මල්ලෑව පාසලෙන් අස්වීමේ අනුමැතිය ලබා නොදෙන බවත් පවසන මෙම දෙමව්පියෝ, මෙවර ශිෂ්‍යත්ව විභාගය සඳහා සිසු සිසුවියන් 11 දෙනෙක් පමණ පෙනී සිටින නිසා ඔවුන්ගේ අධ්‍යාපන කටයුතු අඩාල වීමට මෙම තත්තවය බලපා ඇති බවත් ප්‍රකාශ කර ඇත. ප්‍රදේශයේ දිවියන් කීප දෙනෙක් සැරිසරණ බවත්, මේ වන විට ගවයන්, එළුවන් හා සුනඛයින් විශාල පිරිසක් අතුරුදන්ව ඇති බවත් පවසන උද්ඝෝෂකයෝ, පවතින අනාරක්ෂිත තත්ත්වය සම්බන්ධව කොත්මලේ කලාප අධ්‍යාපන කාර්යාලයේ බලධාරීන්, නුවරඑළිය වන ජීවි නිලධාරීන් ඇතුලු වගකවයුත්තන් කීප වරක් දැනුම්වත් කර ඇතත් මේ දක්වා කිසිදු ක්‍රියා මාර්ගයක් ගෙන නොමැති නිසා සතියක කාලයක් තුළ පැහැදිලි විසඳුමක් ලබා නොදුනහොත් විසඳුමක් ලැබෙන තෙක් උද්ඝෝෂණයක නිරතවන බවත් ඔව්හූ වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=113666", "Category": null, "Parent URL": null}