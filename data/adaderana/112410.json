{"Source": "Adaderana", "Timestamp": "June 20, 2019 02:54 pm", "Headline": "CTJ මහලේකම් අබ්දුල් රාසික් සාක්ෂි දීම අරඹයි", "News Content": "ලංකා තවුහිද් ජමාද් සංවිධානයේ මහලේකම් අබ්දුල් රාසික් අප්‍රේල් 21 ප්‍රහාරය පිළිබඳව සොයා බලන පාර්ලිමේන්තු විශේෂ කාරක සභාව හමුවේ සාක්ෂි දීම සඳහා පැමිණ තිබේ. බුදු රාජානන් වහන්සේ මිනි මස් ආහාරයට ගත් බවට තමා කළ ප්‍රකාශය පැටලීමනික් සිදුවූ බවත් තමා ඒ සම්බන්ධයෙන් සමාව අයැඳ සිටි බවත් එහිදී අදහස් දක්වමින් අබ්දුල් රාසික් පවසා සඳහන් කළේය. පැහැදිළිවම IS සංවිංධානයේ සිටින පුද්ගලයින් මුස්ලිම් ජාතිකයන් නොවන බවත් වාහබ් වාදය යනු ත්‍රස්තවාය නොවන බවත් ඔහු පෙන්වා දුන්නේය. එමෙන්ම වහාබ් වාදය යනු සංකල්පයක් නොවන බවත් එය නාමකරණයක් පමණක් බවත් ලංකා තවුහිද් ජමාද් සංවිධානයේ මහලේකම් අබ්දුල් රාසික් වැඩිදුටත් පැවසීය. අද(20) දිනයේදී කාරක සභාව හමුවේ පෙනී සිටින ලෙස සමස්ත ලංකා තවුහිද් ජමාද් සංවිධානයේ මහලේකම් අබ්දුල් රාසික්ට දැනුම් දී තිබුණි. මේ අතර මින් ඉදිරියට සාක්ෂි විමසීමේදී ඇතැම් සාක්ෂිකරුවන්ගේ අනන්‍යතාවය හෙළි නොකිරීමට සහ සාක්ෂි විමසීම් රහසිගතව සිදු කිරීමට පාස්කු බෝම්බ ප්‍රහාරය පිළිබඳව සොයා බැලෙන පාර්ලිමේන්තු විශේෂ කාරක සභාව තීරණය කර ඇත. ඇතැම් සාක්ෂි විමසීමේදී මාධ්‍ය නොමැතිව සාක්ෂි සටහන් කිරිමට විශේෂ කාරක සභාව තීරණය කළ බව එහි සභාපති නියෝජ්‍ය කතානායක ආනන්ද කුමාරසිරි මහතා සඳහන් කළේය. කාරක සභාවේ නියෝජිතයින් ඊයේ(19) පස්වරුවේ රැස්වූ අවස්ථාවේදී මෙම තීරණ ගෙන ඇත. ජාතික ආරක්ෂාවට අදාළ සහ ආරක්ෂක බුද්ධි අංශ නිලධාරින්ගෙන් සාක්ෂි විමසීමේදී මාධ්‍ය නොමැතිව අදාල සාක්ෂි සටහන් කර ගැනීමට තීරණය කළ බව ආනන්ද කුමාරසිරි මහතා සඳහන් කළේය. මීට අමතරව පාර්ලිමේන්තු විශේෂ කාරක සභාවේ කටයුතු ලබන ජුලි මස අවසන්වීමට පෙර අවසන් කිරිම සම්බන්ධයෙන් ද ඊයේ පැවැති සාකච්ඡාවේදී අවධානය යොමුව ඇත. ඉදිරියේදී පාර්ලිමේන්තු විශේෂ කාරක සභාවේ සාක්ෂි විමසීම සඳහා කැඳවන සාක්ෂිකරුවන්ගේ ලේඛනයක් ද සකස් කර ඇති බව සඳහන්ය. කෙසේවෙතත් අද දිනයේ මුස්ලිම් සංවිධාන කිහිපයක නියෝජිතයින් පාර්ලිමේන්තු විශේෂ කාරක සභාව හමුවේ පෙනී සිටිමට නියමිතයි.", "URL": "https://sinhala.adaderana.lk/news.php?nid=112410", "Category": null, "Parent URL": null}