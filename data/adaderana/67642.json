{"Source": "Adaderana", "Timestamp": "January 3, 2017 08:06 am", "Headline": "  වෛද්‍ය ජයසුන්දර බණ්ඩාරට සෞඛ්‍ය මුල් පුටුව ලැබෙයි ", "News Content": "සෞඛ්‍ය සේවා අධ්‍යක්ෂ ජනරාල් ධූරයේ වැඩබැලීම සඳහා වෛද්‍ය ජයසුන්දර බණ්ඩාර මහතා පත් කර තිබේ.ඒ මහතා අද(03) දිනයේ නිල වශයෙන් සිය රාජකාරී කටයුතු ආරම්භ කිරීමට නියමිත බව සෞඛ්‍ය අමාත්‍යාංශය සඳහන් කළේය.ලෝක සෞඛ්‍ය සංවිධානයේ දකුණු සහ අග්නිදිග ආසියානු කලාපීය රටවල බෝ නොවන රෝග, පාරිසරික සෞඛ්‍ය පිළිබඳ ජාත්‍යන්තර සම්බන්ධීකාරක වශයෙන් වෛද්‍ය පාලිත මහීපාල මහතා පත්වීමත් සමග සෞඛ්‍ය සේවා අධ්‍යක්ෂ ජනරාල් ධූරය පුරප්පාඩු වුණි. ඒ අනුව අදාළ ධුරයේ වැඩබැලීම සඳහා නියෝජ්‍ය සෞඛ්‍ය සේවා අධ්‍යක්ෂ ජනරාල්වරයෙක් වශයෙන් කටයුතු කළ වෛද්‍ය ජයසුන්දර බණ්ඩාර මහතා පත් කර ඇති බව වාර්තා වෙයි.1982 වසරේ සෞඛ්‍ය දෙපාර්තමේන්තුවේ දන්ත වෛද්‍යවරයෙකු වශයෙන් රාජ්‍ය සේවයට එක්වුණු ජයසුන්දර බණ්ඩාර මහතා 1984 වර්ෂයේ සිට දන්ත චිකිත්සක විදුහලේ ආචාර්යවරයෙකු වශයෙන් සහ විදුහල්පතිවරයා වශයෙන් කටයුතු කර තිබේ.1998 වර්ෂයේ සිට සෞඛ්‍ය අමාත්‍යාංශයේ රසායනාගාර සේවා, පෞද්ගලික වෛද්‍ය සේවා, දන්ත සේවා,වෛද්‍ය සැපයුම් හා ඖෂධ අධිකාරියේද අධ්‍යක්ෂවරයා ලෙස කටයුතු කර ඇති වෛද්‍ය ජයසුන්දර බණ්ඩාර මහතා සෞඛ්‍ය සෞඛ්‍ය අමාත්‍යාංශයේ දැනට සිටින ජ්‍යෙෂ්ටතම නියෝජ්‍ය අධ්‍යක්ෂ ජනරාල්වරයාය.", "URL": "https://sinhala.adaderana.lk/news.php?nid=67642", "Category": null, "Parent URL": null}