{"Source": "Adaderana", "Timestamp": "February 1, 2010 12:08 pm", "Headline": "සංස්කෘතික පාලමකට කාලය හරි", "News Content": "උතුරු-දකුණ යා කරමින් රටේ සංස්කෘතික පාලමක් ඇති කිරීමට කාලය පැමිණ ඇති බව ජාතික හෙළ උරුමයේ පාර්ලිමේන්තු කණ්ඩායම් නායක පූජ්‍ය අතුරලියේ රතන හිමි පවසයි. උතුරේ සංචාරයක නිරත වෙද්දී කිසිවෙකුගේ පිරිත් නූලක් ගැට ගසන්නට ක්‍රියා කළද ඒ වෙනුවෙන් ආගම් භේදයකින් තොරව දෑත් දිගු වන බව ද හින්දු බැතිමතුන් බෞද්ධ භික්ෂූන්ට ඉමහත් ගෞරවයෙන් සලකන බව ද උන්වහන්සේ කියා සිටියේය. අතීතයේ සිටම හින්දු ආගමික බැතිමතුන් හා බෞද්ධයින් සහජීවනයෙන් ජීවත් වූ බවද බෞද්ධ පන්සල් තුළ හින්දු දේව ප්‍රතිමා දක්නට ලැබෙන බවද,හින්දු දේවාල තුළ බෞද්ධ ප්‍රතිමා දක්නට ලැබෙන බවද රතන හිමියන් පෙන්වා දුන්නේ අද පැවති මාධ්‍ය හමුවකට සහභාගී වෙමිනි.", "URL": "https://sinhala.adaderana.lk/news.php?nid=6395", "Category": null, "Parent URL": null}