{"Source": "Adaderana", "Timestamp": "July 14, 2019 06:41 pm", "Headline": "දින 9කදී බීමත් රියදුරන් 2875ක් අත්අඩංගුවට", "News Content": "බීමත් රියදුරන් අත්අඩංගුවට ගැනීම සඳහා දිවයින පුරා ක්‍රියාත්මක විශේෂ මෙහෙයුම යටතේ ගත වු දින 09 තුළ රියදුරන් 2875 දෙනෙකු අත්අඩංගුවට ගෙන ඇති බව පොලීසිය පවසයි. අද (14) පෙරවරු 6.00න් අවසන් වූ පැය 24ක කාලය තුළ බීමත් රියදුරන් 335 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. මෙලෙස අත්අඩංගුවට ගන්නා රියදුරන් මෝටර් වාහන පනතේ 216 වන සංශෝධිත වගන්තියට අනුව අධිකරණයට ඉදිරිපත් කෙරෙන බව මාධ්‍ය ප්‍රකාශකවරයා සදහන් කළේය. සාමාන්‍ය වාහනයක රියදුරෙකුට බීමතින් රිය පැදවීමේ චෝදනාවට අධිකරණයෙන් රුපියල් 25,000ත් 30,000ත් අතර දඩයක් හෝ මාස 03කට නොවැඩි සිරදඞුවමක් නියම වන අතර මාස 12ක කාලයක් රියදුරු බලපත්‍රය අත්හිටුවීම සිදුවන බව සදහන්. මගී ප්‍රවාහන වාහනයක රියදුරෙකුට බීමතින් රිය පැදවීමේ චෝදනාවට රුපියල් 25,000ත් 30,000ත් අතර දඩයක් හෝ මාස 06කට නොවැඩි සිරදඞුවමක් නියම වන අතර එම රියදුරාගේ රියදුරු බලපත්‍රය අවලංගු කිරීමක් සිදුවන බව පොලිස් මාධ්‍ය ප්‍රකාශකවරයා සදහන් කළේය. බීමතින් රිය ධාවනය කර රිය අනතුරක් සිදුවුවහොත් එවැනි රියදුරන්ට රිය අනතුරට අදාළ දඞුවමට අමතරව බීමතින් රිය ධාවනය කිරීමේ චෝදනාවට රුපියල් ලක්ෂයත් ලක්ෂ එකහමාරත් අතර දඞුවමක් හෝ වසර දෙකත් දහයත් අතර සිරදඞුවමක් නියම වන බවද මාධ්‍ය ප්‍රකාශකවරයා සදහන් කළේය. ඊට අමතරව ඔහුගේ රියදුරු බලපත්‍රය අවලංගු කිරීමක් සිදුවන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=114124", "Category": null, "Parent URL": null}