{"Source": "Adaderana", "Timestamp": "May 10, 2019 01:02 pm", "Headline": "අමෙරිකාව-චීනය අතර වෙළඳ විරසකය දුරදිග යන ලකුණු", "News Content": "චීන අපනයන මත අමෙරිකානු ඩොලර් බිලියන 200ක තීරු බද්දක් අය කිරීමට අමෙරිකාව තීරණය කර ඇත. ඒ සමඟින් අමෙරිකාව සහ චීනය අතර පවතින වෙළඳ විරසකය තවත් දුරදිග යනු ඇති බවට ආර්ථික විශ්ලේෂකයන් දැනටමත් පවසා ඇත. නව සම්බාධක සමඟින් අමෙරිකාව වෙත ආනයනය කරනු ලබන මෙම තීරු බද්දට යටත් චීන නිෂ්පාදන මත පනවා ඇති බදු සියයට 10 සිට 25 දක්වා ඉහළ යනු ඇත. අමෙරිකාව ගත් මේ තීරණය අත්තනෝමතික බව පවසන චීනය පෙන්වා දෙන්නේ ඊට අදාළව ප්‍රති විපාක විදීමට අමෙරිකාවට සිදුවනු ඇති බවය. නව යෝජනාව යටතේ මත්ස්‍ය නිෂ්පාදන, අත්බෑග්, ඇඳුම් සහ පාවහන් ඇතුලු චීන අපනයන රැසක් මත බදු පැනවෙයි. මෙම තීරු බදු ඉහළ යාම මේ වසර ආරම්භයේදී සිදු කිරීමට නියමිතව පැවැතියත්, චීනය සහ අමෙරිකාව අතර වෙළෙදාම සම්බන්ධයෙන් පැවැති සාකච්ඡා හේතුවෙන් එය ප්‍රමාද වුණි. චීන මහාමාත්‍ය ලූ හී සහ අමෙරිකානු නියෝජිත රොබර්ට් ලයිතයිසර් සහ භාණ්ඩාගාර ලේකම් ස්ටීවන් නූචින් එක්ව පැවැත්වූ සාකච්ඡා මේ සතිය මැද දක්වාම ක්‍රියාත්මක වුණි. කෙසේ නමුත්, එම සාකච්ඡා ඉතාමත් ප්‍රමාද බැවින් මෙම පියවර ගැනීමට සිදුවූ බව ජනාධිපති ඩොනල්ඩ් ට්‍රම්ප් පැවසුවේය.", "URL": "https://sinhala.adaderana.lk/news.php?nid=109677", "Category": null, "Parent URL": null}