{"Source": "Adaderana", "Timestamp": "February 24, 2012 09:32 am", "Headline": "වර්ජන කරන්න පුළුවන් - නමුත් වැටුප් නෑ", "News Content": "විශ්ව විද්‍යාල අනධ්‍යයන සේවකයින් අද(24) තවදුරටත් ‍සිය වෘත්තීය ක්‍රියාමාර්ගයේ නිරතවීමට තීරණය කර තිබේ. ඊයේ(23) ආරම්භ කළ වෘත්තීය ක්‍රියාමාර්ගය හේතුවෙන් විශ්ව විද්‍යාල රැසක විභාග පැවැත්වීම් ඇතුළු කටයුතු රැසක් අඩපණ වී තිබූ බව අද දෙරණ වාර්තාකරුවන් සඳහන් කළේය. වැටුප් විෂමතාවයක් මුල්කරගනිමින් ආරම්භ කළ මෙම වර්ජනය සම්බන්ධයෙන් ප්‍රතිචාරයක් නොදක්වන්නේ නම් ලබන 29 වන දින සිට අඛණ්ඩ වර්ජනයකට යොමුවන බව අන්තර් විශ්ව විද්‍යාලයීය වෘත්තීය සමිති මහා මණ්ඩලයේ සම සභාපති ආර්.එම්.චන්ද්‍රපාල මහතා ප්‍රකාශ කළේය. මේ සම්බන්ධව ලබාදුන් කිසිදු පොරොන්දුවක් ඉටුනොවූ නිසා මෙසේ වෘත්තීය ක්‍රියා මාර්ගයකට අවතීර්ණවීමට තීරණය කළ බව ඒ මහතා පෙන්වාදුන්නේය. ජනවාරි මාසයේ දී අදාළ සේවකයින්ට වැටුප් වර්ධනයක් ලබා දී ඇති බව විශ්ව විද්‍යාල ප්‍රතිපාදන කොමිසන් සභාවේ සභාපති මහාචාර්ය ගාමිණි සමරනායක මහතාගෙන් ‍අද දෙරණ කළ විමසීමක දී ඒ මහතා සඳහන් කළේය. ජනවාරි මස 13 වන දින චක්‍රලේඛයක් නිකුත් කිරීම මගින් සෑම ශ්‍රේණියකම වැටුප් වැඩිවීමක් සිදුවූ බව මහාචාර්යවරයා ප්‍රකාශ කළේය. වර්ජනය කිරීමේ අයිතිය සේවකයන්ට ඇතත් වර්ජනය සිදුකරන දිනවලට අදාළ ඔවුන්ගේ වැටුප් කපා හරින බව මහාචාර්ය ගාමිණි සමරනායක මහතා වැඩිදුරටත් කියා සිටියේය. මෙවැනි කඩාකප්පල්කාරී ක්‍රියාවන් මගින් සිසු දරුවන්ගේ අනාගතය අහිමි කළ නොහැකි බවත්, එම තත්ත්වය මෙම වර්ජනයේ නිරතවූවන් වටහාගෙන කටයුතු කරනු ඇතැයි සිතන බවත් ඒ මහතා අවධාරණය කර සිටියේය.", "URL": "https://sinhala.adaderana.lk/news.php?nid=22358", "Category": null, "Parent URL": null}