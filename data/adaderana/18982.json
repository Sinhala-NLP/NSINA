{"Source": "Adaderana", "Timestamp": "September 26, 2011 06:07 pm", "Headline": "කඳවුරේ පිපුරුමෙන් තුවාල වූ දෙදෙනා හම්බන්තොටට මාරුකරයි", "News Content": "වීරවිල යුද හමුදා කඳවුරේ වෙඩි බෙහෙත් ගබඩාවේ සිදුවු පිපිරීමෙන් හමුදා සෙබලුන් දෙදෙනෙකු තුවාල ලබා තිබේ. සිද්ධිය සිදුවූ බවට සැලවීමෙන් පසු පළමුව වාර්තා වූයේ එක් සෙබලෙකු තුවාල ලැබූ බව පමණි. කෙසේ වෙතත් මේවන විට තුවාල ලැබූ සෙබළුන් දෙදෙනා දෙබරවැව ම‍හ රෝහලට ඇතුළත් කිරීමෙන් පසු හම්බන්තොට මූලික රෝහලට මාරු කර යවා ඇති බව වාර්තා වේ. හමුදා මාධ්‍ය ප්‍රකාශක බ්‍රිගේඩියර් නිහාල් හපුආරච්චි මහතා කියා සිටියේ අද පස්වරු 3.45ට පමණ පිපිරීම ආරම්භ වු බවයි. මේ වන විටත් එහි සුළු පිපිරීම් සිදුවන බව හමුදා මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=18982", "Category": null, "Parent URL": null}