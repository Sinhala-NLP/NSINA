{"Source": "Adaderana", "Timestamp": "October 27, 2013 08:07 am", "Headline": "සා.පෙළ විභාගය දෙසැම්බර් 10 - තොරතුරු තාක්ෂණ විභාගය අද", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගය දෙසැම්බර් මස 10 වන දින සිට 20 වන දින දක්වා පැවැත්වීමට විභාග දෙපාර්තමේන්තුව තීරණය කර තිබේ. මේ අතර ජාතික නැටුම් හා සංගීත ප්‍රායෝගික පරීක්ෂණය මේ මස 29 වන දින සිට නොවැම්බර් මස 04 වන දක්වා දිවයින පුරා පරීක්ෂණ මණ්ඩල 219කදී පැවැත්වීමට නියමිතය. එ‍සේම ශ්‍රී ලංකා අධ්‍යාපන පරිපාලන සේවයේ තුන්වන පංතියට බඳවා ගැනීමේ සීමිත තරග විභාගය නොවැම්බර් මස 24 වන දින පැවැත්වෙන බව ද විභාග දෙපාර්තමේන්තුව සඳහන් කළේය. 2014 අධ්‍යයන පොදුසහතික පත්‍ර උසස් පෙළ විභාගයේ සාමාන්‍ය තොරතරු තාක්ෂණ විභාගය ද අද පැවැත්වෙයි. විභාග දෙපාර්තමේන්තුව සඳහන් කළේ දැනට 12 වසරේ ඉගෙනුම ලබන සිසුන් සඳහා වන මෙම විභාගය පෙරවරු 9.00 සිට මධ්‍යහ්න 12.00 දක්වා පැවැත්වෙන බවයි. දිවයිනපුරා විභාග මධ්‍යස්ථාන 1,114 ක දී මෙම විභාගය පැවැත්වෙයි. මේ සඳහා අපේක්ෂකයින් එක්ලක්ෂ 37,842 දෙනෙකු ඉදිරිපත් වීමට නියමිතය. විභාගය පිළිබද කිසියම් ගැටළුවක් පවතින්නේ නම් 0112 784 208 හෝ 0112 784 537 යන දුරකථන අංක වෙත දැනුම් දෙන ලෙස විභාග දෙපාර්තමේන්තුව දැනුම්දෙයි.", "URL": "https://sinhala.adaderana.lk/news.php?nid=38402", "Category": null, "Parent URL": null}