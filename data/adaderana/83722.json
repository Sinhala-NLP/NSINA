{"Source": "Adaderana", "Timestamp": "January 29, 2018 08:41 am", "Headline": "හිමි නැති රුවක් පෙන්නු පුද්ගලයෙක්ට වෙච්ච දේ", "News Content": "පළාත් පාලන මැතිවරණයට ඉදිරිපත් වී සිටින අපේක්ෂකයෙකු නොමැතිව එම අපේක්ෂකයාගේ පක්ෂයට අයත් කොඩියක් සහ අපේක්ෂකයාගේ රුව සහිත ඡායාරූප ප්‍රදර්ශනය කරමින් ධාවනය වූ යතුරු පැදියක් පුත්තලම පොලීසියේ නිලධාරීන් විසින් අත්අඩංගුවට ගෙන ඇත. ඊයේ (28) වැනිදා සවස පුත්තලම - තිල්අඩිය ප්‍රදේශයේදී මෙම අත්අඩංගුවට ගැනීම සිදු කර ඇත. පුත්තලම නගර සභාවට ශ්‍රී ලංකා මුස්ලිම් කොංග්‍රසයෙන් අතිරේක ලැයිස්තුවට ඉදිරිපත් කර ඇති අපේක්ෂකයෙකුගේ රුව සහිත ඡායාරූප සහ මුස්ලිම් කොංග්‍රසයට අයත් කොඩියක් එම යතුරු පැදියේ ප්‍රදර්ශනය කර තිබී ඇත. යතුරු පැදිය පැදවූ බව කියන අයවද පොලීසිය විසින් අත්අඩංගුවට ගෙන ඇත. ඔහු පුත්තලම - තිල්අඩිය පදිංචිකරුවෙකි. සැකකරු සහ යතුරු පැදිය පුත්තලම දිසා අධිකරණයට ඉදිරිපත් කිරීමට නියමිතව ඇත. පුත්තලම පොලීසිය වැඩිදුර විමර්ශන කටයුතු පවත්වයි.", "URL": "https://sinhala.adaderana.lk/news.php?nid=83722", "Category": null, "Parent URL": null}