{"Source": "Adaderana", "Timestamp": "November 24, 2010 11:15 am", "Headline": "පොලීසියෙන් දූෂණය වූ දියණිය ගිනි තබාගෙන මිය ගියා-අම්මාගෙන් මැඩ්රාස් මහාධිකරණයට පෙත්සමක්", "News Content": "තමන් සහ තම දියණියද තමිල්නාඩු පොලිස් නිලධාරීන් තිදෙනෙකු විසින් දූෂ්‍ය කරන ලද බවත්,ඊට එරෙහිව ඉන්දීය රාජ්‍ය තන්ත්‍රය කිසිදු සාධාරණත්වයක් ඉෂ්ඨ නොකළ බවත් පෙන්වා දෙමින් ඉන්දියාවේ ප්‍රමඛ පෙළේ රාජ්‍ය නිලධාරීන් තිදෙනෙකුට එරෙහිව ශ්‍රී ලාංකික ද්‍රවිඩ සරණාගත කාන්තාවක් විසින් අද මැඩ්රාස් මහාධිකරණයේ පෙත්සමක් ගොනු කර තිබේ. පද්මාවතී නමැති මෙම කාන්තාව විසින් ගොනු කරන ලද පෙත්සමේ වගඋත්තරකරුවන් ලෙස ඉන්දීය ස්වදේශ කටයුතු ලේකම්,ඉන්දීය පොලිස් අධ්‍යක්ෂ ජනරාල් සහ එරට රහස් තොරතුරු අංශ ප්‍රධානියාව නම් කර ඇති බව ටයිම්ස් ඔ‍ෆ් ඉන්දියා පුවත්පත සඳහන් කරයි. තමන් සහ තම දියණිය රයනූර් වල පිහිටි අවතැන් කඳවුරේ සිටියදී පසුගිය වසරේ මාර්තු 07 වන දින තමිල්නාඩු ප්‍රාන්තයේ කරූර් පොලීසියේ නිලධාරීන් තිදෙනෙකු වෑන් රථයකින් පැමිණ අතුරුදහන්ව සිටින තම සැමියා ඝාතන චෝදනාවක් සම්බන්ධයෙන් පොලිස් අත්අඩංගුවේ පසුවන බවත්,ඔහු තම දියණිය හා බිරිඳ දැක බලා ගන්නට කැමති බවත් කියා තමන් සහ දියණිය පියා මුණ ගස්වන බව දන්වා රැගෙන ගිය බව මෙම කාන්තාව පෙත්සමෙන් පෙන්වා දී තිබේ. එසේ රැගෙන ගිය තමන් සහ තම දියණිය අතිරේක සන්නද්ධ පොලිස්හේවා බල කඳවුරක ගොඩනැඟිල්ලක් අසලට ගෙන ගොස් පළමුවෙන් දියණිය ගොඩනැඟිල්ල තුළට රැගෙන ගිය බවත්,තමන්ට වෑන් රථයටම වී සිටින්නට අණ කළ බවත්,ටික වේලාවකින් තමාවද එකී ගොඩනැඟිල්ල තුළට රැගෙන ගිය බවත් එසේ යන අතරතුරදී ඇතුළේ සිටි දියණිය කොරගසමින් හා බොහෝ අපහසුවෙන් ඇවිද ආ බවත්,ඒ වන විටත් දුවට හදි කළ පොලිස් නිලධාරීන් තිදෙනෙක් සිවිල් ඇඳුමින් සැරසී සිටි බවත් පද්මාවතී මහත්මිය කියා සිටියි. තම දියණිය බිල්ලට ගත් පොලිස් නිලධාරීන් පසුව තමාවද දූෂණය කළ බවත්,එයින් අනතුරුව යළිත් තම දුව සහ තමන් කඳවුරට ගෙනවිත් දාන්නට කටයුතු කළ බවත්,දියණිය බලවත් අපහසුවෙන් සිටි බවත් තමන් සමග ඇය වචනයක්වත් කතා නොකළ බවත් පද්මාවතී මහත්මිය සඳහන් කර තිබේ. දියණිය සහ තමාවද යළි කඳවුරට ගෙනවිත් දමද්දී කැටුව ආ පොලිස් කොස්තාපල්වරයෙක් සිදුවූ කිසිවක් කිසිවෙකුටත් හෙළිදරව් නොකරන ලෙස හා එසේ කරනු ලැබුවහොත් දෙදෙනාම මරා දමන බවටත් තර්ජනය කළ බවත්,එසේ හෙයින් නිහඬවූ බවත් ඇය කියා තිබේ. එසේ වුවද යළි කඳවුරට පැමිණ ටික වේලාවකින් බලවත් සිත් වේදනාවෙන් පසුවූ දියණිය භූමි තෙල් සිරුරට හලාගෙන ගිනි තබාගත් බවත්,ඇය රෝහල් ගත කළ පසු රෝහලට පැමිණි මහේස්ත්‍රාත්වරයෙකු විසින් ඇගෙන් කට උත්තරයක් ලබාගත් බවත්,එහිදී ඇය වටා එක් රොක් වී පොලිස් නිලධාරීන් බොහෝ පිරිසක් සිටි හෙයින් බියපත් වූ ඇය වැඩි විස්තරයක් ‍මහේස්ත්‍රාත්වරයා ඉදිරියේ සඳහන් නොකළ බවත් පද්මාවතී මහත්මිය සඳහන් කරයි. එසේ වුවද සැබෑ සිදුවීම පිළිබඳ දන්නා දමයන්තී නම් ස්ත්‍රී අයිතිවාසිකම් පිළිබඳ ක්‍රියාකාරිණියක් පසුව රෝහලට පැමිණ ඇයගේම සෙලියුලර් දුරකථනයෙන් තම දියණියගේ සැබෑ සිදුවීම පිළිබඳ දියණියගේ හඬින්ම කියූ දේවල් පටිගත කර ඇති බවත්,එය දැනගත් ප්‍රධාන විනිසුරුවරයෙකු වූ එම්.යූසෆ් ඉක්බාල් මහතා විසින් තම දියණියගෙන් කට උත්තර ලබා ගැනීම සඳහා යළි මහේස්ත්‍රාත්වරයෙකු යොමු කළ බවත්,එබැවින් මාර්තු මස 09 වන දින යළි කට උත්තරයක් ලබාදුන් බවත් මෙම පෙත්සම්කාරිය සඳහන් කර තිබේ. ගිනි තබාගැනීමෙන් දැඩි සේ රෝගාතුරුව සිටි තම දියණිය බොහෝ වද වේදනා විඳ මාර්තු මස 08 වෙනි දින මරණයට පත් වූ බව පද්මාවතී මහත්මිය පවසා ඇත. මේ පිළිබඳ මූලික කට උත්තර ලබා ගැනීමක් මිස මේ වනතුරුත් නිසි පරීක්ෂණයක් සිදුකර නොමැති බවත්,කිසිවෙකුත් අත්අඩංගුවට ගෙන නොමැති බවත් පද්මාවතී මහත්මිය චෝදනා කරයි. තමන්ට සහ තම දියණියට සිදුවූ මෙම අපරාධය සම්බන්ධයෙන් විධිමත් පූර්ණ පරීක්ෂණයක් පැවැත්විය යුතු බවත්,අතරමැදි වන්දියක් වශයෙන් ලක්ෂ 5 ක වන්දි මුදලක් ලබාදෙන ලෙසත්,මෙම සිදුවීම පිළිබඳ පරීක්ෂණ ඉන්දීය මධ්‍යම අපරාධ විමර්ශන අංශයට යොමුකරන ලෙස පද්මාවතී සිය පෙත්සමෙන් වැඩිදුරටත් ඉල්ලා තිබේ. මෙම පෙත්සම අද(24)මැඩ්රාස් මහාධිකරණයේ කේ.සුගුණා මහතා ඉදිරියේ ගොනු කර ඇති අතර වග උත්තරකරුවන්ට නොතීසි නිකුත් කිරීමට මැඩ්රාස් මහාධිකරණය මගින් පියවර ගත් බව ටයිම්ස් ඔෆ් ඉන්දියා වැඩිදුරටත් උපුටා දක්වයි.", "URL": "https://sinhala.adaderana.lk/news.php?nid=12370", "Category": null, "Parent URL": null}