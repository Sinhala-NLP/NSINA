{"Source": "Adaderana", "Timestamp": "July 26, 2019 08:10 pm", "Headline": "ජනමාධ්‍ය ඡායාරූප ප්‍රදර්ශනය නැරඹීමට ජනපති එක් වෙයි", "News Content": "ශ්‍රී ලංකා ඡායාරූප මාධ්‍යවේදීන්ගේ සංගමය සංවිධාන කළ ජනමාධ්‍ය ඡායාරූප ප්‍රදර්ශනය නැරඹීමට ජනාධිපති මෛත්‍රිපාල සිරිසේන, විපක්ෂ නායක මහින්ද රාජපක්ෂ සහ කතානායක කරූ ජයසූරිය යන මහත්වරුන් එක්ව සිටියේය. ප්‍රවෘත්තිමය වටිනාකමක් සහිත ඡායාරූප, යන තේමාව යටතේ පැවැත්වෙන ඡායාරූප ප්‍රදර්ශනය හෙට සහ අනිද්දා දෙදින පුරා කොළඹ 07, හෝර්ටන් පෙදෙසේ ජේ.ඩී.ඒ. පෙරේරා කලාගාරයේ දී පැවැත් වේ. ජනමාධ්‍ය ඡායාරූප මඟින් සාමාජීය, ආර්ථික, අධ්‍යාපනික, සංස්කෘතික සහ දේශපාලන වශයෙන් ජනතාව දැනුවත් කිරීම පදනම් කර ගනිමින් මෙම ප්‍රදර්ශනය සංවිධානය කෙරේ. ප්‍රදර්ශන භූමිය වෙත පැමිණි ජනාධිපවරයා ශ්‍රී ලංකා ඡායාරූප මාධ්‍යවේදින්ගේ සංගමයේ සභාපති දමින්ද හර්ෂ පෙරේරා, ලේකම් කුෂාන් පතිරාජ යන මහත්වරුන් විසින් පිළිගන්නා ලදී. එහි තැන්පත් කර ඇති විශේෂ ආරාධිතයන්ගේ සමරු ග්‍රන්ථයේ සටහනක් ද තැබූ ජනාධිපතිවරයා සම්මානලාභී ප්‍රවීන ඡායාරූප ශිල්පීන්ට සිය සුබපැතුම් පළ කරමින් ඔවුන් සමඟ සමූහ ඡායාරූපයකට ද එක් විය. අනතුරුව ජනාධිපතිතුමා ඇතුළු පිරිස ප්‍රදර්ශනය නැරඹීමට එක් වූහ. මෙම ඡායාරූප ප්‍රදර්ශනය නැරඹීමට පැමිණි අමාත්‍ය සජිත් ප්‍රේමදාස මහතාට විපක්ෂ නායකවරයා අතර විශේෂ කතාබහක් ඇතිවුණි. ශ්‍රී ලංකා ඡායාරූප මාධ්‍යවේදීන්ගේ සංගමය සංවිධානය කළ ජනමාධ්‍ය ඡායාරූප ප්‍රදර්ශනය කොළඹ ජේ.ඩී.ඒ. පෙරේරා කලාගාරයේදී අද විවෘත කෙරුණේ ජනමාධ්‍ය කැබිනට් නොවන අමාත්‍ය රුවන් විජේවර්ධන මහතා සහ අමාත්‍ය පාඨලී චම්පික මහතාගේ ප්‍රධානත්වයෙන්ය.", "URL": "https://sinhala.adaderana.lk/news.php?nid=115101", "Category": null, "Parent URL": null}