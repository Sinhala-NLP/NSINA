{"Source": "Adaderana", "Timestamp": "November 9, 2015 12:50 pm", "Headline": "එස්.එෆ් ලොකු ඇතුළු 38 යළි රිමාන්ඩ්", "News Content": "කරාටේ ශූර වසන්ත සොයිසා ඝාතනය සම්බන්ධයෙන් අත්අඩංගුවට ගෙන සිටින ප්‍රධාන සැකකරු ඇතුළු සැකකරුවන් 38දෙනා තවදුරටත් රක්ෂිත බන්ධනාගාර ගත කිරීමට අනුරාධපුර මහේස්ත්‍රාත් අධිකරණය නියෝග කර තිබේ.සැකකරුවන් අද පෙරවරුවේ අධිකරණයට ඉදිරිපත් කළ අවස්ථාවේ ඔවුන් ලබන 23 වන දින දක්වා රක්ෂිත බන්ධනාගාර ගත කිරීමට අනුරාධපුර වැඩබලන මහේස්ත්‍රාත් අමරසේන හෙට්ටිගේ මහතා නියෝග කර ඇත.ඝාතනයේ ප්‍රධාන සැකකරු වන ඉරෝන් රණසිංහ හෙවත් එස්.එෆ් ලොකූ ඇතුළු සැකකරුවන් 38 දෙනා වෙනුවෙන් පෙනී සිටීමට කිසිදු නීතිඥවරයෙකු ඉදිරිපත්ව නොසිටි බව අද දෙරණ වාර්තාකරු පැවසුවේය.අනුරාධපුර කඩපනහා මුදිතා මාවතේ පිහිටි වසන්ත සොයිසා මහතාගේ සමාජ ශාලාවට පසුගිය මස 24 වනදා රාත්‍රීයේ කඩා වැදුණු පිරිසක් එහි දේපළ වලට හානි සිදු කර ඒ මහතා ඝාතනය කර තිබුණි.මේ ගැන පරික්ෂණ සිදු කළ අනුරාධපුර පොලිසිය දින 08 ක් ඇතුළත ඝාතනයට සම්බන්ධ ප්‍රධාන සැකකරු ඇතුළු සැකකරුවන් 38 දෙනාම අත්අඩංගුවට ගැනීමට සමත් විය.", "URL": "https://sinhala.adaderana.lk/news.php?nid=54978", "Category": null, "Parent URL": null}