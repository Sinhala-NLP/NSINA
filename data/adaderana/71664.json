{"Source": "Adaderana", "Timestamp": "April 3, 2017 11:35 am", "Headline": "ගත වූ පැය 24 තුළ අනතුරු වලින් 8ක් මියයයි", "News Content": "ගත වූ පැය 24 තුළ දිවයිනේ ප්‍රදේශ කිහිපයක සිදුවූ රිය අනතුරුවලින් යුධ හමුදා සෙබලෙකු ඇතුළු පුද්ගලයින් 8 දෙනෙකු මියගොස් තිබේ. කලවංචිකුඩි, කැගල්ල, වීරගුල, හබරණ, පුලතිසිපුර, කැකිරාව, රාගම සහ අහංගම යන ප්‍රදේශවලදී අදාළ අනතුරු සිදුව තිබේ. කලවංචිකුඩි, පෙරියකල්ලාර ප්‍රදේශයේ දී යතුරුපැදි දෙකක් එකිනෙක ගැටීමෙන් සිදුවූ අනතුරකින් 62 හැවිරිදි කාන්තාවක් මියගොස් ඇති බව පොලීසිය පැවසුවේය. රාගම, වල්පොල ප්‍රදේශයේ දී ත්‍රී රෝද රථ දෙකක් එකිනෙක ගැටීමෙන් සිදුවූ රිය අනතුරකින් ද 75 හැවිරිදි කාන්තාවක් මියගොස් තිබේ. මේ අතර සපුගස්කන්ද මාකොළ ප්‍රදේශයේ දී ප්‍රයිමුවර් රථයක ගැටීමෙන් තරුණයෙක් මියගොස් තිබේ. මියගොස් ඇත්තේ සපුගස් කන්ද ප්‍රදේශයේ පදිංචිව සිටි 20 හැවිරිදි තරුණයෙකි. මේ අතර වීරගුල, බෝගමුව ප්‍රදේශයේ දී වෑන් රථයක ගැටීමෙන් මාර්ගයේ ගමන් කරමින් සිටි යුධ හමුදා නිලධාරියෙකු මියගොස් තිබේ. මියගොස් ඇත්තේ අළුත්ගම ප්‍රදේශයේ පදිංචිව සිටි 39 හැවිරිදි යුධ හමුදා නිලධාරියෙකි. මේ අතර හබරණ ප්‍රදේශයේ දි ලොරි රථයක් සහ ටිපර් රථයක් එකිනෙක ගැටීමෙන් සිදු වූ රිය අනතුරකින් ලොරි රථයේ රියදුරු මියගොස් තිබේ. මේ අතර පුලස්තිපුර ප්‍රදේශයේ ලොරි රථයක් සහ වැන් රථයක් එකිනෙක ගැටී මෙන් සිදුවු අනතුරකින් ලොරි රථයේ රියදුරු මියගොස් ඇති බව පොලීසිය පැවසුවේය. මේ අතර කැකිරාව ප්‍රදේශයේදි මාර්ගය හරහා ගමන් කළ පුද්ගලයෙකු මෝටර් රථයක ගැටි මෙන් සිදු වු අනතුරකින් මියගොස් තිබේ. මේ අතර කෑගල්ල් ප්‍රදේශයේ දී ත්‍රී රෝද රථයක ගැටීමෙන් ද කාන්තාවක් මියගොස් තිබේ. මේ අතර ඔක්කම්පිටිය, 03 කණුව ප්‍රදේශයේදී සිදුවූ අනතුරකින් කාන්තාවක මියගොස් තිබේ. ඔක්කම්පිටිය සිට කුඹුක්කන දෙසට ධාවනය වූ මෝටර් රථයක මාර්ගයේ ගමන් කරමින් සිටි අදාළ කාන්තාව ගැටීමෙන් අනතුර සිදුව ඇති බව පොලීසිය පැවසුවේය. ඇය අනතුර සිදුවූ ස්ථානයේදීම මියගොස් තිබේ. මියගොස් ඇත්තේ ඔක්කම්පිටිය ප්‍රදේශයේ පදිංචිව සිටි 46 හැවිරිදි කාන්තාවකි. අනතුර සම්බන්ධයෙන් මෝටර් රථයේ රියදුරු අත්අඩංගුවට ගත් බව පොලීසිය පැවසුවේය. ඔහු අද (03) වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=71664", "Category": null, "Parent URL": null}