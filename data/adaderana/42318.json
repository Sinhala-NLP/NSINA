{"Source": "Adaderana", "Timestamp": "April 5, 2014 08:58 am", "Headline": "පාන් බරට විසඳුමක් නැතිද?", "News Content": "පාන් ගෙඩියක බර ග්‍රෑම් 50කින් අඩු කිරීම සඳහා පාරිභෝගික අධිකාරියෙන් කරන ලද ඉල්ලීමට මෙතෙක් කිසිදු ප්‍රතිචාරයක් නොලැබුණු බව සමස්ත ලංකා බේකරි හිමියන්ගේ සංගමය පවසයි. එම සංගමයේ සභාපති එන්.කේ ජයවර්ධන මහතා පවසන්නේ දැනට පාන් ගෙඩියක බර ග්‍රෑම් 450 ක් නමුත් ඇතැම් බේකරි හිමියන් එහි බර අඩුකර රුපියල් 50ට පාන් අලෙවි කරන බවයි. පාරිභෝගිකයින් පාන් මිලදී ගැනීමේදී එහි බර ගැන සොයා නොබලන බැවින් ඔවුන් අඩුබර පාන් ගෙඩියක් රුපියල් 50ට මිලදී ගන්නා බව හෙතෙම කියයි. මේ නිසා මෙය සමස්ත බේකරි කර්මාන්තයට දැඩි අහිතකර බලපෑමක් බව ඔහු පෙන්වාදෙයි. බේකරි හිමියන්ගේ සංගමය කර ඇති ඉල්ලීම සම්බන්ධයෙන් අද දෙරණ කළ විමසීමක දී, පාරිභෝගික කටයුතු අධිකාරියට අදාළ නිර්දේශ ඉදිරිපත් කර ඇති බව වෙළඳ අමාත්‍යංශයේ ප්‍රකාශකයෙකු පැවසීය. ඒ අනූව එහි වත්මන් තත්ත්වය පිළිබඳ දැන ගැනීමට පාරිභෝගික කටයුතු අධිකාරියේ සභාපති රූමි මරුෂුක් මහතා සම්බන්ධ කර ගැනීමට උත්සාහ කළ ද එය ව්‍යවර්ථ විය. කෙසේ වෙතත් බේකරි හිමියන්ගේ සංගමය පසුගිය දා තීරණය කළේ පාන් ගෙඩියක සම්මත බර ප්‍රමාණය වන ග්‍රෑම් 450 ක ප්‍රමාණය ග්‍රෑම් 50කින් අඩු කිරීමටයි. නිෂ්පාදන පිරිවැය ඉහළයාම ඊට හේතුව බව ඔවුන් පෙන්වා දුන්නේය. කෙ‍ෙස් වුවද පාන් ගෙඩියක සම්මත බර ප්‍රමාණය අත්තනෝමතික ලෙස අඩු කිරීම නීති විරෝධී බව පාරිභෝගික අධිකාරිය පවසා තිබේ.", "URL": "https://sinhala.adaderana.lk/news.php?nid=42318", "Category": null, "Parent URL": null}