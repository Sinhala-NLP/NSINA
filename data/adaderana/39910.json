{"Source": "Adaderana", "Timestamp": "December 28, 2013 11:17 am", "Headline": "ශ්‍රී ලංකාව සමඟ සාකච්ඡාවකට කුර්ෂිඩ් සුදානම් ", "News Content": "ශ්‍රී ලංකා අත්අඩංගුවේ පසුවන ඉන්දීය ධීවරයින් බේරාගැනීම සඳහා ශ්‍රී ලංකාව සමඟ සාකච්ජා කිරීමට බලාපොරොත්තු වන බව ඉන්දීය විදේශ අමාත්‍ය සල්මන් කුර්ෂිඩ් මහතා පවසයි. ඉන්දීය ධීවර සංගම් සමඟ පැවති සාකච්ජාවක දී කුර්ෂිඩ් මහතා මෙම අදහස් පළ කර ඇති බව ඉන්දීය මාධ්‍ය වාර්තා කළේය. නවදිල්ලි නුවර පිහිටි ඉන්දීය විදේශ අමාත්‍යංශයේ දී මෙම සාකච්ජා පැවති අතර ඒ සඳහා ද්‍රවිඩ මුන්නේත්‍ර කලහම් පක්ෂයේ නායක ටී.ආර් බාලු ඇතුළු ඉන්දීය ධීවර නියෝජිතයින් පිරිසක් සහභාගි වී තිබේ. මෙහිදී ටී.ආර් බාලු ශ්‍රී ලංකා අත්අඩංගුවේ පසුවන ධීවරයින් නිදහස් කර ගැනීම සඳහා කඩිනම් ක්‍රියාමාර්ග ගන්නා ලෙස ඉන්දීය විදේශ අමාත්‍යවරයාගෙන් ඉල්ලීමක් කර තිබේ. එහිදී විදේශ අමාත්‍ය සල්මන් කුර්ෂිඩ් මහතා පවසා ඇත්තේ ශ්‍රී ලංකාව සමඟ ධීවර ගැටලුව සම්බන්ධයෙන් කඩිනමින් සාකච්ජා කිරීමට කටයුතු කරන බවයි. එම සාකච්ජා නවදිල්ලි හෝ චෙන්නායිවල පැවැත්වීමට කටයුතු කරන බව ඉන්දීය විදේශ අමාත්‍යවරයා පවසා තිබේ. කෙසේ වෙතත් මෙම සාකච්ජා පැවැත්වෙන දිනයක් පිළිබඳ අදාළ සාකච්ජාවේ දී පවසා නැතත් ඉන්දීය මාධ්‍ය වාර්තා කර ඇත්තේ ශ්‍රී ලංකාව සහ ඉන්දියාව අතර පැවැත්වෙන ධීවර සාකච්ජා ලබන වසරේ ජනවාරි මස 20 වන දින පැවැත්වෙනු ඇති බවයි. මේ අතර ශ්‍රී ලංකාව විසින් අත්අඩංගුවට ගෙන සිටින ධීවරයින් 227 දෙනා සහ ධීවර යාත්‍රා 77 නිදහස් කරන ලෙස ඉල්ලමින් ඉන්දියානු ධීවරයින් ආරම්භ කර තිබුණු උපවාසය මේ වන විට නවතා දමා තිබේ‍.", "URL": "https://sinhala.adaderana.lk/news.php?nid=39910", "Category": null, "Parent URL": null}