{"Source": "Adaderana", "Timestamp": "June 14, 2019 11:28 am", "Headline": "කෝකිලායි කලපුව වෙනුවෙන් ධීවරයින්ගෙන් ඉල්ලීමක්", "News Content": "කෝකිලායි කලපුවේ නීති විරෝධී දැල් භාවිත කරමින් මසුන් ඇල්ලීමට එරෙහිව ක්‍රියාමාර්ග ගන්නා ලෙස ධීවරයින් ඉල්ලීමක් කරයි. ඔවුන් පවසන්නේ නීති විරෝධී දැල් භාවිතය හේතුවෙන් මත්ස්‍ය සම්පත මෙන්ම කලපුවද විනාශ වන බවයි. මුලතිව් කෝකිලායි කලපුවේ නීතිවිරෝධී පූට්ටු දැල් භාවිත කරමින් කලක සිට මසුන් ඇල්ලීමේ නිරත වන බව වාර්තා වෙයි. ධීවරයින් චෝදනා කරන්නේ මෙලෙස නීති විරෝධි දැල් භාවිතය හේතුවෙන් කලපුවේ වැලි පිරී විනාශ වන බවයි. පුල්මුඩේ ප්‍රදේශය ආශ්‍රිතව ජීවත්වන ධීවර ජනතාව මෙලෙස නීති විරෝධී පූට්ටු දැල් භාවිත කරන බවට කොක්කුතුඩුවාව ධීවර ගම්මානයේ ජනතාව චෝදනා කරයි. ඔවුන් පවසන්නේ මීට ඉහතදී දිනකට කිලෝ 40ත් 50ත් අතර ප්‍රමාණයක මත්ස්‍ය අස්වැන්නක් ලබා ගත්තද මේ වනවිට දිනකට කිලෝ 05ක මත්ස්‍ය අස්වැන්නක් හෝ ලබා ගත නොහැකි බවයි. මේ පිළිබඳ අවස්ථා කිහිපයකදීම බලධාරීන් දැනුවත් කළද මෙතෙක් කිසිදු විසඳුමක් ලබාදී නොමැති බවට කොක්කුතුඩුවාව ධීවර ජනතාව චෝදනා කරයි.", "URL": "https://sinhala.adaderana.lk/news.php?nid=111954", "Category": null, "Parent URL": null}