{"Source": "Adaderana", "Timestamp": "September 11, 2017 10:16 pm", "Headline": "සංහිඳියාව ඇති කරලීම සඳහා ගනු ලබන ක්‍රියාමාර්ග විධිමත්-කඩිනම් කළ යුතුයි ", "News Content": "රට තුළ සංහිඳියාව ඇති කරලීම සඳහා ගනු ලබන ක්‍රියාමාර්ග වඩාත් විධිමත් හා කඩිනම් කළ යුතු බව එක්සත් ජාතින්ගේ මානව හිමිකම් මහ කොමසාරිස් සෙයිද් අල් හුසේයින් මහතා පවසයි.ඔහු ශ්‍රී ලංකාවෙන් ඉල්ලා සිටින්නේ ඒ සඳහා විධිමත්ව කටයුතු කළ යුතු බවයි.එක්සත් ජාතීන්ගේ මානව හිමිකම් කවුන්සිලයේ 36 වන සැසි වාරය අමතමින් අල් හුසේන කුමරු මෙම ඉල්ලීම සිදු කර ඇත.අතුරුදන් වූවන්ගේ කාර්යාලයේ කටයුතු විධිමත්ව මෙහෙය වීමට ශ්‍රී ලංකාව ක්‍රියා කළ යුතු බවද ඔහු මෙහිදී පෙන්වා දී තිබේ.හමුදාවන් විසින් අත්පත් කරගෙන සිටින ඉඩම් නිදහස් කිරීම සිදු කළ යුතු බවද සඳහන්ය.එමෙන්ම ත්‍රස්තවාදය වැළැක්වීමේ පනත යටතේ අත්අඩංගුවට ගෙන සිටින තැනැත්තන් පිළිබඳ නඩු විභාග කඩිනම් කළ යුතු බවද ඔහු පෙන්වා දී ඇත.ත්‍රස්තවාදය වැළැක්වීමේ පනත වෙනුවට අන්තර්ජාතික මානව හිමිකම් ප්‍රමීතින් සමඟ ගැලපෙන නව නීතියක් පැනවිය යුතු බවට තමන් මීට පෙර කළ ඉල්ලීම නැවත සිහිපත් කරන බවද සෙයිද් අල් හුසේන් කුමරු එහිදී කියා සිටියේය.එමෙන්ම සිදු වූ බව කියන මානව හිමිකම් උල්ලංඝණය කිරීම සම්බන්ධයෙන් සුදුසු ක්‍රියාමාර්ග ගැනීමට ශ්‍රී ලංකා ආණ්ඩුව වගකීම් සහගතව ක්‍රියා නොකරන්නේ නම් එමඟින් එම සිද්ධීන් සම්බන්ධයෙන් ජාත්‍යන්තර අධිකරණ ක්‍රියාවලියක අවශ්‍යතාව තවදුරටත් අවධාරණය කෙරෙන බවද ඔහු පෙන්වා දුනි.", "URL": "https://sinhala.adaderana.lk/news.php?nid=77417", "Category": null, "Parent URL": null}