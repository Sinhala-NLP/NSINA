{"Source": "Adaderana", "Timestamp": "October 10, 2013 02:18 pm", "Headline": " ඇමතිවරයෙක් නඩත්තු කිරීම ජනපදයක් නඩත්තු කිරීමට සමානයි", "News Content": "ඇමතිවරයෙක් නඩත්තු කරනවා කියන්නේ ජනපදයක් නඩත්තු කරනවා වගේ එකක් බව ජනතා විමුක්ති පෙරමුණ පවසයි. මේ ඇමතිවරුන් නඩත්තු කරන මුදලින් කවුඩුල්ල, ගිරිතලේ වැනි ජනපද කීයක් නඩත්තු කළ හැකිද යන්න හා මේ වියදම් හොයාගන්නේ කොහොමද යන්න පිළිබඳ ජ.වි.පෙ දේශපාලන මණ්ඩල සභික, පාර්ලිමේන්තු මන්ත්‍රී අනුර කුමාර දිසානායක මහතා විමසයි. බත්තරමුල්ල, පැලවත්ත ජ.වි.පෙ. ප‍්‍රධාන කාර්යාලයේදී අද (10) පැවති මාධ්‍ය හමුවකදී හෙතෙම මේ බව කියා සිටියේය. එහිදී ඔහු මෙසේද සඳහන් කළේය. ලෝකයේ වැඩිම ජනගහනයක් වන කෝටි 135ක ජනතාවක් ඉන්න චීනයේ ඇමතිවරු 27යි. කෝටි 120ක ජනගහනයක් ඉන්න ඉන්දියාවේ ඇමතිවරු 35යි. කෝටි 14ක් ඉන්න රුසියාවේ ඇමතිවරු 17යි. කෝටි 22ක් ඉන්න ඇමරිකාවේ ඇමතිවරු 24යි. කෝටි 12ක ජනගහනයක් ඉන්න ජපානයේ ඇමතිවරු 19යි. ඒත් ජනගහනය කෝටි 02ක් ඉන්න ලංකාවේ කැබිනට් ඇමතිවරු 57ක්, අලූතින් පත්කරන්න යන අයට අමතරව නියෝජ්‍ය ඇමතිවරු 29ක්, ව්‍යාපෘති ඇමතිවරු දෙන්නෙක්, ජ්‍යෙෂ්ඨ ඇමතිවරු 09ක් පත්කරලා තිබෙනවා. ඊට අමතරව මහ ඇමතිවරු 09ක්, පළාත්සභා ඇමතිවරු 36ක්, පත්කරලා තිබෙනවා. මේ ඇමතිවරු රැළක් නඩත්තු කරන්නේ මොකටද? පසුගියදා කෙහෙළිය ඇමතිවරයාගේ මාසික විදුලි බිල රුපියල් එක් ලක්‍ෂ විසිදාහක් වෙනවා කියලා වාර්තා වුණා. කෙහෙළිය ඇමතිතුමා අපට තොරන් ගහනවාද කියලත් අපිට සැකයි. මෙම ඇමතිවරුන්ගේ විදුලි බිල් ගෙවන්නේ රටේ ජනතාවයි. ඊට අමතරව ඇමතිවරයෙකුට වාහන දෙකක්, ඉන්ධන සඳහා රුපියල් එක්ලක්‍ෂ පනස්දාහක්, ජංගම දුරකථනය සඳහා රුපියල් පහලොස්දාහක් ආණ්ඩුව වියදම් කරනවා. නමුත් ඇමතිවරයා ගෙවන්නේ නිල නිවසට රුපියල් දාහයි. විදුලි බිලට රුපියල් දාහක් පමණයි. නමුත් ඔහුට කාර්ය මණ්ඩලයටත් පහළොස්දෙනෙකු ලබාදෙනවා. පස් දෙනෙකුට වාහන පහක් ලබාදෙනවා. පහලොස්දහස ගණනේ ඉන්ධන වියදම් ලබාදෙනවා. පස් දෙනෙකුට දුරකථන බිල සඳහා රුපියල් දෙදහස ගණනේ ලබාදෙනවා. ඊටත් අමතරව ඇමතිවරයාට මාසිකව රුපියල් 6500ක් සංග‍්‍රහ සහ විනෝද කටයුතු සඳහා ලබාදෙනවා. ඇමතිවරයෙක් නඩත්තු කරනවා කියන්නේ ජනපදයක් නඩත්තු කරනවා වගේ එකක්. මේ ඇමතිවරු නඩත්තු කරන මුදලින් කවුඩුල්ල, ගිරිතලේ වැනි ජනපද කීයක් නඩත්තු කරන්න පුළුවන්ද? මේ වියදම් හොයාගන්නේ කොහොමද? ආණ්ඩුව මහා පරිමාණ ලෙස බදු ගහනවා. කිරිපිටි පැකට් එකකට රුපියල් 290 ක බද්දක් ගහනවා. විවාහ සහතික ගාස්තු රුපියල් 5000ක් අයකරනවා. හැම දේටම බදු ගහලා හොයන මහා විශාලා ධනස්කන්ධය ඇමති රැුල නඩත්තු කරන්න යොදාගන්නවා. අපි ජනතාවගෙන් අහනවා මේ දේවල් ඔබ අනුමත කරනවාද? අඬන ඇමතිවරුන්ට මේ ආණ්ඩුව ඇමති සූප්පුව කටේ ගහනවා. රටේ මුදල්වලින් 62%ක් පාලනය කරන්නේ රාජපක්‍ෂ පවුලයි. ඉතිරි 38ට මේ තරම් ඇමති රැළක් මොකටද? ඔවුන්ට ලබාදෙන අමාත්‍යාංශය හිස්, මදේ නැති අමාත්‍යංශ. ඒ අමාත්‍යංශවලත් වැදගත් ආයතන ටික තිබෙන්නේ ජනාධිපතිවරයා යටතේ. නියෝජ්‍ය ඇමතිවරයාටත් ඇමතිවරයාට තිබෙන පහසුකම් ලබාදෙන්න කියලා පහුගිය කාලයේ ගැසට් එකක් ගෙනාවා. ඇමතිවරයාගේ කාර්ය මණ්ඩලයේ වසර 5ක් හිටියොත් එම පුද්ගලයාට විශ‍්‍රාම වැටුපක් ලැබෙනවා. මොන රටක්ද මේක? රටේ ඇමතිවරු ජනතාවගේ මුදල් කෝටි ප‍්‍රකෝටි ගණන් විනාශ කරලා දානවා. මහජන නියෝජිතයෝ කියලා අපි කිව්වාට මොවුන් කප්පම්කාරයෝ. එනිසා අපි ඔබට කියන්නේ මේ දේවල් ජනතාව තේරුම් ගන්නකල් අපිත් කියනවා. මාධ්‍යවේදී ඔබත් ජනතාව තේරුම් ගන්නකං මේ දේවල් නැවත නැවත ලියන්න කියලා අපි ඉල්ලනවා. සාම්පූර් බලාගාරය ඉදිකිරීමට අපේ රටේ ඉඩම් අක්කර 500ක භූමියක් ලබාදෙනවා. මේ ඉඩම් කාගේද? යුද්ධය කාලේ එල්.ටී.ටී.ඊ. සංවිධානයට අයත්ව තිබී ලංකා ආණ්ඩුවට පවරා ගත් ඉඩම්. එම ඉඩම්වල ජීවත්වුණු පාරම්පරික ජනතාවට එම ඉඩම් යළි ලබාදිය යුතුව තිබුණා. අවුරුදු 35-40ක් පදිංචිව සිටි පාරම්පරික දෙමළ ජනතාව ති‍්‍රකුණාමල කඳවුරුවල සිරකොට අක්කර 500ක් ඉන්දියාවට ලබාදෙනවා. එම ඉඩම්වල සැබෑ අයිතිකරුවන් අපේ රටේ ජනතාවයි. මෙම විදුලි බලාගාරය ව්‍යාපෘතියට වැයකරන මුදල ඇමරිකන් ඩොලර් මිලියන 512ක්. ඉන් 70%ක් එනම් ඩොලර් මිලියන 358ක් ණය වශයෙන් ලබාගන්නවා. ඉන් ඉතිරි 30%ක මුදල ඉන්දියානු සමාගම සහ අපේ විදුලිබල මණ්ඩලය ඇමරිකන් ඩොලර් මිලියන 77 බැගින් යෙදිය යුතුයි. එවිට විදුලිබල මණ්ඩලයෙන් ඩොලර් මිලියන 77ක් යොදන අතර අපේ රට ඩොලර් මිලියන 358ක ණයකරුවෙක්ද වෙනවා. ඉන්දියාවෙන් යොදන්නේ ඩොලර් මිලියන 77ක් පමණයි. මේ සියලූ වන්දි ගෙවන්නේ ඉන්දියාවෙන් ලැබෙන මෙම ඩොලර් මිලියන 77 නිසයි. ඒ වගේම මෙම බලාගාරයෙන් උත්පාදනය කරන විදුලිය විදුලිබල මණ්ඩලය විසින් මිලදී ගත යුතුයි. විදුලිබල මණ්ඩලය ඉදිකරන සහ විදුලිය මිලදී ගන්නා ගිවිසුම් දෙකම අත්සන් කළා. මෙම විදුලිබලාගාරයේ කාර්යෂමතාවය ගල් අඟුරු කිලෝ එකකින් විදුලිය නිපදවීම 33%යි. ලෝකයේ පිළිගත් කාර්යක්‍ෂමතාවයේ දර්ශකය වන්නේ 40%යි. මෙම කාර්යක්‍ෂමතාවය 33% දක්වා අඩුවීම නිසාම ගල් අඟුරු මිලදී ගැනීමේදී කෝටි 260ත් 480ත් අතර පාඩුවක් සිදුවෙනවා. මොකද අඩු කාර්යක්‍ෂමතාවය නිසා අමතරව මුදලක් ගල් අගුරු සඳහා වැය කළ යුතු වෙනවා. ඒ බලාගාරයේ වාර්ෂික නඩත්තු වියදම ඇමරිකානු ඩොලර් මිලියන 20.5ක් කියලා මුලදී සඳහන් වුවත් දැන් ඩොලර් මිලියන 32.5ක් වැය වන බව ගිවිසුමේ සඳහන් කරලා තිබෙනවා. එවිට බලාගාරයෙන් සිදුවන වාර්ෂික පාඩුව රුපියල් කෝටි 156ක් වෙනවා. හිමිකම මත ලැබෙන ලාභාංශය 18%ක් කියලා ගිවිසුම ආරම්භයේ සඳහන් කරලා තිබුණා. ඒ යුදමය පසුබිමක් තිබූ නිසා ආයෝජකයින්ට වැඩි සහනයක් ලබාදීමේ පදනම මතයි. නමුත් දැන් යුද්ධය අවසන්. ලෝකයේ පිළිගත් හිමිකම මත ලාභාංශය 12%ක්. ලාභාංශය වැඩි නිසා සිදුවන පාඩුව රුපියල් කෝටි 120ක් වෙනවා. එවිට විදුලිබල මණ්ඩලයේ පාඩුව වාර්ෂිකව රුපියල් කෝටි 763ක් වෙනවා. මෙසේ විදුලිබල මණ්ඩලට සිදුවන පාඩුව අපේ රටේ පාරිභෝගිකයන් මත පටවනවා. එවිට අපේ රටේ එක් පවුලක් මාසිකව රුපියල් 1525/=ක අමතර වියදමක් විදුලිය සඳහා වැයකළ යුතු වෙනවා. අන්තිමේදී මෙම ගිවිසුමෙන් සිදුවී තිබෙන්නේ විදුලිබල මණ්ඩලයට වාර්ෂිකව රුපියල් කෝටි 763ක පාඩුවකුත් එක් පවුලකට මාසිකව රුපියල් 1525/=ක පාඩුවකුත් සිදුකිරීම පමණයි. මෙම අහිතකර ගිවිසුමේ වටපිටාව කුමක්ද? මෙම සාම්පූර් ගිවිසුමට හිටපු විදුලිබල ඇමතිවරයා විරුද්ධ වුණා. ඔහු ඉන් සිදුවන මූල්‍ය අවාසි සහ අනෙකුත් අවාසි පිළිබඳව සඳහන් කර කැබිනට් මණ්ඩලයට වාර්තාවක් ඉදිරිපත් කළා. මොකද වුණේ? ඒ ඇමතිවරයා අමාත්‍යංශයෙන් ඉවත් කළා. ඉන් පසු තමන්ගේ පදයට නටවන්න පුළුවන් නාට්‍යංගනාවක් විදුලිබල අමාත්‍යංශයට පත්කරගත්තා. එහි ප‍්‍රධාන අරමුණ වුනේ මෙම සාම්පූර් විදුලිබල ගිවිසුම අත්සන් කර ගැනීමයි. විදුලිබල මණ්ඩලයේ සමහර ඉංජිනේරුවෝ මෙම ගිවිසුමට දැඩිව විරුද්ධ වුණා. ඒ අතරේ තමයි පොදුරාජ්‍ය මණ්ඩල සමුළුවට ඉන්දියානු අගමැතිවරයා සහභාගි නොවනවා කියලා සාකච්ඡාවක් මතුවුණේ. ඔහු අනිවාර්යයෙන්ම එනවා. මොකද ආසියානු කලාපයේ සමුළුවකට ඉන්දියාවේ අගමැතිවරයා අනිවාර්යයෙන් සිටිය යුතුයි. නැතිනම් එය වැදගත් සමුළුවක් වන්නේ නැහැ. එනිසා ලංකාවට ඕන වුණා ඉන්දීය අගමැතිවරයා ගෙන්වා ගන්න. ඒ ඉන්දියාවේ වුවමනාවට තමයි උතුරේ මැතිවරණය පැවැත්වුවේ. ඉන්දීය විදේශ ඇමතිවරයා ආපු ගමන් මේ ගිවිසුමත් අත්සන් කළා. රාජපක්‍ෂගේ පොදුරාජ්‍ය මණ්ඩල සභාපති සිහිනය සැබෑ කරගැනීමේ අරමුණ තමයි මෙම ගිවිසුමේ සැබෑ අරමුණ වෙලා තිබෙන්නේ. පොදු රජ්‍ය මණ්ඩල උත්සවය අලංකරණය කරගන්න ඉන්දියාවට ලබාදුන් කප්පමක් ලෙස තමයි සාම්පූර් ගිවිසුම අපි දකින්නේ. විදුලි බල මණ්ඩලයේ රටට ආදරය කරන නිළධාරීන් මෙම ගිවිසුමට එරෙහිව කටයුතු කළා. අපි ඉන්දියාවෙන් අහනවා ඉන්දියාවේ විදුලි සැපයුමේ ප‍්‍රතිශතය කොපමණද කියලා. ඉන්දියානු රටේ විදුලි සැපයුම ලංකාවට වඩා පහලින් තිබෙන්නේ. ඉන්දියානු ගම්මානවලට, ඉන්දියානු කර්මාන්ත ශාලාවලට විදුලිය නැහැ. එනිසා ඉන්දියාව පළමුව කළ යුත්තේ තමන්ගේ රටේ ජනතාවට විදුලිය ලබාදීමයි. ලංකාවේ ජනතාවට විදුලිය ලබාදෙන්නේ මොකටද? එය ජාතික ආරක්‍ෂාවට බලපෑම් කළ හැකි වැදගත් සාධකයක් නිසයි. ඒ වගේම මෙය ඉන්දියානු රජයේ කූට ව්‍යාපාරයක්. ඔවුන් ලංකාවට ගේන්නේ ඩොලර්මිලියන 77ක් විතරයි. එන්.ටී.පී.සී. ඉන්දියානු සමාගමට මේ තරම් වරදාන, වරප‍්‍රසාද ලබාදෙන්නේ ඇයි? ඉදිකිරිමේ කොන්ත‍්‍රාත්තුවත් ලබාදී තිබෙන්නේ ඉන්දියාවටයි. මෙම ව්‍යාපෘතිය මහා විශාල ජනතාවකට පාඩු කොට තිබෙනවා. මෙම ගිවිසුම අත්සන් කිරීම පිළිබඳ විශාල කාලයක් සාකච්ඡා පැවැත්වූවා. දැන් විදුලි පාරිභෝගික ජනතාවට, විදුලිබල මණ්ඩලයට ඉතාම අහිතකර පන්නයේ කොන්දේසි සහිත ගිවිසුමක් අත්සන්කොට තිබෙනවා. එනිසා මේ රටේ ජනතාවට අපි කියන්නේ සාම්පූර් විදුලි බලාගාරයට එරෙහි විය යුතුයි. රාජපක්‍ෂගේ සිහිනය වෙනුවෙන් ඉන්දියාවට ලබාදෙන කප්පම් තමන්ගේ විදුලි බිලට ඇතුළත් කරගන්න අපේ රටේ ජනතාව කැමති වෙනවද කියලා අපි අහනවා.", "URL": "https://sinhala.adaderana.lk/news.php?nid=38044", "Category": null, "Parent URL": null}