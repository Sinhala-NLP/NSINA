{"Source": "Adaderana", "Timestamp": "April 29, 2014 05:03 pm", "Headline": "පාර්ලිමේන්තු කාර්යමණ්ඩල සකසුරුවම් සමිතියේ හිටපු භාණ්ඩාගාරික අල්ලන්න රතු නිවේදනයක්", "News Content": "පාර්ලිමේන්තු කාර්යමණ්ඩල සකසුරුවම් සමිතියේ හිටපු භාණ්ඩාගාරිකට එරෙහිව ජාත්‍යන්තර පොලීසිය මගින් රතු නිවේදනයක් නිකුත් කර තිබේ. පාර්ලිමේන්තු කාර්යමණ්ඩල සකසුරුවම් සමිතියේ හිටපු භාණ්ඩාගාරික පුෂ්පකුමාර ධර්මප්‍රිය නැමැති පුද්ගලයාට එරෙහිව මුදල් වංචාවක් සම්බන්ධයෙන් මෙලෙස රතු නිවේදනයක් නිකුත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සදහන් කළේය. මෙම පුද්ගලයා එක්කෝටි හය ලක්ෂ 63,101 ක මුදලක් සමිතියෙන් වංචා කර පසුව විදේශ ගතවී ඇතැයි සඳහන්ය. පාර්ලිමේන්තු කාර්යමණ්ඩල සකසුරුවම් සමිතියේ වර්තමාන ලේකම්වරයා විසින් අදාළ මුදල් වංචාව සම්බන්ධයෙන් පසුගිය වසරේ ඔක්තෝබර් මස 26 වන දින සිදුකළ පැමිණිල්ලකට අනුව අපරාධ පරීක්ෂණ දෙපාර්තමේන්තුව මේ සම්බන්ධයෙන් විමර්ශනයක් ආරම්භ කර තිබේ. ඒ අනුව මෙම සිද්ධිය සම්බන්ධයෙන් පාර්ලිමේන්තුවේ ආරක්ෂක නිලධාරීන් දෙදෙනෙකු අත්අඩංගුවට ගෙන ඇප මත මුදාහැර ඇත. කෙසේ වෙතත් මෙහි ප්‍රධාන සැකකරුවෙකු වන හිටපු භාණ්ඩාගාරිකවරයා අත්අඩංගුවට ගන්නා ලෙස මෙලෙස රතු නිවේදන නිකුත් කර තිබේ.", "URL": "https://sinhala.adaderana.lk/news.php?nid=42871", "Category": null, "Parent URL": null}