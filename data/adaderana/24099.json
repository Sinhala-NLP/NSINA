{"Source": "Adaderana", "Timestamp": "May 8, 2012 02:46 pm", "Headline": " ආණ්ඩුව මහජන මුදල් එළිපිටම කොල්ලකනවා", "News Content": "ජාතික ඉතිරිකිරීමේ බැංකුවේ රුපියල් ලක්ෂ 3940 ක් එම අධ්‍යක්ෂ මණ්ඩලයේ අවසරයකින් තොරව \"ද ෆිනෑන්ස්\"සමාගමේ කොටස් 780,000 ක් මිලදී ගැනීමට යෙදවීමෙන් හෙළිවන්නේ ආණ්ඩුව විසින් එළිපිටම මහජන මුදල් මංකොල්ලකෑමේ යෙදී සිටින බව යයි එක්සත් ජාතික පක්ෂය පවසයි. ජාතික ඉතිරි කිරීමේ බැංකුවේ මුදල් තැන්පත් කරන්නේ අහිංසක මහජනතාව,විශ්‍රාම ගිය සේවකයින් සහ කුඩා දරු දිරියන් බවත්,මේ අයගේ මුදල් සිට පෞද්ගලික බූදලයක් සේ බැංකුව විසින් පාවිච්චි කරමින් සිටින බවත් එ.ජා.ප මහ ලේකම් තිස්ස අත්තනායක මහතා පෙන්වාදෙයි. මෙම ගනුදෙනුව වහා නතර කරන ලෙස ජනාධිපතිවරයා විසින් උපදෙස් දී ඇති බව කියන නමුත්,ඒ සම්බන්ධයෙන් නීත්‍යනුකූලව කටයුතු නොකරන්නේ මන්දැයි මහ ලේකම්වරයා කියා සිටියේ අද(08)කොළඹ පැවති මාධ්‍ය හමුවකට එක්වෙමිනි. ජාතික ඉතිරි කිරීමේ බැංකුවේ සභාපතිවරයා ලෙස කටයුතු කරන්නේ මෙරට අධිකරණ ක්ෂේත්‍රයේ ඉහළින්ම සිටින අයෙකුගේ ස්වාමි පුරුෂයා බවත්,මේ ගනුදෙනුව සම්බන්ධයෙන් අධ්‍යක්ෂ මණ්ඩලයේ එක් අයෙකු හා භාණ්ඩාගාරයේ නියෝජිතයෙකු සිය විරෝධය පළ ර තිබියදී මෙම ගනුදෙනුව සිදුවූයේ කුමන හයියක් නිසාද යන්නත්,සභාපතිවරයාට එරෙහිව නීතිය මගින් කටයුතු නොකරන්නේ මන්දැයි යන්නත් අත්තනායක මහතා ප්‍රශ්න කළේය. ද ෆිනෑන්ස් සමාගමේ රු.30 යි ශත 30 ක් වූ කොටසක්,රුපියල් 49.74 ක් ගෙවා මිලදී ගැනීමෙන් අනතුරුව එම කොටස වටිනාකම රු.32 දක්වා අඩුවීම නිසා බැංකුවට සිදුවූ පාඩුව රුපියල් කෝටි 15 ක් බව ද ඔහු පෙන්වාදුන්නේය. ජාතික ඉතිරිකිරීමේ බැංකුවේ අධ්‍යක්ෂ මණ්ඩලයේ අවසරයකින් තොරව එම බැංකුවේ අරමුදල් කොටස් මිලදී ගැනීම සඳහා යොදවා ඇති බැවින් වගකිව යුතු සියල්ලන් ඉල්ලා අස්විය යුතු අතර ගනුදෙනුවෙන් සිදුවූ පාඩුව ඒ අය විසින් ගෙවිය යුතු බවත් ඔහු සඳහන් කළේය. මේ ආකාරයෙන් සිදුකරන අක්‍රමිකතාවන් කොටස්වෙළඳපොළේ කොටස් මිලදී ගැනීමේදීද සිදුවූ බවත්,මේ හේතුවෙන් මේ වන විට සේවක භාරකාර අරමුදලේ මුදල් නොමැති බවත් මහ ලේකම්වරයා අවධාරණය කළේය. සේවක භාරකාර අරමුදලේ මුදල් වලින් කොටසක් ආණ්ඩුව විසින් ගෙන ඇති බවත්,ඉතිරි මුදල් සියල්ල විවිධ අයගේ කොමිස් මුදල් මත පදනම්ව විවිධ සමාගම්වල ආයෝජනය කර ඇති බවත් අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24099", "Category": null, "Parent URL": null}