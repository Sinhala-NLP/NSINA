{"Source": "Adaderana", "Timestamp": "April 3, 2014 07:50 am", "Headline": "එ.ජා‍.ප. කෘත්‍යාධිකාරී මණ්ඩලය අද රැස්වෙයි ", "News Content": "එක්සත් ජාතික පක්ෂයේ කෘත්‍යාධිකාරී මණ්ඩලය අද (03) පස්වරුවේ රැස්වීමට නියමිතව තිබේ. පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පස්වරු 04.00ට සිරිකොත පක්ෂ මුලස්ථානයේ දී කෘත්‍යාධිකාරී මණ්ඩලය රැස්වනු ඇත. බස්නාහිර සහ දකුණු පළාත් සභා ජන්ද ප්‍රතිඵල වලින් අනතුරුව එක්සත් ජාතික පක්ෂ කෘත්‍යාධිකාරී මණ්ඩලය රැස්වන පළමු අවස්ථාව මෙය වෙයි. මෙහිදී මෙවර බස්නාහිර සහ දකුණු පළාත් සභා සඳහා විපක්ෂ නායක ධුර පත් කිරීම පිළිබඳව අවසන් එකඟතාවකට පැමිණීමට නියමිතය. බස්නාහිර සහ දකුණු පළාත් සභා සදහා විපක්ෂ නායක ධුර පත් කිරීම පිළිබදව එක්සත් ජාතික පක්ෂ කෘත්‍යාධිකාරී මණ්ඩලයේ නිර්දේශ වලට අනුව සිදුවනු ඇති . ඒ සදහා නායකත්ව මණ්ඩලය ඊයේ පස්වරුවේ රැස්වු අතර යළිත් වරක් අද දහවල් රැස්වීමට නියමිතව තිබේ. බොහෝදුරට බස්නාහිර පළාත් සභාව සඳහා හිටපු විපක්ෂ නායකවරයා වන මංජු ශ්‍රී අරංගල මහතා පත් කෙරෙනු ඇති බව එක්සත් ජාතික පක්ෂ ආරංචි මාර්ග පවසයි. දකුණු පළාත් සභාවේ විපක්ෂ නායක ධුරය හම්බන්තොට දිස්ත්‍රික්කයෙන් වැඩිම මනාප ලබා ගත් තෙන්නකෝන් සේනාරත්න මහතාට හෝ ගාල්ල දිස්ත්‍රික්කයෙන් දකුණු පළාත් සභාවට තේරීපත් වු අශෝක ධනවංශ මහතාට හිමිවනු ඇති බව වාර්තා වෙයි.", "URL": "https://sinhala.adaderana.lk/news.php?nid=42264", "Category": null, "Parent URL": null}