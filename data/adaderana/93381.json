{"Source": "Adaderana", "Timestamp": "July 29, 2018 08:52 am", "Headline": "මිලියන 20 මුදල් කොල්ලයට සැකපිට රියදුරා සහ ආරක්ෂක නිලධාරියා අත්අඩංගුවට", "News Content": "ස්වයංක්‍රීය ටෙලර් යන්ත්‍රවල තැන්පත් කිරීම සඳහා රැගෙන යමින් තිබූ රුපියල් කෝටියකට අධික මුදලක් කිසියම් පිරිසක් විසින් කොල්ලකාමේ සිද්ධිය සම්බන්ධයෙන් අදාළ රථයේ පෞද්ගලික සමාගමට අයත් රියදුරා සහ ආරක්ෂක නිලධාරීයා පොලීසිය විසින් අත්අඩංගුවට ගෙන තිබේ. ස්වයංක්‍රීය ටෙලර් යන්ත්‍රවල තැන්පත් කිරීම සඳහා රැගෙන යමින් තිබූ රුපියල් කෝටියකට අධික මුදලක් කිසියම් පිරිසක් විසින් ඊයේ (28) කොල්ලකා පළාගොස් තිබේ. පොලීසිය පැවසුවේ බුලත්සිංහල - හොරණ පාරේ පහළ නාරගල ප්‍රදේශයේ දී ඊයේ (28) පස්වරු 5.30ට පමණ කොල්ලකෑම සිදුව ඇති බවයි. මුදල් රැගෙන ගිය වෑන් රථය වෙළෙඳසැලක් අසළ නවතා පැමිණි පිරිස අහාර ගනිමින් සිටිය දී ජීප් රථයකින් පැමිණි කොල්ලකරුවන් පිරිසක් ඔවුන්ට මිරිස් කුඩු ප්‍රහාරයක් එල්ල කර මුදල් කොල්ලකා තිබේ. වෑන් රථයේ පැමිණි ආරක්ෂක නිලධාරියා කොල්ලකෑම සිදුවන අවස්ථාවේ කොල්ලකරුවන්ට මුදල් ලබාගත හැකි වන ආකාරයට ඔහුගේ ගිනි අවිය බැහැර කර තිබූ බවට අනාවරණය වූ බව පොලීසිය පැවසුවේ. ඒ හේතුවෙන් කොල්ලකෑමට ආධාර අනුබල දීම මත සැක පිට ඔහු අත්අඩංගුවට ගෙන තිබේ. කොල්ලකෑම සම්බන්ධයෙන් ආරක්ෂක ආයතනයේ යම් දැනුම්දීමක් තිබුණේ ද යන්න පිළිබඳ වැඩිදුරටත් විමර්ශන සිදුකරන බව පොලීසිය සඳහන් කළේය.", "URL": "https://sinhala.adaderana.lk/news.php?nid=93381", "Category": null, "Parent URL": null}