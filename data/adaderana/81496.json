{"Source": "Adaderana", "Timestamp": "December 14, 2017 08:20 am", "Headline": "බියර් මිල අඩුවූ නිසා උතුරේ රා බිවුව සීයලා දැන් බියර් බොන්න පටන් අරන්", "News Content": "රජය බියර් මිල අඩු කිරීම නිසා උතුරේ තල් රා අලෙවිය ඉතා සීග්‍රයෙන් පහත වැටීම නිසා තල් රා නිෂ්පාදනයෙන් ජීවත් වන පවුල් 18000 ක් පමණ ඉතා අසීරු තත්ත්වයකට මුහුණ පා සිටින බව උතුරේ තල් ආශ්‍රිත නිෂ්පාදකයින්ගේ සංගමය රජයට දැනුම් දී තිබේ. එම සංගමයේ සභාපති එන්.සෙල්ලයියා මහතා විසින් ජනාධිපතිවරයාටත්,අග්‍රාමාත්‍යවරයාට,වෙළෙද අමාත්‍යවරයාටත් තවත් අමාත්යාවරුන් කීප දෙනෙකුටත් ලිපියක් යවමින් දැණුම් දී ඇත්තේ බියර් මිල අඩු කිරීමෙන් පසුව යාපනයේ රා අලෙවිය 85% කින් පමණ පහත් වැටී ඇති බවයි. බියර් මිල අඩුවීමෙන් පසුව තල් රා අලෙවිය පහත වැටීම නිසා යාපනයේ විශාල වශයෙන් තල් රා නිෂ්පාදනය කරණු ලබන මනිපායි,වලිකාමම් ඇතුළු පළාත් කීපයක වැසියන්ට තම ජීවනෝපාය රැක ගැනීම පවා අසීරු වී ඇති බව එම ලිපියේ සඳහන් කොට තිබේ. යාපනයේදී තල් රා බෝතලයක් සිල්ලරට රුපියල් 240 කට අලෙවි කරණ බව සඳහන් කරණ සභාපතිවරයා බියර් මිල ඊට වඩා බෙහෙවින්ම අඩු වීම හේතුවෙන් රා පානය කල වයෝවෘද්ධ පුද්ගලයින් පවා බියර් පානයට හුරුවීම නිසා රා වලට ඇති ඉල්ලුම පහත වැටී ඇති බවද කියා සිටියි.", "URL": "https://sinhala.adaderana.lk/news.php?nid=81496", "Category": null, "Parent URL": null}