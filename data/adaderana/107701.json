{"Source": "Adaderana", "Timestamp": "April 9, 2019 03:21 pm", "Headline": "අදත් වතු කම්කරුවන්ට බඹර ප්‍රහාරයක්-21 රෝහලට", "News Content": "හැටන්, දිඹුල පොලිස් වසමට අයත් ඩ්‍රෙටන් වතුයායේ තේ දළු නෙලමින් සිටි වතු කම්කරුවන් පිරිසකට අද(09) දහවල් එල්ල වු බඹර ප්‍රහාරයකින් තුවාල ලැබු වතු කම්කරුවන් 21 දෙනෙක් රෝහල් ගත කර ඇති බව දිඹුල පොලීසිය පවසයි. අද උදැසන 11ට පමණ මෙම බඹර ප්‍රහාරය එල්ල වි ඇති අතර ප්‍රහාරයෙන් තුවාල ලබා රෝහල් ගත කර ඇති සියල්ල පිරිමි පුද්ගලයන් බව දිඹුල පොලීසිය සඳහන් කළේය. තේ පදුරක් මත බැඳ තිබු බඹර කුඩුවක් එකවරම ඇවිස්සී තමන්ට පහර දුන් බව ප්‍රහාරයෙන් තුවාල ලබා රෝහල් ගත කර සිටින වතු කම්කරුවන් කියා සිටියේය. ඊයේ(08) පස්වරුවේද එම වතුයායේම වතු කම්කරුවන් පිරිසකට එල්ල වු බඹර ප්‍රහාරයෙන් 36 දෙනෙකු තුවාල ලබා කොටගල ප්‍රාදේශිය රෝහලට ඇතුළත් කිරීමෙන් අනතුරුව එම තුවාල කරුවන් සියළු දෙනා අද උදැසන ප්‍රතිකාර ලබා රෝහලෙන් පිටව ගොස් ඇති බවයි. මධ්‍යම කඳුකරයේ මේ දිනවල පවතින වියළි කාලගුණයත් සමඟ යළිත් බඹර ප්‍රහාර උත්සන්න වී ඇති අතර බඹරුන් බක් මාසය තුළ බඹර වද බදින නිසා එම බඹර වද ආරක්ෂා කර ගැනීමට බඹරුන් මෙසේ පහර දෙන බව පරිසිරවේදීන් පැවසීය.", "URL": "https://sinhala.adaderana.lk/news.php?nid=107701", "Category": null, "Parent URL": null}