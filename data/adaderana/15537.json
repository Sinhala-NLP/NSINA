{"Source": "Adaderana", "Timestamp": "April 18, 2011 09:50 am", "Headline": "යෝජිත වෘත්තීය සමිති ක්‍රියාමාර්ගයේ වෙනසක් නෑ", "News Content": "ලබන මස 9 වැනි දිනට යෝජිත වෘත්තීය සමිති ක්‍රියාමාර්ගය ඒ අයුරින්ම ක්‍රියාත්මක කරන බව විශ්ව විද්‍යාල ආචාර්යවරුන්ගේ සංගමය පවසයි. උසස් අධ්‍යාපන අමාත්‍ය එස්.බී දිසානායක මහතා සමඟ ඊයේ(17) පස්වරුවේ සිය ගැටලු සම්බන්ධයෙන් සාකච්ඡාවක් පැවැත්වූ බව එහි මාධ්‍ය ප්‍රකාශක ආචාර්ය මහේන් මෙන්ඩිස් මහතා ප්‍රකාශ කළේය. තවදුරටත් ඉදිරියටත් පවත්වාගෙන යාමටත් කඩිනමින් ජනාධිපතිවරයා සමඟ සාකච්ඡාවකට ඉඩ සලසා දීමටත් අමාත්‍යවරයා එහි දී එකඟතාව පළකර ඇත. 2008 වසරේ ඉදිරිපත් කළ යෝජනාවකට අනුව සිය වැටුප් ඉහළ නැංවිය යුතු බව විශ්ව විද්‍යාල ආචාර්යවරුන් ඉල්ලා සිටියි. කෙසේ වුව ද උසස් අධ්‍යාපන අමාත්‍යවරයා ආචාර්යවරුන්ගේ ඉල්ලීම් වලට වඩා වැඩි වැටුපක් ලබා දෙන බවට පාර්ලිමේන්තුවේ දී පොරොන්දු වී තිබේ. එහෙත් වසර 3ක් ගත වුවද තම යෝජනා වලට අනුව වැටුප් ඉහළ දැමීමට පියවර ගෙන නොමැති බව මහේන් මෙන්ඩිස් මහතා සඳහන් කළේය. ඒ අනුව ලබන 9 වැනිදා සිට විශ්ව විද්‍යාල වල සියලු අංශාධිපති තනතුරු වලින් සහ අනෙකුත් ස්වේච්ඡා තනතුරු වලින් ඉවත් වීමටත් උසස් පෙළ අධ්‍යයන කටයුතු වලින් වැලකී සිටීමටත් විශ්ව විද්‍යාල ආචාර්යවරුන්ගේ සමිති සම්මේලනය තීරණය කර තිබේ.", "URL": "https://sinhala.adaderana.lk/news.php?nid=15537", "Category": null, "Parent URL": null}