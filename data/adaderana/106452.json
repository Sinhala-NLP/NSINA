{"Source": "Adaderana", "Timestamp": "March 21, 2019 10:09 am", "Headline": "ගැටුම් හා දේශපාලන තරගවලින් ජනතාව වෙහෙසට පත්වෙලා", "News Content": "අභ්‍යන්තර ගැටුම් සහ දේශපාලන තරගවලින් ජනතාව වෙහෙසට පත්ව සිටින බව බ්‍රිතාන්‍ය අගමැතිනී තෙරේසා මේ පවසයි. බ්‍රෙක්සිට් ක්‍රියාවලිය සම්බන්ධයෙන් අදහස් දක්වමින් ඇය මේ බව සඳහන් කළේය. මේ මස 29වනදා සිට බ්‍රිතාන්‍යය නිල වශයෙන් යුරෝපා සංගමයෙන් ඉවත්ව යා යුතු වුවත් බ්‍රෙක්සිට් සම්මුතිය සඳහා සහාය ලබාදීම බ්‍රිතාන්‍ය පාර්ලිමේන්තු මන්ත්‍රීවරුන් දිගින් දිගටම ප්‍රතික්ෂේප කිරීම හේතුවෙන් දැඩි අර්බුදයක් මතුව තිබේ. යුරෝපා සංගමයෙන් ඉවත්වීම සඳහා ජූනි මස තිස්වන දා තෙක් තවත් කල් ඉල්ලීමට අගමැතිනී තෙරේසා මේ කටයුතු කළද ඒ සඳහා යුරෝපා සංගමය එකගවී ඇත්තේ කොන්දේසියක්ද සහිතවයි. ලබන සතියට නියමිතව ඇති බ්‍රෙක්සිට් ක්‍රියාවලිය සඳහා අගමැතිනී තෙරේසා මේ ගෙන ආ යෝජනාවට බ්‍රිතාන්‍ය පාර්ලිමේන්තුවේ අනුමැතිය හිමිවන්නේ නම් පමණක් ජුනි 30තෙක් කාලය දීර්ඝ කළ හැකි බව යුරෝපා සංගමයේ සභාපති ඩොනල්ඩ් ටස්ක් පවසා තිබේ. එමෙන්ම ජුනි 30 තෙක් බ්‍රෙක්සිට් ක්‍රියාවලිය දීර්ඝ කිරිම සඳහා වන තෙරේසා මේගේ යෝජනාව දේශපාලනික සහ නෛතික ගැටළු රැසක් නිර්මාණය කරන බවද ටස්ක්ගේ ප්‍රකාශයේ සඳහන්ය. මේ අතර බ්‍රෙක්සිට් ක්‍රියාවලියේ ප්‍රමාදය සම්බන්ධව අදහස් දක්වමින් තෙරේසා මේ පවසා සිටියේ අභ්‍යන්තර ගැටුම් සහ දේශපාලන තරගවලින් ජනතාව වෙහෙසට පත්ව සිටින බවයි. මේ හේතුවෙන් අදාළ යෝජනාවට සහාය ලබාදෙන්නැයිද මේ පාර්ලිමේන්තු මන්ත්‍රීවරුන්ගෙන් ඉල්ලා තිබේ. ජුනි 30න් පසුව බ්‍රෙක්සිට් ක්‍රියාවලිය ප්‍රමාද කිරීමට තමා කිසිසේත් සූදානම් නොමැති බවද ඇය එහිදී අවධාරණය කළේය.", "URL": "https://sinhala.adaderana.lk/news.php?nid=106452", "Category": null, "Parent URL": null}