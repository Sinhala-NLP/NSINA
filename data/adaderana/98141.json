{"Source": "Adaderana", "Timestamp": "October 24, 2018 12:42 pm", "Headline": "බන්ධනාගාරවලට හෙරොයින් ගේන අලුත් විදිහ", "News Content": "කුඩා ළමුන් උපයෝගී කරමින් බන්ධනාගාර තුළට හෙරොයින් සහ මුදල් ගෙන යන ජාවාරමක් පළිබඳ බන්ධනාගාරවල ආරක්ෂක කටයුතු සඳහා පොලිස් විශේෂ කාර්ය බලකාය යෙදවීමෙන් අනතුරුව තොරතුරු අනාවරණය කර ගැනීමට හැකි වී තිබේ. බන්ධනාගාර ආරක්ෂක කටයුතු සඳහා පොලිස් විශේෂ කාර්ය බලකාය යෙදවීමට ගත් තීරණයක් මත පසුගියදා අඟුණුකොළපැලැස්ස බන්ධනාගාරයෙන් එම ආරක්ෂක වැඩපිළිවෙල ආරම්භ කිරීමට බන්ධනාගාර දෙපාර්තමේන්තුව පියවර ගනු ලැබුවේය. ඒ අනුව රැඳවියන් බැලීමට එන ඥාතීන් විසින් කුඩා ළමුන් යොදා ගනිමින් මුදල් සහ හෙරොයින් බන්ධනාගාරය තුළට රැගෙනයන ජාවාරමක් පිළිබඳ පොලිස් විශේෂ කාර්ය බලකායට තොරතුරු අනාවරණය කර ගැනීමට හැකි වී තිබේ. කුඩා ළමුන්ගේ යටඇඳුම් තුළ සගවා හෙරොයින් සහ මුදල් බන්ධනාගාරය තුළට රැගෙන යන බවට අනාවරණය වී ඇත. ඒ අනුව මෙම ක්‍රියාමාර්ගය වැලැක්වීමට ඉදිරියේදී අවශ්‍ය කටයුතු සිදු කරන බවත් බන්ධනාගාරය තුළ ක්‍රියාත්මක වන මත්ද්‍රව්‍ය ජාවාරම් වැලැක්වීම සඳහා ගත හැකි උපරිම ක්‍රියාමාර්ග ගන්නා බවත් පොලිස් විශේෂ කාර්ය බලකාය සඳහන් කළේය. කෙසේවෙතත් බන්ධනාගාරවල ආරක්ෂාවට පොලිස් විශේෂ කාර්ය බලකාය යෙදවීමට එරෙහිව අඟුණුකොලපැලැස්ස බන්ධනාගාරයේ රැඳවියන් පසුගියදා විරෝධතාවක්ද ක්‍රියාත්මක කර තිබුණි.", "URL": "https://sinhala.adaderana.lk/news.php?nid=98141", "Category": null, "Parent URL": null}