{"Source": "Adaderana", "Timestamp": "February 25, 2019 03:47 pm", "Headline": "කෝටි 700ක මැණික් කොල්ලයට සම්බන්ධ මධූෂ්ගේ තවත් සමීපතමයෙකුගේ නිවස වටලයි-යුද ඇඳුම් ඒ අතර", "News Content": "පසුගිය වර්ෂයේ නොවැම්බර් මස 04 වන දින හක්මණ කැබලියපොල ප්‍රදේශයේදි ප්‍රාදේශිය සභාවේ ශ්‍රී ලංකා පොදු ජන පෙරමුණේ මන්ත්‍රීවරයෙකු හා කඹුරුපිටිය මැණික් ව්‍යාපාරිකයෙකු ඝාතනය කිරීමට සම්බන්ධයෙන් වූ සැකකරුවෙකුගේ නිවස මාතර කොට්ඨාශ අපරාධ විමර්ශන අංශය මඟින් වටලා තිබේ. මාතර කොට්ඨාශ අපරාධ විමර්ශන අංශයේ පොලිස් නිලධාරින් අද(25) දහවල් කඹුරුපිටිය මීපාවිට ප්‍රදේශයේ නිවස පරික්ෂා කර ඇත. එහිදී නිවසේ තිබි යුද හමුදා නිල ඇඳුම් කිහිපයක්, ටි-56 ජීව උණ්ඩ 21 ක්, යුද හමුදාව භාවිතා කරන අත් විලංගු කට්ටලයක්, ගිනි අවි භාවිතය පිළිබඳ යුද හමුදාව විසින් ලබා දුන් රූප සටහන් ඇතුළත් පොත් කිහිපයක් හා යුද හමුදා ඇදුම් කොටස් කිහිපයක් සොයා ගෙන ඇති බව වාර්තා වෙයි. අදාළ සැකකරු ගැමුණු හේවා බළකායේ සපුගස්කන්ද ප්‍රදේශයේ පිහිටි යුධ හමුදා කදවුරේ සේවය කරමින් සිටියදී මෙම අපරාධ සිදු කර ඇති බවට පොලීසිය සිදු කළ මුලික පරික්ෂන වලදි අනාවරණය වී තිබේ. මෙම පුද්ගලයා මාකඳුරේ මධූෂ් සමඟ සමීප සම්බන්ධතා පවත්වා ඇති බවටද අනාවරණය පොලීසය පවසයි. වයස අවුරුදු 26 ක් වන මෙම සැකකරු කෝටි හත්සියයේ මැණික් මංකොල්ලයටද සම්බන්ධ සැකකරුවකු බවට පොලීසිය සැකකරනු ලබන අතර මේ වන විට ඔහු ප්‍රදේශයෙන් හා ඔහු සේවය කරනු ලබන යුධ හමුදා කඳවුරෙන් පලා ගොස් ඇති බවට වාර්තා වෙයි. ප්‍රාදේශීය සභා මන්ත්‍රී ඝාතනයට සැකටපිට අත්අඩංගුවට ගෙන මේ වන විට රක්ෂිත බන්ධානාගාර ගත කර සිටින සැකකරුවන්ගේන් කරන ලද ප්‍රශ්න කිරීම්වලදී මෙම සැකකරු පිළිබඳව අනාවරණය වී ඇති අතර ඒ ඝාතනයද මාකඳුරේ මධූෂ් විසින් මෙහෙයවා ඇති බවට ද පොලීසිය අනාවරණය කර ගෙන තිබේ. මෙම භාණ්ඩ සමඟ අදාළ සැකකරුගේ පියා වන 53 හැවරිදි පුද්ගලයෙකු අත්අඩංගුවට ගෙන ඇති අතර ඔහු හෙට(26) අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් මාතර කොට්ඨාශ අපරාධ විමර්ශන අංශය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=105010", "Category": null, "Parent URL": null}