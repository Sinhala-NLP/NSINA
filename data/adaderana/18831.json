{"Source": "Adaderana", "Timestamp": "September 19, 2011 04:28 pm", "Headline": "බ්‍රිතාන්‍යයට යාමට හොර සහතික දුන් සිසුවියක් අත්අඩංගුවට ", "News Content": "එක්සත් රාජධානිය සඳහා ශිෂ්‍ය වීසා ඉල්ලුම් කරන අයදුම් පත්‍රය සමග ව්‍යාජ අධ්‍යාපන සහතික ඉදිරිපත් කිරීමේ චෝදනාව මත අද(19) ශ්‍රී ලාංකික සිසුවියක් අත්අඩංගුවට ගෙන තිබේ. එක්සත් රාජධානියේ දේශ සීමා ආයතනය මගින් මෙම සිදුවීම සම්බන්ධව ශ්‍රී ලංකා පොලිසිය වෙත දැනුම් දී ඇති බව ශ්‍රී ලංකාවේ බ්‍රිතාන්‍ය මහ කොමසාරිස් කාර්යාලය නිවේදනයක් නිකුත් කරමින්පවසයි. මෙම ව්‍යාජ ලේඛන ලබාගැනීම සඳහා තමන් නියෝජිතවරයෙකු වෙත මුදල් ගෙවූ බව අත්අඩංගුවට පත් ශිෂ්‍යාව ප්‍රකාශ කර තිබේ. මෙවැනි ව්‍යාජ ලිපි ලේඛන ඉදිරිපත් කිරීමෙන් වළකින ලෙසත්, එවැනි ක්‍රියා සිදුකරන ලෙස උපදෙස් ලබාදෙන පුද්ගලයින් වෙත සවන් නොදෙන ලෙසත් එක්සත් රාජධානියේ දේශ සීමා ආයතනය සඳහන් කරයි. අදාළ ලිපි ලේඛන සම්පූර්ණයෙන්ම පරීක්ෂාවට ලක්කරන බවත්, ඒවායේ ව්‍යාජ බව හෙළිදරව් වුවහොත් එම ලේඛන ඉදිරිපත් කළ අයදුම්කරුට සහ නියෝජිතයින්ට එරෙහිව දැඩි පියවර ගන්නා බව ද එම ආයතනය දැනුම් දෙයි. පොලිස් විමර්ශනවලට අනුව මෙම අයදුම්කාරිණියට එක්සත් රාජධානිය වෙත ගමන් කිරීම සම්බන්ධව වසර 10 ක තහනමක් පනවා ඇති බව ද සඳහන්ය. මෙම වසර තුළ මේ දක්වා ශිෂ්‍ය වීසා අයදුම්කරුවන් විසින් ව්‍යාජ ලිපි ලේඛන 550 ට වැඩි ප්‍රමාණයක් ඉදිරිපත් කර ඇති බව මහ කොමසාරිස් කාර්යාලය නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=18831", "Category": null, "Parent URL": null}