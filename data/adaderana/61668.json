{"Source": "Adaderana", "Timestamp": "July 1, 2016 08:24 pm", "Headline": " 2016 රාජ්‍ය නාට්‍ය උළෙල - රජා මං වහලා නාටකයට සම්මාන රැසක්", "News Content": "චාමික හත්ලහවත්තගේ “රජා මං වහලා“ වේදිකා නාට්‍යයේ රඟ පෑ සනත් විමලසිරි හා සරත් කරුණාරත්න 2016 රාජ්‍ය නාට්‍ය උළෙලේ හොඳම නළුවාට හිමි සම සම්මාන හිමිකර ගැනීමට සමත් විය.ඒ බස්නාහිර පළාත් සෞන්දර්යය නිකේතනයේදී අද පස්වරුවේ පැවැති 2016 රාජ්‍ය නාට්‍ය උළෙලේ දීය.එහිදී හොඳම නිළියට හිමි සම්මානය ද “රජා මං වහලා“ හි තේරුණි ආශංසා හා උමයංගනා වික්‍රමසිංහ අතර බෙදී ගියේ ඔවුන්ද සම සම්මාන ලාභීන් බවට පත්කරමිනි.එසේම වසරේ හොඳම වේදිකා නාට්‍යයට හිමි සම්මානය ද “රජා මං වහලා“ නාටකයට හිමිවූ අතර විශිෂ්ඨතම අධ්‍යක්ෂණයට හිමි සම්මානය ද චාමික හත්ලහවත්තගේට හිමිවිය.මේ අතර අද පැවැති 2016 රාජ්‍ය නාට්‍ය උළෙලට සහභාගි වූ නළු නිළියන් කළු පටි පැළඳ සිටින අයුරුද දක්නට ලැබිණ.ඊට හේතුව ලෙස ඔවුන් පවසා සිටියේ මීට පෙර වසරවලට සාපේක්ෂව මෙවර රාජ්‍ය නාට්‍ය උළෙල සඳහා රාජ්‍ය අනුග්‍රහය නිසි පරිදි නොලැබුණු බවයි.ඒ අනූව රාජ්‍ය නාට්‍ය උළෙලේ සම්මාන ප්‍රදානෝත්සවයේ න්‍යාය පත්‍රය නොතකමින් වේදිකාව මතදී ඔවුන් විරෝධතා පුවරු ප්‍රදර්ශනය කරමින් සිය අප්‍රසාදය පළකරන අයුරුද දැකගත හැකිවිය.", "URL": "https://sinhala.adaderana.lk/news.php?nid=61668", "Category": null, "Parent URL": null}