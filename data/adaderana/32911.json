{"Source": "Adaderana", "Timestamp": "April 1, 2013 02:19 pm", "Headline": "තිළිණිටත් ළමා හපනෙකුටත් සබරගමු මහ ඇමතිගෙන් තිළිණ ", "News Content": "දෑත් දෙපා වාරු නැතත් කටින් පිළිතුරු දී සරසවි වරම් ලද කෑගල්ල අඹන්පිටිය විශේෂ පාසැලේ තිළිණි නිමේෂා ජයතිලක ශිෂ්‍යාව සහ එම පාසැලේ 5 වසර ශිෂ්‍යත්වය ඉහළින් සමත් ආදිත්‍ය බණ්ඩාර සිසුවාට සබරගමුව මහ ඇමති මහීපාල හේරත් මහතා විසින් තිළිණ රැසක් අද (01) ප්‍රධාන කර තිබේ. එම විශේෂිත පාසැලේ දුවා දරුවන්ගේ කුසලතා අගයනු පිණිස ප්‍රණාම උළෙලක් අද (01) විද්‍යාල භූමියේ සංවිධානය කර තිබිණ. විවිධ කායික හා මානසික ගැටලු සහිත දූ දරුවන් රැසක් එම විශේෂිත පාසලේ ඉගෙනුම ලබති. ඔවුන් අතුරින් තිළිණි නිමේෂා ජයතිලක ශිෂ්‍යාවගේ දෑත් හා දෙපා අක්‍රිය බැවින් ඇගේ අධ්‍යාපන කටයුතු සිදු වන්නේ ශ්‍රවණය කිරීම සහ වාචිකව පිළිතුරු දීම පදනම් කර ගෙනය. ඈ එම දුෂ්කර තත්වයන් හමුවේ වුව සාමාන්‍ය පෙළ මෙන්ම උසස් පෙළද සමත් වී විශ්ව විද්‍යාල ප්‍රවේශයට සුදුසුකම් සපුරා සිටී. එමෙන්ම එම විද්‍යාලයේ ආදිත්‍ය බණ්ඩාර ද රෝද පුටුවක ආධාරයෙන් එදිනෙදා කටයුතු කර ගන්නෙකි. ඔහු මෙවර 5 වසර ශිෂ්‍යත්වයෙන් ඉහළින් සමත් වූ අතර මෙම දිරිමත් දෙදරුවන් ඇගැයීමට අද (01) පැවති උත්සවයේ ප්‍රධාන ආරාධිතයන් ලෙස මහ ඇමති මහීපාල හේරත් මහතා සහ එම මහත්මිය සහභාගී වූහ. තිළිණි නිමේෂා දැරියගේ ප්‍රයෝජනය පිණිස නවතම රෝද පුටුවක් ඇතුළු වටිනා තිළිණ රැසක් මහ ඇමතිවරයා ඇයට පරිත්‍යාග කළේය. ආදිත්‍ය බණ්ඩාර සිසුවාටද තිළිණ රැසක් හිමි විය. මෙහිදී මහ ඇමතිවරයා සඳහන් කළේ මෙම දිරිමත් දුවා දරුවන්ට මහත් කැපවීමෙන් සිප් සත දුන් ගුරු මහත්ම මහත්මීන්ටද තම ප්‍රණාමය පල කරන බවය. සෑම දරුවකුටම ඉගෙනීමට ඇති සම අවස්ථාව වචනයෙන් නොව ක්‍රියාවෙන්ම ලබා දීම පළාත් මහ ඇමතිවරයා වශයෙන් තමාගේ වගකීම බවද මහ ඇමතිවරයා පැවසීය. “ඈ උසස් පෙල සමත් වූ පුවත දැන ගත් වහා ඈ හමු වීමට පැමිණි මා තව දුරටත් මගෙන් අවශ්‍ය උදවු උපකාර කවරේදැයි ඇගෙන් විමසුවා. ඇගේ හෝ ඇගේ පවුලේ අවශ්‍යතාවයක් සපුරන්නැයි ඈ ඉල්ලනු ඇතැයි මා සිතුවා. එහෙත් පොහොසත් ආධ්‍යාත්මයක් ඇති ඈ මගෙන් ඉල්ලුවේ ඇය වැනි ආධාර උපකාර අවැසි තවත් දුවා දරුවන්ට අත හිත දෙන ලෙසයි. මෙවන් අවස්ථාවක ඇතැම් විශාරදයින් පවා ඉල්ලා සිටින්නේ තමන් ගැන යමක් මිස අනුන් ගැන යමක් නොවේ.” ජීවිතයම අභියෝගයක්ව තිබියදී ලද අවස්ථාව අනෙකෙකුගේ යහපත සඳහා කැප කිරීමට සිතන තිළිණි නිමේෂා ජයතිලක ශිෂ්‍යාවගේ සැබෑ වටිනාකම කටින් පිළිතුරු දී සරසවි වරම් ලැබීමට වඩා එම පොහොසත් සිතුවිලි යයිද මහ ඇමතිවරයා කීය. මෙම අවස්ථාවට අජන්තා හේරත්, විදුහල්පති බුද්ධික වික්‍රමරත්න යන මහත්ම මහත්මීන් ද සහභාගී වූහ.", "URL": "https://sinhala.adaderana.lk/news.php?nid=32911", "Category": null, "Parent URL": null}