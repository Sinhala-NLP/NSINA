{"Source": "Adaderana", "Timestamp": "September 19, 2011 11:54 am", "Headline": "මර්වින් කැලණියේ සීනි ගබඩාවකට පනියි", "News Content": "කැලණිය,පෙතියාගොඩ ප්‍රදේශයේ සෞඛ්‍යයට අහිතකර සීනි සහිතව අපරික්ෂාකාරී ලෙස පවත්වාගෙන ගිය සීනි ගබඩාවක් හදිසි පරීක්ෂාවට ලක්කිරීමට මහජන සබඳතා සහ මහජන කටයුතු අමාත්‍ය,ආචාර්ය මර්වින් සිල්වා මහතා කටයුතු කළ බව අද දෙරණ වාර්තාකරු සඳහන් කරයි. අද පෙරවරුවේ තමන්ට ලැබුණු තොරතුරක් අනුව වහා ක්‍රියාත්මක වුණු අමාත්‍යවරයා කැලණිය ප්‍රාදේශීය සභාවේ මන්ත්‍රීවරුන් පිරිසක්ද කැටුව මෙම ස්ථානය පරීක්ෂා කිරීම සඳහා පිටත්ව ගොස් තිබේ. මෙම සීනි ගබඩාවෙන් රස කැවිලි නිෂ්පාදන කර්මාන්තයකට මෙන්ම ප්‍රදේශයේ වෙළඳසැල්වලට සීනි නිකුත් කර ඇතත් ඒවා නිසි ප්‍රමිතියකින් හා සෞඛ්‍යාරක්ෂිත බවින් තොර බව අමාත්‍යවරයා පෙන්වා දී තිබේ. පසුව එම ස්ථානයට මහජන සෞඛ්‍ය පරීක්ෂක නිලධාරී මහත්වරුන් කැඳවූ අමාත්‍යවරයා සීනි ගබඩාවේ හිමිකාරිත්වයට එරෙහිව නීතිමය ක්‍රියා මාර්ග ගැනීම සඳහා උපදෙස් ලබාදුන් බව අද දෙරණ වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=18824", "Category": null, "Parent URL": null}