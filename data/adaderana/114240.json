{"Source": "Adaderana", "Timestamp": "July 16, 2019 11:17 am", "Headline": "ගෝමා නගරයටත් ඉබෝලා ඇතුල් වෙයි", "News Content": "කොංගෝ රාජ්‍යයේ ප්‍රධානතම වාණිජ නගරයක් වන ගෝමා නගරයෙන්ද ඉබෝලා වෛරසය ආසාදිත රෝගියෙක් හමුවී තිබුණි. මේ සමඟ නගරය පුරා වෛරසය පැතිර යනු ඇතැයි එරට බලධාරීන් බිය පල කරයි. මිලියන දෙකක පමණ පිරිසක් වාසය කරන ගෝමා නගරය කොංගෝ රාජ්‍යයේ ප්‍රවාහන සේවා හා වාණිජ කේන්ද්‍රස්ථානයක්. එම නගරයේ පූජකවරයෙක්ට ඉබෝලා වෛරසය ආසාදනය වී ඇතැයි සෞඛ්‍ය බලධාරීන් තහවුරු කර තිබේ. මේ සමඟ අදාළ පූජකවරයා ප්‍රතිකාර ලබාගැනීම සඳහා පැමිණි බස් රථයේ රියදුරා සහ මඟීන් පරීක්ෂා කර ඔවුන්ට එන්නත් ලබා දීමටත් පියවර ගෙන ඇති බව සඳහන් වෙයි. කෙසේ නමුත් නගරය පුරා වෛරසය පැතිර යාමට ඇත්තේ ඉතා අඩු අවකාශයක් බව එරට සෞඛ්‍ය අමාත්‍යාංශය පවසයි. කොංගෝ රාජ්‍යයේ පැතිර යන ඉබෝලා වසංතයට ගොදුරු වීමෙන් මේ වන විට පුද්ගලයන් එක් දහස් හයසියයකට දිවි අහිමිවී තිබේ. මීට වසරකට පෙර ආරම්භවූ මෙම වසංගත තත්ත්වය ලොව දෙවන විශාලතම ඉබෝලා වසංගත තත්ත්වය බව විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=114240", "Category": null, "Parent URL": null}