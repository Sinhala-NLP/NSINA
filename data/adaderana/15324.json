{"Source": "Adaderana", "Timestamp": "April 7, 2011 08:27 am", "Headline": "උත්සව සමය වෙනුවෙන් ජනතා ආරක්ෂාවට විශේෂ වැඩපිළිවෙළක්", "News Content": "ඉදිරි උත්සව සමය වෙනුවෙන් භාණ්ඩ මිලදී ගැනීම සඳහා නගර වලට පිවිසෙන ජනතාවගේ ආරක්ෂාව සඳහා විශේෂ ආරක්ෂක වැඩපිළිවෙළක් ක්‍රියාත්මක කර ඇතැයි පොලිසිය පවසයි. ජනතාවගේ මුදල් පසුම්බි හා බඩු බාහිර යනාදිය ආරක්ෂා කරදීම සහ ඔවුන්ගේ රථවාහන නිවැරදිව ධාවනය කරවීමට අවශ්‍ය කටයුතු සඳහා මෙම වැඩපිළිවෙළ ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. නිල ඇඳුමින් සැරසුණු නිලධාරීන්ට අමතරව සිවිල් ඇඳුමින් සැරසුණු නිලධාරීන් විශාල සංඛ්‍යාවක් ඒ සඳහා යොදවා ඇති බව මේ සම්බන්ධයෙන් වැඩිදුර අදහස් දැක්වූ පොලිස් අධිකාරී ප්‍රිශාන්ත ජයකොඩි මහතා ප්‍රකාශ කළේය. භාණ්ඩ මිලට ගැනීම සඳහා පැමිණීමේදී එම මිලට ගන්නා භාණ්ඩ සහ සිය වටිනා බඩු බාහිරාදිය පිළිබඳව සහ ආරක්ෂාව පිළිබඳව සැලකිලිමත්වන ලෙස ද පොලිස් මාධ්‍ය ප්‍රකාශකවරයා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=15324", "Category": null, "Parent URL": null}