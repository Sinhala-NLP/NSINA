{"Source": "Adaderana", "Timestamp": "November 26, 2011 09:03 am", "Headline": "මියගිය සංඛ්‍යාව 9 දක්වා ඉහළ යයි", "News Content": "ආපදා තත්ත්වය හේතුවෙන් මියගිය සංඛ්‍යාව 9 දෙනෙකු දක්වා ඉහළ ගොස් තිබේ. ගාල්ල ප්‍රදේශයෙන් ද මේ වන විට එක් පුද්ගල මරණයක් වාර්තා වන බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පවසයි. එමෙන්ම මසුන් ඇල්ලීම සඳහා මුහුදු ධීවරයින් 30 දෙනෙකු පමණ අතුරුදහන්ව ඇති බව ද වාර්තා වේ. දැඩි සුළං තත්ත්වයත් සමග ගස් කඩා වැටීම හේතුවෙන් මාතර ප්‍රදේශයේ පුද්ගල මරණ 3 ක් ඊයේ(25) දිනයේ වාර්තා විය. මාතර ප්‍රදේශයේ ධීවර කටයුතුවල නියැලුණු තවත් පුද්ගලයින් සිව්දෙනෙකු ජීවිතක්ෂයට පත්වූ බව ප්‍රදීප් කොඩිප්පිලි මහතා සඳහන් කරයි. මේ අතර දිවයින පුරා පිහිටි වැව් බොහොමයක් මේ වන විට වාන් දමමින් පවතින බව හෙතෙම පවසයි.", "URL": "https://sinhala.adaderana.lk/news.php?nid=20271", "Category": null, "Parent URL": null}