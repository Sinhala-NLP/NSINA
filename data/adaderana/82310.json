{"Source": "Adaderana", "Timestamp": "December 31, 2017 06:26 pm", "Headline": " තුන් රෝද රියෙන් කසිප්පු ඇද්ද යුද හමුදා සෙබලාට වෙච්ච දේ", "News Content": "නීති විරෝධී ලෙස කසිප්පු තොගයක් ත්‍රී රෝද රථයකින් ප්‍රවාහනය කරමින් සිටි විශ්‍රාමික යුද හමුදා සෙබළෙකුව ආණමඩුව පොලීසිය විසින් අත්අඩංගුවට ගෙන ඇත. ඉකුත් 30 වැනිදා සවස ආණමඩුව - මහඋස්වැව ප්‍රදේශයේදී මෙම අත්අඩංගුවට ගැනීම සිදු කර ඇති බව වාර්තා වෙයි. ආණමඩුව පොලිස් ස්ථානාධිපතිවරයාට ලැබුණු තොරතුරක් මත අතර මඟ රැක සිට ධාවනය වෙමින් තිබූ ත්‍රී රෝද රථය නවත්වා පරීක්ෂා කරන විට එහි තිබී කසිප්පු බෝතල් 35 ක් පොලිස් බාරයට ගෙන ඇත. සැකකරු සුක්ෂම ලෙස ත්‍රී රෝද රථයෙන් කසිප්පු බෙදා හැරීම සිදු කර ඇති බව පොලීසිය කියයි. සැකකරුද,ඔහු විසින් ප්‍රවාහනය කරමින් තිබූ කසිප්පු තොගය සහ කසිප්පු ප්‍රවාහනයට යොදා ගත් ත්‍රී රෝද රථය ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතව ඇත. ආණමඩුව පොලිස් ස්ථානාධිපති පොලිස් පරික්ෂක ආර්.එම්.බී.යූ.රත්නමළල මහතා ප්‍රමුඛ පොලිස් කණ්ඩායමක් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=82310", "Category": null, "Parent URL": null}