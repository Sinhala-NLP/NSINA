{"Source": "Adaderana", "Timestamp": "July 14, 2011 01:30 pm", "Headline": "  අවලංගුවූ ගිවිසුමෙන් ගෝල්ෆේස් විකුණන්න බෑ", "News Content": "අවලංගු වූ ගිවිසුමකින් ගෝල්ෆේස් හි අක්කර 10 ක ඉඩමක් චීන සමාගමකට විකුණන්නේ කෙසේද යන්න රටට හෙළිදරව් කළ යුතු බව එක්සත් ජාතික පක්ෂය පවසයි. ගෝල්ෆේස්හි ඉඩම් අලෙවිකිරීමේ ගනුදෙනු සිදුවීම පිළිබඳ ගැටලුවක් පැනනැඟී ඇති බව එ.ජා.ප පාර්ලිමේන්තු මන්ත්‍රී හර්ෂ ද සිල්වා මහතා සඳහන් කරයි. මේවන විට ගෝල්ෆේස් ඉඩම්වලින් අක්කර 20 ක් විදේශීය සමාගම්වලට විකුණා දැමීමට ආණ්ඩුව විසින් කටයුතු කර ඇති බවත්,එයින් අක්කර 10 ක් විකුණා දමමින් ෂැන්ග්‍රිලා සමාගම සමග සිදුවූ ගනුදෙනු පිළිබඳ ගැටලුවක් නැතත් චීනයේ China National Aero-Technology Import & Export Corporation සමාගම හෙවත් CATIC සමාගම සමග සිදුවූ ගනුදෙනුව පිළිබඳ විශාල ගැටලුවක් පවතින බවත් මන්ත්‍රීවරයා කියා සිටියි. අදාළ කැබිනට් පත්‍රිකාව කැබිනට් මණ්ඩලයට ඉදිරිපත් කරමින් ආර්ථික සංවර්ධන අමාත්‍ය බැසිල් රාජපක්ෂ මහතා කියා සිටියේ ෂැන්ග්‍රිලා සමාගම සමග ගනුදෙනුව සිදුවූ අයුරින්ම CATIC සමාගම සමගද ගනුදෙනුව සිදුවනු ඇති බව වුවත් එය එසේ නොවුණු බව හර්ෂ සිල්වා මහතා අද(14)විපක්ෂ නායක කාර්යාලයේ පැවති මාධ්‍ය හමුවට එක්වෙමින් අවධාරණය කළේය. මෙම ගනුදෙනුවට අදාළව CATIC සමාගම හා මුදල් අමාත්‍යංශය අතර ගිවිසුම අත්සන් කෙරුණේ පසුගිය පෙබරවාරි මස 15 වන දිනදී බවත්,එකී ගිවිසුමට අනුව ගෝල්ෆේස් හි ඉඩම් අක්කර 10 ක් සින්නක්කරව විකිණීමට අදාළව අත්තිකාරම් මුදල් ලෙස ඇ.ඩො.මි 50 ක් ශ්‍රී ලංකා රජයට ලැබිය යුතුව තිබුණු බවත්,එකී මුදල් පෙබරවාරි මස 28 දිනට ප්‍රථමයෙන් ලැබිය යුතුවා සේම එදින මුළු ගනුදෙනුවේ ඉතිරි මුදල වන ඩො.මි.86 ට අදාළව බැංකු ඇපයක් තැබීමට අවශ්‍යව තිබුණු බවත් මන්ත්‍රීවරයා සඳහන් කළේය. මෙම අක්කර 10 ක ඉඩම විකිණීමට තීරණය කර තිබුණේ ඇ.ඩො.මි 136 ට බව සිහිපත් කළ ඔහු අත්තිකාරම් මුදල් ලැබීමෙන් පසු ඉතිරි ඩො.මි.86 ගිවිසුමට අනුව අප්‍රේල් මස 21 ට ප්‍රථම හෝ එදින ලැබීමට නියමිතව තිබුණු බව පෙන්වාදුන්නේය. මෙම මුදල් අප්‍රේල් මස 21 ට ප්‍රථම ගෙවන්නට අදාළ සමාගමට නොහැකි වුවහොත් පෙර කී බැංකු ඇපය මුදල් කිරීමට ශ්‍රී ලංකා රජයට පරම අයිතියක් ඇති වග ගිවිසුමේ සඳහන් වන බවත්,එසේම මෙම මුදල් ගනුදෙනු නිශ්චිත දින වකවානු තුළ සිදුනොවුණහොත් එකී ගිවිසුම අවලංගුවන බවත් සිල්වා මහතා කියා සිටියේය. ඒ අනුව අප්‍රේලි මස 21 ට ප්‍රථමයෙන් ගිවිසුමට අනුව නිශ්චිත ලෙස අදාළ මුදල් ශ්‍රී ලංකා රජයට ලැබී නැතැයිද,නි.අමාත්‍ය ලක්ෂ්මන් යාපා අබේවර්ධන මහතා මෙම ගනුදෙනුවට අදාළ සියලු ලිපි ලේඛන ජූනි මස 22 දින පාර්ලිමේන්තුවට ඉදිරිපත් කරමින් මෙම ගනුදෙනුවෙන් ශ්‍රී ලංකාවට අය විය යුතුව තිබුණු ඇ.ඩො.මි 136 ක මුදලින් ඇ.ඩො.මි 54.4 ක් පමණක් ලැබී ඇති බව කියා සිටි බව සිහිපත් කළේය. මේ අනුව ගිවිසුමට අදාළව නිශ්චිත ලෙස ගනුදෙනු සිදුනොවුණහොත් ගිවිසුම අවලංගු වන බවට ගිවිසුමේම සඳහන් වන බැවින් අවලංගු වූ ගිවිසුමකින් ගෝල්ෆේස් හි අක්කර 10 ක ඉඩම විකුණන්නේ කෙසේද යන්න හර්ෂද සිල්වා මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17394", "Category": null, "Parent URL": null}