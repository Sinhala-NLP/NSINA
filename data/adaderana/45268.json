{"Source": "Adaderana", "Timestamp": "August 11, 2014 10:01 am", "Headline": "මහනුවර ඇසළ මංගල්‍යයයේ අවසන් දිනය අදයි", "News Content": "මහනුවර ශ්‍රී දළදා මාළිගාවේ ඇසළ මංගල්‍යයේ කටයුතු අද (11) අළුයම මහවැලි නදියේ ගැටඹේ තොටුපළේ සිදු කෙරුණු දිය කැපීමේ මංගල්‍යයෙන් අවසන් විය. දේවාභරණ රැගත් සතර මහා දේවාල වල පෙරහර අද අළුයම යෙදී තිබු සුභ මොහොතින් දිය කැපීමේ මංගල්‍ය සඳහා මහවැලි නදියේ ගැටඹේ තොටුපළ දක්වා පිටත්ව ගියේය. ඉන් අනතුරුව නාථ, විෂ්ණු, කතරගම සහ පත්තිනි යන දේවාල වල කපුමහත්වරුන් විසින් දියකැපීමේ චාරිත්‍රය සිදුකළ අතර මේ වන විටත් දෙවියන් වෙනුවෙන් වූ වතාවත් ගැටඹේ තොටුපළේ දී සිදුකර ඇත. අද දහවල් පැවැත්වෙන දහවල් පෙරහැරෙන් අනතුරුව 2014 වසරේ මහනුවර ශ්‍රී දළදා මාළිගාවේ පෙරහැර කටයුතු සාර්ථකව නිම කළ බව දියවඩන නිලමේ ප්‍රදීප් නිලංග දෑල මහතා විසින් ජනාධිපති මහින්ද රාජපක්ෂ මහතා වෙත දැනුම් දීමෙන් අනතුරුව මෙහි කටයුතු අවසන් වේ. පසුගිය ජුලි මස 27 වැනිදා කප් සිටුවීමත් සමග මහනුවර ශ්‍රී දළදා මාළිගාවේ ඇසළ පෙරහැර කටයුතු ආරම්භ විය. අගෝස්තු පළමුවැනිදා පළමු කුඹල් පෙරහර වීථි සංචාරය කළ අතර ඉන් අනතුරුව දවස් 04ක් කුඹල් පෙරහර වීථි සංචාරය කළේය. පසුගිය 06 වැනිදා පළමු රන්දෝලි පෙරහර ආරම්භ වූ අතර ඊයේ රාත්‍රී 08.19ට යෙදී තිබු සුබ මොහොතින් අවසන් රන්දෝලි පෙරහර වීථි සංචාරය ආරම්භ කරනු ලැබීය. දළදා මාළිගාවෙන් පිටත්වු පෙරහර දළදා වීදිය, යටිනුවර වීදිය, කන්දේ වීදිය, ඩී.එස් සේනානායක වීදිය, රජවීදිය ඔස්සේ ඉහළට පැමිණ ගෙවදීම සිදුවිය. ඉන් අනතුරුව මධ්‍යම රාත්‍රි පෙරහර ශ්‍රී දළදා මාළිගාවේ සිට අස්ගිරි මහා විහාරයේ ගෙඩිගේ විහාරය දක්වා ගමන් කළ අතර එහිදී කරඬුව තැන්පත් කිරීමෙන් අනතුරුව සිව් මහා දේවාල වල පෙරහර ගමන් ආරම්භ කළේය. මෙවර ද දළදා කරඬුව ගෙන යාමේ භාග්‍යය නැදුන්ගමුවේ රාජාට හිමිවූ අතර සිංහ රාජා සහ මීයන් රාජා දෑලේ ඇතුන් ලෙස ගමන් කරනු ලැබීය. පෙරහර ඉපැරණි සංස්කෘතික අංග වලට මුල් තැන දෙමින් තවත් විශේෂාංග රැසකින් වර්ණවත් වු අතර පෙරහර නැරඹිම සඳහා විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=45268", "Category": null, "Parent URL": null}