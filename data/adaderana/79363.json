{"Source": "Adaderana", "Timestamp": "October 31, 2017 04:13 pm", "Headline": "  පහල වායුගෝලයේ කැළඹිල්ල නිසා ඉදිරි දින කිහිපයේදීත් තද වැසි  ", "News Content": "දිවයින ආශ්‍රිතව පහල වායුගෝලයේ පවතින කැළඹිලි ස්වභාවය හේතුවෙන් දැනට පවතින වැසි තත්ත්වය ඉදිරි දින කිහිපයේදී තව දුරටත් පවතින අතර දිවයිනේ බොහෝ පළාත්වල අහස වලාකුළින් බරව පවතින බව කාලගුණ විද්‍යා දෙපාර්තමේන්තුව පවසයි. දිවයිනේ බොහෝ පළාත්වල වැසි හෝ ගිගුරුම් සහිත වැසි ඇති වන අතර කඳුකර ප්‍රදේශ ආශ්‍රිතව ඉතා තද වැසි ඇතිවීමේ හැකියාව ඉහළ මට්ටමක පවතින බව කාලගුණ විද්‍යා දෙපාර්තමේන්තුව විසින් අද පස්වරු 12ට නිකුත් කළ කාලගුණ නිවේදනයේ දැක්වෙයි. එමෙන්ම මධ්‍යම, සබරගමුව, බස්නාහිර, වයඹ, ඌව, උතුරු සහ උතුරු මැද පළාත්වලත්, අම්පාර සහ මඩකළපුව දිස්ත්‍රික්කවලත් සමහර ස්ථානවලට පැය 24 ක් තුළ මි.මී. 150 වැඩි ඉතා තද වැසිද, සෙසු ප්‍රදේශවලද සමහර ස්ථානවලට පැය 24 ක් තුළ මි.මී 100 ට වැඩි තද වැසිද ඇති විය හැකි බව අදාළ නිවේදනයේ දැක්වෙයි. ගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ඇතිවිය හැකි අතර අකුණු මඟින් සිදුවන අනතුරු අවම කරගැනීමට අවශ්‍ය පියවර ගන්නා ලෙස ජනතාවගෙන් කාරුණිකව ඉල්ලා සිටියි.", "URL": "https://sinhala.adaderana.lk/news.php?nid=79363", "Category": null, "Parent URL": null}