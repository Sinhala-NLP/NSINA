{"Source": "Adaderana", "Timestamp": "April 8, 2015 12:56 pm", "Headline": "අස්ගිරි නාහිමියන්ගේ අවසන් කටයුතු ලබන 12දා ", "News Content": "අපවත් වී වදාළ අස්ගිරි පාර්ශවයේ මහනායක අති පූජ්‍ය උඩුගම ශ්‍රී බුද්ධරක්ඛිත මහනාහිමිපාණන් වහන්සේගේ දේහය අද රාත්‍රී ගුවන් මගින් දිවයිනට රැගෙන ඒමට නියමිතව තිබේ.දේහය මෙරටට රැගෙන ඒම සඳහා රජය නියෝජනය කරමින් විශේෂ නියෝජිතයෙකු ලෙස අධිකරණ අමාත්‍ය ආචාර්ය විජේදාස රාජපක්ෂ මහතා අද පෙරවරුවේ සිංගප්පූරුව බලා පිටත්ව ගොස් ඇති බව සඳහන්ය. ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍ය රනිල් වික්‍රමසිංහ මහතාගේ උපදෙස් පරිදි අධිකරණ අමාත්‍යවරයා මෙලෙස සිංගප්පූරුව බලා පිටත්ව ගොස් තිබේ. ඒ අනුව මහනාහිමියන්ගේ ශ්‍රී දේහය රාජ්‍ය ගෞරව සහිතව ශ්‍රී ලංකාවට රැගෙන ඒමේ කටයුතු සිංගප්පූරු රජයේ සහයෝගය ඇතිව අමාත්‍ය විජේදාස රාජපක්ෂ මහතාගේ අධීක්ෂණය යටතේ සිදුවනු ඇති. මේ අතර දිවයිනට අද රාත්‍රී රැගෙන එන අස්ගිරි මහනාහිමියන්ගේ ශ්‍රී දේහය රිය පෙරහැරකින් හෙට උදෑසන 7ට කොළඹ සිට මහනුවරට රැගෙන යාමට නියමිත බව අවමංගල්‍යය කමිටුව සඳහන් කළේය.දැනට සාකච්ඡා කරගෙන ඇති පරිදි ලබන 12 වැනිදා අස්ගිරිය පොලිස් ක්‍රීඩාංගණයේදී දේහය පිළිබඳ අවසන් කටයුතු සිදුකිරීමට සැලසුම් කර ඇති බව අප වාර්තාකරු පැවසීය.අද උදෑසන මහනාහිමිපාණන් වහන්සේගේ අදාහන කටයුතු සිදුකෙරෙන ආකාරය පිළිබඳව සාකච්ඡා කිරීම සඳහා අස්ගිරි පාර්ශවයේ අනුනායක ගලගම ශ්‍රී අත්තදස්සි නාහිමිපාණන් වහන්සේගේ ප්‍රධානත්වයෙන් සාකච්ඡාවක් ද පැවැත්වුණි.කලක් රෝගාතුරව සිටි අස්ගිරි පාර්ශවයේ මහනායක උඩුගම ශ්‍රී බුද්ධරක්ඛිත නාහිමිපාණන් වහන්සේ සිංගප්පූරුවේ පෞද්ගලික රෝහලකදී ඊයේ රාත්‍රී අපවත් විය. වර්ෂ 1930 මාර්තු මස 17 වන දින කුරුණෑගල කළුගමුව උඩුගම ග්‍රාමයේ උපත ලද උන්වහන්සේ අපවත්වන විට 86 වියෙහි පසු විණ. 1945 වසරේ ජුලි මාසයේ දී අස්ගිරි මහාවිහාරයේ දී පැවති බිමට එක් වන උන්වහන්සේ මාතලේ ශ්‍රී ධර්මරාජ පිරිවෙණෙන් මූලික අධ්‍යාපනය හදාරනු ලැබුවේය.1966 වසරේ අස්ගිරි විහාර කාරක සංඝ සභාවට උන්වහන්සේ තේරී පත් විය. වර්ෂ 1970දී උන්වහන්සේගේ ගුරුදේවයන් වන අස්ගිරි පාර්ශවයේ මහනායක ධුරය හෙබවු උඩුගම බුද්ධරක්ඛිත රතනපාලාබිදාන මහනාහිමිපාණන් වහන්සේගේ අපවත්වීමෙන් අනතුරුව අස්ගිරි පාර්ශවයට අයත් සියලු වෙහෙර විහාරස්ථානවල වගකීම උන්වහන්සේ වෙත පැවරුණි. 1998 වසරේ ඔක්තෝබර් මාසයේ දී ශ්‍යාමෝපාලී මහනිකායේ අස්ගිරි පාර්ශයේ අනුනායක ධුරයට පත් වු උඩුගම ශ්‍රී බුද්ධරක්ඛිත නාහිමිපාණන් වහන්සේ 1999 වසරේ දෙසැම්බර් මස 13 වැනිදා අස්ගිරි පාර්ශවයේ මහනායක ධුරයට පත්විය.ඉන් අනතුරුව මේ දක්වා සමස්ත ශ්‍රී ලංකාවේ බුද්ධ ශාසනයේ චිරස්තිථිය වෙනුවෙන් අපමණ මෙහෙයක් සිදුකළ උන්වහන්සේ රටේත් ජාතියේත් ආගමික ප්‍රබෝදය ඇතිකරලීම සඳහා මූලික වී ක්‍රියාකළේය.", "URL": "https://sinhala.adaderana.lk/news.php?nid=50515", "Category": null, "Parent URL": null}