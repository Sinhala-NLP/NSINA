{"Source": "Adaderana", "Timestamp": "June 23, 2013 10:05 am", "Headline": "29දා ඒ ගැන සාකච්ඡා කරනවා", "News Content": "ජාතික ගැටලුව සම්බන්ධයෙන් නම් කරන ලද පාර්ලිමේන්තු තේරීම් විශේෂ කාරක සභාවට සිය පක්ෂයේ සාමාජිකයෙකු නම් කිරීම ඉදිරියේදී සිදුකරන බව ශ්‍රී ලංකා මුස්ලිම් කොංග්‍රසය පවසයි. අමාත්‍ය රවුෆ් හකීම් මේ දිනවල දිවයිනෙන් බැහැරව සිටින බැවින් අදාළ තේරීම් කාරක සභාවට නමක් යෝජනා කිරීම ප්‍රමාද වී ඇති බව ශ්‍රී ලංකා මුස්ලිම් කොංග්‍රස් පක්ෂයේ ජාතික සංවිධායක මොහොමඩ් ෂෆික් රජාබ්දීන් මහතා සඳහන් කළේය. අමාත්‍යවරයා දිවයිනට පැමිණිමෙන් පසුව එළඹෙන 29 වැනි දින ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලය රැස්වී ඒ පිළිබඳ සාකච්ඡා කිරීමට නියමිතව තිබේ. ජාතික ගැටලුව සම්බන්ධයෙන් නම් කරන ලද පාර්ලිමේන්තු තේරීම් කාරක සභාවට ආණ්ඩුපක්ෂයේ සාමාජිකයන් 19 දෙනෙකු කථානායකවරයා විසින් පසුගියදා පාර්ලිමේන්තුව හමුවේ ප්‍රකාශයට පත් කළේය. කෙසේ වෙතත් අදාළ තේරීම් කාරක සභාවට නියෝජිතයෙකු නම් කිරීම සඳහා ආණ්ඩුවට කොන්දෙසි කිහිපයක් ඉදිරිපත් කර ඇති බව එක්සත් ජාතික පක්ෂය පැවසුවේය. එම කොන්දේසිවලට එකඟතාව පළ කළහොත් පමණක් පාර්ලිමේන්තු තේරීම් කාරක සභාවට එක්සත් ජාතික පක්ෂයේ නියෝජිතයින් නම් කිරීම සිදුකරන බව විපක්ෂයේ ප්‍රධාන සංවිධායක ජෝන් අමරතුංග මහතා කීවේය.", "URL": "https://sinhala.adaderana.lk/news.php?nid=35169", "Category": null, "Parent URL": null}