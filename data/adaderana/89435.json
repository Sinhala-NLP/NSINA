{"Source": "Adaderana", "Timestamp": "May 20, 2018 12:29 pm", "Headline": "දකුණේ පැතිර යන වෛරසයට ගොදුරු වූ රෝගීන් 600 ක් රෝහල්වල ප්‍රතිකාර ලබයි", "News Content": "දකුණු පළාතේ පැතිර යන වෛරස් රෝගයට ගොදුරු වූ රෝගීන් 600 දෙනෙකු පමණ රෝහල්ගතව ප්‍රතිකාර ලබන බව සෞඛ්‍ය අමාත්‍යංශය පවසයි. දකුණු පළාත් සෞඛ්‍ය සේවා අධ්‍යක්ෂ කාර්යාලයේ තොරතුවලට අනුව ගාල්ල කරාපිටිය රෝහල, මාතර මහ රෝහල සහ ඇල්පිටිය, කඹුරුපිටිය, තංගල්ල, වලස්මුල්ල යන මූලික රෝහල් වලින් මෙම රෝගීන් වාර්තා වී ඇති බව සෞඛ්‍ය අමාත්‍යංශය පෙන්වාදෙයි. වෛරස් රෝගයට ගොදුරු වී ඇති එම රෝගීන්ට සඳහා අවශ්‍ය සියලු පහසුකම් ලබාදෙන ලෙස සෞඛ්‍ය අමාත්‍ය රාජිත සේනාරත්න මහතා සෞඛ්‍ය සේවා අධ්‍යක්ෂ ජනරාල්වරයා වෙත උපදෙස් ලබාදී ඇති බව සෞඛ්‍ය අමාත්‍යංශය සඳහන් කළේය. ඒ අනුව රෝගීන්ට ප්‍රතිකාර කිරීම සඳහා අවශ්‍ය හයිෆ්ලෝ ඔක්සිජන් යන්ත්‍ර 10ක් ගාල්ල කරාපිටිය රෝහලට ලබාදී ඇති අතර වෛද්‍යවරුන් ඉල්ලා සිටින සියලු පහසුකම් ලබාදීමට පියවර ගන්නා බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා සඳහන් කළේය. ඉන්ෆ්ලුවෙන්සා වෛරසයක් හේතුවෙන් ව්‍යාප්ත වන මෙම රෝග තත්වයට ගොදුරු වීමේ ඉහළ අවධානම් සහිත කොට්ඨාශ ලෙස වයස අවුරුදු දෙකට අඩු දරුවන් , ගර්භනී කාන්තාවන් , කිරි දෙන මව්වරුන්, ශ්වසන ආබාධ සහිත පුද්ගලයින් සහ වැඩිහිටියන් හඳුනාගෙන තිබේ. රෝගයෙන් ආරක්ෂා වීම සඳහා පෞද්ගලික සනීපාරක්ෂක ක්‍රමවේද අනුගමනය කරන ලෙසත්, මුඛය හා නාසයවැසෙන පරිදි ආවරණයක් යොදාගෙන සිටින ලෙසත් සෞඛ්‍ය සේවා අධ්‍යක්ෂ ජනරාල්වරයා ජනතාවගෙන් ඉල්ලීමක් කරයි. විශේෂයෙන් රෝග ලක්ෂණ පෙන්නුම්කරන දරුවන් පෙර පාසල්, පාසල් හෝ උපකාරක පන්ති වලට සහභාගී කරවීමෙන් වැලකී සිටින ලෙස විශේෂඥ වෛද්‍ය අනිල් ජාසිංහ මහතා මව්පියන්ට දැනුම් දෙයි.", "URL": "https://sinhala.adaderana.lk/news.php?nid=89435", "Category": null, "Parent URL": null}