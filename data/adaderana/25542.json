{"Source": "Adaderana", "Timestamp": "July 5, 2012 04:21 pm", "Headline": "පොලිසියට බියේ කිතුලට නැඟී තිදරු පියා ඇද වැටී රෝහලේ-සැරයන්වරු තිදෙනකුගේ වැඩ තහනම්", "News Content": "පොලිසියට බියේ කිතුලට නැඟී තිදරු පියා ඇද වැටී රෝහලේ-සැරයන්වරු තිදෙනකුගේ වැඩ තහනම් දියතලාව පොලිසියේ සැරයන්වරුන් තිදෙනෙකුගේ වැඩ තහනම් කර තිබේ. නිසි බලපත්‍ර ලබා සිටි පුද්ගලයෙකු බලහත්කාරයෙන් කිතුල්ගසකට නංවා රා ලබාදෙන ලෙස තර්ජනය කිරීම සහ අදාළ පුද්ගලයා ගසින් ඇද වැටී‍ම හේතුවෙන් බරපතළ තුවාල සිදු වීම කරුණු මත මෙම තීරණය ගත් බව බණ්ඩාරවෙල පොලිස් අධිකාරි ජගත් චන්ද්‍රකුමාර මහතා කියා සිටියි. \"ලයිෂන් එකෙන් වැඩක් නෑ..අපිට නඩුවක් ඕනෑ\"කියමින් අදාළ පුද්ගලයාට සැරයන්වරුන් විසින් කරන ලද තර්ජනයත් සමඟ කිතුල් ගසට නඟිමින් සිටි පුද්ගලයා ඉන් ඇඳ වැටී බරපතළ තුවාල ලබා බදුල්ල මහ රෝහලට ඇතුළත් කර තිබේ. කිතුල් ගසෙන් ඇදවැටී තුවාල ලබා රෝහල්ගත කර ඇත්තේ අර්.එම් සෝමතිලක නමැති 42 හැවිරිදි තිදරු පියෙකි. මෙම සිදුවීමෙන් පසු නොසැලකිලිමත් අන්දමින් තුවාල සිදුකිරීම යන චෝදනාව යටතේ තර්ජනය කළ බව කියන පොලිස් සැරයන්වරු තිදෙනා අත්අඩංගුවට ගෙන වැලිමඩ මහේස්ත්‍රාත් අධිකරණයට ඉදිරිපත් කරනු ලදුව රු.2500 බැගින් ශරීර ඇප මත මුදාහැරීමට නියෝග කර ඇත. එසේම සැකකාර පොලිස් සැරයන්වරු තිදෙනාට මේ මස 09 වන දින යළි අධිකරණය හමුවේ පෙනී සිටින ලෙසද මහේස්ත්‍රාත් අධිකරණය විසින් නියෝග කරන ලද බව අද දෙරණ වාර්තාකරු කියා සිටියි. තුවාලකරුගේ බිරිඳ සහ මව විසින් වැලිමඩ පොලීසියට කරන ලද පැමිණිල්ලකට අනුව බණ්ඩාරවෙල පොලිස් අධිකාරී ජගත් චන්ද්‍ර කුමාර මහතාගේ උපදෙස් මත බණ්ඩාරවෙල දිස්ත්‍රීක් 2,සහකාර පොලිස් අධිකාරී ඩබ්ලිව්.එච්.ජේ.බී විජේරත්න මහතාගේ මෙහෙයවීමෙන් වැලිමඩ පොලිස් ස්ථානාධිපති පො.ප බුද්ධික ඒකනායක මහතා විසින් පරීක්ෂණ පවත්වයි.", "URL": "https://sinhala.adaderana.lk/news.php?nid=25542", "Category": null, "Parent URL": null}