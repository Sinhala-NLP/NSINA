{"Source": "Adaderana", "Timestamp": "December 14, 2018 04:24 pm", "Headline": "මහින්දගේ අභියාචනය සලකා බැලීම තවදුරටත්", "News Content": "මහින්ද රාජපක්ෂ මහතා ඇතුළු අමාත්‍ය මණ්ඩලයේ සාමාජිකයින් එම තනතුරුවල කටයුතු වළක්වාලමින් අභියාචනාධිකරණය පැනවූ අතුරු තහනම් නියෝගයට එරෙහිව ගොනු කළ අභියාචනා පෙත්සම් සලකා බැලීම ශ්‍රේෂ්ඨාධිකරණය හමුවේ තවදුරටත් සිදුකෙරෙන බව අද දෙරණ වාර්තාකරු පවසයි. මහින්ද රාජපක්ෂ මහතා ඇතුළු අමාත්‍ය මණ්ඩල සාමාජිකයින් විසින් ගොනු කළ එම පෙත්සම් ඊවා වනසුන්දර, බුවනෙක අලුවිහාරේ සහ විජිත් මළල්ගොඩ යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ සලකා බැලීම අද(14) පෙරවරුවේ ආරම්භ කෙරුණි. පෙත්සම්කාර මහින්ද රාජපක්ෂ සහ අමාත්‍ය මණ්ඩලයේ සාමාජිකයින් වෙනුවෙන් පෙනී සිටි ජනාධිපති නීතිඥ ගාමිණී මාරපන හා ජනාධිපති නීතිඥ රොමේෂ් ද සිල්වා අධිකරණය හමුවේ කරුණු දක්වමින් කියා සිටියේ අභියාචනාධිකරණය විසින් නිකුත් කර ඇති තහනම් නියෝගය මුළුමනින්ම ප්‍රායෝගික නොවන හා නීතියට අනුකූල නොවන නියෝගයක් බවයි. අභියාචනාධිකරණය නිකුත් කළ තහනම් නියෝගය හේතුවෙන් අග්‍රාමාත්‍යවරයාට සහ කැබිනට් මණ්ඩලයට තම තනතුරු දැරීමට නොහැකි තත්ත්වයක් උද්ගත වී ඇති අතර එමඟින් රටට විශාල අගතියක් සිදුවන බව එම නීතීඥවරු පෙන්වා දුන්නේය. වගඋත්තරකාර රනිල් වික්‍රමසිංහ මහතා ඇතුළු එක්සත් ජාතික පක්ෂයේ මන්ත්‍රීවරු පිරිසක් වෙනුවෙන් පෙනී සිටි ජනාධිපති නීතිඥ කනගීෂ්වරන් මහතා සඳහන් කළේ අභියාචනාධිකරණය විසින් මහින්ද රාජපක්ෂ මහතා ඇතුළු අමාත්‍ය මණ්ඩලයේ සාමාජිකයින්ගේ තනතුරු ක්‍රියාත්මක කිරීම වළක්වාලමින් තහනම් නියෝග නිකුත් කළේ කරුණු අධ්‍යයනය කිරීමෙන් පසුව බවයි. අසම්පූර්ණ හැන්සාඩ් වාර්තා පදනම් කරගෙන අභියාචනාධිකරණය මෙම තහනම් නියෝගය නිකුත්කළ බවට පෙත්සම්කාර පාර්ශවය ඉදිරිපත් කරන තර්කය පිළිගත නොහැකි බව සඳහන් කළ ජනාධිපති නීතිඥවරයා පාර්ලිමේන්තුවේ අභ්‍යන්තර ලේඛනයක් අධිකරණයක් හමුවේ ප්‍රශ්න කළ නොහැකි බව පෙන්වා දුන්නේය. පාර්ලිමේන්තු බලතල හා වරප්‍රසාද පනත යටතේ මෙම නඩු කටයුත්ත අධිකරණය හමුවේ පවත්වාගෙන යාමට හැකියාවක් නොමැති බව කනගීෂ්වරන් ජනාධිපති නීතිඥවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=100758", "Category": null, "Parent URL": null}