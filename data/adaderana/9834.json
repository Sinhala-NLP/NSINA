{"Source": "Adaderana", "Timestamp": "July 26, 2010 08:20 am", "Headline": "අඟුලාන ඝාතනයේ මුල් නඩු වාර්තා ඉදිරිපත් කරන්නැයි නියෝග", "News Content": "මහත් ආන්දෝලනයකට තුඩු දුන් අඟුලාන ද්විත්ව මිනිස් ඝාතනයට අදාළ මුල් නඩු වාර්තා සියල්ල නඩු විභාගය සඳහා ඉදිරිපත් කරන ලෙස එම නඩුව විභාග කරන කොළඹ ත්‍රිපුද්ගල මහාධිකරණ විනිසුරු මඩුල්ල නියම කර තිබේ. ඒ අනුව අදාළ නියෝගය ගල්කිස්ස හා මොරටුව මහේස්ත්‍රාත් අධිකරණ වලට නිකුත් කර ඇති අතර එම නියෝගය මගින් සඳහන් කර ඇත්තේ අඟුලාන ඝාතන වලට අදාළ මුල් නඩු වාර්තා හා සියලුම නඩු භාණ්ඩ මහාධිකරණය වෙත ලබාදෙන ලෙසය. ඉකුත් දා රැස්වු ත්‍රිපුද්ගල විශේෂ මහාධිකරණ විනිසුරු මඩුල්ල නඩු විභාගය අගෝස්තු මස 19 වැනිදා සිට පැවැත්වීමට තීන්දු කරනු ලැබීය. අඟුලාන පොලිසියේ හිටපු ස්ථානාධිපති ලෙස කටයුතු කළ පොලිස් පරීක්ෂක වී. නිව්ටන් ඇතුළු පොලිස් නිලධාරීන් සිව් දෙනෙකු මෙම නඩු විභාගයේ විත්තිකරුවන් ලෙස ‍නම් කර තිබේ. අදාළ විත්තිකරුවන් නඩු විභාගය අවසන් වන තෙක් රීමාන්ඩ් භාරයේ තැබීමට ත්‍රිපුද්ගල විනිසුරු මඩුල්ල නියම කර ඇත.", "URL": "https://sinhala.adaderana.lk/news.php?nid=9834", "Category": null, "Parent URL": null}