{"Source": "Adaderana", "Timestamp": "October 26, 2015 05:09 pm", "Headline": "ත්‍රිවිධ හමුදාවේ ගෞරවය සහ අභිමානය ආරක්ෂා කරනවා", "News Content": "ජාත්‍යන්තර චෝදනාවලට මුහුණදීමේදී ත්‍රිවිධ හමුදාවේ ගෞරවය සහ අභිමානය ආරක්ෂා කිරීමට රජය බැඳී සිටින බව ජනාධිපති මෛත්‍රිපාල සිරිසේන මහතා පවසයි.ජනාධිපතිවරයා ප්‍රකාශ කළේ ත්‍රීවිධ හමුදාව ඇතුළු ආරක්ෂක අංශ දුර්වල කිරීමට කිසිදු අයුරකින් ඉඩ නොතබන බවයි.අද පෙරවරුවේ පනාගොඩ ශ්‍රී ලංකා පාබල හමුදා මුලස්ථානයේ පැවැති වර්ණ ප්‍රධානෝත්සවයට එක්වෙමින් ජනාධිපතිවරයා මෙම අදහස් පළ කර ඇත.ජේ.ආර් ජයවර්ධන ජනාධිපතිවරයාගෙන් අනතුරුව වසර 25 කට පසු ශ්‍රී ලංකා පාබල හමුදාවේ වර්ණ ප්‍රධානෝත්සවයකට රාජ්‍ය නායකයෙකු සහභාගී වූ ප්‍රථම අවස්ථාවද මෙය වේ.පාබල හමුදා මුලස්ථානය වෙත පැමිණි ජනාධිපති මෛත්‍රීපාල සිරිසේන මහතා එහිදී විශේෂ හමුදා උත්තමාචාරයක් සහිතව පිළිගත් බව ජනාධිපති මාධ්‍ය අංශය සඳහන් කළේය.එහිදී ජනාධිපති මෛත්‍රිපාල සිරිසේන මහතා විසින් ශ්‍රී ලංකා පාබල හමුදා රෙජිමේන්තුව වෙත ජනාධිපති වර්ණ හා රෙජිමේන්තු වර්ණ ප්‍රදානය කිරිමත්, පළමුවන ශ්‍රී ලංකා පාබල හමුදාව සහ දෙවන ශ්‍රී ලංකා ස්වේච්ඡා පාබල හමුදා ඒකකයන් වෙත ජනාධිපති වර්ණ සහ ඒකක වර්ණ ප්‍රදානය කර ඇත.", "URL": "https://sinhala.adaderana.lk/news.php?nid=54687", "Category": null, "Parent URL": null}