{"Source": "Adaderana", "Timestamp": "March 23, 2016 03:03 pm", "Headline": "බ්‍රසල්ස් ප්‍රහාරයට සම්බන්ධ සැකකරු සොයා මෙහෙයුම්", "News Content": "බෙල්ජියමේ බ්‍රසල්ස් නුවර සිදුවු පිපිරීම් මාලාවට සම්බන්ධ ප්‍රධාන සැකකරු සොයා එරට පොලීසිය මෙහෙයුම් ආරම්භ කර තිබේ. ඊයේ(22) බ්‍රසල්ස් ගුවන්තොටුපොළේ සහ උමං දුම්රිය ස්ථානයක සිදුවු ප්‍රහාර තුනකින් පුද්ගලයින් තිස් දෙනෙකුට වැඩි පිරිසක් මියගොස් තවත් සියයකට අධික පිරිසක් තුවාල ලැබීය. ගුවන්තොටුපොළේ ප්‍රහාර සිදුවීමට පෙර එක් පුද්ගලයෙකු තවත් කළු පැහැති ඇඳුමෙන් සැරසුනු පුද්ගලයින් දෙදෙනෙකු සමග ගමන් කරන ආකාරය සී.සී.ටි.වි.දර්ශනවල දැක්වෙන අතර ඔවුන් තිදෙනා මෙම ප්‍රහාරවලට සම්බන්ධ බවට බෙල්ජියම් ආරක්ෂක අංශ සැක පළ කරයි.කළු ඇඳුමෙන් සැරසුනු පුද්ගලයින් දෙදෙනා මරාගෙන මැරෙන බෝම්බ ප්‍රහාර දෙක එල්ල කර ඇති බවත්, අනෙක් පුද්ගලයා ගුවන්තොටුපොළේ තුළ බෝම්බයක් අටවා පළා ගොස් ඇති බවත් සඳහන්ය. කෙසේවෙතත් පුපුරා නොගිය එම බෝම්බය ආරක්ෂක අංශ සිදුකළ සෝදිසියකදී සොයාගෙන තිබුණි.ඊයේ දිනයේ බ්‍රසල්ස් නුවරට එල්ල වු ප්‍රහාර මලාවේ වගකීම මේ වන විටත් අයි.එස්.සංවිධානය විසින් භාරගෙන ඇති අතර අදාළ ප්‍රහාරයත් සමග රටවල් රැසක ගුවන්තොටුපොළවල ඇතුළු ප්‍රධාන ස්ථානවල ආරක්ෂාව තර කර තිබේ.යුරෝපා රටවල සිටින අමෙරිකානු වැසියන්ට ජනතාව වැඩි වශයෙන් ගැවසෙන ස්ථානවල රැඳී සිටීමෙන් වළකින ලෙස අමෙරිකානු රාජ්‍ය දෙපාර්තමේන්තුව විසින් දැනුම්දීමක් සිදුකර ඇති බව ද සඳහන්ය.", "URL": "https://sinhala.adaderana.lk/news.php?nid=58557", "Category": null, "Parent URL": null}