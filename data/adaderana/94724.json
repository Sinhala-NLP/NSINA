{"Source": "Adaderana", "Timestamp": "August 20, 2018 04:21 pm", "Headline": "රම්බියා චණ්ඩ මාරුතයෙන් ප්‍රදේශ රැසකට දැඩි බලපෑම්", "News Content": "රම්බියා චණ්ඩ මාරුතයෙන් නැගෙනහිර චීනයට ඔබ්බෙන් වූ ප්‍රදේශ රැසකට බලපෑම් එල්ල වී තිබේ. ඉන් බලපෑම් එල්ල වූ ප්‍රදේශ රැසක අධික වැසි හටගෙන ඇති බව විදෙස් මාධ්‍ය වාර්තා කළේය. පසුගියදා ෂැන්හයි නගරය හරහා ගොඩබිමට ප්‍රවේශ වූ රම්බියා චණ්ඩ මාරුතයෙන් නැගෙනහිර චීනයට ඔබ්බෙන් වූ ප්‍රදේශ රැසකට බලපෑම් එල්ල වී ඇත. මේ හේතුවෙන් ජන ජීවිතයටද එල්ල වී ඇත්තේ දැඩි බලපෑමක්. රම්බියා චණ්ඩ මාරුතය හේතුවෙන් බෙන්ග්බු (Bengbu) නගරයට අධික වැසි ඇදහැලෙන බවත් සඳහන් වේ. ප්‍රදේශයේ ඇතැම් ස්ථාන මීටර් හතරක් පමණ උසකට ජලයෙන් යටව පවතින බවද වාර්තා විය. දැඩි සුළං තත්ත්වයත් සමඟ ගස් කඩා වැටීම හේතුවෙන් ගමනාගමන කටයුතු වලදී දැඩි අපහසුතාවන්ට මුහුණ දීමට සිදුව ඇත. චණ්ඩ මාරුතය හේතුවෙන් මධ්‍යම චීනයේ හෙනන් පළාතට ඇදහැලුන වර්ෂාපතනය මිලිමීටර් 230ක් ලෙසයි සටහන්ව ඇත්තේය. ඉන් තදාසන්න ප්‍රදේශ වල භෝග වගාවලටත් නාගරික ප්‍රදේශවල ගමනාගමන කටයුතු වලටත් දැඩි ලෙස බලපෑම් එල්ල විය. ජලයෙන් පිරී පවතින මාර්ගවල මෝටර් රථ සිරවීමෙන් රියදුරන්ට මුහුණ දීමට සිදුවූයේ ද දැඩි දුෂ්කරතාවන්ටයි. ආපදාවට ලක්වූ ප්‍රදේශවලට සහන සේවකයින් රැසක් යෙදවීමට ප්‍රාන්ත බලධාරීන් පියවර ගෙන ඇත. චණ්ඩ මාරුතයෙන් තවදුරටත් බලපෑම් එල්ල වූයේ උතුරුදිග චීනයේ හෙබෙයි පළාතටයි. මේ අතර ඉදිරි දින කිහිපයේදී තද වැසි සහ සුළං අපේක්ෂාවෙන් ෂින්ටායි නගරයට නිල් අනතුරු ඇඟවීමක් නිකුත් කළ බව එරට කාලගුණ අංශ සඳහන් කළේය. ගංවතුර පාලනය කිරීම සඳහා නාගරික ගංවතුර නල මාර්ග හතරක් විවෘත කිරීමට බලධාරීන් පියවර ගෙන ඇති බවද විදෙස් වාර්තා වල සඳහන් වේ.", "URL": "https://sinhala.adaderana.lk/news.php?nid=94724", "Category": null, "Parent URL": null}