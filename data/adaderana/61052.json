{"Source": "Adaderana", "Timestamp": "June 13, 2016 02:56 pm", "Headline": "ආර්ථික මධ්‍යස්ථානයේත් එළවළු හිඟයක් ", "News Content": "දඹුල්ල ආර්ථික මධ්‍යස්ථානයේ එළවළු හිඟයක් පවතින බව වාර්තා වෙයි.මේ හේතුවෙන් තොග වෙළෙඳුන් දඹුල්ල ආර්ථික මධ්‍යස්ථානය වෙත පැමිණීමේ අඩුවක් දක්නට ලැබෙන බව අද දෙරණ වාර්තාකරු සඳහන් කළේය.සාමාන්‍යයෙන් එළවළු කිලෝවක තොග මිල රුපියල් 100ත් 180ත් අතර පවතින අතර ඊට සමගාමීව සිල්ලර වෙළෙඳපොළේ ද එළවළු කිලෝවක මිල රුපියල් 200 ඉක්මවා පවතියි.අමුමිරිස් කිලෝවක තොග මිල රුපියල් 500ත් 600ත් අතර පවතින අතර එහි සිල්ලර මිල පවතින්නේ රුපියල් 800ත් 1000ත් අතර බව අද දෙරණ වාර්තාකරු පැවසුවේය.මෙම තත්ත්වයට බලපා ඇත්තේ පසුගියදා පැවති අයහපත් කාලගුණ තත්ත්වය බව දඹුල්ල ආර්ථික මධ්‍යස්ථානයේ වෙළෙඳුන් පවසයි.", "URL": "https://sinhala.adaderana.lk/news.php?nid=61052", "Category": null, "Parent URL": null}