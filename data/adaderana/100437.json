{"Source": "Adaderana", "Timestamp": "December 8, 2018 09:25 am", "Headline": "බැංකු දෙකක් තුළ සිදුවූ වෙඩි තැබීමකින් 12 දෙනෙක් මරුට", "News Content": "ඊසාන දිග බ්‍රසීලයේ මිලාග්‍රස් ප්‍රදේශයේ බැංකු දෙකක් තුළ සිදුවූ වෙඩි තැබීමකින් පුද්ගලයින් 12 දෙනෙකු මියගොස් තිබේ. විදෙස් මාධ්‍ය සඳහන් කලේ කොල්ලකරුවන් පිරිසක් විසින් අදාළ බැංකු වෙත පැමිණ එහි සිටි පිරිසක් ප්‍රාණ ඇපකරුවන් ලෙස රඳවාතබාගෙන ඇති බවයි. එහිදී එරට පොලීසිය හා කොල්ලකරුවන් අතර වෙඩි හුවමාරුවක් ද සිදුව ඇති අතර වෙඩි ප්‍රහාරවලින් කොල්ලකරුවන් 06 දෙනෙකු හා ප්‍රාණ ඇපකරුවන් 06 දෙනෙකු මියගිය බව සඳහන්ය. මියගිය ප්‍රාණ ඇපකරුවන් අතුරින් පස් දෙනෙකුම එකම පවුලේ සාමාජිකයින් වන අතර කුඩා ළමුන් දෙදෙනෙකු ද ඒ අතර වන බව සඳහන්ය. කොල්ලකරුවන් දෙදෙනෙකු පොලීසිය විසින් අත්අඩංගුවට ගෙන ඇති අතර කොල්ලකරුවන් විසින් රැගෙන ආ පුපුරණද්‍රව්‍ය, ගිනි අවි හා වාහන කිහිපයක් ද එරට ආරක්ෂක අංශ භාරයට ගෙන ඇති බව විදෙස් මාධ්‍ය වාර්තා කලේය.", "URL": "https://sinhala.adaderana.lk/news.php?nid=100437", "Category": null, "Parent URL": null}