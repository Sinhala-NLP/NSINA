{"Source": "Adaderana", "Timestamp": "August 15, 2017 08:44 pm", "Headline": "නිසි කසළ කළමනාකරණ වැඩසටහන මේ වසර අගදී ", "News Content": "පළාත් මට්ටමෙන් කසළ කළමනාකරණය සඳහා වූ නිසි වැඩපිළිවෙළ මේ වසරේ දෙසැම්බර් මාසය වන විට ක්‍රියාවට නංවා අවසන් කළ යුතු බව ජනාධිපති මෛත්‍රීපාල සිරිසේන මහතා නිලධාරීන්ට දැනුම් දී තිබේ. රටේ කැළි කසළ ගැටළුව සඳහා ලබන වසර වන විට ස්ථීරසාර විසඳුමක් ලබාදීම රජයේ අරමුණ වන අතර ඒ සමඟ අනුගත වෙමින් පළාත් 09 තුළම කසළ කළමනාකරණය සඳහා වූ නිසි වැඩපිළිවෙළ දෙසැම්බර් මාසය වන විට ක්‍රියාවට නංවා අවසන් කළ යුතු බව ජනාධිපතිවරයා පෙන්වා දී ඇත. පළාත් පාලන ආයතනවල කසළ කළමනාකරණය විධිමත් කිරීම පිළිබඳ අද(15) පෙරවරුවේ ජනාධිපති කාර්යාලයේ පැවති සාකච්ඡාවකදී ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ. අග්‍රමාත්‍ය රනිල් වික්‍රමසිංහ මහතා මෙන්ම අමාත්‍යවරුන් වන පාඨලී චම්පික රණවක, ගයන්ත කරුණාතිලක, අකිල විරාජ් කාරියවසම්, සාගල රත්නායක, සරත් ෆොන්සේකා යන මහත්වරුන් ඇතුළු පිරිසක් මෙම සාකච්ඡාවට එක්ව සිටි බව ජනාධිපති මාධ්‍ය අංශය සඳහන් කළේය. එහිදී කොළඹ හා තදාසන්න ප්‍රදේශවල කසළ බැහැර කිරීමේ ප්‍රගතිය පිළිබඳ ජනාධිපතිවරයා නිලධාරීන්ගෙන් කරුණු විමසා තිබේ. එමෙන්ම පැල්පත් සහිත ප්‍රදේශවල කසළ කළමනාකරණය විධිමත් අයුරින් සිදු නොවීම හේතුවෙන් මතුව ඇති ගැටළු පිළිබඳව මෙම සාකච්ඡාවේදී අවධානය යොමු වූ බව ජනාධිපති මාධ්‍ය අංශය සඳහන් කළේය. පොලිතීන් හා ප්ලාස්ටික් භාවිතය අවම කිරීම පිළිබඳ අමාත්‍ය මණ්ඩල නිර්දේශ ක්‍රියාත්මක වීම සම්බන්ධයෙන්ද එහිදී කරුණු සාකච්ඡා වී තිබේ.මේ අතර බස්නාහිර පළාත තුළ ක්‍රියාත්මක කිරීමට නියමිත මහා පරිමාණ අපද්‍රව්‍ය කළමනාකරණ ව්‍යාපෘති හැකි ඉක්මණින් ආරම්භ කිරීමට බලාපොරොත්තු වන බව බස්නාහිර පළාත් අපද්‍රව්‍ය කළමනාකරණ අධිකාරිය පවසයි.එහි අධ්‍යක්ෂ නලීන් මාන්නප්පෙරුම මහතා පවසන්නේ යෝජිත කරදියාන අපද්‍රව්‍ය කළමනාකරණ ව්‍යාපෘතිය මෙම වසරේ නොවැම්බර් මාසයේදී ආරම්භ කිරීමට නියමිත බවයි.", "URL": "https://sinhala.adaderana.lk/news.php?nid=76333", "Category": null, "Parent URL": null}