{"Source": "Adaderana", "Timestamp": "February 10, 2013 08:38 am", "Headline": "බැටරි 8ට විදලා", "News Content": "ජංගම දුරකථන සමාගමකට අයත් සම්ප්‍රේෂණ කුලුණකට සවි කර තිබු රුපියල් 2,40,000 ක් පමණ වටිනා බැටරි 08 ක් සොරාගෙන යාමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව මුන්දලම පොලීසිය පවසයී. ඉකුත් 05 වැනි දිනත් 08 වැනි දිනත් අතර කාලය තුළ මෙම සොරකම සිදුවී ඇති බව මුලික විමර්ශණවලදී අනාවරණය වී ඇතැයි අප වාර්තාකරු කියයි. තමන් සේවය කරන ආයතනය විසින් ආඩිමුනේ - සින්නකොලණිය ප්‍රදේශයේ සවිකර ඇති ජංගම දුරකථන සම්ප්‍රේෂණ කුලුණට සවිකර තිබු බැටරි (වියලි කෝෂ) 08 ක් කිසියම් අයෙකු විසින් ගලවා සොරාගෙන ගොස් ඇති බව ජංගම දුරකථන සමාගමක විමර්ශන නිලධාරියෙකු ලෙස සේවය කරන හේරත් මුදියන්සේලාගේ විජේරත්න යන අය විසින් පොලීසියට පැමිණිලි කරමින් පවසා ඇත. තම ආයතනයේ ප්‍රාදේශීය නිලධාරියා විසින් ඉකුත් 05 වැනි දින මෙම කුලුණ සහ උපකරණ පරීක්ෂා කර නැවත 08 වැනි දින පරීක්ෂා කරන විට වියලි කෝෂ සොරාගෙන ගොස් ඇති බව දැන ගත්තේ යැයිද පැමිණිලිකරු වැඩිදුරටත් පවසා තිබේ. මුන්දලම පොලීසිය මේ සම්බන්ධයෙන් වැඩිදුර පරීක්ෂණ කරගෙන යන බවද අප වාර්තාකරු පවසයි.", "URL": "https://sinhala.adaderana.lk/news.php?nid=31492", "Category": null, "Parent URL": null}