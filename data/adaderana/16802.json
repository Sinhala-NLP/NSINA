{"Source": "Adaderana", "Timestamp": "June 16, 2011 04:17 pm", "Headline": "සුදුකොඩි ප්‍රකාශය ගැන කිසිවක් දරුස්මාන් වාර්තාවේ නෑ", "News Content": "සන්ඩේ ලීඩර් පුවත්පතේ පළ වූ සරත් ෆොන්සේකා මහතා විසින් සිදුකළේ යැයි කියන සුදුකොඩි ප්‍රකාශය පිළිබඳව කිසිවක්, දරුස්මාන් වාර්තාවේ සඳහන් නොවන බව විදේශ කටයුතු අමාත්‍යාංශ‍යේ අධ්‍යක්ෂ ජනරාල්වරයෙකු කොළඹ මහාධිකරණය හමුවේ අද(16) ප්‍රකාශ කළේය. සුදුකොඩි ප්‍රකාශය පිළිබඳ නඩුව අද කැඳවූ අවස්ථාවේ විත්තියේ නීතීඥ නලින් ලද්දුවහෙට්ටි මහතාගේ ප්‍රශ්නවලට පිළිතුරු දෙමින් විදේශ කටයුතු අමාත්‍යාංශයේ එක්සත් ජාතීන්ගේ හා බහුපාර්ශ්වික කටයුතු පිළිබඳ අධ්‍යක්ෂ ජනරාල් සී.ඒ.එච්.එම්. විජේරත්න මහතා මේ බව ප්‍රකාශ කළේය. තමා දරුස්මාන් වාර්තාව කියවා අධ්‍යයන කර ඇති අතර අදාළ ප්‍රකාශය එම වාර්තාවේ සඳහන් නොවන බව විජේරත්න මහතා එහිදී පවසා තිබේ. දරුස්මාන් වාර්තාව සැකසීමට‍ යොදාගත් කරුණු පිළිබඳව තමන් කිසිවක් නොදන්නා‍ බව රජයේ නියෝජ්‍ය සොලිසිටර් ‍ජනරාල් බුවනෙක අළුවිහාරේ මහතා නැගූ පැනයකට පිළිතුරු දෙමින් විජේරත්න මහතා කියා සිටියේය. සුදුකොඩි ප්‍රකාශය පිළිබඳ නඩුව වැඩිදුර විභාගය ලබන 23 වැනිදා දක්වා කල් තැබුණි.", "URL": "https://sinhala.adaderana.lk/news.php?nid=16802", "Category": null, "Parent URL": null}