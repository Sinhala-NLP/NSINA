{"Source": "Adaderana", "Timestamp": "August 30, 2010 10:57 am", "Headline": "පකිස්ථානයේ අවසන් පාවාදීම ශ්‍රී ලංකාව හා පැවති තරගයයි", "News Content": "මේ දිනවල එංගලන්තයේ ලෝඩ්ස් ක්‍රීඩා පිටියේ පැවැත්වෙන එංගලන්ත -පකිස්ථාන ටෙස්ට් ක්‍රිකට් තරගාවලිය අතරතුර පකිස්ථාන ක්‍රිකට් කණ්ඩායම විසින් තරගය පාවා දී ඇති බවට වාර්තා වේ. මසාර් මජීඩ් නම් තරග සඳහා ඔට්ටු තබන්නෙකු විසින් සිදුකළ හෙළිදරව්වක් මගින් මේ බව අනාවරණය කරගෙන ඇත. ඔහු මේ වනවිට පොලිස් අත්අඩංගුවේ පසුවෙයි. මජීඩ් විසින් පකිස්ථාන කණ්ඩායම මෙසේ මුදලට තරග පාවාදුන් අවස්ථා කිහිපයක් පිළිබඳව හෙළිදරව් කර ඇත. ඉන් අනාවරණය වී ඇති වැදගත්ම කරුණ වන්නේ පකිස්ථාන කණ්ඩායම විසින් ‍එංගලන්තය හා පවතින තරගයට පෙර අවසන් වරට තරග පාවා දී ඇත්තේ 2010 ජූනි මස ආසියානු කුසලානය වෙනුවෙන් ශ්‍රී ලංකාව හා පකිස්ථානය අතර පැවති තරගයකදී බවය. News of the World නම් විදෙස් මාධ්‍යයක් විසින් මෙම පාවාදීම් පිළිබඳව හෙළිදරව් කරගෙන ඇති අතර ඒ වෙනුවෙන් එම මාධ්‍ය ආයතනය මසාර් මජීඩ් වෙත පවුම් 150, 000 ක මුදලක් ලබා දී ඇත. ඔහු විසින් එම මාධ්‍ය වෙත සඳහන් කර ඇති පරිදි පකිස්ථාන ක්‍රීඩකයින් විසින් එංගලන්තය හා පැවති ටෙස්ට් තරගය අතරතුර වුවමනාවෙන්ම නිපන්දු යවා ඇත. එමෙන්ම 2010 වර්ෂයේ ජනවාරි මස සිඩ්නි හි පැවති ටෙස්ට් තරගය, 2010 ජූනි මස ආසියානු පැවති කුසලාන තරගාවලියේ ශ්‍රී ලංකාව හා පැවති තරගය පකිස්ථාන කණ්ඩායම විසින් මුදලට පාවා දී ඇති බව මජීඩ් ප්‍රකාශ කර තිබේ. එමෙන්ම 2010 සැප්තැම්බර් මස එංගලන්තයේ පැවැත්වීමට නියමිත ODI තරගාවලි‍ය ද මුදල් වෙනුවෙන් පාවාදීමට සැලසුම් කර තිබූ බව ද මජීඩ් හෙළි කර තිබේ.", "URL": "https://sinhala.adaderana.lk/news.php?nid=10519", "Category": null, "Parent URL": null}