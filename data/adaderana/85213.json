{"Source": "Adaderana", "Timestamp": "March 5, 2018 08:34 pm", "Headline": "එජාපයේ වෙනසක් සිදු විය යුතුයි", "News Content": "එක්සත් ජාතික පක්ෂයේ වෙනසක් සිදු විය යුතු බව තමන්ගේ ද ස්ථාවරය යැයි අමාත්‍ය හරීන් ප්‍රනාන්දු මහතා ප්‍රකාශ කරයි. උතුරු මැද පළාත් හිටපු ප්‍රධාන අමාත්‍ය එස්.එම් රංජිත් මහතා ප්‍රකාශ කළේ තනතුරු මාරු කළ පමණින් අර්බුදයට විසඳුම් නොලැබෙන බවයි. අදාළ විශ්වාසභංග යෝජනාව හෙට කථානායකවරයා වෙත බාරදීමට නියමිතය. මේ අතර අග්‍රමාත්‍යවරයාට එරෙහිව විශ්වාසභංග යෝජනාවක් ඉදිරිපත් කළ ද ඒ සඳහා අවශ්‍ය බහුතර මන්ත්‍රී සංඛ්‍යාව ලබා ගත නොහැකි බව වනජීවී හා තිරසර සංවර්ධන අමාත්‍ය රවින්ද්‍ර සමරවීර මහතා පවසයි. ‍ඔහු ප්‍රකාශ කළේ ඒකාබද්ධ විපක්ෂය හෝ ශ්‍රී ලංකා නිදහස් පක්ෂයේ පාර්ශවයක් විසින් විශ්වාසභංගය ඉදිරිපත් කළ ද එය පරාජය කිරීමට කටයුතු කරන බවයි. මේ අතර මාර්තු මස පළමුවැනි රැස්වීම් සතිය හෙට ආරම්භ වෙයි. හෙට දිනයේදී විශ්වාසභංග යෝජනාව කථානායකවරයාට බාර දෙන බව අද පෙරවරුවේ පැවැති මාධ්‍ය හමුවකදී පාර්ලිමේන්තු මන්ත්‍රී උදය ගම්මන්පිල මහතා සඳහන් කළේය. ඒකාබද්ධ විපක්ෂය, ශ්‍රී ලංකා නිදහස් පක්ෂය සහ එක්සත් ජාතික පක්ෂය එක්ව අදාළ යෝජනාව සකස් කර ඇති අතර චෝදනා 14ක් යටතේ අග්‍රමාත්‍යවරයාට එරෙහිව කරුණු ගොණුකර තිබේ. මේ අතර අගමැතිට එරෙහිව සෘජුවම විශ්වාසභංගයක් ඉදිරිපත් නොකර පොදුවේ ආණ්ඩුවට එරෙහි විශ්වාසභංගයක් ඉදිරිපත් කිරීමෙන් අගමැතිවරයාට සහනයක් අත්වන බව පාර්ලිමේන්තු මන්ත්‍රී වාසුදේව නානායක්කාර මහතා පවසයි. අද පැවැති මාධ්‍ය හමුවකදී මන්ත්‍රීවරයා මේ සම්බන්ධයෙන් අදහස් පළ කළේය. මේ අතර අගමැතිට එරෙහි විශ්වාසභංග යෝජනාව ආණ්ඩුවට එරෙහි විශ්වාසභංගයක් වන බව පාර්ලිමේන්තු මන්ත්‍රී උදය ගම්මන්පිල මහතා අද පැවති මාධ්‍ය හමුවකදී සඳහන් කළේය. අමාත්‍ය ලක්ෂ්මන් යාපා අබේවර්ධන මහතා ප්‍රකාශ කළේ විශ්වාසභංගය සම්බන්ධයෙන් ශ්‍රී ලංකා නිදහස් පක්ෂ මධ්‍යම කාරක සභාව ගන්නා තීරණය අනුව කටයුතු කරන බවයි.", "URL": "https://sinhala.adaderana.lk/news.php?nid=85213", "Category": null, "Parent URL": null}