{"Source": "Adaderana", "Timestamp": "September 30, 2010 09:19 am", "Headline": "ඉන්දීය -ශ්‍රී ලංකා නාවික සාකච්ඡාවක්", "News Content": "ඉන්දීය ධීවරයින් පිරිසකට පහරදුන් බව කියන සිද්ධිය සම්බන්ධව ඉන්දීය නාවික හමුදාව හා ශ්‍රී ලංකා නාවික හමුදාව අතර සාකච්ඡාවක් පවත්වා තිබේ. එවැනි සිදුවීම් ඇතිවීම වලක්වාගැනීම පිළිබඳව මෙහිදී සාකච්ඡාවට බඳුන් වී ඇත. මෙම සාකච්ඡාව පවත්වා ඇත්තේ ඉන්දීය නෞකාවක් තුළය. තමිල්නාඩු හා පාන්ඩිචේරිහි ප්‍රධාන නාවික නිලධාරී කොමදෝරු රජීව් ගිරෝත්‍රා ඉන්දීය නියෝජිත පිරිසෙහි නායකත්වය දරා ඇති බව සඳහන්ය. එමෙන්ම මෙම කණ්ඩායමට නියෝජ්‍ය පොලිස්පති වයි. කේ. සිං ඇතුළු තවත් සිව්දෙනෙකු ද අයත් විය. ශ්‍රී ලංකා නියෝජිත කණ්ඩායමට සාමාජිකයින් සත් දෙනෙකු සහභාගි වී ඇත. එමෙන්ම මෙම සාකච්ඡාවේදී පශ්චාත් යුද කාලීන සිදුවිම්, ජාත්‍යන්තර මුහුදු සීමා වල සිදුවන ධීවර කටයුතු ආදී කරුණු පිළිබඳවද සාකච්ඡාවට බඳුන්ව ඇත.", "URL": "https://sinhala.adaderana.lk/news.php?nid=11188", "Category": null, "Parent URL": null}