{"Source": "Adaderana", "Timestamp": "August 19, 2019 11:22 pm", "Headline": "ජාත්‍යන්තර දිනුමක් රැගෙන දිවයිනට ආ ජිම්නාස්ටික් හපනුන්", "News Content": "7 වන ජාත්‍යන්තර ජිම්නාස්ටික් ක්‍රීඩා තරගාවලියට සහභාගී වූ ශ්‍රී ලාංකික වයස අවුරුදු 12 න් පහළ කණ්ඩායම් දෙකක් රිදී සහ ලෝකඩ පදක්කම් දිනා අද (19) දින උදෑසන කටුනායක ගුවන් තොටුපළ වෙත පැමිණියහ . මෙම තරගාවලියට ඕස්ට්‍රේලියාව , චීනය , හොංකොං , ඉන්දුනීසියාව , ඉරානය , ජපානය , පිලිපීනය , සිංගප්පූරුව , තායිවානය , තායිලන්තය ,මැලේසියාව සහ ශ්‍රී ලංකාව යන රටවල් 12 ක ක්‍රීඩා සමාජ වල සහභාගිත්වයෙන් ඉකුත් 16 දින සිට 18 දින දක්වා මැලේසියාවේ , ක්වාලාලම්පූර් නුවර සයිබජයා ක්‍රීඩාංගණයේදී පැවැත්වුනි . එහිදී ශ්‍රී ලංකාව නියෝජනය කරමින් මෙම තරගාවලියට සහභාගී වූ වයස අවුරුදු 12 න් පහළ ක්‍රීඩිකාවන් 07 ගෙන් සමන්විත කණ්ඩායම අනිවාර්ය ව්‍යායාම කාණ්ඩයේ දී රිදී පදක්කම් දිනා ගැනීමට සමත් වී තිබුණි . ඊට අමතරව මෙම තරගාවලියේ දී පැවති \" ජිම් ඩාන්ස් \" කාණ්ඩයේ තරගයේ දී ශ්‍රී ලාංකාව නියෝජනය කරමින් සහභාගී වූ වයස අවුරුදු 12 පහළ ක්‍රීඩා කණ්ඩායම , එහි තුන් වන ස්ථානයට පත් වෙමින් ලෝකඩ පදක්කම් දිනා ගැනීමට සමත් වී සිටියහ. පිළියන්දල , කැස්බෑව ටැලන්ට් ජිම්නාස්ටික් ක්‍රීඩා සමාජය , මෙම තරගාවලියට ශ්‍රී ලංකාව නියෝජනය කරමින් ක්‍රීඩිකාවන් පුහුණු කර යොමු කර තිබුණි . මෙම ජයග්‍රාහී ක්‍රීඩිකාවන් 8/19 දින උදෑසන 9.50 ට මැලේසියාවේ , ක්වාලාලම්පූර් නුවර සිට පැමිණි ශ්‍රී ලන්කන් ගුවන් සේවයේ යූ.එල්.- 319 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි .", "URL": "https://sinhala.adaderana.lk/news.php?nid=116959", "Category": null, "Parent URL": null}