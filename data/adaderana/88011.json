{"Source": "Adaderana", "Timestamp": "April 25, 2018 03:03 pm", "Headline": "වෑන් රථයක් හා ලොරියක් මුහුණට මුහුණ ගැටී වෑන් රථය මාර්ගයේ පෙරළී යයි-1ක් මරුට-6කට තුවාලයි", "News Content": "පුත්තලම - කොළඹ මාර්ගයේ පාලාවිය ප්‍රදේශයේදී ලොරියක් සහ වෑන් රථයක් මුහුණට මුහුණ ගැටීමෙන් සිදුවී ඇති අනතුරකින් එක් අයෙකු මිය ගොස් තවත් 06 දෙනෙකු තුවාල ලබා තිබේ. තුවාලකරුවන් පුත්තලම මූලික රෝහලට අතුළත් කර ඇත. අද(25) වැනිදා දහවල් මෙම අනතුර සිදුවී ඇති බව අද දෙරණ වාර්තාකරු පවසයි. අනතුරින් මිය ගොස් සහ තුවාල ලබා ඇත්තේ වෑන් රථයේ ගමන් කරමින් සිටි පිරිස බව පොලීසිය පවසයි. අනතුරට පත්ව ඇති වෑන් රථය කොළඹ දෙස සිට පුත්තලම දෙසට ගමන් කරමින් තිබිය දී ප්‍රතිවිරුද්ධ දෙසින් පැමිණ ඇති ලොරියේ වෑන් රථ ගැටීමෙන් පසුව වෑන් රථය මාර්ගය මැද පෙරළී ගොස් ඇත. අනතුරින් මිය ගොස් ඇත්තේ පුත්තලම - උසාවිය පිටුපස පදිංචිව සිටි ග්‍රේට් ඇනීෂියා නැමති වයස අවුරුදු 65 ක් වු කාන්තාවකි. තුවාලකරුවන් කීප දෙනෙකුගේ තත්ත්වය බරපතළ බව රෝහල් ආරංචි මාර්ග සඳහන් කරයි. වෑන් රථයේ අධික වේගය සහ රියදුරාට එය පාලනය කර ගැනීමට නොහැකි වීම අනතුරට හේතුව බව පොලීසිය කියයි. පුත්තලම පොලීසියේ රථ වාහන අංශය වැඩිදුර විමර්ශන කටයුතු කර ගෙන යයි.", "URL": "https://sinhala.adaderana.lk/news.php?nid=88011", "Category": null, "Parent URL": null}