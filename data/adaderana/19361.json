{"Source": "Adaderana", "Timestamp": "October 14, 2011 04:25 pm", "Headline": "සහය අවශ්‍ය සෑමවිටකම ශ්‍රී ලංකාව වෙනුවෙන් පෙනී සිටිනවා", "News Content": "ජාත්‍යන්තර‍ තලයේ සහය අවශ්‍ය සෑම අවස්ථාවක දීම නිසැක වශයෙන් ‍ශ්‍රී ලංකාව වෙනුවෙන් පෙනී සිටින බව වියට්නාම ජනාධිපති ට්‍රොන්ග් ටැන් සැන්ග් මහතා ප්‍රකාශ කර තිබේ. ජනාධිපති කාර්යාලයේ අද(14) පැවති ද්වි පාර්ශ්වික සාකච්ඡා වල දී වියට්නාම ජනාධිපතිවරයා ශ්‍රී ලංකා ජනාධිපතිවරයා වෙත මේ බව ප්‍රකාශ කළ බව ජනාධිපති මාධ්‍ය අංශය ප්‍රකාශ කරයි. ශ්‍රී ලංකාවේ ත්‍රස්තවාදය පරාජය කිරීමෙන් අනතුරුව ඒ පිළිබඳ ප්‍රථමයෙන් දැනුවත් කළ රාජ්‍ය නායකයා තම රටේ හිටපු ජනාධිපතිවරයා වීම පිළිබඳ තමා බෙහෙවින් සතුටට පත්වන බව වියට්නාම ජනාධිපතිවරයා ප්‍රකාශ කර ඇත. මෙරට ආයෝජනය කිරීම් සඳහා දිරි දීමට වියට්නාම බහු ජාතික සමාගම් වලට ආරාධනා කරන බව වියට්නාම ජනාධිපතිවරයා මෙහි දී ප්‍රකාශ කළ බව ජනාධිපති මාධ්‍ය අංශය නිකුත් කළ නිවේදනයේ දැක්වෙයි.", "URL": "https://sinhala.adaderana.lk/news.php?nid=19361", "Category": null, "Parent URL": null}