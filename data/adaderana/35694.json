{"Source": "Adaderana", "Timestamp": "July 11, 2013 04:12 pm", "Headline": "ව්‍යාජ මුදල් ලබා දී හසුවෙයි ", "News Content": "දක්ෂිණ අධිවේගී මාර්ගයේ පින්නදූව පිටවීමේ දොරටුවට රුපියල් දෙදහසේ ව්‍යාජ මුදල් නෝට්ටුවක් ලබා දීම සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන තිබේ. අද(11) දහවල් ගැලනිගම සිට ධාවනය වූ ජිප් රථයක් පින්නදූව දොරටුවෙන් පිටවීමේදී එහි රියදුරු විසින් අදාළ මුදල් නෝට්ටුව ලබා දී ඇති බව සඳහන් වෙයි. එම නෝට්ටුව ව්‍යාජ එකක් බවට එහි නිලධාරීන්ට නිරීක්ෂනය වීමත් සමඟ ඒ පිළිබඳ පොලීසිය දැනුවත් කර තිබේ. ඒ අනුව ජිප් රථයේ රියදුරු සහ එහි සිටි තවත් පුද්ගලයෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. සැකකරුවන් වැඩිදුර විමර්ශන සඳහා අක්මීමන පොලිස්ථානය වෙත භාරදී තිබේ.", "URL": "https://sinhala.adaderana.lk/news.php?nid=35694", "Category": null, "Parent URL": null}