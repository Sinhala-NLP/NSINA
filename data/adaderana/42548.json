{"Source": "Adaderana", "Timestamp": "April 15, 2014 09:51 am", "Headline": "වෙඩි තැබුවැයි හිටපු සන්ධාන මන්ත්‍රී අල්ලයි", "News Content": "වෙඩි තැබීමේ සිද්ධියක් සම්බන්ධයෙන් වැලිගම ප්‍රාදේශීය සභාවේ හිටපු එක්සත් ජනතා නිදහස් සන්ධාන මන්ත්‍රීවරයෙකු වන නිමල් විදානගමච්චි (44) පොලීසිය විසින් අත්අඩංගුවට ගෙන තිබේ. මාතර, මහසෙන්වත්ත ගරාඬුව ප්‍රදේශයේ දී පුද්ගලයින් දෙපිරිසක් අතර ඊයේ පස්වරුවේ වෙඩි හුවමාරුවක් සිදුව ඇති බව පොලීසිය සඳහන් කළේය. එහිදී පුද්ගලයින් දෙදෙනෙකු තුවාල ලබා මාතර රෝහලට ඇතුළත් කර ඇත. සිද්ධිය සම්බන්ධයෙන් අත්අඩංගුවට ගත් හිටපු ප්‍රාදේශීය සභා මන්ත්‍රීවරයා කඹුරුගමුව ප්‍රදේශයේ පදිංචිකරුවෙකු වන අතර ඔහු අද මාතර මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර අම්බලන්ගොඩ, තිලකපුර, ලිව්ස්ටන්වත්ත ප්‍රදේශයේ නිවසක සාදයක් අතර තුර සිදුකළ වෙඩි තැබීමකින් ද තිස්හත් හැවිරිදි පුද්ගලයෙකු මියගොස් ඇත. එහිදී තුවාල ලැබු තවත් අයෙකු කරාපිටිය ශික්ෂණ රෝහලට ඇතුළත් කර ඇති බව අම්බලන්ගොඩ පොලීසිය සඳහන් කළේය. මේ අතර දියකිරිත්ත, ගෝනගංආර ප්‍රදේශයේ දී මුගුරකින් පහරදීම හේතුවෙන් 59 හැවිරිදි පුද්ගලයෙකු මියගොස් තිබේ. ඝාතනයට සම්බන්ධ කාන්තාවක් අත්අඩංගුවට ගෙන ඇති අතර තවත් පුද්ගලයෙකු ප්‍රදේශයෙන් පළාගොස් ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=42548", "Category": null, "Parent URL": null}