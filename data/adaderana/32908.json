{"Source": "Adaderana", "Timestamp": "April 1, 2013 12:58 pm", "Headline": "කොතෙක් නෑ කියුවත් බොදුබල සේනාවට ආණ්ඩුව සම්බන්ධයි!", "News Content": "ජිනීවා සමුළුවේදී ශ්‍රී ලංකාවට පක්ෂව ඡන්දය දුන් මුස්ලිම් රටවලට පැපිලියානේ සිද්ධිය සැලවීමෙන් පසු ලංකාවට පක්ෂව ඡන්දය දී කර ගත්තේ මෝඩකමක් යැයි සිතෙන්නට ඇති බව බස්නාහිර පළාත් සභාවේ මන්ත්‍රී මුජිබර් රහ්මන් මහතා පවසයි. කොළඹදී අද (01) පැවැති මාධ්‍ය හමුවකදී ඔහු මේ ගැන වැඩිදුරටත් අදහස් දැක්වුවේය. මුස්ලිම් ජනතාවට එරෙහිව පසුගිය කාල‍සීමාවේදී සිද්ධීන් 40ක් පමණ වාර්තා වී ඇති බවත් ආණ්ඩුව ඒ ගැන කිසිවක් නොකර නිහඬව සිටීම ගැන විමතිය පළකරන බවත් හෙතෙම එහිදී කීවේය. බොදුබල සේනා සංවිධානය සමග සම්බන්ධයක් නැතැයි ආණ්ඩුව ‍කොතෙක් කීවද පැහැදිළිවම එම සංවිධානයට ගෝඨාභය රාජපක්ෂ ආරක්ෂක ලේකම්වරයාගේ සම්බන්ධයක් ඇතැයි ද මුජිබර් රහ්මාන් මහතා පැවසීය. ලංකාවේ සිටින්නේ අමුතුම පොලීසියක් බවත් පැපිලියානේ සිද්ධිය සම්බන්ධයෙන් මුස්ලිම් කොංග්‍රස් නායක රවුෆ් හකීම් මහතාගේ ක්‍රියාකලාපය ගැන පැහැදීමක් නැතැයිද ඔහු කීවේය. එදින සිද්ධිය දා රවුෆ් හකීම් අමාත්‍යවරයා නිදාගෙන සිටි බව ප්‍රකාශ වී ඇති බවද ඇමතිට නින්දගොස් ඇත්තේ එදින බවත් මුස්ලිම් ජනයාට එරෙහි සිද්ධීන් නිසා මාස 6ක සිට අපට නින්දක් නැති බවත් මන්ත්‍රීවරයා එහිදී වැඩිදුරටත් පැවසීය. කෙසේ වුවද ඊයේ පැවති මාධ්‍ය හමුවකදී සෞඛ්‍ය අමාත්‍ය මෛත්‍රිපාල සිරිසේන මහතා පැවසුවේ බොදුබල සේනා සංවිධානයට රජය සමග සම්බන්ධයක් නැති බවයි.", "URL": "https://sinhala.adaderana.lk/news.php?nid=32908", "Category": null, "Parent URL": null}