{"Source": "Adaderana", "Timestamp": "December 13, 2015 03:53 pm", "Headline": "  ශ්‍රී දළදා මාලිගාවේ ත්‍රිපිටක සජ්ජායනා පුණ්‍යමහෝත්සවය 18දා ", "News Content": "මහනුවර ශ්‍රී දළදා මාලිගාවේ වාර්ෂිකව සංවිධානය කරනු ලබන ත්‍රිපිටක සජ්ජායනා පුණ්‍යමහෝත්සවය ලබන 18 වන දින ආරම්භ වීමට නියමිතව තිබේ. ශ්‍රී දළදා මාලිගාවේ මගුල් මඩුව පරිශ්‍රයේ දී තෙදිනක් පුරා එම පුණ්‍යමහෝත්සවය පැවැත්වීමට නියමිත බව ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල මහතා පවසයි. මල්වතු අස්ගිරි මහනාහිමිවරුන්ගේ අවවාද හා අනුශාසනා පරිදි සමස්ත ලෝකවාසීන්ට සෙත් ශාන්තිය ප්‍රාර්ථනා කිරීමේ අභිලාශයෙන් සහ බුදුදහමේ චිරස්තථිය උදෙසා වාර්ෂිකව මෙම ත්‍රිපිටක සජ්ජායනාව පැවැත්වෙයි.මේ සඳහා මල්වතු අස්ගිරි මහ විහාර මෙන්ම විදෙස් රටවල් නියෝජනය කරමින් භික්ෂූන් වහන්සේ විශාල පිරිසක් සහභාගී වීමට නියමිතය.ලබන 18 වැනිදා සිට දින තුනක් උදෑසන 7.30ට ආරම්භ වන ත්‍රිපිටක ධර්ම සජ්ජායනාව පස්වරු 4.30ට අවසන් වන අතර ඉන්පසු ධර්ම සාකච්ඡාවක් ද පැවැත්වෙන බව සඳහන්ය.", "URL": "https://sinhala.adaderana.lk/news.php?nid=55696", "Category": null, "Parent URL": null}