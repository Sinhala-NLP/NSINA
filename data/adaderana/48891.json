{"Source": "Adaderana", "Timestamp": "January 23, 2015 10:45 am", "Headline": "විශ්ව විද්‍යාල ප්‍රතිපාදන කොමිසමෙන් මහාචාර්ය නලින් ඉල්ලා අස්වෙයි", "News Content": "තමන් විශ්ව විද්‍යාල ප්‍රතිපාදන කොමිෂන් සභාවේ සභාවේ සාමාජිකත්වයෙන් ඉල්ලා අස්වන බව මහාචාර්ය නලින්ද සිල්වා මහතා පවසයි. ඔහුගේ ඉල්ලා අස්වීමේ ලිපිය මේවන විට ජනාධිපති ලේකම්වරයාට යොමුකර තිබේ. 2014 ජූනි 30 වන දින දරණ CSA/7/4/1 අංකය සහිත ලිපියෙන් ජනාධිපති මහින්ද රාජපක්ෂ මහතා විසින් වහාම ක්‍රියාත්මක වන පරිදි තමා විශ්ව විද්‍යාල ප්‍රතිපාදන කොමිෂන් සභාවේ සාමාජිකයෙකු ලෙස පත් කර තිබුණු බව ඔහු සිහිපත් කර ඇත. එම පත්වීම තමා ඉතා ගෞරවයෙන් යුතුව බාරගත් බවත්, මාස 6ක පමණ කාලයක් පුරා තමාගේ හැකියාවන් යොදා ගනිමින් නිදහස් අධ්‍යාපනය රැකගැනීමට , දියුණු කිරීමට හා දේශීය දැනුමට නිසි තැන ලබාදීමට කටයුතු කළ බව නලින්ද සිල්වා මහතා තම ඉල්ලා අස්වීමේ ලිපියේ සඳහන් කර තිබේ. එහෙත් මෛත්‍රීපාල සිරිසේන මහතා ජනාධිපතිවරයා ලෙස 2015 ජනවාරි මස 09 වන දින දිවුරුම් දුන් අවස්ථාවේදී තත්ත්වයෙහි වෙනසක් සිදුවූ බැවින් තමාගේ ගෞරවය රැකගනිමින් විශ්ව විද්‍යාල ප්‍රතිපාදන කොමිෂන් සභා සාමාජිකත්වයක් දැරීමට නොහැකි තත්ත්වයක් උදාවී ඇති බවත්,එබැවින් තමන් සාමාජිකත්වයෙන් ඉල්ලා අස්වන බවත්, ඒ හේතුවෙන් යම් අපහසුවක් වීනම් ඒ පිළිබඳ තමන් කනගාටුවන බවත් නලින්ද සිල්වා මහතා ස්වකීය ලිපියෙන් අවධාරණය කරයි. එම ලිපියේ පිටපත් උසස් අධ්‍යාපන අමාත්‍යංශ ලේකම්වරයාටත්, විශ්ව විද්‍යාල ප්‍රතිපාදන කොමිෂන් සභාවේ සභාපතිනියටත් යොමු කර තිබේ.", "URL": "https://sinhala.adaderana.lk/news.php?nid=48891", "Category": null, "Parent URL": null}