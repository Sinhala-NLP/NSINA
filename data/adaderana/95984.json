{"Source": "Adaderana", "Timestamp": "September 12, 2018 02:02 pm", "Headline": "ප්‍රකාශයක් ලබාදී ගෝඨා CIDයෙන් පිටව යයි", "News Content": "මාධ්‍යවේදී කීත් නොයාර් මහතා පැහැරගෙන යාමේ සිද්ධිය පිළිබඳ ප්‍රකාශයක් ලබාදීම සඳහා අපරාධ පරීක්ෂණ දෙපාර්තමේන්තුව වෙත පැමිණි හිටපු ආරක්ෂක ලේකම් ගෝඨාභය රාජපක්ෂ මහතා ඉන් පිටත්ව ගොස් ඇති බව අද දෙරණ වාර්තාකරු පවසයි. මාධ්‍යවේදී කීත් නොයාර් මහතා පැහැරගෙන යාමේ සිද්ධිය පිළිබඳ ප්‍රකාශයක් ලබාදීම සඳහා හිටපු ආරක්ෂක ලේකම් ගෝඨාභය රාජපක්ෂ මහතා අද (12) පෙරවරු 10.00 ට පමණ අපරාධ පරීක්ෂණ දෙපාර්තමේන්තුව වෙත පැමිණි බව අප වාර්තාකරු සඳහන් කළේය. මාධ්‍යවේදී කීත් නොයාර් මහතා 2008 වසරේදී මැයි මස 22 වනදා දෙහිවල වෛද්‍ය පාරේ පිහිටි සිය නිවස අසලදී පැහැරගැනීමට ලක්වූ අතර දින කිහිපයකට පසු ඔහු මුදා හැර තිබුණේ වධ හිංසනයට ලක් කිරීමෙන් අනතුරුවයි. මෙම සිද්ධිය සම්බනධයෙන් අපරාධ පරීක්ෂණ දෙපාර්තමේන්තුව විමර්ශන සිදු කරන අතර පසුගිය මස 17 වනදා එහි නිලධාරීන් විසින් හිටපු ජනාධිපති මහින්ද රාජපක්ෂ මහතාගෙන් ද ප්‍රකාශයක් සටහන් කරගෙන තිබිණි.", "URL": "https://sinhala.adaderana.lk/news.php?nid=95984", "Category": null, "Parent URL": null}