{"Source": "Adaderana", "Timestamp": "August 25, 2011 09:38 am", "Headline": "හෙළ උරුමය මෙවරත් පරිසරයට තැන දෙයි", "News Content": "පසුගිය මැතිවරණවලදී මෙන්ම මෙවර මැතිවරණයේ දී ද පරිසර හිතකාමී ප්‍රචාරණ ක්‍රමවේදයක් ක්‍රියාත්මක කරන බව ජාතික හෙළ උරුමය පවසයි. සෙසු පක්ෂ වලට ආදර්ශයක් ලබා දීමේ අරමුණින් මෙම ප්‍රචාරණ ක්‍රමවේදය ක්‍රියාත්මක කරන බව එම පක්ෂයේ ජාතික සංවිධායක නිශාන්ත ශ්‍රී වර්ණසිංහ මහතා සඳහන් කළේය. එමෙන්ම සාමකාමී, අවිහිංසාවාදීව ජාතික හෙළ උරුමය මැතිවරණ ව්‍යාපාරය ආදර්ශමත් අයුරින් කරගෙන යාමට බලාපොරොත්තු වන බව ද ඔහු පෙන්වාදුන්නේය. නාම යෝජනා බාරදීමෙන් පසුව පක්ෂයෙන් ඉදිරිපත් වන අපේක්ෂකයින් සඳහා විශේෂ වැඩමුළුවක් පැවැත්වීමට ද කටයුතු සංවිධානය කර ඇති බව නිශාන්ත ශ්‍රී වර්ණසිංහ මහතා සඳහන් කළේය. පළාත් පාලන ආයත 23 න් ආයතන 12 ක් සඳහා ජාතික හෙළ උරුමය අපේක්ෂකයින් ඉදිරිපත් කර ඇති බව ද එක්සත් ජනතා නිදහස් සන්ධානය යටතේ ජාතික හෙළ ‍උරුමය මෙවර මැතිවරණය සඳහා තරග කිරීම සම්බන්ධයෙන් ද අදහස් දක්වමින් ඒ මහතා කියා සිටියේය. කොළඹ දිස්ත්‍රික්කයේ කොළඹ නගර සභාව, දෙහිවල -ගල්කිස්ස නගර සභාව, මොරටුව නගර සභාව, කෝට්ටේ නගර සභාව සහ මුල්ලේරියාව ප්‍රාදේශීය සභාව සඳහා ජාතික හෙළ උරුමයෙන් අපේක්ෂකයින් ඉදිරිපත් කරන බව ඔහු ප්‍රකාශ කළේය. කොළඹ නගර සභාව සඳහා ජනප්‍රිය ගායක මධුමාධව අරවින්ද මහතා හෙළ උරුමයේ අපේක්ෂකයා ලෙස ඉදිරිපත් වන බව ද නිශාන්ත ශ්‍රී වර්ණසිංහ මහතා අද දෙරණ වෙත අදහස් දක්වමින් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18291", "Category": null, "Parent URL": null}