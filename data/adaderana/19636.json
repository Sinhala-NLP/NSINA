{"Source": "Adaderana", "Timestamp": "October 28, 2011 01:34 pm", "Headline": "රාජ්‍ය නායක සමුළුව අතරතුර මෙරටට එරෙහි විරෝධතාවක්", "News Content": "ඕස්ට්‍රේලියාවේ පර්ත් නුවරදී අද(28) ආරම්භ වූ පොදුරාජ්‍ය මණ්ඩලයීය 22 වන රාජ්‍ය නායක සමුළුව පැවැත්වෙන අතරතුර සමුළු පරිශ්‍රයෙන් පිටත විරෝධතාවක් ද පැවැත්වී තිබේ. එල්.ටී.ටී.ඊ. හිතවාදීන් පිරිසක් ශ්‍රී ලංකාවට එරෙහි පුවරු ප්‍රදර්ශනය කරමින් අදාළ විරෝධතාවට එක්ව සිටි බව විදෙස් මාධ්‍ය වාර්තා කරයි. කෙසේ වෙතත් සමුළුව පැවැත්වෙන ප්‍රදේශයේ විශේෂ ආරක්ෂක වැඩපිළිවෙළක් ක්‍රියාත්මක කර ඇත. බ්‍රිතාන්‍යයේ දෙවන එළිසබෙත් රැජිණගේ ප්‍රධානත්වයෙන් ආරම්භ වුණු රාජ්‍ය නායක සමුළුවේ දී මානව හිමිකම් උල්ලංඝණය වීම් පිළිබඳ දැඩි ප්‍රතිපත්තියක සිටිය යුතු බව රැජිණ අවධාරණය කළාය. සමුළුවේ අභිමතාර්ථයන් වෙනුවෙන් රාජ්‍ය නායකයින් නිරන්තරයෙන් කටයුතු කළ යුතු බව ද රැජිණ මෙහිදි ප්‍රකාශ කර තිබේ. මෙවර සමුළුවේ දී මෙතෙක් සභාපතීත්වය ඉසිලු ට්‍රිනිඩෑඩ් සහ ටුබැගෝ හි අගමැතිවරිය වන කම්ලා පර්සාද් විසින් ඔස්ට්‍රේලියානු අගමැතිවරිය වෙත සභාපතීත්වය පිරිනැමීය. මේ අතර සභාපතීත්වයට පත්වීමෙන් අනතුරුව සිය දේශනය පැවැත්වූ ඕස්ට්‍රේලියානු අගමැතිවරිය ශ්‍රී ලංකාව පිළිබඳව ද අවධානය යොමුකළ බව විදෙස් මාධ්‍ය වාර්තා කරයි. සමුළුව සඳහා ශ්‍රී ලංකාව නියෝජනය කරමින් ජනාධිපති මහින්ද රාජපක්ෂ මහතා ඇතුළු මෙරට දූත පිරිසක් සමුළුවේ සමාරම්භක අවස්ථාවට සහභාගී වී සිටියි.", "URL": "https://sinhala.adaderana.lk/news.php?nid=19636", "Category": null, "Parent URL": null}