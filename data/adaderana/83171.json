{"Source": "Adaderana", "Timestamp": "January 18, 2018 01:26 pm", "Headline": "බෝගම්බර බන්ධනාගාරයේ ඉදිවන සංස්කෘතික සංචාරක මධ්‍යස්ථානය ගැන  අගමැති කියයි", "News Content": "මහනුවර නගරය විශාල කිරීමේ හා ගන්නෝරුවේ සිට දිගනට දියුණු කිරීමේ ව්‍යාපෘතිය යටතේ මහනුවර නගරයේ ප්‍රධාන සංස්කෘතික සංචාරක මධ්‍යස්ථානයක් ඇති කිරීමට කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි. අද (18) මහනුවර බෝගම්බර බන්ධනාගාරයේ නිරීක්ෂණ චාරිකාවට එක්වෙමින් අගමැතිතුමන් මේ බව ප්‍රකාශ කළේය. පැරණි බෝගම්බර බන්ධනාගාරය පිහිටි ස්ථානයේ මෙම නව සංස්කෘතික සංචාරක මධ්‍යස්ථානය ඇති කිරීමට බලාපොරොත්තු වන බවත් මෙම ව්‍යාපෘතිය මගින් සෘජුව හා වක්‍රව රැකියා විශාල ප්‍රමාණයක් බිහිවන බවද අග්‍රාමාත්‍යවරයා පැවසීය. මේ සම්බන්ධයෙන් මහා නායක හිමිවරුන් සමඟ සාකච්ඡා කළ බවත් උන්වහන්සේලාගේ අනුමැතියට යටත්ව මෙම කටයුතු සිදු කරන බව අග්‍රාමාත්‍යතුමන් වැඩිදුරයත් පැවසීය. මෙම අවස්ථාව සඳහා උසස් අධ්‍යාපන හා මහා මාර්ග අමාත්‍ය ලක්ෂ්මන් කිරිඇල්ල මැතිතුමා හා අධ්‍යාපන අමාත්‍ය අකිල විරාජ් කාරියවසම් මහතා ඇතුළු අමාත්‍යවරුන් කිහිප දෙනෙකු එක්ව සිටියහ.", "URL": "https://sinhala.adaderana.lk/news.php?nid=83171", "Category": null, "Parent URL": null}