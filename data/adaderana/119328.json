{"Source": "Adaderana", "Timestamp": "September 17, 2019 04:19 pm", "Headline": "බද්දේගම ප්‍රාදේශීය සභා සභාපති අත්අඩංගුවට", "News Content": "බද්දේගම ප්‍රාදේශීය සභාවේ ශ්‍රී ලංකා පොදු ජන පෙරමුණේ, සභාපති අරුණ අමරසිරි නාරන්ගොඩ මහතා අත්අඩංගුවට ගත් බව වඳුරඹ පොලීසිය පවසයි. පසුගිය දොළොස්වන(12)දින රාත්‍රීයේ සභාපතිවරයාගේ නිවාස ඉදිරිපිට ඇති ඔහුගේ සොහොයුරෙකුගේ නිවසේ කොටහළු උත්සවසාදයක් පවත්වා ඇත. ඊට සහභාගී වූ පුද්ගලයෙකු සහ සභාපතිවරයා අතර බහින්බස් වීමකින් අනතුරුව ගැටුමක් හටගෙන තිබේ. එහිදී සභාපතිවරයාගේ විධානයකට අනුව ආධාරකරුවන් පිරිසක් කොටහළු සාදයට සහභාගී වූ පුද්ගලයාට පහරදී ඇත. තම සොහොයුරාට සභාපතිවරයා සහ පිරිස පහරදෙන බව සැලවූ පහරකෑමට ලක්වූ පුද්ගලයාගේ සොහොයුරෙකුද එම අවස්ථාවේදී එම ස්ථානයට පැමිණ සභාපතිවරයා සමඟ ගැටුමක් ඇති කරගෙන තිබේ. එම අවස්ථාවේදී ඔහුටද සභාපතිවරයා සහ පිරිසපහරදී තුවාල සිදු කර ඇත. සභාපතිවරයා විසින් පහරකෑමට ලක්වූ පුද්ගලයින් දෙදෙනාගේ බෙල්ලට රිවෝල්වරයක් තබා මරණ තර්ජන සිදුකල බව පැමිණිල්ලේ සඳහන් වන බව පොලීසිය පවසන අතර පහර කෑ එක් පුද්ගලයෙකු ප්‍රතිකාර සඳහා කරාපිටිය ශික්ෂණ රෝහල වෙත ඇතුළත් කර තිබේ. කරාපිටිය රෝහල් පොලීසිය මඟින් සිද්දිය පිළිබඳව වඳුරඹ පොලිස් ස්ථානය දැනුවත් කිරීමෙන් පසු පහරදීමට අදාළ පුද්ගලයින් අත්අඩංගුවට ගැනීමට වඳුරඹ පොලීසිය කටයුතු කර ඇත. ඒ අනුව අද දින (17) වඳුරඹ පොලිස් ස්ථානයට පැමිණ සිද්දිය සම්බන්ධයෙ ප්‍රකාශ ලබා ගෙන අත්අඩංගුවට ගැනීමට පොලීසිය කටයුතු කර තිබේ. අයුතු ජනරාශියක සාමාජිකයින් වෙමින් අතින් පයින් සහ පොලුවලින් පහරදී පුද්ගලයෙකුටතුවාල සිදු කර රිවෝල්වරයක් බෙල්ලට තබා තර්ජනය කිරීම යන චෝදනා යටතේ සැකකාර සභාපතිවරයා අත්අඩංගුවට ගැනීමට කටයුතු කල බව වඳුරඹ පොලිස් ස්ථානාධිපති රුක්මන් කුමාර කෝට්ටගේ සිදුකල විමසීමකදී පැවසීය. අත්අඩංගුවට ගත් සභාපතිවරයා අද(17) දින බද්දේගම මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=119328", "Category": null, "Parent URL": null}