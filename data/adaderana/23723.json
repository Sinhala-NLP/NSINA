{"Source": "Adaderana", "Timestamp": "April 22, 2012 05:02 pm", "Headline": " රංගිරි දඹුලු විහාර පූජා භූමියෙන් මුස්ලිම් දේවස්ථානය ඉවත් කළා", "News Content": "රංගිරි දඹුලු විහාර පූජා භූමි ප්‍රදේශයේ ඉදිකෙරෙමින් පැවති යැයි පැවසෙන මුස්ලිම් ආගමික දේවස්ථානය එම ස්ථානයෙන් වහාම ක්‍රියාත්මක වන පිරිදි ඉවත් කිරීමට පියවර ගත් බව අග්‍රාමාත්‍ය දි.මු.ජයරත්න මහතා පවසයි. එම මුස්ලිම් දේවස්ථානය ප්‍රදේශයේ වෙනත් සුදුසු ස්ථානයක ස්ථාපිත කිරීමට අග්‍රාමාත්‍යවරයා බලධාරීන්ට උපදෙස් ලබාදී ඇති බව අග්‍රාමාත්‍ය කාර්යාලය නිවේදනයක් නිකුත් කරමින් සඳහන් කරයි. අද පෙරවරුවේ ගම්පොලදී පැවති විශේෂ සාකච්ඡාවකින් අනතුරුව අග්‍රාමාත්‍යවරයා මෙම උපදෙස් ලබාදී තිබේ. අග්‍රාමාත්‍යවරයා මෙහිදි පෙන්වා දී ඇත්තේ මුස්ලිම් රාජ්‍යයන් ශ්‍රී ලංකාව සමඟ දැඩි මිත්‍රශීලි හැඟීමකින් ක්‍රියා කරන මෙවන් මොහොතක ජාතීන් හා ආගම් අතර අනවශ්‍ය ගැටලු නිර්මාණය කිරීම අනුමත කළ නොහැකි බවයි. ඉස්ලාම් භක්තිකයින්ගේ ආගමික ඇදහීම් සඳහා අවශ්‍ය පහසුකම් සලසා දීමට රජය බැඳී සිටින බව ද අග්‍රාමාත්‍ය දි.මු.ජයරත්න මහතා මෙහිදි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23723", "Category": null, "Parent URL": null}