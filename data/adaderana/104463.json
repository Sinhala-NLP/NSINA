{"Source": "Adaderana", "Timestamp": "February 16, 2019 04:45 pm", "Headline": "මේ රජය තවමත් විවෘත කරන්නේ අපි ආරම්භ කල සංවර්ධන ව්‍යාපෘතීන්", "News Content": "මේ රජය බලයට පත්වී වසර 4ක් ඉක්මවී ඇතත් අගමැති හා අමාත්‍යවරුන් තවමත් විවෘත කරනු ලබන්නේ තම රජය විසින් ආරම්භ කරන ලද සංවර්ධන ව්‍යාපෘතීන් බව විපක්ෂනායක මහින්ද රාජපක්ෂ මහතා පැවසීය. අද(16) පෙරවරුවේ වේයන්ගොඩ සතිපොල ජනතා අයිතියට පත් කිරීමෙන් අනතුරුව පැවති ජනහමුව අමතමින් විපක්ෂනායකවරයා මේ බව පැවසීය. 2013 වසරේ ආර්ථික සංවර්ධන අමාත්‍යංශය විසින් රුපියල් මිලියන හැත්තෑවක වියදමින් ආරම්භ කරන ලද වේයන්ගොඩ සතිපොල 2015 ආණ්ඩු පෙරලියත් සමඟ අත්හැර දැමීමෙන් අනතුරුව බස්නාහිර පළාත් සභාවේ හා අත්තනගල්ල ප්‍රාදේශීය සභාවේ ප්‍රතිපාදන මගින් නැවත සංවර්ධන කටයුතු ආරම්භ කිරීමෙන් අනතුරුව අද දින මෙලෙස ජනතා අයිතියට පත් කරන ලදී. මෙහිදී වැඩිදුරටත් අදහස්දැක්වූ මහින්ද රාජපක්ෂ මහතා පැවසූවේ තම රජය පැවතියේ නම් අධිවේගී මාර්ගය මීට වසර 2කට පෙර සාදා නිම කිරීමට තිබු බවත් එසේනම් මේ වන විට නුවර දක්වාම අධිවේගී මාර්ගය ඉදිවී අවසන් බවත්ය. විපක්ෂනායකවරයා පවසා සිටියේ අද වන විට මන්දගාමී වැඩපිලිවල ක්‍රියාත්මක වන බවයි. මේ ආණ්ඩුව කළ කිසිම සංවර්ධන ව්‍යාපෘතියක් ජනතාවට දකින්න ලැබෙන්නේ නොමැති බවත් ජනාධිපතිවරයාට එජාපය සමඟ එකට ගමනක් යෑමට නොහැකි බව තේරීම හේතුවෙන් ජනාධිපතිවරයා එක්වූ බවත් පැවසීය. පළත් සභා වල නිළ කාලය අවසන් වූවාට ඡන්දය තිබෙන බවක් පේන්නට නොමැති බවත් සඳහන් කරමින් විපක්ෂනායකවරයා ප්‍රකාශ කලේ ප්‍රාදේශීය සභා ඡන්දයේදී සේම පළත් සභා ඡන්දයේදීත් එජාප ආණ්ඩුව සේදී යන බවයි. උතුරු පළත් සභාව බලය ඉල්ලුවාට, පළත් සභාවේ නිළකාලය අවසන් වී විසුරුවා හැරලා තිබෙන නමුත් ඡන්දය තියන්න කියා වචනයක්වත් කියන්නේ නොමැති බවත් පැවසීය. උතුරේ ජනතාවට අයිතිවාසිකම් දිය යුතුයි ලෙසත් ඒ සදහා අලුත් ව්‍යවස්ථාවක් ගෙන එන බවත් අද පත්තරේට පවසා තිබෙන බවත් පවසමින් විපක්ෂනායක මහින්ද රාජපක්ෂ මහතා පැවසූවේ උතුරු නැගනහිර ජනතාවට ජීවත්වීමේ අයිතිය 2009 මැයි 18න් පසුව ලබාදුන්නේ තම ආණ්ඩුව බවත් හා ත්‍රස්තවාදය අවසන් කල නිසා ඒ ජනතාව නිදහසේ ජීවත්වන බවත්ය. ජනතාව සැමදාම රැවැට්වීමට හැකියාව ලැබෙන්නේ නොමැති බව පවසමින් ඒ මහතා සඳහන් කළේ රටේ සංවර්ධනය නැවත ආරම්භ කළ යුතු බවයි. ජනතාවට ජනතාවාදී ආණ්ඩුවක් අවශ්‍ය බවත් විරැකියාව දවසින් දවස වැඩිවෙන බවත් උපාධිධාරීන් හැටදහසක් පමණ රැකියා විරහිතව රට තුල සිටින බවත් මෙහිදී සඳහන් කළේය. උපාධිධාරීන් දහසකට පමණක් මේ රජය පත්වීම් දී තිබෙන පැවසූ ඒ මහතා පැවසූවේ එයත් දේශපාලන බලපෑම් මත සිදු වූ බවයි. තම රජය උපාධිධාරීන් සියලු දෙනාටම රැකියා දුන් බවත් මේ රජය කරන්නේ රැකියා ඉල්ලා කොළඹට පැමිණෙන උපාධිධාරීන්ට කදුලු ගෑස් හා ජලප්‍රහාර දී එලවා දැමීම බවත් මෙහිදී මහින්ද රාජපක්ෂ මහතා පැවසීය.", "URL": "https://sinhala.adaderana.lk/news.php?nid=104463", "Category": null, "Parent URL": null}