{"Source": "Adaderana", "Timestamp": "April 17, 2015 12:21 pm", "Headline": "රනිල් හැමදාම අගමැතිවත්,මෛත්‍රී හැමදාම ජනපතිවත් කියලා ව්‍යවස්ථා සංශෝධන ගේන්න බෑ", "News Content": "දින සියය ,එකසිය පනහක් වුවත් තමන්ට ගැටළුවක් නොමැති බවත්, සිදුවිය යුත්තේ දුන් පොරොන්දු ඉටුකිරීම බවත් ජනාධිපති නීතිඥ,ආචාර්ය ජයම්පති වික්‍රමරත්න මහතා පවසයි. එක්සත් ජාතික පක්ෂයට පවත්නා තරමේ හදිසියක් තමාට නොමැති බව හෙතෙම කියා සිටියේ අද(17)වමේ කේන්ද්‍රය වෙනුවෙන් කොළඹ පැවති මාධ්‍ය හමුවකට එක්වෙමිනි. වාමාංශිකයින් ලෙස තමන් ඇතුළු පිරිස කැමතිවන්නේ කැබිනට් මණ්ඩලයට වගකියන ජනාධිපතිවරයෙකුට බවත්,19 වන ව්‍යවස්ථා සංශෝධනයට අනුව එය සිදුවන බවත් ඔහු සඳහන් කළේය. එසේම පාර්ලිමේන්තුවේ නිල කාලය වන වසර 5 ක කාලය තුළ ජනාධිපතිවරයාට එය විසුරවීමට නම් වසර 4, 1/2ක කාලයක් ගෙවිය යුතුව ඇති බවත් ඔහු කියා සිටියේය. මේ මොහොතේ 19 වන ව්‍යවස්ථා සංශෝධනය සම්මත කළ යුතුව ඇති බවත්,ඉදිරියේදී විධායක ජනාධිපති ධූරය මුළුමනින්ම අහෝසි කළ හැකිවනු ඇති බවත් වික්‍රමරත්න මහතා අවධාරණය කළේය. රනිල් වික්‍රමසිංහ මහතා හැමදාමත් අග්‍රාමාත්‍යවරයා වනු ඇති බවටත්,මෛත්‍රීපාල සිරිසේන මහතා හැමදාමත් ජනාධිපතිවරයා වනු ඇති බවටත් සිතා ව්‍යවස්ථා සංශෝධන සිදුකළ නොහැකි බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=50704", "Category": null, "Parent URL": null}