{"Source": "Adaderana", "Timestamp": "May 25, 2011 10:00 am", "Headline": "ශ්‍රී ලාංකික කතක් සෞදියේදී මෝටර් රථයකින් පැන සියදිවි නසාගනියි", "News Content": "වේගයෙන් ධාවනය වෙමින් පැවති මෝටර් රථයකින් පැන සෞදියේ ගෘහසේවිකාවක ලෙස සේවය කළ ශ්‍රී ලාංකික කාන්තාවක ජීවිතක්ෂයට පත්ව තිබේ. මැදිනාහ්වල සිට රියාද් දක්වා ගමන් ගනිමින් සිටි මෝටර් රථයකින් පැන මෙසේ සියදිවි නසාගෙන ඇති බව සෞදියේ ශ්‍රී ලංකා තානාපති කාර්යාලයේ ජ්‍යේෂ්ඨ නිලධාරියෙකු ප්‍රකාශ කර ඇත. මෙසේ මරුමුවට පත්ව ඇත්තේ මොණරාගල දිස්ත්‍රීක්කයේ පදංචිව සිටි 33 හැවිරිදි සන්ධ්‍යා ප්‍රේමිණී නමැති කෙනෙකු බව Arab News වෙබ් අඩවිය උපුටා දක්වයි. මැදිනාහ්-ක්වාසීම් අධිවේගී මාර්ගයේ බුරයිදාහ් නගරයට කිලෝ මීටර් 150 ක් පමණ දුරින් මෙම සිදුවීම සිදුව ඇති බවත්,මෝටර් රථයේ පසුපස අසුනේ දකුණු පසින් අසුන්ගෙන සිට ඇති කාන්තාව එකවරම මෝටර් රථයේ දොර විවර කරගෙන එයින් එළියට පැන ඇති බවත් තානාපති කාර්යාල නිලධාරියා Arab News වෙත ප්‍රකාශ කර තිබේ. සන්ධ්‍යා ප්‍රේමිණී නමැති ඇය 2009 වසරේ සෞදියේ ගෘහ සේවයට පැමිණ ඇති බවත්,ඇය ඉතා හොඳින් සිය කටයුතු කරගෙන ගිය බවත්,කිසිදු ගැටලුවක් නොතිබුණු බවත් ඇගේ හාම්පුතා පවසා ඇතැයි තානාපති කාර්යාල වාර්තා සඳහන් කරයි. එසේම ඇයට ශ්‍රී ලංකාවෙන් දුරකථන ඇමතුමක් ලැබුණු බවත්,එයින් කියැවුනේ ඇයගේ ස්වාමි පුරුෂයා ගමේ වෙනත් කාන්තාවක් සමග ජීවත්වන බවට වූ ආරංචියක් බැවින් ඇය එතැන් සිට සිත් තැවුලෙන් සිටි බවත් සෞදි හාම්පුතා පවසා තිබේ. කෙසේ වෙතත් ඇගේ මළ සිරර මේවන විට බුරයිදාහ් රෝහලේ තබා ඇති අතර ක්වාසීම් පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=16314", "Category": null, "Parent URL": null}