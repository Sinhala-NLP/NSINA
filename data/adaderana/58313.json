{"Source": "Adaderana", "Timestamp": "March 17, 2016 04:29 pm", "Headline": "මහින්දගේ දරුවාට කිරිපොවන්න වුණේ අපටයි-හැමදාම සහන දෙන්න බෑ", "News Content": "මහින්ද රාජපක්ෂ මහතා බිහි කළ දරුවාට කිරි පොවන්නට සිදුව ඇත්තේ තම රජයට බව මුදල් අමාත්‍ය රවී කරුණානායක මහතා පවසයි.හිටපු ජනාධිපති මහින්ද රාජපක්ෂ මහතා විසින් වත්මන් පාලනය ‍විවේචනය කරමින් ණය ලබාගැනීම සම්බන්ධයෙන් කළ ප්‍රකාශයට අදාළව ප්‍රතිචාර දක්වමින් මුදල් අමාත්‍යවරයා මේ බව කියා සිටියේය.මත්තල ගුවන්තොටුපළ සෑදීම සඳහා ඩොලර් මිලියන 190ක් ලබාගත් බවත්,එය රුපියල්වලින් මිලියන 25,000 ක් බවත්,එසේ වුවද ගිණුම්වල දක්වා ඇත්තේ මිලියන 46,800ක් පමණක් බවත්,ඒ අනුව පවත්නා වෙනස යන්නට ඇත්තේ ඔවුන්ගේ සාක්කුවලට බවත් අමාත්‍යවරයා සඳහන් කළේය.කටුනායක අධිවේගී මාර්ගය සඳහා ඩොලර් මිලියන 248ක් ගෙන ඇති බව කියා ඇති බවත්,එය රුපියල් මිලියන 35,000ක් බවත්,ගිණුම්වල දක්වා ඇත්තේ මිලියන 49,000 ක් ලෙස පමණක් බවත් සිහිපත් කළ අමාත්‍යවරයා වෙනස කොපමණදැයි ප්‍රශ්න කර සිටියේය.හම්බන්තොට වරාය සෑදීම සඳහා රු.මිලියන 55,000ක් ගෙන ඇති බවත්,පළමු අදියර සඳහා බිලියන 79ක් වී ඇති බවත් පෙන්වා දෙන රවී කරුණානායක මහතා එම වෙනසද සාක්කුවලට ගොස් ඇතැයි චෝදනා කළේය.අද(17)කොළඹ පැවති මාධ්‍ය හමුවකදී මුදල් අමාත්‍යවරයා විසින් මෙම කරුණු අනාවරණය කළ අතර එහිදී මාධ්‍යවේදියෙකු විසින් අසන ලද ප්‍රශ්නයක් වූයේ දූෂණ හෝ අක්‍රමිකතා සිදුව ඇත්තේනම් ඒ වෙනුවෙන් කුමක් කරන්නේද යන්නයි.ඊට පිළිතුරු දෙමින් අමාත්‍යවරයා කියා සිටියේ ඒ කාලයේ මෙන් සුදුවෑන් යවන්නේ නැති බැවින් ඒවාට එරෙහිව නීතිමය පියවර ගැනීම සඳහා පොලීසියට වගකීම පවරා ඇති බවයි.මෙහිදී මාධ්‍යවේදියෙකු විසින් අසන ලද තවත් ප්‍රශ්නයකට පිළිතුරු දෙමින් මුදල් අමාත්‍යවරයා කියා සිටියේ එළඹෙන අවුරුදු සමයේ බඩු භාණ්ඩ හිඟයකින් තොරව සාධාරණ මිලට ලබාගැනීමට ඉඩප්‍රස්ථාව සලසා ඇති බව හා හැමදාමත් ජනතාවට සහන ලබාදිය නොහැකි බවයි.", "URL": "https://sinhala.adaderana.lk/news.php?nid=58313", "Category": null, "Parent URL": null}