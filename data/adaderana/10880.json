{"Source": "Adaderana", "Timestamp": "September 16, 2010 08:39 am", "Headline": "වෙඩි හුවමාරුවෙන් දරුවකු මියයාම -පොලිස් නිලධාරීන් 5ක් ඇතුළු 9ක් අත්අඩංගුවට ", "News Content": "ඊයේ(15) බේරුවල ප්‍රදේශයේදී පොලීසිය හා සැකකරුවන් පිරිසක් අතර ඇති වූ වෙඩි හුවමාරුවකදී අට හැවිරිදි දරුවෙකු ජීවිතක්ෂයට පත්වීම සම්බන්ධව සැකපිට මහරගම පොලිසියේ පොලිස් නිලධාරීන් පස්දෙනෙකු අත්අඩංගුවට ගත් බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි. ඒමෙන්ම සිද්ධිය සම්බන්ධව සැකපිට තවත් සිවිල් වැසියන් හතරදෙ‍නෙකුද අත්අඩංගුවට ගත් බව ද ඔහු සඳහන් කළේය. සිද්ධිය සම්බන්ධයෙන් පුළුල් පරීක්ෂණයක් මේ වන විට ආරම්භ කර ඇති බව පොලිස් මාධ්‍ය ප්‍රකාශකවරයා සඳහන් කළේය. අත් අඩංගුවට ගත් පොලිස් නිලධාරීන් පස් දෙනා මහරගම පොලිසියට අනුයුක්තව සේවය කළ අය බව ඔහු පෙන්වා දෙයි. අදාළ සැකකරුවන් අද දින අධිකරණය වෙත ඉදිරිපත් කිරීමට නියමිතය. ගවයින් සොරකම් කිරීම ඇතුළු සිද්ධීන් රැසකට සම්බන්ධ අපරාධකරුවන් පිරිසක් සහ පොලිසිය අතර ඊයේ ඇතිවු මෙම වෙඩි හුවමාරුවේදී අට හැවිරිදි දරුවෙකු ජිවිතක්ෂයට පත්විය.", "URL": "https://sinhala.adaderana.lk/news.php?nid=10880", "Category": null, "Parent URL": null}