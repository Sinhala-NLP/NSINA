{"Source": "Adaderana", "Timestamp": "September 27, 2011 08:13 am", "Headline": "ඒඩ්ස් ව්‍යාප්තිය පාලනයට ජාතික ප්‍රතිපත්තියක්", "News Content": "එච්.අයි.වී. ඒඩ්ස් ව්‍යාප්තිය පාලනය කිරීම සඳහා ජාතික ප්‍රතිපත්තියක් හඳුන්වාදීමට සෞඛ්‍ය අමාත්‍යාංශය පියවර ගෙන තිබේ. ජාතික ලිංගාශ්‍රිත රෝග මර්දන අංශය විසින් සකස් කර ඇති මෙම ප්‍රතිපත්තිය අද(27) දිනයේ හඳුන්වාදීමට නියමිතය. මේ වසරේ ගත වූ පළමු මාස 6 තුළ ඒඩ්ස් රෝගය වැළඳීමෙන් පුද්ගලයින් 16 දෙනෙකු මියගොස් ඇති බව සෞඛ්‍ය අමාත්‍යාංශය පවසයි. එම කාලය තුළ එච්.අයි.වී.ආසාධනය වූ පුද්ගලයින් 71 දෙනෙකු හඳුනාගෙන ඇති බව ඔවුන් පෙන්වා දෙයි. ආසියානු කලාපයේ එච්.අයි.වී ඒඩ්ස් ව්‍යාප්තිය අවම රට ශ්‍රී ලංකාව වන අතර එය ජනගහණයෙන් 0 .1% ක් බව වාර්තා වේ. මෙම තත්ත්වය තවදුරටත් පවත්වාගෙන යාම සඳහා මෙම ජාතික ප්‍රතිපත්තිය ක්‍රියාත්මක කිරීමට සෞඛ්‍ය අමාත්‍යාංශය පියවර ගෙන තිබේ. එච්.අයි.වී.ඒඩ්ස් රෝගී සත්කාරක සේවා වැඩි කිරීම, මෙම රෝගී තත්ත්වය පිළිබඳව ජනතාව දැනුවත් කිරීම හා එච්.අයි.වී.ඒඩ්ස් ව්‍යාප්තිය පාලනය කිරීම සඳහා අන්තර් පාර්ශවීය සහයෝගය ලබාගැනීම මෙහි අරමුණය.", "URL": "https://sinhala.adaderana.lk/news.php?nid=18986", "Category": null, "Parent URL": null}