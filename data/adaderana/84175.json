{"Source": "Adaderana", "Timestamp": "February 10, 2018 12:36 pm", "Headline": " අපේක්ෂකයින්ට - ආධාරකරුවන්ට රතු එළියක්", "News Content": "ඡන්ද අපේක්ෂකයින් සහ ඔහුගේ ආධාරකරුවන් විසින් ඡන්ද දායකයින් ඡන්ද මධ්‍යස්ථාන වෙත රැගෙනයාම සපුරා තහනම් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. මාධ්‍ය ප්‍රකාශකවරයා පවසන්නේ මේ වන විට ප්‍රදේශ කිහිපයකින් එවැනි සිද්ධීන් කිහිපයක් වාර්තා වී ඇති බවයි. එලෙස ඡන්ද දායකයින් ප්‍රවාහනය කරණ අපේක්ෂකයින් සහ ඔවුන්ගේ ආධාරකරුවන් අදාළ වාහන සමඟ අත්අඩංගුවට ගන්නා ලෙස ජංගම සේවාවල නිරත පොලිස් නිලධාරීන්ට උපදෙස් ලබාදී ඇති බව ද රුවන් ගුණසේකර මහතා සඳහන් කළේය. පොදු ප්‍රවාහන සේවාවන් සහ ඡන්ද දායකයින්ගේ පෞද්ගලික වාහන පමණක් භාවිතා කරමින් ඡන්ද දායකයින් ඡන්ද මධ්‍යස්ථාන වෙත ගමන් කරන ලෙස මාධ්‍ය ප්‍රකාශකවරයා ඡන්ද දායකයින්ගෙන් ඉල්ලීමක් ද කරයි සුළු සිද්ධීන් කිහිපයක් හැර මේ වන විට දිවයින පුරා සාමකාමී ලෙස ඡන්ද ප්‍රකාශ කිරීමේ කටයුතු සිදු වන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=84175", "Category": null, "Parent URL": null}