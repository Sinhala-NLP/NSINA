{"Source": "Adaderana", "Timestamp": "March 22, 2010 04:42 pm", "Headline": "ආරක්ෂක ලේකම් ඝාතනයට තැත් කළ සැකකරුවන් යළි රිමාන්ඩ්", "News Content": "ආරක්ෂක ලේකම් ගෝඨාභය රාජපක්ෂ මහතා වෙත කොල්ලුපිටිය, පිත්තල හන්දියේ දී මරාගෙන මැරෙන බෝම්බ ප්‍රහාරයක් එල්ල කිරීමට තැත්කිරීමේ සිද්ධියට සම්බන්ධ සැකකරුවන් දෙදෙනෙකු ලබන 30 වැනිදා දක්වා රිමාන්ඩ් භාරයේ තැබීමට කොළඹ ප්‍රධාන මහේස්ත්‍රාත්වරිය නියෝග කරන ලදී. සැකකරුවන් දෙදෙනා අත්අඩංගුවට ගෙන තිබුණේ ගාල්ල විශේෂ විමර්ශන ඒකකය මගිනි. මෙහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දී සිටියේ සැකකරුවන්ගෙන් එක් අයෙකු ප්‍රහාරය එල්ල කිරීම සැලසුම් කිරීමේ කාර්යයට තමන් සහභාගී වූ බව පාපොච්චාරණය කර ඇති බවයි. එසේම අත්අඩංගුවේ පසුවන අනෙක් සැකකරු මරාගෙන මැරෙන බෝම්බකරු සමග ඍජු සබඳතා පවත්වා ඇති බවට පරීක්ෂණවලින් තහවුරු වී ඇති බව ද අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.", "URL": "https://sinhala.adaderana.lk/news.php?nid=7451", "Category": null, "Parent URL": null}