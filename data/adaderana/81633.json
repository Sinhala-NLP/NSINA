{"Source": "Adaderana", "Timestamp": "December 17, 2017 12:33 pm", "Headline": "  නිර්දේශ කළ පරිදිම අවම ප්‍රමිතිය ගැසට් කරන්නැයි වෛද්‍ය සභාව ඉල්ලයි", "News Content": "වෛද්‍ය සභාව නිර්දේශ කළ පරිදිම වෛද්‍ය අධ්‍යාපනයේ අවම ප්‍රමිතිය ගැසට් කරන ලෙස ශ්‍රී ලංකා වෛද්‍ය සභාව විසින් සෞඛ්‍ය අමාත්‍ය රාජිත සේනාරත්න මහතාගෙන් ඉල්ලීමක් කර තිබේ. අදාළ ඉල්ලීම සහිතව වෛද්‍ය සභාවේ සභාපති මහාචාර්ය කොල්වින් ආර්.ද සිල්වා මහතාගේ අත්සනින් යුතු ලිපියක් සෞඛ්‍ය අමාත්‍යවරයා වෙත යොමුකර ඇති බව සඳහන්ය. අධ්‍යයන පොදු සහතික පත්‍ර උසස් පෙළ විභාගයේ ජීව විද්‍යාව, රසායන විද්‍යාව සහ භෞතික විද්‍යාව යන විෂයන් සඳහා සම්මාන සාමාර්ථ දෙකක් සහ සාමාන්‍ය සාමාර්ථයක් ලබා තිබීම වෛද්‍ය අධ්‍යාපනය සඳහා විශ්වවිද්‍යාලවලට ඇතුළත්වීමේ අවම සුදුසුකම ලෙස සලකන බවට සෞඛ්‍ය අමාත්‍යවරයා ඉදිරිපත් කළ යෝජනාවකට පසුගියදා අමාත්‍ය මණ්ඩලයේ අනුමැතිය හිමිවුණි. කෙසේවෙතත් ශ්‍රී ලංකා වෛද්‍ය සභාවේ කළමනාකරණ කමිටුව රැස් වී ඒ පිළිබඳ දීර්ඝ වශයෙන් සාකච්ඡා කර ඇති අතර මීට පෙර වෛද්‍ය සභාව විසින් ලබාදුන් නිර්දේශය අවම සුදුසුකම ලෙස යොදාගත යුතු බව එම කමිටුව තීරණය කර තිබේ. ඒ අනුව මේ වන විට අමාත්‍ය මණ්ඩල අනුමැතිය හිමිව ඇති අවම සුදුසුකම ගැසට් නොකර එය යළි සංශෝධනය කරන ලෙස වෛද්‍ය සභාවේ සභාපතිවරයා විසින් සෞඛ්‍ය අමාත්‍යවරයාට යොමුකළ ලිපියේ දක්වා ඇත.", "URL": "https://sinhala.adaderana.lk/news.php?nid=81633", "Category": null, "Parent URL": null}