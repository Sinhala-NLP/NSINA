{"Source": "Adaderana", "Timestamp": "March 5, 2014 11:28 am", "Headline": "මෝටර් රථයට අයෙක් යටකළ බන්දුලගේ පුතා පොලීසියට බාරවෙයි ", "News Content": "අධ්‍යාපන අමාත්‍ය බන්දුල ගුණවර්ධන මහතාගේ පුතු වන චතුර පසන් ගුණවර්ධන මහතා පොලීසියට බාරවූ බවත්, හෙතෙම අද (05) මාතර මහේස්ත්‍රාත් අධිකරණයට ඉදිරිපත් කරන බවත් පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. චතුර පසන් ගුණවර්ධන මහතා විසින් පසුගියදා පදවන ලද මෝටර් රථයේ හැපී රෝහල් ගත කර සිටි පුද්ගලයා මාතර මහ රෝහලේදී මිය ගිය බව වාර්තා විය. දින 14ක් මාතර රෝහල්ගතව සිට එසේ මරුමුවට පත් වූයේ ගන්දර තලල්ල පදිංචිව සිටි අගම්පොඩි රංජිත් (52) නැමති අයෙකි. පසන් ගුණවර්ධන ඇමෙරිකාවේ අධ්‍යාපනය ලබන අතර, ඔහුට අනතුර සිදුවන අවස්ථාවේදී වාහන පැදවීම සදහා වලංගු රියදුරු බලපත‍්‍රයක් නොතිබූ බවද වාර්තා විය. කෙසේවෙතත් සැකකරු අද අධිකරණයට ඉදිරිපත් කිරීමට නියමිත බව පොලිස් මාධ්‍ය ප්‍රකාශකවරයා කියා සිටියි.", "URL": "https://sinhala.adaderana.lk/news.php?nid=41553", "Category": null, "Parent URL": null}