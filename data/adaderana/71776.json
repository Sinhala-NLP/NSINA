{"Source": "Adaderana", "Timestamp": "April 6, 2017 08:49 am", "Headline": "විදුලිබල ඒකාබද්ධ වෘත්තීය සමිති වැඩ වර්ජනයක ", "News Content": "වැටුප් වැඩි කිරීම ඇතුළු ඉල්ලීම් කිහිපයක් මුල් කරගනිමින් ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානය වැඩ වර්ජනයක් ආරම්භ කර තිබේ. එම සන්ධානයේ කැඳවුම්කරු රංජන් ජයලාල් මහතා සඳහන් කලේ ඊයේ (05) මධ්‍යම රාත්‍රී 12 සිට මෙම වැඩවර්ජනය ආරම්භ කර ඇති බවයි. එක්දින සංඛේත වැඩවර්ජනයක් ලෙස මෙම වැඩවර්ජනය ක්‍රියාත්මක කල ද සිය ඉල්ලීම්වලට බලධාරීන් ප්‍රතිචාර නොදැක්වුවහොත් අඛණ්ඩ වැඩවර්ජනයකට වුවද සූදානම් බව විදුලි සේවකයින් කියා සිටියේ ය. කෙසේ වෙතත් වැඩවර්ජනය හේතුවෙන් දිවයිනේ ප්‍රදේශ කිහිපයක විදුලිය බිඳ වැටීම් ද සිදුව ඇති බව ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ කැවුම්කරු රංජන් ජයලාල් මහතා සඳහන් කළේ ය. මෙම ගැටලුව සම්බන්ධයෙන් අද දෙරණ විදුලිබල හා පුණර්ජනනීය බලශක්ති අමාත්‍යාංශයෙන් විමසීමක් සිදු කළේය. එහිදි ප්‍රකාශකයෙකු සඳහන් කලේ අදාළ සේවකයින් සඳහා විසදුම් ලබාදීමට මේ වන විටත් කටයුතු කරමින් සිටින බවයි. මේ අතර විදුලිය බිඳ වැටීමකින් තොරව ජනතාවට විදුලිය ලබාදීම සඳහා සියලු කටයුතු සැළසුම් කර ඇති බව විදුලිබල හා පුණර්ජණනීය බලශක්ති අමාත්‍යාංශය සඳහන් කළේ ය.", "URL": "https://sinhala.adaderana.lk/news.php?nid=71776", "Category": null, "Parent URL": null}