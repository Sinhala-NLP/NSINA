{"Source": "Adaderana", "Timestamp": "September 4, 2012 03:05 pm", "Headline": "සරත් ඒකනායකට නොතීසි", "News Content": "මධ්‍යම පළාත් සභාවේ ප්‍රධාන අමාත්‍ය සරත් ඒකනායක මහතාට ලබන වසරේ ජනවාරි මස 22 වැනිදා කොළඹ ප්‍රධාන මහේස්ත්‍රාත් අධිකරණය හමුවේ පෙනී සිටින ලෙස කොළඹ ප්‍රධාන මහේස්ත්‍රාත්වරයා අද නියෝග කර තිබේ. අල්ලස් හෝ දුෂණ විමර්ශන කොමිසම විසින් ඉදිරිපත් කර තිබු පැමිණිල්ලක් සලකා බැලීමෙන් අනතුරුව මහේස්ත්‍රාත්වරයා මෙම නියෝගය ලබාදී ඇත. මේ අතර රුපියල් ලක්ෂ 30 අල්ලසක් ලබා ගැනීමේ සිද්ධියක් සම්බන්ධයෙන් චෝදනා ලබා සිටින කළුතර ප්‍රාදේශීය සභාවේ සභාපතිවරයා හා ඔහුගේ කාර්යාල සහයක ලෙස කටයුතු කළ ඉන්දික ප්‍රියශාන්ත යන දෙදෙනා තවදුරටත් රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත්වරයා අද නියෝගය කර තිබේ. කොළඹ ප්‍රධාන මහේස්ත්‍රාත් රශ්මි සිංගප්පුලි මහතා හමුවට ඔවුන් ඉදිරිපත් කරන ලදී. මොවුන් රිමාන්ඩ් භාරයේ සිටියද සාක්ෂිකරුවන්ට දුරකතනයෙන් තර්ජනය කරන බැවින් ඇප ලබානොදෙන ලෙස අල්ලස් හෝ දුෂණ විමර්ශන කොමිසමේ නිලධාරීන් අධිකරණයෙන් ඉල්ලා සිටියේය.", "URL": "https://sinhala.adaderana.lk/news.php?nid=27129", "Category": null, "Parent URL": null}