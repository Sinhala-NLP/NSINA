{"Source": "Adaderana", "Timestamp": "July 18, 2017 04:28 pm", "Headline": "මහින්දට අපි තාම ආදරෙයි", "News Content": "ශක්තිමත් ජාතික ආණ්ඩුවක් ලෙස ඉදිරියට යෑමේ බලාපොරොත්තුවක් ඇතිව වැඩ කළ ද කිසි විටෙකත් එක්සත් ජාතික පක්ෂය ආණ්ඩුවක් තුළ කටයුතු කිරීමේ සුදානමක් නොමැති බව තිරසර සංවර්ධන හා වනජීවි නියෝජ්‍ය අමාත්‍ය සුමේධා ජී. ජයසිංහ මහත්මිය පවසයි. අද(18) පැවති ශ්‍රී ලංකා නිදහස් පක්ෂයේ මාධ්‍ය හමුවකට එක් වෙමින් ඇය මෙම අදහස් පළ කළේය. මධ්‍යම කාරක සභාවෙන් ගන්නා ලද තීන්දුවක් අනුව සම්මුතිවාදී ආණ්ඩුව සමඟ එක් වු බවත්, ඒ තුළින් ව්‍යවස්ථා හා මැතිවරණ සංශෝධනයක් සිදු කිරීමට බලාපොරොත්තු වන බවත්, පැවසු නියෝජ්‍ය අමාත්‍යවරිය වැඩි දුරටත් කියා සිටියේ මහින්ද රාජපක්ෂ මහතාට පක්ෂයේ බොහෝ අය තාමත් ආදරෙන් සිටින බවත් නායකයින් දෙදෙනාගේම එකතුවෙන් අනාගතයේ දී ශ්‍රී ලංකා නිදහස් පක්ෂ ආණ්ඩුවක් බිහි කිරීම තමාගේ එකම අරමුණ බවත්ය. මේ අතර මෙම මාධ්‍ය හමුවට එක් වු වරාය හා නාවික කටයුතු අමාත්‍ය මහින්ද සමරසිංහ මහතා කියා සිටියේ, ඕනෑම දේශපාලන පක්ෂයක නායකයන් දෙදෙනෙක් සිටිය නොහැකි බවත්, එනිසා ශ්‍රිල.නි.ප.යේ නීතියානූකූල නායකයා මෛත්‍රීපාල සිරිසේන මහතා බවයි. කෙසේ වෙතත් නායකත්වය බාරදුන් පුද්ගලයාම අද කකුල් මාට්ටු දමමින් සිටිම වැරදි වැඩක් බවද පැවසු අමාත්‍යවරයා වැඩිදුරටත් කියා සිටියේ 2020 දී පක්ෂයක් ලෙස වෙනම මැතිවරණයක් සඳහා තරඟ කරන බවත් කිසිවිටෙකත් එක්සත් ජාතික පක්ෂය සමඟ දේශපාලනයක් සිදුනොකරන බවත්ය.", "URL": "https://sinhala.adaderana.lk/news.php?nid=75386", "Category": null, "Parent URL": null}