{"Source": "Adaderana", "Timestamp": "October 27, 2010 03:52 pm", "Headline": "ජ,පුර විශ්ව විද්‍යාලයේ භික්ෂූන් දෙදෙනෙකුට පංති තහනම්", "News Content": "ශ්‍රී ජයවර්ධනපුර විශ්ව විද්‍යාලයේ ශිෂ්‍ය භික්ෂූන් වහන්සේලා දෙනමකගේ පංති තහනම් කිරිමට පියවර ගත් බව උප කුලපති ආචාර්ය එන්.එල්.ඒ.කරුණාරත්න මහතා පවසයි. පසුගිය 25 වන දින ශ්‍රී ජයවර්ධනපුර විශ්ව විද්‍යාලයේ භික්ෂු නේවාසිකාගාරයට ගිය අවස්ථාවේ ශිෂ්‍ය භික්ෂූන් වහන්සේලා විසින් එම විශ්ව විද්‍යාලයේ උප පාලකවරයාට පහරදුන් බව කියන සිද්ධියට අදාළව මෙසේ පංති තහනම් කළ බව හෙතෙම කියා සිටියි. මෙම පංති තහනම තාවකාලික පංති තහනමක් බවත්,මෙම ශිෂ්‍ය භික්ෂුන් වහන්සේලා සම්බන්ධයෙන් විනය පරීක්ෂණයක් ක්‍රියාත්මක බවත් උප කුලපතිවරයා වැඩිදුරටත් කියා සිටියේය. භික්ෂු නේවාසිකාගාරයේ භික්ෂුන් වහන්සේලා ඝෝෂාකාරී ලෙස හැසිරීම පිළිබඳ අවට පදිංචිකරුවන්ගෙන් දිගින් දිගටම පැමිණිලි ලැබුණු බවත්, ඒ අනුව ඔවුන්ට අවවාද කිරීම සඳහා නිලධාරීන් කිහිපදෙනෙකු සමග පසුගිය 25 වන දින පස්වරුවේ අදාළ නේවාසිකාගාරයට ගිය අවස්ථාවේදී මෙම පහරදීම සිදුවූ බවත් උපකුලපතිවරයා මීට පෙර අවස්ථාවකදී සඳහන් කර තිබිණි. එ‍සේ වුවද ශ්‍රී ජයවර්ධනපුර විශ්ව විද්‍යාලයේ ශාස්ත්‍ර පීඨ ශිෂ්‍ය සංගමයේ ලේකම් පූජ්‍ය කුඹුරුපිටියේ ඥානිස්සර හිමියන් උප පාලකවරයාට පහරදීම සම්බන්ධයෙන් වන මෙම චෝදනා ප්‍රතික්ෂේප කළ අතර උප කුලපතිවරයා අත්තනෝමතික ලෙස යම් කිසිවෙකුගේ කොන්ත්‍රාත්තුවක් ඉටුකරමින් සිටින බව සඳහන් කළේය", "URL": "https://sinhala.adaderana.lk/news.php?nid=11770", "Category": null, "Parent URL": null}