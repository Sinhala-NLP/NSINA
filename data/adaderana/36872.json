{"Source": "Adaderana", "Timestamp": "August 24, 2013 05:16 pm", "Headline": "ඔවුන් ආවේ කොල්ලයකට පමණයි - නෑ මේක කොන්ත්‍රාත්තුවක්", "News Content": "ශ්‍රී ලංකා ජනමාධ්‍යවේදීන්ගේ වෘත්තීය සමිතියේ සභාපතිනිය මෙන්ම සන්ඩේ ලීඩර් පුවත්පතේ මාධ්‍යවේදිනි මන්දනා ස්මයිල් අබේවික්‍රම මහත්මියගේ මිලාගිරිය ඩික්මන් පාරේ පිහිටි නිවසේ අද අලුයම සිදුව ඇත්තේ මංකොල්ලයක් පමණක් යැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී බුද්ධික සිරිවර්ධන මහතා පවසයි. එම මාධ්‍යවේදිනියගේ නිවසට අද අලුයම 2.00ට පමණ ඇතුළු වූ හොරු කණ්ඩායමක් බව පැවසෙන පුද්ගලයින් කිහිප දෙනෙකු ගැන පොලීසියට ලැබුණු තොරතුරක් මත එහි ගිය පොලිස් නිලධාරීන් හා කොල්ලකරුවන් අතර ගැටුමක් ඇති විය. ගැටුමේදී පොලිස් වෙඩි පහරින් එක් පුද්ගලයෙකු මියගිය අතර දෙපාර්ශවයේ කිහිප දෙනෙකු තුවාල ලැබීය. ඇය‍ගේ නිවසේ අද අලුයම සිදුවූ එම සිද්ධිය සම්බන්ධයෙන් මාධ්‍ය දැනුවත් කිරීම සඳහා පොලිස් මූලස්ථානයේදී අද පස්වරුවේ පැවැති මාධ්‍ය හමුවකදී පොලිස් මාධ්‍ය ප්‍රකාශකවරයා පැවසු‍වේ මෙය කොල්ලයක් මිස වෙනත් දෙයක් නොවන බවයි. අදාළ පුද්ගලයින් ත්‍රීරෝද රථයකින් පැමිණ ඇති බවද ගැටුමේදී පොලිස් නිලධාරීන් සිව්දෙනෙකු මෙන්ම කොල්ලකරුවන් සිව්දෙනෙකු ද තුවාල ලබා ඇති බව ඔහු කීවේය. එසේම තුවාල ලැබූ පොලිස් නිලධාරීන් දෙදෙනෙකු සැත්කමකට ලක් කළ බවද ඔහු පැවසීය. කෙසේ වෙතත් සිද්ධියට සම්බන්ධ පුද්ගලයින් හඳුනාගනිමින් සිටින බවත් ඉදිරියේදී මේ පිළිබඳව අනාවරණය කරන බවත් බුද්ධික සිරිවර්ධන මහතා වැඩිදුරටත් කී‍ය. එහෙත් එම මාධ්‍යවේදීනිය පැහැර ගැනීමට කණ්ඩායමක් පැමිණ ඇති බවට ඇතැම් මාධ්‍ය වාර්තා අනාවරණය කර තිබුණි. කෙසේ වුවද සිද්ධිය සම්බන්ධයෙන් මාධ්‍යවේදිනි මන්දනා ස්මයිල් කියා සිටියේ මෙය කොල්ලයක් නොව යම් කිසි කොන්ත්‍රාත්තුවක් බවයි. මෙම සිද්ධිය වීමට දින කිහිපයකට පෙරත් ඇතැම් සිදුවීම් පවා වූ බව පැවසූ ඇය තමාගේ නිවසට අද අලුයම පැමිණි පුද්ගලයින් තමාට කීවේ මෙය අපිට ලැබුණු කොන්ත්‍රාත්තුවක් ලෙස යැයිද ඇය කීවාය. පැමිණි පිරිස ළඟ තිබූ අත්බෝම්බයක්ද තිබී හමුවී ඇති බවත් හොරු කණ්ඩායමක් අත්බෝම්බයක් රැගෙන පැමිණෙනු අසා නැතැයිද ඇය පැවසුවාය.", "URL": "https://sinhala.adaderana.lk/news.php?nid=36872", "Category": null, "Parent URL": null}