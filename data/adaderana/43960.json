{"Source": "Adaderana", "Timestamp": "June 14, 2014 11:56 am", "Headline": "ලාංකික ධීවරයින් 39ක් නිදහස් - තවත්  64ක් එරට අත්අඩංගුවේ ", "News Content": "ඉන්දියාව විසින් නිදහස් කරනු ලැබු ශ්‍රී ලංකා ධීවරයින් ලබන 16 වැනිදා දිවයිනට පැමිණීමට නියමිතව තිබේ. පසුගිය දින 03 තුළදී ඉන්දීය අත්අඩංගුවේ පසුවු ශ්‍රී ලංකා ධීවරයින් 39 දෙනෙකු ඉන්දීය බලධාරීන් විසින් නිදහස් කර තිබේ. ප්‍රථම දිනයේ ධීවරයින් 11 දෙනෙකු දෙවන දිනයේ ධීවරයින් දෙදෙනෙකු සහ තුන්වන දිනයේ ධීවරයින් 26 දෙනෙකු නිදහස් කර ඇති බව වාර්තා වෙයි. මෙම ධීවරයින් අනිද්දා දිනයේදී කන්කසන්තුරේ මුහුදු ප්‍රදේශයේ දී ඉන්දීය බලධාරීන් විසින් ශ්‍රී ලංකා නාවික හමුදාවට බාර දීමට නියමිතය. නිදහස් කරනු ලැබු ධීවරයින් මිගමුව, දෙවුන්දර සහ ත්‍රිකුණාමලය යන මුහුදු ප්‍රදේශ වලින් ධීවර කර්මාන්තය සඳහා ගොස් සිටි පුද්ගලයින් බව වාර්තා වෙයි. ඉන්දීය මුහුදු සීමා උල්ලංඝණය කිරීම හේතුවෙන් මොවුන් අත්අඩංගුවට ගෙන ඇති අතර ඔවුන් රැඳවුම් නියෝග මත තමිල්නාඩුවේ රඳවා තිබුණි. කෙසේ වෙතත් අධිකරණ ක්‍රියාවලියකින් තොරව මොවුන් නිදහස් කිරීමට පියවර ගෙන ඇති බව ධීවර අමාත්‍යංශය සඳහන් කළේය. මේ අතර තවත් ශ්‍රී ලංකා ධීවරයින් 64 දෙනෙකු ඉන්දීය අත්අඩංගුවේ පසුවෙයි. ඔවුන් අතරින් 41 දෙනෙකු අන්ද්‍රා ප්‍රදේශවලත් 16 දෙනෙකු කර්ණාටක ප්‍රදේශයේත්, 05 දෙනෙකු ඔරිස්සා ප්‍රදේශයේත්, දෙදෙනෙකු තමිල්නාඩුවේත් රඳවා සිටින බව සඳහන් වෙයි.", "URL": "https://sinhala.adaderana.lk/news.php?nid=43960", "Category": null, "Parent URL": null}