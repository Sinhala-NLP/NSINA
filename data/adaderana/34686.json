{"Source": "Adaderana", "Timestamp": "June 6, 2013 03:26 pm", "Headline": "ගොවි විශ්‍රාම වැටුප් දෙන්න කෝටි 320 ක් ඕනෑ", "News Content": "ගොවීන්ට ලබා නොදුන් හිඟ විශ්‍රාම වැටුප් ලබාදීමට රු. කෝටි 320 ක මුදලක් අවශ්‍ය බව මුදල් හා ක්‍රමසම්පාදන නියෝජ්‍ය අමාත්‍ය, ආචාර්ය සරත් අමුණුගම මහතා පවසයි. අද (06) පාර්ලිමේන්තුවේදී එ.ජා.ප පාර්ලිමේන්තු මන්ත්‍රී සජිත් ප්‍රේමදාස මහතා විසින් අසන ලද ප්‍රශ්නයකට පිළිතුරු ලබාදෙමින් නියෝජ්‍ය අමාත්‍යවරයා මේ බව කියා සිටියේය. 2011 අගෝස්තු මස සිට මාස 26 ක කාලයක් ගොවි විශ්‍රම වැටුප් ලබාදී නොමැති බව සජිත් ප්‍රේමදාස මන්ත්‍රීවරයා පාර්ලිමේන්තුවේදී විමසා සිටියේය. යම් යම් අකර්මණ්‍යතාවන් නිසා එය එසේ සිදුවූ බවත්, මේවන විට එසේ ලබා නොදුන් ගොවි විශ්‍රාම වැටුප් ලබාදීම සඳහා හැකි ඉක්මනින් ක්‍රියාකරන බව අමුණුගම මහතා පෙන්වා දුන්නේය. මේ අතර සෞදි අරාබියේදී මරණ දඬුවම ලබාදුන් රිසානා නෆීක් නීති විරෝධී ලෙස විදේශ ගත කළ ඔමාර් ට්‍රැවල්ස් ඒජන්සියේ අධ්‍යක්ෂ මණ්ඩලය, එකී රැකියා ඒජන්සිය \"ඔමාරියා ට්‍රැවල්ස්\" ලෙස වෙනත් නමකින් යළි පවත්වාගෙන යන බව රංජන් රාමනායක මන්ත්‍රීවරයා සඳහන් කළේය. ඒ පිළිබඳ අවධානය යොමුවී ඇත්දැයි මන්ත්‍රීවරයා විසින් විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතාගෙන් අද පාර්ලිමේන්තුවේදී විමසා සිටින ලදී. එය \"ඔමාරියා ට්‍රැවල්ස්\" යන නමින් පවත්වාගෙන යන බවට තොරතුරු ලැබී ඇති බවත්, එහි කටයුතු අත්හිටුවීමට පියවර ගත් බවත් අමාත්‍යවරයා එහිදී පිළිතුරු දෙමින් කියා සිටියේය.", "URL": "https://sinhala.adaderana.lk/news.php?nid=34686", "Category": null, "Parent URL": null}