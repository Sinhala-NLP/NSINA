{"Source": "Adaderana", "Timestamp": "June 12, 2012 03:16 pm", "Headline": "කප්පම් සිද්ධියකට සම්බන්ධ ඇමති සම්බන්ධීකරණ ලේකම් ඇප මත මුදාහැරෙයි", "News Content": "මරණීය තර්ජන එල්ල කොට කප්පම් ලබාගැනීමේ සිද්ධියක් සම්බන්ධයෙන් අත්අඩංගුවට ගත් ඇමතිවරයෙකුගේ සම්බන්ධීකරණ ලේකම්වරයෙකු ඇප මත මුදාහැරීමට කොළඹ අතිරේක මහේස්ත්‍රාත් නිශාන්ත පීරීස් මහතා අද නියෝග කර තිබේ. කොළඹ අපරාධ කොට්ඨාසය මඟින් සැකකාර අමාත්‍ය ලේකම්වරයා බව සඳහන් කරන ඩොනල්ඩ් රංජිත් නැමති පුද්ගලයා අත්අඩංගුවට ගෙන තිබුණි. මෙම සැකකරු තලවතුගොඩ ප්‍රදේශයේ පදිංචි පැමිණිලිකරුට තර්ජනය කොට රුපියල් ලක්ෂ 26 ක මුදලක් කප්පම් වශයෙන් ඉල්ලා‍ ඇති බව පොලිසිය අධිකරණයට වාර්තාවක් ඉදිරිපත් කරමින් සඳහන් කර ඇත. එම පැමිණිලිකරුගේ පැමිණිල්ල අනුව විමර්ශන සිදුකළ කොළඹ අපාරධ කොට්ඨාසය මෙම සැකකරු අත්අඩංගුවට ගෙන තිබේ. මෙම සැකකරු සම්බන්ධයෙන් තවදුරටත් විමර්ශන කටයුතු සිදුකෙරෙන බව පොලිසිය අධිකරණයට වාර්තාවක් ඉදිරිපත් කරමින් සඳහන් කර තිබේ. ඉදිරිපත් වූ කරුණු සලකා බැලූ අතිරේක මහේස්ත්‍රාත්වරයා සැකකරු ලක්ෂ 10ක පුද්ගල ඇප 2ක් මත මුදා හැරීමට නියෝග කළ බව අද දෙරණ අධිකරණ වාර්තාකරු සඳහන් කළේය. මීට අමතරව මෙම නඩුව ලබන 26 වැනිදා කැඳවීමට ද තීරණය‍ කොට තිබේ.", "URL": "https://sinhala.adaderana.lk/news.php?nid=24973", "Category": null, "Parent URL": null}