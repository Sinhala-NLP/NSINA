{"Source": "Adaderana", "Timestamp": "June 19, 2019 04:31 pm", "Headline": "ජීවිත 5ක් අහිමි කරමින් වැලිකන්දේ අනතුර සිදුකළ රියදුරු රිමාන්ඩ්", "News Content": "පුද්ගලයින් 05 දෙනෙකුට මරු කැඳවමින් පොලොන්නරුව - මඩකලපුව මාර්ගයේ වැලිකන්ද ප්‍රදේශයේදී අද (19) අළුයම සිදු වූ රිය අනතුරට අදාළව අත්අඩංගුවට ගත් වෑන් රථ රියදුරු ජූලි 01 දින දක්වා රක්ෂිත බන්ධනාගාරගත කිරීමට නියෝග කර ඇත. මෙම අනතුරට වෑන් රථ රියදුරාගේ අපරික්ෂාකාරී රිය ධාවනය අනතුරට හේතු වන්නට ඇති බවට සැක කෙරෙන අතර අත්අඩංගුවට ගත් ඔහු පොළොන්නරුව මහේස්ත්‍රාත් අධිකරණයට අද ඉදිරිපත් කළේය. පොලොන්නරුව - මඩකලපුව මාර්ගයේ වැලිකන්ද ප්‍රදේශයේදී වෑන් රථයක් සහ අත්ට්‍රැක්ටරයක් ගැටි සිදුවූ රිය අනතුරකින් කාන්තාවන් සිව්දෙනකු ඇතුළු 05 දෙනෙකු ජිවිතක්ෂයට පත්ව තිබුණි. පොලීසිය පැවසුවේ මරදන්කඩවල - තිරික්කොන්ඩියාඩිමඩු මාර්ගයේ කොළකනවාඩිය ප්‍රදේශයේදී අනතුර සිදුව ඇති බවයි. මනම්පිටිය දෙස සිට වැලිකන්ද දෙසට ධාවනය කරමින් තිබූ අත්ට්‍රැක්ටරයක කාත්තන්කුඩිය බලා ධාවනය කළ වෑන් රථයක් ගැටීමෙන් අනතුර සිදුව තිබුණි. අනතුරින් අත්ට්‍රැක්ටරයේ ගමන් ගත් කාන්තාවන් සිව්දෙනකු ඇතුළු පුද්ගලයින් 05 දෙනෙකු ජීවිතක්ෂයට පත් විය. තවත් 12 දෙනෙකු තුවාල ලබා පොලොන්නරුව රෝහලට ඇතුළත් කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. මියගිය පිරිස වැලිකන්ද හා බෝවත්ත ප්‍රදේශයේ පදංචිකරුවන් විය.", "URL": "https://sinhala.adaderana.lk/news.php?nid=112348", "Category": null, "Parent URL": null}