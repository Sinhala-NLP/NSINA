{"Source": "Adaderana", "Timestamp": "August 19, 2013 03:20 pm", "Headline": "නුවරඑළිය නි.නගරාධිපති අත්අඩංගුවට ගන්නැයි විවෘත වරෙන්තුවක් ", "News Content": "ළමා අපයෝජන සිද්ධියක් සම්බන්ධයෙන් නුවරඑළිය නියෝජ්‍ය නගරාධිපති තිස්ස සෙනෙවිරත්න මහතා අත්අඩංගුවට ගන්නා ලෙස නුවරඑළිය මහේස්ත්‍රාත් සම්පත් හේවාවසම් මහතා විසින් විවෘත වරෙන්තුවක් නිකුත් කර තිබේ. ළමාරක්ෂක අධිකාරියට මෙම නියෝගය ලබාදුන් බව අප වාර්තාකරු සඳහන් කළේය. නියෝජ්‍ය නගරාධිපතිවරයා විසින් අපයෝජනයට ලක් කළ බවට සැක කෙරෙන ළමුන් 5 දෙනෙකු අද නුවරඑළිය මහේස්ත්‍රාත්වරයා වෙත ඉදිරිපත් කර තිබේ. ඔවුන් අතර අවුරුදු 15 වයසේ ළමුන් දෙදෙනෙකු ඇතුළු අවුරුදු 20ට අඩු ළමුන් 5 දෙනෙකු සිටි බව අප වාර්තාකරු පැවසීය. මොවුන් රාගල හා නුවරඑළිය ප්‍රදේශවල පදිංචිකරුවන් බව ද අප වාර්තාකරු කීය. අධිකරණයේදී ඉදිරිපත් වූ කරුණු සැලකිල්ලට ගෙන නුවරඑළිය නියෝජ්‍ය නගරාධිපතිවරයා අත්අඩංගුවට ගන්නැයි මහේස්ත්‍රාත්වරයා විසින් විවෘත වරෙන්තුවක් නිකුත් කර ඇත. නියෝජ්‍ය නගරාධිපතිවරයාට ළමා අපයෝජන චෝදනා එල්ල වී ඇත්තේ මෙම සිද්ධිය පිළිබඳව එක් ළමයෙකුගේ මව්පියන් විසින් මේ පිළිබඳව පොලීසියට පැමිණිලි කිරීමෙන් පසුවය. නියෝජ්‍ය නගරාධිපතිවරයා විසින් අපයෝජනය කළැයි කියන පිරිමි ළමයෙකුට සන්තෝෂමක් ලබාදී ඇති අතර එමගින් ඔහු ලවා තවත් ළමයෙකුද එම ළමයාට සන්තෝෂමක් දී තවත් ළමයෙකුද යන ආකාරයට ඔහු ළඟට ගෙන්වා ගෙන ඇති බව මූලික පරීක්ෂණවලදී හෙළි වී ඇත. මෙසේ තවත් ළමයෙකු නියෝජ්‍ය නගරාධිපතිවරයාට හඳුන්වා දීමට තැත් කළ අවස්ථාවකදී එම ළමයා අදාළ ඉල්ලීම ප්‍රතික්ෂේප කර ඇත. නුවරඑළිය නගරයේ අමතර පන්තිවලට සහභාගි වන ළමයෙකු එම ඉල්ලීම ප්‍රතික්ෂේප කර තිබේ. එහිදී අදාළ ඉල්ලීම කළ බව කියන ළමයා ඉල්ලීම ඉවත දැමූ ළමයාට පන්ති ඒමට නොදෙන බවට තර්ජනය කර ඇත. තර්ජනයට ලක් වූ ළමයා පසුගිය දිනෙක සිය පියා සමග නගරයට පැමිණ සිටි අවස්ථාවේදී තමාට තර්ජනය කළේ අන්න අර ළමයා යැයි පියාට පවසා තිබේ. එහිදී පියා මේ ගැන එම ළමයාගෙන් කරුණු විමසා ඇති අතර පසුව පොලීසියට පැමිණිලි කිරීමෙන් පසු අදාළ ළමයාගෙන් පොලීසිය ප්‍රශ්න කර තිබේ. ප්‍රශ්න කිරීමේදී එම ළමයා තවත් ළමයෙකු නියෝජ්‍ය නගරාධිපතිවරයාට හඳුන්වා දුන් ආකාරයත්, එම ළමයාගෙන් ප්‍රශ්න කිරීමේදී ඔහු විසින් තවත් ළමයෙකු හඳුන්වා දුන් ආකාරයත් පොලීසිය හෙළිකර ගෙන ඇත. මේ ආකාරයට ළමුන් 5 දෙනෙකු නියෝජ්‍ය නගරාධිපතිවරයා විසින් අපයෝජනයට ලක් කළ බවට චෝදනා එල්ල වී ති‍ෙබ්. වසරකට වැඩි කාලයක් මෙම ළමුන් අපයෝජනයට ලක්ව ඇති බව කියැවෙයි. අගතියට පත් පාර්ශවය වෙනුවෙන් නීතිඥ ගාමිණි සේනානායක මහතා අද අධිකරණය හමුවේ පෙනී සිට ඇත. චෝදනාලත් නියෝජ්‍ය නගරාධිපතිවරයා අවිවාහකයෙකු බවද අනාවරණය වෙයි.", "URL": "https://sinhala.adaderana.lk/news.php?nid=36752", "Category": null, "Parent URL": null}