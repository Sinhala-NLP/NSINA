{"Source": "Adaderana", "Timestamp": "August 10, 2016 12:23 pm", "Headline": "විෂ එන්නත් චෝදනා ගැන පුනරුත්ථාපන කොමසාරිස් කනගාටුවෙයි", "News Content": "පුනරුත්ථාපනය ලැබූ හිටපු එල්.ටී.ටී.ඊ සාමාජිකයින්ට විෂ එන්නත් ශරීර කර ඇති බවට එල්ල වන චෝදනා සම්බන්ධයෙන් තමන් කනගාටුවට පත් වන බව පුනරුත්ථාපන කොමසාරිස් ජනරාල් මේජර් ජෙනරාල් ජානක රත්නායක මහතා පවසයි.පුනරුත්ථාපන කොමසාරිස්වරයා සඳහන් කළේ හිටපු එල්.ටී.ටී.ඊ සාමාජිකයින් පුනරුත්ථාපනය කිරීමේ දී සහජීවනයෙන් කටයුතු කළ බවයි. කිසිදු අවස්ථාවක ඔවුන්ගේ ශරීරවලට විෂ එන්නත් කිරීමට අවශ්‍යතාවක් නොමැති බව ද පුනරුත්ථාපන කොමසාරිස් ජනරාල්වරයා සඳහන් කළේය.පුනරුත්ථාපනය ලැබූ හිටපු එල්. ටී. ටී. ඊ. සාමාජිකයින්ට විෂ එන්නත් ශරීර ගතකර ඇත්ද යන්න පිළිබඳව පරීක්ෂණයක් කළ යුතු බවට වන යෝජනාවක් උතුරු පළාත් ප්‍රධාන අමාත්‍ය සී.වී විග්නේෂවරන් මහතා විසින් පළාත් සභාවට ඉදිරිපත් කර ඇත.ජාත්‍යන්තර වෛද්‍යවරුන්ගේ සහභාගීත්වයෙන් එම පරීක්ෂය සිදුකළ යුතු බව ප්‍රධාන අමාත්‍යවරයා සිය යෝජනාව ඉදිරිපත් කරමින් ප්‍රකාශ කර තිබේ.මුලතිව් දිස්ත්‍රික් පළාත් සභා මන්ත්‍රී ටී.රවීහරන් මහතා විසින් සකස් කළ යෝජනාව ප්‍රධාන අමාත්‍ය සී.වී විග්නේෂ්වරන් මහතා විසින් මෙලෙස උතුරු පළාත් සභාවට ඉදිරිපත් කර ඇති බව සඳහන්ය.පුනරුත්ථාපනය ලැබූ හිටපු එල්. ටී. ටී. ඊ. සාමාජිකයින් විශාල පිරිසක් මේ වන විට හඳුනානොගත් රෝගයකින් පෙළෙන අතර සාමාජිකයින් 107 දෙනෙකු හඳුනානොගත් රෝගයකින් ජීවිතක්ෂයට පත්ව ඇති බව ටී. රවීහරන් මන්ත්‍රීවරයා පවසයි.එම හිටපු එල්. ටී. ටී. ඊ. සාමාජිකයින්ට විෂ එන්නත් ශරීර ගත කර ඇති බවට දෙමළ ජනතාව විසින් සිදුකරන චෝදනා සැළකිල්ලට ගනිමින් ඒ සම්බන්ධයෙන් පරීක්ෂණයක් සිදුකළ යුතු බවට යෝජනාවක් පළාත් සභාවට ඉදිරිපත් කිරීමට පියවර ගත් බව ඔහු වැඩිදුරටත් ප්‍රකාශ කර ඇත. මේ අතර උතුරු පළාත් සභාවේ අමාත්‍යවරයෙකු ලෙස කටයුතු කරන ප්‍රධාන අමාත්‍ය සී.වී විග්නේෂ්වරන් මහතාට එරෙහිව පරීක්ෂණයක් සිදුකළ යුතු බව එක්සත් ජනතා නිදහස් සන්ධාන උතුරු පළාත් සභා මන්ත්‍රී වී.ජයතිලක මහතා පවසයි.පළාත් සභාවේ අමාත්‍යවරුන්ට එරෙහිව පවතින දූෂණ චෝදනා සම්බන්ධයෙන් විශේෂ විමර්ශනයක් ආරම්භ කළ යුතු බවට වන යෝජනාවට අදාළ විවාදයේදී මන්ත්‍රීවරයා මේ බව ප්‍රකාශ කර තිබේ.එහිදී පළාත් සභා මන්ත්‍රී වී.ජයතිලක මහතා පවසා ඇත්තේ පළාත් අමාත්‍යාංශ රැසක් සිය භාරයට ගෙන ඇති ප්‍රධාන අමාත්‍ය විග්නේෂ්වරන් මහතාටද අදාළ විමර්ශනය අදාළ වන බවයි.වී. ජයතිලක මහතාගේ එම ප්‍රකාශයට තමන්ද එකඟ වන බව සෙසු පළාත් සභා මන්ත්‍රීවරුන් එහිදී ප්‍රකාශ කර තිබේ.ඒ අනුව මේ පිළිබඳ වැඩිදුර විවාදය ලබන 16 වනදා පැවැත්වෙන බව පළාත් සභා සභාපති සී.වී කේ.ෂිවඥානම් මහතා එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=62935", "Category": null, "Parent URL": null}