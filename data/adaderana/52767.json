{"Source": "Adaderana", "Timestamp": "July 21, 2015 08:56 pm", "Headline": "සුදුවෑන් රථය මහින්දගේ හා ගෝඨාභයගේ ආරක්ෂාවට තර්ජනයක්", "News Content": "හිටපු ජනාධිපතිවරයා සහ හිටපු ආරක්ෂක ලේකම් පදිංචිව සිටින මිරිහාන ප‍්‍රදේශයේ සැක කටයුතු අන්දමින් සැරිසරමින් තිබු ව්‍යාජ අංක තහඩු සහිත සුදු පැහැති වෑන් රථයක් මිරිහාන පොලිසිය මගින් ඊයේ (20) රාති‍්‍රයේදී අත්අඩංගුවට ගෙන ඇති බවට තමා වෙත වාර්තා වී ඇති බව හිටපු අමාත්‍ය ජී. එල්. පීරිස් මහතා පවසයි. සැක කටයුතු සන්නද්ධ පුද්ගලයින් මෙම වෑන් රථයේ සිටි බවට තොරතුරු ලැබී ඇති බැවින්, විශේෂයෙන්ම හිටපු ජනාධිපති මහින්ද රාජපක්ෂ මැතිතුමාගේ සහ හිටපු ආරක්ෂක ලේකම් ගෝඨාභය රාජපක්ෂ මහතාගේ ආරක්ෂාවට තර්ජනයක් ලෙස මෙය සැලකිය හැකි බව හෙතෙම පෙන්වාදෙයි. ඒ අනුව ඔවුන්ගේ අරමුණ වුයේ කුමක්ද යන්න පිළිබඳව වහාම විශේෂ පරික්ෂණයක් මගින් හෙළි කරගත යුතු බවත් ජී. එල්. පීරිස් හිටපු අමාත්‍යවරයා අවධාරණය කරයි.ඒ අනුව වහාම මේ පිළිබඳව පරික්ෂණයක් කරන ලෙස පොලිස්පතිවරයාගෙන් හා ආරක්ෂක ලේකම්වරයාගෙන් ඉල්ලා සිටින බවත්, හිටපු ජනාධිපතිවරයා සහ හිටපු ආරක්ෂක ලේකම්වරයාගේ ආරක්ෂාව තහවුරු කිරිමට අවශ්‍ය පියවර ගන්නා ලෙස පීරිස් මහතා වැඩිදුරටත් ඉල්ලා සිටින බව එක්සත් ජනතා නිදහස් සන්ධාන මාධ්‍ය මධ්‍යස්ථානය විසින් නිකුත් කළ නිවේදනයක වැඩිදුරටත් දැක්වෙයි.", "URL": "https://sinhala.adaderana.lk/news.php?nid=52767", "Category": null, "Parent URL": null}