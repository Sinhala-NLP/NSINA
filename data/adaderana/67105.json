{"Source": "Adaderana", "Timestamp": "December 17, 2016 01:20 pm", "Headline": "ශ්‍රී ලංකාවට අමෙරිකාවෙන් විශේෂ ප්‍රතිපාදන", "News Content": "මෙරට ආර්ථික සංවර්ධනයට සහ දිළිඳුකම පිටුදැකීම සඳහා ඉදිරි වසර 05 ඇතුළත ශ්‍රී ලංකාව ඇතුළු රටවල් 03කට විශේෂ ප්‍රතිපාදන ලබාදීමට අමෙරිකාව තීරණය කර තිබේ.අමෙරිකානු එක්සත් ජනපදයේ මිලේනියම් චැලේන්ජ් කොපරේෂන් යන සමාගමේ අධ්‍යක්ෂ මණ්ඩලයක් විසින් ගත් තීරණයකට අනුව මෙම පියවර ගෙන ඇති බව අමෙරිකාව පැවසීය.සාධාරණත්වය සහ ප්‍රජාතන්ත්‍රවාදී පාලනය මානව සම්පත වෙනුවෙන් සිදු කෙරෙන ආයෝජනය සහ ආර්ථික නිදහස මෙම ප්‍රතිපාදන ලබාදීමට ප්‍රධාන හේතුවක් බව අමෙරිකානු එක්සත් ජනපද කාර්යාලය නිකුත් කළ නිවේදනයක දැක්වේ.දූෂණයට එරෙහිව ක්‍රියා කිරීම, කාන්තා අයිතීන් සහ නීතියේ ආධිපත්‍යයට ගරු කිරීම දක්වා වූ යහපාලන ප්‍රමිතීන් කෙරෙහි කැපවන සංවර්ධනය වෙමින් පවතින රටවල් සමඟ හවුල්කරුවන් ලෙසින් ක්‍රියාත්මක වීම හා දුප්පත් ජනතාවගේ ජන ජීවිතය නගා සිටුවීම වැනි කරුණු මේ හරහා වැඩිදියුණු කර ගත හැකි බව අමෙරිකානු එක්සත් ජනපදය වැඩිදුරටත් ප්‍රකාශ කළේය.මේ අතර ශ්‍රී ලංකාව සහ අමෙරිකාව දශක 06ක සංවර්ධන සහයෝගීතාවට මෙම ප්‍රතිපාදනය විශාල රුකුලක් බව ද ශ්‍රී ලංකාවේ අමෙරිකානු තානාපති අතුල් කේෂෆ් මහතා පැවසීය.බුර්කිනාපාසෝ සහ ටියුනීසියාව ඉදිරි වසර 05 සඳහා අමෙරිකාව විසින් විශේෂ වරප්‍රසාද ලබා දෙන සෙසු රටවල් දෙක වේ.", "URL": "https://sinhala.adaderana.lk/news.php?nid=67105", "Category": null, "Parent URL": null}