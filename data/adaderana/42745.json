{"Source": "Adaderana", "Timestamp": "April 23, 2014 08:58 pm", "Headline": "මැරබලය හා භීෂණය ආණ්ඩුවේ එකම භාෂාවයි", "News Content": "වත්මන් ආණ්ඩුව දන්නා එකම භාෂාව මැර බලය හා භීෂණය පමණක් බව එ.ජා.ප පාර්ලිමේන්තු මන්ත්‍රී රංජිත් මද්දුමබණ්ඩාර මහතා පවසයි. ඒ මහතාගේ අත්සනින් යුතුව නිකුත් කර ඇති නිවේදනයක මේ බව දැක්වෙයි. එකී නිවේදනය පහත පරිදිය. තම වෘත්තීය අයිතිවාසිකම් වෙනුවෙන් සටන් වැදුණු අහිංසක දුම්රිය සේවකයන්ට එල්ල වුණු අමානුෂික පොලිස් ප්‍රහාරය පුවත්පත් ඡායාරූප සහ වීඩියෝ දර්ශන හරහා අපට දැකගන්නට ලැබිණි. මේ සියල්ල තුළින් වත්මන් රාජපක්ෂ පාලනය අපට පෙන්වා දෙන්නේ තමන් දන්නා එකම 'භාෂාව' මැර බලය සහ භීෂණය පමණක් බවයි. කැලෑ නීතිය මුළු රට පුරාම රජ කරන අතර රටේ නීතිය සහ සාමය ආරක්ෂා කිරීමට ස්ථාපිත කොට ඇති පොලීසිය රාජපක්ෂවරුන් කිහිප දෙනෙකු අත නැටවෙන කෙළිබඩුවක් බවට පත් වී ඇත. අවනීතිය, මර්දනය සහ අපරාධකරුවන් ආරක්ෂා කිරීම යන කරුණු වත්මන් පාලනයේ අනන්‍යතාව තහවුරු කෙරෙන සංකේත බවට පත්ව ඇත්තේ ඉතාම ඛේදජනක අන්දමිනි. එක්සත් ජාතික පක්ෂයේ පාර්ලිමේන්තු මන්ත්‍රීවරුන් පිරිසකට වත්මන් ආණ්ඩුවේ ආධාරකරුවන් පිරිසක් විසින් ඉතාම නින්දිත ප්‍රහාරයක් එල්ල කරන අන්දම දේශපාලන පාට කණ්ණාඩි වලින් නොබලන රටේ සෑම කෙනෙකුටම පසුගියදා ඉතා පැහැදිලිව දැකගන්නට ලැබිණි. වෘත්තිය සමිති ක්‍රියාකාරිකයන්, තම අයිතින් වෙනුවෙන් විරෝධතාවල යෙදෙන්නන් මෙන්ම ප්‍රජාතාන්ත්‍රික අයිතීන් වෙනුවෙන් පෙනී සිටින්නන් වෙතද දැන් එල්ල වී ඇත්තේ එම මර්දනයම මිස අන් කිසිවක් නොවේ. රටේ ජනමතය තමන්ට එරෙහිව ගොඩනැගෙන බව හොඳින්ම දන්නා වත්මන් පාලක පංතිය හැකි සෑම උත්සාහයක්ම දරන්නේ මර්දනය, රාජ්‍ය ත්‍රස්තවාදය සහ භීෂණය හරහා අත්තනෝමතික ලෙස තම බලය තහවුරු කර ගැනීමටයි. මේ උදා වී ඇත්තේ රටේ සියලුම වෘත්තීය සමිති මෙම මර්දනයට සහ රාජ්‍ය ත්‍රස්තවාදයට එරෙහිව නැඟී සිටිය යුතු කාලයයි.", "URL": "https://sinhala.adaderana.lk/news.php?nid=42745", "Category": null, "Parent URL": null}