{"Source": "Adaderana", "Timestamp": "June 3, 2012 10:18 am", "Headline": "ජංගම දුකථනයේ මයිටාවන් නෑ", "News Content": "ජංගම දුරකථනවල මයිටාවන් සිටින බවට පළවන වාර්තාවල කිසිදු සත්‍යතාවක් නොමැති බව සෞඛ්‍ය අමාත්‍යාංශය පවසයි. එවැනි තත්ත්වයක් පිළිබඳව මෙතෙක් කිසිදු දැනුම් දිමක් සිදුකර නොමැති බව සෞඛ්‍ය අමාත්‍යාංශය පෙන්වාදෙයි. ජංගම දුරකථනවල මයිටාවන් සිටින බවට වෛද්‍ය පර්යේෂණ ආයතනය විසින් සිදුකළ පරීක්ෂණවලදී හෙළි වී ඇති බවට පසුගිය දිනවල වාර්තා පළවිය. එහෙත් එවැනි කිසිදු පරීක්ෂණයක් සම්බන්ධයෙන් වෛද්‍ය පර්යේෂණ ආයතනය සෞඛ්‍ය අමාත්‍යාංශය දැනුවත් කර නොමැති බව අමාත්‍යාංශය පෙන්වාදෙයි. පසුගිය දිනවල පළ වූ වාර්තාවලට අනුව බොහෝ ජංගම දුරකතන හිමිකරුවන් සිය ජංගම දුරකතන පරීක්ෂා කරවා ගැනීම සඳහා වෛද්‍ය පර්යේෂණ ආයතනයට මෙන්ම ජංගම දුරකතන අලුත්වැඩියා කරන ස්ථානවලට පැමිණීමට ද පෙළඹී ඇති බව සඳහන්ය. මේ සම්බන්ධයෙන් ඉදිරි සතිය තුළ සෞඛ්‍ය ‍අමාත්‍යාංශ ලේකම්වරයාගේ ප්‍රධානත්වයෙන් විශේෂ පරීක්ෂණයක් පැවැත්වීමට ද තීරණය කර තිබේ. අපිරිසිදු ඕනෑම ස්ථානයක මයිටාවන් බෝ විය හැකි නමුත් ජංගම දුරකතනවලට එවැනි මයිටාවන් බෝ වී ඇති බවට තොරතුරු නොමැති බව සෞඛ්‍ය අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=24723", "Category": null, "Parent URL": null}