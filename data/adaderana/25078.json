{"Source": "Adaderana", "Timestamp": "June 16, 2012 01:31 pm", "Headline": "කුලියාපිටිය රෝහලේ වෙද වර්ජනයක්", "News Content": "කුලියාපිටිය රෝහලේ රෝගී සත්කාරක කටයුතු සඳහා අද(16) දිනයේ බා‍ධා එල්ල වී ඇති බව වාර්තා වේ. කුලියාපිටිය රෝහලේ වෛද්‍යවරුන් පිරිසක් මේ වන විට වැඩ වර්ජනයක් ආරම්භ කර තිබීම මෙයට හේතුව බව රජයේ වෛද්‍ය නිලධාරීන්ගේ සංගමය සඳහන් කළේය. ඊයේ කුලියාපිටිය රෝහලේ අධිකරණ වෛද්‍ය නිලධාරියාට මරණ පරීක්ෂණයක් සිදුකරගැනීම සඳහා පැමිණි පුද්ගලයෙකු විසින් පහර දී ඇති බව මේ සම්බන්ධයෙන් අද දෙරණ කළ විමසීමක දී අදහස් දැක්වූ රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය නවීන් ද සොයිසා මහතා ප්‍රකාශ කළේය. මෙම පහරදීම එරෙහිව සහ අදාළ පුද්ගලයා සම්බන්ධව නීතිය උපරිමයෙන් ක්‍රියාත්මක කරන ලෙස ඉල්ලමින් කුලියාපිටිය රෝහලේ සංකේත වැඩ වර්ජනයක් ක්‍රියාත්මක කර ඇති බව ඒ මහතා සඳහන් කළේය. පහරදීම සිදුකළ පුද්ගලයා සම්බන්ධව නීතිය අකුරට ක්‍රියාත්මක කළ යුතු බව රජයේ වෛද්‍ය නිලධාරීන්ගේ සංගමය ලෙස ඉල්ලා සිටින බව ද ඔහු කියා සිටියේය.", "URL": "https://sinhala.adaderana.lk/news.php?nid=25078", "Category": null, "Parent URL": null}