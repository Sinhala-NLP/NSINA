{"Source": "Adaderana", "Timestamp": "January 23, 2012 09:04 am", "Headline": " හිටපු ඉන්දීය ජනපති අද උතුරේ", "News Content": "දිවයිනට පැමිණ සිටින හිටපු ඉන්දීය ජනාධිපති ආචාර්ය අබ්දුල් කලාම් මහතා අද උතුරු ප්‍රදේශයේ සංචාරයක නිරත වීමට නියමිතව තිබේ. ඒ අනුව යාපනය විශ්ව විද්‍යාලයේ නිරීක්ෂණ චාරිකාවකට ද කලාම් මහතා එක්වීමට නියමිත බව සඳහන් වේ. අබ්දුල් කලාම් මහතා ශ්‍රී ලංකා මුස්ලිම් කොංග්‍රසයේ ක්‍රියාකාරීන් පිරිසක් ඊයේ පස්වරුවේ කොළඹ දී හමුවිය. එම අවස්ථාවට එක් වූ ජ්‍යෙෂ්ඨ අමාත්‍ය මහාචාර්ය තිස්ස විතාරණ මහතා කියා සිටියේ ජාතික ගැටලුව විසඳා ගැනීම සදහා ශ්‍රී ලංකා රජයට අවශ්‍ය සහය ලබා දෙන ලෙසට අබ්දුල් කලාම් මහතා මුස්ලිම් කොංග්‍රසයේ නියෝජිතයින්ගෙන් ඉල්ලා සිටි බවයි. බලය ලබා ගැනීම සඳහා කටයුතු කරනවා සේම රටේ සංවර්ධන කටයුතු සඳහා ද රජයට සහය දැක්වීම සෙසු දේශපාලන පක්ෂ වල වගකීමක් බව ද කලාම් මහතා මෙහි දී පැවසූ බව තිස්ස විතාරණ අමාත්‍යවරයා කියා සිටියේය. ඉන්දීය හිටපු ජනාධිපති අබ්දුල් කලාම් මහතා අද පස්වරුවේ ද්‍රවිඩ ජාතික සන්ධානයේ නියෝජිතයින් පිරිසක් හමුවීමට ද නියමිතය.", "URL": "https://sinhala.adaderana.lk/news.php?nid=21574", "Category": null, "Parent URL": null}