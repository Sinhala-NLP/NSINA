{"Source": "Adaderana", "Timestamp": "February 27, 2012 01:30 pm", "Headline": "ජීනිවා සමුළුව මොකාටද එන්නේ..?", "News Content": "එක්සත් ජාතීන්ගේ සංවිධානයේ 19 වැනි මානව හිමිකම් සැසිවාරය ස්විට්සර්ලන්තයේ ජිනිවා හී දී තවත් පැයකින් පමණ ආරම්භ වේ. ශ්‍රී ලංකාවේ වේලාවෙන් පස්වරු 2 .30ට ආරම්භ වීමට නියමිත අදාළ සැසිවාරය ලබන මාසයේ 23 වැනි දින දක්වා පැවැත්වෙයි. ජනතාවට අවශ්‍ය නිවාස පහසුකම්, සමාජයීය හා සංස්කෘතික අයිතීන්, ආහාර ලබාගැනීමේ අයිතිය සහ අදහස් ප්‍රකාශ කිරීමේ අයිතිය ඇතුළු මානව සංහතියට අදාළ කරුණු කිහිපයක් මෙම සැසියේ දී සාකච්ඡාවට ගැනෙයි. රටවල් 47 ක සාමාජිකයින්ගේ නියෝජනයෙන් පැවැත්වෙන මෙම මානව හිමිකම් සැසිය සඳහා එක්සත් ජාතීන්ගේ මානව හිමිකම් කවුන්සිලය මගින් පත්කළ විද්වත් කමිටු වලින් ඉදිරිපත් කර ඇති වාර්තා 80 ක් සාකච්ඡාවට ගැනීමට ද නියමිතය. ඉරානය, සිරියාව, ලිබියාව, මියන්මාරය සහ අයිවරිකෝස්ට් යන රාජ්‍යයන් සමඟ ශ්‍රී ලංකාවේ මානව හිමිකම් තත්ත්වය පිළිබඳ විශේෂයෙන් සැසිවාරය තුළ දී සාකච්ඡාවට ගැනීම නිසා ශ්‍රී ලංකාවට මෙවර සැසිවාරය වැදගත් වේ. එසේම මානුෂිය මෙහෙයුම පැවති අවසන් කාලය තුළ මෙරට සිදුව ඇති බව කියන මානව හිමිකම් උල්ලංඝණය කිරීම් වලට එරෙහි යෝජනාවක් ඉදිරිපත් වීම ද මෙම සමුළුව වැදගත් තැනක් ගෙන තිබේ. අමෙරිකාව ප්‍රමුඛ රටවල් කිහිපයක් විසින් එම යෝජනාව ගෙනඒමට නියමිත අතර ඒ සදහා ලෝකයේ ප්‍රබල රටවල් අමෙරිකාවට සහය දීමට නියමිතය. කෙසේ වුවද ශ්‍රී ලංකා නියෝජිත පිරිසක් ජිනිවා නුවර බලා දැනටමත් පිටත්ව ගොස් ඇති අතර ශ්‍රී ලංකා රජයට එරෙහි අදාළ යෝජනාව ‍මානව හිමිතම් සැසිය තුළ දී සම්මත වීම වැළැක්වීම සඳහා උත්සහයන් ගන්නා බව වාර්තා විය. අමෙරිකාව ඉදිරිපත් කිරීමට අපේක්ෂිත අදාළ යෝජනාව තුළින් ශ්‍රී ලංකාවේ උගත් පාඩම් හා ප්‍රතිසන්ධාන කොමිසමේ වාර්තා ක්‍රියාත්මක කිරීමටත් ඒ සඳහා මානව හිමිකම් මහ කොමසාරිස් කාර්යාලයේ නියෝජිතයන්ගේ සහය ලබාගන්නා ලෙසත් ඉල්ලා ඇති බව සඳහන්ය. කෙසේ වුවද අදාළ යෝජනා ක්‍රියාත්මක කිරීම සහ තවත් ක්‍රියාකාරම් රැසක් පිළිබඳ රජය දැනටමත් ගෙන ඇති පියවර සම්බන්ධයෙන් එම රටවල් දැනුවත් කර ඉදිරියේ දී තවදුරටත් ක්‍රියාත්මක කිරීමට යෝජිත සැලසුම් ඉදිරිපත් කරන බව අමාත්‍ය මහින්ද සමරසිංහ මහතා ප්‍රකාශ කළේය. උගත් පාඩම් හා ප්‍රතිසන්ධාන කොමිසමේ වාර්තාවේ අඩුලුහුඬුකම් ඇති බැවින් අමෙරිකාව මානව හිමිකම් ‍කොමිසමට යෝජනාවක් ගෙන එන බව පසුගිය දා දිවයිනට පැමිණි සිවිල් ආරක්ෂාව, ප්‍රජාතන්ත්‍රවාදය හා මානව හිමිකම් පිළිබඳ අමෙරිකානු උප ‍රාජ්‍ය ලේකම් මාරියා ඔටේරෝ මහත්මිය සඳහන් කළාය. සහකාර රාජ්‍ය ලේකම් රොබට් ඕ බ්ලේක් මහතා ද එය තහවුරු කර තිබුණි. අමෙරිකාව එවැනි යෝජනාවක් ඉදිරිපත් කළහොත් ඡන්ද විමසීමක් පැවැත්වෙන අතර ඒ සඳහා රටවල් 47 ක් සුදුසුකම් ලබා තිබේ. අප්‍රිකානු රටවල් 13 ක්, ආසියානු රටවල් 13 ක්, ලතින් අමෙරිකානු සහ කැරිබියන් කලාපීය රටවල් 8 ක් ඡන්ද විමසීමට සුදුසුකම් ලබා ඇති රටවල් අතරට අයත්ය. ඊට අමතරව බටහිර යුරෝපීය සහ වෙනත් රටවල් 7ක් ද, නැගෙනහිර යුරෝපා රටවල් 6 ක් ද ඡන්දය ලබා දීමට සුදුසුකම් ලබා සිටියි. 2009 වසරේ දී ද ශ්‍රී ලංකාවට එරෙහිව මානව හිමිකම් කවුන්සිල සැසියේ දී යෝජනාවක් ඉදිරිපත් වූ අතර එහි දී ශ්‍රී ලංකාවට පක්ෂව ඡන්ද 29ක් ලැබුණු අතර ඊට විරුද්ධව රටවල් 12 ක් ඡන්දය භාවිත කර තිබිණි. රටවල් 6 ක් ඡන්ද දීමෙන් වැළකිණි. කෙසේ වුවද මෙවර ඡන්දයේ දී අමෙරිකාව ප්‍රමුඛ බටහිර රටවල් ඡන්දය හිමි සාමාජික රටවල් ශ්‍රී ලංකාවට එරෙහිව ඡන්දය භාවිත කරවීම සඳහා දැඩි පරිශ්‍රමයක් ගනු ඇති බව වාර්තා වේ. කෙසේ වුවද දැනටමත් රුසියාව, චීනය, සහ ඉන්දියාව ඇතුළු රටවල් කිහිපයක් ශ්‍රී ලංකාවට සහය දැක්වීමේ ස්ථාවරයේ සිටින බව ජිනිවා නුවර සිටින අමාත්‍ය නිමල් සිරිපාල ද සිල්වා මහතා ප්‍රකාශ කළේය. යම් හෙයකින් අදාළ යෝජනාව සම්මත වුවහොත් මානව හිමිකම් සම්බන්ධයෙන් එක්සත් ජාතීන්ගේ සංවිධානයේ නිර්දේශ කිහිපයක් ක්‍රියාත්මක කිරීමට රජයට සිදුවනු ඇත. එසේ නොමැතිව කිසිවෙකුත් යුද අධිකරණයක් වෙත හෝ වෙනත් අධිකරණයක් වෙත ගෙන යාමේ අවස්ථාවක් නොමැති බව විචාරකයින් පෙන්වා දෙයි.", "URL": "https://sinhala.adaderana.lk/news.php?nid=22428", "Category": null, "Parent URL": null}