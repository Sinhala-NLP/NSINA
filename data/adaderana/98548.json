{"Source": "Adaderana", "Timestamp": "November 1, 2018 01:36 pm", "Headline": "කිඹුල් ප්‍රහාරයෙන් පුංචි දඟයට තුවාලයි", "News Content": "කිලිනොච්චිය ප්‍රදේශයේදී කිඹුලෙකුගේ ප්‍රහාරයට ලක්ව තුවාල ලබා සිටි වන අලි පැටවෙකු කිලිනොච්චි වනජීවී නිලධාරීන්ගේ මැදිහත්වීම මත බේරා ගෙන තිබේ. එම වනඅලි පැටවා වැඩිදුර ප්‍රතිකාර සඳහා මේ වන විට ගිරිතලේ වනජීවී පශු වෛද්‍ය රෝහල වෙත රැගෙන විත් ඇති අතර එම බරපතළ ලෙස තුවාල ලබා සිටින වන අලියාට ප්‍රතිකාර කිරීම් කටයුතු ගිරිතලේ වනජීවී පශුවෛද්‍ය රෝහල භාර වනජීවී පශු වෛද්‍ය දිනූෂා ද සිල්වා මෙනෙවියගේ ප්‍රධානත්වයෙන් ගිරිතලේ වනජීවී පශුවෛද්‍ය ඒකකයේ වනජීවී නිලධාරීන් විසින් සිදුකරනු ලබයි. මෙලෙස තුවාල ලබා ඇත්තේ කිලිනොච්චිය වනරක්ෂිතයේ සැරි සැරූ වයස මාස 5-6ත් අතර පසුවන උස අඩි තුනක් පමණ වන වන අලියෙක් බව වනජීවී නිලධාරීන් සදහන් කර සිටියි. කිඹුලාගේ ප්‍රහාරයෙන් මෙම වන අලි පැටවාගේ පාද තුනකට දැඩි ලෙස හානි සිදු වී ඇති බවත් ඒ හේතුවෙන් මෙම වන අලි පැටවාට ඇවිදීමට අමාරු තත්ත්වයක් උදා වී ඇති බවත් අද දෙරණ වාර්තාකරු පවසයි. කෙසේ නමුත් මේ වන අලි පැටවා සුවය ලබමින් පසුවන බවත් වන අලි පැටවාට අඛණ්ඩව ප්‍රතිකාර කිරීම් කටයුතු සිදු කරන බවත් වනජීවී පශු වෛද්‍ය දිනූෂා ද සිල්වා මෙනෙවිය වැඩිදුරටත් පවසා සිටියි.", "URL": "https://sinhala.adaderana.lk/news.php?nid=98548", "Category": null, "Parent URL": null}