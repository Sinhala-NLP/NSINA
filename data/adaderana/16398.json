{"Source": "Adaderana", "Timestamp": "May 29, 2011 03:41 pm", "Headline": "එක් දින චාරිකාව ශෝකාන්තයකින් නිමාවෙයි-සිසුන් දෙදෙනෙක් ඇතුළු 3 ක් මරුට", "News Content": "පොළොන්නරුව , වැලිකන්ද, කටුවන්විල ප්‍රදේශයේ දී මහවැලි ග‍ඟේ ගසාගෙන ගොස් දියේ ගිලී පුද්ගලයන් තිදෙනෙකු මියගොස් තිබේ. අද පෙරවරු 11.30ට පමණ අදාළ පුද්ගලයින් දියනෑමට ගොස් සිටි අවස්ථාවේ දී මෙලෙස ජලයේ ගසාගෙන ගොස් ඇති බව වැලිකන්ද පොලිසිය සඳහන් කරයි. මිය ගිය තිදෙනාගෙන් දෙදෙනෙකු පාසල් සිසුන් වන අතර සෙසු පුද්ගලයා පාසල් නේවාසිකාගාර පාලකවරයෙකු ලෙස කටුයුතු කරන්නෙකු බව අද දෙරණ වාර්තාකරු පවසයි. මඩකළපුව, ඕට්ටමාවඩෙයි ප්‍රදේශයේ මුස්ලිම් පාසලක සිසුන්පිරිසක් එක්දින චාරිකාවක් සඳහා පොළොන්නරුවට පැමිණ දිය නෑමට ‍යෑමෙන් මෙම අනතුර සිදුව ඇති බව සඳහන් වේ. මරණයට පත්ව ඇත්තේ තාසිම් මොහොමඩ් රාෆි,ෆාරුක් මොහොමඩ් රිවාස්ඩීන්,මිරාසහික් මො‍හොමඩ් අන්වර් මවුලවි නමැති පුද්ගලයින් තිදෙනෙකි. මෙම චාරිකාවට 52 දෙනෙකු පමණ සහභාගී වී සිටි බව අද දෙරණ වාර්තාකරු සඳහන් කරයි. මෙම අනතුර සම්බන්ධයෙන් වැලිකන්ද පොලීසිය විසින් පුළුල් පරීක්ෂණයක් ආරම්භ කර තිබේ.", "URL": "https://sinhala.adaderana.lk/news.php?nid=16398", "Category": null, "Parent URL": null}