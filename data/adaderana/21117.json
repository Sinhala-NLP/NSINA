{"Source": "Adaderana", "Timestamp": "January 3, 2012 08:11 am", "Headline": "ක්‍රිකට් නිලවරණය අදයි -මොහාන් ද සිල්වා ඉවත් වෙයි", "News Content": "ශ්‍රි ලංකා ක්‍රිකට් ආයතනයේ නිලවරණය පැවැත්වීමට මේ වන විට සියලු කටයුතු සූදානම් කර ඇතැයි ක්‍රීඩා අමාත්‍යාංශය පවසයි. නිදහස් හා සාධාරණ නිලවරණයක් පැවැත්වීම වෙනුවෙන් විශේෂ ආරක්ෂක වැඩපිළිවෙළක් ද ක්‍රියාත්මක කර ඇති බව එම අමාත්‍යාංශයේ ලේකම් යූ.ආර්.සෙනවිරත්න මහතා සඳහන් කළේය. අද(03) පෙරවරු 10 ට ක්‍රීඩා අමාත්‍යාංශ ශ්‍රවණාගාරයේ දී ක්‍රිකට් නිලවරණය පැවැත්වීමට නියමිතව තිබේ. සියලුම පාර්ශවයන්ට නිදහසේ සිය මතය පරිදි පාලක මණ්ඩලයට සාමාජිකයින් තෝරාගැනීමට අවශ්‍ය විධි විධාන සලසා ඇති බව මේ සම්බන්ධව කරුණු දැක්වූ ක්‍රීඩා අමාත්‍යාංශයේ ලේකම් යූ.ආර්.සෙනවිරත්න මහතා සඳහන් කළේය. 2012 ක්‍රිකට් නිලවරණය සඳහා තිලංග සුමතිපාල මහතාගේ සභාපතීත්වය යටතේ එක් පාර්ශවයක් ද උපාලි ධර්මදාස මහතාගේ සභාපතීත්වය යටතේ තවත් පාර්ශවයක් ද සුමිත් පෙරේරා මහතා ස්වාධීනව ද තරග කිරීමට ඉදිරිපත්ව සිටියේය. නමුත් නාමයෝජනා භාරදීම සිදුකෙරුණු පසුගිය 19 වැනිදා තිලංග සුමතිපාල මහතා තරගයෙන් ඉවත් වූ අතර උප සභාපතිවරුන් දෙදෙනෙකු යටතේ නාමයෝජනා භාරදීම සිදුකළේය. ඒ අනුව තිලංග සුමතිපාල පාර්ශවයෙන් මොහාන් ද සිල්වා සහ ජයන්ත පරණතාල යන උපසභාපතිවරුන් දෙදෙනා යටතේ සහ ලේකම්වරයා ලෙසින් මයිකල් ද සොයිසා මහතාත්, උප භාණ්ඩාගාරිකවරයා ලෙස ගිහාන් වීරසිංහ මහතාත් නාමයෝජනා භාර දුන්නේය. කෙසේවෙතත් නිලවරණය සඳහා ඉදිරිපත් නොවීමට තිලංග සුමතිපාල මහතා‍ගේ පාර්ශවය නියෝජනය කළ මොහාන් ද සිල්වා මහතා ඇතුළු කණ්ඩායම තීරණය කර තිබේ. නිදහස් හා සාධාරණ නිලවරණයක් අපේක්ෂා කළ නොහැකි හෙයින් නිලවරණයට ඉදිරිපත් නොවීමට තීරණය කළ බව මොහාන් ද සිල්වා මහතා සඳහන් කළේය. උපාලි ධර්මදාස මහතා සභාපතීත්වය දරන එම පාර්ශවයේ ලේකම්වරයා ලෙස නිශාන්ත රණතුංග මහතාත්, උපලේකම්වරයා ලෙස හිරන්ත පෙරේරා මහතාත්, උප සභාපතිවරුන් ලෙස කේ.මතිවානන් සහ අසංග සෙනවිරත්න යන මහත්වරුන් නාමයෝජනා භාරදී තිබුණි.", "URL": "https://sinhala.adaderana.lk/news.php?nid=21117", "Category": null, "Parent URL": null}