{"Source": "Adaderana", "Timestamp": "June 20, 2011 10:20 am", "Headline": "ඉසිප්‍රියාගේ කොටි පුල්ලි මතුවෙයි", "News Content": "චැනල් 4 වාර්තා චිත්‍රපටය මගින් මාධ්‍යවේදිනියක හා ප්‍රවෘත්ති නිවේදිකාවක ලෙස පෙන්වාදෙන ලද ඉසිප්‍රියා නැමැති කාන්තාව එල්.ටී.ටී.ඊ සාමාජිකාවක බව හෙළිවී ඇතැයි ආරක්ෂක අමාත්‍යාංශය පවසයි. එල්.ටී.ටී.ඊ සංවිධානය විසින් ඉසිප්‍රියා වෙත නිකුත්කරන ලද හැඳුනුම්පතෙහි ඡායාරූපයක් ද ආරක්ෂක අමාත්‍යාංශය මගින් ප්‍රකාශයට පත්කර තිබේ. ඇය එල්.ටී.ටී.ඊ සංවිධානයේ යුද කටයුතු සඳහා දායකත්වය ලබා දී ඇති බවට අනාවරණය කරමින් එම ඡායාරූපයෙහි ඉසිප්‍රියා එල්.ටී.ටී.ඊ නිල ඇඳුමින් සැරසී සිටින අයුරු දක්නට ලැබේ. 1982 වසරේ යාපනයේදී උපත ලද ඉසිප්‍රියා පසුව එල්.ටී.ටී.ඊ සංවිධානයට බැඳී ඇති අතර ඇය වන්නිහිදී යුද පුහුණුව ලබා ඇති බව සඳහන්ය. පසුව ඇය එල්.ටී.ටී.ඊ සංවිධානයේ යුදමය කටයුතු වෙනුවෙන් සිය සේවය ලබා දී ඇති අතර ඉන්පසුව එල්.ටී.ටී.ඊ සංවිධානයේ නිල ගුවන්විදුලි නාලිකාව වන \"කොටිහඬ\" නාලිකාවට සම්බන්ධ වී ඇත. \"කොටිහඬ\" නාලිකාව එල්.ටී.ටී.ඊ සංවිධානයේ ප්‍රචාරණ කටයුතු වෙනුවෙන් යොදාගත් නිල ගුවන්විදුලි නාලිකාව බවට ශ්‍රී ලංකා රජය විසින් යුනෙස්කෝ වෙත වාර්තාවක් ඉදිරිපත් කරමින් දැනුම් දී තිබිණි. ශ්‍රී ලංකා රජයේ හමුදා සහ එල්.ටී.ටී.ඊ සංවිධානය අතර පැවති යුද ගැටුම් අතරතුර මරණයට පත් ඉසිප්‍රියා ආරක්ෂක හමුදාවලට එරෙහි යුද මෙහෙයුම් සඳහා ක්‍රියාකාරී දායකත්වයක් ලබා දී ඇති බව ද අනාවරණය වී තිබේ. එල්.ටී.ටී.ඊ සංවිධානය මගින් ඉසිප්‍රියා වෙත නිකුත්කරන ලද හැඳුනුම්පත ඇය එල්.ටී.ටී.ඊ සාමාජිකාවක බව වැඩිදුරටත් තහවුරු කරන බව ආරක්ෂක අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=16877", "Category": null, "Parent URL": null}