{"Source": "Adaderana", "Timestamp": "June 27, 2017 03:56 pm", "Headline": "1ට අයදුම්පත් බාර ගන්නා අවසන් දිනය දීර්ඝයි", "News Content": "2018 වර්ෂය සඳහා රජයේ පාසල්වල පළමුවන ශ්‍රේණියට ළමයින් ඇතුළත් කිරීමට අදාළ අයදුම්පත් බාර ගැනීමේ අවසාන දිනය 2017.07.10 දින දක්වා දීර්ඝ කර ඇති බව නිවේදනයක් නිකුත් කරමින් අධ්‍යාපන අමාත්‍යාංශය පවසයි. 2018 වර්ෂය සඳහා රජයේ පාසල්වල පළමුවන ශ්‍රේණියට ළමයින් ඇතුළත් කිරීමට අදාළ අයදුම්පත් බාර ගැනීමේ අවසාන දිනය 2017 ජූනි 30 වෙනි දිනෙන් අවසන්වීමට නියමිතව තිබුණ ද එම දිනය කල් දැමීම සම්බන්ධයෙන් පවතින ඉල්ලීම් සලකා බලා 2018 වර්ෂයේ රජයේ පාසල්වල පළමු ශ්‍රේණියට ළමයින් ඇතුළත් කිරීමට අදාළ අයදුම්පත් භාර ගන්නා අවසන් දිනය 2017 ජුලි 10 දින දක්වා දීර්ඝ කිරීමට අධ්‍යාපන අමාත්‍යාංශය තීරණය කර ඇත. කෙසේ වෙතත්, මේ වන විට තම අයදුම්පත් තැපෑලට යොමු කර නොමැති දෙමාපියන්, තමන් විසින් සහතික කරන ලද අයදුම්පතෙහි පිටපතක්, අදාළ පාසල් වෙත අතින් බාර දී ඒ සඳහා විදුහල්පති වෙතින් ලිපියක් ලබා ගන්නා ලෙස ද අමාත්‍යාංශය පවසයි. එසේ පාසල් වෙත අතින් බාර දෙන ලද අයදුම්පත් බාර ගැනීමට හා ඒ වෙනුවෙන් ‘ලද බවට’ලිපියක් නිකුත් කිරිමට කටයුතු කරන ලෙස විදුහල්පතිවරුන්ට එම නිවේදනය මඟින් දන්වා තිබේ. මේ අතර තැපෑලට යොමු කර ඇති අයදුම්පත් යම් හෙයකින්, 2017.06.30 දින පසු වී පාසල් වෙත යොමු වුව ද, එම අයදුම්පත් ද බාර ගැනීමට විදුහල්පතිවරුන් විසින් කටයුතු කළ යුතු බව ද අධ්‍යාපන අමාත්‍යාංශය මෙම නිවේදනය මඟින් අවධාරණය කර ඇත.", "URL": "https://sinhala.adaderana.lk/news.php?nid=74622", "Category": null, "Parent URL": null}