{"Source": "Adaderana", "Timestamp": "June 9, 2015 04:26 pm", "Headline": "වැලිකඩ ගැටුමේ ත්‍රිපුද්ගල කමිටු වාර්තාව අගමැතිට බාරදෙයි", "News Content": "2012 වසරේ නොවැම්බර් මස 09 වැනිදා වැලිකඩ බන්ධනාගාරයේදී ඇති වු ගැටුම සම්බන්ධයෙන් විමර්ශනයක් පැවැත්වීම සඳහා පත්කළ ත්‍රිපුද්ගල කමිටුවේ වාර්තාව අග්‍රාමාත්‍ය රනිල් වික්‍රමසිංහ මහතා වෙත බාරදී තිබේ.ඒ අනුව මේ සම්බන්ධයෙන් විමර්ශනයක් කිරීම සඳහා අධිකරණ අමාත්‍ය විජේදාස රාජපක්ෂ මහතා විසින් විශ්‍රාමලත් මහාධිකරණ විනිසුරු විමල් නම්බුවසම් මහතාගේ ප්‍රධානත්වයෙන් ත්‍රිපුද්ගල කමිටුවක් පත් කරන ලදී.විශ්‍රාමලත් ජ්‍යෙෂ්ඨ නියෝජ්‍ය පොලිස්පති අශෝක විජේතිලක සහ විශ්‍රාමලත් පරිපාලන නිලධාරී නීතීඥ එස්.කේ.ලියනගේ යන මහත්වරුන් මෙම කමිටුවේ සෙසු සාමාජිකයින් වේ.ඒ අනුව පසුගිය මාස පහක කාලය තුළ අදාළ ත්‍රිපුද්ගල කමිටුව මේ පිළිබඳ පුළුල් පරීක්ෂණයක් සිදුකිරීමෙන් අනතුරුව සියලුම අංශ වලින් සාක්ෂි සටහන් කරගෙන ඇත. අදාළ සාක්ෂි මත පදනම්ව කමිටු වාර්තාව සකස් කර ඇති අතර එම වාර්තාව අද පාර්ලිමේන්තු සංකීර්ණයේ දී අග්‍රාමාත්‍යවරයා වෙත බාරදී තිබේ.මෙම අවස්ථාව සඳහා අධිකරණ අමාත්‍ය විජේදාස රාජපක්ෂ මතතා ද එක් වු අතර එහිදී අමාත්‍යවරයා සඳහන් කළේ වාර්තාවේ ඇතුළත් නිර්දේශ සහ තීන්දු තීරණ පිළිබඳව අග්‍රාමාත්‍යවරයාගේ උපදෙස් මත ක්‍රියාකරන බවයි.2012 නොවැම්බර් 09 වැනිදා පස්වරුවේ වැලිකඩ බන්ධනාගාරයේ ගැටුම ඇති වූ ගැටුමට හේතුව බන්ධනාගාර නිලධාරීන් හා පොලිස් විශේෂ කාර්ය බලකායේ නිලධාරීන් එහි හදිසි පරික්ෂාවක් කිරීම බවත්, එහිදී ජංගම දුරකථන කිහිපයක් සොයාගත් බවත්, එම අවස්ථාවේදී ප්‍රකාශ විය.එසේ පරික්ෂා කර නැවත පැමිණෙන අවස්ථාවේදී රැඳවියන් විසින් ගල් ප්‍රහාරයක් එල්ල කළ බවත්, එහිදී ඇති වු නොසන්සුන්කාරී තත්ත්වය පාලනය කිරීම සඳහා කඳුළු ගෑස් ප්‍රහාරයක් එල්ල කිරීමට සිදුවු බවත්, එවකට ආරක්ෂක බලධාරීන් විසින් පවසන ලදී. කෙසේ වුවද මෙම සෝදිසි මෙහෙයුමේ ප්‍රතිඵලයක් ලෙස ඇති වූ ගැටුමින් රැඳවියන් 10ට වැඩි පිරිසක් මියගොස් තවත් 30ක් පමණ තුවාල ලැබූහ.මෙම සිද්ධිය එකී කාලවකවානුවේ රට තුළ දැඩි ලෙස කතා බහට ලක්වූ මාතෘකාවක් බවට පත්විය.", "URL": "https://sinhala.adaderana.lk/news.php?nid=51878", "Category": null, "Parent URL": null}