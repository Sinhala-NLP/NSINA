{"Source": "Adaderana", "Timestamp": "February 6, 2017 01:59 pm", "Headline": "සයිටම් නඩුවේ අධිකරණ තීන්දුව ගැන නීතිඥ උපදෙස් ගනියි", "News Content": "සයිටම් නඩුවට අදාළව ලබාදී ඇති අධිකරණ තීන්දුව සම්බන්ධයෙන් ඉදිරි ක්‍රියාමාර්ග තීරණය කිරීම සඳහා නීතිඥ උපදෙස් ලබා ගනිමින් සිටින බව ශ්‍රි ලංකා වෛද්‍ය සභාව පවසයි.නීතිඥ උපදෙස් මත අභියාචනාධිකරණය ලබාදුන් තීන්දුවට එරෙහිව ශ්‍රේෂ්ඨාධිකරණයේ පෙත්සමක් ගොනු කිරීම සම්බන්ධයෙන් තීරණය කරන බව වෛද්‍ය සභාව සඳහන් කළේය.මාළඹේ පෞද්ගලික වෛද්‍ය විද්‍යාලයට වෛද්‍ය උපාධිය පිරිනෑමීම සඳහා නීත්‍යානූකූල බලයක් ඇති බවත් එම සිසුන් ශ්‍රී ලංකා වෛද්‍ය සභාවේ ලියාපදිංචි කිරීමට පියවර ගන්නා ලෙසත් පසුගියදා අභියාචනාධිකරණය නියෝගයක් ලබා දී ඇත.කෙසේ වෙතත් අදාළ තීන්දුවට අදාළ තීරණ ක්‍රියාත්මක කිරීම පිළිබදව ශ්‍රී ලංකා වෛද්‍ය සභාව රැස්වී තීරණය කළ යුතු අතර නැවත වෛද්‍ය සභාව රැස්වන්නේ මේ මස 17 වනදා බව වාර්තා වේ. ඒ අනුව එදිනට සයිටම් නඩුවේ තීන්දුව සම්බන්ධයෙන් ලැබෙන නීතිඥ උපදෙස් පිළිබඳ තීරණයකට එළඹෙන බව ශ්‍රී ලංකා වෛද්‍ය සභාව සඳහන් කළේය.", "URL": "https://sinhala.adaderana.lk/news.php?nid=69207", "Category": null, "Parent URL": null}