{"Source": "Adaderana", "Timestamp": "November 5, 2017 07:34 pm", "Headline": "අලුත් ව්‍යවස්ථාව සම්මත කරගන්න රජය විවිධ උපක්‍රම ක්‍රියාත්මක කරනවා", "News Content": "නව ව්‍යවස්ථාව සම්මත කරගැනීම සඳහා රජය විවිධ උපක්‍රම ක්‍රියාත්මක කරමින් සිටින බව ජාතික නිදහස් පෙරමුණ පවසයි. එම පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පෙන්වා දෙන්නේ ඒ සඳහා පාර්ලිමේන්තුවේ තුනෙන් දෙකක බහුතරයක් ලබා නොදීමට සෑම ක්‍රියාමාර්ගයක්ම ගන්නා බවයි. එමෙන්ම ආණ්ඩුව යෝජිත ව්‍යවස්ථාවේ පවතින සත්‍ය අසත්‍ය තත්ත්වය රටට නොපෙන්වමින් විවිධ ප්‍රකාශ නිකුත් කරමින් සිටින බවද ඒ මහතා පවසයි. පසුගියදා හම්බන්තොට පැවති උද්ඝෝෂණය අතරවාරයේ අත්අඩංගුවට ගෙන අගුණකොළපැලැස්ස බන්ධනාගාරයේ රඳවා සිටින රැඳවියන් බැලීම සඳහා ගොස් යළි පැමිණීමෙන් අනතුරුව මාධ්‍ය වෙත අදහස් දක්වමින් මන්ත්‍රීවරයා මෙම අදහස් පළ කළේය. මේ අතර පළාත් පාලන මැතිවරණය දූෂිතයින්ට එරෙහි ජනමත විචාරණයක් බවට පත් කර යුතුව පවතින බව ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හදුන්නෙත්ති මහතා පවසයි. මාතර ප්‍රදේශයේ පැවැති මාධ්‍ය හමුවකට එක්වෙමින් මන්ත්‍රීවරයා මෙම අදහස් පළ කළේය.", "URL": "https://sinhala.adaderana.lk/news.php?nid=79545", "Category": null, "Parent URL": null}