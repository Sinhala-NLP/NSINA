{"Source": "Adaderana", "Timestamp": "February 7, 2011 02:44 pm", "Headline": "වැස්ස වැඩියි-වාන් දොරටු ඇරෙයි", "News Content": "පවතින අධික වර්ෂාපතනය හේතුවෙන් රන්දෙණිගල , රන්ටැඹේ හා වික්ටෝරියා ජලාශ වල වාන් දොරටු කිහිපයක් විවෘත කිරීමට පියවර ගෙන තිබේ. රන්දෙණිගල හා රන්‍ටැඹේ ජලාශ භාර ප්‍රධාන වාරි ඉංජිනේරු එච්.එම් කළුබණ්ඩා මහතා සඳහන් කර සිටියේ රන්ටැඹේ ජලාශයේ සියලු වාන් දොරටු විවෘත කර ඇති බවයි. තවද රන්දෙණිගල ජලාශයේ වාන් දොරටු දෙකක් විවෘත කර ඇති බවත් ඔහු පෙන්වා දෙයි. රන්දෙණිගල ජලාශයේ ද පැයකට සෙන්ටිමීටර 10 බැගින් ජල මට්ටම ඉහළ නගිමින් පවතින බවත් තවත් දොරටුවක් විවෘත කිරීමට ඉදිරියේ දී සිදු වනු ඇති බවත් කළුබණ්ඩා මහතා ප්‍රකාශ කළේය. මේ හේතුවෙන් ජලාශයට පහළ ප්‍රදේශ වල සිටින ජනතාව අවධානයෙන් සිටිය යුතු බව ද හෙතෙම සඳහන් කළේය. මේ අතර වික්ටෝරියා ජලාශයේ වාන් දොරටු 4ක් ද මේ වන විට විවෘත කර තිබේ.", "URL": "https://sinhala.adaderana.lk/news.php?nid=14055", "Category": null, "Parent URL": null}