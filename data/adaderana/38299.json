{"Source": "Adaderana", "Timestamp": "October 22, 2013 09:54 am", "Headline": "හෙද, පරිපූරක හා අතුරු වෛද්‍ය සේවක වර්ජනයක්", "News Content": "හෙද, පරිපූරක, අතුරු වෛද්‍ය වෘත්තීමය සේවාවන්ගේ ඒකාබද්ධ බල මණ්ඩලය වැඩවර්ජනයක නිරත වීමට තීරණය කර තිබේ. දීමනා, වැටුප් හා වෘත්තිමය වරප්‍රසාද කප්පාදුවට එරෙහිව මෙම වර්ජනය ක්‍රියාත්මක කරන බව එම බල මණ්ඩලයේ සමකැඳවුම්කරු සමන් රත්නප්‍රිය මහතා සඳහන් කළේය. අදාළ ගැටලු සම්බන්ධයෙන් සෞඛ්‍ය බලධාරීන් සමඟ අවස්ථා ගණනාවකදී සාකච්ඡා පැවැත්වුව ද මෙතෙක් ඊට විසඳුම් ලැබී නොමැති බව සමන් රත්නප්‍රිය මහතා කීවේය. ඒ අනූව නොවැම්බර් මස 1 වැනිදා දීපව්‍යාප්ත සංකේත වැඩවර්ජනයක් ක්‍රියාත්මක කරන බවත් ඊට පෙර විසඳුම් ලබාදීමට බලධාරීන්ට අවස්ථාව ඇති බවත් හෙතෙම පැවසීය. රජයේ හෙද නිලධාරීන්ගේ සංගමය, පරිපූරක වෛද්‍ය සේවා ඒකාබද්ධ බල මණ්ඩලය හා අතුරු වෛද්‍ය සේවා ඒකාබද්ධ පෙරමුණට සම්බන්ධ සංගම් 16ක් එලෙස වර්ජනයට එක්වීමට නියමිතය. ඉන් පරිපූරක වෛද්‍ය සේවා ඒකාබද්ධ බලමණ්ඩලය යටතේ සංගම් 5ක්ද අතුරු වෛද්‍ය සේවා ඒකාබද්ධ බලමණ්ඩලය යටතේ සංගම් 10ක්ද ක්‍රියාත්මක වේ.", "URL": "https://sinhala.adaderana.lk/news.php?nid=38299", "Category": null, "Parent URL": null}