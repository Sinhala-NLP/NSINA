{"Source": "Adaderana", "Timestamp": "May 20, 2019 12:24 pm", "Headline": "අසල්වැසි ඉන්දියාව වෙසක් සැමරූ හැටි", "News Content": "ඉන්දියාවේ වැසියන් වෙසක් සැමරුමට එක්ව සිටි අයුරු විදෙස් මාධ්‍ය වාර්තා කරයි. ලොව පුරා සිටින බෞද්ධයන් වෙසක් උත්සවය මැයි මස පසළොස්වක පෝය දිනයේ සමරනු ලබයි. බුදුන්වහන්සේගේ තෙමගුල සිහිපත් කෙරෙන වෙසක් පොහොය ඉන්දියාවේ හඳුන්වන්නේ \"බුද්ධ පූර්ණිමා\" උත්සවය ලෙසයි. ඒ වෙනුවෙන් පැවති සැමරුම්වලට එරට බෞද්ධ සැදැහැවතුන් එක්ව සිටියේය. ඉන්දියාවේ කාශ්මීර් ලදාක් ඊසාන දිග ඇසෑමය, සිකිම් දේශය ඇතුළු කලාප රැසක බෞද්ධ ජනයා වාසය කරයි. ඔවුන් ගේ ඇදහීම් සහ චාරිත්‍ර වාරිත්‍ර ආදියේ පැහැදිලි වෙනස්කම් දක්නට ලැබෙන බව සඳහන් වෙයි. අද වනවිට ඉන්දියාවේ ථෙරවාද බෞද්ධ ආගම අදහන පිරිස අවමයි. එහෙත් ඉන්දියානු රජය විසින් බෞද්ධයින් වැඩි පළාත්වලට බුද්ධ පූර්ණිමා දවස නිවාඩු දවසක් ලෙස ප්‍රකාශයට පත්කර තිබේ. බුද්ධ පූර්ණිමා හෙවත් වෙසක් දවසට ඉන්දීය බෞද්ධයෝ සිය වෙහෙර විහාරස්ථාන කරා ගොස් දාන මාන , ධර්ම ශ්‍රවණ පිංකම් වලට දායක වෙමින් සිය කාලය ගතකර තිබුණි. එමෙන්ම ඔවුන් මාසය පුරාවට සත්ව මාංශයෙන් තොරවීම මෙන්ම කූඩුකර සිටින සතුන් නිදහස් කිරීම ආදී චාරිත්‍රද බුද්ධ පුර්ණිමා උත්සවයට සමගාමීව සිදු කරන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=110296", "Category": null, "Parent URL": null}