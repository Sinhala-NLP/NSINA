{"Source": "Adaderana", "Timestamp": "June 24, 2011 02:19 pm", "Headline": "කුරුණෑගල වැවිලි සමාගමෙන් මිලියන 70 ක් මහා භාණ්ඩාගාරයට", "News Content": "කුරුණෑගල වැවිලි සමාගම ලැබූ ලාභාංශ අතරින් රුපියල් මිලියන 70 ක මුදලක් මහා භාණ්ඩාගාරය වෙත ලබාදී තිබේ. අමාත්‍ය ජගත් පුෂ්පකුමාර මහතා විසින් ‍ඊයේ(23) පස්වරුවේ ජනාධිපතිවරයා වෙත එම ලාභාංශ නිල වශයෙන් බාරකළ බව ජනාධිපති මාධ්‍ය අංශය සඳහන් කරනු ලැබීය. පොල් සංවර්ධන හා ජනතා වතු සංවර්ධන අමාත්‍යාංශය යටතේ පාලනය වන කුරුණෑගල වැවිලි සමාගම 1992 වස‍රේ දී පෞද්ගලීකරණය කෙරුණු අතර 2005 වසරේ දී මහින්ද චින්තන වැඩපිළි‍වෙළ යටතේ යළිත් රජයට පවරා ගනු ලැබීය. රජයට පවරා ගන්නා අවස්ථාවේ දී එම සමාගම රුපියල් මිලියන 8ක බැංකු අයිරාවක් සහිතව පැවති අතර රජයේ කළමනාකරණය යටතේ ගෙන ගිය පාලනය හේතුවෙන් ලාබ ලැබීමේ තත්ත්වයට සමාගම පත්වූ බව අමාත්‍ය ජගත් පුෂ්පකුමාර මහතා පවසයි. සමාගමේ සේවකයින් වෙත දිරි දීමනා ඇතුළු ප්‍රතිලාභ ලබාදීමට ද එම සමාගම මේ වන විට සමත්ව තිබේ.", "URL": "https://sinhala.adaderana.lk/news.php?nid=16982", "Category": null, "Parent URL": null}