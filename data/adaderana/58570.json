{"Source": "Adaderana", "Timestamp": "March 23, 2016 05:35 pm", "Headline": "අධික උෂ්ණයෙන් පාසල් ක්‍රීඩා කල් යයි", "News Content": "පාසල් පද්ධතිය තුළ කලාප ක්‍රීඩා අප්‍රේල් මස අග හෝ මැයි මුල පැවැත්වීම කෙරෙහි අධ්‍යාපන අමාත්‍යංශයේ අවධානය යොමුවී ඇති බව අධ්‍යාපන අමාත්‍ය අකිල විරාජ් කාරියවසම් මහතා පවසයි.අධ්‍යාපන අමාත්‍යංශය විසින් මෙම තීරණය ගනු ලැබුවේ කාලගුණ විද්‍යා දෙපාර්තමේන්තුවේ හා වෛද්‍ය විශේෂඥයින්ගේ උපදෙස් මත බව හෙතෙම කියා සිටියේ අද(23)කොළඹ පැවති මාධ්‍ය හමුවකදීය.කාලගුණ දෙපාර්තමේන්තුව විසින් දැනුම්දී ඇති අන්දමට සෙල්සියස් අංශක 38 දක්වා උෂ්ණත්වය ඉහළ යන බවත්,වෛද්‍ය විශේෂඥවරුන් පෙන්වාදී ඇති ආකාරයට අධික අව් රෂ්මිය නිසා පාසල් දරුවන් මෙම රෂ්මියට නිරාවරණය කිරීම සෞඛ්‍ය යට අහිතකර ප්‍රතිඵල දෙන්නට ඉඩඇති බවත් ඔහු සඳහන් කළේය.මෙම සියලු තත්ත්වයන් සැලකිල්ලට ගෙන පාසල් කලාප ක්‍රීඩා මැයි මස මුල් කාලයේදී පැවැත්වීමට හැකිනම් වඩාත් සුදුසු බවත්,එසේම ජූලි මස පළාත් ක්‍රීඩාත්,සැප්තැම්බර් මස ජාතික ක්‍රීඩාත් පැවැත්වීම කෙරෙහි අවධානය යොමුවී ඇති බවත් අමාත්‍යවරයා පෙන්වා දුන්නේය.මේ සම්බන්ධයෙන් වන චක්‍ර ලේඛය ඉදිරි කාලය තුළ අධ්‍යාපන අමාත්‍යංශ ලේකම් මාර්ගයෙන් සියලුම විදුහල්පතිවරුන්ට නිකුත් කිරීමට කටයුතු කරන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=58570", "Category": null, "Parent URL": null}