{"Source": "Adaderana", "Timestamp": "August 20, 2010 11:47 am", "Headline": "වැඩි කැමැත්ත සරණාගතයින් රටින් පිටුවහල් කිරීමටයි", "News Content": "ත්‍රස්තවාදය සමග සබඳතා නොපැවැත්වුව ද සන් සී නෞකාවේ සිටින ශ්‍රී ලාංකික ද්‍රවිඩ සරණාගතයින්හට කැනඩාවේ රැඳීසිටීම සඳහා අවසර ලබානොදිය යුතු බව කැනේඩියානු ජාතිකයින් වැඩි පිරිසකගේ අදහස වී ඇති බව වාර්තා වේ‍. කැනඩාවේ දී පවත්වන ලද මහජන මත විමසුමකින් මේ බව හෙළිදරව් වී තිබේ. එම මත විමසුමට අනුව ඒ සඳහා සහභාගි වූ ජන පිරිසෙන් 48% ගේ අදහස වී ඇත්තේ එම සංක්‍රමණිකයන් රටින් පිටුවහල් කළ යුතු බවය. පසුගිය දිනෙක ශ්‍රී ලාංකික සරණාගතයින් 500 ට ආසන්න පිරිසක් රැගත් සන් සී නැමති නෞකාව කැනඩාව වෙත ළඟා වූ අතර එම නෞකාවේ සිටින පුද්ගලයන්ගෙන් වැඩි පිරිසක් එල්.ටී.ටී.ඊ. සංවිධානයට සම්බන්ධ බවට ද තොරතුරු අනාවරණය වී තිබිණි. මෙම මත විමසුමට අනුව 48% ක ජන ප්‍රතිශතයක් එම සරණාගතයින් කැනඩාවෙන් නෙරපිය යුතුය යන මතය ඉදිරිපත් කර ඇති අතර 35% ගේ අදහස වී ඇත්තේ එම සරණාගතයින්හට කැනඩාවේ රැකවරණය ලබාදිය යුතු බවය. 17% ක් ඒ පිළිබඳව නිශ්චිත අදහසක් ඉදිරිපත් කළ නොහැකි බව දක්වා ඇත.", "URL": "https://sinhala.adaderana.lk/news.php?nid=10339", "Category": null, "Parent URL": null}