{"Source": "Adaderana", "Timestamp": "January 3, 2019 04:43 pm", "Headline": "තල්මසුන් බලන්න යන්න තියෙන ප්‍රශ්න ගැන සාගල සාකච්ඡාවක", "News Content": "තල්මසුන් නැරඹීමට පැමිණෙන දේශීය හා විදේශීය සංචාරකයින් ප්‍රවාහනය කරනු ලබන බෝට්ටු සේවාවන්හි පවතින දුර්වලතා හඳුනාගනිමින් එම බෝට්ටු සේවා සපයන්නන් නිශ්චිත නියාමන ක්‍රමවේදයකට යටත් කිරීමේ අරමුණින් විශේෂ සාකච්ඡාවක් අද (03) වරාය හා නාවික කටයුතු සහ දක්ෂිණ සංවර්ධන අමාත්‍ය සාගල රත්නායක මහතාගේ ප්‍රධානත්වයෙන් අමාත්‍යංශ ශ්‍රවණාගාරයේ දී පැවැත්විය. එහිදී බෝට්ටු සේවා සපයන්නන් හට ප්‍රවේශ පත්‍ර නිකුත් කිරීම සහ එක් එක් බෝට්ටු සඳහා වාරයක්(Turn) නියම කිරීම යනාදී වි‍ධිමත් ක්‍රමවේදයන් ඔස්සේ ප්‍රවේශ පත්‍රයක් ලබාදෙමින් සහ අධීක්ෂණ කටයුතු රජය මඟින් සිදුකරමින් රටේ ආර්ථිකය සවිමත් කිරීමට දායකත්වය ලබාදීම මෙහි මුඛ්‍ය පරමාර්ථය වේ. එම අවස්ථාවේදී අදහස් දැක්වූ අමාත්‍යවරයා පැවසූයේ වසර ගණනාවක් විසඳුමක් නොමැතිව පැවති තල්මසුන් නැරඹීමේ ව්‍යාපාරය තුළ විධිමත් හා ක්‍රමවත් භාවයක් ඇති කරමින් රටේ ආර්ථිකය සවිමත් කිරීමට එමගින් දායකත්වය ලබාදිය යුතු බවයි. එහිදී රටේ ආර්ථීකය මෙන්ම තල්මසුන්ගේ ජීවිතයන්හි සුරක්ෂිතභාවයද ප්‍රමුඛත්වයෙහිලා සැලකිය යුතු බවත් ඒ පිළිබ‍ඳ විශේෂ අවධානයක් යොමු කරමින් සියලුදෙනා කටයුතු කළ යුතු බවත් එතුමා එහිදී අවධාරණය කළේය. මෙම අවස්ථාවට සංචාරක සංවර්ධන හා ක්‍රිස්තියානි ආගමික කටයුතු රාජ්‍ය අමාත්‍ය රංජිත් අලුවිහාරේ මහතා, වැලිගම එක්සත් ජාතික පක්ෂ සංවිධායක පළාත් සභා මන්ත්‍රී ගයාන් සංජීව මහතා, වරාය හා නාවික කටයුතු සහ දක්ෂිණ සංවර්ධන අමාත්‍යංශයේ ලේකම් ආචාර්ය පරාක්‍රම දිසානායක මහතා, වෙළඳ නාවික ලේකම් කාර්යාලයේ අධ්‍යක්ෂ ජනරාල් අජිත් පී. සෙනෙවිරත්න මහතා මෙන්ම වරාය හා නාවික කටයුතු සහ දක්ෂිණ සංවර්ධන අමාත්‍යංශය, වනජීවි දෙපාර්තමේන්තුව, සංචාරක මණ්ඩලය, ශ්‍රී ලංකා නාවික හමුදාව, සමුද්‍රීය පරිසර ආරක්ෂණ අධිකාරිය, වෙරළ සංරක්ෂණ දෙපාර්තමේන්තුව යන ආයතනයන්හි නිලධාරීන් රැසක් සහභාගී විය. එම අවස්ථාවේ දී වැඩිදුරටත් අදහස් දක්වමින් ගරු අමාත්‍යවරයා පැවසූවේ මෙහි අරමුණ ඉතාමත් හොඳ එකක් වන බවත් ඊට හේතුව වන්නේ රටක් වශයෙන් ක්‍රමවත් වීමටත් සහ විධිමත් වීමටත් අවශ්‍ය බවත්ය. වන ජීවි දෙපාර්තමේන්තුව හා වෙරළ සංරක්ෂණ දෙපාර්තමේන්තුව සමග එක්ව වෙළඳ නාවික ලේකම් කාර්යාලය සහයෝගීව මේ සඳහා ක්‍රියාත්මක වනු ඇත. මෙහිදී සංචාරකයින්ගේ සුරක්ෂිතතාව පිළිබඳ විශේෂ අවධානයක් යොමු කරයි. ඒ සඳහා 2019 ජනවාරි මස සිට මාස 05 ක කාල සීමාවක් තුළ අදාළ බෝට්ටු හිමිකරුවන් හට තත්ත්ව සහතික ලබාදීමට අවශ්‍ය කටයුතු සම්පාදනය කරන ලෙස අමාත්‍යවරයා මෙහිදී යෝජනා කළේය. එසේම මෙතෙක් වනජීවි දෙපාර්තමේන්තුව විසින් 2012 වසරේ තල්මසුන් නැරඹීමේ දී ක්‍රියාත්මක කළ රෙගුලාසි පටිපාටිය කල්පිටිය හා හික්කඩුව ප්‍රදේශයන්හි මෙන්ම ජනවාරි මස සිට මිරිස්ස ප්‍රදේශයෙහිද ක්‍රියාත්මක කිරීමට මෙහිදී යෝජනා විය. එසේම අමාත්‍යවරයාගේ සංකල්පයකට අනුව බෝට්ටු අයිතිකරුවන් හට ණය පහසුකම් සඳහා අවස්ථාවක් සලසා ලීමත්, නියාමන ක්‍රමවේදයකට අනුකූලව ගෙවීම් කටයුතු සිදුකිරීමට යෝජනා කිරීමත් විශේෂත්වයකි. දිනකට සංචාරකයින් 2000 කට අධික ප්‍ර‍මාණයක් තල්මසුන් නැරඹීම සඳහා පැමිණෙන බවත් මෙහි නිසි නියාමන ක්‍රමවේදයක් නොමැති බැවින් මාසිකව සිදුවන පාඩුව රුපියල් ලක්ෂ 45 කට ආසන්න වන බවත් තල්මසුන් නැරඹීමේ හා ජල ක්‍රීඩා සංගමයේ සභාපති පී.එච්. එඩිවින සිල්වා මහතා පැවසීය.", "URL": "https://sinhala.adaderana.lk/news.php?nid=101755", "Category": null, "Parent URL": null}