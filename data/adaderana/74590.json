{"Source": "Adaderana", "Timestamp": "June 26, 2017 05:10 pm", "Headline": "​අන්තවාදීන්ගෙන් ඉස්ලාම් ධර්මය රැකගැනීම මුස්ලිම් ජනයාගේ යුතුකමයි", "News Content": "ඉස්ලාම් ආගම වෙනුවෙන් පෙනී සිටින බව පෙන්වන අන්තවාදීන් විසින් සිදු කරන ක්‍රියා හේතුවෙන් මේ වන විට ලෝකය පුරා මුස්ලිම් ජනතාවට විරෝධයක් ඇති වී තිබෙන බවත් එය වෙනස් කිරීම මුස්ලිම් ජනතාවගේ යුතුකමක් බව ද රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි. රාමසාන් උපවාසය අවසන් කිරීම වෙනුවෙන් අද(26) පැවති ශ්‍රී ලංකා මුස්ලිම් ලීගය මහර බන්ධනාගාරයේ මුස්ලිම් රැදවියන් වෙනුවෙන් ලබා දුන් දිවා භෝජන සංග්‍රහය සහ ආගමික වතාවත්වලට සහභාගි වෙමින් අමාත්‍යවරයා මෙම අදහස් පළ කළේය. මෙහිදි වැඩි දුරටත් අදහස් දක්වමින් අමාත්‍යවරයා කියා සිටියේ සියලු රැඳවියන්ට ධාර්මිකව කටයුතු කිරීමේ වගකීමක් ඇති බවත් රට ඉදිරියේ ඇති තත්ත්වය හමුවේ ශ්‍රී ලාංකිකයන් ලෙස කටයුතු කිරීම වැදගත් බවත්ය. බන්ධනාගාර නේවාසිකයන් පුනරුත්ථාපනයෙන් පසුව යහපත් පුරවැසියන් ලෙස සමාජ ගත කිරීමේ දී යම් යම් ගැටළුකාරී තත්ත්වයන් පැනි නැඟී තිබෙන බවත් මේ පිළිබඳව රජයේ අවධානය යොමු කොට දීර්ඝ දඬුවම්වලට යටත්ව සිටින සිරකරුවන්ට නෛතිකව සමාව ලබා සමාජ ගතවීමට ඇති අවස්ථාවන් සකස් කිරීම සඳහා රජයට කැබිනට් පත්‍රිකාවක් ඉදිරිපත් කරන බවත් අමාත්‍යවරයා මෙහිදි ප්‍රකාශ කළේය.", "URL": "https://sinhala.adaderana.lk/news.php?nid=74590", "Category": null, "Parent URL": null}