{"Source": "Adaderana", "Timestamp": "September 12, 2017 12:47 pm", "Headline": " වෛද්‍ය පීඨ ශිෂ්‍ය ක්‍රියාකාරීන් විරෝධතාවක", "News Content": "වෛද්‍ය පීඨ ශිෂ්‍ය ක්‍රියාකාරී කමිටුව ශ්‍රී ලංකා වෛද්‍ය සභාව ඉදිරිපිට මේ වන විට උද්ඝෝෂණයක නිරත වෙයි.අමාත්‍ය හර්ෂ ද සිල්වා මහතාගේ සභාපතීත්වයෙන් යුත් කමිටුව ජනාධිපතිවරයාට බාරදුන් වාර්තාවට විරෝධය පළ කරමින් එම උද්ඝෝෂණය පවත්වන බව වෛද්‍ය පීඨ ශිෂ්‍ය ක්‍රියාකාරී කමිටුවේ වැඩබලන කැඳවුම්කරු සුසිත ප්‍රියංකර සඳහන් කළේය. මේ අතර වෛද්‍ය ප්‍රමිතීන් සම්බන්ධ අවම ප්‍රමිතීන් පිළිබඳ කමිටුව ඊයේ(11) රැස් වූ බව ශ්‍රී ලංකා වෛද්‍ය සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා පවසයි.ඔහු සඳහන් කළේ විශ්වවිද්‍යාල ප්‍රතිපාදන කොමිෂන් සභාව ඉදිරිපත් කළ නිර්දේශ 18ක් පමණ අතුරින් තුනකට පමණක් අනුමැතිය ලබාදුන් බවයි.ශ්‍රී ලංකා වෛද්‍ය සභාවේ අනුමැතිය හිමිවූ වෛද්‍ය අධ්‍යාපනයේ අවම ප්‍රමිතිය පිළිබඳ ලියවිල්ලේ ඇතැම් කරුණු පෞද්ගලික වෛද්‍ය අධ්‍යාපන ආයතනවලට වාසි සහගත ලෙස විශ්වවිද්‍යාල ප්‍රතිපාදන කොමිසන් සභාව විසින් වෙනස් කර ඇති බව පසුගියදා වාර්තා වුණි.ඒ පිළිබඳව සහ පසුගිය 06 වනදා සයිටම් අර්බුදය විසඳීම සඳහා පත් කළ අමාත්‍ය හර්ෂ ද සිල්වා මහතාගේ සභාපතීත්වයෙන් යුත් කමිටුව සමඟ වෛද්‍ය සභාව පැවැත්වූ සාකච්ඡාවේදී මතුවූ කරුණු පිළිබඳ අද වෛද්‍ය සභා රැස්වීමේදී අවධානය යොමු කිරීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=77443", "Category": null, "Parent URL": null}