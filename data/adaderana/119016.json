{"Source": "Adaderana", "Timestamp": "September 13, 2019 01:17 pm", "Headline": "ත්‍රස්තයන් තිදෙනෙක් ඉන්දීය පොලිස් අත්අඩංගුවට", "News Content": "ජායිෂ් ඊ මුහම්මද් ත්‍රස්ත කණ්ඩායමට සම්බන්ධ පුද්ගලයින් තිදෙනෙක් ඉන්දියාවේදී අත්අඩංගුවට ගෙන තිබේ. ඔවුන්ගෙන් වැඩිදුර ප්‍රශ්න කෙරෙමින් පවතින බව වාර්තා වෙයි. පාකිස්තානය පාදක කරගෙන ක්‍රියාත්මක ජායිෂ් ඊ මුහම්මද් ත්‍රස්ත කණ්ඩායමට සම්බන්ධ පුද්ගලයින් තිදෙනෙක් අත්අඩංගුවට ගැනීමට ඉන්දීය පොලිසිය පියවර ගෙන තිබේ. ඒ ඉන්දීය පාලනය යටතේ පවතින ජම්මු කාශ්මීර ප්‍රදේශයේ කතුවා (Kathua) නගරයේ දීයි. සැකකරුවන් සන්තකයේ තිබී ප්‍රහාරක රයිෆල් සහ පතොරම් තොගයක්ද සොයාගෙන තිබුණි. සන්නිවේදන උපකරණයකින් ලද තොරතුරක් මත පදනම්ව කාශ්මීර නිම්නය දෙසට ධාවනය වූ සැකකටයුතු ට්‍රක් රථයක් සොයා සෝදිසි මෙහෙයුමක් සිදුකෙරුණි. පොලිසිය විසින් සටන්කාමීන් අත්අඩංගුවට ගෙන ඇත්තේ මේ මෙහෙයුම් අතරතුරයි. එහිදී ඔවුන් සතුව තිබූ AK-56, රයිෆල 4ක්, AK-47 රයිෆල 2ක් මැගසින් 6ක් ජීව උණ්ඩ 180ක් ද සොයාගෙන ඇති බව විදෙස් වාර්තා සඳහන් කරයි. ඉන්දීය - පාකිස්තාන දේශසීමාවේ, හිමාලය අඩවියට යාබදව පිහිටි කාශ්මීරයේ හිමිකම සම්බන්ධයෙන් දශක ගණනාවක් තිස්සේ දෙරට අර්බුදයකට මැදිව සිටියි. මුස්ලිම් බහුතරයක් වාසය කරන ප්‍රදේශයක් වන කාශ්මීරයෙන් සටන්කාමී ක්‍රියාකාරකම් පිළිබඳව බහුලව වාර්තා වුණත් හින්දු බහුතරයක් වාසය කරන ජම්මු ප්‍රදේශයේ සාමකාමී වාතාවරණයක් පවතින බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=119016", "Category": null, "Parent URL": null}