{"Source": "Adaderana", "Timestamp": "July 14, 2010 03:55 pm", "Headline": "කොමසාරිස් කාර්යාලය අසල සද්ද දැමූ වයිකෝ හා නැදුමාරන්ට මාංචු ", "News Content": "චෙන්නායිහි පිහිටි ශ්‍රී ලංකා නියෝජ්‍ය මහ කොමසාරිස් කාර්යාලය ඉදිරිපිට උද්ඝෝෂණයක නිරත වූ මරුමලර්ච්චි ද්‍රාවිඩ මුන්නේත්‍ර කලහම් පක්ෂයේ ප්‍රධාන ලේකම් වයිකෝ හා ද්‍රවිඩ ජාතික ව්‍යාපාරයේ නායක පී. නැදුමාරන් චෙන්නායි පොලීසිය විසින් අත්අඩංගුවට ගෙන ඇති බව ඉන්දියාවේ ශ්‍රී ලංකා නියෝජ්‍ය මහ කොමසාරිස් වඩිවේල් ක්‍රිෂ්ණමූර්ති පවසයි. තම කාර්යාලය ඉදිරිපිට පැවති උද්ඝෝෂණයක් අතර තුරදී ඔවුන් අත්අඩංගුවට ගත් බව ඉන්දීයාවේ නියෝජ්‍ය මහකොමසාරිස්වරයා සඳහන් කරයි. එක්සත් ජාතීන්ගේ සංවිධානයේ ‍මහලේකම් බැන්කී මූන් මහතා විසින් පත් කළ ත්‍රිපුද්ගල කමිටුවට ශ්‍රි ලංකාවට පැමිණීමට වීසා ලබාදෙන ලෙස ඉල්ලීම, චෙන්නායිහි පිහිටි ශ්‍රි ලංකා නියෝජ්‍ය මහකොමසාරිස් කාර්යාලය වසා දැමීම ඇතුළු සටන් පාඨ කිහිපයක් සමගින් ඔවුන් උද්ඝෝෂණයේ නිරත වී ඇති බව සඳහන්ය. එසේම ඉන්දීය ධීවරයින්ට හිරිහැර කිරීම සම්බන්ධයෙන් ද අදාළ පිරිස විරෝධය පළ කළ බව නියෝජ්‍ය මහකොමසාරිස්වරයා පැවසුවේය. 300කට වැඩි පිරිසක් සහභාගී වී ඇති මෙම විරෝධතා ව්‍යාපාරය චෙන්නායිහි පිහිටි නාගේෂ්වර උද්‍යානයෙන් ආරම්භ වී ඇති අතර එම පිරිස පා ගමනින් නියෝජ්‍ය මහකොමසාරිස් කාර්යාලය වෙත පැමිණ ති‍බේ. පී.නැදුමාරන් හා වයිකෝ මෙම උද්ඝෝෂණ ව්‍යාපාරයට මූලීකත්වය ගෙන ඇති අතර ශ්‍රි ලංකාවේ යුධ ගැටුම් පැවති සමයේද ඔවුන් ‍මේ ආකාරයට ශ්‍රි ලංකාවට එරෙහි උද්ඝෝෂණයේ නිරත විය.", "URL": "https://sinhala.adaderana.lk/news.php?nid=9606", "Category": null, "Parent URL": null}