{"Source": "Adaderana", "Timestamp": "January 31, 2019 12:17 pm", "Headline": "වර්ජනයේ නිරත රේගු වෘත්ති සමිති අද ජනපති හමුවෙයි", "News Content": "අකුරට වැඩ කිරීමේ වෘත්තිය ක්‍රියාමාර්ගයක් ආරම්භ කර ඇති රේගු වෘත්තිය සමිති සන්ධානයේ නියෝජිතයින් අද ජනාධිපති මෛත්‍රිපාල සිරිසේන මහතා සමඟ සාකච්ඡාවක් පැවැත්විමට නියමිතව තිබේ. ජනාධිපතිවරයා විසින් මෙම සාකච්ඡාව ලබාදී ඇති බව වාර්තා වෙයි. රේගු අධ්‍යක්ෂ ජනරාල් ධුරයට ශ්‍රි ලංකා රේගු සේවයේ හෝ පරිපාලන සේවයෙන් පරිබාහිර අයෙකු පත් කිරීමට විරෝධය පළ කරමින් රේගු වෘත්තිය සමිති සන්ධානය ඊයේ(30) පස්වරුවේ සිට මෙම අකුරට වැඩ කිරීමේ වෘත්තිය ක්‍රියාමාර්ගයේ නිරතව සිටියි. රේගු වෘත්තිය සමිති සන්ධානය ආරම්භ කර ඇති වැඩ වර්ජනය තවදුරටත් අඛණ්ඩව සිදු කරන බව රේගු මාණ්ඩලික නිලධාරින්ගේ සංගමයේ ලේකම් විපුල මිනුවන්පිටිය මහතා පවසයි. විපුල මිනුවන්පිටිය මහතා සඳහන් කළේ රජය විසින් ගෙන ඇති මෙම තීරණය වෙනස් කරන තුරු අඛණ්ඩව වැඩවර්ජනයේ නිරත වන බවයි. මේ අතර රේගු අධ්‍යක්ෂ ජනරාල්ධුරයට පරිපාලන සේවයේ නිලධාරියෙකු නොවන පුද්ගලයෙකු පත් කිරීම සම්බන්ධයෙන් සිය සංගමය විරෝධය පළ කරන බව ශ්‍රී ලංකා පරිපාලන සේවා සංගමය පවසයි. එහි ලේකම් රෝහණ ද සිල්වා මහතා සඳහන් කළේ අදාළ පත් කිරීම නීත්‍යානුකූල පත් කිරීමක් නොවන බවයි.", "URL": "https://sinhala.adaderana.lk/news.php?nid=103427", "Category": null, "Parent URL": null}