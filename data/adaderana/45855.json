{"Source": "Adaderana", "Timestamp": "September 5, 2014 12:16 pm", "Headline": "මොණරාගල ඡන්ද උණුසුම තවත් වැඩිවෙයි - විජිතමුණිගේ පුතාගේ කාර්යාලයකට ගිනි ", "News Content": "එජාපයේ සහ එජනිසයේ එකම ලැයිස්තුවෙන් තරඟ වදින අපේක්ෂකයින්ගේ ආධාරකරුවන් අතර මොණරාගල දී ගැටුම් වර්ධනය වෙමින් ඇති බව කැෆේ සංවිධානය පවසයි. ගිනි තැබීම්, පහරදීම් සහ තර්ජනය කිරීම් පිළිබඳ පැමිණිලි 59 ක්ද සමගින් මැතිවරණයේ දී පැමිණිලි 238ක් එම සංවිධානයට ලැබී ඇත. එයින් පැමිණිලි 177ක් මොණරාගල දිස්ත්‍රික්කයෙනි. අද (05) අලුයම 4.00 ට පමණ බුත්තල 11 කණුව, දොඩංගහවත්ත පිහිටි එජනිස අපේක්ෂක උදාර සොයිසාගේ (අමාත්‍ය විජිත් විජිතමුණි සොයිසාගේ පුතා) කාර්යාලයට ගිනි තබා ඇත. එහි තිබූ භාණ්ඩ විශාල ප්‍රමාණයක් ද විශාල කටවුට් 3ක් ප්‍රහාරයෙන් විනාශ වී ඇති බව කැෆේ කියයි. ප්‍රහාරයට පෙර දින මෙම කාර්යාලයේ සවි කොට තිබූ ප්ලෑෂ් ලයිට් දෙකක් සැප්. 3 දින රාත්‍රී ගලවා ගෙන ගොස් ඇතැයි ද කැෆේ පවසයි. මෙම ප්‍රහාරය මෙයට පෙර මොණරාගල එජාප සහ ජවිපෙට සිදු කළ ප්‍රහාරයන්ට බොහෝ සෙයින් සමාන වේ. ප්‍රහාරය එල්ල කළ පුද්ගලයින් “පිටතින් පැමිණි නාදුණන පිරිස්” බව ගැටුමෙන් අලාබහානි වූ කණ්ඩායම පවසන බවද කැෆේ කියයි. හපුතලේ, උඩවිහාරගල පිහිටි ජනතා විමුක්ති පෙරමුණේ කාර්යාලයකට අද ප්‍රහාරයක් එල්ල වී ඇත. මැදගම ප්‍රාදේශීය ලේකම් කාර්යාලයට අයත් සෙම්පතිගම සමෘද්ධි කාර්යාලයට පැමිණි ප්‍රදේශයේ ප්‍රබල දේශපාලනඥයෙකු සමෘද්ධි කළමනාකාර දයානන්ද මහතාට පහරදී ඇති බවද කැෆේ පවසයි. එය එකම දේශපාලන පක්ෂයේ ගැටුමක් බැවින් මේ පිළිබඳ පොලිස් පැමිණිල්ලක් සිදු කොට නොමැත. සැප්. 4 සවස 3.45ට බදුල්ල, කන්දකැටිය, පොල්ගහඅරාව හිදී එජනිසයේ ආධාරකරුවන් පිරිසක් එජාප ආධාරකරුවන් 2කට පහර දී ඇතැයි ද කැෆේ කියයි. බයිසිකලයකියන් යමින් සිටි එජාප ආධාරකරුවන්ට ඩිෆෙන්ඩර් රථයකින් පැමිණි හතර දෙනෙකු විසින් මෙම පහරදීම සිදු කර ඇත. ප්‍රහාරයෙන් තුවාල ලැබූ එජාප ආධාරකරු විජේතුංග නැමැති අය මීගහකිවුල රෝහලේ ප්‍රතිකාර ලබයි. බදුල්ල දිස්ත්‍රික්කයේ ඇති වූ පළමු ප්‍රචණ්ඩ ක්‍රියාව වූ පස්සර පදිංචි සුනිල් සිල්වා සහ ඔහුගේ පුත් මනූජ බංඩාරට පහරදීම සම්බන්ධයෙන් නොතීසි නිකුත් කර ඇති පස්සර ශ්‍රී ලංකා නිදහස් පක්ෂ සංවිධායක සහ එජනිස අපේක්ෂක සුරේෂ් වඩිවේල් දෙවන වරටත් සැප්. 4 දින උසාවියේ පෙනී සිටීමෙන් මඟහැර සිටි බවද කැෆේ කියයි. සුරේෂ් මහතාට දෙවන වරටත් නොතීසි නිකුත් කර ඇති නමුත් ඔහු බදුල්ලේ දී සිය මැතිවරණ ව්‍යාපාරය නිදහසේ සිදු කරමින් සිටී. තැපැල් ඡන්දයේ දෙවන දිනය වන අද (05) දින ද නීති විරෝධී පෝස්ටර් විශාල සංඛ්‍යාවක් තැපැල් ඡන්දය පැවැත්වෙන ඡන්ද මධ්‍යස්ථාන ආසන්නයේ ම අලුතෙන් අලවා ඇති බව කැෆේ සංවිධානය වැඩිදුරටත් කියයි. මේ අතර ඌව පළාත් සභා ඡන්ද විමසීමට අදාළව මොණරාගල දිස්ත්‍රික්කයේ ප්‍රචණ්ඩ ක්‍රියා මැඩලීම සඳහා පොලිස් විශේෂ කාර්ය බලකායේ මුර සංචාර ඉහළ නැංවීමට පොලිස්පතිවරයාගේ අනුමැතිය හිමිව තිබේ. මැතිවරණ කටයුතු භාර ජ්‍යෙෂ් ඨ නියෝජ්‍ය පොලිස්පති ගාමිණි නවරත්න මහතා විසින් පොලිස් විශේෂ කාර්යය බළකා මූලස්ථානයේ වැඩ බලන අණ දෙන නිලධාරි ජ්‍යෙෂ්ඨ පොලිස් අධිකාරි රංජිත් පෙරේරා මහතා වෙත ලිපියක් මගින් ඊට අදාළ පියවර ගන්නා ලෙස දැනුම් දී ඇත. ඒ අනුව මහියංගනයේ සිට බිබිල හරහා මොණරාගල - වැල්ලවාය මාර්ගයේ ද බඩල්කුඹුර, තණමල්විල, බුත්තල සහ කතරගම ප්‍රදේශ වලද මුර සංචාර පවත්වන ලෙස දැනුම් දී තිබේ. මැතිවරණ කොමසාරිස් මහින්ද දේශප්‍රිය මහතා විසින් මැතිවරණ නීති උල්ලංඝණය වීම් සම්බන්ධයෙන් අවශ්‍ය පියවර ගන්නා ලෙස පොලිස්පතිවරයාට කළ දැනුම් දීමකට අනුව මෙම තීරණය ගෙන ඇත. ඡායා රූ - කැෆේ සංවිධානය", "URL": "https://sinhala.adaderana.lk/news.php?nid=45855", "Category": null, "Parent URL": null}