{"Source": "Adaderana", "Timestamp": "April 21, 2011 10:09 pm", "Headline": "මෙරටට ගෙන එන ටින් මාළු වලට විකිරණ පරීක්ෂාවක්", "News Content": "මෙරටට ආනයනය කරන සියලුම ටින් මාළු සහ මාළු වර්ග විකිරණ පරීක්ෂාවකට ලක්කිරීමට ශ්‍රී ලංකා පරමාණුක ශක්ති අධිකාරිය තීරණය කර තිබේ. ලබන සතියේ සිට එම කටයුතු ආරම්භ කරන බව එම අධිකාරියේ සභාපති මහාචාර්ය විමලධර්ම අබේවික්‍රම මහතා සඳහන් කළේය. ජපානයේ ෆුකුෂිමා න්‍යෂ්ටික බලාගාරයේ සිදුවූ පිපිරීමෙන් පිටවන අහිතකර විකිරණ ව්‍යාප්තිය හේතුවෙන් මෙරටට බලපෑමක් ඇත්දැයි සොයාබැලීමට මුහුදු ජලය පරීක්ෂාවට ලක්කිරීම තවදුරටත් සිදුකෙරෙයි. මේ වන විට දකුණු මුහුදු ප්‍රදේශයේ ජල සාම්පල 7ක් පරීක්ෂාවට ලක් කර ඇති අතර නැගෙනහිර, මන්නාරම් සහ මුලතිවු මුහුදු ප්‍රදේශවල ජල සාම්පල් පරීක්ෂණ ඉදිරියේ දී සිදුකරන බව මහාචාර්ය විමලධර්ම අබේවික්‍රම මහතා ප්‍රකාශ කළේය.", "URL": "https://sinhala.adaderana.lk/news.php?nid=15620", "Category": null, "Parent URL": null}