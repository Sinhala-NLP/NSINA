{"Source": "Adaderana", "Timestamp": "April 25, 2013 09:23 am", "Headline": "ලෝක මැලේරියා දිනය අදයි", "News Content": "ලෝක මැලේරියා දිනය අදට යෙදී තිබේ. අනාගතයට ආයෝජනයක් උදෙසා මැලේරියාව පිටුදකිමු යන්න මෙවර මැලේරියා දිනයේ තේමාවය. මේ වසරේ ගතවූ කාලය තුළ මෙරටින් කිසිදු මැලේරියා රෝගියෙක් වාර්තා වී නොමැති බව සෞඛ්‍ය අමාත්‍යංශය ප්‍රකාශ කළේය. ඒ අනුව මේ වන විට ශ්‍රී ලංකාව මැලේරියාව තුරන් කිරීමේ අවස්ථාවට ලංවී ඇති බව සෞඛ්‍ය අමාත්‍යංශය පවසයි. 1937 වසරේදී මාස 6 ක කාලයක් තුළ මෙරටින් මැලේරියා රෝගීන් ලක්ෂ 15ක් වාර්තා වූ අතර 82,000 කට ආසන්න පිරිසක් ජීවිතක්ෂයට පත්විය. මෙරට තුළ ක්‍රියාත්මක කළ මැලේරියා මර්දන වැඩපිළිවෙළ හේතුවෙන් පසුගිය වසරේ වාර්තා වී ඇත්තේ මැලේරියා රෝගීන් 23 දෙනෙකු පමණි. ඊට අමතරව පසුගිය වසර තුළ විදේශ රටවල සිට පැමිණි 70 දෙනෙකුට මැලේරියා රෝගය වැළඳී තිබූ බව සෞඛ්‍ය අමාත්‍යංශය පැවසීය. දිවයින පුරා අඛණ්ඩව මැලේරියා මර්දන වැඩසටහන් ක්‍රියාත්මක කරන අතර උතුරු පළාතේ එම වැඩසටහන් සඳහා මිලියන 62 ක වියදමින් කැබ්රථ 9 ක් සෞඛ්‍ය අමාත්‍ය මෛත්‍රිපාල සිරිසේන මහතා විසින් පළාත් බලධාරීන්ට ඊයේ භාරදී ඇත.", "URL": "https://sinhala.adaderana.lk/news.php?nid=33563", "Category": null, "Parent URL": null}