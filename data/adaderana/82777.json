{"Source": "Adaderana", "Timestamp": "January 10, 2018 04:23 pm", "Headline": "දින 3ක් වයසැති බිළිඳිය බස් නැවතුම් පොළේ තනි වෙයි", "News Content": "දින තුනක් පමණ වයසැති බිළිඳියක කිලිනොච්චිය රෝහල ඉදිරිපිට බස් නැවතුම්පොළ තුළ දමා ගොස් සිටියදී අද(10) උදෑසන ප‍්‍රදේශවාසීන් පිරිසකට හමුව ඇති බව කිලිනොච්චිය පොලිසිය පවසයි. පොලිසිය පැවසූවේ දැරිය රෙදිකඩ කිහිපයකින් ඔතා බස් නැවතුම්පොළ තුළ දමාගොස් සිටි බවත්, උදෑසන බස් නැවතුම්පොළ වෙත පැමිණි පිරිසක් දරුවා දැක පොලිසිය දැනුවත් කොට ඇති බවයි. සොයාගත් දැරිය කිලිනොච්චිය රෝහලේ ළදරු ඒකකය වෙත ඇතුළත් කොට ඇති අතර, දරුවා යහපත් සෞඛ්‍ය තත්ත්වයෙන් පසුවන බවද රෝහල් ආරංචි මාර්ග පැවසූහ. පොලිසිය පැවසූයේ බිළිඳිය ගෙනවිත් දැමූ කිසිවෙකු මෙතෙක් අත්අඩංගුවට ගෙන නොමැති අතර, දරුවා බස් නැවතුම්පොළ තුළ දමාගිය පිරිස් සොයා ප‍්‍රදේශයේ සී.සී.ටී.වී දර්ශන පරීක්ෂා කිරීම් සිදුකරන බවයි. කිලිනොච්චිය කොට්ඨාස භාර ජ්‍යෙෂ්ඨ පොලිස් අධිකාරී පාලිත ආර්. සිරිවර්ධන මහතාගේ උපදෙස් මත කිලිනොච්චිය මූලස්ථාන පොලිසිය හා ළමා හා කාන්තා කාර්යාංශ නිළධාරීන් සිද්ධිය සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=82777", "Category": null, "Parent URL": null}