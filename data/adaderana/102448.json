{"Source": "Adaderana", "Timestamp": "January 16, 2019 03:37 pm", "Headline": "අනුරාධපුරේ ඉන්ධන පිරිවුම් හලක් සම්පුර්ණයෙන් ගිනි ගෙන දැවෙයි", "News Content": "යාපනය - මහනුවර ඒ 09 ප්‍රධාන මාර්ගයේ අනුරාධපුර, ගල්කුලම මංසන්ධියේ පිහිටි ඉන්ධන පිරවුම්හලක හටගත් ගින්නකින් එම පිරවුම්හල සම්පූර්ණයෙන්ම විනාශයට පත්ව තිබේ. අද පස්වරු 02.40 ට පමණ මෙම ගින්න හටගෙන ඇති බව වාර්තා වෙයි. බවුසරයකින් භූගත ටැංකියකට ඉන්ධන නිකුත් කරමින් සිටියදී එක්වරම ගින්න හටගෙන ඇති අතර ඒ හේතුවෙන් ඉන්ධන පිරවුම්හල සහ බවුසරය සම්පූර්ණයෙන්ම විනාශයට පත්ව ඇති බව පොලීසිය සඳහන් කළේය. ගින්න මැඩපැවැත්වීම සඳහා අනුරාධපුර ගිනි නිවීමේ ඒකකයේ ගිනි නිවන රථ 02 ක් යොදවා ඇති අතර ගින්න මැඩපැවැත්වීමට පැය බාගයකට ආසන්න කාලයක් ගත වී ඇති බව අද දෙරණ වාර්තාකරු පැවසීය. කෙසේවෙතත් ගින්නෙන් කිසිඳු ජීවිත හානියක් සිදුව නොමැති අතර ගින්නට හේතුව මේ වන තෙක් අනාවරණය වී නොමැත. තිරප්පනේ පොලීසිය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=102448", "Category": null, "Parent URL": null}