{"Source": "Adaderana", "Timestamp": "July 13, 2015 03:05 pm", "Headline": "පක්ෂය නොව රට ගැන සිතා දේශපාලන තීන්දු ගන්න", "News Content": "පක්ෂය නොව රට ගැන සිතා දේශපාලන තීන්දුවලට පැමිණෙන්නැයි වරාය සහ නාවික අමාත්‍ය අර්ජුන රණතුංග මහතා ජනතාවගෙන් ඉල්ලීමක් කරයි.ඔහු එම ඉල්ලීම කළේ ඉදිරි පාර්ලිමේන්තු මැතිවරණය සඳහා නාමයෝජනා භාරදීමේ අවස්ථාවට අද එක් වෙමිනි. යහපාලනය සඳහා වූ එක්සත් ජාතික පෙරමුණෙන් ගම්පහ දිස්ත්‍රික්කයට තරග වදින අර්ජුන රණතුංග අමාත්‍යවරයා එම කණ්ඩායමේ සම නායකයාද වේ. ඒ අනුව අද ගම්පහ දිස්ත්‍රික් කාර්යාලයේදී සිදු කළ නාමයෝජනා භාර දීමේ අවස්ථාවට එක් වූ අර්ජුන රණතුංගමහතා කියා සිටියේ එක්සත් ජනතා නිදහස් සන්ධානයේ නාම යෝජනා ලැයිස්තුව දූෂිත පුද්ගලයින්ගෙන් පිරී ඇති බවයි.එහිදී ඔහු මෙසේද පැවසීය.“අපි පසුගිය කාලේ පැවසුවා දූෂිතයින්ට, මීනිමරුවන්ට, කුඩුකාරයින්ට නාමයෝජනා දෙන්න එපා කියලා. නමුත් අද එය ඉටු වෙලා නැහැ. ශ්‍රී ලංකා නිදහස් පක්ෂයේ රාජපක්ෂයේ බලවේග තවමත් ක්‍රියාමත්මක වෙනවා. උදාහරණයකට ගම්පහ දිස්ත්‍රික්කය ගන්න. හොරකම් කරපු, කප්පම් ගත්ත අයගේ බිරින්දෑවරුන්ට පවා නාම යෝජනා දෙනවා. මේක මහ විහිළුවක්. අද බුලත් කොළයෙන් ඉදිරිපත් වෙන්නේ පසුගිය කාලේ හොරකම් කළ පිරිස්මයි. මේ තත්ත්වය වෙනස් කරලා ජනවාරි 8 වැනිදා ඇති කළ වෙනස ඉදිරියට ගෙනියන්න දැන් අපි සියලුදෙනාම එක් විය යුතුයි. මොකද පක්ෂයට වඩා වැදගත් වෙන්නේ රට.” යැයිද අර්ජුන රණතුංග මහතා කියා සිටියේය.", "URL": "https://sinhala.adaderana.lk/news.php?nid=52612", "Category": null, "Parent URL": null}