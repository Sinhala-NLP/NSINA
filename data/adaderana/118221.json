{"Source": "Adaderana", "Timestamp": "September 4, 2019 09:55 am", "Headline": "දකුණු අප්‍රිකානුවන්ට එරෙහි ප්‍රචණ්ඩත්වය තවත් ඉහළට", "News Content": "නයිජීරියාවේ වෙසෙන දකුණු අප්‍රිකානුවන්ට එරෙහිව ප්‍රචණ්ඩකාරී තත්ත්වයක් උද්ගතවී තිබේ. විරෝධතාකරුවන් ලාගෝස් අගනුවර පිහිටි දකුණු අප්‍රිකානුවන්ට අයත් කඩවීදියකට අලාභහානි සිදුකර ඇති බවත් මේ වාර්තාවල වැඩිදුරටත් සඳහන් වෙයි. නයිජීරියාවේ වාසය කරමින් ව්‍යාපාරවල නියුතු දකුණු අප්‍රිකානු ව්‍යාපාරිකයන් පිරිසක් ඉලක්ක කරමින් ප්‍රහාරයක් එල්ල වී තිබේ. පසුගිය සඳුදා දකුණු අප්‍රිකාවේ වෙසෙන විදෙස් ව්‍යාපාරිකයන් වෙත එල්ල වූ ප්‍රහාරවලට ප්‍රතිචාර ලෙසින් මෙම ප්‍රහාර එල්ල කර ඇති බව විදෙස් වාර්තා පවසයි. නයිජීරියාවේ ලාගෝස් අගනුවර වාසය කරන දකුණු අප්‍රිකානුවන්ට අයත් වෙළඳසැල් පෙලක් මෙම ප්‍රහාරයේ ඉලක්කය විය. එහිදී ප්‍රචණ්ඩකාරී ලෙස හැසිරුණු පිරිස් වෙළඳසැල් වෙත ගල්මුල් ප්‍රහාර එල්ල කර ඊට අලාභහානි සිදුකර ඇති බව වාර්තා වෙයි. මේ අතර අදාළ කඩවීදිය අසල මළ සිරුරක් වැටී තිබුණු ආකාරයත් විදෙස් පුවත් වාර්තා කර තිබුණි. සතිය ආරම්භයේදී දකුණු අප්‍රිකාවේ ජොහැන්නස්බර්ග් නුවර දී විදෙස් ව්‍යාපාරික ස්ථාන ඉලක්ක කර එල්ල වූ ප්‍රහාර හේතුවෙන් පුද්ගලයින් පස්දෙනෙක් මියගියේය. මෙය ඉතා අහිතකර ප්‍රවණතාවක් බව නයිජීරියානු ජනාධිපති මුහමුදු බුහාරි පැවසූ අතර ඒ සම්බන්ධයෙන් සාකච්ඡා කිරීමට දකුණු අප්‍රිකාව වෙත නියෝජිතයෙක් පිටත් කර යැවීමටත් ජනාධිපතිවරයා වහා කටයුතු කළේය. දකුණු අප්‍රිකාවේ වෙසෙන නයිජීරියානුවන් ආරක්ෂා කරගැනීම මෙම පියවරේ අපේක්ෂාව බව නයිජීරියානු බලධාරීන් පවසයි.", "URL": "https://sinhala.adaderana.lk/news.php?nid=118221", "Category": null, "Parent URL": null}