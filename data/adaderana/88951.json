{"Source": "Adaderana", "Timestamp": "May 12, 2018 07:43 am", "Headline": "අතුරුදහන් වූවන්ගේ ඥාතීන් සමඟ සාකච්ඡා කිරීමේ කටයුතු අද සිට ආරම්භ කරනවා", "News Content": "‍උතුරු - නැගෙනහිර ප්‍රදේශ වල අතුරුදහන් වූවන්ගේ ඥාතීන් සමඟ සාකච්ඡා කිරීමේ කටයුතු අද (12) සිට ආරම්භ කරන බව අතුරුදහන්වූවන්ගේ කාර්යාලය පවසයි. මන්නාරම ප්‍රදේශයෙන් අදාළ කටයුතු ආරම්භ කරන බව එම කාර්යාලයේ සභාපති ජනාධිපති නීතීඥ සාලිය පීරිස් මහතා සදහන් කළේය. ඔවුන්ගෙන් අතුරුදහන්වූවන් සම්බන්ධයෙන් තොරතුරු ලබාගැනීම, ඔවුන් රජයෙන් අපේක්ෂා කරනු ලබන කරුණු සම්බන්ධයෙන් එහිදී සාකච්ඡා කිරීමට නියමිතය. මේ අතර අතුරුදහන්වූවන්ගේ කාර්යාලයේ වැඩ කටයුතු ආරම්භ කිරීමට අදාළ නිලධාරීන් බදවාගැනීමේ කටයුතු මේ දින වල සිදු කෙරෙයි. එහි පරිපාලන නිලධාරීන් බඳවාගැනීමේ ආයදුම්පත්‍ර පසුගියදා කැඳවූ අතර විමර්ශන නිළධාරීන් බඳවා ගැනීමට අදාළ අයදුම්පත්‍ර කැඳවීම ඉදිරියේදී සිදු කිරීමට නියමිතව තිබේ. එම නිලධාරීන් බඳවා ගැනීමෙන් අනතුරුව මේ වන විටත් රජයේ විවිධ කොමිෂන් සභා හා ජාතික ඒකාබද්ධතා අමාත්‍යංශයෙන් ලද අතුරුදහන්වූවන්ගේ තොරතුරු විශ්ලේෂණය කිරීමේ කටයුතු ආරම්භ කිරීමට ද නියමිත බව ජනාධිපති නීතීඥ සාලිය පීරිස් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=88951", "Category": null, "Parent URL": null}