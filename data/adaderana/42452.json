{"Source": "Adaderana", "Timestamp": "April 11, 2014 08:49 am", "Headline": "නැදුන්කර්නි සෝදිසි මෙහෙයුමක් - ගෝපි මැරුණාද?", "News Content": "වව්නියාව, නැදුන්කර්නි ප්‍රදේශයේදී ඊයේ රාත්‍රී එල්.ටී.ටී.ඊ. සැකකරුවන් පිරිසක් බව කියන කිහිප දෙනෙකු සමග ගැටුමක් හටගෙන ඇතැයි වාර්තා වේ. යුද හමුදාව සමග එකී ගැටුම හටගෙන ඇතැයි ආරක්ෂක ආරංචි මාර්ග අනාවරණය කරයි. මේ අතර මියගිය හමුදා බුද්ධි අංශ සෙබළෙකුගේ සිරුරක් පදවිය රෝහලට ගෙනැවිත් ඇතැයිද වව්නියාව ආරක්ෂක බලධාරීන් පවසයි. ඔහු කොකාවිල් යුද හමුදා කඳවුරට අනුයුක්තව සේවය කළ සෙල්වරාජා කමලරාජා යනුවෙන් හඳුනාගෙන ඇතැයි සඳහන්ය. එල්.ටී.ටී.ඊ. සැකකරුවෙකු වන කජීපන් පොන්නයියා සෙල්වනායගම් හෙවත් ගෝපි හෙවත් කාසියන් නමින් හඳුන්වන පුද්ගලයා සොයා ආරක්ෂක අංශ පසුගිය කාලයේදී පරීක්ෂණ ආරම්භ කරන ලදී. එම පරීක්ෂණයේ ප්‍රතිඵලයක් ලෙස එල්.ටී.ටී.ඊ. සැකකරුවන් පිරිසක් සමග යුද හමුදාව වව්නියාව, නැදුන්කර්නි ප්‍රදේශයේදී ගැටුමක් හටගත් බව වාර්තා විය. ගැටුමේදී එල්.ටී.ටී.ඊ. සැකකරුවන් තිදෙනෙකු මියගොස් ඇති බවද වාර්තා වන නමුත් ඒ අතර ගෝපී නැමැත්තා සිටින්නේද යන්න මෙතෙක් තහවුරු වී නැත. මිය ගිය සැකකරුවන් අතර සුන්දරලිංගම් කජිපන් නොහොත් තේවියන් නමින් හඳුන්වන අයෙකු සිටින බවද වාර්තා වේ. ගෝපී ගැන නිවැරදී තොරතුරක් ලබාදෙන පුද්ගලයෙකුට රුපියල් ලක්ෂ 10ක ත්‍යාගයක් පිරිනමන බව මෑතකදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසා තිබුණි. කෙසේ වුවද මෙම සිද්ධිය සම්බන්ධයෙන් පොලිස් මාධ්‍ය ප්‍රකාශකවරයාගෙන් විමසීමේදී ඔහු කියා සිටියේ යුද හමුදාව විසින් මෙහෙයුමක් සිදුකර ඇති නමුත් තමන් ඒ ගැන වැඩි විස්තර නොදන්නා බවයි. ඒ අනූව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතාගෙන් මේ ගැන විමසා සිටි අවස්ථාවේදී තමන් එකී සිද්ධිය ගැන තොරතුරු සොයමින් සිටින බවද කියා සිටියේය.", "URL": "https://sinhala.adaderana.lk/news.php?nid=42452", "Category": null, "Parent URL": null}