{"Source": "Adaderana", "Timestamp": "July 19, 2017 10:30 pm", "Headline": "මත්ද්‍රව්‍ය අත්අඩංගුවට ගන්නා නිලධාරීන් දිරීමත් කරන්න වැඩපිළිවෙලක්", "News Content": "නීති විරෝධී මත්ද්‍රව්‍ය අත්අඩංගුවට ගන්නා නිලධාරීන් දිරිමත් කිරීමට විශේෂ වැඩපිලිවෙලක් ක‍්‍රියාවට නංවන බව ජනාධිපති මෛත‍්‍රීපාල සිරිසේන මහතා පවසයි. මෙම නිලධාරීන් ඇගයීම සහ දිරිමත් කිරීම වෙනුවෙන් ඔවුන් සඳහා වැටුප් වර්ධක ඇතුළු වරප‍්‍රසාද ලබා දීම මෙන්ම උසස්වීම් පිළිබඳ නිර්දේශ ලබාදීමේ වැඩපිලිවෙලක් ඉදිරියේදී ක‍්‍රියාවට නංවන බව ජනාධිපතිවරයා සදහන් කළේය. මතින් නිදහස් රටක් ගොඩනැඟීම සඳහා රජය ගෙන යන ජාතික වැඩපිළිවෙල තවදුරටත් ශක්තිමත් කරමින් වැඩසටහන් රැසක් ඉදිරි මාස කිහිපය තුළ ආරම්භ කරන බවද ජනාධිපතිවරයා පවසා සිටියේය. අද පෙරවරුවේ පානදුර නගර සභා ක‍්‍රිඩාංගණයේ පැවති මතින් නිදහස් රටක් ජාතික වැඩසටහනේ කළුතර දිස්ත‍්‍රික් වැඩසටහන අමතමින් ජනාධිපති මෛත‍්‍රීපාල සිරිසේන මහතා මෙම අදහස් පළ කළේය. මේ අතර ඩෙංගු මර්දනය පිළබඳ මෙහෙයුම් කමිටුවේ විශේෂ සාකච්ඡාවක් ජනාධිපති ලේකම් ඔස්ටින් ප‍්‍රනාන්දු මහතාගේ සහභාගීත්වයෙන් පනත්වා තිබේ. ජනාධිපති කාර්යාලයේ පැවති මෙම සාකච්ඡාව සඳහා සෞඛ්‍ය ක්ෂේත‍්‍රය නියෝජනය කරන ආයතන ප‍්‍රධානීන් මෙම සාකච්ඡාව සඳහා ඒකව සිටි බව ජනාධිපති මාධ්‍ය අංශය සදහන් කළේය. ඩෙංගු රෝගය වැලඳී ඇති මුළු රෝගීන් සංඛ්‍යාවෙන් සියයට 30ක් පාසල් දරුවන් බැවින් පාසල් පරිශ‍්‍රයන් ඩෙංගුවලින් තොර කලාපයක් බවට පත් කිරීමේ සම්පූර්ණ වගකීම විදුහල්පතිවරුන් වෙත පැවරීමට යෝජනා වී තිබේ. ඩෙංගු අවදානම් කලාප ලෙස හඳුනාගෙන ඇති දිස්ත‍්‍රික්ක කෙරෙහි වැඩි ප‍්‍රමුඛතාවක් ලබාදෙමින් කටයුතු කිරීමේ වැදගත්කමද මෙහිදී සාකච්ඡාවට ලක්වූ බව ජනාධිපති මාධ්‍ය අංශය සදහන් කළේය.", "URL": "https://sinhala.adaderana.lk/news.php?nid=75431", "Category": null, "Parent URL": null}