{"Source": "Adaderana", "Timestamp": "May 9, 2018 10:36 pm", "Headline": "පුරාවස්තු විනාශය ගැන හොයන්න සංවිධාන කිහිපයක් ඉපලෝගමට යයි", "News Content": "නිවාස ඉදිකිරීම සඳහා බව පවසමින් අනුරාධපුර දිස්ත්‍රික්කයේ ඉපලෝගම ප්‍රාදේශීය ලේකම් කොට්ඨාසයේ බැලුම්ගල නැමැති ඓතිහාසික පුරාවස්තු සහිත භූමිය යන්ත්‍රසූත්‍ර දමා පුරාවස්තු විනාශ කළේ යැයි කියන සිද්ධි පිළිබඳව සොයාබැලීම සඳහා 09 දින රාවණා බලය සංවිධානය සිංහලේ සංවිධානය ඇතුළු සංවිධාන කිහිපයක භික්ෂුන් වහන්සේලා සහ තවත් පිරිසක් එම ස්ථානයට පැමිණ තිබේ. එම ස්ථානයට පැමිණි පිරිස සිදුකළ ඇති විනාශයන් හා එම ස්ථානයේ වන වැදී ඇති පෞරාණික ස්ථාන නිරීක්ෂණය කළහ. එම අවස්ථාවේදී කුඩා ගුවන් යානයක් මගින් ඩෝසර් කර ඇති භූමිය සහ බැලුම්ගල නිරීක්ෂණය කරන ආකාරය අවස්ථා කිහිපයකදීම දැක ගැනීමට හැකියාව ලැබුණු බව අද දෙරණ වාර්තාකරු පැවසීය. ප්‍රදේශවාසීන් භික්ෂූන් වහන්සේලා සමඟ කියා සිටියේ මෙම ස්ථානය කඩනමින් ආරක්ෂා කර දෙන ලෙස ය. ඒ අවස්ථාවේදී රාවණා බලය සංවිධානයේ මහලේකම් හා ජාතික සංවිධායක ඉත්තෑකන්දේ සද්ධාතිස්ස හිමියන් කියා සිටියේ වහාම මේ පිළිබඳව පුරාවිද්‍යා දෙපාර්තමේන්තුව සමග සාකච්ඡා කොට තීරණයකට එළඹෙන බව ය. පසුව සිංහලේ සංවිධානයේ නායක මැඩිල්ලේ පඤ්ඤාලෝක හිමියන් සහ පැමිණ සිටි භික්ෂූන් වහන්සේලා එලාර රජුගේ හමුදාව විසින් භාවිතා කළ බව කියන සතුරන් එන මග නිරීක්ෂණය කිරීම සඳහා යොදාගත් බැලුම්ගල තරණයකොට නිරීක්ෂණය කිරීම ද විශේෂත්වයකි. එම අවස්ථාවේදී මාධ්‍ය ඇමතූ රාවණාබලය සංවිධානයේ මහලේකම් හා ජාතික සංවිධායක ඉත්තෑකන්දේ සද්ධාතිස්ස හිමියන් කියා සිටියේ මෙම ස්ථානය නිරීක්ෂණය කිරීමේදී බරපතළ ලෙස පුරාවස්තූන් වලට හානි කොට තිබෙන බවය. මෙන්ම පුරාවිද්‍යා නිලධාරීන්ගේ ක්‍රියාකලාපය පිළිබඳව බරපතළ ප්‍රශ්නයක් පවතින බවද උන්වහන්සේ වැඩිදුරටත් සඳහන් කළහ. පසුව සියලු දෙනාම ඉපලෝගම ප්‍රාදේශීය ලේකම් කාර්යාලය වෙත ගොස් ඇති අතර එහිදී ප්‍රාදේශීය ලේකම්වරිය හමුවීම සඳහා උත්සාහ කළ ද සහකාර ප්‍රාදේශීය ලේකම්වරයා කියා සිටියේ ප්‍රාදේශීය ලේකම්වරිය වහාම ක්‍රියාත්මක වන පරිදි අනුරාධපුර දිස්ත්‍රික් ලේකම් කාර්යාලයට ස්ථාන මාරුවක් ලබා දී ඇය එහි සේවයට වාර්තා කළ බවය. පසුව සහකාර ප්‍රාදේශීය ලේකම් සහ ඉඩම් නිලධාරීන් සමඟ මහා සංඝරත්නයත් පැමිණ පිරිසක් සාකච්ඡා කරමින් සිටියදී එකවරම ඉපලෝගම ප්‍රාදේශීය සභාවේ හිටපු උප සභාපතිවරයා යැයි පැවසූ පුද්ගලයකු පැමිණ කියා සිටියේ මෙහි ජාතිවාදය ඇවිස්සීම සඳහා කුමන්ත්‍රණය පවතින බවත් මෙම ස්ථානයේ එවැනි ඓතිහාසික වටිනාකමක් නොමැති බවත් එහි නිදන් ගැනීමක් සිදු කරන්නට එම ස්ථානයේ නිදන් නොමැති බව ද එක දිගටම සඳහන් කරමින් සිටියේය. පසුව ඔහුට පැමිණ සිටි භික්ෂුන් වහන්සේලා සහ සංවිධාන නියෝජිතයන් වාග් ප්‍රහාර එල්ල කරන්නට වූහ. ප්‍රාදේශීය සභාවේ හිටපු උප සභාපති වරයා යැයි කියූ පුද්ගලයා කියා සිටියේ මාධ්‍ය මඟින් මෙය ප්‍රචාරය කිරීම නිසා සිදුවූ දෙයක් බවය. එයට ද පැමිණ සිටි පිරිස දැඩි ලෙස ප්‍රතිචාර දක්වන්නට වූහ. පසුව එම පුද්ගලයා ස්ථානයෙන් නික්ම යන අයුරු දැක ගැනීමට හැකියාව ලැබුණු බව අද දෙරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=88813", "Category": null, "Parent URL": null}