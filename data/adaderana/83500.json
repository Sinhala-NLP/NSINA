{"Source": "Adaderana", "Timestamp": "January 25, 2018 09:33 am", "Headline": "වසරක පෙර මිය ගිය ගැබිණියකගේ මරණය ගැන යළි සොයන්න පරීක්ෂණ ", "News Content": "යාපනයේ කයිට්ස් ප්‍රදේශයේදී මීට වසරකට ඉහතදී ඝාතනයට ලක්වූ ගැබිණි කාන්තාවකගේ මරණය සම්බන්ධයෙන් පරීක්ෂණ පැවැත්වීම කයිට්ස් දිසා විනිසුරු නියෝග කොට තිබේ. ඊයේ(24) දිනයේ දී මෙම සිද්ධියට සම්බන්ධ නඩුව යළි විභාගයට ගත් අවස්ථාවේදී කයිට්ස් දිසා විනිසුරු එම්.එම්.රියාස් මහතා විසින් අදාළ ඝාතනය සම්බන්ධයෙන් විමර්ශන කටයුතු රහස් පොලීසිය වෙත බාර දෙන මෙන් පොලීසියට නියෝග කළ අතර මේ සම්බන්ධයෙන් පොලිස්පතිවරයා දැනුවත් කරන මෙන් පොලීසියට දන්වා තිබේ. කාර්තීපන් මලර් නැමති විසිහතර හැවිරිදි ගැබිණි මව 2017 ජනවාරි මස 24 වෙනිදා රාත්‍රී ඇයගේ නිවස තුළ දී ඝාතනය වී තිබූ අතර ඒ සම්බන්ධයෙන් ඇගේ ස්වාමි පුරුෂයා හා තවත් අයෙකු පොලීසිය මඟින් සැකපිට අත්අඩංගුවට ගෙන අධිකරණයට ඉදිරිපත් කොට තිබේ. ප්‍රමාණවත් සාක්ෂි ඉදිරිපත් කිරීමට පොලීසියට නොහැකි වූ අතර සැකකරුවන් දෙදෙනා මාස තුනකට පසුව කයිට්ස් දිසා අධිකරණයෙන් නිදහස ලැබීය. මීළඟ නඩු විභාගය ලබන මාර්තු මස 20 වෙනි දින දක්වා කල් තැබූ අතර එදිනට මෙම ඝාතනය සම්බන්ධයෙන් සිදු කෙරුණු පරීක්ෂණ පිළිබඳව පූර්ණ වාර්තාවක් අධිකරණයට ඉදිරිපත් කරන ලෙසද නියෝග කර තිබේ.", "URL": "https://sinhala.adaderana.lk/news.php?nid=83500", "Category": null, "Parent URL": null}