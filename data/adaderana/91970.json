{"Source": "Adaderana", "Timestamp": "July 4, 2018 01:04 pm", "Headline": "රසායනික පොහොර නිසා පාංශු ස්ථරය දැඩි හානියකට පත්වෙලා", "News Content": "කෘෂිකර්ම කටයුතුවලදී යොදා ගනු ලබන රසායනික පොහොර හේතුවෙන් මෙරට පාංශු ස්ථරය දැඩි ලෙස හානියට පත්ව ඇති බව කෘෂිකර්ම අමාත්‍යංශය පවසයි. මෙරට සියළුම ප්‍රදේශවල පස්වල ගුණාත්මකභාවය මැනීම සඳහා සිදුකරන ලද පාංශු පර්යේෂණයකින් මේ බව අනාවරණය වී ඇති බව එම අමාත්‍යංශය සඳහන් කළේය. රසායනික පොහොර භාවිතය නිසා අස්වැන්න අඩු වීම, පස නිසරු වීම, වගාවන්ට හිතකර කෘමීන් විනාශයට යාම හා වගාවන්ට අහිතකර ලෙස බලපාන ඇතැම් පැළෑටි වර්ග බෝවීම වැනි තත්ත්වයන් හටගෙන ඇති බව අදාළ පර්යේෂණයෙන් අනාවරණය වී තිබේ. එම නිසා පසෙහි ඇති රසායනික ද්‍රව්‍යවලට ගැලපෙන ලෙස රසායනික පොහොර යෙදිය යුත්තේ කුමන ප්‍රතිශතයකින් ද යන්න පිලිබඳව ගොවි ජනතාවට මාර්ගෝපදේශනය ලබාදීමේ වැඩසටහනක් මේ වන විටත් ආරම්භ කර ඇති බව කෘෂිකර්ම අමාත්යාංයශය සඳහන් කළේය.", "URL": "https://sinhala.adaderana.lk/news.php?nid=91970", "Category": null, "Parent URL": null}