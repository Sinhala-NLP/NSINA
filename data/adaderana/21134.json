{"Source": "Adaderana", "Timestamp": "January 3, 2012 10:21 pm", "Headline": "එල්.ටී.ටී.ඊ මුද්දර වලට රජයේ විරෝධය", "News Content": "එල්.ටී.ටී.ඊ සංවිධානය හා සම්බන්ධ සලකුණු සහිත මුද්දර ප්‍රකාශයට පත්කිරීමට එරෙහිව විදේශ කටයුතු අමාත්‍ය මහාචාර්ය ජී.එල් පීරිස් මහතා ප්‍රංශ තානාපතිවරයාට තරයේ විරෝධය ප්‍රකාශ කර තිබේ. ශ්‍රී ලංකාව මේ පිළිබඳ දැඩිව සැලකිල්ලට ගන්නා බව අමාත්‍යවරයා විසින් ශ්‍රී ලංකාවේ ප්‍රංශ තානාපති ක්‍රිස්ටීන් රොබිචෝන් මහතාට පවසා ඇතැයි විදේශ කටයුතු අමාත්‍යංශය නිවේදනය කරයි. එල්.ටී.ටී.ඊ සංවිධානයේ නිල ලාංඡනයද සහිතව ඊට නෑකම් කියන වෙනත් සලකුණු වලින් සමන්විත වන සේ\"ලා පොස්ටේ\"නම් ප්‍රංශ තැපැල් සේවය විසින් මුද්දර 4 ක් ප්‍රකාශයට පත්කර ඇති බව අද පෙරවරුවේ වාර්තා විය. මෙම මුද්දර ප්‍රංශ රජයේ අනුග්‍රාහකත්වයෙන් ප්‍රකාශයට පත් කළ ඒවා නොවන නමුත් ඒවා බෙදාහැරීම අවලංගු කිරීමට ප්‍රංශ රජය මැදිහත් වී වහා ක්‍රියා කළ යුතු බව අමාත්‍යවරයා අවධාරණය කර තිබේ. එල්.ටී.ටී.ඊ සංවිධානය ඉදිරියේ ලෝක ත්‍රස්තවාදය පිළිබඳ ප්‍රංශයේ ආකල්පය මෙන්ම අවිනිශ්චිතතාව උපකල්පනය කිරීමට මෙමගින් අවස්ථාව සැලසී ඇති වග අමාත්‍යවරයා පෙන්වා දී ඇතැයි අමාත්‍යංශය විසින් නිකුත් කළ නිවේදනයේ සඳහන් වේ.", "URL": "https://sinhala.adaderana.lk/news.php?nid=21134", "Category": null, "Parent URL": null}