{"Source": "Adaderana", "Timestamp": "June 5, 2015 10:14 am", "Headline": "අත්බෑගය සොරකමට පාසල් සිසුන් දෙන්නෙක් අත්අඩංගුවේ", "News Content": "මාදම්පේ, කරුක්කුව ප්‍රදේශයේදී, යතුරුපැදියක් මත තබා ගිය මුදල් සහ ලියකියවිලි ඇතුළු අත්බෑගයක් සොරකම් කළ පාසල් සිසුන් දෙදෙනෙකු අත්අඩංගුවට ගෙන තිබේ. ප්‍රදේශයේ පෙර පාසලකට සිය දරුවා රැගෙන ගිය කාන්තාවක් අදාළ සොරකම සම්බන්ධයෙන් ඊයේ දිනයේ පොලිසියට පැමිණිලි කර තිබුණි.සිය අත්බෑගය තුළ රුපියල් 60,000ක මුදලක්, හැඳුනුම්පත සහ රියදුරු බලපත්‍රය තිබු බව ඇය පොලිසියට පවසා ඇත.මාදම්පේ පොලිසිය සිදුකළ විමර්ශන වලදී එම බෑගය සොරකම් කළ බවට සැකපිට පාසල් සිසුන් දෙදෙනා අත්අඩංගුවට ගෙන ඇති අතර රුපියල් 55,000ක මුදලක් සහ අදාළ කාන්තාවගේ බව කියන ලියකියවිලි ද පොලිස් භාරයට ගෙන තිබේ.සැකකරුවන් හලාවත දිසාධිකරණයට ඉදිරිපත් කිරීමට නියමිත අතර මාදම්පේ පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=51795", "Category": null, "Parent URL": null}