{"Source": "Adaderana", "Timestamp": "July 8, 2017 04:59 pm", "Headline": "කසළ අවිධිමත්ව බැහැර කරන්නන්ට එරෙහිව නීති දැඩි වෙයි", "News Content": "කොළඹ නගරය තුළ කසළ අවිධිමත්ව බැහැර කරන්නන්ට එරෙහිව ඉදිරියේ දී නීතිය දැඩිව ක‍්‍රියාත්මක කරන බව මහ නගර සහ බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. අමාත්‍යවරයා ඒ බව පැවසුවේ කොළඹ මහ නගර සභාවේ අද (08) පැවැත්වූ මාධ්‍ය හමුවකදීය. \"කසළ කන්ද නාය යාමත් සමඟ කොළඹ කුණු බැහැර කිරීම සම්බන්ධයෙන් ගැටළුවක් ඇති වුණා. ඩෙංගු රෝගය පැතිරීමට එය හේතුවක් වුණා. පිරිසිදු යහපත් නගරයක් ලෙස තිබූ නමට පවා හානියක් වුණා මේ හේතුවෙන්. \" මේ ප්‍රශ්නය විසඳීමට හැකිවන අයුරින් කටයුතු කරන්නැයි තමා සියලුම නිලධාරීන්ගෙන් ඉල්ලා සිටින බවද අමාත්‍යවරයා පැවසුවේය. මීතොටමුල්ල කසළ කන්දේ යළි නායයාමක් ඇති නොවන පරිදි පුනුරුත්තාපනය කරන බවද අමාත්‍යවරයා මෙහිදී කියා සිටියේය. තව මාස තුනකින් එම ප්‍රදේශයේ නාගරික උද්‍යානයක් ඉදිකරන බවද, කසළ වලින් බලශක්තිය නිපදවීමේ ව්‍යාපෘති කිහිපයක් ඉදිරියේ දී ආරම්භ කරන බවද අමාත්‍ය පාඨලී චම්පික රණවක මහතා කියා සිටියේය. කසළ විධිමත්ව බැහැර කිරීමට පුත්තලම අරුවක්කාරු ප‍්‍රදේශයේ කසළ අංගනයක් ද ඉදිකරන බව වැඩිදුරටත් ප‍්‍රකාශ කෙරුණි.", "URL": "https://sinhala.adaderana.lk/news.php?nid=75022", "Category": null, "Parent URL": null}