{"Source": "Adaderana", "Timestamp": "June 14, 2011 06:24 pm", "Headline": "ඉන්දු-ශ්‍රී ලංකා මගී නෞකා සේවය අත්හිටුවන්නැයි ජයලලිතා ඉල්ලයි", "News Content": "ශ්‍රී ලංකාව සහ ඉන්දියාව මගී නැව් සේවාව යළි ආරම්භ කිරීම වහා නවත්වන්නැයි තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය ඉන්දීය අග්‍රාමාත්‍ය මන් මෝහන් සිං මහතාගෙන් ඉල්ලා තිබේ. අදාළ ස්කොටියා ප්‍රින්ස් නෞකාව මේවන විට කොළඹ වරායට පැමිණ තිබුණත් තමිල්නාඩු ප්‍රාන්ත රජයේ අදහස් විමසීමකින් තොරව මෙම මගී නෞකා සේවය යළි ස්ථාපිත කර ඇති බවටත්,එය වහා අත්හිටුවිය යුතු බවටත් අද(14)නවදිල්ලියේදී ලියවිල්ලක් මගින් ජයලලිතා ජයරාම් මහත්මිය අග්‍රාමාත්‍යවරයාට දන්වා තිබේ. එසේ වුවද ඉන්දියාවේ තූත්තිකුඩි වරායෙන් ඊයේ(13) පස්වරුවේ ගමන් ආරම්භ කළ මෙම නෞකාව අද(14) උදෑසන කොළඹ වරායට පැමිණ තිබේ. තමිල්නාඩු ප්‍රධාන අමාත්‍යවරිය විසින් අග්‍රාමාත්‍යවරයාට ලබා දුන් ලියැවිල්ලේ පිටපතක් ඇය විසින් චෙන්නායි හිදී මාධ්‍යයට නිකුත් කර ඇති බවත්,මෙම මගී නෞකා සේවය යළි ස්ථාපිත කරනු ලැබුවේ ඒ සඳහා සුදුසු කාලයක නොවන බව ඇය එමගින් පෙන්වා දී ඇති බවත් ඉන්දීය මාධ්‍ය වාර්තා කරයි. ශ්‍රී ලංකාව හා ඉන්දියාව අතර පැවති මෙම මගී නෞකා සේවය අත්හිටුවනු ලැබුවේ 1983 දී බව ඇය විසින් එහිදී සිහිපත් කළ බවද ඉන්දීය මාධ්‍ය අවධාරණය කරයි.", "URL": "https://sinhala.adaderana.lk/news.php?nid=16761", "Category": null, "Parent URL": null}