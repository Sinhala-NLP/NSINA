{"Source": "Adaderana", "Timestamp": "January 18, 2012 01:24 pm", "Headline": "විදුලි සේවකයින්ගේ විරෝධතාව හේතුවෙන් දැඩි රථ වාහන තදබදයක්", "News Content": "වැටුප් වැඩිකරන ලෙස ඉල්ලා ලංකා විදුලිබල මණ්ඩලයේ සේවකයින් විසින් කොළඹ ප්‍රධාන කාර්යාලය ඉදිරිපිට පවත්වාගෙන යනු ලබන විරෝධතා ව්‍යාපාරයක් හේතුවෙන් නවම් මාවත සිට කොම්පඤ්ඤ වීදිය දක්වා දැවැන්ත රථ වාහන තදබදයක් පවත්නා බව අද දෙරණ වාර්තාකරු පවසයි. අපේක්ෂික වැටුප් වැඩිවීම නොලැබෙන්නේ නම් දැවැන්ත වෘත්තීය ක්‍රියාමාර්ගයකට අවතීර්ණ වන බව ලංකා විදුලි සේවක සංගමයේ ප්‍රධාන ලේකම් රංජන් ජයලාල් මහතා පැවසුවේය. එසේම අපේක්ෂිත වැටුප් වැඩිවීම ලබා නොදීමට විරෝධය පළකරමින් අද පෙරවරු 11.00 සිට පස්වරු 2.00 දක්වා සේවා කටයුතුවලින් ඉවත්වී වෘත්තීය ක්‍රියාමාර්ගයක නිරත වීමට ජලසම්පාදන වෘත්තීය සමිති ඒකාබද්ධ සන්ධානයද පියවර ගෙන තිබේ. කෙසේ වෙතත් එම සන්ධානයේ කැඳවුම්කරු උපාලි රත්නායක මහතා කියා සිටියේ එම කාල සිමාව තුළ අත්‍යවශ්‍ය සේවා කටයුතු සිදුකරන බවයි. අපේක්ෂිත වැටුප් වැඩිවිම ලබා නොදීමට එරෙහිව දැවැන්ත උද්ඝෝෂණයක් පැවැත්වීමට ද කටයුතු යොදා ඇති බව ඔහු වැඩිදුරටත් සඳහන් කළේය. මේ අතර ඛණිජ තෙල් සංස්ථා ජාතික සේවක සංගමයේ සභාපති ආනන්ද පාලිත මහතා පවසා සිටියේ සිය වැටුප් ගැටලුව සම්බන්ධයෙන් අද පස්වරුවේ විෂය භාර අමාත්‍යවරයා විසින් සාකච්ඡාවක් ලබාදී ඇති බවයි.", "URL": "https://sinhala.adaderana.lk/news.php?nid=21469", "Category": null, "Parent URL": null}