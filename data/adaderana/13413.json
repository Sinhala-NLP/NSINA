{"Source": "Adaderana", "Timestamp": "January 11, 2011 10:38 am", "Headline": "ඉන්දීය ධීවරයින්ට එරෙහිව යාපනයේ විරෝධතාවක් ", "News Content": "යාපනය එළුවතිව් ප්‍රදේශයේ ධීවර ප්‍රජාව අද(11) පෙරවරුවේ සිට විරෝධතා ව්‍යාපාරයක නිරත වී සිටියි. ඉන්දීය ධීවරයින් එළුවතිව් මුහුදු තීරයේ ධීවර කටයුතු වල නියැලීමට විරෝධය පළ කිරීම මීට හේතු වී ඇත. අනවසර ලෙස මෙරට මුහුදු සීමාවට ඇතුළු වී ඉන්දීය ධීවරයින් ධීවර කටයුතු වල නියැලීම ‍හේතුවෙන් තමන් දැඩි දුෂ්කරතාවට පත්ව සිටින බව එළුවතිව් ධීවර ප්‍රජාව පවසයි. නගරයේ වෙළඳසැල් ද වසා දමා ප්‍රදේශයේ ජනතාව මෙම විරෝධතාවට සහය පළ කර ඇති බව අද දෙරණ වාර්තාකරු සඳහන් කළේය. අනවසර ලෙස ඉන්දීය ධීවරයින් මෙරට මුහුදු සීමාවට ඇතුළුවීම වැළැක්වීම සඳහා ‍බලධාරීන් නිසි ක්‍රියාමාර්ග ගත යුතු බව එළුවතිව් ධීවර ප්‍රජාව ඉල්ලා සිටියි.", "URL": "https://sinhala.adaderana.lk/news.php?nid=13413", "Category": null, "Parent URL": null}