{"Source": "Adaderana", "Timestamp": "August 18, 2018 04:59 pm", "Headline": " දේශසීමාවේ යළිත් නොසන්සුන් තත්ත්වයක් ", "News Content": "ඊශ්‍රායලය සහ පලස්තීනය අතර ගාසා දේශසීමාවේ යළිත්වරක් නොසන්සුන් තත්ත්වයක් හටගෙන තිබේ. දේශසීමාවේ සතිපතා පැවැත්වෙන විරෝධතා සඳහා පලස්තීන ජාතිකයින් විශාල පිරිසක් සහභාගී වීම ඊට හේතු වූ බව විදෙස් මාධ්‍ය වාර්තා කළේය. පලස්තීන ජාතිකයින්ගේ සහභාගීත්වයෙන් ගාසා දේශසීමාවේ සතිපතා පැවැත්වෙන විරෝධතා වලට ඊශ්‍රායල් ආරක්ෂක අංශ එල්ල කළ ප්‍රහාර වලින් පලස්තීන වැසියන් දෙදෙනෙක් මියගොස් තවත් විශාල පිරිසක් තුවාල ලබා ඇති බව විදෙස් මාධ්‍ය වාර්තා කරයි. මේ අතර පවතින නොසන්සුකාරී තත්ත්වය පාලනය කිරීමේ අරමුණ පෙරදැරිව පලස්තීනය සමඟ එළඹී සටන් විරාම ගිවිසුම ශක්තිමත් කිරීම සඳහා ඊජිප්තුව ප්‍රයත්න දරමින් සිටියි. කෙසේවෙතත් මාස 4කට වැඩි කාලයක් පැවති ගැටුම් වලින් අනතුරුව ඊශ්‍රායලය මේ සතියේදී ගාසා දේශසීමාව හා ධීවර කර්මාන්තය සම්බන්ධයෙන් අනුගමනය කළ දැඩි මර්දනකාරී පිළිවෙත තරමක් ලිහිල් කිරීමට කටයුතු කර ඇත. කයිරෝ පාලනය පවසන්නේ ඔවුන් ඊශ්‍රායලය සහ දේශසීමාවේ ආධිපත්‍ය දරන ඉස්ලාමීය හමාස් සංවිධානය අතර දිගුකාලීන වාසස්ථාන පිලිබඳ තොරතුරු සාරාංශ ගත කරමින් සිටින බවයි. පලස්තීන ජාතිකයින් 20 000කගේ පමණ සහභාගීත්වයෙන් පසුගියදා පැවති විරෝධතා හේතුවෙන් ගාසා දේශසීමාව ආසන්නයේ පැවතියේ නොසන්සුන් තත්ත්වයක්. වෛද්‍ය අංශ සඳහන් කළේ එහිදී ඊශ්‍රායලය එල්ල කළ ප්‍රහාර වලින් පලස්තීන ජාතිකයින් දෙදෙනෙක් මියගොස් 270 දෙනෙකු පමණ තුවාල ලබා ඇති බවයි. විරෝධතාකරුවන් විසුරුවා හැරීමේ අරමුණින් මෙම ප්‍රහාර එල්ල කළ බව ඊශ්‍රායලය සඳහන් කළේය. මාර්තු මස 30 වැනිදා ආරම්භ වී සතිපතා දේශසීමාවේ පැවති විරෝධතා අතරතුර හටගත් ගැටුම් වලින් මියගිය සංඛ්‍යාව මේ වනවිට 170ක් දක්වා ඉහළ ගොස් ඇත. 1948 වර්ෂයේ ඊශ්‍රායලය පිහිටුවනු ලැබීමෙන් අනතුරුව නෙරපා හැරි පලස්තීන වැසියන් සිය නිජබිම් සඳහා වන අයිතිය පිළිඹිබු කරමින් මෙම විරෝධතා ආරම්භ කළ බව විදෙස් වාර්තා වල සඳහන් විය.", "URL": "https://sinhala.adaderana.lk/news.php?nid=94634", "Category": null, "Parent URL": null}