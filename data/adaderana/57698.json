{"Source": "Adaderana", "Timestamp": "February 28, 2016 08:34 pm", "Headline": "විවිධ ඇමතිවරුන් විවිධ ප‍්‍රකාශ කරමින් ප‍්‍රශ්නය කල් යවනවා", "News Content": "ජනාධිපතිවරයා, මුදල් අමාත්‍යවරයා හා අධ්‍යාපන ඇමතිවරයා මෙන්ම විවිධ ඇමතිවරුන් විවිධ දෑ ප‍්‍රකාශ කරමින් රැකියා විරහිත උපාධිධාරීන්ගේ ප‍්‍රශ්නය කල් යවමින් සිටින බව රැකියා විරහිත උපාධිධාරීන් පවසයි. ඒ පිළිබඳ නිවේදනයක් නිකුත් කරමින් ඔවුන් මේ බව ප්‍රකාශ කර තිබේ.එම නිවේදනය වැඩි දුරටත් පහත පරිදි වේ.මේ වන විට රැකියා විරහිත සියලූ උපාධිධාරීන්ට රැකියා ලබාදෙන ලෙසත්, රැකියා ලබාදෙන වාර්ෂික වැඩපිළිවෙළක් සකස් කරන ලෙසත් ඉල්ලා කොළඹ ආරම්භ කර ඇති අඛණ්ඩ සත්‍යග‍්‍රහයට අදට දින 13ක් ගතවී ඇත.විශේෂයෙන් 2012 මාර්තු මස 31 දිනෙන් පසු මේ වන වටි උපාධිධාරීන්ට රැකියා ලබාදීමට විධිමත් වැඩපිළිවෙළක් සකස් වී නොමැත.අප සංගමය විසින් පළාත් මට්ටමින් මේ පිළිබඳ සාකච්ඡා පවත්වමින් විවිධ කි‍්‍රයාමාර්ග ගත්ත ද පැහැදිලි පිළිතුරක් ලැබුණේ නැත. විශේෂයෙන් පළාත් මට්ටමින් පවතින් විශාල ගුරු පුරප්පාඩු ප‍්‍රමාණයක් ඇති බව මේ වන විට තහවුරු වී ඇත. ඇතැම් පළාත්වල ගුරුවරුන් බඳවා ගැනීම සඳහා විභාග පවත්වා අවුරුද්දක් ඉක්ම ගොස් ඇත. මීට අමතරව ජාතික පාසල්වල පුරප්පාඩු රැසක් පවතී.මේ අතර රැකියා විරහිත උපාධිධාරීන් සඳහා අගමැතිවරයා සාකච්ඡාවක් ලබාදුන් අතර අනතුරුව රැකියා ගැටලූව විසඳීම සඳහා කමිටුවක් ද පත්කරන ලදී. එම කමිටුවේ දී රාජ්‍ය පරිපාලන අමාත්‍යාංශයේ පුරප්පාඩු 3500 ක්ද, ජාතික පාසල්වල ගුරු පුරප්පාඩු 6200ක්ද, වෙනත් අමාත්‍යාංශවල පුරප්පාඩු 2200 ක්ද ඇති බව පවසන ලදී.මීට අමතරව පළාත් පාසල්වල ගුරු පුරප්පාඩු 15000ක් පමණ පළාත් මට්ටමින් තිබෙන ඇති බව තහවුරු විය.මේ වන විට ජනාධිපතිවරයා, මුදල් අමාත්‍යවරයා, අධ්‍යාපන ඇමතිවරයා මෙන්ම විවිධ ඇමතිවරුන් විවිධප‍්‍රකාශ කරමින් ප‍්‍රශ්නය කල් යවමින් සිටිනු පෙනේ. මේ පවතින බොහෝමයක් පුරප්පාඩු සඳහා බඳවා ගැනීම් කඩිනම් කරන්නේ නම් ගැටලූවට යම් හෝ විසඳුමක් ලැබේ.නමුත් ගැටලූව විසඳන බවත් පෙනෙන්ට නැත.රැකියා විරහිත ගැටලූව පිළිබඳ සාකච්ඡා ඉල්ලා ජනාධිපතිවරයාටත්, අගමැතිවරයාටත්, මුදල් අමාත්‍යවරයාටත්, අධ්‍යාපන අමාත්‍යවරයාටත් හෙට දින ලිපි යැවීමට කටයුතු යොදා ඇත.", "URL": "https://sinhala.adaderana.lk/news.php?nid=57698", "Category": null, "Parent URL": null}