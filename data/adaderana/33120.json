{"Source": "Adaderana", "Timestamp": "April 9, 2013 07:55 am", "Headline": "පදික මාරුවේ හා වේදිකාවේ ගමන් කරන හැටි පොලීසිය උගන්වයි", "News Content": "කොළඹ දිස්ත්‍රික්කයේ සිදුවන මාර්ග අනතුරු වළක්වා ගැනීමේ අරමුණින් නව වැඩපිළිවෙළක් අද (09) දිනය තුළ ක්‍රියාත්මක කිරීමට පොලීසිය තීරණය කර තිබේ. ඒ යටතේ පදික මාරුවෙන් පාර මාරුවීම සහ පදික වේදිකාවේ ගමන් කිරීම පිළිබඳ ජනතාව දැනුවත් කිරීමට නියමිත බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. අද දින පෙරවරු 7.00 සිට 11.00 දක්වා කාලය තුළ මෙම වැඩසටහන ක්‍රියාත්මක කිරීමට සැලසුම් කර තිබේ. කොළඹ කොටුව සහ පිටකොටුව පොලිස් බල ප්‍රදේශවල මෙම වැඩසටහන ක්‍රියාත්මක කරන බව බුද්ධික සිරිවර්ධන මහතා සඳහන් කළේය. පදික මාරුවේ සහ පදික වේදිකාවේ ගමන් කළ යුතු ආකාරය මෙන්ම එමගින් රිය අනතුරු වළක්වා ගන්නා ආකාරය පිළිබඳව ජනතාව දැනුවත් කිරීම මෙහිදී සිදුවනු ඇති.", "URL": "https://sinhala.adaderana.lk/news.php?nid=33120", "Category": null, "Parent URL": null}