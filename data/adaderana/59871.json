{"Source": "Adaderana", "Timestamp": "May 6, 2016 03:50 pm", "Headline": " මළමූත්‍රා පරික්ෂා කරන සට්ටැඹියන්ගේ කතා මට වැඩක් නෑ", "News Content": "සියයට 15ක වැට් බදු වැඩිවීම තාවකාලික යැයි මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි.රජයේ ප්‍රවෘත්ති දෙපාර්තමේන්තුවේදී අද පැවැති මාධ්‍ය හමුවකදී අමාත්‍යවරයා කියා සිටියේ බන්දුල ගුණවර්ධන මන්ත්‍රීවරයා ඔවුන්ගේ ආණ්ඩුවක් යටතේ රූපවාහිනි වැඩසටහනකදී වැට් බද්ද සියයට 12 දක්වා අඩු කරන බව පවසා ඇති බවයි.කෙසේ වුවද වැට්බද්ද සියයට 11ට සිට 15 දක්වා වැඩි කිරීම කෙටි කාලීන පියවරක් බවත්, අයි.එම්.එෆ් අරමුදලෙන් හා ණය ආධාර ලැබීමත් සමග සංචිතය වැඩිවී ඩොලරයේ අගය පහත වැටීමත් සමග වැට් බද්ද ද අඩු කිරීමට හැකිවන බව රාජ්‍ය අමාත්‍යවරයා එහිදී පැවසීය.එසේම රුපියල් මිලියන 55ක පරිපූරක ඇස්තමේන්තුව සම්බන්ධයෙන් පාර්ලිමේන්තුවේදී ඊයේ අනුර කුමාර දිසානායක මන්ත්‍රීවරයා වැරදි අර්ථකථනයක් දුන් බවත්, එසේ වුවද ඔහු අද ඒ ගැන නිවැරදි අවබෝධයක් ලබාගත් බවත්, ඒ මහතා කීවේය.බම්මන්නලා දෙන්නෙක් රටපාලනය කරන බව සමහරු පවසා ඇති බවත්, එසේ වුවද රජතුමන්ගේ මළමූත්‍රා පරික්ෂා කරන සට්ටැඹියන් කියන දේවල් විග්‍රහ කිරීමට තමන්ට අවශ්‍යතාවයක් නැති බවත්, ඒ මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=59871", "Category": null, "Parent URL": null}