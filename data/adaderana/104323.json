{"Source": "Adaderana", "Timestamp": "February 14, 2019 04:53 pm", "Headline": "නීති විරෝධීව පනින්න ගිය සැකකරුවන් 21ක් මෙහෙයුමකින් අල්ලයි", "News Content": "නීති විරෝධීව වෙනත් රටකට සංක්‍රමණය වීමට සුදානමින් සිටි පුද්ගලයින් පිරිසක් අත්අඩංගුවට පත්ව තිබේ. පුද්ගලයින් 21 දෙනෙකු හා එම ඡාවාරම මෙහෙයු පුද්ගලයින් තිදෙනෙක් මෙලෙස අත්අඩංගුවට පත්ව ඇත. පොලිස් විශේෂ කාර්ය බලකාය හා නාවික හමුදාව ඒකාබද්ධව කළ වැටලීමක දී මෙම පිරිස අත්අඩංගුවට පත්ව ඇත. අද(14) සවස සියඹලාණ්ඩුව පොලිස් වසමේ, මුතුකණ්ඩිය දෙවන ගම්මානයේ නිවසක එම පිරිස රැඳී සිටිය දී මෙලෙස අත්අඩංගුවට පත්ව ඇත. මෙහිදී වාහන දෙකක් හා මුදලින් රුපියල් හය ලක්ෂ 27,000 ක මුදලක් පොලිස් බාරයට ගෙන තිබේ. වයස අවුරුදු 39 ක් වු එගොඩවත්ත, හලාවත ප්‍රදේශයේ පදිංචි පුද්ගලයෙකු මෙම ඡාවාරමේ අතරමැදියෙකු ලෙස ක්‍රියා කර තිබේ. මෙම පුද්ගලයින් වෙනත් රටකට යෑවීමට සුදානම් කර සිටි ප්‍රධාන සැකකරුවන් දෙදෙනා ද අත්අඩංගුවට ගැනීමට පොලිස් විශේෂ කාර්යබලකා නිලධාරීන් විසින් අත්අඩංගුවට ගෙන තිබේ. ඔවුන් දෙදෙනා තිස්සමහාරාම පොලිස්වසමේ පන්නගමුව ප්‍රදේශයේ ඇති නවාතැන්පළක සිටිය දී මෙලෙස අත්අඩංගුවට පත්ව ඇත. එම අත්අඩංගුවට ගත් සැකකරුවන් දෙදෙනාගෙන් එක් අයෙක්, කුලියාපිටිය ප්‍රදේශයේ පදිංචි දෙමළ ජාතිකයෙක් වන අතර, අනෙක් වයස අවුරුදු 46 ක් වු මහනුවර ප්‍රදේශයේ පදිංචිකරුවෙක් බව අනාවරණය වී ඇත. මෙය ආගාමික හා විගාමික පනත යටතේ දඩුවම් ලැබිය හැකි වරදක් බවත්, මේ පිළිබඳ වැඩිදුර විමර්ශන සිදු කරමින් පවතින බවත් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා පවසයි.", "URL": "https://sinhala.adaderana.lk/news.php?nid=104323", "Category": null, "Parent URL": null}