{"Source": "Adaderana", "Timestamp": "April 18, 2012 03:20 pm", "Headline": "චිත්‍රපට හා ටෙලි නාට්‍ය පිටපත් හොරට විකිණීමේ ජාවාරමක් ", "News Content": "චිත්‍රපට හා ටෙලිනාට්‍ය නීතිවිරෝධී අයුරින් පිටපත් කර සංයුක්ත තැටි වශයෙන් අලෙවි කිරීමේ ජාවාරමක් පිළිබඳ පරීක්ෂණ ආරම්භ කර ඇති බව පොලිසිය කොළඹ මහේස්ත්‍රාත් අධිකරණය හමුවේ දැනුම් දී තිබේ. කොළඹ අපරාධ කොට්ඨාසය අධිකරණයට වාර්තාවක් ඉදිරිපත් කරමින් කියා සිටියේ ලැබුණු පැමිණිලි කිහිපයක් අනුව පරීක්ෂණ ආරම්භ කළ බවයි. කොටුව, මල්වත්ත පාරේ සිදුකළ වැටලීමක දී චිත්‍රපට හා ටෙලිනාට්‍ය නීතිවිරෝධී ලෙස පිටපත් කර අලෙවි කිරීමේ නිරතව සිටි ව්‍යාපාරිකයින් දෙදෙනෙකු අත්අඩංගුවට ගත් බව පොලිසිය අධිකරණයට දැනුම් දී ඇත. ඔවුන් අධිකරණය වෙත ඉදිරිපත් කිරීමෙන් පසු රුපියල් ලක්ෂ 10 බැගින් වූ පුද්ගලික ඇප මත මුදා හැරීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කර තිබේ.", "URL": "https://sinhala.adaderana.lk/news.php?nid=23610", "Category": null, "Parent URL": null}