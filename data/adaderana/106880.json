{"Source": "Adaderana", "Timestamp": "March 28, 2019 10:55 am", "Headline": "බෝයිං 737 මැක්ස් යානා සඳහා නව මෘදුකාංග පද්ධතියක්", "News Content": "ආන්දෝලනයට ලක්වූ බෝයිං 737 මැක්ස් ගුවන් යානා සඳහා නව මෘදුකාංග පද්ධතියක් යෙදීමට බෝයිං සමාගම පියවර ගෙන ඇත. පුද්ගලයින් 157 දෙනෙකුට මරු කැඳවූ ඉතියෝපියානු ගුවන් අනතුරෙන් පසුව එම වර්ගයේ ගුවන් යානා පියාසර කරවීම අත්හිටවනු ලැබුවේය. මෘදුකාංග යාවත්කාලීන කිරීමක් මඟින් බෝයිං 737 මැක්ස් ගුවන් යානයේ ක්‍රියාකාරීත්වය සීමා විය හැකි බව ගුවන් අනතුර සම්බන්ධයෙන් පළවූ වාර්තා මගින් තහවුරු වුණි. ඉන්දුනීසියාවේදී මුහුදට කඩා වැටුණු ලයන් එයාර් 737 මැක්ස් ගුවන් යානයේ ද භාවිත වී ඇත්තේ එම මෘදුකාංගයයි. මේ පියවරත් සමඟ ගුවන් නියමු කුටියේ අනතුරු ඇඟවීම් පද්ධතිය වෙනස් කර ඇති අතර, ගුවන් කාර්ය මණ්ඩලයේ මෙහෙයුම් අත්පොත යාවත්කාලීන කර ඇත. ඊට අමතරව, ගුවන් නියමුවන්ට පරිගණක පදනම් වූ පුහුණුවක් ලබා දීමට ද බෝයිං සමාගම පියවර ගනු ඇත. කෙසේ වෙතත් 737 මැක්ස් ගුවන් යානා තවත් කෙතරම් කාලයක් තහනම් කර තිබේ ද යන්න පැහැදිලි නැත. පසුගිය සතියේදී ඉතියෝපියාවේදී මෙන් ම පසුගිය ඔක්තෝබර් මාසයේදී ඉන්දුනීසියාවේදී ද ගුවන් යානා කඩා වැටුණේ, ගුවන්ගත වී මිනිත්තු කිහිපයක් ඇතුළතදී වීම විශේෂත්වයකි. ලයන් එයාර් ගුවන් අනතුර සිදු වී තිබුණේ, ගුවන් නියමුවාට නව මෙහෙයුම් පද්ධතිය සම්බන්ධයෙන් ගැටලු මතු වීම හේතුවෙනි. බෝයිං 737 මැක්ස්, ගුවන් ගමන්වලට අලුතින් එක් වූ ගුවන් යානයක් වන අතර එය වාණිජමය වශයෙන් භාවිතයට එක් වූයේ 2017 වසරේ සිට බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=106880", "Category": null, "Parent URL": null}