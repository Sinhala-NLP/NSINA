{"Source": "Adaderana", "Timestamp": "October 23, 2018 07:09 pm", "Headline": "පළාත් සභා නිලධාරීන් යටතට පත් කිරීම ගැන මැකෝ කනස්සල්ලෙන්", "News Content": "මහජන නියෝජිත ආයතන නිලධාරීන්ගේ පාලනයට යටත් වීම ඒකාධිපති පාලනයකට නොදෙවෙනි බව මැතිවරණ කොමිසමේ සභාපති මහින්ද දේශප්‍රිය මහතා පවසයි. මේ අතර උතුරු පළාත් සභාවේ නිල කාලයද හෙට(24) මධ්‍යම රාත්‍රියෙන් අවසන් වන අතර ඒ සමඟ නිල කාලය අවසන් වූ පළාත් සභා ගණන 6ක්. 2013 වසරේ ඔක්තෝබර් මස 25 වැනිදා නිල කාලය ආරම්භ වූ උතුරු පළාත් සභාවේ නිල කාලය හෙට මධ්‍යම රාත්‍රියෙන් අවසන් වෙයි. ඒ අනූව එහි අවසන් රැස්වීම අද පෙරවරුවේ පැවැත්වුණේ, පළාත් සභාවේ සභාපති සී.වී.කේ. සිවඥානම් මහතාගේ ප්‍රධානත්වයෙනි. මේ අතර ලබන අප්‍රේල් 10වනදායින් අවසන් වන සිය පළාත් සභාවේ ඡන්දයද කල් නොතබන මෙන් ඉල්ලා දකුණු පළාත් සභාවේ බලයහිමි එක්සත් ජනතා නිදහස් සන්ධාන මන්ත්‍රීවරුන් 05 දෙනෙකු අද විරෝධතාවයක නිරත විය. වයඹ පළාත් සභාවේ නිල කාලය පසුගිය 10 වැනිදා අවසන් වූ අතර මධ්‍යම පළාත් සභාවේ නිල කාලය පසුගිය 8 වැනිදායින් අවසන් විය. උතුරු මැද, නැගෙනහිර හා සබරගමුව යන පළාත් සභාවල නිල කාලය අවසන් වුණේ පසුගිය වසරේ සැප්තැම්බර් මාසයේදීයි. ලබන වසරේ අප්‍රේල් මස 10 වැනිදා දකුණු පළාත් සභාවේත්, 21 වැනිදා බස්නාහිර පළාත් සභාවේත්, සැප්තැම්බර් මස 8 වැනිදා ඌව පළාත් සභාවේත් නිල කාලය අවසන් වනු ඇති. මේ අතර නිල කාලය අවසන් වූ පළාත් සභා නිලධාරීන් යටතට පත් කිරීම ඒකාධිපති පාලනයක් බව මැතිවරණ කොමිසමේ සභාපති මහින්ද දේශප්‍රිය මහතා පවසයි. මෙය ඒකාධිපති පාලනයට සමාන වුවක් බවත්, එනිසා පළාත් සභා මැතිවරණය ඉක්මනින් පැවැත්වීම සඳහා එහි නෛතික තත්ත්වය ඉක්මනින් ඇති කර දෙන මෙන් සියලු පක්ෂවලින් ඉල්ලීමක් කරන බව ද මහින්ද දේශප්‍රිය මහතා මෙහිදී කියා සිටියේය.", "URL": "https://sinhala.adaderana.lk/news.php?nid=98119", "Category": null, "Parent URL": null}