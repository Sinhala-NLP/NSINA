{"Source": "Adaderana", "Timestamp": "November 15, 2010 08:58 pm", "Headline": "සරසවි විද්‍යාර්ථීන්ට විලංගු දැමූ යුගය අවසන් කළා-ජනපති කියයි", "News Content": "විශ්ව විද්‍යාල ශිෂ්‍යයා දේශීය උගතෙකු වෙනවාට වඩා ලෝකයම ජයගත හැකි විශ්වීය විද්‍යාර්ථියකු වනු දැකීම තම අපේක්ෂාව බව ජනාධිපති මහින්ද රාජපක්ෂ මහතා පවසයි. අපගේ විශ්ව විද්‍යාල අනාගත සංවර්ධිත ශ්‍රී ලංකාවේ පර්යේෂණාගාර බවට පත්කර ගත යුතු බවද ජනාධිපතිවරයා අවධාරණය කළේය. එමෙන්ම අපගේ සහජ දක්ෂතාවයන්ට,ධෛර්යයට,නොසැලෙන කැපවීමට ලෝකයේ කිසිවෙකුටත් අභියෝග කළ නොහැකි බව ජනාධිපතිවරයා විසින් පෙන්වා දුන්නේ අද(15)පස්වරුවේ ශ්‍රී ජයවර්ධනපුර විශ්ව විද්‍යාලයේ නව පිහිණුම් තටකය සිසු අයිතියට පවරාදීමේ උත්සවයට සහභාගී වෙමිනි. රට ගොඩනැඟීමේ වැඩපිළිවෙළ පහසු කර ගැනීමට නම් විශ්ව විද්‍යාලය තුළින් පරිපූර්ණ උපාධිධරයෙකු බිහිවිය යුතු බව ද එතුමා පෙන්වාදුන්නේය. බුද්ධිමතුන්ට,විද්‍යාර්ථීන්ට විලංගු දැමූ යුගය අවසන් කර මේ රටේ බුද්ධිමතුන්ට ඉදිරියට යා හැකි මාර්ගය වත්මන් රජය විසින් සකසා දී ඇති බවද,ඊර්ශ්‍යාවෙන්,ක්‍රෝධයෙන්,වෛරයෙන්,කුහකකමෙන් තමන්ටත් රජයටත් පහරදෙද්දී සරසවි බුද්ධිමතුන් තමන්ට ලබාදුන් ශක්තිය කිසිදිනෙක අමතක කළ නොහැකි බවද ජනාධිපතිවරයා වැඩිදුරටත් සඳහන් කළේය. \"තාරුණ්‍යයට හෙටක්\"සංවිධානයේ දායකත්වයෙන් ශ්‍රී ජයවර්ධනපුර විශ්ව විද්‍යාල භූමියේ මහින්ද රාජපක්ෂ තටාංගනය අද පස්වරුවේ අතිගරු ජනාධිපතිතුමා විසින් සිසු අයිතියට පත්වූ අතර තීරු දහයකින් යුත් මෙම පිහිණුම් තටකය දැනට ශ්‍රී ලංකාවේ ඉදිකර ඇති විශාලතම පිහිණුම් තටාංගනය බව ජනාධිපති මාධ්‍ය ඒකකය සඳහන් කරයි.", "URL": "https://sinhala.adaderana.lk/news.php?nid=12172", "Category": null, "Parent URL": null}