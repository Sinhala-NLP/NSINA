{"Source": "Adaderana", "Timestamp": "August 23, 2010 01:50 pm", "Headline": "එජාපය මැතිවරණ වලින් ජයගත හැකි පක්ෂයක් කරනවා ", "News Content": "ඉදිරියේදී එක්සත් ජාතික පක්ෂය මැතිවරණ වලින් ජයග්‍රහණය කිරීමට හැකි පක්ෂයක් බවට පත්කිරීමට කටයුතු කරන බව එක්සත් ජාතික පක්ෂ පාර්ලිමේන්තු මන්ත්‍රී සජිත් ප්‍රේමදාස මහතා පවසයි. ප්‍රතිසංවිධානය මුල්කරගෙන මේ වන විට පවත්වන සාකච්ඡා තුළින් පක්ෂය නැවුම් මාවතකට ගෙන යා හැකි බව ඔහු සඳහන් කළේය. පක්ෂයේ නායකයින් කිහිප දෙනෙකු අතර මේ දිනවල පැවැත්වෙන සාකච්ඡා සම්බන්ධයෙන් අද දෙරණ කළ විමසීමකදී ඔහු මේ අදහස් පළ කර සිටියේය. එම සාකච්ඡා වට ඉදිරියටත් ක්‍රියාත්මක වන බව ඔහු පෙන්වා දුන්නේය. එමෙන්ම එක්සත් ජාතික පක්ෂයේ සහ පාක්ෂිකයන්ගේ උන්නතිය වෙනුවෙන් කටයුතු කිරීමට ඇප කැප වන බවද සජිත් ප්‍රේමදාස මහතා අවධාරණය කළේය.", "URL": "https://sinhala.adaderana.lk/news.php?nid=10398", "Category": null, "Parent URL": null}