{"Source": "Adaderana", "Timestamp": "October 8, 2015 08:48 am", "Headline": "අතුරුදන්වූවන් ගැන වැඩිදුර සාක්ෂි විමර්ශන ඇරඹේ", "News Content": "අතුරුදන්වූවන් පිළිබඳ ජනාධිපති කොමිෂන් සභාවට ලැබුණු පැමිණිලි සම්බන්ධයෙන් වැඩිදුර සාක්ෂි විමර්ශනය කිරීමේ කටයුතු මේ වන විට ආරම්භ කර තිබේ.එම කොමිෂන් සභාවේ සභාපති මැක්ස්වෙල් පරණගම මහතා සඳහන් කළේ පස් දෙනෙකුගෙන් සමන්විත විශේෂ විමර්ශන කණ්ඩායමක් මේ සඳහා පත් කර ඇති බවයි.විශ්‍රාමික මහාධිකරණ විනිසුරුවරයෙකුගේ ප්‍රධානත්වයෙන් පත් කර ඇති එම විමර්ශන කණ්ඩායම මේ දිනවල කිළිනොච්චිය ප්‍රදේශයේ සාක්ෂි ලබාගැනීමේ කටයුතු සිදුකරන බව වාර්තා වෙයි.අතුරුදන්වූවන් පිළිබඳ ජනාධිපති කොමිෂන් සභාවට ලැබුණු පැමිණිලි පිළිබඳව දිස්ත්‍රික්ක මට්ටමෙන් වාචික සාක්ෂි සටහන් කරගැනීම පසුගිය කාලවල සිදුකෙරුණි.ඒ අනුව අදාළ පැමිණිලි පිළිබඳව වැඩිදුර සාක්ෂි විමසීම සඳහා අදාළ ප්‍රදේශ වලට ගොස් සාක්ෂි සටහන් කරගැනීම මෙම විමර්ශන කණ්ඩායම විසින් සිදුකරන බව මැක්ස්වෙල් පරණගම මහතා සඳහන් කළේය.මන්නාරම දිස්ත්‍රික්කයෙන් ලැබුණු පැමිණිලි 60ක් පිළිබඳව මේ වන විටත් වැඩිදුර සාක්ෂි සටහන් කරගැනීම සිදුකර ඇති අතර කිලිනොච්චිය දිස්ත්‍රික්කයේද පැමිණිලි 60ක් සම්බන්ධයෙන් සාක්ෂි සටහන් කරගැනීමට නියමිතයි.මෙම විමර්ශන කණ්ඩායම විසින් සති දෙකක කාලයක් කිළිනොච්චිය දිස්ත්‍රික්කය තුළ සාක්ෂි සටහන් කරගැනීමේ කටයුතු සිදුකිරීමට සැළසුම් කර ඇති බව මැක්ස්වෙල් පරණගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=54311", "Category": null, "Parent URL": null}