{"Source": "Adaderana", "Timestamp": "September 4, 2019 12:53 pm", "Headline": "දෙමළ ජාතික සන්ධානයේ තීරණය", "News Content": "ඉදිරි ජනාධිපතිවරණයේ දී සහය ලබාදෙන්නේ කුමන දේශපාලන පක්ෂයක අපේක්ෂකයකුට ද යන්න සම්බන්ධයෙන් මෙතෙක් තීරණයක් ගෙන නොමැති බව දෙමළ ජාතික සන්ධානය පවසයි. එම පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ සුමන්තිරන් මහතා පවසන්නේ සියලු දේශපාලන පක්ෂ විසින් සිය අපේක්ෂකයින් ඉදිරිපත් කරන තෙක් තම පක්ෂයේ තීරණය ප්‍රකාශයට පත් නොකරන බවයි. නම් කරන අපේක්ෂකයින් හා ඔවුන්ගේ ප්‍රතිපත්ති ප්‍රකාශනයන් පිළිබඳ සාකච්ඡා පැවැත්වීමෙන් අනතුරුව සහය ලබාදෙන කණ්ඩායම සම්බන්ධයෙන් දෙමළ ජාතික සන්ධානය තීරණයක් ගන්නා බව “ද හින්දු” පුවත්පත සමඟ පැවති සම්මුඛ සාකච්ඡාවකදී සුමන්තිරන් මන්ත්‍රීවරයා සඳහන් කර තිබේ. 2015 වසරේ දී පොරොන්දු කිහිපයක් මත පදනම්ව අපේක්ෂකයෙකුට සහය ලබාදුන් බව එහිදී පෙන්වාදුන් සුමන්තිරන් මන්ත්‍රීවරයා දෙමළ ජාතීන්ගේ ගැටලුවලට විසඳුම් ලබාගැනීමට අමතරව විධායක ජනාධිපති ධුරය අහෝසි කිරීම ඒ අතර ප්‍රධාන වූ බවද කියා සිටියේය. විධායක ජනාධිපති ධුරය අහෝසි කිරීම සඳහා 1994 වසරේ සිට ජනතාව විසින් පැහැදිලි තීන්දුවක් ලබා දී ඇති අතර ප්‍රධාන පක්ෂ දෙකද ඒ සඳහා එකඟතාව පළ කිරීම හේතුවෙන් මෙම අවස්ථාවේ විධායක ජනාධිපති ධුරය අහෝසි කිරීම අනිවාර්යෙන්ම සිදුවනු ඇති බවට සිය පක්ෂය අවංකවම විශ්වාසය පළ කළ ද එය මෙවර ද සිදු නොවූ බවයි ඔහු පවසයි. ඒ අනුව මෙවර ජනාධිපතිවරණයට ඉදිරිපත් වන සියලු අපේක්ෂකයින්ගේ ප්‍රතිපත්ති ප්‍රකාශනයන් සලකා බලා සිය පක්ෂයේ තීරණය දැනුම් දෙන බව පවසන සුමන්තිරන් මන්ත්‍රීවරයා ඒ සඳහා සිය පක්ෂයට කිසිදු හදිසියක් නොමැති බවද සඳහන් කර තිබුණි.", "URL": "https://sinhala.adaderana.lk/news.php?nid=118252", "Category": null, "Parent URL": null}