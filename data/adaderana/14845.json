{"Source": "Adaderana", "Timestamp": "March 15, 2011 08:37 am", "Headline": "ජපානයේ න්‍යෂ්ටික බලාගාර පිපිරුම ගැන බිය විය යුතු නෑ", "News Content": "ජපානයේ ෆුකුෂිමා න්‍යෂ්ටික බලාගාරයේ සිදුවන විකිරණ කාන්දුවෙන් ශ්‍රී ලංකාවට බලපෑමක් නොමැති බව පරමාණුක ශක්ති අධිකාරිය පවසයි. එම බලාගාරයේ විකිරණ කාන්දුවීම පිළිබඳව තම අධිකාරිය දැඩි විමසිල්ලෙන් සිටින බව එම අධිකාරියේ සභාපති මහාචාර්ය විමලධර්ම අබේවික්‍රම මහතා ප්‍රකාශ කළේය. ජාත්‍යන්තර පරමාණුක ශක්ති ඒජන්සිය සමග ඒකාබද්ධව සබඳතා පවත්වා‍ගනිමින් නිරන්තර අවධානයෙන් සිටින බව සභාපතිවරයා කියා සිටියේය. න්‍යෂ්ටික බලාගාරයේ සිදුව ඇති පිපිරීම් සමග සිදුවන විකිරණ කාන්දුව ඉතා අල්ප වන අතර එය ශ්‍රී ලංකාවට බලපෑමක් නොවන බව අබේවික්‍රම මහතා සඳහන් කළේය. කෙසේවෙතත් කිසියම් හෝ අවදානමක් පවතී නම් ඒ පිළිබඳව කඩිනමින් දැනුම් දීමට තම අධිකාරිය බැඳී සිටින බව අද දෙරණ කළ විමසීමක දී මහාචාර්ය විමලධර්ම අබේවික්‍රම මහතා අවධාරණය කළේය. මේ අතර ජපානයේ ෆුකුෂිමා න්‍යෂ්ටික බලාගාරයේ පිපිරුමක් සිදුවී තිබේ. එහි දෙවන බලාගාරයේ මෙම පිපිරුම සිදුව ඇති බව විදෙස් මාධ්‍ය වාර්තා කරයි. ජපානයට බලපෑ භූමිකම්පාවෙන් සහ සුනාමි ව්‍යසනයෙන් පසුව මෙම න්‍යෂ්ටික බලාගාර ආශ්‍රිතව සිදුවූ තෙවන පිපිරුම මෙය බව සඳහන්ය. ඊයේ(14) දිනයේ දී සිදුවූ පිපිරුමෙන් පුද්ගලයින් 11 දෙනෙකු තුවාල ලබා ඇති බව වාර්තා වේ. එම පිපිරුමත් සමග ප්‍රදේශය පුරා දැඩි දුමක් ව්‍යාප්ත වෙමින් පවතින බව සඳහන්ය. මෙම බලාගාරවල සිසිලන පද්ධතිය අක්‍රිය වීම මෙම පිපිරුම්වලට හේතු වී ඇති බව බලධාරීන් පවසයි. පසුගිය සිකුරාදා දිනයේ ජපානය‍ට බලපෑ භූමිකම්පාවෙන් සහ සුනාමි ව්‍යසනයෙන් දහස් සංඛ්‍යාත පිරිසක් ජීවිතක්ෂයට පත්ව ඇති අතර ලක්ෂ 5ක පමණ ජනතාවක් පීඩාවට පත්ව තිබේ.", "URL": "https://sinhala.adaderana.lk/news.php?nid=14845", "Category": null, "Parent URL": null}