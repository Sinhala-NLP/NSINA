{"Source": "Adaderana", "Timestamp": "February 27, 2013 06:47 pm", "Headline": "පොලීසියේ ලොකු පුටුවල වෙනසක්", "News Content": "වහාම ක්‍රියාත්මක වන පරිදි පොලිස් අධිකාරිවරුන් පස් දෙනෙකුට සහ මුලස්ථාන පොලිස් පරීක්ෂකවරුන් 4 දෙනෙකුට ස්ථාන මාරු ලබාදී තිබේ. පොලිස් අධිකාරීවරුන්ගේ ස්ථාන මාරු මිරිහාන, මහනුවර දිස්ත්‍රික් අංක 1, හලාවත, පානදුර, කුලියාපිටිය සහ කොට්ඨාසයේ පොලිස් අධිකාරීවරුන්ට වෙනත් පොලිස් ස්ථාන සඳහා මාරුවීම් ලබාදී තිබේ. ඒ අනුව මිරිහාන පොලිස්පති අණදෙන වාර්තා කොට්ඨාසයේ සාලියද සිල්වා මහතා හලාවතට මාරු කර යවා ඇත. මහනුවර දිස්ත්‍රික් 1 පොලිස් අධිකාරී කේ.පී. ඒ. සේරසිංහ මහතා කුලියාපිටියට මාරුකර යවා තිබේ. තවද හලාවත පොලිස් අධිකාරී කේ .කඩුපිටිය මහතා පානදුරටත් , කුලියාපිටියේ කේ.ඩී.පී. කරුණානායක මහතා මහනුවර දිස්ත්‍රික් 1ක සඳහා ද මාරු කර යවා තිබේ. එසේම පානදුර පොලිස් අධිකාරි එච්.එම් ධර්මසේන මහතා මිරිහාන පොලිස්පති අණදෙන වාර්තා කොට්ඨාසයට මාරුකර යවා ඇතැයි පොලිස් මාධ්‍ය ප්‍රකාශක කාර්යාලය කියයි. පොලිස් පරීක්ෂකවරුන්ගේ ස්ථාන මාරු හම්බන්තොට, කල්මුණේ, තංගල්ල සහ ගාල්ල පොලිස් ස්ථානවල පොලිස් පරීක්ෂකවරු 4 දෙනෙකුට ද මේ යටතේ ස්ථාන මාරු ලබාදී ඇත. ඒ අනුව හම්බන්තොට පොලිස් පරීක්ෂක එල්.ඒ.ඩී රත්නසිරි මහතා කල්මුණේට මාරු කර යවා ඇත. එසේම කල්මුණේ පොලිස් පරීක්ෂක කේ.ජි.පී නානයක්කාර මහතා රඹුක්කනට මාරු කර යවා තිබේ. තවද තංගල්ල පොලිස් පරීක්ෂක කේ.ඩී උදය කුමාර මහතා ගාල්ලටත් ගාල්ල පොලිස් පරීක්ෂක එස්. ආර්. ගමගේ මහතා තංගල්ලටත් මෙලෙස මාරුකර යවා ඇතැයි පොලිස් මාධ්‍ය ප්‍රකාශක කාර්යාලය කියයි.", "URL": "https://sinhala.adaderana.lk/news.php?nid=31975", "Category": null, "Parent URL": null}