{"Source": "Adaderana", "Timestamp": "September 19, 2013 07:19 am", "Headline": " මැතිවරණයට අදාළ කිසිදු ප්‍රචාරයක් බෑ", "News Content": "උතුරු , මධ්‍යම සහ වයඹ පළාත් සභා මැතිවරණයට අදාළ ප්‍රචාරක කටයුතු ඊයේ මධ්‍යම රාත්‍රීයෙන් අවසන් විය. මැතිවරණ මහලේකම් කාර්යාලය කියා සිටියේ ඒ අනුව අද දින සිට ඡන්ද විමසීම අවසන් වන තුරු මැතිවරණයට අදාළ කිසිදු ප්‍රචාරක කටයුත්තක් සිදුකළ නොහැකි බවයි. මේ අතර අද දිනය තුළ දේශපාලන ප්‍රචාරක කාර්යාල ද ඉවත් කර ගතයුතු බව මැතිවරණ මහලේකම් කාර්යාලය පවසයි. ඒ අනුව දේශපාලන පක්ෂයක් සහ ස්වාධීන කණ්ඩායමක් සඳහා අද දිනෙන් පසු දිස්ත්‍රීක්කයක් තුළ තිබිය හැක්කේ එක් පක්ෂ කාර්යාලයක් වන අතර එක් අපේක්ෂකයෙකුට පවත්වාගෙන යා හැක්කේ ද එක් කාර්යාලයක් පමණක් බව මැතිවරණ මහලේකම් කාර්යාලය සඳහන් කරයි. මැතිවරණ නිතී උල්ලංඝණය වන ආකාරයට කටයුතු කරන යම් අපේක්ෂකයෙක් ජයග්‍රහණය කළහොත් ඔහුගේ මන්ත්‍රීධුරය පවා අහෝසි විය හැකි බව පැෆ්රල් සංවිධානයේ විධායක අධ්යේක්ෂ රෝහණ හෙට්ටිආරච්චි මහතා සඳහන් කරයි. මේ අතර ඉදිරි පළාත් සභා මැතිවරණයේ ආරක්ෂක කටයුතු සඳහා යොදවා ඇති පොලිස් නිලධාරීන් අද දිනය තුළ අදාළ පළාත්වලට යොමු කිරීමට බලාපොරොත්තු වන බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. මැතිවරණ රාජකාරී කටයුතු සඳහා 24,500කට අධික පොලිස් භට කණ්ඩායමක් යෙදවීමට බලාපොරොත්තු වන බව බුද්ධික සිරිවර්ධන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37517", "Category": null, "Parent URL": null}