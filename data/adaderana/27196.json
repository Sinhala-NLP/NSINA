{"Source": "Adaderana", "Timestamp": "September 7, 2012 07:03 am", "Headline": "2011 ප්‍රතිඵල නව ශ්‍රේණිගත කිරීම් දැන් අන්තර්ජාලයෙන් ", "News Content": "2011 අ.පො.ස(උ/පෙ) විභාගයේ නව දිස්ත්‍රීක් කුසලතා හා දිවයින් කුසලතා ශ්‍රේණිගත කිරීම් ප්‍රකාශයට පත් කර තිබේ. ඒ අනුව www.doenets.lk වෙබ් අඩවියට පිවිසීමෙන් සිසු සිසුවියන්ට වැඩි විස්තර ලබා ගත හැකිය. 2011 උසස් පෙළ විභාගයේ ප්‍රතිඵල නිකුත් වීමත් සමග පැරණි හා නව විෂය නිර්දේශයන් අනුව සිසුන් කාණ්ඩ දෙකක් යටතේ විභාගයට පෙනී සිටි නිසාම ඉසෙඩ් කෝර් අගය ගණනය කිරීමේදී එක් පිරිසකට බලවත් අසාධාරණයක් සිදුවිය. මේ හේතුවෙන් ලංකා ගුරු සංගමය හා සිසුන් කණ්ඩායමක් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කරන ලදී. එහි තීන්දුව ලබාදෙමින් සිසුන් පිරිසකට අසාධාරණයක් සිදුව ඇති බව පිළිගත් ශ්‍රේෂ්ඨාධිකරණය පැරණි හා නව විෂය නිර්දේශ යටතේ ඉසෙඩ් කෝර් අගය වෙන වෙනම යළි ගණනය කොට කඩිනමින් ප්‍රතිඵල නිකුත් කරන ලෙස නියෝග කරන ලදී. ඒ අනුව යළි ගණනය කිරීම් කොට ප්‍රතිඵල නිකුත් කරනු ලැබූ අතර විශ්ව විද්‍යාලයට සිසුන් ඇතුළත් කිරීමට අදාළව සකස් කළ නව ක්‍රමවේදය පිළිබඳ ශ්‍රේෂ්ඨාධිකරණය දැනුවත් කිරීමෙන් අනතුරුව එය අධිකරණය විසින් පිළිගත් නමුත් අලුතින් සිසුන් 4928 දෙනකු ඇතුළත් කරගන්නා ලෙසද නියෝග කරන ලදී. කෙසේ නමුත් ශ්‍රේෂ්ඨාධිකරණ නියෝගයට අනුකූලව විභාග දෙපාර්තමේන්තුව,අධ්‍යාපන අමාත්‍යංශය හා විශ්ව විද්‍යාල ප්‍රතිපාදන කොමිසන් සභාව එක්ව මේ පිළිබඳ කටයුතු කරන ලදී. ඒ අනුව 2011 උසස් පෙළ විභාග ප්‍රතිඵල වල දිස්ත්‍රීක් හා දිවයින් කුසලතා යළි ශ්‍රේණිගත කිරීම් කරනු ලැබූ අතර මේවන විට රජයේ නිල විභාග ප්‍රතිඵල වෙබ් අඩවියෙන් දැක බලා ගත හැක්කේ එකී නව ශ්‍රේණිගත කිරීම්ය.", "URL": "https://sinhala.adaderana.lk/news.php?nid=27196", "Category": null, "Parent URL": null}