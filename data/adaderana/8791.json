{"Source": "Adaderana", "Timestamp": "June 4, 2010 08:12 am", "Headline": "ක්‍රිකට් ගැටුමට පාර වැසෙයි", "News Content": "ඉන්දීය ජාත්‍යන්තර සිනමා උළෙලට සමගාමීව කොළඹ එස්. එස්. සී. පිටියේ පැවැත්වෙන ක්‍රිකට් තරගාවලිය හේතුවෙන් මාර්ග කිහිපයක් වසා දැමීමට පොලිසිය තීරණය කර තිබේ. මේට්ලන්ඩ් ක්‍රසන්ට් හන්දියේ සිට රාජ්‍ය පරිපාලන වටරවුම දක්වා, නිදහස් මාවත වටරවුමේ සිට මේට්ලන්ඩ් පෙදෙස හන්දිය දක්වා සහ විද්‍යාමාවත විජේරාම හන්දියේ සිට රාජ්‍ය පරිපාලන වටරවුම දක්වාත් අද පෙරවරු 10 සිට වසා තැබේ. අද උදෑසන හතේ සිට එම ප්‍රදේශවල වාහන නවතා තැබීම ද තහනම් බව පොලිසිය පවසයි. ක්‍රිකට් තරගය නැරඹීමට පැ‍මිණෙන ප්‍රේක්ෂකයන්ගේ රථ වාහන මළලසේකර මාවතේ නවතා තැබීමට පියවර ගෙන ඇත. සිනමා සම්මාන උළෙල පැවැත්වෙන හෙට දිනයේදී සුගතදාස ගෘහස්ත ක්‍රීඩාංගණය අවට මාර්ග පහක් පස්වරු තුනේ සිට වසා තැබෙන බවද පොලිසිය පැවසීය. එබැවින් විකල්ප මාර්ග භාවිත කරන ලෙස පොලිසිය මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=8791", "Category": null, "Parent URL": null}