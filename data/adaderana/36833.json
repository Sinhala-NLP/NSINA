{"Source": "Adaderana", "Timestamp": "August 23, 2013 07:18 am", "Headline": " ග්‍රාම නිලධාරිණියගේ රන් දම්වැලට විද්ද තරුණයාට දුම්රිය මගීන්ගෙන් ගැලවීමක් නෑ", "News Content": "දුම්රියෙන් ගමන් කරමින් සිටි කාන්තාවක පැළද සිටි රුපියල් 90,000 ක් පමණ වටිනා රන් දම්වැලක් කඩා ගෙන පලායාමට උත්සහ කළ බව කියන කොල්ලකරුවෙකු දුම්රිය මගීන් විසින් අල්ලා ගෙන මුන්දලම පොලීසියට භාර දී තිබේ. ඊයේ (22)රාත්‍රී 8.45 ට පමණ මුන්දලම දුම්රිය ස්ථානය අසලදී මෙම කොල්ලය සිදුවී ඇති බව අද දෙරණ වාර්තාකරු පවසයි. පුත්තලම - විල්ලුව පාර පදිංචිව සිටින හඳුන්නෙත්තිගේ චන්ද්‍රා මල්කාන්ති යන අය අවශ්‍යතාවයක් සඳහා කොළඹ ගොස් ආපසු කාර්යාල දුම්රියෙන් පුත්තලම බලා ගමන් කරමින් සිය ඇති අතර ඇය කල්පිටිය ප්‍රාදේශීය ලේකම් කොට්ඨාශයේ නාවක්කඩුව ග්‍රාම නිලධාරීණිය ලෙස කටයුතු කරයි. ඇය ගමන් කළ දුම්රිය මුන්දලම දුම්රිය ස්ථානය අසළ නවත්වා පිටත්වනවාත් සමගම එහි සිටි අයෙකු එක් වරම ග්‍රාම නිලධාරීණිය ගෙළ බැද සිටි රන් දම්වැල කොල්ල කා තිබේ.මෙම සිද්ධියත් සමගම ග්‍රාම නිලධාරීණිය කෑ ගසා ඇති අතර පලායාමට උත්සහ කර ඇති කොල්ලකරු දුම්රියේ සිටි සෙසු මගීන් විසින් අල්ලා ගෙන මුන්දලම පොලීසියට භාර දී ඇත. සැකකරු රාගම - වල්පොල ප්‍රදේශයේ පදිංචි 23 හැවිරිදි තරුණයෙකි. මුන්දලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36833", "Category": null, "Parent URL": null}