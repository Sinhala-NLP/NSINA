{"Source": "Adaderana", "Timestamp": "August 15, 2011 09:32 am", "Headline": "එමීර් රාජ්‍යයේදී මරණ දඬුවම නියම වූ මෙරට කතක් නිදහස ලබයි", "News Content": "ඝාතන සිද්ධියක් මත එක්සත් අරාබි එමීර් රාජ්‍යයේදී මරණ දඬුවම නියම වී තිබූ ශ්‍රී ලාංකික කාන්තාවකට වසර 05 ට පසුව ශරියා අධිකරණයක් මගින් නිදහස ලබා දී ඇති බව වාර්තා වේ. ඇය ගෘහ සේවිකාවක ලෙස සේවය කළ නිවසෙහි නිවෙස් හිමි කාන්තාවගේ හිසට විසිතුරු බඳුනකින් පහර දී ඝාතනය කර ඇති බව ඇයට එරෙහිව චෝදනා එල්ල වී තිබූ බව සඳහන්ය. අබ්දුල් කරීම් කන්සුල් මහරිෆා නැමති මෙම කාන්තාව වෙනුවෙන් ඉදිරිපත් කරන ලද අභියාචනයක් මත ඇය මරණ දඬුවමින් නිදහස් කර ඇති බව එක්සත් අරාබි එමීර් රාජ්‍යයේ ශ්‍රී ලංකා තානාපති කාර්යාලය නිවේදනයක් නිකුත් කරමින් සඳහන් කරයි. මෙම කාන්තාවට සමාව ලබාගැනීම සම්බන්ධව තානාපති කාර්යාලය සහ ශ්‍රී ලංකාවේ විදේශ කටයුතු අමාත්‍යාංශය දිගින් දිගටම කටයුතු කරනු ලැබූ බව එම නිවේදනයෙන් වැඩිදුරටත් ප්‍රකාශ කර ඇත. මරණ දඬුවමින් නිදහස් කරන ලද අබ්දුල් කරීම් කන්සුල් මහරිෆා නම් මෙම කාන්තාව පසුගිය ජූලි මස 31 වන දින නැවත ශ්‍රී ලංකාව වෙත එවා ඇති බව ද වාර්තා වේ.", "URL": "https://sinhala.adaderana.lk/news.php?nid=18076", "Category": null, "Parent URL": null}