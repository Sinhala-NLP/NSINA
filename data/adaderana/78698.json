{"Source": "Adaderana", "Timestamp": "October 14, 2017 12:40 pm", "Headline": "ඉන්දු-ලංකා ධීවර ගැටළුවේ අමාත්‍ය මට්ටමේ සාකච්ඡා අද", "News Content": "ඉන්දු - ශ්‍රී ලංකා ධීවර ගැටළුව විසදීමට අදාළ අමාත්‍ය මට්ටමේ සාකච්ඡා අද(14) පැවැත්වෙයි.ඒ ඉන්දියාවේ නවදිල්ලි නුවරදීයි.පසුගිය වසරේ නොවැම්බර් මාසයෙන් අනතුරුව ඉන්දු - ශ්‍රී ලංකා ධීවර ගැටළුව පිළිබඳව සාකච්ඡා පැවැත්වෙන ප්‍රථම අවස්ථාව මෙය වෙයි.ඒ අනුව ඊයේ දිනයේදී නිලධාරී මට්ටමේ සාකච්ඡා පැවති අතර අද දිනයේදී ද එම නිලධාරීන්ද ඇතුළුව අමාත්‍ය මට්ටමේ සාකච්ඡා පැවැත්වෙන බව ධීවර අමාත්‍යංශය සඳහන් කළේය.ධීවර අමාත්‍ය මහින්ද අමරවීර මහතා ඇතුළු පිරිසක් මෙම සාකච්ඡාව සඳහා එක්ව සිටින අතර ඉන්දියාව නියෝජනය කරමින් එරට කෘෂිකර්ම හා ගොවි සුබසාධන අමාත්‍ය රාධා මොහාන් සිං මහතා එක්වීමට නියමිතය.විශේෂයෙන් අද දිනයේ පැවැත්වෙන සාකච්ඡාවේදී ඉන්දු - ලංකා ධීවර ගැටළුව විසදීම සඳහා රජයේ පාර්ශවයෙන් ගෙන ඇති ක්‍රියාමාර්ග සහ ඉදිරි යෝජනා පිළිබඳව අමාත්‍ය මහින්ද අමරවීර මහතා විසින් ඉන්දීය රජය වෙත වාර්තාවක් ඉදිරිපත් කිරීමට ද නියමිතය.මීට අමතරව බොටම් ට්‍රෝලින් ක්‍රමය මඟින් සිදු වන හානිය අවම කිරීම සහ එය වැළැක්වීමට ගත යුතු ක්‍රියාමාර්ග සම්බන්ධයෙන් ද මහින්ද අමරවීර මහතා ඉන්දීය පාර්ශවය දැනුවත් කිරීමට නියමිතව තිබේ.මේ අතර මෙම සාකච්ඡාවෙන් අනතුරුව ඉන්දු - ලංකා ධීවර අමාත්‍යවරුන් ඒකාබද්ධ නිවේදනයක් නිකුත් කිරීමට ද නියමිතය.", "URL": "https://sinhala.adaderana.lk/news.php?nid=78698", "Category": null, "Parent URL": null}