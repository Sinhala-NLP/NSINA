{"Source": "Adaderana", "Timestamp": "June 27, 2014 05:05 pm", "Headline": "මහර මහේස්ත්‍රාත්වරියටත් සිතාසි", "News Content": "මේජර් ජෙනරාල් ජානක පෙරේරා මහතා ඇතුළු විසිනව දෙනෙකු මරාගෙන මැරෙන බෝම්බ ප්‍රහාරයකින් ඝාතනය කිරීමේ සිද්ධියට අදාළ නඩුව සම්බන්ධයෙන් අනුරාධපුර මහාධිකරණය හමුවේ පෙනී සිටින ලෙස දන්වමින් මහර මහේස්ත්‍රාත්වරිය ඇතුළු සාක්ෂිකරුවන් සිව්දෙනෙකුට සිතාසි නිකුත් කර තිබේ. මේජර් ජෙනරාල් ජානක පෙරේරා මහතා ඇතුළු විසි නව දෙනෙකු මරාගෙන මැරෙන බෝම්බ ප්‍රහාරයකින් ඝාතනය කිරීමේ සිද්ධියට අදාළ නඩුව අද කැඳවු අවස්ථාවේ අනුරාධපුර මහාධිකරණ විනිසුරු සුනන්ද කුමාර රත්නායක මහතා විසින් මෙම නියෝගය නිකුත් කර ඇති බව සඳහන්ය. මහර මහේස්ත්‍රාත් දර්ශිකා විමලසිරි මෙනවිය සමඟ සාක්ෂි ලබාදීම සඳහා අනුරාධපුර විශේෂ මහාධිකරණයේ භාෂා පරිවර්තක ඉර්ෆාන් යාකුබ් ලෙබ්බෙ, අනුරාධපුර බන්ධනාගාරයේ සැරයන්වරයෙකුට සහ අධිකරණ ලඝු ලේඛිකා තනුජා කුමාරි යන අයට මෙලෙස සිතාසි නිකුත් කර ඇත. මහර වත්මන් මහේස්ත්‍රාත් දර්ශිකා විමලසිරි මෙනවිය අදාළ නඩුවේ සාක්ෂිකරුවෙකු ලෙස නීතිපතිවරයා විසින් නම් කිරීමට හේතු වී ඇත්තේ නඩුවේ දෙවන විත්තිකරු එම අපරාධයට සම්බන්ධ බවට වන පාපෝච්චාරණයක් දර්ශිකා විමලසිරි මෙනවිය අනුරාධපුර ප්‍රධාන මහේස්ත්‍රාත්වරියව සිටියදී සිදුකර තිබීම හේතුවෙනි.", "URL": "https://sinhala.adaderana.lk/news.php?nid=44268", "Category": null, "Parent URL": null}