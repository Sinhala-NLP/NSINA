{"Source": "Adaderana", "Timestamp": "March 3, 2018 05:38 pm", "Headline": "ශ්‍රී පාදය වන්දනා කරන්න ගිය තරුණයා හදිසියේ මිය යයි", "News Content": "ශ්‍රී පාදය වන්දනා කිරිමට හැටන් මාර්ගය ඔස්සේ පැමිණි තරුණයෙක් දියනෑමට ශීත ගගුලට බැස සිටියදී මියගොස් ඇති බව නල්ලතන්නිය පොලිසියේ ස්ථානාධිපති පොලිස් පරික්‍ෂක ලක්සිරි ප‍්‍රනාන්දු මහතා පැවසිය. මෙසේ මියගොස් ඇත්තේ වත්ත මාබෝලේ පදිංචි කුෂාන් භාරත (19) හැවරදි තරුණයෙකි. පවුලේ සාමාජිකයන් හා මිතුරන් කිහිපදෙනෙකු සමඟ අද (03) අළුයම නිවසෙන් පිටව ගොස් ඇත්තේ හැටන් මාර්ගය ඔස්සේ ශ්‍රී පාදය වන්දනා කිරිමටයි. මෙසේ පැමිණි පිරිස සමඟ මියගිය තරුණයා ශ්‍රී පාදයේ සිට මාවුස්සාකැලේ ජලාශයට ජලය ගලා බසිනා නල්ලතන්නිය ශ්‍රී පාද මාර්ගයේදි අද (03) පස්වරු 2.30 ට පමණ ශීත ගගුලට බැස තම ශරිරයට අධික ශීතලක් දැනෙන බව පවුලේ අයට පවසනවා සමගම ඔහු ශීතල ගඟුලට වැටි ඇති බව නල්ලතන්නිය පොලීසිය කියා සිටියි. දියට වැටුණු තරුණයා ගොඩ ගෙන රෝහල් ගත කරන අවස්ථාවේ ඔහු මියගොස් ඇති අතර ඔහු මියයෑමට හේතුව මෙතෙක් අනාවරණය වි නැහැ. මියගිය තරුණයා ශිත ගඟුලේ දියනැමට තෝරා ගත් ස්ථානය වන්දනාකරුවන් දියනාන ස්ථානයක් බවත් එම ස්ථානය එතරම් ගැඹුරු ස්ථානයක් නොවන බව ප්‍රදේශ වාසීන් පැවසීය. මියගිය තරුණයාගේ සිරුර මස්කෙළිය රෝහලේ තැන්පත් කර ඇති අතර සිරුර පශ්චාත් මරණ පරික්‍ෂණය සඳහා නාවලපිටිය මුලික රෝහලේ අධිකරණ වෛද්‍යවරයා වෙත යොමුකරන බව පොලිස් ස්ථානාධිපතිවරයා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=85126", "Category": null, "Parent URL": null}