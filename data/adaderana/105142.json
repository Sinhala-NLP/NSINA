{"Source": "Adaderana", "Timestamp": "February 27, 2019 01:22 pm", "Headline": "නාලක ද සිල්වා යළි රිමාන්ඩ්-ඉන්දියානු ජාතිකයා නිදහස්", "News Content": "ජනාධිපති ඝාතන කුමන්ත්‍රණ චෝදනාව සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි ඉන්දියානු ජාතික මර්සලින් තෝමස් නමැති පුද්ගලයා එම චෝදනාවෙන් නිදහස් කිරීමට කොටුව මහේස්ත්‍රාත් අධිකරණය අද(27) නියෝග කළේය. අපරාධ පරීක්ෂණ දෙපාර්තමේන්තුව කරුණු ඉදිරිපත් කරමින් අධිකරණයට පැවසුවේ ඔහුට එරෙහිව ප්‍රභූ ඝාතන සැලැස්ම චෝදනාව යටතේ චෝදනා ගොනු කිරීමට තරම් ප්‍රමාණවත් සාක්ෂි නොමැති බවයි. ජනාධිපති සහ හිටපු ආරක්ෂක ලේකම් ඇතුළු ප්‍රභූ ඝාතන කුමන්ත්‍රණ තැතක් පිළිබඳව ඉකුත් අගෝස්තු මාසයේදී නාමල් කුමාර නැමැත්තකු විසින් කරුණු හෙළිකළ අතර එම ඝාතන කුමන්ත්‍රණ චෝදනාවට අදාලව ඉන්දියානු ජාතික මර්සලින් තෝමස් නමැති පුද්ගලයා අත්අඩංගුවට ගැනුණි. චෝදනාවේ පළමු සැකකරු ලෙස ඔහුව මාස 5ක කාලයක් රක්ෂිත බන්ධනාගාර ගතව සිටියේය. කෙසේ වෙතත් ඔහුව එම චෝදනාවෙන් නිදහස් කිරීමට කොළඹ කොටුව වැඩබලන නිල නොලත් මහේස්ත්‍රාත් නීතීඥ ජයන්ත ඩයස් නානායක්කාර මහතා අද නියෝග කළේය. ඒ ඔහු සම්බන්ධයෙන් සිදුකළ විමර්ෂණ අවසන් බවත් එම චෝදනාව යටතේ චෝදනා ගොනු කිරීමට තරම් ප්‍රමාණවත් සාක්ෂි නොමැති බවත් අදාළ නඩුව අද කැඳවූ අවස්ථාවේදී අපරාධ පරීක්ෂණ දෙපාර්තමේන්තුව අධිකරණයට දැනුම්දීමෙන් පසුවයි. කෙසේ වෙතත් එම සැකකරු 2016 සැප්තැම්බර් 21 දින සිට වලංගු වීසා නොමැතිව ශ්‍රී ලංකාවේ රැදී සිටිමින් ආගමන විගමන නීති උල්ලංඝනය කිරීමේ වරදට චෝදනා ගොනු කිරීමට පියවර ගන්නා බව අපරාධ පරීක්ෂණ දෙපාර්තමේන්තුව එහිදී කරුණු දක්වනු ලැබීය. ඒ අනුව එම ඉන්දිය ජාතිකයාව මාර්තු මස 13 වනදා දක්වා තවදුරටත් රක්ෂිත බන්ධනාගාර ගත කිරීමට වැඩබලන මහේස්ත්‍රාත්වරයා නියෝග කළේය. මේ අතර මෙම නඩුවේ දෙවන සැකකරු වන හිටපු නියෝජ්යා පොලිස්පති නාලක ද සිල්වා මහතා මාර්තු 06 වන දින දක්වා රක්ෂිත බන්ධනාගාර ගත කිරීමටද අධිකරණය විසින් නියම කරනු ලැබිය.", "URL": "https://sinhala.adaderana.lk/news.php?nid=105142", "Category": null, "Parent URL": null}