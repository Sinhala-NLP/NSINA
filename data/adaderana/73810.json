{"Source": "Adaderana", "Timestamp": "June 1, 2017 03:18 pm", "Headline": "නාගරික සංවර්ධන අධිකාරියේ ගොඩනැඟිලි අනුමත කරගැනීම පරිගණක ඔස්සේ", "News Content": "අද(01) සිට සියළුම ආකාරයේ ගොඩනැඟිලි අනුමත කර ගැනීම සඳහා අවස්ථාවක් ලබා දෙන අතරම ඒ අනුව සියළුම පාරිභෝගිකයන්ට සහ සංවර්ධකයන්ට පරිගණකය හරහා (Online) තමන්ගේ ගොඩනැඟිලි සැලසුම් අනුමත කර ගැනීමේ පහසුව ලබාදෙන බව මහානගර සහ බස්නාහිර සංවර්ධන අමාත්‍ය පාඨලී චම්පික රණවක මහතා පවසයි.ගොඩනැඟිලි සැලසුම් අනුමත කර ගැනීමේ පහසුව සඳහා නාගරික සංවර්ධන අධිකාරිය මඟින් හඳුන්වාදුන් පරිගණක ක‍්‍රමවේදය (Online) පිළිබඳව විශේෂ අධ්‍යනයක අද(01) දින නිරත වූ අවස්ථාවේ එම මහතා මේ බව පවසා සිටියේය.එහිදී අමාත්‍යවරයා විසින් මෙම වැඩපිළිවෙල පිළිබඳව දැක්වූයේ මෙවන් අදහසක්, 2017 ජුනි 01 වෙනිදා සිට වර්ග අඩි 4,000 ට වඩා වැඩි ගොඩනැගිලි, එසේත් නැත්නම් තට්ටු 4 කට වඩා වැඩි ගොඩනැඟිලි ඒ වගේම පර්චස් 40 කට වඩා වැඩියෙන් තිබෙන අනුබෙදීම් ආදිය සියළුම ආකාරයේ නාගරික සංවර්ධන අධිකාරිය පසුගිය පෙබරවාරි මාසයේ සිට බලාත්මක කර තිබෙන සියළුම ආකාරයේ ගොඩනැගිලි අනුමත කරවා ගැනීම මේ හරහා සිදු කර ගැනීමේ අවස්ථාව පාරිභෝගික, සංවර්ධක පිරිස්වලට ලබාදීමට බලාපොරොත්තු වෙනවා.මේ මඟින් ගොඩනැඟිලි අනුමත කරවා ගැනීම සඳහා තිබූ ප‍්‍රමාදයන් වලක්වා ගැනීම, ගොඩනැඟිලි වළක්වා ගැනීමේදී සිදුවෙච්ච දූෂණ වළක්වා ගැනීම, ඒ වගේම පාරිභෝගිකයාට සහ සංවර්ධකයාට තමන්ගේ ගොඩනැඟිලි අනුමත කරවා ගැනීමේ තත්ත්වය කුමක්ද කියන එක හඳුනාගැනීමටත් අවස්ථාව ලැබෙනවා. ඒ වගේම යම් නිශ්චිත කාලයක් අප මේ සඳහා ලබාදෙනවා. ඒ ලබාදෙන කාලය ඇතුළත මේ ගොඩනැඟිලි අයදුම්පත‍්‍ර සකස් කරගැනීම සහ එහි ප‍්‍රගතිය සමාලෝචනය කිරීමත් අපේ නිලධාරීන්ගේ වැඩකටයුතු පරීක්‍ෂා කර ගැනීමටත් අපට හැකියාව ලැබෙනවා.මේක පළවෙනි පියවර විතරයි, ඉදිරියේදී මෙය තවදුරටත් විධිමත් ආකාරයට පුළුල් කරන්න බලාපොරොත්තු වෙනවා. ඇත්තටම අපි මේ මස ඇතුළත සියළුම වැඩකටයුතු පිළිබඳ පසුවිපරමක් කර, ඉන්පසුව නාගරික සංවර්ධන අධිකාරියේ බලතල ගණනාවක් තාවකාලිකව ලබා දී තිබුණා ප‍්‍රාදේශීය සභා සහ නගර සභාවලට. ඒ සම්බන්ධයෙන් අපි පසුවිපරම් තීරණයක් ගැනීමට නියමිතයි. මේක අපේ රටේ ගොඩනැඟිලි අනුමත කරවා ගැනීම සහා විශේෂයෙන්ම අනවසර ගොඩනැඟිලි ඉදිකිරීම, ඒ වගේම නීති විරෝධි ආකාරයට ගොඩනැඟිලිවල පදිංචිවීම, අනතුරු දායක ස්ථානවල ගොඩනැඟිලි ඉදිකිරීම, ඒ වගේම පරිසර සංවේදී ස්ථාන, පුරාවිද්‍යාත්මක සංවේදී ස්ථාන ආක‍්‍රමණය කර ගැනීම ආදී බොහෝ දේවල් වළක්වා ගැනීමට මේ මගින් හැකියාව ලැබෙනු ඇතැයි අපි විශ්වාස කරනවා. ඒ වගේම අනවසර ඉදිකිරීම් සඳහා නීතිය කි‍්‍රයාත්මක කිරීමේ කටයුතු අපි දිගටම ඉදිරියට කරගෙන යන, බවය.", "URL": "https://sinhala.adaderana.lk/news.php?nid=73810", "Category": null, "Parent URL": null}