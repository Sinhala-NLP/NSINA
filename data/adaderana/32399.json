{"Source": "Adaderana", "Timestamp": "March 14, 2013 07:43 am", "Headline": "මෙරට සංවර්ධනය බටහිර ජාතීන් අවතක්සේරු කරලා", "News Content": "ශ්‍රී ලංකාව තුළ සිදුව ඇති සංවර්ධනය, බටහිර ජාතීන් අවතක්සේරු කර ඇති බව ජපාන නියෝජ්‍ය අග්‍රාමාත්‍ය තාරෝ අසෝ මහතා පවසයි. ශ්‍රී ලංකාවේ ආරක්ෂක තත්ත්වය මේ වන විට යහපත් අතට හැරෙමින් පවතින බව හෙතෙම පෙන්වාදෙයි. සිව්දින නිල සංචාරයක නිරතවන ජනාධිපති මහින්ද රාජපක්ෂ මහතා ඊයේ (13) පස්වරුවේ “නිවු ඔටානි“ හෝටලයේ දී හමුවූ අවස්ථාවේ ජපාන නියෝජ්‍ය අග්‍රාමාත්‍යවරයා මෙම අදහස් පළ කර තිබේ. ජපානයේ හිටපු අග්‍රාමාත්‍යවරයෙකු වන අසෝ එරට මුදල් අමාත්‍යවරයා ලෙස ද කටයුතු කරමින් සිටියි. ශ්‍රී ලංකාවේ ආර්ථිකය නිවැරදි මාර්ගයේ ගමන් කරන බවත්, ආයෝජකයින් සහ සංවාරකයින් රටට පැමිණෙමින් සිටින බවත් ජපාන නියෝජ්‍ය අගමැතිවරයා මෙහිදී පවසා තිබේ. ශ්‍රී ලංකාවේ සංවර්ධනයට ජපානය ලබාදෙන සහයෝගයට ස්තූති කළ ජනාධිපති මහින්ද රාජපක්ෂ මහතා රට තුළ ලබා ඇති ප්‍රගතිය සියැසින් දැක බලා ගැනීමට ලෝක නායකයින් හා ජනතාව ශ්‍රී ලංකාවට පැමිණිය යුතු බව ද පවසනු ලැබීය. මීට අමතරව ජපාන ආරක්ෂක අමාත්‍ය ඉත්සුනෝරි ඔනොඩෙරා මහතා ද ඊයේ පස්වරුවේ ජනාධිපති මහින්ද රාජපක්ෂ මහතා හමුවී තිබේ. සිව් දින නිල සංචාරයට සමගාමීව ජනාධිපතිවරයා ජපාන අග්‍රාමාත්‍ය ෂින්ශෝ අබේ මහතා සමග සාකච්ඡා කිරීමට ද නියමිතය. මෙම සංචාරය තුළ දී ජපාන අමාත්‍යවරුන් හා රාජ්‍ය නිලධාරීන් සමග ද්වි පාර්ශවික සාකච්ඡාවලට අමතරව ජනාධිපති මහින්ද රාජපක්ෂ මහතා ජපන් ශ්‍රී ලංකා පාර්ලිමේන්තු මණ්ඩලයේ රැස්වීමකට ද සහභාගී වීමට නියමිත බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=32399", "Category": null, "Parent URL": null}