{"Source": "Adaderana", "Timestamp": "October 13, 2018 05:58 pm", "Headline": "වන අලීන් දුම්රියේ ගැටීම වැලැක්වීමට නිර්දේශ 05ක්", "News Content": "වන අලීන් දුම්රියේ ගැටීම වැලැක්වීම සඳහා අලි ගැටීම් සිදු වන ස්ථාන නිරික්ෂණ කිරිමට පත් කළ කණ්ඩායම නිර්දේශ 05ක් යෝජනා කර තිබේ. දුම්රිය මාර්ගය අසල අලි ඇතුන් ගැවසෙන ස්ථාන නිරික්ෂණය කර ප්‍රධාන සැලැස්මක් සකස් කිරිම සඳහා 14 දෙනෙකුගෙන් යුත් නිරික්ෂණ කණ්ඩායමක් ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා විසින් පත් කරනු ලැබුවාය. ඒ අනුව එම කණ්ඩායම පසුගිය 11 වනදා අදාල නිරික්ෂණ කටයුතු ආරම්භ කළ අතර ඔවුන් දින 04ක් මහව හන්දියේ සිට ත්‍රිණකුණාමලය, මඩකලපුව, අනුරාධපුර, තලෙයිමන්නාරම සහ කන්කසන්තුරෙයි දුම්රිය මාර්ග ආශ්‍රීතය නිරික්ෂණ කටයුතු සිදු කර තිබේ. මේ අතර ඔවුන් ඊයේ (12) දිනයේ ගල්ඔය මංසන්දියේ සිට කල්කුඩා දක්වා නිරික්ෂණ කටයුතු සිදු කර ඇති බව සඳහන් වේ. එහිදී ත්‍රිකුණාමලය මාර්ගය හා මඩකලපුව මාර්ගයේ වන අලීන්ගේ හැසීරිම පිළිබද ලබා ගත් තොරතුරු හා දත්ත අනුව අලි ගැටීම් වැලැක්වීම සඳහා නිර්දේශ 05ක් ඉදිරිපත් කර ඇති බව ප්‍රවාහන අමාත්‍යාශය සඳහන් කළේය. ඒ අනුව දුම්රිය රියදුරන්ට මාර්ගය පැහැදිලිව පෙනෙන පරිදි මාර්ග දෙපස මීටර් 30ක් දක්වා වූ ලඳ කැලෑ පෙදෙස එලිපෙහෙලි කිරිම, වේග සීමා නියමිත පරිදි ක්‍රියාත්මක කිරිම, අලි ඇතුන්ට මාරුවිම සඳහා උඩින් මාර්ග ඉදිකිරිම, එම නිර්දේශ අතර වේ. මීට අමතරව දුම්රිය පාලම් සහ බෝක්කු සහිත ස්ථාන තුළින් අලි ඇතුන්ට මාරුවිම සඳහා පවතින බාධා ඉවත් කොට මාර්ග ඉදිකිරිම, දුම්රිය මාර්ගයට අලි ඇතුන් ඇතුළුවන ස්ථාන සඳහා විදුලි වැට, රේල් පීලි යොදා බාධාවන් ඉදිකිරිම සහ පූර්ව අනතුරු ඇගවීමේ සංඥා පද්ධති සවි කිරිම මෙම නිර්දේශ වලට ඇතුළත් විය.", "URL": "https://sinhala.adaderana.lk/news.php?nid=97634", "Category": null, "Parent URL": null}