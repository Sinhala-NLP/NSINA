{"Source": "Adaderana", "Timestamp": "May 31, 2019 12:11 pm", "Headline": "එළඹෙන 9 වනදා මෝදි දිවයිනට", "News Content": "සිය දෙවන ධුර කාලය වෙනුවෙන් පත් වු ඉන්දීය අග්‍රාමාත්‍ය නරේන්ද්‍ර මෝදි මහතා ලබන මස 09 වනදා මෙරට සංචාරය කිරීමට නියමිත බව වාර්තා වෙයි. අමාත්‍ය රවුෆ් හකීම් මහතා සිය ටිව්ටර් ගිණුමේ සටහනක් තබමින් ප්‍රකාශ කර ඇත්තේ ඉන්දිය අග්‍රාමාත්‍යවරයාගේ මාලදිවයින් සංචාරය අතරතුර ලබන 09 වනදා ශ්‍රී ලංකාවේ සංචාරය කිරීමටද සැළසුම් කර ඇති බවයි. මෝදි මහතාගේ දෙවන පදවි ප්‍රාප්ති උත්සවය ඊයේ (30) පැවති අතර ඊට ජනාධිපති මෛත්‍රීපාල සිරිසේන මහතා ඇතුළු රජයේ අමාත්‍යවරුන් කිහිපදෙනෙකු සහභාගී වුණි. මේ අතර අමෙරිකානු රජයේ නියෝජිතයෙකු ද ලබන මස මුලදී මෙරට සංචාරයක නිරත වීමට නියමිත බව අමෙරිකානු රාජ්‍ය දෙපාර්තමේන්තුව පවසා සිටියි. අමෙරිකානු සහකාර රාජ්‍ය ලේකම්වරයෙකු වන ක්ලාක් කූපර් මහතා මෙලෙස මෙරට සංචාරයක නිරත වීමට නියමිත අතර ශ්‍රී ලංකා රජයේ ඉහළ පෙලේ නියෝජිතයින් සමඟ සාකච්ඡා පැවැත්වීමට ඔහු සැළසුම් කර ඇති බව සඳහන්ය.", "URL": "https://sinhala.adaderana.lk/news.php?nid=111059", "Category": null, "Parent URL": null}