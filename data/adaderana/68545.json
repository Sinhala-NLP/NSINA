{"Source": "Adaderana", "Timestamp": "January 25, 2017 12:28 pm", "Headline": "මහින්දගේ ණය උගුල පට්ටපල් බොරුවක් ", "News Content": "මහින්ද රාජපක්ෂ විසින් මේ රට ණය උගුලක හිර කළ නිසා මේ ආකාරයේ අධික බදු ගසන්නට සිදුව ඇති බව පැවසීම පට්ටපල් බොරුවක් බව විනිමය හා සුරැකුම්පත් කොමිසමේ හිටපු සභාපති, ආචාර්ය නාලක ගොඩහේවා මහතා පවසයි.බත්තරමුල්ල සමෘද්ධි සංගම් කාර්යාලයේ පැවති සමස්ත ලංකා සමෘද්ධි පර්යේෂණ හා කෘෂිකර්ම සහකාර නිලධාරීන්ගේ සමුළුවට එක්වෙමින් ගොඩහේවා මහතා කියා සිටියේ පැවති සෑම රජයක්ම ණය ලබාගත් බවයි.ජේ.ආර් ජයවර්ධන ජනාධිපතිවරයා ලබා ගත් ණය වලින් මහවැලිය හැදුව බවත්, ප්‍රේමදාස ජනාධිපතිවරයා ගත් ණය වලින් ගෙවල් හදා දුන් බවත්, චන්ද්‍රිකා ජනාධිපතිනිය පැරදි පැරදී හෝ යුද්ධ කරනු ලැබුවේ ණය අරන් බවත් ඔහු සිහිපත් කළේය.සෑම ආණ්ඩුවක්ම මේ ආකාරයට ණය ලබාගන්නා අතරම පැවති ණය වලින් කොටසක් ගෙවාදමන බවත්, එය සාමාන්‍ය පිළිවෙළ බවත් ගොඩහේවා මහතා අවධාරණය කළේය.මහින්ද රාජපක්ෂ ආණ්ඩුව විසින් රට බාරදෙන විට ඉතිරිව පැවතියේ ණය රු.බිලියන 7391ක් බවත්, මේ ගෙවුණු වසර දෙක තුළ පමණක් එය රු.බිලියන 9730ක් දක්වා ඉහළ ගොස් ඇති බවත්, ඒ අනුව වසර දෙකක් තුළ පමණක් රු. බිලියන 2300න් එනම් 32%න් ණය වැඩිවී ඇති බවත් ගොඩහේවා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=68545", "Category": null, "Parent URL": null}