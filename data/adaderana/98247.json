{"Source": "Adaderana", "Timestamp": "October 26, 2018 09:33 am", "Headline": "බස් රථයට යට වී පුද්ගලයෙක් මරුට", "News Content": "දියගම ප්‍රදේශයේදී බස් රථයකට යටවීමෙන් පුද්ගලයෙකු ජීවිතක්ෂයට පත්ව තිබේ. අප වාර්තාකරු සඳහන් කළේ යතුරුපැදියක් පෙරළී යාමෙන් එහි ගමන් ගත් පුද්ගලයෙකු මෙලෙස බස් රථයට යටවී ඇති බවයි. කහතුඩුව - දියගම ප්‍රදේශයේදී යතුරුපැදියක පිටුපස ගමන්ගත් පුද්ගලයෙකු මහරගම සිට හොරණ බලා ධාවනය වූ පුද්ගලික බස් රථයකට යටවීමෙන් මෙලෙස ජීවිතක්ෂයට පත්ව ඇත. දියගම ප්‍රදේශයේ මාර්ගය අලුත්වැඩියා කරමින් තිබු ස්ථානයකින් ගමන් ගත් යතුරුපැදිය බස් රථය පසුකර යාමට උත්සහ කළ අවස්ථාවේදී යතුරුපැදිය පෙරළී ගොස් ඇති අතර ප්‍රදේශවාසීන් සඳහන් කළේ යතුරුපැදියේ පිටුපස ගමන්ගත් පුද්ගලයා බස් රථයේ පිටුපස රෝදයට යටවී සිටි බවයි. අනතුරින් මියගොස් ඇත්තේ එම ප්‍රදේශයේම පදිංචිව සිටි 51 හැවිරිදි පුද්ගලයෙකි. කහතුඩුව පොලීසිය විසින් බස් රථ රියදුරු අත්අඩංගුවට ගෙන ඇති අතර ඔහු අද කැස්බැව මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=98247", "Category": null, "Parent URL": null}