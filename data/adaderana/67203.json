{"Source": "Adaderana", "Timestamp": "December 20, 2016 04:12 pm", "Headline": "තාක්ෂණ නිලධාරියාගේ අතයට ගනුදෙනුව මාට්ටු", "News Content": "රුපියල් 25,000ක මුදලක් අල්ලස් ලෙස ලබාගත් බේරුවල ප්‍රාදේශීය සභාවට අනුයුක්ත තාක්ෂණ නිලධාරියෙකු අල්ලස් හෝ දූෂණ චෝදනා විමර්ශන කොමිසම විසින් අත්අඩංගුවට ගෙන තිබේ. අල්ලස් කොමිසමට ලැබුණු තොරතුරකට අනුව එහි නිලධාරීන් කණ්ඩායමක් විසින් පයාගල ප්‍රාදේශීය සභා උප කාර්යාලය තුළ දී සැකකරු අත්අඩංගුවට ගෙන ඇති බව වාර්තා වේ. පයාගල ප්‍රදේශයේ ව්‍යාපාරිකයෙකු විසින් පවත්වාගෙන යනු ලබන ලී මෝලකට සහ හෝටලයකට අවශ්‍ය කරන පරිසර ආරක්ෂණ බලපත්‍ර සහ පිහිනුම් තටාකයට අදාළ අනුකූලතා සහතිකය ලබාගැනීමට අවශ්‍ය නිර්දේශ ලබාදීම සඳහා එම තාක්ෂණ නිලධාරියා අදාළ අල්ලස් මුදල ඉල්ලා ඇත. ඒ අනුව එම මුදල ලබාගන්නා අවස්ථාවේ සැකකරු අත්අඩංගුවට ගත් බව අල්ලස් කොමිසම සඳහන් කළේය. අත්අඩංගුවට ගත් තාක්ෂණ නිලධාරියා කළුතර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=67203", "Category": null, "Parent URL": null}