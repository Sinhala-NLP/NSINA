{"Source": "Adaderana", "Timestamp": "August 10, 2019 02:22 pm", "Headline": "මත්තල වී ගබඩා කිරීමේ වාර්තාව ඉදිරි සතියේ ජනපති කොමිසමට    ", "News Content": "මත්තල ජාත්‍යන්තර ගුවන් තොටුපලේ වී ගබඩා කිරීමෙන් සිදුව ඇති අලාභය තක්සේරු කර ඒ පිළිබඳ වාර්තාව ජනාධිපති පරීක්ෂණ කොමිෂන් සභාව වෙත ඉදිරිපත් කිරීමට නියමිතව ඇත. ඉදිරි සතියේදි තක්සේරු දෙපාර්තමේන්තුව විසින් එම වාර්තාව ලබා දෙනු ඇති බව රාජ්‍ය ආයතන වල දුෂණ වංචා සෙවීමේ ජනාධිපති පරීක්ෂණ කොමිසම සඳහන් කළේය. මත්තල ගුවන් යානා අංගනයේ වී ගබඩා කිරීම නිසා ගුවන් යානා ගොඩබස්වන ගුවන් පථයේ විදුලි පද්ධතියට හානි සිදුව ඇති බවට ජනාධිපති කොමිසම වෙත පැමිණිල්ලක් ලැබී තිබුණි. එමෙන්ම කටුනායක බණ්ඩාරනායක ජාත්‍යන්තර ගුවන් තොටුපල අළුත්වැඩියා කළ මාස කිහිපයේදී මෙරටට පැමිණි ගුවන් යානා මත්තල ගුවන් තොටුපලට හරවා යැවීමට පියවර නොගෙන ඉන්ධන ලබා ගැනීම සඳහා ආසන්න වෙනත් ගුවන් තොටුපළවලට හරවා යැවීම නිසා රජයට විශාල අලාභයක් සිදුව ඇති බවට ජනාධිපති කොමිසම වෙත සිදුකළ පැමිණිල්ලේ වැඩිදුරටත් සඳහන් වෙයි. ඒ අනුව එම තක්සේරු දෙපාර්තමේන්තුවේ සහ ජනාධිපති කොමිසමේ පොලිස් ඒකකයේ නිලධාරීන් පිරිසක් මත්තල ගුවන් තොටුපළ වෙත ගොස් සිදුව ඇති අලාබ හානි සම්බන්ධයෙන් නීරීක්ෂණය කර ඇත. අදාළ නීරීක්ෂණයන් පිළිබඳ වාර්තාව මෙලෙස එළඹෙන සතියේදී භාර දීමට නියමිතයි.", "URL": "https://sinhala.adaderana.lk/news.php?nid=116232", "Category": null, "Parent URL": null}