{"Source": "Adaderana", "Timestamp": "January 26, 2012 10:04 pm", "Headline": "අත්අඩංගුවට ගත් ඉන්දීය ධීවරයින් 43 දෙනා නිදහස්", "News Content": "ශ්‍රී ලංකා නාවික හමුදාව මගින් අත්අඩංගුවට ගත් ඉන්දීය ධීවරයින් 43 දෙනෙකු ත්‍රිකුණාමලය මහේස්ත්‍රාත් අධිකරණය මගින් නිදහස් කර ඇති බව ඉන්දීය මාධ්‍ය වාර්තා කරයි. ‍ මෙම ධීවරයින් පිරිස මේ වනවිට ශ්‍රී ලංකාවේ ඉන්දීය මහ කොමසාරිස් කාර්යාලය මගින් ලබාදෙන ලද නවාතැන්පළක රැඳීසිටින බව ද හින්දු සඳහන් කරයි. ‍ ඔවුන් වෙත අවශ්‍ය ආහාර පාන, ඇඳුම් සහ වාසස්ථාන සපයන ලෙස ඉන්දීය මහ කොමසාරිස් කාර්යාලය මගින් ත්‍රිකුණාමලයේ අදාළ බලධාරීන් වෙත දැනුම් දී ඇති බව ද සඳහන්ය. ‍ මුහුදු සීමා උල්ලංඝණය කරමින් ශ්‍රී ලංකා මුහුදු සීමාවේ අනවසරයෙන් ධීවර කටයුතුවල නිරත වූ ඉන්දීය ධීවර යාත්‍රා 6 ක් සහ ධීවරයින් 43 දෙනකු මෙසේ අත්අඩංගුවට ගත් බව නාවික හමුදා මාධ්‍ය ප්‍රකාශක,කමාන්ඩර් කෝසල වර්ණකුලසූරිය මහතා ප්‍රකාශ කළේය. ‍ පුල්මුඩෙයි මුහුදු සීමාවට උතුරෙන් ශ්‍රී ලංකා මුහුදු සීමාවේදී මෙම පිරිස අත්අඩංගුවට ගත් අතර ඔවුන් සම්බන්ධ ඉදිරි ක්‍රියා මාර්ග සඳහා මෙම ධීවරයින් පිරිස ත්‍රිකුණාමලය පොලිසිය වෙත බාර දී තිබිණි. ‍ ත්‍රිකුණාමලය පොලිසිය මගින් මෙම ධීවරයින් 43 දෙනා අද(26) ත්‍රිකුණාමලය අධිකරණය වෙත ඉදිරිපත් කර ඇති බව ද හින්දු වැඩිදුරටත් වාර්තා කරයි.", "URL": "https://sinhala.adaderana.lk/news.php?nid=21676", "Category": null, "Parent URL": null}