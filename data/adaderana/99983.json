{"Source": "Adaderana", "Timestamp": "November 29, 2018 10:36 am", "Headline": "කථානායකගේ ප්‍රධානත්වයෙන් පාර්ලිමේන්තුව ඇරඹෙයි", "News Content": "පාර්ලිමේන්තුව පෙරවරු 10.30 ට කථානායක කරූ ජයසූරිය මහතාගේ ප්‍රධානත්වයෙන් ආරම්භ වී තිබේ. මේ අතර, අද දිනයේ දීත් පාර්ලිමේන්තු රැස්වීම සඳහා ආණ්ඩු පක්ෂය සහභාගී නොවන බව අමාත්‍ය එස්.බී. දිසානායක මහතා පැවසීය. ඒ අනුව ආණ්ඩු පක්ෂය නොමැතිව මේ වන විට පාර්ලිමේන්තුවේ වැඩකටයුතු ආරම්භ කර තිබේ. අග්‍රාමාත්‍යවරයාගේ වියදම් කපා හැරීම සඳහා එක්සත් ජාතික පක්ෂය විසින් ඉදිරිපත් කිරීමට නියමිත යෝජනාව ඉදිරිපත් කිරීමට කථානායකවරයා විසින් අවස්ථාව ලබා දුන් අතර, එක්සත් ජාතික පක්ෂ පාර්ලිමේන්තු මන්ත්‍රී රවී කරුනානායක මහතා විසින් එම යෝජනාව මේ මොහොතේ ඉදිරිපත් කරමින් සිටියි. එම යෝජනාව පාර්ලිමේන්තු මන්ත්‍රී නවීන් දිසානායක මහතා විසින් ස්ථීර කරනු ලැබීය. කෙසේ වෙතත් අද දිනයේ දීත් මහජන ගැලරිය වසා තැබීමට තීරණය කර තිබේ. පෙරවරු 09.00ට පාර්ලිමේන්තු සංකීර්ණයේදී පක්ෂ නායක රැස්වීම පැවැත් වු අතර, එයට ද ආණ්ඩු පක්ෂය සහභාගී වුයේ නැත. ඔවුන් පවසා සිටින්නේ අද දිනයේ දී විවාදයට ගැනීමට නියමිත මෙම යෝජනාව ආණ්ඩුක්‍රම ව්‍යවස්ථාව උල්ලංඝනය කර ඇති බවයි.", "URL": "https://sinhala.adaderana.lk/news.php?nid=99983", "Category": null, "Parent URL": null}