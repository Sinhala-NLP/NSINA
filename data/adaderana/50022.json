{"Source": "Adaderana", "Timestamp": "March 17, 2015 01:05 pm", "Headline": "පක්ෂයේ නායකත්වය මට දුන්නා නම් එය කරගෙන යාමට ඉඩදිය යුතුයි", "News Content": "වර්තමානයේ මෙරට දේශපාලන ක්‍රියාවලිය ඉතා සංකීර්ණ වූවක් බව ජනාධිපති මෛත්‍රීපාල සිරිසේන මහතා පවසයි.ලෝකයටම අලුත් අත්දැකීමක් වු මෙම දේශපාලන ක්‍රියාවලිය ශ්‍රී ලංකා නිදහස් පක්ෂයේ පරිණත මහජන නියෝජිතයින් අවබෝධ කරගත යුතු බව ජනාධිපතිවරයා පෙන්වාදෙයි.ශ්‍රී ලංකා නිදහස් පක්ෂ ආසන හා දිස්ත්‍රික් සංවිධායකවරුන් වෙනුවෙන් ශ්‍රී ලංකා පදනම් ආයතනයේ පැවති විශේෂ වැඩමුළුවකදී ජනාධිපති මෛත්‍රීපාල සිරිසේන මහතා මේ බව පැවසීය. එහිදී තවදුරටත් අදහස් දැක්වු ජනාධිපතිවරයා සඳහන් කළේ ඉතිහාසයේ පළමු වතාවට උතුරේ සියලු දේශපාලන පක්ෂ එකම වේදිකාවකට ගෙන ඒමට තමාට හැකි වු බවයි.ජාතිවාදී සටන් පාඨයන්ගෙන් නැවතත් රට යුද්ධයකට ඇදගෙන යාම නොකළ යුතු බව අවධාරණය කළ ජනාධිපතිවරයා එසේ වුවහොත් නැවතත් බිහිසුණු යුද්ධයක වේදනාවන් ඉතා ඉක්මනින් අත්විඳීමට සිදුවන බව පැවසීය.රට හමුවේ ඇති ඉදිරි අභියෝග ජය ගැනීමට නම් සිංහල, මුස්ලිම්, දෙමළ සියලු ජාතීන් එකට එක්කර ගනිමින් ඉදිරියට යා යුතු බව ජනාධිපති මෛත්‍රීපාල සිරිසේන මහතා එහිදි සඳහන් කළේය.1977 වසරේ පරාජයෙන් පසු ශ්‍රී ලංකා නිදහස් පක්ෂයට අත්වු ඉරණම තමා හොඳින් දුටු බව සඳහන් කළ ජනාධිපතිවරයා එවැන්නක් අනාගතයේදී සිදුනොවීමට සියලු දෙනා හදවතට එකඟව කටයුතු කළ යුතු බව පෙන්වාදුන්නේය.අතීත දේශපාලන නායකයින් පක්ෂ නායකත්වයෙන් ඉවත් වු පසු කටයුතු කළ ආකාරය ඉතා ආදර්ශවත් බවත්, පක්ෂයේ නායකත්වය වර්තමානයේ තමාට භාරදුන්නේ නම් එය කරගෙන යාමට ඉඩදිය යුතු බවත්, ජනාධිපති මෛත්‍රීපාල සිරිසේන මහතා එහිදි වැඩිදුරටත් කියා සිටියේය.", "URL": "https://sinhala.adaderana.lk/news.php?nid=50022", "Category": null, "Parent URL": null}