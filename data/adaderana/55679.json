{"Source": "Adaderana", "Timestamp": "December 12, 2015 12:01 pm", "Headline": "මන්නාරමේ මිනිස් අස්ථි කොටස්  විදේශගත කිරීමට නියෝග!", "News Content": "මන්නාරම - තිරුකේතීෂ්වරම් ප්‍රදේශයේ සමූහ මිනි වළකින් ගොඩ ගන්නා ලද මිනිස් අස්ථි ඩී.එන්.ඒ පරික්ෂණ කටයුතු සඳහා විදේශ රටකට යැවිමට මන්නාරම මහේස්ත්‍රාත් අධිකරණය නියෝග කර තිබේ.ඒ අනුව යුගොස්ලෝවියාව, ආර්ජන්ටිනාව හෝ ගෝතමාලා යන රටවලින් එකකට එම අස්ථි යවා ඩී.එන්.ඒ පරික්ෂණ වාර්තාවක් ලබා ගන්නා සෙයි මන්නාරම මහේස්ත්‍රාත් එම්.ඇලෙක්ස් රාජා මහතා නියෝග කර ඇත.2013 වසරේ දෙසැම්බර් මාසයේදී තිරුකේතීෂ්වරම් ප්‍රදේශයේ කැණිම් කටයුතු සිදු කරමින් සිටි කම්කරුවන් පිරිසකට එම මිනිස් අස්ථි හමුවී තිබුණි.එම මිනිස් ඇටසැකිලි සම්බන්ධයෙන් ජ්‍යෙෂ්ඨ අධිකරණ වෛද්‍ය නිලධාරි ධනංජය වෛද්‍යරත්න මහතා පරික්ෂණ සිදු කරනු ලැබු අතර ඔහු මාතලේ රෝහලට ස්ථාන මාරුවක් ලබා යාමෙන් පසුව එම පරික්ෂණ අතරමග නතර කෙරුණි.කෙසේ වෙතත් මිනිවල සම්බන්ධයෙන් පරික්ෂණ පැවැත්වූ අපරාධ පරික්ෂණ දෙපාර්තමේන්තුව අධිකරණයට පවසා ඇත්තේ වසර ගණනාවකට ඉහතදී අදාළ ස්ථානයේ සුසානභූමියක් පැවැති බවයි.එබැවින් මෙම මිනිස් ඇටසැකිලි එම පළාතේදී ස්භාවික අන්දමින් මියගිය පුද්ගලයින්ගේ මළ සිරුරු වියහැකි බව ද එම දෙපාර්තමේන්තු නිලධාරින් අධිකරණයට දන්වා තිබේ.මෙම වාර්තාවට විරෝධය පල කරමින් ස්වේච්චා සංවිධාන කිහිපයක් අධිකරණයට පෙත්සමක් ඉදිරිපත් කර තිබූණි.එහිදී ඔවුන් පෙන්වා දී ඇත්තේ යුධ සමයේදී අවට ගම්මානවල විශාල පිරිසක් අතුරුදන්ව ඇති නිසි එම ඇට සැකිලි අතුරුදන් වූ පුද්ගලයින්ගේ විය හැකි බවයි.මෙම පරස්පර අදහස් මත මන්නාරම අධිකරණය විසින් අදාල ඇට සැකිලි සම්බන්ධයෙන් ඩී.එන්.ඒ පරික්ෂණයක් විදෙස් රටකදී සිදු කරන ලෙසට උපදෙස් ලබාදී තිබේ.එම ස්ථානයේ පැවැති සුසාන භූමියක ස්භාවික අන්දමින් මියගිය පුද්ගලයින්ගේ මළ සිරුරවල අස්ථි විය හැකි බවට එම සමූහ මිනිවල සම්බන්ධයෙන් පරික්ෂණ පැවැත් වූ අපරාධ පරික්ෂණ දෙපාර්තමේන්තුව අධිකරණයට වාර්තාකර තිබුණි.කෙසේ වෙතත් අපරාධ පරික්ෂණ දෙපාර්තමේන්තුවේ එම වාර්තාවට විරෝධය පල කරමින් ස්වෙච්චා සංවිධාන කිහිපයක් අධිකරණයට පෙත්සමක් ඉදිරිපත් කර තිබූ අතර එම අස්ථි යුධ සමයේදී අවට ගම්මානවලින් අතුරුදන්වූ පුද්ගලයින්ගේ විය හැකි බවට අදාල පෙත්සමේ සදහන් කර තිබුණු බව අද දෙරණ වාර්තාකරු සදහන් කළේය.", "URL": "https://sinhala.adaderana.lk/news.php?nid=55679", "Category": null, "Parent URL": null}