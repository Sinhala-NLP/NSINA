{"Source": "Adaderana", "Timestamp": "September 23, 2010 05:29 pm", "Headline": "අනියම් පෙම හරස්වෙලා-ගුරුවරියට වෙඩිතියලා", "News Content": "වෙඩි තැබීමකින් රෝහලට ඇතුළත් කරන ලදුව පසුව මිය ගිය මොණරාගල, සියඹලාණ්ඩුව ප්‍රදේශයේ පාසලක ගුරුවරියට වෙඩි තබා ඇත්තේ ඇය සමග අනියම් පෙම් සබඳතාවක පැටලී සිටි පුද්ගලයා විසින් බව පොලිස් ආරංචි මාර්ග සඳහන් කරයි. මෙම පුද්ගලයා බදුල්ල ප්‍රදේශයේ පදිංචිකරුවෙකු බවත්,දෙදරු පියෙකු බවත්,මොණරාගල තැපැල් කන්තෝරුවක සේවය කළ තැනැත්තෙකු බවත් සඳහන් වේ. කෙසේ වුවද මොහු විසින් කරන ලද කිසියම් වැරැද්දක් නිසා මීට මාස දෙකකට පමණ පෙර මොහුගේ වැඩ තහනමට ලක් වී ඇතැයිද වාර්තා වේ. කෙසේ වුවද මෙම පුද්ගලයා කලක පටන් අදාළ ගුරුවරිය සමග අනියම් සබඳතාවක් පවත්වා ඇතත්,මොහු දෙදරු පියෙකු බව අනාවරණය වීමෙන් පසු තමා මෙම සබඳතාවය නවතා දමන බවට ගුරුවරිය විසින් දැනුම් දී ඇතැයි කියැවේ. එයින් උරණ වූ මෙම පුද්ගලයා ගුරුවරිය සමග අමනාපයෙන් පසු වී ඇති බවත්,එහි ප්‍රතිඵලයක් ලෙස ඇගෙන් පලිගන්නට මෙම ක්‍රියාව සිදුකර ඇති බවටත් පොලීසිය විශ්වාසය පළකරයි. අද උදෑසන මෙම වෙඩි තැබීම සිදුව ඇති අතර වෙඩි තැබීම සිදුකළ තරුණයා ද සිය ගිනි අවියෙන් වෙඩි තබාගෙන සියදිවි හානි කරගෙන ඇති බව මොණරාගල දිස්ත්‍රික් ජ්‍යෙෂ්ඨ නියෝජ්‍ය පොලිස්පති නිමල් මැදිවක මහතා සඳහන් කළේය. වෙඩි වැදීමෙන් තුවාල ලැබු ගුරුවරිය ප්‍රතිකාර සඳහා සියඹලාණ්ඩුව රෝහලට ඇතුළත් කර තිබුණ ද පසුව රොහලේදී ඇය ජීවිතක්ෂයට පත්විය.", "URL": "https://sinhala.adaderana.lk/news.php?nid=11052", "Category": null, "Parent URL": null}