{"Source": "Adaderana", "Timestamp": "November 21, 2014 11:05 am", "Headline": "ධීවර ගැටළුව විසඳාගන්න ඉන්දියාවේ යළි අවධානය ", "News Content": "ඉන්දු - ලංකා ධීවර ගැටළුව විසඳා ගැනීම සම්බන්ධයෙන් ශ්‍රී ලංකා බලධාරීන් සමඟ යළි සාකච්ඡා ආරම්භ කිරීම පිළිබඳ ඉන්දීය රජයේ අවධානය යොමුව තිබේ. ඉන්දීය විදේශ කටයුතු අමාත්‍ය සුෂ්මා ස්වරාජ් ඉන්දීය ධීවරයින්ට දැනුම් දී ඇත්තේ අදාළ ගැටළුවට විසදුම් ලබා දෙන තෙක් ජාත්‍යන්තර මුහුදු සීමා හරහා ගමන් කරමින් ශ්‍රී ලංකා මුහුදු තීරයට ඇතුළු නොවන ලෙසයි. ධීවර සංගම් නියෝජතයින් සමඟ නවදිල්ලි හි පැවති සාකච්ඡාවකට එක්වෙමින් ඉන්දීය විදේශ කටයුතු අමාත්‍යවරිය මේ බව ප්‍රකාශ කර ඇත. එහිදී තවදුරටත් අදහස් දක්වමින් සුෂ්මා ස්වරාජ් ප්‍රකාශ කර ඇත්තේ දෙරට අතර ධීවර ගැටළුව විසඳා ගැනීම සම්බන්ධයෙන් යළි සාකච්ඡා ආරම්භ කිරීම සඳහා ඉන්දීය රජය මේ වන විට අවශ්‍ය කටයුතු සිදුකරමින් සිටින බවයි. කෙසේ වෙතත් සාකච්ඡා මාර්ගයෙන් අදාළ ගැටළුවට විසදුම් සොයා ගන්නා තෙක් ජාත්‍යන්තර මුහුදු සීමා හරහා ගමන් නොකළ යුතු බව ඉන්දීය විදේශ කටයුතු ඇමතිවරිය ධීවරයින්ට දැනුම් දී ඇත. ඉන්දු - ලංකා ධීවර ගැටළුවට අදාළව දෙරටේ නියෝජිතයින්ගේ සහභාගිත්වයෙන් පළමු වටයේ සාකච්ඡාව පසුගිය ජනවාරි මාසයේ චෙන්නායි හි පැවති අතර දෙවන වටයේ සාකච්ඡාව පසුගිය මැයි මාසයේ කොළඹ දී පැවැත්වුණි.", "URL": "https://sinhala.adaderana.lk/news.php?nid=47511", "Category": null, "Parent URL": null}