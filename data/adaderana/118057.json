{"Source": "Adaderana", "Timestamp": "September 2, 2019 11:21 am", "Headline": "නකල්ස් රක්ෂිතයේ වල්ලාපට්ටා ජාවාරමක්", "News Content": "නකල්ස් අධි පරිසර සංවේදී කලාපයේ කාලයක් තිස්සේ වල්ලපට්ට ජාවාරමක නිරතව සිටි පුද්ගලයන් තිදෙනෙකු රුපියල් ලක්ෂ පහළොවකට පමණ වටිනාකමින් යුත් වල්ලාපට්ට තොගයක් සමඟ වන සංරක්ෂණ නිලධාරීන් විසින් අත්අඩංගුවට ගෙන ඇත. මෙසේ අත්අඩංගුවට ගෙන ඇත්තේ මාතලේ දන්කන්ද ප්‍රදේශයේ පදිංචිකරුවන් වන අතර ඔවුන් සන්තකයේ තිබී වල්ලා පට්ට කිලෝ 15කය ආසන්න ප්‍රමාණයක් සොයා ගෙන තිබේ. ඊයේ (01) පස්වරුවේ මෙම පිරිස අත්අඩංගුවට ගෙන ඇති බව වාර්තා වේ. ඉතා සියුම්ව වල්ලාපට්ටා කපා ගැනීම සඳහා උපයෝගී කරගන්නා උපකරණ රැසක් සහ ප්‍රවාහනය සඳහා යොදා ගන්නා ත්‍රිරෝද රථයක් පොලිස් භාරයට ගෙන ඇත. නකල්ස් අධි පරිසර සංවේදී කලාපයේ රෙඩ්බානා කොටස ප්‍රදේශයේ සංචාරක ව්‍යාපාරයක් පවත්වාගෙන අයකුගේ සහයෝගයෙන් ඉතා සූක්ෂම ලෙස මෙම කණ්ඩායම කාලයක් තිස්සේ රක්ෂිතයේ වල්ලපට්ටා ශාකය කපා ගෙන යන බවට තොරතුරු ලැබී තිබුණු බවත් ඒ අනුව අවස්ථා ගණනාවක්ම ඔවුන් කොටුකර ගැනීමට උත්සාහ කළ ද නොහැකි වූ බව වන නිළධාරීන් පවසති. පසුව ඉතා සූක්ෂම ලෙස පැය 48 ක පමණ කාලයක් නකලස් රක්ෂිතයේ රැක සිටිමින් මෙම පුද්ගලයන් තිදෙනා සැකපිට වල්ලපට්ට ද සමඟ අත්අඩංගුවට ගත් බව සඳහන් කළේය. මෙම වල්ලපට්ටා මාතලේ ප්‍රදේශයේ ව්‍යාපාරිකයන් කීප දෙනෙකුට අලෙවි කිරීම සිදු කරන බවත් ඔවුන්ගේ ජංගම දුරකථන හරහා තොරතුරු හෙළි කරගෙන තිබෙන බව වන නිලධාරීන් කියති. එමෙන්ම අත්අඩංගුවට ගත් පුද්ගලයන්ගේ ජංගම දුරකථන පරික්ෂා කිරීමේදී මෙම පුද්ගලයන් රෙඩ්බානා කොටස ප්‍රදේශයේ කැලෑවක පදිංචිවී සිටින පුද්ගලයෙකු සමග එක්ව රක්ෂිතයේ ගංජා වගා කිරීම දඩ මස් ජාවාරම ආදී පරිසර විරෝධී ක්‍රියාකාරකම් රැසකට සම්බන්ධ වී තිබෙන බව අනාවරණය කර ගැනීමට හැකිවී යැයි වන නිලධාරීහු පවසති. අත්අඩංගුවට ගත් සැකකරුවන් තිදෙනා වල්ලපට්ටා තොගය කැපීම සඳහා යොදාගත් උපකරණ ත්‍රිරෝද රථය නාඋල මහේස්ත්‍රාත් අධිකරණයට ඉදිරිපත් කිරීමට නියමිත බව වන නිලධාරීන් පවසයි.", "URL": "https://sinhala.adaderana.lk/news.php?nid=118057", "Category": null, "Parent URL": null}