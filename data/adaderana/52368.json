{"Source": "Adaderana", "Timestamp": "July 1, 2015 03:45 pm", "Headline": "නිලංග දෑලට යළිත්  දියවඩන නිලමේ පුටුව දෙන්න සුදුසුයිලු?", "News Content": "මහනුවර ඓතිහාසික ශ්‍රී දළදා මාළිගාවේ දියවඩන නිලමේ ධුරය සදහා එකම සුදුස්සා වන්නේ ප්‍රදීප් නිලංග දෑල මහතා බව සමස්ත ලංකා බස්නායක නිලමේවරුන්ගේ සංගමය පවසයි.එම සංගමයේ සභාපති මහනුවර මහ කතරගම දේවාලයේ බස්නායක නිළමේ කුෂාන් වෑගොඩපොල මහතා පවසන්නේ මේ හේතුවෙන් ඉදිරි නිලවරණයේදී ප්‍රදීප් නිලංගදෑල මහතාගේ ජය තහවුරු කිරිම සදහා තම සංගමය කැපවීමෙන් කටයුතු කරන බවයි.ශ්‍රී දළදා මාලිගාව කේන්ද්‍ර කොට ගනිමින් දෙස් විදෙස් බෞද්ධ පුනරුදයක් ඇති කිරිමට කටයුතු කළ එකම දියවඩන නිලමේවරයා වන්නේ ප්‍රදීප් නිලංග දෑල මහතා බව පවසන සභාපතිවරයා මේ හේතුවෙන් නව නිලමේවරයෙකු පත් කරන තුරු ඔහු වැඩබලන දියවඩන නිලමේවරයා වශයෙන් පත්කිරිමට ද අස්ගිරි මල්වතු මහ නාහිමිවරුන් විසින් පියවර ගත් බව කියා සිටියේය.අද පෙරවරුවේ දළදා මාලිග පරිශ්‍රයේ පැවැති මාධ්‍ය හමුවකදි සමස්ත ලංකා බස්නායක නිලමේවරුන්ගේ සංගමයේ සභාපති කුෂාන් වෑගොඩපොල මහතා මේ බව සඳහන් කළේය.", "URL": "https://sinhala.adaderana.lk/news.php?nid=52368", "Category": null, "Parent URL": null}