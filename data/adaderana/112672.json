{"Source": "Adaderana", "Timestamp": "June 24, 2019 02:52 pm", "Headline": "චීනෙටත් වැස්සෙන් බලපෑම්", "News Content": "චීනයේ ප්‍රදේශ රැසකට මේ දිනවල වර්ෂාවෙන් දැඩි බලපෑම් එල්ලවී තිබේ. එරට ජියැන්ක්ෂි පළාතටද ඉකුත් සිකුරාදා සිට අධික වැසි ඇදහැලෙමින් ඇති බව වාර්තා වෙයි. වර්ෂාවත් සමඟ ජියැන්ක්ෂි පළාතේ පහත්බිම් රැසක් ජලයෙන් යටවී තිබේ. මේ හේතුවෙන් දහස් සංඛ්‍යාත පිරිසක් අවතැන්ව සිටින බව විදෙස් වාර්තා සඳහන් කළේය. එමෙන්ම හදිසි ජල ගැලීම් හේතුවෙන් සිසුන් පන්දහසක් පමණ පාසැල් තුළ සිරවී සිටි බවද මාධ්‍ය වාර්තා අනාවරණ කළේය. ඔවුන් සහ විපතට පත්ව සිටින සෙසු පිරිස් මුදාගැනීමේ මෙහෙයුමක් චීන බලධාරීන් කඩිනමින් ආරම්භ කර තිබූණි. මේ අතර අවතැන්ව සිටින ජනතාවට අවශ්‍ය පහසුකම් සැපයීම සඳහාද විශේෂ මෙහෙයුම් ආරම්භ කර තිබේ. මෙම මෙහෙයුම් සඳහා සහන සේවකයන් සියයකට අධික පිරිසක් පැය විසිහතර පුරාම ක්‍රියාත්මකව සිටින බවද විදෙස් වාර්තාවල දැක්වෙයි. ඉදිරි දින කිහිපයේදීද මෙම ප්‍රදේශයට අඛණ්ඩව වැසි ඇදහැලෙනු ඇති බවයි කාලගුණ බලධාරීන් අනාවැකි පල කරයි. එබැවින් ගංවතුර තත්ත්වය තවදුරටත් උග්‍ර වනු ඇතැයිද ඔවුන් වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=112672", "Category": null, "Parent URL": null}