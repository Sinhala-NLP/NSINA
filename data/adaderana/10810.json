{"Source": "Adaderana", "Timestamp": "September 12, 2010 12:19 pm", "Headline": "සිරකරුවන් 1312 ට නිදහස ලැබෙයි", "News Content": "අදට යෙදෙන සිරකරු සුභසාධන දිනයට සමගාමීව සිරකරුවන් 1,312 දෙනෙකු නිදහස් කිරීමට නියමිත බව බන්ධනාගාර දෙපාර්තමේන්තුව පවසයි. දිවයින පුරා ඇති සියලුම බන්ධනාගාරවලින් මෙසේ සිරකරුවන් පිරිසක් නිදහස ලබන බව බන්ධනාගාර කොමසාරිස් ජෙනරාල්, මේජර් ජෙනරාල් වී.ආර්. ද සිල්වා මහතා සඳහන් කළේය. වයස්ගත සහ යහපත් කල්ක්‍රියාවෙන් සි‍ටි සිරකරුවන් පිරිසකට ජනාධිපති පොදු සමාව යට‍තේ මෙසේ නිදහස හිමිවන බව බන්ධනාගාර කොමසාරිස් ජෙනරාල්වරයා වැඩිදුරටත් සඳහන් කළේය. මේ අතර බන්ධනාගාර තුළ සිදුවන මත්ද්‍රව්‍ය ජාවාරම් වැළැක්වීම සඳහා කඩිනම් ක්‍රියාමාර්ග ගෙන ඇති බව පුනරුත්ථාපන හා බන්ධනාගාර අමාත්‍ය ඩීව් ගුණසේකර මහතා පවසයි. බන්ධනාගාර තුළ මත්ද්‍රව්‍ය ජාවාරම් කටයුතු විශාල වශයෙන් සිදුවන බව ඔහු සඳහන් කරයි. ඊට අමතරව ජංගම දුරකතන භාවිතය ද බන්ධනාගාර තුළ වැඩි වශයෙන් දක්නට ලැබෙන බව ඩීව් ගුණසේකර අමාත්‍යවරයා ප්‍රකාශ කළේය. ඒ සඳහා ඇතැම් බන්ධනාගාර නිලධාරීන්ගේ සහය ද ලැබෙන බවට තොරතුරු ලැබී ඇතැයි ද අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=10810", "Category": null, "Parent URL": null}