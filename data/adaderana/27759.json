{"Source": "Adaderana", "Timestamp": "September 26, 2012 12:55 pm", "Headline": " ඛනිජ තෙල් නිධි හොයන්න ගුවන් නිරීක්ෂණ ක්‍රම", "News Content": "දේශීය ඛනිජ තෙල් නිධි පිහිටා ඇති ස්ථාන හඳුනාගැනීම සඳහා ගුවන් නිරීක්ෂණ ක‍්‍රමවේදයක් සිදු කිරීමට පියවර ගනිමින් සිටින බව පරිසර අමාත්‍යශංය පවසයි. ලෝකයේ රටවල් කිහිපයක පමණක් මෙම වැඩපිළිවෙල ක‍්‍රියාත්මක වන බව පරිසර අමාත්‍යංශය සඳහන් කළේය. ‘එයාර් බෝන් සර්වේ’ නමින් හඳුන්වන මෙම වැඩපිළිවෙළ පිළිබඳව මේ වනවිට මහ භාණ්ඩාගාරය සමග සාකච්ඡා පවත්වමින් සිටින බව ද අමාත්‍ය අනුර ප‍්‍රියදර්ශන යාපා මහතා සඳහන් කළේය. මීටර් 30 ක් පමණ උසින් ගුවන් යානයක් පියාසර කරමින් මුලු රටම සමීක්ෂණය කිරීම මෙමගින් සිදු කෙරෙයි. මෙම සමීක්ෂණයෙන් ඛනිජ තෙල් තිබෙන ස්ථාන හඳුනාගන්නා අතර මෙම ස්ථාන හඳුනාගැනීමෙන් අනතුරුව විශේෂිත කණ්ඩායමක් යොදවා එම නිධි පරීක්ෂා කරනු ලබන බව පරිසර අමාත්‍යංශය සඳහන් කළේය. මෙම විශේෂ සමීක්ෂණය මගින් මෙරට පවතින ඛණිජ වර්ග ඛණිජ නිධිවල ප‍්‍රමාණය සහ ඒවායේ ස්වභාවය පිළිබඳ අවබෝධයක් ලබා ගැනීමට හැකිවනු ඇති බව ද පරිසර අමාත්‍ය අනුර ප‍්‍රියදර්ශන යාපා මහතා පැවසීය.", "URL": "https://sinhala.adaderana.lk/news.php?nid=27759", "Category": null, "Parent URL": null}