{"Source": "Adaderana", "Timestamp": "November 4, 2013 05:09 pm", "Headline": "මාස 5ක් තුළ 30,000ගේ අනන්‍යතාව සහතික කිරීම අයිතිය තහවුරු කිරීමක්", "News Content": "මාස පහක කාලසීමාවක් තුළ දී නැගෙනහිර පළාතේ සහ මොණරාගල දිස්ත්‍රික්කයේ තිස් දහසකට ජාතික හැඳුනුම්පත් සහ උප්පැන්න සහතික ඇතුළු වෙනත් අනන්‍යතා පත්‍ර ලබාදීමේ ඉලක්කය පමාවී හෝ ජනතාවට හිමිවිය යුතු අයිතිය ලබාදීමක් බව ශ්‍රී ලංකා මානව හිමිකම් කේන්ද්‍රයේ සහ කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතා පවසයි. ශ්‍රී ලංකා මානව හිමිකම් කේන්ද්‍රය සහ පුද්ගලයින් ලියාපදිංචි කිරීමේ දෙපර්තමේන්තුව විසින් ඒකබද්ධව නැගෙනහිර පළාත් ජනතාවට ජාතික හැඳුනුම්පත් ලබාදීමේ වැඩසටහනේ සමාරම්භක උත්සවය අමතමින් තෙන්නකෝන් මහතා අද (04) මේ බව කියා සිටියේය. ජාතික හැඳුනුම්පත හෝ වෙනත් පිළිගත් අනන්‍යතා පත්‍රයක් නොමැතිවීම හේතුවෙන් මැතිවරණයක දී ඡන්දය ප්‍රකාශ කිරීම, බැංකු ගිණුමක් ආරම්භ කිරීම පමණක් නොව පිං පඩියක් වැනි සමාජ සුභ සාධන ක්‍රියාවලියේ පහලම අඩියේ වරප්‍රසාදයකට හිමිකම් කීමේ අවස්ථාව මේ රටේ දිළිදුම පුරවැසියන් පිරිසට අහිමි වී ඇතැයි ඔහු සඳහන් කළේය. රාජ්‍ය සේවකයින් පමණක් නොව මේ රටේ සියලුම සිවිල් සංවිධාන එක්වී මේ සමාජ අසාධාරණය නිවැරදි කළ යුතු බව පෙන්වා දුන් ඔහු එසේ නොවන්නේ නම් මේ රට අප සෑම දෙනාගේම වන්නේ කෙසේදැයි විමසා සිටියේය. නැගෙනහිර පළාතේ පමණක් හැඳුනුම් පත් නොමැති හැට දහසකට වැඩි පිරිසක් ජීවත් වන බවත්, මොණරාගල දිස්ත්‍රික්කයේ හැඳුනුම්පත් නොමැති සංඛ්‍යාව පිළිබඳ නිශ්චිත සංඛ්‍යා ලේඛණ හෝ නොමැති බවත්, එසේ තිබිය දී සිවිල් සංවිධාන ක්‍රියාකාරින් ලෙස සතුටු විය නොහැකිවා පමණක් නොව රාජ්‍ය නිලධාරීන් ලෙස මෙම අවස්ථාවට සහභාගී වන කිසිවෙකුටත් තම රාජකාරිය ඉටු කිරීම පමාවීම පිළිබඳ පසුතැවිලි නොවී සිටිය නොහැකි වන බව තෙන්නකෝන් මහතා අවධාරණය කළේය. ජාතික හැඳුනුම්පතක් හෝ උප්පැන් සහතිකයේ පිටපතක් ලබා ගැනීම දිනට හතරක් හෝ පහක් කාර්යාලයෙන් කාර්යාලයට යා යුතු තත්ත්වයක් නැගෙනහිර පළාතේ පවතින බවත්, සේවක හිඟය, ලේඛන නිසි පරිදි නඩත්තු නොකිරීම වැනි ගැටළු රැසකට පිළියම් සෙවීමට සිදුවන බවත්, ජාතික හැඳුනුම්පත් ලබාදීමේ ජංගම සේවය මගින් පුද්ගලයින් ලියාපදිංචි කිරීමේ දෙපාර්තමේන්තුව ජනතාවගේ දෙපාමුලට සේවාව ගෙන ඒම සතුටට කරුණක් බවත් තෙන්නකෝන් මහතා පෙන්වා දුන්නේය. මෙම අවස්ථාවට පුද්ගලයින් ලියාපදිංචි කිරීමේ දෙපාර්තමේන්තුවේ අධ්‍යක්ෂ ජෙනරාල් සරත් කුමාර, මඩකළපුව දිස්ත්‍රික්කයේ ප්‍රාදේශීය ලේකම්වරු, අධ්‍යාපන අධ්‍යක්ෂවරුසහ පොලිස් ප්‍රධානීන් විශාල පිරිසක් ද සහභාගි වූහ.", "URL": "https://sinhala.adaderana.lk/news.php?nid=38606", "Category": null, "Parent URL": null}