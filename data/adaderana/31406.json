{"Source": "Adaderana", "Timestamp": "February 6, 2013 04:27 pm", "Headline": "අපචාර දූෂණවලට සිරගතවූවන්ට නිවාඩු අහෝසියි", "News Content": "ළමා අපචාර සහ ස්ත්‍රී දූෂණ සම්බන්ධයෙන් සිරගතව සිටින පුද්ගලයන්ට නිවාස නිවාඩු ලබාදීමේ ක්‍රමවේදය අත්හිටුවීමට බන්ධනාගාර දෙපාර්තමේන්තුව තීරණය කර තිබේ. ළමා අපචාර සහ ස්ත්‍රී දූෂණ සම්බන්ධයෙන් වැරදිකරුවන් වන පුද්ගලයින්ට සමාජයෙන් එල්ල වන බලපෑම් හමුවේ මෙම තීරණය ගත් බව බන්ධනාගාර දෙපාර්තමේන්තුව සඳහන් කළේය. සුළු අපරාධ සම්බන්ධයෙන් සිරගත වූවන්ට නිවාස නිවාඩු ලබාදීමේ ක්‍රමවේදය ක්‍රියාත්මක වේ. ළමා අපචාර සහ ස්ත්‍රී දූෂණ සම්බන්ධයෙන් වැරදිකරුවන් වූ අයට ද නිවාස නිවාඩු ක්‍රමවේදය මීට පෙර අනුමත වී තිබිණි. ඒ අනුව ශරීර ඇප මත සතියක කාලයක් ඔවුන්ට තම නිවාසවලට ගොස් නැවත පැමිණීමට අවස්ථාව ලබාදී තිබූ බව බන්ධනාගාර දෙපාර්තමේන්තුව ප්‍රකාශ කළේය. කෙසේ වෙතත් මින් ඉදිරියට ළමා අපචාර සහ ස්ත්‍රී දූෂණ සම්බන්ධයෙන් වැරදිකරුවන් වන පුද්ගලයින් සඳහා මෙම අවස්ථාව අහිමි වන බව එම දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=31406", "Category": null, "Parent URL": null}