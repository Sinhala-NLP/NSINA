{"Source": "Adaderana", "Timestamp": "November 26, 2010 01:14 pm", "Headline": "විෂ වායු ආශ්වාස කළ තවත් පාසලක සිසුන් 75ක් රෝහලට -පාසල වසාදමයි", "News Content": "ගම්පොළ පාසලක සිසුන් 75දෙනෙකු අද(26) පෙරවරුවේ හදිසියේ රෝගාතුර වීම නිසා නාවලපිටිය රෝහලට ඇතුළු කර ඇති බව රෝහල් ආරංචි මාර්ග සඳහන් කරයි. වෙස්ට්හොල් ද්‍රවිඩ මහා විද්‍යාලයේ සිසු පිරිසක් වමනය, උදරාබාධ හා කරකැවිල්ල වැනි රෝග ලක්ෂණ නිසා මෙසේ රෝහල් ගත කර ඇති බව සඳහන්ය. පාසල අවට කෘමි නාශක ද්‍රව්‍ය ඉසීමේ දී ඇති වූ විෂ වායු ආග්‍රහණය කිරීම මීට හේතු වන්නට ඇති බව ද වාර්තා වේ. මෙසේ රෝහල් ගතවූ සිසුන් අතරින් 50 දෙනෙකු මේ වනවිට ප්‍රතිකාර ලබා රෝහලෙන් පිටව ගොස් ඇති බවත්, තවත් සිසුන් 25 දෙනෙකු තවදුරටත් ප්‍රතිකාර ලබන බවත් රෝහල් ආරංචි මාර්ග වැඩිදුරටත් වාර්තා කරයි. එමෙන්ම පසුගිය 24 වනදා ද පාසල අවට පිහිටි එළවළු කොටුවකට රසායනික ද්‍රව්‍ය ඉසීමේ දී ඇති වූ විෂ වායු ආග්‍රහණය කිරීම නිසා රෝගාතුර වූ සිසුන් 60 ක් පමණ රෝහල් ගත කළ පුවතක් වාර්තා විය. නුවරඑළිය- රාගල, හයිෆොරස්ට් හින්දු විද්‍යාලයේ තවත් සිසු සිසුවියන් පිරිසක් මෙසේ නුවරඑළිය රෝහලට ඇතුළත් කර තිබිණි. මේ තත්ත්වය නිසා වෙස්ට්හොල් ද්‍රවිඩ මහා විද්‍යාලය දින නියමයක් නොමැතිව වසාදැමීමට ද විදුහල්පතිනිය තීරණය කර ඇති බව අද දෙරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=12414", "Category": null, "Parent URL": null}