{"Source": "Adaderana", "Timestamp": "February 2, 2012 09:17 am", "Headline": "ප්‍රධාන පක්ෂවල ලාභය වෙනුවෙන් පිහිටවූ පක්ෂ තහනම් කළ යුතුයි", "News Content": "ප්‍රධාන පක්ෂවල සහය පටු ලාභ ප්‍රයෝජන ලබා ගැනීමේ අරමුණින් ස්ථාපිත කර ඇති දේශපාලන පක්ෂ ද තහනම් කළ යුතු බව පැෆ්රල් සංවිධානය පවසයි. මැතිවරණ කොමසාරිස්වරයාට පැවරී ඇති බලතල අනුව එම ක්‍රියාමාර්ග ගනු ඇති බවට පැෆ්රල් සංවිධානය විශ්වාසය පළ කරයි. අක්‍රීය දේශපාලන පක්ෂ 3 ක් තහනම් කිරීම මැතිවරණ කොමසාරිස්වරයා ගත් යහපත් තීරණයක් බව ද පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. පක්ෂයක් ලෙස නිල වශයෙන් ලැබෙන වරප්‍රසාද, ප්‍රතිලාභ ලබාගැනීම ඉලක්ක කරගනිමින් මෙම පක්ෂ ක්‍රියාත්මක වන බව ඒ මහතා පෙන්වාදුන්නේය. විශේෂයෙන් ඡන්ද මධ්‍යස්ථාන, ගණන් කිරීමේ මධ්‍යස්ථානවල නියෝජිතභාවය ලබාගැනීම සඳහා විවිධ අපේක්ෂකයින් දේශපාලන පක්ෂ ලියාපදිංචි කර ඇති බව ද හෙට්ටිආරච්චි මහතා සඳහන් කළේය. මෙවැනි දේශපාලන පක්ෂ ලියාපදිංචි කිරීමේ දී අදාළ කරුණු පිළිබඳව මැතිවරණ කොමසාරිස්වරයාගේ අවධානය යොමුවනු ඇති බව විශ්වාස කරන බව ද ඒ මහතා අවධාරණය කළේය.", "URL": "https://sinhala.adaderana.lk/news.php?nid=21816", "Category": null, "Parent URL": null}