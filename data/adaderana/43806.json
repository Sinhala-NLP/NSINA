{"Source": "Adaderana", "Timestamp": "June 7, 2014 04:25 pm", "Headline": "ළමා ශ්‍රමිකත්වයට එරෙහි ජාත්‍යන්තර දිනයට වැඩසටහන් මාලාවක් ", "News Content": "ළමා ශ්‍රමිකත්වයට එරෙහි ජාත්‍යන්තර දිනය වෙනුවෙන් විශේෂ වැඩසටහන් මාලාවක් දිවයින පුරා පැවැත්වීමට ජාතික ළමා ආරක්ෂක අධිකාරිය කටයුතු සූදානම් කර තිබේ. ළමුන් සේවයෙහි යෙදවීම හා ළමා අපයෝජන හේතුවෙන් ළමුන්ට අත්වන අනර්ථකාරි ප්‍රතිඵල තුළින් ළමයාගේ ශාරීරික හා මානසික සෞඛ්‍ය පිරීහීමට ලක්වන අතර ඒ පිළිබඳ ප්‍රජාව දැනුවත් කිරිම මෙහි අරමුණ වෙයි. ‘‘ ළමා ශ්‍රමයට නිමාවක්‘‘ යන තේමාව යටතේ ජුනි මස 09 වැනි දින සිට ජුනි මස 15 වැනිදා දක්වා මෙම වැඩසටහන් මාලාව පැවැත්වීමට නියමිත අතර මෙහි සමාරම්භක වැඩසටහන ජුනි මස 09 වන දින පස්වරු 03.00 ට කොටුව දුම්රියපොළ ඉදිරිපිටදී පැවැත්වෙන බව ජාතික ළමා ආරක්ෂක අධිකාරිය සඳහන් කළේය. මෙම වැඩසටහන පිළිබඳ දිවයිනේ සෑම ප්‍රාදේශිය ලේකම් කාර්යාලයක්ම ආවරණය වන පරිදි අත් පත්‍රිකා බෙදාහැරීමෙන් දැනුවත් කිරිමේ වැඩසටහන් පැවැත්වීමට නියමිත බව ද ජාතික ළමා ආරක්ෂක අධිකාරිය සඳහන් කර සිටියේය.", "URL": "https://sinhala.adaderana.lk/news.php?nid=43806", "Category": null, "Parent URL": null}