{"Source": "Adaderana", "Timestamp": "August 30, 2012 02:51 pm", "Headline": "ඉසෙඩ් අගය ගැන අවසන් වාර්තාව 3 දාට දෙන්න පොරොන්දුවෙයි", "News Content": "ශ්‍රේෂ්ඨාධිකරණ නියෝගයට අනුව ඉසෙඩ් කෝර් අගය සම්බන්ධයෙන් මතුවූ ගැටලුව නිරාකරණය කිරීම සඳහා සකස් කළ අවසන් වාර්තාව සැප්තැම්බර් 03 වන දින ශ්‍රේෂ්ඨාධිකරණය හමුවට ඉදිරිපත් කරන බව විශ්ව විද්‍යාල ප්‍රතිපාදන කොමිෂන් සභාව අද(30) අධිකරණය හමුවේ පොරොන්දු වී තිබේ. අග විනිසුරු ශිරාණි බණ්ඩාරනායක මහත්මිය ඇතුළු ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ අදාළ නඩුව අද කැඳවූ අවස්ථාවේදී මෙසේ පොරොන්දුවූ බව අද දෙරණ අධිකරණ වාර්තාකරු පවසයි. විශ්ව විද්‍යාලයට සිසුන් විශාල ප්‍රමාණයක් එකවර ඇතුළත් කර ගැනීමට කටයුතු කිරීම නිසා මෙම ප්‍රශ්නය වඩාත් ගැටලු සහගත වී ඇති බව අග විනිසුරුවරිය එහිදී සඳහන් කර තිබේ. කෙසේ වෙතත් 2011 අ.පො.ස (උ/පෙ) විභාගයේ අසාධාරණයට ලක්වූ සිසුන් වෙනුවෙන් සාධාරණය ඉටුකරන ලෙස ඉල්ලා අද දිනයේද තවත් පෙත්සම් 3 ක් ශ්‍රේෂ්ඨාධිකරණයට ඉදිරිපත් වී තිබේ. එම පෙත්සම් පිළිබඳව තීරණය සැප්තැම්බර් මස 03 වන දින ලබාදෙන බවත්, එසේ නොහැකි වුවොත් සැප්තැම්බර් 10 වන දින එකී තීරණය ලබාදෙන බවත් විනිසුරු මඩුල්ල ප්‍රකාශයට පත්කළ බව අප වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=27008", "Category": null, "Parent URL": null}