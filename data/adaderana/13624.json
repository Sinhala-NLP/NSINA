{"Source": "Adaderana", "Timestamp": "January 20, 2011 11:02 am", "Headline": "එල්.ටී.ටී.ඊ පාලනයේත් හමුදා පාලනයේත් වෙනසක් නෑ", "News Content": "උතුරේ අඩියෙන් අඩියට හමුදා මුරපොළවල් තිබියදී මේ සා අපරාධ සිදුවන්නේ කෙසේද යන්න පිළිබඳ සැකයක් පවතින බව ද්‍රවිඩ එක්සත් විමුක්ති පෙරමුණේ නායක,වී.ආනන්ද සංගරී මහතා පවසයි. යාපනය දිස්ත්‍රීක්කය තුළ මේ වන විට අපරාධ රැල්ලක් වර්ධනය වෙමින් පැවතීම සම්බන්ධයෙන් අදහස් දක්වමින් හෙතෙම මේ බව අවධාරණය කළේය. දිනෙන් දිනම පැහැරගෙනයාම්,මිනීමැරුම්,කප්පම් ගැනීම්,මංකොල්ලකෑම්,ස්ත්‍රී දූෂණ වල සීඝ්‍ර වර්ධනයක් පෙන්නුම් කරන බවත්,ආරක්ෂක හමුදාවන් හා පොලීසියේ නිලධාරීන් අති විශාල ප්‍රමාණයක් මේ ප්‍රදේශයේ සේවයේ යොදවා සිටියදී ඔවුන් නොදැනුවත්ව මෙම අපරාධ සිදුවන්නේ කෙසේද යන්න බලවත් ගැටලුවක්ව ඇති බව සංගරී මහතා කියා සිටියේය. උතුරේ එල්.ටී.ටී.ඊ සංවිධානයේ බලහත්කාරී පාලනය පවතිද්දී ද්‍රවිඩ ජනයා පීඩාවිඳි ආකාරයටම වත්මන්හි එකී ප්‍රදේශ වල පවතින හමුදා පාලනය නිසා ද්‍රවිඩ ජනයා පීඩා විඳින බව ආනන්ද සංගරී මහතා අද දෙරණ වෙබ් අඩවිය සමග පැවති සම්මුඛ සාකච්ඡාවකදී පෙන්වාදුන්නේය. එල්.ටී.ටී.ඊය මර්දනය කිරීමෙන් පසු ද්‍රවිඩ ජනයාගේ ඉඩකඩම්,නිවාස,වතුපිටි ඇතුළු දේපළ භුක්තිවිඳිමින් නිදහස් ජීවිතයක් ගත කළ හැකි බව ද්‍රවිඩ ජනයා විශ්වාස ‍කළද,මේ වන විට ඔවුන්ගේ සිහිනය බොඳවී ඇතැයි ද්‍රවිඩ එක්සත් විමුක්ති පෙරමුණේ නායකයා සඳහන් කළේය. මුදාගත් ප්‍රදේශ තුළ හින්දු සංස්කෘතිය විනාශ කරමින් එකී ප්‍රදේශ සිංහල බෞද්ධකරණය කරමින් සිටින බවත්,එමගින් යළි අවාසනාවන්ත සිදුවීම් ඇතිවීමට ඉඩකඩ පවතින බවත් ඔහු කියා සිටියේය. යාපනයේ මුරුගණ්ඩි හින්දු කෝවිලේ ගරුත්වයට හානි වන පරිදි එහි අල්ලපු වැටේ රෙස්ටුරන්ට් එකක් ස්ථාපිත කිරීමට යම් දේශපාලන හයියක් ඇති පිරිසක් කටයුතු කර ඇතැයිද,තමන් ඊට එරෙහිව දැවැන්ත විරෝධතාවයක් දැක්වූවද තත්ත්වයෙහි කිසිදු වෙනසක් සිදුනොවූ බව ද සංගරී මහතා කනගාටුව ප්‍රකාශ කළේය. තමන් ආණ්ඩුවට සහය දක්වන්නෙකු බවට සෙසු ද්‍රවිඩ පක්ෂ තමන්ට චෝදනා කළද,තමන් කවදත් සිටියේ ද්‍රවිඩ ජනතාවගේ පැත්තේ මිස ආණ්ඩුවේ නොවන බව ඔහු කියා සිටියේය. ආණ්ඩුව විසින් යම් යම් වැඩදායි ක්‍රියා සිදුකරන විට ආණ්ඩුවේ එකී වැඩ වලට තමන් සහයෝගය ලබාදුන්නද,ආණ්ඩුවේ වැරදි හා පටුදේශපාලන වාසි තකා කරන අත්තනෝමතික ක්‍රියා වලදී ඊට එරෙහිව තමන් සෑම විටම ක්‍රියා කළ බවද හෙතෙම අවධාරණය කළේය.", "URL": "https://sinhala.adaderana.lk/news.php?nid=13624", "Category": null, "Parent URL": null}