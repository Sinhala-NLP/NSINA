{"Source": "Adaderana", "Timestamp": "May 14, 2018 02:45 pm", "Headline": "ධීවර සමිති නියෝජිතයින් වෘත්තිය ක්‍රියාමාර්ගයකට සැරසෙයි", "News Content": "රජය ඉන්ධන මිළ ඉහළ දැමීම නිසා තමන් දැඩි අසීරුතාවයකට පත්ව සිටින බවත් තමන්ට සාධාරණයක් ඉටු නොවුනහොත් ඉදිරියේදී දැඩි වෘත්තිය ක්‍රියාමාර්ග ගන්නා බව ධීවර සමිති නියෝජිතයින් පවසයි. හලාවත ධීවර වරායේ පැවති මාධ්‍ය හමුවකදී ඔවුන් මේ බව සඳහන් කළේය. හලාවත, වෙන්නප්පුව, කල්පිටිය, පුත්තලම යන ප්‍රදේශ වල ධීවරයින් අද (14) මුහුදු නොගොස් වර්ජනයක නිරත වී සිටින බවද අද දෙරණ වාර්තාකරු සඳහන් කළේය. හලාවත මාළු අලවිසැළ මෙන්ම ධීවර වරායද පාළු ස්වභාවයක් ගෙන තිබු බව අප වාර්තාකරු සඳහන් කළේය. ධීවර වරායේ ගාල් කර තිබූ ධීවර යාත්‍රාවල කලු කොඩි ඔසවා ඉන්ධන මිළ ඉහළ දැමීමට විරෝධය පළ කර තිබුණි. එහිදී අදහස් දැක්වූ ධීවරයින් කියා සිටියේ හෙට(15) ධීවර ඇමතිවරයා සමඟ සාකච්ඡාවක් පැවැත්වීමට නියමිත බවත්, එම සාකච්ඡාවේදී සාධාරණයක් ඉටු නොවුනහොත් දැඩි වෘත්තීය ක්‍රියා මාර්ගයක් ගන්නා බවය. මෙම මාධ්‍ය හමුවට පුත්තලම දිස්ත්‍රික්කයේ විවිධ ධීවර සමිති නියෝජනය කරමින් 80 ක් පමණ දෙනා සහභාගි වී සිටියේය", "URL": "https://sinhala.adaderana.lk/news.php?nid=89081", "Category": null, "Parent URL": null}