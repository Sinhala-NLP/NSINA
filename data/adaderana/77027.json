{"Source": "Adaderana", "Timestamp": "September 2, 2017 02:42 pm", "Headline": " විභාග මධ්‍යස්ථාන අසළ කලහාකාරී ලෙස හැසිරීමෙන් වළකින්න!", "News Content": "අධ්‍යයන පොදු සහතික පත්‍ර උසස් පෙළ විභාගය අවසන්වීමෙන් පසු විභාග මධ්‍යස්ථාන අසළ කලහාකාරී ලෙස හැසිරීමෙන් වළකින ලෙස විභාග දෙපාර්තමේන්තුව විභාග අපේක්ෂකයින්ගෙන් ඉල්ලීමක් කරයි. මෙවර උසස් පෙළ විභාගය ලබන 04 වනදායින් අවසන් වීමට නියමිත අතර අවසන් දිනයේ අපේක්ෂකයින් තුන් ලක්ෂ 50,000ක පමණ පිරිසක් විභාගයට පෙනී සිටිමට නියමිත බව සඳහන්ය. එදින විභාගය අවසන්වීමෙන් අනතුරුව විභාග අපේක්ෂකයින් විභාග මධ්‍යස්ථානවල හෝ ඉන් පිටත කලහාකාරී ලෙස හැසිරුණහොත් ඔවුන් පොලිස් අත්අඩංගුවට පත් කිරීමට හා විභාගයේ සියලුම විෂයන් හි ප්‍රතිඵල අවලංගු කිරීමට පියවර ගන්නා බව විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා පවසයි. මේ සම්බන්ධයෙන් සියලුම පොලිස් ස්ථානාධිපතිවරුන් දැනුවත් කර ඇති අතර ගත යුතු ක්‍රියාමාර්ග සම්බන්ධයෙන් සියලුම ශාලාධිපතිවරුන් වෙත ද අවශ්‍ය උපදෙස් ලබාදී ඇති බව විභාග කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=77027", "Category": null, "Parent URL": null}