{"Source": "Adaderana", "Timestamp": "July 12, 2012 09:02 am", "Headline": "යුද හමුදා ජාත්‍යන්තර ආරක්ෂක සමුළුව අගෝස්තු මාසයේදි", "News Content": "ශ්‍රී ලංකා යුද හමුදාව සංවිධානය කරනු ලබන ජාත්‍යන්තර ආරක්ෂක සමුළුව අගෝස්තු මස 08 වැනි දින සිට 10 වැනිදා දක්වා කොළඹ දී පැවැත්වීමට කටයුතු යොදා තිබේ. පශ්චාත් යුද සමයේ සංවර්ධන කටයුතු සඳහා වන \"ෆයිව් ආර්\" සංකල්පය පදනම් කරගනිමින් මෙම සමුළුව සංවිධානය කර ඇති බව යුද හමුදාපති ලුතිනන් ජෙනරාල් ජගත් ජයසූරිය මහතා පවසයි. දෙවන වරට සංවිධානය කරනු ලබන මෙම ජාත්‍යන්තර ආරක්ෂක සමුළුව පිළිබඳව මාධ්‍ය දැනුවත් කිරීමේ අවස්ථාවට ඊයේ (11) එක්වෙමින් ජගත් ජයසූරිය මහතා මේ බව සඳහන් කළේය. දිගුකාලීන සාමයක් හා ස්ථාවරත්වයක් කරා යන ගමනේ දී ශ්‍රී ලංකාවට මුහුණ පාන්නට සිදුවන අභියෝග හා වෙනත් කරුණු සාකච්ඡා කිරීමේ අරමුණින් මෙම සමුළුව පවත්වන බව ජගත් ජයසූරිය මහතා පැවසුවේය. මේ අතර ශ්‍රී ලංකාවේ උතුරු පළාතේ සෑම වැසියන් පස් දෙනෙකුටම එක් හමුදා භටයෙකු රඳවා සිටින බවට ඉන්දීය සඟරාවක පළ වූ වාර්තාවක් සම්බන්ධයෙන් මෙහිදී මාධ්‍යවේදියෙකු යුද හමුදාපතිවරයාගෙන් විමසීමය. එම වාර්තාව අසත්‍යයක් බව පැවසු යුද හමුදාපති ලුතිනන් ජෙනරාල් ජගත් ජයසූරිය මහතා වර්තමානය වන විට යුද හමුදාවත් උතුරේ ජනතාවත් අතර ඉතා හොඳ සබඳතාවක් පවතින බව පැවසුවේය. යාපනයේ පමණක් ලක්ෂ 05 ක ජනතාවක් සිටින බවත් හමුදාව රැඳි සිටින්නේ මේ වන විට 10,000ක් පමණ බැවින් අදාළ ප්‍රකාශය වැරදි බව ද යුද හමුදාපතිවරයා පෙන්වා දුන්නේය.", "URL": "https://sinhala.adaderana.lk/news.php?nid=25711", "Category": null, "Parent URL": null}