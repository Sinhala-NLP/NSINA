{"Source": "Adaderana", "Timestamp": "July 11, 2017 07:29 pm", "Headline": "පාසල් දරුවෙකුට පුළුස්සා වධදීලා - එක් අයෙක් දැලේ", "News Content": "පාසල් දරුවෙකු උණුවතුරින් පුළුස්සා තුවාල කිරීමේ සිද්ධියක් සම්බන්ධයෙන් මාවතගම පොලිසිය විසින් පුද්ගලයෙකු අද (11) අත්අඩංගුවට ගෙන තිබේ.පොලිසිය විසින් මෙලෙස සැකකරු සම්බන්ධයෙන් නීතිය ක්‍රියාත්මක කර තිබුණේ මෙම අපරාධය සිදුකොට දින 25ක් ගතවීමෙන් පසුවවීම කනගාටුවට කරුණකි.මේ අවාසනාවන්ත සිද්ධියට මුහුණ දී තිබුණේ මාවතගම හිඳගොල්ල ප්‍රදේශයේ පාසලක නව වැනි ශ්‍රේණියේ ඉගෙනුම ලබන සිසුවෙකි.ඉකුත් මස 16 වැනිදා උදෑසන දරුවා නිවස තුළ තනිවම රැඳීසිටියදී එහි පැමිණි තිදෙනෙකු විසින් විදුලි හීටරයකින් ජලය රත්කර එම ජලය සිසුවාගේ ඇඟට වත්කර තිබේ.පසුව රත්වූ හීටරයෙන් සිසුවාගේ මුහුණද පුළුස්සා ඇති බවත්, එම අවස්ථාවේ එම අවස්ථාවේදී දරුවාගේ මව සහ පියා නිවසෙන් බැහැරව සිට ඇති බවත් අප වාර්තාකරු පවසයි.අනතුරුව ප්‍රදේශවාසින් විසින් දරුවා කුරුණෑගල ශික්ෂණ රෝහලට ඇතුළත් කර ඇති අතර රෝහල් බලධාරීන් පැවසුවේ දරුවා තවමත් දැඩිසත්කාර ඒකකයේ ප්‍රතිකාර ලබන බවයි.මීට වගකිව යුතු පුද්ගලයින් වෙනුවෙන් කඩිනමින් නීතිය ක්‍රියාත්මක නොවීම සම්බන්ධයෙන් දරුවාගේ මව්පියන් පොලිසියට චෝදනා කරයි.කෙසේ වෙතත් මේ සම්බන්ධයෙන් අද දෙරණ කළ විමසීමකදී මාවතගම පොලිසිය කියා සිටියේ ඊයේ දිනයේදී පාසල් සිසුවාගෙන් කටඋත්තරයක් ලබාගැනීමෙන් අනතුරුව සැකකරුවෙකු අත් අඩංගුවට ගත් බවයි.තවත් සැක කරුවන් දෙදෙනෙකු සොයා පරීක්ෂණ පවත්වන බවද පොලිසිය එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75140", "Category": null, "Parent URL": null}