{"Source": "Adaderana", "Timestamp": "December 1, 2011 04:04 pm", "Headline": "රජරට සරසවි ශිෂ්‍ය සංගමයට තාවකාලික තහනමක්", "News Content": "රජරට විශ්ව විද්‍යාලයේ වෛද්‍ය හා සමාන්තර විද්‍යා පීඨ ශිෂ්‍ය සංගමය තාවකාලිකව තහනම් කිරීමට එම විශ්ව විද්‍යාලයේ උපකුලපතිවරයා තීරණය කර තිබේ. මේ සම්බන්ධයෙන් උපකුලපති මහාචාර්ය‍ කේ.ඒ.නන්දසේන මහතා අදාළ ශිෂ්‍ය සංගමය වෙත ලිඛිතව දැනුම් දී ඇති බව වාර්තා වේ. විශ්ව විද්‍යලයේ උපකුලපතිවරයා, ලේඛකාධිකාරීවරයා ඇතුළු පාලනාධිකාරිය ඉකුත් 28 වැනිදා විශ්ව විද්‍යාල පරිශ්‍රයේ බලහත්කාරයෙන් රඳවා තබාගැනීම, තර්ජනය කිරීම සහ සාපරාධී බියවැද්දීම යන චෝදනා සඳහා අදාළ ශිෂ්‍ය සංගමය ඍජුව සම්බන්ධ වී ඇති බවට උපකුලපතිවරයාට තොරතුරු ලැබී තිබේ. ඒ අනුව විශ්ව විද්‍යාල පනත යටතේ තමන් වෙත පැවරී ඇති බලතල අනුව අද(01) සිට ක්‍රියාත්මක වන පරිදි ශිෂ්‍ය සංගමය තාවකාලිකව තහනම් කරන බව උපකුලපතිවරයා එම සංගමයේ ලේකම්වරයා වෙත දැනුම් දී ඇත. ශිෂ්‍ය සංගමය වෙනුවෙන් ලබාදී තිබූ කාර්යාලය සහ භාණ්ඩ ද ලේඛකාධිකාරීවරයා වෙත බාරකිරීමට කටයුතු කරන ලෙස උපකුලපතිවර‍යා එම ශිෂ්‍ය සංගමය වෙත දැනුම් දී තිබේ.", "URL": "https://sinhala.adaderana.lk/news.php?nid=20398", "Category": null, "Parent URL": null}