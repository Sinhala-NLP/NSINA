{"Source": "Adaderana", "Timestamp": "April 20, 2016 07:55 am", "Headline": "පොලිස්පති පුටුව පූජිත්ටද? ජනපති තීරණය අදයි!", "News Content": "පූජිත් ජයසුන්දර මහතා පොලිස්පතිධූරයට පත් කිරීමට ව්‍යවස්ථාදායක සභාව කළ නිර්දේශය පිළිබඳ ජනාධිපතිගේ තීරණය අද(20) ලබාදීමට නියමිතව තිබේ.ජනාධිපතිවරයා විසින් නිර්දේශ කර යවන ලද තිදෙනෙකුගෙන් එක් අයෙකුට පෙරේදා රැස්වූ ව්‍යවස්ථාදායක සභාව විසින් අනුමැතිය ලබාදුනි.ජ්‍යෙෂ්ඨ නියෝජ්‍ය පොලිස්පතිවරු ලෙස කටයුතු කරන එස්.එම් වික්‍රමසිංහ, පූජිත් ජයසුන්දර සහ චන්දන වික්‍රමරත්න යන මහත්වරුන්ගේ නම් ජනාධිපතිවරයා විසින් නිර්දේශ කර යවා තිබුණි.ව්‍යවස්ථාදායක සභාවේ අනුමැතිය වූයේ ජ්‍යෙෂ්ඨ නියෝජ්‍ය පොලිස්පති පූජිත් ජයසුන්දර මහතා පොලිස්පති ලෙස පත් කළ යුතු බවයි.ඒ සඳහා අදාළ අනුමැතිය ජනාධිපතිට යොමු කර තිබේ.ජ්‍යෙෂ්ඨ නීතීඥ අජිත් පතිරණ මහතා පවසන්නේ ව්‍යවස්ථාදායක සභාවේ සම්පූර්ණ සාමාජිකත්වයෙන් තොරව අදාළ නම සඳහා අනුමැතිය ලබාදීම ගැටළු සහගත තත්වයක් නොවන බවයි.කෙසේවෙතත් උදය ගම්මන්පිල මන්ත්‍රීවරයා ඊයේ(19) පැවති මාධ්‍ය හමුවකදී පැවසුවේ නව පොලිස්පතිවරයා පත් කිරීම ව්‍යවස්ථාදායක සභාව විනිවිදභාවයකින් තොරව සිදුකර ඇති බවයි.ව්‍යවස්ථාදායක සභාව විසින් අනුමත කරන ලද නම සම්බන්ධයෙන් යළි සළකා බලන ලෙස ව්‍යවස්ථාදායක සභාවෙන් ජනාධිපතිවරයාට ඉල්ලාසිටිය හැකි බව නීතීඥ අජිත් පතිරණ මහතා පවසයි.", "URL": "https://sinhala.adaderana.lk/news.php?nid=59329", "Category": null, "Parent URL": null}