{"Source": "Adaderana", "Timestamp": "August 20, 2010 09:13 am", "Headline": "මිරිදිය ධීවර කාර්මිකයන්ට නව විශ්‍රාම වැ‍ටුප් ක්‍රමයක් ‍", "News Content": "මිරිදිය ධීවර කාර්මිකයන් සඳහා මසකට රුපියල් 7,000 ක විශ්‍රාම වැටුපක් හිමිවන පරිදි නව විශ්‍රාම වැ‍ටුප් ක්‍රමයක් ‍ආරම්භ කිරීමට ධීවර හා ජලජ සම්පත් අමාත්‍යාංශය පියවර ගෙන තිබේ. දැනට ධීවර කාර්මිකයන් වෙනුවෙන් ධීවර හා ජලජ සම්පත් දෙපාර්තමේන්තුව සහ කෘෂිකාර්මික හා ගොවිජන රක්ෂණ මණ්ඩලය ඒකාබද්ධව ආරම්භ කර ඇති විශ්‍රාම වැටුප් ක්‍රමයට බාධාවක් නොවන පරිදි නව ක්‍රමය හඳුන්වා දීමට නියමිතය. වයස අවුරුදු 60 සම්පූර්ණ වූ ධීවර කාර්මිකයන්ට වයස අවුරුදු 78 දක්වා විශ්‍රාම වැටුප් ලබාදීමට මෙමගින් සැලසුම් කර තිබේ. අවුරුදු 20 දී මීට ඇතුළත් වන්නේ නම් මාසික වාරිකය රුපියල් 280 ක් වන අතර වයස අවුරුදු 25 දී මෙම විශ්‍රාම ක්‍රමයට ඇතුළත් වන පුද්ගලයන් ගෙවිය යුත්තේ මාසිකව රුපියල් 350 ක් පමණි. වයස අවුරුදු 30 දී මාසික වාරිකය වශයෙන් රුපියල් 435 ක මුදලක් ගෙවිය යුතුය. වයස අවුරුදු 50 දක්වා ධීවර කාර්මිකයන්ට මීට ඇතුළත් විය හැකි බව ධීවර හා ජලජ සම්පත් අමාත්‍යාංශය පවසයි.", "URL": "https://sinhala.adaderana.lk/news.php?nid=10335", "Category": null, "Parent URL": null}