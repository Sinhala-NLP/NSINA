{"Source": "Adaderana", "Timestamp": "April 27, 2019 03:42 pm", "Headline": "කොම්පඤ්ඤවීදියේ කඩු 46ට සම්බන්ධව අත්අඩංගුවට පත් එජාප නාගරික මන්ත්‍රී CCDයට", "News Content": "කොම්පඤ්ඤවීදිය ප්‍රදේශයේ තිබී කඩු 46ක් සොයා ගැනීමේ සිද්ධියට සම්බන්ධව අත්අඩංගුවට පත් එක්සත් ජාතික පක්ෂ කොළඹ නාගරික මන්ත්‍රී නූර්දීන් මොහොමඩ් තාජුඩීන් ඇතුළු පුද්ගලයින් තිදෙනෙක් වැඩිදුර විමර්ශන සඳහා කොළඹ අපරාධ කොට්ඨාශය භාරයට ගෙන ඇත. පාස්කු ඉරිදා ප්‍රහාරය සම්බන්ධයෙන් ආරක්ෂක අංශ විසින් ඊයේ (26) කොළඹ නගරයේ සිදුකරන ලද සෝදිසි මෙහෙයුම් අතරතුරදී කොම්පඤ්ඤවීදිය ප්‍රදේශයේ තිබී කඩු 46ක් සහ කොල්ලුපිටිය ප්‍රදේශයේ මුස්ලිම් පල්ලියක තිබි යුද හමුදා නිල ඇඳුමට සමාන ඇඳුම් කට්ටල කිහිපයක් සොයා ගැණුනි. අදාළ සිද්ධිය සම්බන්ධයෙන් සිදුකෙරෙන විමර්ශන වලට අදාළව තවදුරටත් ප්‍රශ්න කිරීම් සඳහා ඔවුන් එම කොට්ඨාශය වෙත භාර දී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. කොම්පඤ්ඤවීදිය ප්‍රදේශයේදී කඩු 46ක් සොයාගැනීමේ සිද්ධිය සම්බන්ධයෙන් මොවුන් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=108802", "Category": null, "Parent URL": null}