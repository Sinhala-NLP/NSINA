{"Source": "Adaderana", "Timestamp": "April 16, 2017 10:43 am", "Headline": " කුණු කන්ද නායයෑම ගැන සොයන්න ජපානයෙන් එයි", "News Content": "මීතොටමුල්ල කුණු කන්ද නායයෑම පිළිබඳ විමසා බැලීම සඳහා ජපානයේ විශේෂ තාක්ෂණික කණ්ඩායමක් කඩිනමින් ශ්‍රී ලංකාවට යොමුකිරීමට ජපාන රජය තීරණය කර තිබේ.ඔවුන් විසින් ඊට අදාළව ඉදිරි සැලසුම් සිදුවිය යුතු ආකාරය පිළිබඳ උපදෙස් ලබාදීමට නියමිත බව සඳහන්ය.මීතොටමුල්ල කුණු කන්ද නායයෑමෙන් මියගිය පුද්ගලයින් සහ පීඩාවට පත් පුද්ගලයින් සම්බන්ධයෙන් ශෝකය පළ කරමින් ජපාන අග්‍රමාත්‍ය ෂින් ෂෝ අබේ මේ බව දැනුම් දී තිබේ.අග්‍රමාත්‍ය රනිල් වික්‍රමසිංහ මහතා වෙත විශේෂ පණිවිඩයක් යොමුකරමින් ජපාන අග්‍රමාත්‍යවරයා ප්‍රකාශ කර ඇත්තේ මෙම අවසනාවන්ත සිදුවීම පිළිබඳ ජපාන රජය සහ ජනතාව බලවත් කණගාටුව පළ කරන බවයි.විපතට පත් ජනතාවට යළි සිය සාමාන්‍ය ජීවන තත්ත්වය උදාකර ගැනීම සඳහා ජපාන රජයේ පූර්ණ සහය ලබාදෙන බව ද ජපාන අග්‍රමාත්‍යවරයා සිය පණිවිඩයෙන් දැනුම් දී ඇති බව අග්‍රමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=72106", "Category": null, "Parent URL": null}