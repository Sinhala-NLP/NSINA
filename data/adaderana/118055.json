{"Source": "Adaderana", "Timestamp": "September 2, 2019 11:12 am", "Headline": "අමිහිරි ඇරඹුමක සැමරුමක්", "News Content": "දෙවන ලෝක යුද්ධයේ ආරම්භය සලකුණු කරමින් පෝලන්තයේ විලුන් නුවර අනුස්මරණ උත්සවයක් පැවැත්වුණි. එහිදී ජර්මානු ජනාධිපතිවරයා තම රටෙහි අතීත ක්‍රියා පිළිවෙත පිළිබඳ පෝලන්තයෙන් සමාව ඉල්ලා ඇත. දශක අටකට පෙර 1939 වසරේ සැප්තැම්බර් 1 වනදා දෙවන ලෝක යුද්ධයේ ආරම්භය සලකුණු කරමින් පෝලන්තයේ විලුන් නුවර මෙම අනුස්මරණ උත්සවය පැවැත්වුණි. ඊට පෝලන්ත ජනාධිපති අන්ද්‍රෙයි දූදා (Andrzej Duda) සහ ජර්මානු ජනාධිපති ෆ්‍රෑන්ක්-වෝල්ටර් ස්ටෙයින්මෙයර් (Frank-Walter Steinmeier) එක්ව සිටියේය. දෙවන ලෝක යුද්ධයේ 80 වන සංවත්සරය සැමරෙන අවස්ථාවේ ජර්මන් ජනාධිපති ෆ්‍රෑන්ක්-වෝල්ටර් ස්ටෙයින්මෙයර් තම රටෙහි අතීත ක්‍රියා පිළිවෙත පිළිබඳ පෝලන්තයෙන් සමාව ඉල්ලා ඇත. පෝලන්තයේ වීලුන් නගරයේ පැවති සැමරුමකදී ජර්මන් සහ පෝලන්ත බසින් සභාව අමතමින් ඔහු මෙසේ සමාව ඉල්ලා සිටියේය. ඔහු සඳහන් කළේ තමන් වීලුන් නගරයට එල්ල වූ ප්‍රහාරයේ වින්ධිතයන්ට ද පෝලන්තයට එරෙහි ජර්මන් ප්‍රහාරයෙහි වින්දිතයන්ටද හිස නමා ආචාර කරන බවයි. දෙවන ලෝක යුද්ධය ඇරඹුණේ 1939 සැප්තැම්බර් 1 වනදා ජර්මනිය විසින් පෝලන්තය ආක්‍රමණය කිරීමත් සමඟයි. සැප්තැම්බර් 17 වනදා සෝවියට් හමුදා ද නැගෙනහිර දිශාවෙන් පෝලන්තය ආක්‍රමණය කළේය. ස්වල්ප දිනකින් පෝලන්තය සම්පූර්ණයෙන්ම අල්ලාගන්නා ලද අතර එය ජර්මනිය සහ සෝවියට් දේශය විසින් බෙදාගනු ලැබුවේය. දෙවෙනි ලෝක මහා යුද්ධය යනු මෙතෙක් කාලයකට ලොව වැඩිම බලපෑමක් කළ රටවල් අතර ඇතිවුණු සංග්‍රාමයයි. 1939 සිට 1945 දක්වා රටවල් රැසක් යුධ බලය භාවිත කරමින් එකිනෙකා හා සටන් වැදුණු මේ සංග්‍රාමයට රටවල් තිහක මිලියන 100 කට අධික පිරිසක් සහභාගී වුණි. යුද්ධයෙන් ලක්ෂ ගණනින් ජනතාව සහ ගම් නගර විනාශයට පත් වු අතර යුධ ඉතිහාසයක භාවිත නොකළ තරම් න්‍යෂ්ටික අවි මේ සංග්‍රාමයේදී භාවිත වු බව නොරහසක්. මේ යුද්ධයේ අනිටු ප්‍රතිවිපාක ලෙස අදටත් ඇතැම් න්‍යෂ්ටික ප්‍රහාර එල්ලවූ රටවල දරුවන් විකිරණ බලපෑම නිසා විකලාංග සහිතව උප්පත්තිය ලබයි.", "URL": "https://sinhala.adaderana.lk/news.php?nid=118055", "Category": null, "Parent URL": null}