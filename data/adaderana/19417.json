{"Source": "Adaderana", "Timestamp": "October 17, 2011 04:03 pm", "Headline": "බාල පෙට්‍රල්වලට වන්දි ගෙවීම නවතා නෑ", "News Content": "ප‍්‍රශ්නගත පෙට‍්‍රල් භාවිතය නිසා හානි වූ වාහනවලට වන්දිගෙවීමේ කටයුතු කිසිලෙසකින්වත් නතරකර නොමැති බව ලංකා ඛනිජ තෙල් නීතිගත සංස්ථා‍ව සඳහන් කරයි. බාල පෙට්‍රල් භාවිතා කිරිම නිසා හානි සිදුවූවන්ට වන්දි ගෙවීම නතර කර ඇති බවට පළ වන වාර්තාවල සත්‍යතාවක් නොමැති බව පෙන්වා දෙමින් ඛනිජ තෙල් නීතිගත සංස්ථාව නිකුත් කළ නිවේදනයක මේ බව සඳහන් වේ. එකී මෙසේද සඳහන් වේ. මේ මස 06 වන දින සිට අදාළ වන්දි මුදල් ගෙවීම් කටයුතු ආරම්භ කළ අතර අද (17) හා හෙට (18) තවත් 100 දෙනෙකුට පමණ අදාළ වන්දි මුදල් ගෙවීමට නියමිතය. රුපියල්50000 ට අඩු වන්දි මුදල් මුලින් ගෙවා අනතුරුව රුපියල් 50000 වඩා වැඩි වන්දි මුදල් ගෙවීම ආරම්භ කිරීමට සැලසුම් කර ඇත. අඛණ්ඩව වන්දි මුදල් ගෙවීම් කොට ලබන මස 15 වනදා වන විට සුදුසුකම් සපුරා ඇති අයදුම්කරුවන් වෙත එම ගෙවීම් කටයුතු අවසන් කිරීමට අපේක්‍ෂා කරයි. ප‍්‍රශ්නගත පෙට‍්‍රල් භාවිතය නිසා හානිවූ වාහන සම්බන්ධව පැමිණිලි සැප්තැම්බර් 5 වනදා දක්වා බාරගත් අතර වන්දි ගෙවීමට අදාළව සම්පූර්ණ කළයුතු ලිපිලේඛනවල අඩුපාඩු ඇත්නම් එම ලිපිලේඛන සම්පූර්ණ කරන ලෙස පැමිණිලි පාර්ශ්වයන් වෙත ලිඛිතව දැනුම්දීමට කටයුතු යොදා ඇත. ලිපිලේඛන සියල්ල සම්පූර්ණ කළ පැමිණිලිකරුන්ට අදාළ වන්දි මුදල ලබාගතයුතු ස්ථානය,වෙලාව හා දිනය දැනුම්දෙනු ලැබේ. වන්දි ගෙවීමේ කටයුතු සඳහා ලංකා ඛනිජ තෙල් නිතිගත සංස්ථාව විසින් ත්‍රිපුද්ගල කමිටුවක් පත්කර ඇති අතර එම කමිටුව යටතේ වන්දි ගෙවීමට අදාළ ලිපිලේඛන පරික්‍ෂා කිරිම සඳහා හත්දෙනෙකුගෙන් යුත් අනුකමිටුවක් පත්කර ඇත. එම අනුකමිටුව, ලංකා ඛනිජ තෙල් නීතිගත සංස්ථාවේ අලෙවි කාර්යංශයේ නිලධාරීන් දෙදෙනකු,මුදල් කාර්යංශයේ නිලධාරීන් දෙදෙනකු, අභ්‍යන්තර විගණන අංශයේ නිලධාරීන් දෙදෙනකු හා ලංකා ඛනිජ තෙල් තොග ගබඩා පර්යන්ත සමාගමේ ඉංජිනේරුවරයෙකුගෙන් සමන්විත වේ. එසේ හෙයින් වන්දි ගෙවීම නැවතී ඇතැයිද වන්දි ගෙවීම සඳහා මුදල් වෙන්කර නැතැයිද ආදී වශයෙන් ඇතැම් මාධ්‍ය පළ කළ ප‍්‍රකාශ සාවද්‍ය වන අතර ඒවාට නොරැවටෙන ලෙස පැමිණිලි පාර්ශ්ව වලට දැනුම් දෙමු.", "URL": "https://sinhala.adaderana.lk/news.php?nid=19417", "Category": null, "Parent URL": null}