{"Source": "Adaderana", "Timestamp": "December 10, 2013 04:38 pm", "Headline": "විදුලිය ලබාදීමේ වැඩපිළිවෙළ කඩිනම් කරයි ", "News Content": "නව විදුලි සබඳතා ලබා දීමේ දී පැවති සීමාවන් ලිහිල් කිරීමට රජය තීරණය කර තිබේ. දිවයින පුරා සියලු නිවාස සඳහා විදුලිය ලබාදීමේ වැඩපිළිවෙළ තවදුරටත් කඩිනම් කිරීමේ අරමුණින් මෙම පියවර ගෙන ඇති බව විදුලිබල හා බල ශක්ති අමාත්‍ය පවිත්‍රා වන්නිආරච්චි මහත්මිය පවසයි. ඒ අනුව ග්‍රාමීය ප්‍රදේශ වෙත විදුලි රැහැන් ඇදීමේ දී නිවාස සංඛ්‍යාව අදාළ නොවන අතර මාර්ගය අවසානයේ නිවාස කිහිපයක් හෝ පවතින්නේ නම් එම ස්ථානය දක්වාම විදුලි කණු සිටුවීම ලංකා විදුලි බල මණ්ඩලය විසින් සිදුකළ යුතු බව ඇමතිවරිය සඳහන් කරයි. මෙතෙක් ක්‍රියාත්මක වු ප්‍රධාන මාර්ගය සඳහා පමණක් විදුලි කණු සිටුවීමේ ක්‍රමවේදය සංශෝධනය කර අදාළ නිවාස අභියෙසට විදුලිය රැගෙන යාමට තීරණය කර ඇති බව පවිත්‍රා වන්නිආරච්චි මහත්මිය පවසයි. එමෙන්ම විදුලි සම්බන්ධතාවක් ලබාගැනීමේ දී යම් මුල්‍යමය ගැටලුවක් පවතින්නේ නම් සමෘද්ධි ව්‍යාපාරය යටතේ රුපියල් 30,000 ක ණය මුදලක් ලබා දීමට ද සැළසුම් කර ඇති බව ද ඇමතිවරිය සඳහන් කරයි.", "URL": "https://sinhala.adaderana.lk/news.php?nid=39481", "Category": null, "Parent URL": null}