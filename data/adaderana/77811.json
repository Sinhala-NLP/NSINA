{"Source": "Adaderana", "Timestamp": "September 20, 2017 03:35 pm", "Headline": " අගමැති බිම් මට්ටමට අවධානය දෙයි", "News Content": "ශක්තිමත් ආර්ථිකයක් ගොඩ නැඟීමේදී බිම් මට්ටමේ ව්‍යාපාරිකයින් සම්බන්ධයෙන් වැඩි අවධානයක් යොමු කර කටයුතු කරන බව අග්‍රමාත්‍ය රනිල් වික්‍රමසිංහ මහතා පවසයි.අද(20) කොළඹ පැවති උත්සවයකට එක්වෙමින් අග්‍රමාත්‍යවරයා මේ බව කියා සිටියේය.එමෙන්ම රටේ ආර්ථිකය ශක්තිමත් කිරීම සඳහා ආණ්ඩුව සියලු ක්‍රියාමාර්ග මේ වනවිට ගෙන අවසන් බවද ඒ මහතා කියා සිටියේය. එහිදී වැඩිදුරටත් අදහස් දැක්වූ ඒ මහතා බිම් මට්ටමේ ව්‍යාපාරිකයින් ශක්තිමත් කිරීම හරහා ශක්තිමත් ආර්ථිකයක් නිර්මාණය කිරීමට අපට හැකියාව ලැබෙනවා. ආර්ථිකයක් ශක්තිමත් වීමටත්, දියුණු වීමටත් පාරිභෝගිකයින් විශාල සංඛ්‍යාවක් අවශ්‍යයි. එලෙස ආර්ථිකය ශක්තිමක් කිරීමට නම් රාජ්‍ය අංශයත්, පුද්ගලික අංශයත්, විදේශ රැකියා නියුක්තිකයිනුත් සාර්ථක බිම් මට්ටමේ ව්‍යාපාරිකයිනුත් යන සියල්ලෝම එකට එක්විය යුතුයි. ඒ නිසා විශේෂයෙන්ම බිම් මට්ටමේ ව්‍යාපාරිකයන් දියුණු කිරීමට අවශ්‍ය කටයුතු අපි සැළසුම් කරනවා. රටක ආර්ථිකයක් දියුණු වන විට එම රටේ ජනතාවට නව ආදායම් මාර්ග ඇති විය යුතුයි. මේ වන විට මෛත්‍රීපාල සිරිසේන ජනාධිපතිතුමා ප්‍රමුඛ ජාතික රජය ගම් මට්ටමේ ආර්ථිකය ශක්තිමත් කිරීමටත් බිම් මට්ටමේ ව්‍යාපාරිකයා නඟා සිටුවීමටත් අවශ්‍ය කටයුතු සිදු කරනවා. නගරයේ ආර්ථිකය ශක්තිමත් කරන අතරම බිම් මට්ටමේ ආර්ථිකය දෙසටත් අපි අවධානය යොමු කළ යුතුයි. ඒ වැඩපිළිවෙල යටතේ රජයේ බැංකු සහ සණස බැංකුව ආදිය ව්‍යාපාරිකයින්ට අවශ්‍ය මුදල් විශාල ලෙස ලබා දෙමින් සිටිනවා.අපට එක් ගම්මානයක් තුළ සාර්ථක ව්‍යාපාර ගණනාවක් ආරම්භ කිරීමේ හැකියාව තිබෙනවා. මෙලෙස නව ව්‍යාපාර ආරම්භ කිරීමට අවශ්‍ය මූල්‍ය ආධාර ලබා දීම සඳහා එම වැඩපිළිවෙළ අපි කොටස් 3 ට බෙදා වෙන් කර තිබෙනවා. ඒ විශාල පරිමාන, කුඩා හා මධ්‍යම පරිමාන සහ බිම්මට්ටම් ව්‍යාපාර ලෙසයි. කෙසේ නමුත් කුඩා හා මධ්‍යම පරිමාන සහ බිම් මට්ටමේ ව්‍යාපාර යන අංශ දෙක සඳහා රජයෙන් ලැබෙන මූල්‍ය ආධාර වල අඩුවක් අපට දක්නට ලැබෙනවා. එම නිසා ඉදිරියේදී අයවැයෙන් රාජ්‍ය හා පුද්ගලික බැංකු හරහා එම ව්‍යාපාර අංශයන්ට සැළකිය යුතු ආධාර මුදලක් හඳුන්වා දීමටත් අපි බලාපොරොත්තු වෙනවා. විශාල ව්‍යාපාරිකයන්ට පමණක් බැංකු මගින් සහන සලසා දිය නොහැකියි. කුඩා හා මධ්‍යම පරිමාණ, බිම් මට්ටම ආදී සියලූ කාණ්ඩවල ව්‍යාපාරිකයන්ට අවශ්‍ය මුදල් බැංකු හරහා ලබාදීමට කටයුතු කළ යුතුයි. එම නිසා ඒ සඳහා අවශ්‍ය නීති සම්මත කර ගැනීමට අප මුදල් ඇමැතිතුමා සමඟ සාකච්ඡා කළා. සණස ව්‍යාපාරය හරහාත් රාජ්‍ය බැංකු හරහාත් ව්‍යාපාරිකයන්ට ලබා දෙන ණය මුදල් හැර ලංකාවේ අනෙක් පෞද්ගලික බැංකු හරහා ව්‍යාපාරිකයන්ට ලබා දෙන ණය මුදලේ ප්‍රමාණය ඉතා කුඩායි. අපේ අවධානය ඒ වෙත ද යොමුවිය යුතුයි. එමෙන්ම නව ව්‍යාපාරිකයන් සඳහා අප \"ස්වශක්ත\" වැඩසටහන හඳුන්වා දුන්නා. ඒ හරහා ඔවුන් ආරම්භ කර තිබෙන විවිධ අන්දමේ ව්‍යාපාර දුටු විට මා පුදුමයට පත් වුණා. කුඩා ව්‍යාපාර ආරම්භ කිරීමට මේ රටේ විශාල පිපාසයක් ඇති බව ඉන් පෙනී යනවා. රාජ්‍ය සහ පුද්ගලික අංශයත් එකතු කර ගනිමින් මීටත් වඩා ක්‍රමානුකූල ආර්ථික හා මූල්‍ය රටාවක් රටේ ඇති කිරීමට අපි බලාපොරොත්තු වෙනවා. අප ඉන් සීමා වන්නේ නැහැ. අපේ අවසාන අරමුණ වන්නේ හැකි උපරිම අයුරින් බිම් මට්ටම දියුණු කිරීම සඳහා මූල්‍ය ආධාර සහ උපකාර ව්‍යාපාරිකයින්ට ලබා දීමයි. දැනට පවතින ව්‍යාපාර ව්‍යාප්ත කිරීමත් නව ව්‍යාපාර ආරම්භ කිරීමත් අපේ අරමුණයි. මේ අවස්ථාවට සහභාගී වූ ඔබ සියලූ දෙනාගේ ඉදිරි වැඩකටයුතු සඳහා සුභ ප්‍රාර්ථනා කරනවා.", "URL": "https://sinhala.adaderana.lk/news.php?nid=77811", "Category": null, "Parent URL": null}