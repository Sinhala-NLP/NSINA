{"Source": "Adaderana", "Timestamp": "June 26, 2019 02:21 pm", "Headline": "හමුදාපති පාර්ලිමේන්තු විශේෂ කාරක සභාව හමුවේ සාක්ෂි දීම අරඹයි", "News Content": "යුද හමුදාපති ලුතිනන් ජනරාල් මහේෂ් සේනානායක මහතා පාස්කු ඉරුදින ප්‍රහාරය පිළිබඳ සොයාබැලීමේ පාර්ලිමේන්තු විශේෂ කාරක සභාව හමුවේ මේ වන විට සාක්ෂි ලබාදෙමින් සිටියි. අද(26) දහවල් 02.00 ට පමණ විශේෂ කාරක සභාවේ කටයුතු ආරම්භ කෙරුණි. හිටපු අමාත්‍ය රිෂාද් බදියුදීන් මහතා ද අද දිනයේ පාස්කු ඉරුදින ප්‍රහාරය පිළිබඳ සොයාබැලීමේ පාර්ලිමේන්තු විශේෂ කාරක සභාව හමුවේ පෙනී සිටීමට නියමිතයි. පාස්කු ප්‍රහාරයෙන් පසු නිවාස සහ විවිධ ස්ථාන පරීක්ෂා කීරීමේ දී කිසියම් පුද්ගලයෙගෙන් තමාට බලපෑමක් එල්ල නොවූ බව යුද හමුදාපතිවරයා මෙහිදී සඳහන් කළේය. පාස්කු ප්‍රහාරයෙන් පසු හමුදා නිලධාරීන් විසින් අප්‍රේල් 26 දින ඉෂාන් අහමඩ් නැමති පුද්ගලයෙක් දෙහිවල ප්‍රදේශයේදී අත්අඩංගුවට ගත් පසු හිටපු අමාත්‍ය රිෂාද් බදියුදීන් මහතා දුරකථනය ඔස්සේ තුන්වරක් ඇමතූ බව යුද හමුදාපතිවරයා පැවසීය. එහෙත් හිටපු අමාත්‍ය රිෂාද් බදියුදීන් මහතා අදාළ සිද්ධිය සම්බන්ධයෙන් කිසිදු බලපෑමක් තමාට නොකළ බවත් හිටපු අමාත්‍ය රිෂාද් බදියුදීන් මහතා අසා සිටීමක් පමණක් සිදු කළ හමුදාපතිවරයා සඳහන් කළේය. ඉෂාන් අහමඩ් නැමැත්තා හිටපු අමාත්‍ය රිෂාද් බදියුදීන් මහතා සමඟ වැඩ කරන පුද්ගලයෙකු පුතෙකු බව හිටපු අමාත්‍යවරයා තමාට පැවසූ බව යුද හමුදාපති ලුතිනන් ජනරාල් මහේෂ් සේනානායක පැවසීය. පාස්කු ත්‍රස්ත ප්‍රහාරයෙන් පසුව අත්අඩංගුවට ගත් ඉෂාන් අහමඩ් නැමැත්තා ත්‍රස්තවාදී ක්‍රියාවන් සඳහා සම්බන්ධ බවට සාමාන්‍ය දැනුමක් තිබූ බව හමුදාපතිවරයා සඳහන් කළේය. එමෙන්ම ඒ කාල වකවානුවේ අත්අඩංගුවට ගැනීම කරනු ලැබූවේ අදාළ ත්‍රස්ත ජාලය සම්බන්ධ පුද්ගලයින් බවත් එලෙස අත්අඩංගුවට ගනු ලැබුවේ මෙම ත්‍රස්ත ජාලය පිළිබඳ හමුදාවට දැමක් තිබීම හේතුවෙන් බව හමුදාපතිවරයා පැවසීය.", "URL": "https://sinhala.adaderana.lk/news.php?nid=112803", "Category": null, "Parent URL": null}