{"Source": "Adaderana", "Timestamp": "May 9, 2012 01:33 pm", "Headline": "ෆොන්සේකාට නවලෝකයේ නවතින්න යළිත් අවසරයි", "News Content": "හිටපු ආරක්ෂක මාණ්ඩලික ප්‍රධානී සරත් ෆොන්සේකා මහතාට තවදුරටත් නව ලෝක රෝහලේ නේවාසිකව ප්‍රතිකාර ලබාගැනීම සඳහා ශ්‍රේෂ්ඨාධිකරණය විසින් අද අවසර ලබා දී තිබේ. ‍පෙණහළු රෝගයක් හේතුවෙන් නව ලෝක රෝහලේ ප්‍රතිකාර ලබමින් සිටි සරත් ෆොන්සේකා මහතා කොළඹ ජාතික රෝහලට මාරුකර යවන ලෙස කොළඹ මහාධිකරණය විසින් ඉකුත් මැයි මස 4 වන දින නියෝග කරන ලදී. කෙසේ වෙතත් අද අග විනිසුරු ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ල හමුවේ කරුණු දක්වමින් ෆොන්සේකා‍ මහතාගේ පාර්ශවය වෙනුනේ පෙනී සිටි නීතිඥවරයා කියා සිටියේ නව ලෝක රෝහලේදී විශේෂඥ වෛද්‍ය වජිර තෙන්නකෝන් මහතාගෙන් ප්‍රතිකාර ලබාගන්නා ෆොන්සේකා මහතාට කොළඹ ජාතික රෝහලෙන් ඔහුගෙන් වෛද්‍ය ප්‍රතිකාර ලබාගත නොහැකි බවයි. මේ හේතුවෙන් ෆොන්සේකා මහතා‍ගේ සෞඛ්‍ය තත්ත්වයට බලවත් තර්ජන එල්ලවිය හැකි බව නීතිඥවරයා පෙන්වාදුන්නේය. මෙම අවස්ථාවේදී රජයේ නීතිපතිවරිය වෙනුවෙන් කරුණු දැක්වූ සොලිස්ටර් ජනරාල්වරයා පවසා සිටියේ පුද්ගලික රෝහලකදී ප්‍රතිකාර ලබාගැනීමේදී ෆොන්සේකා මහතාගේ ආරක්ෂාව තහවුරු කිරීම සම්බන්ධයෙන් ගැටලුමතුවී ඇති බව බන්ධනාගාර කොමසාරිස්වරයා පෙන්වා දී ඇති බවයි. කෙසේ වෙතත් ඉදිරිපත් වූ කරුණු සලකා බැලූ අගවිනිසුරුවරිය ප්‍රමුඛ ත්‍රිපුද්ගල විනිසුරු මඩුල්ල , සරත් ෆොන්සේකා මහතාට ප්‍රතිකාර කරන විශේෂඥ වෛද්‍ය වජිර තෙන්නකෝන් මහතාගේ නිර්දේශ ඉදිරිපත්වන තුරු ෆොන්සේකා මහතාට නව ලෝක රෝහලේ නේවාසිකව ප්‍රතිකාර ලබාගැනීමට අවසර දෙමින් පසුගිය අප්‍රේල් මස 25 වන දින කොළඹ මහාධිකරණය විසින් ලබාදුන් නියෝගය අඛණ්ඩව ක්‍රියාත්මක කෙරෙන බවට නියෝග කරන ලදී.", "URL": "https://sinhala.adaderana.lk/news.php?nid=24122", "Category": null, "Parent URL": null}