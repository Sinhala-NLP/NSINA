{"Source": "Adaderana", "Timestamp": "October 11, 2011 08:15 am", "Headline": "2012 අයවැයට ආරක්ෂක අමාත්‍යංශයේ යෝජනා සලකා බැලෙයි", "News Content": "2012 අය වැය සැකසීම හා සම්බන්ධව රාජ්‍ය ආරක්ෂක අමාත්‍යාංශයේ අය වැය අදහස් හා යෝජනා ලබා ගැනීම පිළිබඳ සාකච්ඡාවක් ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ අරලියගහ මන්දිරයේ දී පැවැත්විණි. රාජ්‍ය ආරක්ෂක අමාත්‍යාංශය යටතේ පවතින ආයතන 2012 වසර තුළ දී ක්‍රියාත්මක කිරීමට අපේක්ෂිත වැඩසටහන් හා ව්‍යාපෘති වෙන් වෙන් වශයෙන් මෙහිදි ජනාධිපතිවරයාගේ අවධානයට යොමුකෙරුණි. මානුෂික මෙහෙයුම අවසන් වීමෙන් අනතුරුව ආරක්ෂක අංශවල සමාජිකයින් මෙරට සංවර්ධන ක්‍රියාවලියට සක්‍රිය ලෙස දායක වු බවත් ඉදිරි වසර තුළදී ද එම වැඩපිළිවෙළ ඉදිරියට ගෙන යන බවත් මෙහිදි සඳහන් කෙරුණු බව ජනාධිපති මාධ්‍ය අංශය පවසයි. පසුගිය දිනවල කොළඹ වතු ආශ්‍රීතව සිදුකළ සංචාරයේ දි මත්ද්‍රව්‍ය වලින් දරුවන් බේරා‍ දෙන්න යැයි මව් වරුන් විශාල පිරිසක් තමන්ගෙන් ඉල්ලා සිටි බව ජනාධිපති මහින්ද රාජපක්ෂ මහතා ප්‍රකාශ කළේය. එක්සත් ජාතීන්ගේ සාම සාධක හමුදාවල සේවය සඳහා මෙරට ආරක්ෂක අංශ සාමාජිකයින් යොමුකිරීමෙන් රටට විශාල විදේශ විනිමයක් උපයා ගැනීමට හැකි වු බව ද මෙහිදී අනාවරණය විය.", "URL": "https://sinhala.adaderana.lk/news.php?nid=19277", "Category": null, "Parent URL": null}