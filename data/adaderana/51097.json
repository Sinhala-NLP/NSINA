{"Source": "Adaderana", "Timestamp": "May 4, 2015 04:32 pm", "Headline": "දෙරණාභිවන්දනා ඇතුළු වෙසක් සිරිය තවත් පැතිරෙයි", "News Content": "වෙසක් මංගල්‍යයට සමගාමිව දිවයින පුරා වෙසක් කලාප, වෙසක් තොරණ,වෙසක් කූඩු , දන්සැල් ඇතුළු වැඩසටහන් අද දිනයේ ද සංවිධානය කර තිබේ.කැළණිය රජමහා විහාරස්ථානය කේන්ද්‍ර කරගනිමින් පැවැත්වෙන ශ්‍රී කළ්‍යාණි වෙසක් කලාපය දෙවන දිනටත් අද පැවැත්වෙන අතර එය ලබන 07 වනදා දක්වා පැවැත්වෙයි.මේ අතර මියන්මාරයෙන් මෙරටට වැඩම කරවන ලද ගෞතම බුදුන් වහන්සේගේ ශ්‍රී සර්වඥ ධාතූන් වහන්සේ මේ වන විට මහජන ප්‍රදර්ශනය සදහා මහියංගණය රජමහා විහාරස්ථානයේ තැන්පත් කර තිබේ. මැයි මස පළමු වනදා මෙරටට වැඩම කරවන ලද ශ්‍රී සර්වඥ ධාතූන් වහන්සේ ඊයේ ශ්‍රී සම්බෝධි විහාර පරිශ්‍රයේදී වැඳ පුදා ගැනිමේ අවස්ථාව සැදැහැවතුන්ට උදාවී තිබුණි. අනතුරුව ගුවන් මඟින් මහියංගණයට වැඩම කෙරුණු මෙම ධාතූන් වහන්සේ මහිංයගණය රජමහා විහාරයේ විල්ලුවපිටිය වැව මැද පිහිටි ශෛලමය බුද්ධ ප්‍රතිමා වහන්සේ අභියස ධාතු මන්දිරයේ තැන්පත් කර තිබේ.හෙට දිනයේදී ධාතූන් වහන්සේ එම ස්ථානයේ තැන්පත් කර තිබෙන අතර මැයි මස 06 වනදා මැණික්හින්න පුරිකඩුව විද්‍යා සාගර පිරිවෙණ වෙත ධාතුන් වහන්සේ වැඩම කරවීමට නියමිතය.ජුනි මස 08 වනදා දක්වා දිවයිනේ ප්‍රදේශ රැසක විහාරස්ථාන වෙත සර්වඥ ධාතූන් වහන්සේ වැඩම කරවයි. මෙම උතුම් සත්කාරය සදහා නිල මාධ්‍ය අනුග්‍රහය දක්වන්නේ ටී.වී. දෙරණ සහ එෆ්.එම් දෙරණයි", "URL": "https://sinhala.adaderana.lk/news.php?nid=51097", "Category": null, "Parent URL": null}