{"Source": "Adaderana", "Timestamp": "February 23, 2013 08:39 am", "Headline": "විදුලි ගාස්තු සංශෝධනයක් ඕනෑ නම් යෝජනාවක් දෙන්නලු!", "News Content": "ලංකා විදුලිබල මණ්ඩලයේ 2013 වසරේ ඇස්තමේන්තුගත වියදම රුපියල් බිලියන 33කින් අඩු කිරීමට පියවර ගෙන ඇති බව මහජන උපයෝගිතා කොමිෂන් සභාව පවසයි. ජාතික විදුලිබල ඉල්ලූම සැපයිම සඳහා මෙම වසර තුළ රුපියල් බිලියන 268ක් වියදම් වනු ඇති බවට ශ‍්‍රී ලකා විදුලිබල මණ්ඩලය ඇස්තමේන්තු කර තිබූ බව එම කොමිෂන් සභාව කියයි. එම වියදම් පිළිබඳ අධ්‍යයනය කර අදාළ මුදල අඩුකිරිමට පියවර ගත් බව මහජන උපයෝගිතා කොමිෂන් සභාව පෙන්වාදෙයි. ඇස්තමේන්තුගත වියදම රුපියල් බිලියන 33 කින් අඩුකිරීම මගින් එම වියදම පාරිභෝගිකයාගේ විදුලිබිලට එක්වීමට තිබූ අවධානම ඉවත් වූ බව එම කොමිෂන් සභාව කියයි. කෙසේ වෙතත් සංශෝධිත වියදම් මත ලංකා විදුලිබල මණ්ඩලයට විදුලි ගාස්තු සංශෝධනයක් අවශ්‍ය නම් මහජන උපයෝගිතා කොමිෂන් සභාවට ඒ පිළිබඳ යෝජනාවක් ඉදිරිපත් කළ හැකි බව සඳහන්ය.", "URL": "https://sinhala.adaderana.lk/news.php?nid=31858", "Category": null, "Parent URL": null}