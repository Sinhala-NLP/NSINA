{"Source": "Adaderana", "Timestamp": "February 24, 2011 08:39 am", "Headline": "යුධ අපරාධ සිදුවී යැයි කියන සිද්ධි ගැන කරුණු කීමේ උත්සාහයක් නෑ", "News Content": "ශ්‍රි ලංකාවේ යුධ අපරාධ සිදුවී ඇතැයි කියන සිද්ධීන් පිළිබඳ කරුණු ඉදිරිපත් කිරීමේ කිසිදු උත්සාහයක් යුරෝපා පාර්ලිමේන්තුවේ මන්ත්‍රී කණ්ඩායම තුළ නැතැයි එම පාර්ලිමේන්තු කණ්ඩායමේ සභාපති ජින් ලැම්බට් මහත්මිය පවසයි. මේ දිනවල උතුරු ප්‍රදේශයේ සංචාරයක නිරත වන යුරෝපා පාර්ලිමේන්තු කණ්ඩායම ඊයේ(23) වව්නියාව ප්‍රදේශයේ සංචාරයක නිරත වීමෙන් පසු මාධ්‍ය වෙත‍ මේ බව ප්‍රකාශ කරනු ලැබීය. යාපනය, වව්නියාව, සෙට්ටිකුලම, මැණික් ෆාම් යන ප්‍රදේශවල සංචාරයක නිරත වු එම පිරිස ඊයේ වව්නියාව දිසාපති ජි.එස්.එම්.චාල්ස් මහත්මිය හමුවී සාකච්ඡාවකද නිරත විය. ශ්‍රී ලංකාවේ උතුරු පළාතේ සංවර්ධන කටයුතු සඳහා ලබාදී ඇති ආධාර භාවිතයට ගෙන ඇති ආකාරය පිළිබඳ සොයා බැලීම ‍මොවුන්ගේ මෙම සංචාරයේ ප්‍රධාන අරමුණ වී තිබේ.", "URL": "https://sinhala.adaderana.lk/news.php?nid=14436", "Category": null, "Parent URL": null}