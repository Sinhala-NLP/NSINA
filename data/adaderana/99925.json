{"Source": "Adaderana", "Timestamp": "November 28, 2018 11:24 am", "Headline": "මුම්බායි ප්‍රහාරයේ දස වන සැමරුම", "News Content": "මුම්බායි ප්‍රහාරයේ දස වන සංවත්සර සැමරුම ඊයේ (27) දිනට යෙදී තිබුණි. ඒ වෙනුවෙන් මුම්බායි නගරයේදී විශේෂ උත්සවයක්ද පැවැත්වුණි. 2008 වර්ෂයේ නොවැම්බර් 26වන දින ඉන්දියාවේ මුම්බායි නගරය ඉලක්ක කර ගනිමින් ත්‍රස්ත ප්‍රහාරයක් එල්ලවුණි. දින හතරක් පුරා ත්‍රස්තවාදීන් 10දෙනෙකු එල්ල කළ ප්‍රහාර වලින් 160කට අධික පිරිසක් මිය ගියේය. ප්‍රහාරයේ ප්‍රධාන ඉල්ලකය වී තිබුණේ මුම්බායිහි ටජ් මහල් පැලස් හෝටලයයි. එම හෝටලයටද ප්‍රහාරයෙන් දැඩි ලෙස අලාභ හානි සිදුවූ අතර මුම්බායි නගරයේ පිහිටි නරිමන් හවුස් ගොඩනැගිල්ලටත් එහිදී ප්‍රහාර එල්ලවූ බව සඳහන්ය. මෙම ප්‍රහාරය සම්බන්ධයෙන් පාකිස්ථානය මූලික කරගත් ලශ්කර් ඊ තලිබා සංවිධානයට චෝදනා එල්ල විය. එම සිදුවීමෙන් මේ වන විට වසර 10ක් ගතවී ඇති අතර ප්‍රහාර වලින් ඇතිවූ පළුදු අදටත් නරිමන් හවුස් ගොඩනැගිල්ලේ දැකගත හැකිය. 2008 ප්‍රහාරයෙන් විපතට පත්වූවන් වෙනුවෙන් ස්මාරකයක් බවට පත්කළ එම ගොඩනැගිල්ල දැන් හඳුන්වන්නේ නරිමන් ලයිට් හවුස් යනුවෙනි. මුම්බායි ප්‍රහාරයෙන් විපතට පත්වූවන් ස්මරණය කිරීමේ උත්සවයක් පසුගිය ඉරිදා මුම්බායි හි මාත්‍රිස් ස්මාරකය අභියසදී පැවැත්වුණි. එම අවස්ථාවට දේශපාලනඥයින් රැසක්ද සහභාගි වී සිටි බව සඳහන්ය.", "URL": "https://sinhala.adaderana.lk/news.php?nid=99925", "Category": null, "Parent URL": null}