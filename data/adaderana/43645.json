{"Source": "Adaderana", "Timestamp": "June 1, 2014 02:40 pm", "Headline": "උණ රෝගීන්ට විශේෂ ඒකකයක් ", "News Content": "උණ රෝගින් පරීක්ෂා කිරීම සඳහා බස්නාහිර පළාතේ සියලු රෝහල් වල විශේෂ ඒකකයක් පිහිටුවීමට තීරණය කර තිබේ. \"ෆීවර් කෝනර්\" නමින් මෙම ඒකකය පිහිටුවීමට නියමිත බව සෞඛ්‍ය අමාත්‍යංශය සඳහන් කළේය. ඒ අනුව සැම රෝහලකටම පැමිණෙන උණ රෝගින් පරීක්ෂා කිරීම අදාළ ඒකකය හරහා සිදුවන අතර ඊට වෙනම වෛද්‍යවරයෙකු යොමු කිරීමට සැලසුම් කර තිබේ. එහිදී සෑම රෝගියකුගේම රුධිර පරීක්ෂාව සහ රුධිර තරළ පරීක්ෂාව සිදුකිරීමට නියමිතය. මෙම වැඩසටහන ක්‍රියාත්මක කිරීම පිළිබඳව හෙට(02) දිනයේ බස්නාහිර පළාතේ සියලු රෝහල් බලධාරින් දැනුවත් කිරීමට නියමිත බව සෞඛ්‍ය අමාත්‍යංශය සඳහන් කළේය. එම සාකච්ඡාව හෙට පෙරවරු 11.00 ට වසංගත රෝග විද්‍යා අංශයේදී සෞඛ්‍ය අධ්‍යක්ෂ ජෙනරාල් වෛද්‍ය පාලිත මහීපාල මහතාගේ ප්‍රධානත්වයෙන් පැවැත්විමට නියමිතය.", "URL": "https://sinhala.adaderana.lk/news.php?nid=43645", "Category": null, "Parent URL": null}