{"Source": "Adaderana", "Timestamp": "July 12, 2010 10:02 am", "Headline": "නම දිග වැඩි යැයි නිවාඩුව අවලංගු කරලා", "News Content": "නම දිගු වැඩි යැයි නිවාඩුවක් ගතකිරීම සඳහා සිදුකරන ලද කලින් වෙන්කරවා ගැනීම අවලංගු කරන ලද ආයතනයකට විරුද්ධව නෙතිකව කටයුතු කරන බව බ්‍රිතාන්‍යයේ වෙසෙන ශ්‍රී ලාංකික ශිෂ්‍යාවක පවසයි. සති කිහිපයකට පෙර සයිප්‍රසයේ නිවාඩුවක් ගත කිරීම සඳහා ebookers හරහා ඉඩක් කලින් වෙන්කරවා ගැනීමට කටයුතු කළ බව ජෙනිෆර් අබේගුණවර්ධන නම් මෙම ශිෂ්‍යාව බීබීසී සිංහල සේවය වෙත ප්‍රකාශ කර තිබේ. ඇය නැවත ඒ පිළිබඳව අදාළ ආයතනයට විද්‍යුත් තැපැල් පණීවිඩයක් හා දුරකථන ඇමතුමක් ලබා දී ඇත. එහිදී ඇයගේ වාසගම දිගු වැඩි නිසා අදාළ වෙන්කරවා ගැනීම අවලංගු කළ බව ඔවුන් ඇය වෙත දැනුම් දී තිබේ. මීට පෙර රටවල් කිහිපයකම තමන් සංචාරය කර ඇති බවත්, නමුත් මෙවැනි අවස්ථාවකට මුහුණ දුන් ප්‍රථම අවස්ථාව මෙය බව ද ජෙනිෆර් පවසයි. නිවාඩු නිකේතන ආයතනයේ මෙම ක්‍රියාව සිය මානව හිමිකම් කඩකිරිමක් බව ඇය සඳහන් කරයි. පසුව ජෙනිෆර් විසින් මෙ සිදුවීම පිළිබඳව තුර්කි ගුවන් සේවය වෙත දැනුම් දී ඇති අතර ඇයගේ වෙන්කරවා ගැනීම අවලංගු කිරීමේ තීරණය ebookers හි තීරණයක් බවත්, එය ගුවන් සමාගමේ තීරණයක් නොවන බවත් පෙන්වා දී තිබේ. ඇයගේ මුදල් නැවත ලබාදීමට අදාළ ආයතනය සූදානම් වුව ද ඇයට අවශ්‍ය මුදල් නැවත ලබාගැනීම නොව සැලසුම් කරගත පරිදි සයිප්‍රස්හි සංචාරය කිරීම බව ජෙනිෆර් පවසයි.", "URL": "https://sinhala.adaderana.lk/news.php?nid=9553", "Category": null, "Parent URL": null}