{"Source": "Adaderana", "Timestamp": "August 11, 2014 07:16 am", "Headline": "පෙළපාලි ගිය අපේක්ෂකයින්ට නඩු පවරනවාලු?", "News Content": "ඌව පළාත් සභා ඡන්ද විමසීමට අදාළව නාම යෝජනා අවසන් වූ දිනයේ රථ පෙළපාලි ගිය අපේක්ෂකයින් 06 දෙනෙකුට එරෙහිව නඩු පැවරීමට කටයුතු කරන බව පොලිසිය පවසයි. ඒ අනුව අද දිනයේ දි හෝ හෙට දිනයේ දි අදාළ අපේක්ෂකයින්ට එරෙහිව අධිකරණය හමුවේ නඩු පැවරීමට කටයුතු කරන බව පොලිසිය සඳහන් කරයි. ඌව පළාත් සභා ඡන්ද විමසීමට අදාළව නාම යෝජනා භාරදීමේ කටයුතු පසුගිය බදාදා මධ්‍යහ්න 12ට අවසන් විය. නාම යෝජනා පත්ර බාරදීමෙන් අනතුරුව රථ පෙළපාලි ගමන් කිරිම නීති විරෝධි බව දන්වා තිබියදීත් අදාළ අපේක්ෂකයින් 06 දෙනා රථ පෙළපාලි ගොස් ඇති බව ඌව පළාතේ ජ්‍යෙෂ්ඨ පොලිස් නිලධාරියෙක් අද දෙරණට සඳහන් කළේය. අදාළ රථ පෙළපාලි වීඩියෝ ගත කර ඇති අතර අදාළ වීඩියෝ පට සාක්ෂි ලෙස අධිකරණයට ඉදිරිපත් කිරිමට කටයුතු කරන බව ද ඔහු කියා සිටියේය. මෙම අපේක්ෂකයින් අතර බදුල්ල දිස්ත්‍රීක්කයෙන් තරග වඳින එක්සත් ජනතා නිදහස් සන්ධානයේ සහ එක්සත් ජාතික පක්ෂයේ අපේක්ෂකයින් සිටින බවද සඳහන්ය.", "URL": "https://sinhala.adaderana.lk/news.php?nid=45263", "Category": null, "Parent URL": null}