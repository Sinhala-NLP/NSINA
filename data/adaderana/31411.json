{"Source": "Adaderana", "Timestamp": "February 6, 2013 09:27 pm", "Headline": "විෂයන් 2 ක් සමත් වී සහකාර කෘෂිකර්ම පර්යේෂණ නිලධාරියෙක් වෙලා", "News Content": "ව්‍යාජ අධ්‍යාපන සහතිකයක් ලබා දී වසර 09 ක කාලයක් සහකාර කෘෂිකර්ම පර්යේෂණ නිලධාරියෙකු ලෙස සේවය කළ අයෙකුව හලාවත පොලිස් අධිකාරී කාර්යාලයේ විශේෂ අපරාධ විමර්ශන ඒකකය විසින් අත්අඩංගුවට ගෙන ඇත. මෙලෙස අත්අඩංගුවට ගෙන ඇත්තේ උඩප්පුව, ආඬිමුනේ ප්‍රදේශයේ පදිංචි වයස අවුරුදු 52 ක පුද්ගලයෙකි. ව්‍යාජ අධ්‍යාපන සහතියක් සකස් කර ඉදිරිපත් කර ඇති අයෙකු මදුරන්කුලියේ පිහිටි ගොවිජන සේවා කාර්යාලයේ සහකාර කෘෂිකර්ම පර්යේෂණ නිලධාරියෙකු ලෙස සේවය කරන බවට හලාවත කොට්ඨාස භාර පොලිස් අධිකාරි කුමාර රණසිංහ මහතා වෙත ලැබුණු තොරතුරක් මත සැකකරු අත්අඩංගුවට ගෙන ඇත. සැකකරු අධ්‍යාපන පොදු සහතික පත්‍ර සාමාන්‍ය පෙළ විභාගය විෂයන් 02 ක් සමත්වී ඇති අයෙකු වන නමුත් විෂයන් 06 ක් සම්මාන සාමර්ථ 04 ක්ද සමග සමත්වී ඇති බවට සකස් කරන ලද ව්‍යාජ සහතිකයක් ඉදිරිපත් කර මෙම රැකියාවක ලබා ගත් බව අත්අඩංගුවට ගත් සැකකරුගෙන් සිදුකළ ප්‍රශ්ණ කිරීමේ දී අනාවරණය වී තිබේ. තවද මසකට රුපියල් 15,000 බැගින් වසර 09 ක් පුරා තමන් රජයෙන් වැටුප් ලබාගෙන ඇති බවද සැකකරු පිළිගෙන ඇත. සැකකරුට එරෙහිව පොදු දේපල ආඥා පනත අනුව අධිකරණයේ නඩු පැවරීමට කටයුතු කර ඇති බව හලාවත පොලිස් අධිකාරී කාර්යාලයේ විශේෂ අපරාධ විමර්ශන අංශයේ නිලධාරියෙකු පැවසීය.", "URL": "https://sinhala.adaderana.lk/news.php?nid=31411", "Category": null, "Parent URL": null}