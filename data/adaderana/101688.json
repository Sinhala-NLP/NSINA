{"Source": "Adaderana", "Timestamp": "January 2, 2019 01:15 pm", "Headline": "මහල් 10 ක ගොඩනැඟිල්ලක් කඩා වැටෙයි-මාස 10ක බිළිඳා බේරෙයි ", "News Content": "මහල් සංකීර්ණයක් කඩාවැටීමෙන් සිදුවූ අනතුරකින් බිළිඳෙක් දිවිගලවාගත් පුවතක් රුසියාවෙන් වාර්තා විය. එරට පුවත් වාර්තා කරන්නේ සෙල්සියස් අංශක සෘණ 17ක අධික ශීතලක් යටතේ බිළිඳා දිවිගලවාගැනීම විස්මයක් බවයි. රුසියානු නිවාස සංකීරණයක් කඩා වැටීමෙන් සිදුවූ අනතුරින් හාස්කමකින් මෙන් දිවිගලවාගත් බිළිඳෙක් පිළිබඳ පුවත ජාත්‍යන්තර ප්‍රජාවගේ අවධානය දිනාගත්තේය. ගෑස් කාන්දුවකින් සිදු වූ පිපිරීමක් හේතුවෙන් අදාළ ගොඩනැගිල්ල අර්ධ වශයෙන් කඩා වැටුණේ නව අවුරුදු උදාවට පැය කිහිපයකට පෙරයි. අදාළ නිවාස සංකීර්ණය පිහිටි මැග්නිටගොස්ක් නගරයේ උෂ්ණත්වය සෙල්සියස් අංශක සෘණ 17ක් වීම හේතුවෙන් බිළිඳා අනතුරින් තොරව දිවිගලවාගැනීම පුදුමයක් බව බලධාරීන් පවසයි. මාස 11ක් වයසැති බිළිදා මේ වන විට කඩිනම් ප්‍රතිකාර සදහා යොමුකර ඇති අතර අධික ශීතල හේතුවෙන් සහ හිස සමීපයේ සිදුවූ තුවාල වලින් පීඩා විදින බව විදෙස් මාධ්‍ය වාර්තා කළේය. බිළිඳාගේ මවද අනතුරින් දිවිගලවා ගෙන ඇති බවට සඳහන්ය. පසුගියදා සිදුවූ මේ අනතුරින් මහල් 10කින් යුතු ගොඩනැගිල්ලෙන් වැඩි කොටසක් හානියට පත්විය. ඉන් පුද්ගලයින් 7දෙනෙක් මියගොස් ඇති අතර තවත් 36දෙනෙක් අතුරුදන්ව ඇති බවත් වාර්තා වෙයි.", "URL": "https://sinhala.adaderana.lk/news.php?nid=101688", "Category": null, "Parent URL": null}