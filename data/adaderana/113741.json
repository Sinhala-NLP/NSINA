{"Source": "Adaderana", "Timestamp": "July 9, 2019 04:17 pm", "Headline": "ත‍්‍රස්ත ප‍්‍රහාරයෙන් මිය ගිය ජීවිතවලට කරන ගෞරවයක් රටේ එක නීතියක් හදන එක", "News Content": "ත‍්‍රස්ත ප‍්‍රහාරයෙන් මිය ගිය 254 ක් වූ ජීවිතවලට කරන ගෞරවය වන්නේ රටේ එක නීතියක් ස්ථාපිත කිරීම බව මහානගර අමාත්‍ය පාඨලී චම්පික රණවක රණවක මහතා පවසයි. අමාත්‍යවරයා මෙම අදහස් පළකළේ පසුගියදා අනුරාධපුර ප‍්‍රදේශයේ පැවති උත්සව අවස්ථාවකට සහභාගී වෙමිනි. එහිදි අමාත්‍යවරයා පැවසුවේ එක් එක් ආගම්වල විවිධ වු ඇදහිලි සහ විශ්වාස තිබේන නමුත් ඇතැම් පිරිස් කරුණු වෙනස් කරමින් ඒ අනුව කටයුතු කරන බවද අමාත්‍යවරයා පැහැදිලි කළේය. වර්තමානයේ විවාහ නීතිය අනුව පිළිබඳව මුස්ලිම් විවාහ නීතියේ කාන්තාවකගේ වයස පිළිබඳ ප‍්‍රශ්නයක් තිබේන බවත් ඒ සම්බන්ධයෙන් පාර්ලිමේන්තුවේ සාකච්ඡා කරන බවත් අමාත්‍යවරයා පැවසිය. එහිදී අදහස් දැක්වූ අමාත්‍යවරයා, \"අපේ විවිධ ආගම්වල විවිධ දේවල් ලියවිලා තිබෙනවා. ඒවා විවිධ අය විවිධ කියවීම්වලට ඉදිරිපත් කරනවා. තව්හිද් ව්‍යාපාරයේ අය කියනවා අල්ලාහ් හැර වෙන කිසිම දෙවියෙක් අපි පිළිගන්නේ නැහැ කියලා. කමක් නැහැ, හැබැයි ඊ ළඟට කියනවා ඒ අය විනාශ විය යුතුයි, එසේ නොවන දෙවිවරු සහ ඒවා ඇදහිලිකරුවන් විනාශ විය යුතුයි කියලා තියෙනවායි කියලා. ඒ පිළිබඳව දන්න උගත් වියත් ඉස්ලාමීය ආගමික නායකයෝ කියනවා එහෙම එකක් නැහැ කියලා. නමුත් අරගොල්ලෝ එහෙම කියනවා. ඒ අනුව ක‍්‍රියා කරනවා. ඒ නිසා අපි මතක තබා ගත යුතුයි ඇතැම් ආගමික ග‍්‍රන්ථවල නොයෙක් දේවල් කියවිලා, ලියවිලා තියෙන්න පුළුවන්. කුරාණයේ, බයිබලයේ, මහාභාරතයේ යම් යම් දේවල් තියෙන්න පුළුවන්. ඒ වගේම බුධ වචනයේ නම් කිසිම කෙනෙකුට ඒ තිබෙන සූත‍්‍ර පාඨ දාහත්දහසකට අධික ප‍්‍රමාණයේ කිසි තැනක කාටවත් හිංසා පීඩා කරන්න කියලා නැහැ. නමුත් මහා වංශයේ නොයෙක් නොයෙක් තැන්වල යුද්ධය සහ අනෙකුත් කාරණා පිළිබඳ කරුණු ලියවිලා තියෙන්න පුළුවන්. නමුත් අපි මතක තියා ගන්න ඕනේ අපි ජීවත්වෙලා ඉන්නේ අන්‍යයින් ඉන්න විවිධ ඇදහීම් තිබෙන බහු සමාජයක පොදු සමාජයක අපි ජීවත් වෙන්නේ. ඒ නිසා අපේ ඔලූවේ තිබෙන අදහස අන්‍යයින්ට කි‍්‍රයාත්මක කරන්න බැරි බව අපි තේරුම් ගන්න ඕනේ. ඒ නිසා තමයි පොදු නීතියක අවශ්‍යතාවය අද රටට තරයේම ඇවිත් තිබෙන්නේ. විශේෂයෙන්ම අද පාර්ලිමේන්තුවේ සාකච්ඡා කරගෙන යනවා විවාහ නීතිය පිළිබඳව. ඒ පිළිබඳව මුස්ලිම් විවාහ නීතියේ කාන්තාවකගේ වයස පිළිබඳ ප‍්‍රශ්නය. දැනට අවුරුදු 12යි තිබෙන්නේ. අවුරුදු 12 වැඩි ළමයෙක් උනත්, අවුරුදු 16 දක්වා ළමයෙක් කසාද බැඳලා ලිංගිකව එකතු උනොත් ඒක මේ රටේ දූෂණයක් හැටියට ගණන් ගන්නේ. අනෙක් අය සිදු කළොත්. ඒ නිසා අද පාර්ලිමේන්තුවේ සාකච්ඡා වෙනවා, මේක අපි තනි එක වයසකට, වයස 18 ට ගේන්න ඕනේ කියලා. 1881 මේ රටේ ජන සංගණනය කරන වෙලාවේ මේ රටේ පුද්ගලයෙකුගේ වයස අවුරුදු 36 යි. එතකොට අවුරුදු 12 - 13 ක් කියන්නේ සැලකිය යුතු වයසක්. මොකද මිනිහෙක් ජීවත් වෙන්නේ අවුරුදු 36 යි. නමුත් අද ඒ තත්වය වෙනස් අද මිනිහෙක් අවුරුදු 80 ක් ජීවත් වෙනවා. අවුරුදු 13 කියන්නේ අධ්‍යාපනය ලබන වයසක්. අධ්‍යාපනය අවසන් කරලාවත් නැති වයසක්. ඒක නිසා අපි සියළු දෙනාම මේ පවතින වර්තමාන යතාර්ථය තේරුම් ගත යුතුයි අතීතයේ ජීවත්වෙන්න උත්සාහ කරන්නේ නැතිව. ඒ වගේම අද ඉන්දියාවේ එක ප‍්‍රශ්නයක් තිබෙනවා. ඒ ප‍්‍රශ්නේ තමයි ඉස්ලාම් අගමේ එන දික්කසාද නීතිය ඉන්දියාවේ වලංගු කලා. නමුත් ශ්‍රේෂ්ඨාධිකරණය ඒකට විරුද්ධව ගියා. ඒකෙන් කියන්නේ මොකද්ද පිරිමියාට පුළුවන් ටි‍්‍රපල් ටලාක් කියලා තුන් වතාවක් මට උඹව එපා කියලා කියනවා නම් දික් කසාද කරන්න පුළුවන්. දැන් මේකට විරුද්ධව ඉන්දියාවේ ශ්‍රේෂ්ඨාධිකරණය තීන්දුවක් දුන්නහම විශාල ආවේගයක් මුස්ලිම් සමාජයෙන් ආවා. අපි තේරුම් ගත යුතුයි පිරිමියාට කාන්තාව එපා නම් පමණක් මෙහෙම දික්කසාද කරන්න බැහැ. පොදු දික්කසාද නීතියක් රටට අවශ්‍යයි කියලා. ඒ වගේම මේ රටේ මුස්ලිම් නීති පමණක් නෙමෙයි උඩරට නීති තිබෙනවා. තේසවලාමේ නීති තිබෙනවා, වෙන අය ගිහින් ඒවයේ පදිංචි වෙන්න බැහැ කියලා තිබෙනවා. තව තවත් ප‍්‍රාදේශීය නීති පවත්වාගෙන යන්න හදනවා. මෙහෙම මේ රටට ගමනක් නැහැ මිත‍්‍රවරුණි. එක් එක් අනන්‍යතාවයන් අපි ආරක්‍ෂා කර ගන්නා අතරේ ආගමික අනන්‍යතාවයන් අපි ආරක්‍ෂා කර ගන්නා අතරේ මතක තියාගන්න ඕනෙ පොදු නීතියකට යටත්ව කටයුතු කරන්න පොදු සමාජ සම්ප‍්‍රදායකට අනුව යටත්ව කටයුතු කරන්න අපි කටයුතු කරන්න ඕනෙ. දැන් බුදු දහමේ තියෙනවා නච්ඡ ගීත වාදක විසූකදස්සන කියලා. සිංදු කියන්නත් බෑ, නාට්‍ය රඟපාන්නත් බෑ, චිත‍්‍රපටි කරන්නත් බෑ. නමුත් බෞද්ධයෝ කරනවානෙ මේ ඔක්කොම. ඇයි ඒවා නිර්වාණයට බාධාවක් නමුත් ප‍්‍රායෝගිකව මේ මහපොළවේ ජීවත්වෙන කොට අපට මේවා කරන්න වෙනව. ඒ නිසා මිත‍්‍රවරුණි අපේ ආගමික ග‍්‍රන්ථවල ආගමික සම්ප‍්‍රදායන්වල නොයෙක් නොයෙක් දේවල් ලියල තියන්න පුලූවන්. නමුත් මතක තියාගන්න ඕනෙ එක රටක ශ‍්‍රී ලාංකිකයෝ හැටියට ඉදිරියට යන්න ඕනෙ නම් එක රටක එක නීතියක් අපට ඉතාමත් අත්‍යාවශ්‍යයි කියලා. මේ රට බෙදන්න ව්‍යාපාරයක් තිබුණා. ඒ ව්‍යාපාරය වළක්වන්න හමුදාවේ 26,000කට ජීවිත පුදන්න වුණා. තවත් අහිංසක සිවිල් වැසියෝ ඊට සමාන ප‍්‍රමාණයක් මිය ගියා ඒ වගේම එල්ටීටීඊ සාමාජිකයනුත් විශාල ප‍්‍රමාණයක් මිය ගියා. එහෙම කරලා තමයි මේ රට තනි රටක් බවට අපි පත්කර ගත්තේ. එහෙම නම් ඒ ගොඩනගපු තනි රටේ, නොබෙදුනු රටේ, නොබෙදුනු නීතියක් ගෙන එන්න මේ මියගිය 254 දෙනාගේ නාමයෙන් අපි කටයුතු කරන්න ඕනෙ. මේ පාර්ලිමේන්තුවේ වගකීම එයයි. ඒනිසා සියලූ දෙනාටම එකඟ වෙන්න පුළුවන් ඇඳුමක් පිළිබඳ, සියලූ දෙනාටම එකඟ වෙන්න පුළුවන් පුද්ගලික නීතිය පිළිබඳ, සියලූ දෙනාටම එකඟ වෙන්න පුළුවන් දේපල නීතිය පිළිබඳ, ඉඩම් නීතිය පිළිබඳ අපි එකඟතාවයක් ඇතිකර ගන්න ඕනේ\"", "URL": "https://sinhala.adaderana.lk/news.php?nid=113741", "Category": null, "Parent URL": null}