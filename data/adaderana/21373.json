{"Source": "Adaderana", "Timestamp": "January 14, 2012 11:01 am", "Headline": "කේ.පී ට මුදල් රැස්කළ විත්තිකරු අත්අඩංගුවට ගැනීමට රතු නිවේදනයක්", "News Content": "එල්.ටී.ටී.ඊ. සංවිධානයේ ජාත්‍යන්තර නායකයෙකු ලෙස සැලකෙන කුමරන් පද්මනාදන් වෙනුවෙන් විදේශවල මුදල් රැස්කළේ යැයි චෝදනා එල්ල වී ඇති පී.ආනන්ද රාජා නැමැති විත්තිකරු අත්අඩංගුවට ගැනීම සඳහා ජාත්‍යන්තර පොලිසිය මාර්ගයෙන් රතු නිවේදන නිකුත් කර තිබේ. මේ පිළිබඳව නීතිපතිවරයා විසින් කොළඹ මහාධිකරණයට දැනුම් දී ඇති බව සඳහන්ය. විත්තිකරුට එරෙහිව චෝදනා ගොනු කර තිබුණ ද ඔහු මේ වන විට අධිකරණය මඟහැර සිටීම හේතුවෙන් විත්තිකරු නොමැතිව නඩු විභාගය පවත්වන්නේ ද නැද්ද යන්න පිළිබඳ විමසීම අප්‍රේල් මස 19 වන දින පවත්වන බව කොළඹ මහාධිකරණය නිවේදනය කර ඇත. එල්.ටී.ටී.ඊ නායකයෙකු වූ කුමරන් පද්මනාදන් හෙවත් කේ.පී. වෙනුවෙන් 2007 වසරේ සිට අමෙරිකාව, මැලේසියාව, කැනඩාව, නෝර්වේ ඇතුළු යු‍රෝපා රටවල මුදල් එක්රැස් කර එල්.ටී.ටී.ඊ. සංවිධානය වෙත ලබා දුන්නේ යැයි චෝදනා කරමින් නීතිපතිවරයා විසින් මෙම නඩුව පවරා තිබුණි.", "URL": "https://sinhala.adaderana.lk/news.php?nid=21373", "Category": null, "Parent URL": null}