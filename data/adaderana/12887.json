{"Source": "Adaderana", "Timestamp": "December 16, 2010 09:25 am", "Headline": "ශ්‍රී ලාංකික කතගේ දේහය මෙරටට ගෙන්වා ගන්නැයි අභියාචනයක් ", "News Content": "බහරේනයේදී මරණයට පත්වූ ශ්‍රී ලාංකික ගෘහ සේවිකාවකගේ දේහය ශ්‍රී ලංකාවට ගෙන්වා ගැනීම සම්බන්ධව අවශ්‍ය ක්‍රියා මාර්ග ගන්නා ලෙස දැනුම් දෙමින් බහරේන බලධාරීන් විසින් මෙරට බලධාරීන් වෙත අභියාචනයක් ඉදිරිපත් කර තිබේ. මාරසිංහ ආරච්චිගේ කල්‍යාණවතී නම් මෙම 66 හැවිදිරි කාන්තාව මෙයට වසර 30 පෙර බහරේන් අනුග්‍රහයෙකුගේ මාර්ගයෙන් ගෘහ සේවිකාවක ලෙස සේවය කිරීම සඳහා එරටට ගොස් ඇති අතර පසුගිය දිනක ඇයගේ ජීවත්වූ නිවසේදී හෘදයාබාධයක් වැළඳීම නිසා මරණයට පත්ව ඇත. ඇය බහරේනය වෙත පිටත්ව ගිය පසු නැවත ශ්‍රී ලංකාවට පැමිණ නොමැති අතර ඇය එහිදී බහරේන ජාතිකයකු සමග විවාහ වී ඉස්ලාම් ධර්මය වැළඳගෙන ඇති බව ද සඳහන්ය. ඇය විවාහ වූ පුද්ගලයා එරටට පැමිණීම සඳහා ඇයට අනුග්‍රාහකත්වය ලබාදුන් පුද්ගලයා බවට ද විශ්වාස කෙරෙයි. කල්‍යාණවතීගේ බහරේන ජාතික ස්වාමි පුරුෂයා මෙයට වසරකට පමණ පෙර මරණයට පත්ව ඇති අතර පසුව ඇය 2008 වසරේදී සිය වීසා බලපත්‍රය අවසන් වනතුරු බහරේනයේ සේවය කර ඇති බව ද විදෙස් මාධ්‍ය වාර්තා කරයි. ඇයගේ මරණය පිළිබඳව බහරේන පොලීසිය විසින් ශ්‍රී ලංකාවේ කොන්සල් ජනරල් කාර්යාලය වෙත දැනුම් දී තිබේ. කල්‍යාණවතීගේ මළ සිරුර එරට මෘත ශරීරාගාරයක තැන්පත් කර ඇති අතර බහරේනයේ ශ්‍රී ලංකා කොන්සල් ජනරාල් පී බී හිග්ගොඩ මහතා අදාළ සිද්ධිය පිළිබඳව විමර්ශන කටයුතු සිදුකරයි. ඇයගේ ස්වාමි පුරුෂයාගේ මරණයට පත්ව ඇති නිසා මෙම සිද්ධිය වඩාත් සංකීර්ණ තත්ත්වයට පත්ව ඇති බවත්, 2008 වසරෙන් පසු ඇය බහරේනය තුළ රැඳී ඇත්තේ නීති විරෝධීය බවත් ඒ මහතා පෙන්වාදෙයි‍. ඇයගේ විවාහය සම්බන්ධව පැහැදිලි තොරතුරු නොමැති වීම, බහරේනයට පැමිණි පසු නැවත ශ්‍රී ලංකාව බල නොපැමිණීම හා මෙරට පවුල සමග සබඳතා නොපැවැත්වීම, වීසා අලුත් කරනොගැනීම වැනි කරුණු මත මම සිද්ධිය වඩාත් සංකීර්ණත්වයට පත්ව ඇති බව ද හිග්ගොඩ මහතා පවසයි. කල්‍යාණවතීගේ ශ්‍රී ලංකාවේ වෙසෙන පවුලේ තොරතුරු පිළිබඳව දැනුම්දෙන ලෙස ඉල්ලා ශ්‍රී ලංකාවේ විදේශ කටයුතු අමාත්‍යාංශය හා කුවේට් තානාපති කාර්යාලය වෙත ලිපියක් යැවූ බව ද ඔහු සඳහන්කරයි. එමෙන්ම මෙම කාන්තාවගේ සිරුර ආදාහනය කිරීම සඳහා බහරේන නීතිය අනුව පූර්ණ අවසරය අවශ්‍ය බවත්, මෙම කාන්තාව එ‍රට වාසය කිරීම හෝ සේවය කිරීම සම්බන්ධ නීතිමය තත්ත්වය පැහැදිලි කරන ලෙස ඉල්ලීමක් කර ඇති බවත් හිග්ගොඩ මහතා වැඩිදුරටත් සඳහන් කරයි. මෙම කන්තාව හා ඇයගේ ස්වාමි පුරුෂයා බහරේන නීතිය කඩකොට ඇත්නම් ඔවුන් මරණයට පත්ව සිටිය ද නීතිමය ගැටලු පැනනැගිය හැකි බව ද විදෙස් මාධ්‍ය වාර්තා කරයි. එමනිසා මෙම යුවල බහරේනයේ රැඳී සිටීම පිළිබඳව නීති රෙගුලාසි හා නීත්‍යානුකූල තත්ත්වය පිළිබඳව විර්ශනය කෙරෙන බව ද සඳහන්ය.", "URL": "https://sinhala.adaderana.lk/news.php?nid=12887", "Category": null, "Parent URL": null}