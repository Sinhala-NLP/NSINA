{"Source": "Adaderana", "Timestamp": "February 24, 2018 10:24 am", "Headline": "යතුරු පැදි දෙකක් මුහුණට මුහුණ ගැටීමෙන් අවුරුදු 16 පාසල් සිසුවා මරුට - තවත් 2 ක් තුවාල ලබයි ", "News Content": "යතුරු පැදි දෙකක් මුහුණට මුහුණ ගැටීමෙන් සිදුවී ඇති අනතුරකින් වයස අවුරුදු 16 ක් වන පාසල් සිසුවෙකු මිය ගොස් තවත් දෙදෙනෙකු තුවාල ලබා ඇති බව පල්ලම පොලීසිය පවසයි. ඊයේ (23) දිනයේ රාත්‍රී 7.45 ට පමණ පල්ලම - වතුපොල මාර්ගයේදී මෙම අනතුර සිදුවී ඇත. අනතුරින් මිය ගොස් ඇත්තේ පල්ලම - පොත්තුක්කුලම පදිංචිව සිටි දිසානායක මුදියන්සේලාගේ ශ්‍යාල් දිසානායක (අවු:16) නම් පාසල් සිසුවෙකි. තුවාල ලබා ඇත්තේ පල්ලම - තෝරවටවන පදිංචිකරුවන් වන සුධීර යෙහාන් ෆෝන්සේකා සහ මාරසිංහ ආරච්චිගේ අජිත් කුමාර (අවු:52) නම්වූ දෙදෙනෙකි. අනතුරින් තුවාල ලබා සිටි තිදෙනාවම එම අවස්ථාවේදීම හලාවත මහා රෝහලට ඇතුළත් කර ඇති අතර හලාවත මහා රෝහලේදී එක් අයෙකු මිය ගොස් ඇති අතර,අනෙක් දෙදෙනා රෝහලේ ප්‍රතිකාර ලබමින් සිටීයි. අනතුරින් මිය ගොස් ඇති පාසල් සිසුවා එක් යතුරු පැදියක් පදවා ඇති අතර, තුවාල ලබා ඇති අයෙක්ද එම යතුරු පැදියේ ගමන් කරමින් සිට ඇත.අනතුරට පත්ව ඇති අනෙක් යතුරු පැදියේ ගමන් කරමින් සිට ඇත්තේ වයස අවුරුදු 58 ක් වන අය පමණි. පල්ලම පොලීසියේ රථ වාහන අංශය වැඩිදුර විමර්ශණ කටයුතු සිදුකරයි.", "URL": "https://sinhala.adaderana.lk/news.php?nid=84761", "Category": null, "Parent URL": null}