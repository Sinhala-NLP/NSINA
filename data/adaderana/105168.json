{"Source": "Adaderana", "Timestamp": "February 27, 2019 06:45 pm", "Headline": "කලාපයේ ආරක්ෂාව සහතික කරන්නැයි ලංකාව ඉන්දියාවෙන් හා පාකිස්ථානයෙන් ඉල්ලයි", "News Content": "සමස්ත කලාපයේ ආරක්ෂාව, සාමය හා ස්ථාවරභාවය සහතික වන ආකාරයෙන් කටයුතු කරන ලෙස ශ්‍රී ලංකා රජය ඉන්දියාවෙන් සහ පාකිස්ථානයෙන් ඉල්ලීමක් කරයි. නිවේදනයක් නිකුත් කරමින් විදේශ කටයුතු අමාත්‍යාංශය පවසන්නේ ඉන්දියාවේ පුල්වාමාහිදී එරට ආරක්ෂක අංශ සාමාජිකයින් පිරිසක් ඉලක්ක කරගනිමින් එල්ල වූ ත්‍රස්ත ප්‍රහාරයෙන් අනතුරුව දෙරට අතර හටගත් සිදුවීම් පිළිබඳ ශ්‍රී ලංකා රජය දැඩි කනස්සල්ල පළ කරන බවයි. දකුණු ආසියානු කලාපයේ සාමයට හා ස්ථාවරභාවයටත්, ද්වීපාර්ශ්වික ගැටළු සංවාදය හා විශ්වාසය ගොඩනැංවීම මඟින් විසඳීම ඇතුළු නොසන්සුන්කාරී බව සමනය කරන සියලු ප්‍රයත්නවලටත් ශ්‍රී ලංකා රජය සිය සහයෝගය පළ කරන බව අදාල නිවේදනයේ සඳහන් වෙයි. මේ අතර පවතින තත්ත්වය මුල්කරගනිමින් පාකිස්ථාන ගුවන් කලාපය යළි දැනුම් දෙන තුරු වසා දැමීමට පාකිස්ථාන රජය පියවර ගැනීම හේතුවෙන් හෙට කටුනායක සිට පාකිස්ථානයේ කරච්චි හා ලාහෝර් බලා යාමට නියමිතව තිබූ ගුවන් ගමන් දෙකක් අවලංගු කිරිමට ශ්‍රී ලන්කන් ගුවන් සමාගම පියවර ගෙන තිබේ. පාකිස්ථානය සිය සියලුම ගුවන් මෙහෙයුම් කටයුතු තාවකාලිකව අත්හිටුවිමට පියවර ගෙන ඇති අතර ඉන්දියාව ද එරට උතුරු ප්‍රදේශයේ පිහිටි ගුවන් තොටුපල 10කට ආසන්න සංඛ්‍යාවක් අද දිනයේ පැය කිහිපයක් වසා දැමිමට පියවර ගෙන තිබුණි. පසුගිය 14 වැනිදා ඉන්දිය ආරක්ෂක අංශ සාමාජිකයින් පිරිසක් ත්‍රස්ත ප්‍රහාරයකින් මියයාමේ සිද්ධිය මුල් කරගනිමින් දෙරට අතර මෙම අර්බුදකාරී වාතාවරණය හටගත් අතර එම ප්‍රහාරයේ වගකීම භාරගෙන තිබුණේ පාකිස්ථානය කේන්ද්‍ර කරගත් “ජයිෂ් ඊ මොහොමඩ්” නම් ත්‍රස්ත සංවිධානය විසිනුයි. එම සිද්ධිය මුල්කරගනිමින් පාකිස්ථානය ත්‍රස්තවාදයට අනුබල දෙන බවට චෝදනා කළ ඉන්දියාව, පාකිස්ථාන භූමියේ පිහිටි “ජයිෂ් ඊ මොහොමඩ්” ත්‍රස්ත සංවිධානයට අයත් කඳවුරක් ඉලක්ක කර ගනිමින් ඊයේ දැවැන්ත ප්‍රහාරයක් එල්ල කළේය. මෙම තත්ත්වය හමුවේ පාකිස්ථාන හමුදා විසින් අද දිනයේ ඉන්දීය ගුවන් හමුදාවට අයත් ජෙට් යානා දෙකකට ප්‍රහාර එල්ල කර තිබුණේ එම යානා සිය ගුවන් කලාපය උල්ලංඝණය කළ බව පවසමින්. එහිදී ගුවන් නියමුවෙකු පාකිස්ථාන අත්අඩංගුවට පත්වූ බවට පාකිස්ථාන ආරක්ෂක අංශ ප්‍රකාශ කර තිබුණ ද ඉන්දියාව එම ප්‍රහාරය මෙන්ම අත්අඩංගුවට ගැනීම ද ප්‍රතික්ෂේප කර තිබුණි. තම හමුදාවට අයත් මිග් 21 වර්ගයේ ප්‍රහාරක ජෙට් යානයක් සහ එහි නියමුවා අතුරුදන්ව ඇති බවට සඳහන් කරන ඉන්දීය රජය සිය ගුවන් සිමාවට ඇතුළු වූ පාකිස්ථාන හමුදා ජෙට් යානයකට ප්‍රහාරයක් එල්ල කළ බව ප්‍රකාශ කර ඇත. කෙසේවෙතත් අත්අඩංගුවට ගත් ගුවන් නියමුවාගේ දර්ශන ඇතුළත් වීඩියෝ පටයක් පාකිස්ථානය විසින් අන්තර්ජාලයට මුදාහැර තිබුණි. වින්ක් කමාන්ඩර් අභිනන්දන් නැමැති එම නියමුවාගේ දෑස් හා දෙඅත් බැද තබා ඇති ආකාරය එම වීඩියෝ පටයේ දැක්විය. මේ අතර ඉන්දියාව සහ පාකිස්තානය අතර පවතින මෙම තත්ත්වය දශක කිහිපයකට පසුව දෙරට අතර හටගත් දරුණුතම අර්බුදකාරී වාතාවරණය ලෙස විදෙස් විචාරකයින් හඳුන්වා දී අතර මේ පිළිබඳ ලොව පුරා රටවල් රැසක ද අවධානය යොමුව තිබේ. අමෙරිකාව, චීනය, යුරෝපා සංගමයට අයත් රටවල් මෙන්ම එක්සත් ජාතීන්ගේ සංවිධානය ද දෙරටෙන්ම ඉල්ලීම් සිදුකරමින් සඳහන් කර ඇත්තේ මෙම අවස්ථාවේ ඉතා සංයමයෙන් කටයුතු කරන ලෙසයි.", "URL": "https://sinhala.adaderana.lk/news.php?nid=105168", "Category": null, "Parent URL": null}