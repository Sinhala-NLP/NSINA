{"Source": "Adaderana", "Timestamp": "January 26, 2019 12:55 pm", "Headline": "මාලි රාජ්‍යයට වෙනත් හමුදා කණ්ඩායමක් යැවීමට කඩිනම් පියවර", "News Content": "එක්සත් ජාතීන්ගේ සාම සාධක කටයුතු සඳහා මෙරට වෙනත් හමුදා කණ්ඩායමක් යැවීමේ කටයුතු කඩිනමින් සිදු කරන බව යුධ හමුදාපති ලුතිනන් ජනරාල් මහේෂ් සේනානායක මහතා පැවසීය. මාලි රාජ්‍යයේ සාම සාධක කටයුතුවල නිරතව සිටියදී මෙරට හමුදා සාමාජිකයින් දෙදෙනෙකු ජීවිතක්ෂයට පත් විය. ඔවුන්ගේ රාජකාරී කාලය පසුගිය දෙසැම්බර් මාසයේදී අවසන් වීමට නියමිතව තිබූ අතර ආරක්ෂක ගැටලුකාරී තත්ත්වය හේතුවෙන් වෙනත් කණ්ඩායමක් ඊට අනුයුක්ත කිරීමට හැකියාව ලැබුණේ නැත. එම තත්ත්වය මත දැනට රාජකාරී කටයුතු සිදු කරන නිලධාරීන් අඛණ්ඩව එහි රාජකාරී සඳහා යෙදවීමට පියවර ගෙන තිබුණි. ඒ අනුව අදාල සිද්ධියෙන් මියගිය සහ තුවාල ලැබූ සාමාජිකයින් වෙනුවට වෙනත් හමුදා සාමාජිකයින් කණ්ඩායමක් එක්සත් ජාතීන්ගේ සාම සාධක රාජකාරී සඳහා අනුයුක්ත කිරීමට බලාපොරොත්තු වන බවයි යුධ හමුදාපතිවරයා සඳහන් කළේ. මේ වන විට මෙරට හමුදා සාමාජිකයින් 200 ක් පමණ මාලි හි රාජකාරී කටයුතුවල නිරතව සිටින අතර එම කණ්ඩායම් වෙනුවට වෙනත් හමුදා සාමාජිකයින් කණ්ඩායමක් කොටස් වශයෙන් මාලි රාජ්‍යය වෙත යැවීමට පියවර ගන්නා බව ද ඔහු සඳහන් කළේය. 101 දෙනෙකුගෙන් යුත් කණ්ඩායමක් මාලි රාජ්‍යයට යැවීම සඳහා තෝරාගෙන සිටින අතර ඔවුන්ට අවශ්‍ය ආරක්ෂක නිර්දේශයන් ලැබී නොමැති බව සඳහන්ය. මේ අතර මාලි රාජ්‍යයේ රාජකාරී කටයුතුවල නිරතව සිටි හමුදා සාමාජිකයින්ගේ මල සිරුරු කඩිනමින් මෙරටට ගෙන්වා ගැනීමට කටයුතු කරන බව යුධ හමුදාපති ලුතිනන් ජනරාල් මහේෂ් සේනානායක මහතා සඳහන් කළේය. මාලි රාජ්‍යයේ ඩුවෙන්සා ප්‍රදේශයේ මුර සංචාරයේ නිරත වූ ශ්‍රී ලාංකික සාම සාධක හමුදා පිරිසක් රැගත් යුධ හමුදා සන්නද්ධ රථයකට එල්ල වූ මෙම ප්‍රහාරයෙන් යුධ හමුදා කපිතාන්වරයෙකු සහ යුධ හමුදා සෙබලෙකු මියගිය අතර තවත් හමුදා සෙබළුන් තිදෙනෙකු තුවාල ලැබීය.", "URL": "https://sinhala.adaderana.lk/news.php?nid=103113", "Category": null, "Parent URL": null}