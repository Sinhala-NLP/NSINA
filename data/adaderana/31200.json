{"Source": "Adaderana", "Timestamp": "January 30, 2013 09:09 am", "Headline": "පොලිස් වෙඩි පහරින් මාල හොරා ‍මරුට", "News Content": "මිනුවන්ගොඩ ප‍්‍රදේශයේ සිදුවූ වෙඩි තැබීමකින් පුද්ගලයෙකු ජීවිතක්ෂයට පත්ව තිබේ. අද (30) උදෑසන 5.30 ට පමණ පාසැල් ළමුන් පිරිසක් නගරය අසල සිටිය දී ඔවුන්ගෙන් එක් අයෙකු සතුව තිබූ රන් මාලයක් කොල්ලකෑමට පුද්ගලයින් සිව් දෙනෙකු පැමිණ ඇති බව සඳහන්ය. එම ළමුන් සිදුකළ පහරදීමෙන් අනතුරුව කොල්ලකරුවන් අතර සිටි පුද්ගලයෙකු වෙඩි තැබීමට සූදානම් වී ඇති බව පොලීසිය පවසයි. එම අවස්ථාවේ දී ළමයෙකු විසින් තුවක්කුකරුට ගලකින් පහර දී ඇති අතර පසුව එම ස්ථානයට පොලිස් නිලධාරීන් පිරිසක් පැමිණ තිබේ. එම අවස්ථාවේ දී තුවක්කුකරු පොලිස් නිලධාරීන් දෙසට වෙඩි තබා ඇති අතර එහිදී සිදුවූ වෙඩි හුවමාරුවේ දී පොලීසිය තැබූ වෙඩි පහරකින් තුවක්කුකරු ජීවිතක්ෂයට පත්ව ඇති බව පොලීසිය පවසයි.", "URL": "https://sinhala.adaderana.lk/news.php?nid=31200", "Category": null, "Parent URL": null}