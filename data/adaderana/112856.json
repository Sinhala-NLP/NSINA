{"Source": "Adaderana", "Timestamp": "June 27, 2019 10:21 am", "Headline": "කොළඹ අගරදගුරු නිවසින් පාස්කු ප්‍රහාරයෙන් විපතට පත් වූ අයට මොනවද කළේ?", "News Content": "පසුගිය පාස්කු ප්‍රහාරවලින් අනතුරුව පිඩාවට පත් ජනතාවට විවිධ අකාරයෙන් සහන සැලසූ බව කොළඹ අගරදගුරු නිවස නිවේදනය කරයි. ඊයේ(27) කොළඹ අගරදගුරු නිවසේ මාධ්‍ය හමුවක් පවත්මින් කොළඹ අගරදගුරු වෙනුවෙන් අදහස් දක්වමින් ප්‍රසාද් හර්ශන පියතුමා සඳහන් කළේය. පසුගිය 25 වන දින බොදු බල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් මාධ්‍ය හමුවකදී ප්‍රකාශ කර සිටියේ පාස්කු ප්‍රහාරවලින් අනතුරුව පිඩාවට පත් ජනතාව සහන ලබා නොදුන් බවයි. පූජ්‍ය ගලගොඩඅත්තේ ඥානසාර හිමියන්ගේ අදාළ ප්‍රකාශයෙ සම්බන්ධයෙන් පිළිතුරු ලබා දීම සඳහා මෙම මාධ්‍ය හමුව ඊයේ කැඳවා තිබුණි. කොළඹ අගරදගුරු වෙනුවෙන් අදහස් දැක්වූ ප්‍රසාද් හර්ශන පියතුමා වැඩිදුරටත් සඳහන් කර සිටියේ පාස්කු ප්‍රහාරවලින් අනතුරුව පිඩාවට පත් ජනතාවට විවිධ අකාරයෙන් සහන අගරදගුරු නිවස හරහා සිදුකළ බවයි. එහෙත් පිඩාවට පත් ජනතාවට සහන සැලසූ ආකාරය මාධ්‍ය ඔස්සේ නිසි ප්‍රචාරනය නොලැබූ බව ප්‍රසාද් හර්ශන පියතුමා සඳහන් කළේය. පාස්කු ප්‍රහාරවලින් අනතුරුව පිඩාවට පත් ජනතාවවෙනුවෙන් සහන සැලසූ අකාරය පිළිබඳව සංශිප්ත වාර්තාවක් මෙහිදී කොළඹ අගරදගුරු වෙනුවෙන් අදහස් දැක්වූ ප්‍රසාද් හර්ශන පියතුමා විසින් මාධ්‍ය වෙත ලබා දුන්නේය.", "URL": "https://sinhala.adaderana.lk/news.php?nid=112856", "Category": null, "Parent URL": null}