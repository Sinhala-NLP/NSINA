{"Source": "Adaderana", "Timestamp": "April 29, 2014 03:18 pm", "Headline": "පොලීසියත් අධිකරණයත් ආණ්ඩුවේ දේශපාලනයෙන් ගලවා ගැනීම අත්‍යවශ්‍යයි", "News Content": "රට තුළ වගා කරන ආගමික හා වාර්ගික අන්තවාදය හේතුවෙන් ඉදිරියේ ඇති විය හැකි අහිංසක, අනවශ්‍ය ජීවිත විනාශ ඇතුළු සියලූ අපරාධ වෙනුවෙන් ජාත්‍යන්තරයට කෙසේ වෙතත් මේ රටේ ජනතාවට වගකියන්නට රාජපක්ෂ ආණ්ඩුවට සිදුවනු ඇති බව එක්සත් ජාතික පක්ෂය පවසයි. ආගමික ක්‍රියාකාරකම් සඳහා යැයි පවසමින් පොලිස් ඒකකයක් පිහිටුවීමෙන් එම ඒකකයට සැකකරුවන් අත්අඩංගුවට ගැනීම, පරීක්ෂණ පැවැත්වීම මෙන්ම නඩු පැවරීමට ඇති බලය කුමක්දැයි එම පක්ෂය මාධ්‍ය නිවේදනයක් නිකුත් කරමින් ප්‍රශ්න කරයි. එක්සත් ජාතික පක්ෂය විසින් නිකුත් කළ එම නිවේදනය සම්පූර්ණයෙන් පහත පරිදිය. පසුගිය අවුරුදු 09 ට ආසන්න කාලයක් පොලීසිය දෙපාර්තමේන්තුවක් ලෙස පැවතියේත් තවමත් පවතින්නේත් ජනාධිපති යටතේ ය. එය පසුගිය වසර තෙක්ම පරිපාලනය කෙරුණේ ජනාධිපතිගේ සොහොයුරු වන ආරක්ෂක හා නගර සංවර්ධන අමාත්‍යාංශ ලේකම් ගෝඨාභය රාජපක්ෂ විසින් ය. පොදුරාජ්‍ය මණ්ඩල රාජ්‍ය නායක සමුළුවට පෙර, අලූතින් පිහිට වූ නීතිය හා සාමය සඳහා වන අමාත්‍යාංශය යටතට පොලිස් දෙපාර්තමේන්තුව ගෙනාව ද, එම අලූත් අමාත්‍යාංශය ඇත්තේ ද ජනාධිපති යටතේමය. තමන් යටතේ වූවත් එය, පොලිස් දෙපාර්තමේන්තුවක් ලෙස ඉටුකළ යුතු කාර්ය, නිසියාකාරව හා ප‍්‍රමාණවත්ව පමණක් නොව, සාධාරණව ඉටුනොකරන බව දැන් ජනාධිපතිම පිළිගන්නේ ය. එනිසා ආගමික ආරවුල් වෙනුවෙන් අලූත් පොලිස් ඒකකයක් ආගමික කටයුතු අමාත්‍යාංශය බාරේ පිහිටුවනු ලැබී ය. මේ ආගමික කටයුතු සඳහා වන පොලිස් ඒකකය සතු බලය පිළිබඳ කිසි පැහැදිලි කිරීමක් නීතිමය වශයෙන් නොකෙරිණ. පොලිස් කටයුතු සඳහා විශේෂ ඒකකයක් ආගමික අමාත්‍යාංශය යටතේ පවත්වා ගෙන යාමේ නීතිමය අවසරය කුමක් ද? පැමිණිලි බාර ගැනීමට අමතරව එය සතු බලය කුමක් ද ? සැකකරුවන් අත්අඩංගුවට ගැනීමටත් පරීක්ෂණ පැවැත්වීමටත් නඩු පැවරීමටත් එයට නීතිමය බලයක් හා පිරිස් බලයක් තිබේද ? දැනට දින දෙකක් ඇතුළත එයට පැමිණිලි 200 ට වඩා ලැබී ඇත. ඒවාට කිසිවක් සිදුනොවන බව, තවත් දින කිහිපයකින් අපට දැක ගැනීමට හැකි වනු ඇත. මේ රාජපක්ෂ ආණ්ඩුව ප‍්‍රශ්න විසඳීම වෙනුවට, ප‍්‍රශ්න යට ගැසීමටත් ඒවායේ බර ජනතාව මත පැටවීමටත් දක්ෂ බැව් අපි දනිමු. එමගින් මේ පාලක නඩය ආණ්ඩු බලය අයුතු ලෙස සහ කුරිරු ලෙස තම අත යටතට ගෙන ඇත. එහි ප‍්‍රතිඵලය වී ඇත්තේ ස්වාධීනව පැවතිය යුතු ප‍්‍රධාන හා වැදගත් රාජ්‍ය ආයතන හා දෙපාර්තමේන්තු පවා රාජපක්ෂ පාලනයේ දේශපාලන අතකොලූ බවට පත්වීම ය. මේ රාජපක්ෂකරණය ඉතා කදිමට දැකිය හැක්කේ රටේ නීතිය හා ජාතික සමගිය පවත්වා ගැනීමේදී ය. අන්‍ය ආගම් විරෝධී, බෞද්ධ යැයි කියා ගන්නා මැර පිරිස් පාරට ගෙන ආවේ මේ රාජපක්ෂ දේශපාලනයට අනුව ය. එනිසාම රාජපක්ෂකරණය කෙරුණු පොලිසිය හා අධිකරණය ඒවාට පටහැනිව කටයුතු නොකරති. අනෙක් වාර්ගික හා ආගමික මැරකම් පැත්තකින් තැබුවත් කොම්පඤ්ඤවීදිය පොලිස් භූමියේ හිඳ අන්තවාදී ප‍්‍රකාශ කිරීමටත් මුස්ලිම් ඇමතිවරයකුගේ අමාත්‍යාංශයකට එකම දින බලහත්කාරයෙන් දෙවරක් ඇතුළු වන්නටත් මේ කණ්ඩායම් ලබා ඇති හයිය එය ය. මේවා නීති ගරුක, ශිෂ්ඨ සමාජයක ඉඩ නොදිය යුතු පැහැදිලි අපරාධ ය. මේ මැරකම් පාලනය කිරීමට යැයි පොලිසියේ ඒකකයක් වෙනත් අමාත්‍යාංශයක් යටතේ පිහිටුවීමෙන් ආණ්ඩුව කරන්නේ බලහත්කාර අන්තවාදය පාලනය කර දඬුවම් කිරීමට පියවර ගැනීමක් නොවේ. එය එසේ වන්නේ නැත. ඒ සඳහා ස්වාධීන රාජ්‍ය ආයතන අවශ්‍ය ය. එනිසා අපි ඉතා පැහැදිලිව නැවතත් කියමු, මේ රටේ පොලිසියත් අධිකරණයත් අනෙක් සියලූ වැදගත් රාජ්‍ය ආයතන හා දෙපාර්තමේන්තුත් ආණ්ඩුවේ දේශපාලනයෙන් ගලවා, මහජන සේවාවට බැඳුණු ස්වාධීන හා කාර්යක්ෂම ආයතන බවට පත් කිරීම අත්‍යාවශ්‍ය හදිසි අවශ්‍යතාවයකි. කලින් පැවති හා 18 වන ව්‍යවස්ථා සංශෝධනය මගින් ඉවත් කළ 17 වන ව්‍යවස්ථා සංශෝධනය වඩා ශක්තිමත්ව නැවත ව්‍යවස්ථාගත කිරීම ඒ සඳහා වන ප‍්‍රධානම හා ඉක්මන් පිළියම වන්නේ ය. එය නොකරන්නේ නම්, මේ රටේ වගා කරන ආගමික හා වාර්ගික අන්තවාදය හේතුවෙන් ඉදිරියේ ඇති විය හැකි අහිංසක, අනවශ්‍ය ජීවිත විනාශ ඇතුළු සියලූ අපරාධ වෙනුවෙන් ජාත්‍යන්තරයට කෙසේ වෙතත් මේ රටේ ජනතාවට වගකියන්නට රාජපක්ෂ ආණ්ඩුවට සිදුවනු ඇත. 2014.04.29", "URL": "https://sinhala.adaderana.lk/news.php?nid=42866", "Category": null, "Parent URL": null}