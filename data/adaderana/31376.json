{"Source": "Adaderana", "Timestamp": "February 5, 2013 05:54 pm", "Headline": "බැංකු කළමනාකරුගේ නිවසට ප්‍රහාරයක්", "News Content": "තමාගේ නිවසට කිසියම් පිරිසක් විසින් ප්‍රහාරයක් එල්ල කළ බව පිටබැද්දර සමූපකාර ග්‍රාමීය බැංකුවේ කළමනාකරු ශාන්ත කුමාර මහතා පවසයි. ඊයේ රාත්‍රී 9.45ට පමණ එකී ප්‍රහාරය එල්ල වූ බවත් ප්‍රහාරයෙන් නිවසේ ජනෙල් වීදුරු කිහිපයකට හානි සිදුව ඇතැයිද හෙතෙම කියයි. මෙම ප්‍රහාරයට ප්‍රදේශයේ ප්‍රාදේශීය දේශපාලනඥයෙකු සම්බන්ධ බවට තමන් සැකකරන බවත් ප්‍රහාරය එල්ල කළ පුද්ගලයින් දෙදෙනෙකු ප්‍රදේශවාසීන්ගේ මැදිහත්වීමෙන් පොලීසියට අල්ලා භාරදී ඇති බවත් ඔහු සඳහන් කරයි. එසේ පොලීසියට භාරදුන් පුද්ගලයින් දෙදෙනා අකුරැස්ස රෝහලේ මේවන විට ප්‍රතිකාර ලබන බව දැනගන්නට ලැබුණු බවත් ප්‍රදේශවාසීන් ඔවුන්ට පහරදී ඇතැයි ද යන්න තමන් නොදන්නා බවත් ශාන්ත කුමාර මහතා කියයි. මෙම සිද්ධිය සම්බන්ධයෙන් මොරවක ප්‍රදේශයේ පදිංචිකරුවන් දෙදෙනෙකු අත්අඩංගුවට ගෙන ඇති බවත් ඔවුන් අද මාතර මහේස්ත්‍රාත් අධිකරණයට ඉදිරිපත් කිරීමට කටයුතු යොදා ඇති බවත් පොලිස් මාධ්‍ය ප්‍රකාශක කාර්යාලය පවසයි.", "URL": "https://sinhala.adaderana.lk/news.php?nid=31376", "Category": null, "Parent URL": null}