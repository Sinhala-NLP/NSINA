{"Source": "Adaderana", "Timestamp": "April 2, 2013 12:15 pm", "Headline": "ඉන්දීය කලාකරුවන්ගේ උපවාසය ඇරඹෙයි", "News Content": "තමිල්නාඩු චිත්‍රපට අධ්‍යක්ෂවරුන්ගේ සංගමය සහ දකුණු ඉන්දීය චිත්‍රපට කලාකරුවන්ගේ සංගමය එක්ව සංවිධානය කළ උපවාසය මේ වන විට ආරම්භ වී තිබේ. චෙන්නායිහිදී පැවැත්වෙන උපවාසය සඳහා දකුණු ඉන්දීය චිත්‍රපට රංගන ශිල්පීන්, අධ්‍යක්ෂවරුන්, නිෂ්පාදකවරුන් ඇතුළු දකුණු ඉන්දීය චිත්‍රපට ක්ෂේත්‍රයට සම්බන්ධ විශාල පිරිසක් සහභාගී වී සිටින බව ඉන්දීය මාධ්‍ය වාර්තා කළේය. එම පිරිස අතරට කමල් හසන්, රජිනි ඛාන්ත් , අජිත් කුමාර් සහ සූර්යා වැනි දකුණු ඉන්දීය ප්‍රසිද්ධ රංගන ශිල්පීන් ඇතුළත්ය. ශ්‍රී ලංකාවේ දෙමළ ජනතාවට විවිධ හිරිහැර සිදුවන බව පවසමින් මෙම උපවාසය පැවැත්වෙයි. උපවාසය හේතුවෙන් දකුණු ඉන්දියාව තුළ අද දිනයේ කිසිදු චිත්‍රපට රූගත කිරීමක් සිදුනොකරන බව ද සඳහන්ය. මේ අතර ශ්‍රී ලංකාවට එරෙහි උද්ඝෝෂණ හේතුවෙන් තමිල්නාඩු ප්‍රාන්තයේ වසා දමා තිබු විශ්ව විද්‍යාලවල කටයුතු හෙට දිනයේ සිට යළි ආරම්භ කිරීමට තීරණය කර ඇත. උද්ඝෝෂණ හේතුවෙන් අදාළ විශ්ව විද්‍යාල දින 18ක පමණ කාලයක් වසා දමා තිබුණි.", "URL": "https://sinhala.adaderana.lk/news.php?nid=32941", "Category": null, "Parent URL": null}