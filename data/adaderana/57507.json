{"Source": "Adaderana", "Timestamp": "February 23, 2016 09:15 am", "Headline": "ගංගාරාම විහාරාධිපති හිමියන් අලි පැටව් ඉල්ලයි", "News Content": "වත්මන් ආණ්ඩුව ගෙන යන වැඩපිළිවෙළ ඉදිරියට ගෙනයාමේ දී හිටපු ජනාධිපති මහින්ද රාජපක්ෂ මහතාගේ සහය අත්‍යවශ්‍ය බව ගංගාරාම විහාරාධිපති පූජ්‍ය ගලබොඩ ඥානීස්සර හිමි පවසයි. උන්වහන්සේ පෙන්වා දෙන්නේ සියලුදෙනා එක්ව රට සංවර්ධනය කිරීම සඳහා කටයුතු කිරීමේ කාලය එළඹ ඇති බවයි.දෙදෙනා මිතුරන් බැවින් මහින්ද රාජපක්ෂ මහතාද,රනිල් වික්‍රමසිංහ මහතාද එක්ව සහයෝගයෙන් කටයුතු කළ බව පෙන්වා දුන් ඥානිස්සර හිමියන් මහින්ද රාජපක්ෂ මහතාගෙන් ඉල්ලා සිටියේ කකුලෙන් ඇදිය යුතු නැති බවයි. හුණුපිටිය ගංගාරාම විහාරස්ථානයේ වාර්ෂික නවම් මහා පෙරහැර වීදි සංචාරය කිරීමේ සමාරම්භක අවස්ථාවට එක්වෙමින් පූජ්‍ය ගලබොඩ ඥානීස්සර හිමි මෙම අදහස් පළ කළ අතර එම අවස්ථාවට අග්‍රාමාත්‍ය රනිල් වික්‍රමසිංහ,හිටපු ජනාධිපති මහින්ද රාජපක්ෂ මහතා ඇතුළු මැති ඇමතිවරුන් රැසක් එක්ව සිටියහ.මේ රටේ උරුමය රැකගත යුතුව ඇති බවත්,එන්.ජී.ඕ කාරයින් එක්ව දැන් දැන් පෙරහැරවලට අලි වෙනුවට හරක් එක්කරගත යුතු තැනට කටයුතු කරමින් සිටින බැවින් ඒ පිළිබඳව අග්‍රාමාත්‍යවරයා වගබලා ගත යුතු බව ද ඥානිස්සර හිමියන් සඳහන් කළේය.දැනට තැන තැන අල්ලාගෙන සිටින අලි පැටව් ටික බලාගන්නට කෙනෙකුට බාරදිය යුතු බවත්,කෙනෙකු නැතිනම් තමාට අක්කර 1000 ක ඉඩමක් අකුරැස්සේ ඇති බැවින් අලි අනාථාගාරයක් එහි ස්ථාපිත කොට උන් රැකගැනීමේ හැකියාව තමාට පවතින බවත් උන්වහන්සේ අවධාරණය කළේය.", "URL": "https://sinhala.adaderana.lk/news.php?nid=57507", "Category": null, "Parent URL": null}