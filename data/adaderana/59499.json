{"Source": "Adaderana", "Timestamp": "April 26, 2016 09:06 am", "Headline": " මැයි රැළියට රාජ්‍ය දේපල අවභාවිත නොකරන්න", "News Content": "මෙවර මැයි දින රැළිය සඳහා රාජ්‍ය දේපල අවභාවිත නොකරන ලෙස ජනාධිපති මෛත්‍රීපාල සිරිසේන මහතා එක්සත් ජනතා නිදහස් සන්ධානයට සහ ශ්‍රී ලංකා නිදහස් පක්ෂයට දැනුම් දී තිබේ.එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර මහතා පවසන්නේ තමාට සහ ශ්‍රී ලංකා නිදහස් පක්ෂයේ මහලේකම්වරයාට ඒ පිළිබඳව ජනාධිපතිවරයා උපදෙස් ලබා දී ඇති බවයි.ගාල්ල සමනළ ක්‍රීඩාංගණයේ පැවැත්වෙන ශ්‍රී ලංකා නිදහස් පක්ෂ මැයි දින රැළිය වෙනුවෙන් සහභාගී වන පාක්ෂිකයින්ට ප්‍රවාහන පහසුකම් සැපයීම සඳහා අවශ්‍ය බස් රථ මුදල් ගෙවා ලබාගන්නා ලෙස ජනාධිපති මෛත්‍රීපාල සිරිසේන මහතා දැනුම් දී තිබේ.එමෙන්ම රාජ්‍ය ආයතනවලට අයත් වාහන ඒ සඳහා යොදා නොගන්නා ලෙසත් ජනාධිපතිවරයා දැනුම් දී ඇති බව අමාත්‍ය මහින්ද අමරවීර මහතා නිවේදනයක් නිකුත් කරමින් සඳහන් කළේය.ඒ අනුව ඒ පිළිබඳව සියලුම සංවිධායකවරුන් අවධානය යොමුකළ යුතු බව අමාත්‍ය මහින්ද අමරවීර මහතා පවසයි.", "URL": "https://sinhala.adaderana.lk/news.php?nid=59499", "Category": null, "Parent URL": null}