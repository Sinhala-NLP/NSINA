{"Source": "Adaderana", "Timestamp": "December 7, 2013 09:35 pm", "Headline": "මොණරාගල නව විශ්‍රාම ශාලාව ජනපති අතින් ජනතා අයිතියට", "News Content": "මොණරාගල ඓතිහාසික මාළිගාවිල පුරාණ රජමහා විහාර පරිශ්‍රයේ ඉදිකළ නව විශ්‍රාම ශාලාව ජනාධිපති මහින්ද රාජපක්ෂ මහතාගේ සුරතින් අද විවෘත විය. සැදැහැවතුන් 200ට පමණ එකවර නවාතැන් ගත හැකි අයුරින් මෙම විශ්‍රම ශාලාව ඉදිකර ඇත. මේ සදහා වැය කර ඇති මුළු මුදල රුපියල් මිලියන 20 ක් බව ජනාධිපති මාධ්‍ය අංශය සඳහන් කළේය. අද උදෑසන ඓතිහාසික මාලිගාවිල පුරාණ රජමහා විහාරස්ථානය වෙත ගිය ජනාධිපතිවරයා එහි පිහිටා ඇති ඓතිහාසික හිටි පිළිමවහන්සේ වෙත මල් පුජාකොට ආගමික වතාවත්වලද නිරත විය. ඉන් අනතුරුව විහාරාධිපති පුජ්‍ය කුලපාන චන්ද්‍ර ජෝති නාහිමිපාණන් බැහැදුටු ජනාධිපති මහින්ද රාජපක්ෂ මහතා උන්වහන්සේ සුව දුක් විමසමින් කෙටි පිළිසඳරක ද නිරතවී ඇත. මේ අතර කිස්තු වර්ෂ 07වන සියවසේ පමණ ඉදිකර ඇති මාලිගාවිල හිටිපිළිම වහන්සේගේ ආරක්ෂාව සඳහා ආවරණයක් ඉදි කිරීමට ජනාධිපති මහින්ද රාජපක්ෂ මහතා නිලධාරීන්ට උපදෙස් ලබා දී ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=39404", "Category": null, "Parent URL": null}