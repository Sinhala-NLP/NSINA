{"Source": "Adaderana", "Timestamp": "November 29, 2017 01:01 pm", "Headline": " ඡන්ද නාම ලේඛනේ නුසුදුසු කෙනෙක්ගේ නමක් තිබුණොත් කියන්න ", "News Content": "මෙවර ඡන්ද හිමි නාම ලේඛනයේ සිය නම නොමැති නම් හෝ නුසුදුසු පුද්ගලයෙකුගේ නම නාම ලේඛනයට ඇතුළත්ව ඇත්නම් ඒ පිළිබඳ දෙසැම්බර් මස 05 වන දිනට පෙර දැනුම්දෙන ලෙස මැතිවරණ කොමිසන් සභාව දැනුම් දෙයි. ඉදිරියේදී පැවැත්වීමට නියමිත පළාත් පාලන ආයතන 93 ට අදාළ ඡන්ද විමසිම සඳහා භාවිත කරනු ලබන්නේ මෙම වසරේ ඡන්ද හිමි නාම ලේඛනය බව කොමිසන් සභාව සඳහන් කළේය. එම ඡන්ද නාම ලේඛනය මේ වන විට අදාළ තේරීම් භාර නිලධාරීන් විසින් පළාත් පාලන ආයතනවල ප්‍රදර්ශනය සඳහා තබා ඇති බවද ඔවුන් පවසා සිටියි. 2017 ඡන්ද හිමි නාම ලේඛනයේ නම් ඇතුළත් ඡන්ද හිමියන්ගේ නම් මෙම නාම ලේඛනවලට ඇතුළත් කිරීමට ක්‍රියා කර ඇති බවද මැතිවරණ කොමිසන් සභාව නිකුත් කළ නිවේදනයක දැක්වෙයි. කෙසේවෙතත් ඡන්ද නාම ලේඛනයේ නම නොමැති නම් හෝ නුසුදුසු පුද්ගලයෙකුගේ නම ඊට ඇතුළත්ව ඇත්නම් ඒ පිළිබඳව දිස්ත්‍රික් තේරීම්භාර නිලධාරීන් වෙත ලිඛිතව දැනුම් දිය යුතු බව මැතිවරණ කොමිසන් සභාවේ සභාපති මහින්ද දේශප්‍රිය මහතා සඳහන් කළේය. මේ සම්බන්ධයෙන් වන දැන්වීම් සියලුම පළාත් පාලන ආයනවල ප්‍රදර්ශනය කිරීමට තේරීම්භාර නිලධාරීන් මේ වන විටත් ක්‍රියාකර ඇති බව මහින්ද දේශප්‍රිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=80749", "Category": null, "Parent URL": null}