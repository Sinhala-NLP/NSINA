{"Source": "Adaderana", "Timestamp": "August 26, 2011 01:29 pm", "Headline": "ජපාන අගමැති ඉල්ලා අස්වෙයි", "News Content": "2010 ජූනි මාසයේ ජපානයේ අග්‍රාමාත්‍ය ධුරය ඉසිලූ නඔටා ඛාන් සිය ධුරයෙන් ඉල්ලා අස්වී ඇති බව විදෙස් මාධ්‍ය වාර්තා පවසයි. පසුගිය මාර්තු 11 වැනිදා ජපානයට බලපෑ භූකම්පනය සහ සුනාමි තත්ත්වය සම්බන්ධයෙන් ක්‍රියා කළ ආකාරය පිළිබඳ අග්‍රාමාත්‍යවරයාට එරෙහිව චෝදනා එල්ල වී තිබුණි. පසුගිය ජුනි මාසයේ දී පොරොන්දු වූ පරිදි තමන් පක්ෂ නායකත්වයෙන් ද ඉවත් වන බව එරට මාධ්‍ය අමතමින් අග්‍රාමාත්‍යවරයා ප්‍රකාශ කර ඇත. නාඔටෝ ඛාන් ජපානයේ වසර පහක් තුළ ඉවත්වූ පස්වැනි නායකයාය. නව අග්‍රාමාත්‍ය ධුරයට තරග කිරීමට අපේක්ෂාවෙන් පුද්ගලයන් කිහිපදෙනෙකු පසුවන බව විදෙස් වාර්තා සඳහන් කරයි. ඒ අතර මුදල් අමාත්‍ය යොෂිශිකෝ නෝඩා, වෙළෙඳ අමාත්‍ය බැන්රි කෙයිඩා, කෘෂිකර්ම අමාත්‍ය මි‍චිකෝ ඛානෝ සහ හිටපු විදේශ අමාත්‍ය සෙයිජි මෙහරා ද වේ. මේ අතර ජපාන පාලක ඩිමොක්‍රටික් පක්ෂය නායකත්වය සඳහා ලබන සඳුදා ඡන්ද විමසීමක් සිදුකිරීමට සූදානම්ව සිටියි.", "URL": "https://sinhala.adaderana.lk/news.php?nid=18319", "Category": null, "Parent URL": null}