{"Source": "Adaderana", "Timestamp": "January 31, 2013 01:57 pm", "Headline": "ගුණාත්මක සේවයකට දෑත පිරිසිදුයි", "News Content": "රටටත්, ජනතාවටත්, විදුලිබල ක්ෂේත්‍රයටත් අවංක, කාර්යක්ෂම මෙන්ම ගුණාත්මක සේවයක් ඉටුකරන්නට හැකි ආකාරයේ පිරිසිදු ශක්තිමත් දෑතක් තමා සතු බව විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය පවසයි. ඒ මහත්මිය මේ බව කියා සිටියේ අද (31) විදුලිබල හා බලශක්ති අමාත්‍යාංශයේ නිල වශයෙන් සිය රාජකාරි කටයුතු අරඹමිනි. එහිදී ඇය මෙසේද සඳහන් කළාය. මෙතෙක් කාලයක් ඉලක්කගතව ගමන්කළ විදුලිබල අමාත්‍යාංශයේ ක්‍රියා පිළිවෙත, තවදුරටත් ඒ ආකාරයෙන්ම ජනතාවගේ විදුලි අවශ්‍යතා ගුණාත්මකව සහ අඛණ්ඩව සපුරාලීමේ ඉලක්ක සපුරාගැනීම වෙනුවෙන් දියත්කිරීමට මා බලාපොරොත්තු වෙනවා. ඒ වගේම අතිගරු ජනාධිපතිතුමන් මෙතෙක් මා වෙත පැවරූ සෑම අමාත්‍යාංශයක්ම කිසිඳු ගැටලුකින් තොරව පවත්වාගෙන යන්න මට හැකිවුණා. ඒ ආකාරයෙන්ම අර්බුදයක් ඇතැයි කියන මේ අමාත්‍යාංශ කාර්ය භාරය රටත්, ජනතාවත් යන දෙපාර්ශ්වයම නොතලා, සාර්ථක අන්දමින් ඉටුකරන්න මට හැකිවේවි. විදුලිබල ක්ෂේත්‍රයේ පවතින ගැටලුවට ප්‍රධානම හේතුව තමයි නිෂ්පාදන වියදම් අධිකවීම. මේ තත්ත්වය වටහා ගනිමින්, වැඩිවන මිලෙහි බර විදුලි බිල්පත් මගින් ජනතාව පිට පවරන්නේ නැතිව, විදුලි ක්ෂේත්‍රයේ අර්බුද නිරාකරණය කරගත යුතුයි. ඒ සඳහා ගැටලු ඇතිවීමේ හේතු සොයා බලමින් ඒවාට සුදුසු පිළියම් ලබාදිය යුතුයි. විශේෂයෙන්ම මේ වනවිට 94% ක්ව පවතින ශ්‍රී ලංකාවේ විදුලියනය, මේ වසර අවසන් වනවිට 100% මට්ටම දක්වා ගෙනඑමින් මුළු රට විදුලියෙන් ඒකාලෝක කිරීමේ අභියෝගය ජයගැනීමට නියෝජ්‍ය ඇමතිතුමන්, විදුලිබල අමාත්‍යාංශය ප්‍රමුඛ අනෙකුත් අනුබද්ධ ආයතනයන්ගේ සහයෝගය මා අපේක්ෂා කරනවා.\".. මෙම අවස්ථාවට ආර්ථීක සංවර්ධන අමාත්‍ය බැසිල් රාජපක්ෂ, විදුලිබල නියෝජ්‍ය අමාත්‍ය ප්‍රේමලාල් ජයසේකර, සබරගමුව පළාත් සභා සභාපති කාංචන ජයරත්න, ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල, විදුලිබල හා බලශක්ති අමාත්‍යාංශ ලේකම් එම්.එම්.සී. ප්‍රදිනාන්දු, කර්මාන්ත හා වානිජ කටයුතු අමාත්‍යාංශයේ ලේකම් අනුර සිරිවර්ධන යන මහත්වරුන් ඇතුළු විශාල පිරිසක් සහභාගී වූහ.", "URL": "https://sinhala.adaderana.lk/news.php?nid=31237", "Category": null, "Parent URL": null}