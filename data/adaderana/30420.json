{"Source": "Adaderana", "Timestamp": "January 1, 2013 03:19 pm", "Headline": "පොළොන්නරුවේ කතුන් 2ක් මී උණට බිලි", "News Content": "මී උණ වැළඳුණු බවට සැක කෙරෙන පොළොන්නරුව ප්‍රදේශයේ රෝගීන් දෙදෙනෙකු මියගොස් තිබේ. 58 හැවිරිදි සහ 41 හැවිරිදි කාන්තාවන් දෙදෙනෙකු මෙලෙස මියගොස් ඇති බව ප්‍රදේශයේ මහජන සෞඛ්‍ය පරීක්ෂකවරුන් සඳහන් කරයි. මෙම කාන්තාවන් දෙදෙනා ‍උණ රෝගී තත්ත්වයෙන් පෙළීම හේතුවෙන් පුලස්තිගම ග්‍රාමීය රෝහලට ඇතුළත් කර ඇති අතර එහිදී මොවුන් මියගොස් ඇති බව මහජන සෞඛ්‍ය පරීක්ෂකවරුන් පවසයි. ප්‍රදේශයේ පැවති ගංවතුර තත්ත්වය හේතුවෙන් මොවුන්ගේ පාදවල තිබූ තුවාලවලින් යම් කිසි විෂබීජයක් ශරීරයට ඇතුළුවීමෙන් මෙම මරණ සිදුවී ඇති බවට සැක කරන බව ඔවුන් කියයි. තවද මේවන විටත් ප්‍රදේශයෙන් උණ රෝගීන් දස දෙනෙකු වාර්තා වී ඇති බව සෞඛ්‍ය අංශ සඳහන් කරයි.", "URL": "https://sinhala.adaderana.lk/news.php?nid=30420", "Category": null, "Parent URL": null}