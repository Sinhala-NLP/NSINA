{"Source": "Adaderana", "Timestamp": "February 27, 2016 10:42 pm", "Headline": "වසරක් තුළ රටේ ආර්ථිකය ඉතිහාසයේ කවරදාකටත් වඩා පහත වැටිලා ", "News Content": "පළාත් පාලන මැතිවරණය පැවැත්වීම සඳහා මාර්තු 30 වැනි දින ගැසට් නොකළහොත් ඒකාබද්ධ විපක්ෂය විසින් ලක්‍ෂ සංඛ්‍යාත ජනතාවක් ප්‍රධාන මාර්ග වලට බස්සවා රටේ දැවැන්ත උද්ඝෝෂණයක් සිදුකරන බව මහජන එක්සත් පෙරමුණේ නායක දිනේෂ් ගුණවර්ධන මහතා පවසයි.ඒ මහතා ඒ බව ප්‍රකාශ කර ඇත්තේ අද(27) පැවති මහජන එක්සත් පෙරමුණේ නුවරඑළිය දිස්ත්‍රික් බල මණ්ඩල රැස්වීම අමතමිනි.එහිදී වැඩි දුරටත් අදහස් දැක්වු දිනේෂ් ගුණවර්ධන මහතා ප්‍රකාශ කර ඇත්තේ වත්මන් රජය විසින් මේ රටට ගෙන එන පනත් පරාජය කිරීමට එකාබද්ධ විපක්ෂය කටයුතු කරන බවයි. තවද වසරක් තුළ මේ රටේ ආර්ථිකය, ඉතිහාසයේ කවරදාකටත් වඩා පහත වැටෙමින් පවතින බවද දිනේෂ් ගුණවර්ධන මහතා ප්‍රකාශ කර තිබේ.මෙහිදී අදහස් දැක්වු මහනුවර දිස්ත්‍රික් පාර්ලිමේන්තු මන්ත්‍රී මහින්දානන්ද අලුත්ගමගේ මහතා පැවසුවේ හිටපු ජනාධිපති මහින්ද රාජපක්‍ෂ මහතාගේ පාලන කාලයෙන් පසු මේ රටේ කිසිඳු සංවර්ධනයක් සිදු නොවී ඇති බවයි. ඒකාබද්ධ විපක්ෂය මේ රටේ විශාල පෙරළියක් කරමින් වත්මන් රජය පන්නා දැමීමට කටයුතු කරන බවද මහින්දානන්ද අලුත්ගමගේ මහතා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=57666", "Category": null, "Parent URL": null}