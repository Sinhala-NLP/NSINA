{"Source": "Adaderana", "Timestamp": "February 6, 2017 02:16 pm", "Headline": "කොටි නැඟිටින එක ඇත්තයි - මහින්දට පැවති ආරක්ෂාව යළි දිය යුතුයි", "News Content": "එල්.ටී.ටී.ඊ සංවිධානය නැවත හිස ඔසවන බවට තහවුරුවී ඇති බැවින් හිටපු ජනාධිපති මහින්ද රාජපක්ෂ මහතාට පෙර පැවති ආරක්ෂාව යළි ලබාදෙන ලෙස පිවිතුරු හෙළ උරුමයේ ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල මහතා රජයෙන් ඉල්ලීමක් කරයි.දෙමළ ඊළම පේන මානයේ පවත්නා ෆෙඩරල් විසඳුමක් ඉල්ලන සුමන්තිරන් මන්ත්‍රීවරයා ඝාතනය කිරීමට ඔවුන් විසින් තැත් කරන්නේනම් මහින්ද රාජපක්ෂ මහතාට පවත්නා තර්ජන පිළිබඳ අමුතුවෙන් සිතිය යුතු නැති බව මන්ත්‍රීවරයා කියා සිටියෙ අද (06) කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.2013 ජනවාරි 23 දින ත්‍රස්ත විමර්ශන බාර නියෝජ්‍ය පොලිස්පති නාලක ද සිල්වා පොලිස්පතිට කොටි නැඟිටීම පිළිබඳ රහස්‍ය වාර්තාවක් දුන්නා. වාර්තාව රහස්‍ය වුණත් අවදානම අරගෙන මේ වාර්තාවේ කාරණා මම රටට හෙළි කරන්නේ රට මෙය දැනගතයුතු නිසියි. කොටි යළි සන්නද්ධ වී ඇති නිසා. ඒ වාර්තාවේ කොටි සංවිධානයේ මෑත කාලීන ක්‍රියා අඩංගු වෙනවා.2017 ජනවාරි 13 දින පොලිසියේ ත්‍රස්තවාදි විමර්ශන කොට්ඨාශය විසින් කිලිනොච්චියේ සිදු කළ මෙහෙයුමකින් කොටි ත්‍රස්තවාදින් තිදෙනෙක් අත්අඩංගුවට ගත්තා. ඒ කොටි සංවිධානය සෝලෙයි නමින් හැඳින්වූ කාරාලසිංහම් කුලේන්ද්‍රන් නොහොත් මාස්ටර්. කොටි සංවිධානය කඩලවන් නමින් හැඳින්වූ ලුවිස් මරියනායගම් අජන්තන් නොහොත් ජනා. කොටි සංවිධානය වෙන් අර්සන් නමින් හැඳින්වූ මුරුගයියා නවවේන්ද්‍රන් නොහොත් වේන්ද්‍රන්.මේ අය කොටි සංවිධානය යළි නැඟිටවීමට පමණක් නොව සන්නද්ධ අරගලයටත් සූදානම් වුණා. එහි ආරම්භක පියවරක් වශයෙන් මරදන්කේනි ප්‍රදේශයේ ප්‍රභූවරයෙකු ඝාතනය කිරීමට උපයෝගී කර ගැනීම සඳහා විදේශ රටක නිපද වූ ක්ලෙමෝ බෝම්බයක් ද සඟවා තිබුණා. ඒ වගේම සී4 අධි බලැති පුපුරණ ද්‍රව්‍ය යොදා ලංකාවේ නිපද වූ බෝම්බයක් ද සොයා ගත්තා.වාර්තාවේ පිටපතක් දේශප්‍රේමී නිලධාරීන් හරහා අපිට ලැබිල තියෙනවා. වාර්තාවට අනුව 2016.11.27 දින කිලිනොච්චියේ තිරුවියාරු ප්‍රදේශයේ ඉතාම විවෘතව කිසිම බයකින් තොරව කොටි ධජය ඔසවා උත්සවයක් පවත්වා එහි ඡායාරූප විදේශීය කොටි ජාලයට යවා තිබෙනවා. එමෙන්ම කිලිනොච්චි ප්‍රදේශයේ මාර්ග ආරක්ෂක කටයුතු වල යෙදී සිටින පොලිස් නිලධාරින්ට පහර දී ඔවුන්ගේ අවි පැහැර ගැනීමට ද උත්සාහ දරා තිබෙනවා. කිසිදු බාධාවකින් තොරව කිලිනොච්චි ප්‍රදේශයේ කොටි අවි සඟවා ඇතැයි විශ්වාස කරන ස්ථානයන්හි කැනීම් සිදු කර තිබෙනවා.අපි දිගින් දිගටම කොටි නැඟිටිනවා කිව්වාම ආණ්ඩුව ඒක විශ්වාස කළේ නෑ. ඔන්න දැන් බුද්ධි අංශත් අපි කියන දේම කියනවා. මේ නිසා ජාතික ආරක්ෂාව දැඩි තර්ජනයක් එල්ල වී තිබෙනවා. මේ පසුබිම තුළ දෙමළ සංධානයත් විශේෂයෙන්ම විග්නේශ්වරන් මහ ඇමතිතුමාත් කෙතරම් බෙරිහන් දුන්නත් උතුරේ හමුදා කඳවුරු ඉවත් කර ගැනීමේ ක්‍රියාවලිය වහාම නවත්වන ලෙස අපි ආණ්ඩුවට බල කර සිටිනවා.දෙමළ අන්තවාදින් සුමන්දිරන් මන්ත්‍රිතුමා මරා දැමීමට කුමන්ත්‍රණය කරනවා කියලා පසුගිය සතියේ මාධ්‍ය වාර්තා කළා. දෙමළ ඊළම පේන මානයේ තිබෙන පෙඩරල් වෙනුවෙන් පෙනී සිටින සුමන්දිරන් මන්ත්‍රිතුමාට මෙහෙම මරණ තර්ජන නම් ඊළාම් සිහිනය කුඩු පට්ටම් කළ මහින්ද රාජපක්ෂ මැතිතුමාට කොහොම තර්ජනයක් ඇද්ද? නමුත් ආණ්ඩුව “තෝව කොටියාම කාපන්“ කියලා තිබුණු ආරක්ෂාවත් ඉවත් කළා. වත්මන් අනාරක්ෂිත තත්ත්වය හමුවේ මහින්ද මැතිතුමාට පෙර තිබුණු ආරක්ෂාව යළි දෙන්න කියලා අපි ආණ්ඩුවට බල කරනවා.", "URL": "https://sinhala.adaderana.lk/news.php?nid=69213", "Category": null, "Parent URL": null}