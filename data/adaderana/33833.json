{"Source": "Adaderana", "Timestamp": "May 5, 2013 04:38 pm", "Headline": "ලාල් කාන්තගෙන් ජනපතිට ලිපියක් ", "News Content": "මහින්ද රාජපක්ෂ මහතා බලයට පත්වන විට ‘‘මම මේ රටේ අයිතිකරු නොව භාරකරු බවයි’’ යනුවෙන් පැවසූමුත් දැන් එහි පැත්ත මාරු වී දැන් ‘‘අයිතිකරු’’ ලෙස කටයුතු කරන ආකාරයක් පෙනෙන බවද මැයි 20ට පෙර වැඩි කළ විදුලිබිල අහෝසි නොකළහොත් මැයි 21දා තීරණය කරගත් පරිදි වැඩවර්ජනය කරන බවද ජාතික වෘත්තීය සමිති මධ්‍යස්ථානය අවධාරණය කරයි. එහි සභාපති කේ.ඩී. ලාල් කාන්ත මහතා විසින් ජනාධිපති මහින්ද රාජපක්ෂ මහතා වෙත ලිපියක් යවමින් මේ බව අවධාරණය කරන අතර එකී ලිපියේ වැඩිදුරටත් දැක්වෙන්නේ මැයි 1 වැනිදා ජනාධිපතිවරයා විසින් විදුලිබිල සංශෝධනය කරන බවට කළ ප්‍රකාශය පිළිනොගන්නා බවයි. එම ලිපිය වැඩිදුරටත් පහත පරිදිය. ගරු ජනාධිපති, මහින්ද රාජපක්‍ෂ මැතිතුමා, ජනාධිපති ලේකම් කාර්යාලය, කොළඹ 01. ජනාධිපතිතුමනි, මැයි 21 එක්දින වැඩවර්ජනය ඔබතුමා සහ ආණ්ඩුව අපේ‍්‍රල් 20 සිට විදුලි ගාස්තු අසාධාරණ ලෙස වැඩි කළ බව දැන් මුළු රටම පිළිගෙන තිබේ. දේශපාලන පක්‍ෂවල විරෝධයත්, වෘත්තීය සමිතිවල කි‍්‍රයාමාර්ගත්, පොදු ජනතාවගේ විරෝධයත් සැළකිල්ලට ගෙන ඔබතුමා වැඩිකළ විදුලි ගාස්තු දැන් සංශෝධනය කර තිබේ. නමුත් ඔබතුමා කළ යුත්තේ සංශෝධනයක් වෙනුවට වැඩිකළ ගාස්තු මුළුමනින්ම අහෝසි කිරීමයි. ඉන් අනතුරුව විදුලි ගාස්තු සම්බන්ධයෙන් ජාතික ප‍්‍රතිපත්තියක් සකස් කිරීමට අවශ්‍ය පියවර ගැනීමයි. ඒ සඳහා දේශපාලන පක්‍ෂ, වෘත්තීය සමිති, සුළු හා මාධ්‍ය පරිමාණ කර්මාන්තකරුවන්ගේ සංගම්, වෙළඳ සංගම් ඇතුළු තවත් අත්‍යාවශ්‍යම පිරිස සම්බන්ධ කරගෙන ඔවුන්ගේ අදහස් හා යෝජනා සැලකිල්ලට ගැනීමයි. බලයට එන විට ඔබතුමා ප‍්‍රකාශ කළේ ‘‘මම මේ රටේ අයිතිකරු නොව භාරකරු බවයි.’’ ඔබ කටයුතු කරන ආකාරයෙන් දැන් පෙනී යන්නේ එහි පැත්ත මාරුවී ඔබතුමා දැන් ‘‘අයිතිකරු’’ ලෙස කටයුතු කරන බවයි. • අමාත්‍යවරුන්ගේ නිල නිවාසවලට මහජනයාගේ බදු මුදල්, දඩ මුදල්වලින් විදුලි බිල් ගෙවන්නේ ඇයි? • ජනතාව මත බර පටවන ඔබතුමා විදුලි මාෆියාවට අත නොතබන්නේ ඇයි? • විදුලිබල නිෂ්පාදනයේදී දැරීමට සිදුව ඇති නාස්තිකාර වියදම් අවම කිරීමට කටයුතු නොකරන්නේ ඇයි? • පෞද්ගලික තාප විදුලි බලාගාර හිමියන්ට වන්දි ගෙවා එම තාප විදුලි බලාගාර විදුලිබල මණ්ඩලයට පවරා නොගන්නේ ඇයි? • මහජනයාට ප‍්‍රයෝජනයක් නැති සැණකෙළි, උත්සව සහ තවත් තේරුමක් නැති නාස්තිකාර කටයුතුවලට විදුලිය වැය කරන්නේ ඇයි? ඒවායේ විදුලි බිල් නොගෙවන්නේ ඇයි? • සපුගස්කන්ද තෙල් පිරිපහදුව නවීකරණය නොකරන්නේ ඇයි? තවත් තෙල් පිරිපහදුවක් ඉදි නොකර ප‍්‍රමුඛතාවයේ පතුලේ පවතින ව්‍යාපෘති කි‍්‍රයාත්මක කරන්නේ ඇයි? ඔබ තුමාගෙන් ඇසීමට තවත් බොහෝ දේ තිබුණත් වෘත්තීය සමිති ව්‍යාපාරය ලෙස අපි ඔබතුමාට දැනුම් දෙන්නේ ඔබගේ සංශෝධනය අපි නොපිළිගන්නා බවයි. මැයි 20 ට පෙර වැඩි කළ විදුලි ගාස්තු අහෝසි කරන ලෙසයි. එසේ නොවන්නේ නම් දැනට ප‍්‍රකාශ කර ඇති පරිදි මැයි 21 එක්දින වැඩ වර්ජනය විදුලිබිල වැඩි කිරීමට එරෙහි සියලු පාර්ශවයන්ගේ මැදිහත්වීම සහ සහභාගීත්වය සහිතව සියලූ වැඩ කරන ජනතාව සමග එක්ව වෘත්තීය සමිති ව්‍යාපාරය විසින් කි‍්‍රයාත්මක කරන බවයි. මෙයට කේ.ඩී. ලාල් කාන්ත සභාපති ජාතික වෘත්තීය සමිති මධ්‍යස්ථානය 2013.05.05", "URL": "https://sinhala.adaderana.lk/news.php?nid=33833", "Category": null, "Parent URL": null}