{"Source": "Adaderana", "Timestamp": "February 8, 2018 10:31 am", "Headline": "මහා පරිමාණ කසිප්පු ජාවාරමක් වටලපු හැටි ", "News Content": "මරවිල - කදුරුගස්හන්දිය ප්‍රදේශයේ පිහිටි නිවසක පවත්වා ගෙන ගිය මහා පරිමාණ කසිප්පු ජාවාරමක් වැටලීමට හලාවත කොට්ඨාස විෂ මත්ද්‍රව්‍ය නාශක ඒකකය සමත්වී ඇත. ඊයේ (07) දින සවස මෙම වැටලීම සිදු කර තිබේ. වැටලීම සිදු කරන විට එම ස්ථානයේ කසිප්පු නිෂ්පාදනය කරමින් සිටි පුද්ගලයින් දෙදෙනෙකුවද අත්අඩංගුවට ගෙන ඇති අතර එක් සැකකරුවෙකු මාරවිල කටුනේරිය ප්‍රදේශයේ පදිංචිකරුවෙකු වන අතර අනෙක් සැකකරු මුලතිව් ප්‍රදේශයේ පදිංචිකරුවෙකි. එම ස්ථානයේ තිබී ගෝඩා ඩ්රෑම්ස් 30,240 ක් අඩංගු බැරල් 16 ක්,කසිප්පු ඩ්රෑම්ස් 21068 ක් අඩංගු ප්ලාස්ටික් කෑන් 06 ක්,තඹ දඟර 02 ක්,ගෑස් ලිප් 02 ක්,ගෑස් සිලින්ඩර 02 ක්,සීනි කිලෝ ග්‍රෑම් 600 ක්,ඇමෝනියා කිලෝ ග්‍රෑම් 20 ක්ද වැටලීම කළ නිලධාරීන් තම බාරයට ගෙන ඇත. සැකකරුවන් පාවිච්චි කළ බව කියන ත්‍රී රෝද රථයක්ද පොලිස් බාරයට ගෙන ඇත. මෙම ස්ථානයේ නිෂ්පාදනය කරන කසිප්පු කොළඹ ඇතුළු පිටස්තර ප්‍රදේශවලට අලෙවි කර ඇති බව විමර්ශණ වලදී හෙලිවී ඇත. සැකකරුවන් හා කසිප්පු නිෂ්පාදනාගාරයේ තිබී තම බාරයට ගත් කසිප්පු සහ කසිප්පු නිෂ්පාදනය කිරීමට ගන්නා දෑ මාරවිල දිසා අධිකරණයට ඉදිරිපත් කිරීම සඳහා මාරවිල පොලීසියට බාර දී ඇත. හලාවත කොට්ඨාස බාර පොලිස් අධිකාරී සුරංජිත් කුමාරපේලී මහතාගේ උපදෙස් පරිදි කොට්ඨාස විෂ මත්ද්‍රව්‍ය නාශක ඒකකයේ ස්ථානාධිපති උප පොලිස් පරීක්ෂක කීර්තිපාල,පොලිස් සැරයන් 54636 ජයරත්න,පොලිස් කොස්තාපල්වරුන් වන 31581 අශෝක,41261 ප්‍රේමවන්ද්‍ර,66133 කුලරත්න,63492 බාලසූරිය,67308 රත්නායක,පොලිස් කොස්තාපල් රියදුරු 17218 සෙනරත් යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=84108", "Category": null, "Parent URL": null}