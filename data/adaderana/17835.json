{"Source": "Adaderana", "Timestamp": "August 4, 2011 08:51 am", "Headline": "ඉතිරි වෙච්චි පුංචි ආණ්ඩුවල ඡන්දය ඔක්තෝම්බර් 17 ට කලින්", "News Content": "මැතිවරණය නොපැවැත්වූ පළාත් පාලන ආයතන 23 සඳහා මැතිවරණය ඔක්තොම්බර් මස 17 වන දින හෝ ඊට පෙර පැවැත්වෙන බව මැතිවරණ මහලේකම් කාර්යාලය පවසයි. මැතිවරණය සඳහා නාම යෝජනා කැඳවීම අගෝස්තු 18 ත් 25 ත් අතර සිදුකෙරෙන බව ද එම කාර්යාලය සඳහන් කරයි. අදාළ පළාත් පාලන ආයතනවල මැතිවරණය පැවැත්වීම සඳහා වන ගැසට් නිවේදනය ඉදිරියේ දී නිකුත් කෙරෙනු ඇති බව අතිරේක මැතිවරණ කොමසාරිස් ඩබ්ලිව්.පී සුමනසිරි මහතා සඳහන් කළේය. මේ අතර අදාළ පළාත් පාලන ආයතනවල මැතිවරණය ඉදිරියේ දී පැවැත්වෙන හෙයින් ඒ සම්බන්ධයෙන් සූදානම් වන ලෙසට සහකාර මැතිවරණ කොමසාරිස්වරුන් දැනුවත් කර ඇතැයි ද ඔහු කියා සිටියේය. මහනගර සභා 17ක්, නගර සභාවක් හා ප්‍රාදේශීය සභා 5ක් වෙනුවෙන් අදාළ ඡන්ද විමසීම පැවැත්වීමට නියමිතය.", "URL": "https://sinhala.adaderana.lk/news.php?nid=17835", "Category": null, "Parent URL": null}