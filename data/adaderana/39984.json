{"Source": "Adaderana", "Timestamp": "December 31, 2013 11:05 am", "Headline": "කාන්තා වැසිකිළියේ කැමරා සවිකළ දොස්තර අත්අඩංගුවේ  ", "News Content": "අනුරාධපුර ශික්ෂණ රෝහලේ කාර්යය මණ්ඩලයට අයත් කාන්තා වැසිකිළිවල කැමරා සවි කිරීමේ සිද්ධිය සම්බන්ධයෙන් චෝදනා එල්ල වී ඇති වෛද්‍යවරයා අත්අඩංගුවට ගෙන තිබේ. අද(31) උදෑසන සැකකාර වෛද්‍යවරයා අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේය. අනුරාධපුර ශික්ෂණ රෝහලේ ප්‍රධාන කාර්යාල කාන්තා වැසිකිළියේ සහ වෛද්‍යවරියන් භාවිත කරන වැසිකිළියේ සවි කර තිබු කැමරා පසුගිය 20 වැනිදා හමුවු අතර එම රෝහලේම සේවය කරන වෛද්‍යවරයෙකු විසින් එම කැමරා සවි කර ඇති බවට අනාවරණය වී තිබුණි. අදාළ වෛද්‍යවරයා සම්බන්ධයෙන් රෝහල් බලධාරීන් මෙන්ම සෞඛ්‍ය අමාත්‍යාංශය ද නිසි පියවර නොගැනීමට එරෙහිව අනුරාධපුර ශික්ෂණ රෝහලේ සේවකයින් පිරිසක් ඊයේ(30) දිනයේ සිට වැඩ වර්ජනයක නිරත වෙයි. අද(31) පෙරවරුවේ රෝහලේ සියලුම කාර්යය මණ්ඩලය ද ඊට සහය පළ කරමින් වැඩ වර්ජනයේ නිරතව සිටින බව අද දෙරණ වාර්තාකරු සඳහන් කළේය. මේ අතර අදාළ වෛද්‍යවරයා සම්බන්ධයෙන් විධිමත් පරීක්ෂණයක් පවත්වන ලෙස සඳහන් කරමින් අනුරාධපුර ශික්ෂණ රෝහලේ වෛද්‍යවරුන් ද සංඛේත වැඩ වර්ජනයක් ආරම්භ කර තිබේ. ඊයේ(30) රාත්‍රී පැවති සාකච්ඡාවකින් අනතුරුව රෝහල් සේවකයින් ආරම්භ කළ වර්ජනයට සහය පළ කිරීමේ අරමුණින් මෙම තීරණය ගත් බව රජයේ වෛද්‍ය නිලධාරීන්ගේ සංගමයේ අනුරාධපුර ශාඛාවේ ප්‍රධාන ලේකම් වෛද්‍ය චමිල හේරත් මහතා ප්‍රකාශ කළේය.", "URL": "https://sinhala.adaderana.lk/news.php?nid=39984", "Category": null, "Parent URL": null}