{"Source": "Adaderana", "Timestamp": "March 8, 2011 08:16 am", "Headline": "දිවුරුම් දෙන්නේ ෆොන්සේකාගේ අසුන රැකගැනීමටයි -කැ‍ටගොඩ", "News Content": "සරත් ෆොන්සේකා මහතාගේ පාර්ලිමේන්තු මන්ත්‍රී ධුරය ආරක්ෂා කර දීම සඳහා තමා අද(08) දිනයේ මන්ත්‍රී ධුරයේ දිවුරුම් දෙන බව ජයන්ත කැටගොඩ මහතා පවසයි. බන්ධනාගාරගතව සිටින සරත් ෆොන්සේකා මහතාගේ මන්ත්‍රීධූරය බාර ගන්නා ලෙස ප්‍රජාතන්ත්‍රවාදී ජාතික සන්ධානයේ නායකයින් තමාගෙන් ඉල්ලීමක් කළ බව කැටගොඩ මහතා ප්‍රකාශ කළේය. එම ඉල්ලීම පිළිගනිමින් අද දිනයේ පාර්ලිමේන්තු සභාවාරය ආරම්භයේ දී සිය මන්ත්‍රීධූරයේ දිවුරුම් දීමට කටයුතු කරන බව කැටගොඩ මහතා සඳහන් කළේය. සිය නම අදාළ ධුරයට ගැසට් කර මාසයක් ගතව ඇති බවත්, ඉදිරි මාස 02 තුළ පවතින තත්ත්වය පිළිබඳව සලකා බැලීමෙන් පසු ෆොන්සේකා මහතාගේ මන්ත්‍රීධුරය කිසිවෙකුට උදුරාගැනීමට නොහැකි විය යුතු බවට ප්‍රජාතන්ත්‍රවාදී ජාතික සන්ධාන නායකයින් හා සාකච්ඡා කිරීමෙන් පසු තීරණයකට එළඹි බව ඔහු කියා සිටියේය. එමනිසා තමන් ෆොන්සේකා මහතාගේ මන්ත්‍රී ධුරයෙහි දිවුරුම් දිය යුතු බවට එළඹි තීරණය මත අද දින මන්ත්‍රි ධූරයෙහි දිවුරුම් දෙන බව කැටගොඩ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14693", "Category": null, "Parent URL": null}