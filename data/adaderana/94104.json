{"Source": "Adaderana", "Timestamp": "August 9, 2018 11:28 am", "Headline": "පීඩාවට පත් දුම්රිය මගීන්ට ලංගමෙන් සහනයක්", "News Content": "දුම්රිය සේවකයින් ආරම්භ කර ඇති වැඩවර්ජනය හේතුවෙන් පීඩාවට පත් මගී ජනතාවට ගමන් පහසුකම් සැපයීම සඳහා අමතර බස් රථ යොදා ඇති බව ලංකා ගමනාගමන මණ්ඩලය පවසයි. එහි සභාපති රමාල් සිරිවර්ධන මහතා සඳහන් කලේ ඊයේ (08) පස්වරුවේ සිට මෙම අමතර බස් රථ ධාවනයට යෙදවීමට පියවර ගත්තේය. අද පස්වරු 3.00 සිට පිටකොටුව මධ්‍යම බස් නැවතුම්පලෙන් අමතර බස් රථ සියයක් පමණ ධාවනය කරවීමට අවශ්‍ය කටයුතු යොදා ඇති බව රමාල් සිරිවර්ධන මහතා පැවසීය. දුම්රිය වෘත්තීය සමිති ඊයේ පස්වරුවේ පූර්ව දැනුම්දීමකින් තොරව හදීසියේ ආරම්භ කල වැඩවර්ජනය හේතුවෙන් ලංකා ගමනාගමන මණ්ඩල රියදුරු, කොන්දොස්තර සහ කාර්මික සියලුම සේවකයින්ගේ නිවාඩු අවලංගු කිරීමට ද පියවර ගෙන තිබේ. මේ අතර බස් රථ ධාවනය පිළිබඳ ගැටලු ඇත්නම් 0117 555 555 යන දුරකථන අංකයට දැනුම්දිය හැකි බව ද සභාපතිවරයා කියා සිටියි.", "URL": "https://sinhala.adaderana.lk/news.php?nid=94104", "Category": null, "Parent URL": null}