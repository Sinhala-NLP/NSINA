{"Source": "Adaderana", "Timestamp": "April 10, 2019 03:10 pm", "Headline": "හිටපු ජනාධිපතිනිය සහ උතුරු පළාත් ආණ්ඩුකාරවරයා අතර හමුවක්", "News Content": "හිටපු ජනාධිපතිනි චන්ද්‍රිකා බන්ඩාරනායක කුමාරණතුංග මහත්මිය හා උතුරු පළාත් ආණ්ඩුකාරවර ආචාර්ය සුරේන් රාඝවන් මහතා අතර හමුවක් ඊයේ ( 09 ) යාපනය ආණ්ඩුකාර නිල නිවසේදී සිදුවිය. එහිදී ජාතික සංහිඳියාව වර්ධනය කිරිම සඳහා ගෙන යන වැඩසටහන් අතර එක් වැඩසටහනක්වන අධ්‍යාපනය ලබන දරුවන්ගේ මනස වර්ධනය කිරීමත් සුභවාදී ආකල්ප ඇති කිරීමත් එකිනෙකා අතර අන්‍යෝන්‍ය අවබෝධය ඇති කිරීමත් සඳහා වූ වැඩසටහනක සුභවාදි ප්‍රතිඵල නංවමින් රුහුණු විශ්ව විද්‍යාලයේ ශිෂ්‍ය ශිෂ්‍යාවන් 50 දෙනෙකු පසුගියදා යාපනය විශ්වවිද්‍යාලයේ ශිෂ්‍ය ශිෂ්‍යාවන් සමඟ සුහද වැඩමුළුවක් පවත්වනු ලැබූ අතර ඔවුනොවුන් නවාතැන් ගනු ලැබුවේ ද දමිල සහෝදර සහෝදරියන්ගේ නිවෙස්වලය. දින 5ක කාලයක් පුරා පැවති මෙම මිත්‍රත්ව වැඩමුළුව ඉතා සාර්ථකව අවසන් වී ඇත. මෙම වැඩසටහන ජාතික සමගිය හා සංහිඳියා කාර්යාංශය මගින් මෙහෙයවු අතර මෙම අවස්ථාවට පාර්ලිමේන්තු මන්ත්‍රී එච්. එම්. ෆවුසි මහතා, ස්විට්සර්ලන්ත සහ නෙදර්ලන්ත තානාපතිවරු, බංගලාදේශ මහකොමසාරිස් ඇතුළු පිරිසක්ද චන්ද්‍රිකාමැතිණිය සමඟ සහභාගිවිය. පසුව උතුර දකුණ සංහිඳියාව වැඩසටහන සඳහා එක්වු රුහුණු විශ්ව විද්‍යාලයේ ශිෂ්‍ය ශිෂ්‍යාවන් 50දෙනා සහ යාපනය විශ්ව විද්‍යාලයේ ශිෂ්‍ය ශිෂ්‍යාවන් 50 දෙනා ඇතුළු 100ක පිරිස ආණ්ඩුකාර නිල නිවසේදී ඔවුනොවුන් අතර හුවමාරු කරගත් අත්දැකීම් පිළිබඳව සුභවාදී ලෙස විචාරයන් කරනු ලැබූ අතර සියලූ දෙනාගේම අදහස වූයේ ඉතා සුභවාදී ආකල්පමය හැඟීම් මෙම වැඩසටහන තුළින් ලබා ගත් බවයි. ඔවුන් පුනපුනා පැවසූයේ ඔවුන් අතර තිබූ සුභවාදි අදහස් මෙම වැඩසටහන තුළින් තව තවත් වර්ධනය වූ බවත් මෙවැනි වැඩසටහන් ක්‍රියාත්මක කිරීම තුළින් විශ්ව විද්‍යාල ශිෂ්‍යන්ගේ සේම ඔවුන්ගේ සහෝදර සහෝදරියන් සහ දෙමවුපියන් තුළද ඉතා පැහැදිලිවම ජාතීන් අතර අන්‍යෝන්‍ය සබඳතාවය සහ සමගිය තව තවත් ශක්තිමත් වන බවයි. මෙය රටට මෙන්ම ලෝක වාසීන්ට ද ඉතා වැදගත් පණිවිඩයක් බවද මෙහිදී ශිෂ්‍ය ශිෂ්‍යාවන් විසින් වැඩිදුරටත් සඳහන් කරන ලදී.", "URL": "https://sinhala.adaderana.lk/news.php?nid=107778", "Category": null, "Parent URL": null}