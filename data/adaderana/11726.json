{"Source": "Adaderana", "Timestamp": "October 25, 2010 01:37 pm", "Headline": "ජ,පුර උපකුලපතිට සරසවි භික්ෂූන්ගේ විරෝධය", "News Content": "උප කුලපතිවරයාගේ අත්තනෝමතික ක්‍රියා කලාපයට එරෙහිව ශ්‍රී ජයවර්ධනපුර විශ්ව විද්‍යාලයේ ශිෂ්‍ය භික්ෂූන් වහන්සේලා සත්‍යග්‍රහයක නිරත වූ බව ශාස්ත්‍රපීඨ ශිෂ්‍ය සංගමයේ ලේකම් පූජ්‍ය කඹුරුපිටියේ ඥානීස්සර හිමියන් පවසයි. විශ්ව විද්‍යාලය තුළ මේවන විට දැවැන්ත ශිෂ්‍ය මර්දනයක් දියත්ව ඇති බවත්,මේ වන විට නොයෙකුත් අභූත චෝදනා නඟා සිසුන් 70 ක ගේ පමණ පන්ති තහනම් කර ඇතැයිද උන්වහන්සේ කියා සිටියි. පසුගිය සතියේ විශ්ව විද්‍යාලයෙන් පිටත මහ පාරේ අත් පත්‍රිකා බෙදූ ශිෂ්‍ය භික්ෂූන් වහන්සේලා 4 දෙනෙකුගේ ද පන්ති තහනම් කරන්නට කටයුතු කර තිබුණු බව උන්වහන්සේ සිහිපත් කළේය. එසේම ඊයේ රාත්‍රීයේ ආරක්ෂක අංශයේ නිලධාරීන් පිරිසක්ද කැටුව භික්ෂූ නේවාසිකාගාරයට පැමිණි උපකුලපතිවරයා පන්ති තහනම් කළ ශිෂ්‍ය භික්ෂූන් වහන්සේලා සිටීද යන්න ප්‍රශ්න කළ බවත්,එකී අවස්ථාවේ ඔහු ඉතා පහත් වචනයෙන් භික්ෂූන් වහන්සේලාට බැණ වැදීම නිසා නොසන්සුන් කාරී තත්ත්වයක් හටගත් බවත් ඥානීස්සර හිමියන් පවසයි. එම තත්ත්වය සමනය කිරීම සඳහා මැදිහත් වූ භික්ෂූන් වහන්සේලා දෙදෙනෙකුට පහර දුන් බවත්,උන්වහන්සේලා ප්‍රතිකාර ලබා රෝහලෙන් පිටව ගොස් ඇති බවත් ඥානීස්සර හිමියන් සඳහන් කරයි. මෙම පහරදීම සම්බන්ධයෙන් මිරිහාන පොලීසියට පැමිණිලි කර ඇතැයිද උන්වහන්සේ වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11726", "Category": null, "Parent URL": null}