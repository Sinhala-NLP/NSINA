{"Source": "Adaderana", "Timestamp": "September 15, 2018 03:25 pm", "Headline": "මහාසංඝරත්නයෙන්ම බුදුදහම ආරක්ෂා කර ගැනීමට සිදුවෙලා", "News Content": "මහාසංඝරත්නයෙන් බුදුදහම ආරක්ෂා කර ගැනීමට සිදුව ඇති තත්ත්වයක් අද වන විට රටතුළ උද්ගතව ඇත්දැයි ප්‍රශ්න මතු වන බව අස්ගිරි පාර්ශ්වයේ මහනායක අතිපූජ්‍ය වරකාගොඩ ශ්‍රී ඥානරතන නාහිමියන් පවසයි. කොළඹදී ඊයේ (14) පැවති 2018 බෞද්ධ සාහිත්‍ය උළෙලට එක්වෙමින් උන්වහන්සේ මේ බව සඳහන් කළේය. සමස්ත ලංකා බෞද්ධ මහා සම්මේලනය 12වන වරට සංවිධාන කළ බෞද්ධ සාහිත්‍ය උළෙල අස්ගිරි පාර්ශ්වයේ මහනායක අතිපූජ්‍ය වරකාගොඩ ශ්‍රී ඥානරතන නාහිමියන්ගේ ප්‍රධානත්වයෙන් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රෙය් දී ඊයේ පැවැත්විණි. එහිදී බෞද්ධ සාහිත්‍ය වෙනුවෙන් සුවිශේෂි දායකත්වයක් දැක්වූ කතෘවරුන් සම්මානයට වුණේ මහනාහිමියන් වෙතිනි. එහිදී අදහස් දැක්වූ අස්ගිරි පාර්ශ්වයේ මහනායක අතිපූජ්‍ය වරකාගොඩ ශ්‍රී ඥානරතන නාහිමි සඳහන් කළේ වසර දහස් ගණනක් ආරක්ෂා කරගෙන ආ දහමට විශාල විපතක් මේ වන විට එළඹ ඇති බවයි. අද වන විට බුදුදහම ආරක්ෂා කරගත යුත්තේ අපගේ මහාසංඝරත්නයෙන්ම දැයි ගැටළුවක් පවතින බවත් අද සමහර ස්වාමීන්වහන්සේලා බුදුදහමට පිටුපා ඇති බවද උන්වහන්සේ සඳහන් කළේය. මේ පිළිබඳව නිහඬව බලා සිටීමට සිදුව ඇති බවත් එසේ නොමැතිව ඉදිරියට පැමිණ කතා කළ හොත් දෝෂාරෝපණයට ලක් වීමට සිදුව ඇති බව උන්වහන්සේ වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=96130", "Category": null, "Parent URL": null}