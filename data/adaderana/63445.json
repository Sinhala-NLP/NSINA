{"Source": "Adaderana", "Timestamp": "August 25, 2016 05:25 pm", "Headline": "ඉඩම් අක්කර 50,443ක් නිදහස් කර අවසන්", "News Content": "උතුරු - නැගෙනහිර ආරක්ෂක අංශ භාරයේ පැවති ඉඩම් අක්කර 50,443ක් මේ වන විට නිදහස් කර ඇති බව ආරක්ෂක අමාත්‍යංශය පවසයි. එල්.ටී.ටී.ඊ සංවිධානය විසින් භාවිත කළ ඉඩම් සහ යුද්ධය පැවති අවස්ථාවේ ජනතාව විසින් අතහැර දමා ගිය ඉඩම් ආරක්ෂක හේතූන් මත 2009 වසරේදී ආරක්ෂක අංශ භාරයට ගනු ලැබුවේය. ඒ අනුව 2009 වසරේදී ආරක්ෂක අංශ සතුව උතුරු - නැගෙනහිර ඉඩම් අක්කර 82,550ක් පැවති බව ආරක්ෂක අමාත්‍යංශය සඳහන් කළේය. ඒ අතර පැවති පුද්ගලික ඉඩම් ප්‍රමාණය අක්කර 30,300ක් බව සඳහන්ය. කෙසේවෙතත් සංහිඳියාව ඇතිවීමත් සමග ජාතික ආරක්ෂාවට තර්ජනයක් හෝ බලපෑමක් නොවන අයුරින් ආරක්ෂක අංශ භාරයට ගත් ඉඩම් නැවත නිදහස් කිරීම ආරම්භ කළ බව ආරක්ෂක අමාත්‍යංශය පවසයි. ඒ අනුව ආරක්ෂක අංශ සතුව මේ වන විට උතුරු - නැගෙනහිර ඉඩම් අක්කර 32,107ක් පවතින අතර ඒ අතර වන පුද්ගලික ඉඩම් ප්‍රමාණය අක්කර 7022ක් බව සඳහන්ය.මෙරට පැවති යුද්ධයෙන් අවතැන් වූවන් යම් ප්‍රමාණයක් තවමත් කඳවුරුගතව සිටින අතර කඩිනමින් ඔවුන්ට ඉඩම් ලබාදී නැවත පදිංචිකිරීම සඳහා නැවත පදිංචිකිරීමේ අමාත්‍යංශය සමග එක්ව කටයුතු කරන බව ආරක්ෂක අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=63445", "Category": null, "Parent URL": null}