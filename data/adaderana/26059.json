{"Source": "Adaderana", "Timestamp": "July 25, 2012 03:41 pm", "Headline": "ජනපතිගේ අත්සන හා නිල මුද්‍ර හොරට යොදා මාට්ටු", "News Content": "ජනාධිපති මහින්ද රාජපක්ෂ මහතාගේ අත්සන, නිල ලිපි ශීර්ෂ හා නිල මුද්‍රාව කූඨ ලෙස සකස් කළ පුද්ගලයෙකු අත්අඩංගුවට ගෙන ඇති බව පොලීසිය පවසයි. විශේෂ විමර්ශන ඒකකය මගින් සිදුකරන ලද විමර්ශනයකට අනුව රාජ්‍ය දැව සංස්ථාවේ ආරක්‍ෂක නියාමක තනතුරක් ලබාගැනීම සඳහා ව්‍යාජ ලෙස සකස් කළ ලිපි රාජ්‍ය දැව සංස්ථාවේ සභාපති වෙත ඉදිරිපත් කිරීම සම්බන්ධව වයස අවුරුදු 31 ක් වූ ලියන රාළලාගේ නලින්ද ලියනගේ නමැති සැකකරු අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කරයි. මොහු ඔත්නාපිටිය, නෙළුම්දෙණිය ලිපිනයේදී අත්අඩංගුවට ගන්නා ලද බවත්, මෙම අත්අඩංගුවට ගැනීම පොලිස් පරීක්‍ෂක ජයන්ත ධර්මකීර්ති ඇතුළු පොලිස් සැරයන් 22623 සරත්චන්ද්‍ර, පොලිස් සැරයන් 33167 තුසිත, පොලිස් කොස්තාපල් 55393 රුවන් හා පොලිස් සැරයන් රියදුරු 58352 යසරත්න යන නිළධාරීන් විසින් සිදුකරන ලද බවත් කියැවෙයි. සැකකරු අත්අඩංගුවට ගැනීමෙන් පසු ඔහුගේ ප‍්‍රකාශ මත ඔහුගේ නිවස තුළ තිබී පහත සඳහන් භාණ්ඩ සොයාගෙන ඇති බව පොලීසිය නිවේදනය කරයි. * අතිගරු ජනාධිපතිතුමාගේ අත්සන, ලිපි ශීර්ෂ හා නිල මුද්‍රා යොදා ජාතික කෞතුකාගාර දෙපාර්තමේන්තුව, තැ.පෙ. 854, ශ‍්‍රීමත් මාර්කස් ප‍්‍රනාන්දු මාවත, කොළඹ 07 ලිපිනය යොදා කෞතුකාගාර දෙපාර්තමේන්තුවේ මුරකරු ලෙසට බදවා ගන්නා ලෙසට සකස් සඳහන් කර සකස් කරන ලද ලිපි 01 යි. *ආරක්‍ෂක සේවා මාණ්ඩලික විද්‍යාලය සපුගස්කන්ද, ශ‍්‍රී ලංකා යනුවෙන් එහි නිල මුද්‍රාව සහිතව සකස් කරන ලද ලිපි 01 යි. * මෙම ලේඛණ සැකසීම සඳහා යොදා ගන්නා ලද පරිගණක 01 යි. * මෙම ලේඛණ මුද්‍රණය කිරීම සඳහා යොදා ගන්නා ලද කලර් පි‍්‍රන්ටර් 01 යි. * මෙම ලේඛණ සැකසීම සඳහා යොදා ගන්නා ලද පරිගණක ස්කෑනර් 01යි. *පෙන් ඩ‍්‍රයිව් 01 යි. *හැඳුනුම්පත් අංක 2143 යටතේ ආරක්‍ෂක සේවා සහ මාණ්ඩලික විද්‍යාලය විසින් එල්.ආර්. නලින්ද ලියනගේ යන අයට නිකුත් කරන ලද හඳුනාගැනීමේ පත‍්‍ර 01 යි. * ජනාධිපතිතුමා ජනතාව ආමන්ත‍්‍රණය කරන ලද ලිපි 01 යි. * ඒ-4 වර්ගයේ කහ පැහැති හිස් කොල 01 යි. සැකකරු අද(25) දින කඩුවෙල අධිකරණය වෙත ඉදිරිපත් කිරීමට නියමිත බව පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=26059", "Category": null, "Parent URL": null}