{"Source": "Adaderana", "Timestamp": "October 22, 2010 09:11 pm", "Headline": "පාසල් වල ක්ෂණික ආහාර අලෙවිය තහනමට පියවර ගැනෙයි", "News Content": "පාසල් ආපනශාලා වල ක්ෂණික ආහාර හා පැණිබීම වර්ග අලෙවි කිරීම තහනම් කිරීමට අදාළ චක්‍රලේඛය ක්‍රියාත්මක කිරීමට අධ්‍යාපන අමාත්‍ය බන්දුල ගුණවර්ධන මහතා උපදෙස් ලබා දී තිබේ. ක්ෂණික ආහාර වර්ග හා පැණිබීම වර්ග විශාල වශයෙන් පාසල්වල අලෙවි කරන බවට සෞඛ්‍ය අමාත්‍යාංශයට වාර්තා වී ඇති බව ඊයේ(21) පැවති සාකච්ඡාවක දී සෞඛ්‍ය නියෝජ්‍ය අමාත්‍ය මහින්ද අමරවීර මහතා අධ්‍යාපන අමාත්‍යවරයාට දැනුම් දෙනු ලැබීය. ක්ෂණික ආහාර පාසල්වල අලෙවි කිරීම තහනම් කරමින් නිකුත් කර ඇති චක්‍රලේඛය ක්‍රියාත්මක කරන ලෙස ඒ අනුව මහින්ද අමරවීර නියෝජ්‍ය අමාත්‍යවරයා අධ්‍යාපන අමාත්‍යවරයාගෙන් ඉල්ලා ඇත. ඊට එකඟතාව පළ කළ අධ්‍යාපන අමාත්‍යවරයා අදාළ චක්‍රලේඛය පාසල් තුළ ක්‍රියාත්මක කිරීමට කටයුතු කරන ලෙස විදුහල්පතිවරුන්ට උපදෙස් දුන් බව සෞඛ්‍ය අමාත්‍යාංශය පවසයි. ක්ෂණික ආහාර හේතුවෙන් පාසල් දරුවන් අතර ඉහළ යමින් පවතින රෝග තත්ත්වයන් පිළිබඳ අවධානය යොමු කර සෞඛ්‍ය අමාත්‍යාංශය මෙම ඉල්ලීම කර ඇත. ක්ෂණික ආහාර වෙනුවට පාසල් ආපනශාලාවල පෝෂණ ගුණයෙන් බහුල ‍දේශීය ආහාර වර්ග අලෙවි කිරීමට පියවර ගන්නා ලෙස මහින්ද අමරවීර අමාත්‍යවරයා එහිදී වැඩිදුරටත් ඉල්ලා සිටියේය.", "URL": "https://sinhala.adaderana.lk/news.php?nid=11672", "Category": null, "Parent URL": null}