{"Source": "Adaderana", "Timestamp": "January 21, 2011 12:38 pm", "Headline": "මැතිවරණ නීරීක්ෂණයට නිරීක්ෂකයින් 748 ක්", "News Content": "පළාත් පාලන මැතිවරණයේ නිරීක්ෂණ කටයුතු සඳහා මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලය මේ වන විටත් නිරීක්ෂකයින් 748 දෙනෙකු පත් කර ති‍බේ. මැතිවරණය පැවැත්වෙන පළාත් පාලන ආයතන 301 ම ආවරණය වන පරිදි මෙම පිරිස නිරීක්ෂණ කටයුතුවල නියැලෙන බව මැතිවරණ නිරීක්ෂණ ජාලයේ ප්‍රධාන විධායක උදිත ගුණසේකර මහතා පවසයි. ඔවුන් සඳහා විශේෂ පුහුණු වැඩමුළු පැවැත්වෙන බවත් එහිදී මැතිවරණ නීතිය පිළිබඳ විශේෂ අවබෝධයක් ලබාදෙන බවත් මැතිවරණ නිරීක්ෂණ ජාලය සඳහන් කරයි. මීට අමතරව පළාත් පාලන මැතිවරණයට අදාළව මැතිවරණ නීති උල්ලංඝණය කිරීම් හෝ මැතිවරණ ප්‍රචණ්ඩ ක්‍රියා පිළිබඳ පැමිණිලි භාරගැනීම සඳහා ද මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලය සූදානමින් සිටියි. ඒ අනුව දුරකතන අංක 01130 82 072 යන අංකය ඔස්සේ එම පැමිණිලි ඉදිරිපත් කළ හැකි බව මැතිවරණ නිරීක්ෂණ ජාලය වැඩිදුරටත් පවසයි.", "URL": "https://sinhala.adaderana.lk/news.php?nid=13655", "Category": null, "Parent URL": null}