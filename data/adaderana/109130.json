{"Source": "Adaderana", "Timestamp": "May 2, 2019 06:33 pm", "Headline": "උතුරට හමුදාව එපා කියූ සේනාධිරාජා දැන් හමුදා ආරක්ෂාව ඉල්ලයි", "News Content": "උතුරේ සිටින ආරක්ෂක හමුදාව සම්බන්ධයෙන් දෙමළ ජාතික සන්ධානයේ පාර්ලිමේන්තු මන්ත්‍රීවරුන් පරස්පර අදහස් පළකර සිටියේය. දෙමළ ජාතික සන්ධාන පාර්ලිමේන්තු මන්ත්‍රී මාවෙයි සේනාධිරාජා මහතා උතුරට ආරක්ෂක හමුදා අවශ්‍ය බව පවසද්දී එම පක්ෂයේ පාර්ලිමේන්තු මන්ත්‍රී එම්.ඒ.සුමන්තිරන් මහතා පෙන්වා දෙන්නේ, උතුරු පළාතට හමුදාව අනවශ්‍ය බවයි. එහිදී අදහස් දැක්වූ එම්.ඒ.සුමන්තිරන් මහතා ප්‍රකාශ කර සිටියේ උතුරු පළාතේ යොදවා සිටින හමුදාව ඉවත් කළ යුතු බවයි. \"මම පාර්ලිමේන්තුවේ කතා කරපු වෙලාවේ මේ සංවිධානය හා ආරක්ෂක අංශ හිටපු නිලධාරින්ට ඇති සම්බන්ධය ගැන මම හොයන්න කිව්වා. එල්.ටී.ටී.ඊ.ය යළි නැගීසිටින බවට බය කරන්න හමුදා බුද්ධි අංශයේ සමහරු උත්සහ කරලා තියෙනවා කියලා දැනගන්න ලැබිලා තියෙනවා. ඒ අසත්‍ය ප්‍රචාර ඇත්ත කරගන්න රටේ සමහර තැන්වලට මෙයාලා ප්‍රහාර එල්ල කරලා තියෙනවා. මේ ප්‍රහාර ඇතිවෙලා තියෙන්නේ යුද්ධය ඉවර කරපු නායකයෙක් නැවත ඕන කියන විදිහට. අපේ මතය ඇවිල්ලා උතුරෙන් හමුදාව යන්න ඕනේ. අපි කියන්නේ යුධ හමුදාව ඕනවට වඩා ඉන්නවා කියන එක මිසක් අන්තිම වීරයා වෙනකම් ඉවත්වෙන්න කියන එක නෙවෙයි. මේ ප්‍රහාරය එල්ල කළේ දකුණට සහ නැගෙනහිරට. උතුරේ හමුදාවක් තියාගෙන මොනවා කරන්නද? ඒ හින්දා ඕනවට වඩා ඉන්න සහ උතුරේ ජනතාවගේ ඉඩම් අල්ලගෙන ඉන්න හමුදා නිලධාරීන්ට අපි එරෙහි වෙනවා.\" ඊට විරුද්ධ මතයක් පල කරමින් මාවෙයි සේනාධිරාජා මහතා පවසා සිටියේ උතුරේ ආරක්ෂාව සඳහා යුධ හමුදාව අවශ්‍ය වන බවයි. \"දැන් අපි කොහෙ ගියත් මොකක්ද අහන්නේ? ඉස්කෝලවලට,පොදු ස්ථානවලට,ගොඩනැගිලිවලට හා ආයතනවලට ආරක්ෂාව ඕන කියනවා. අපි දැන් ඉල්ලනවා යුධ හමුදා ආරක්ෂාව ඕන කියලා. යුධ හමුදාවට ඉවත් වෙන්න කිව්ව අපිම දැන් රටේ තියෙන තත්ත්වය මත එයාලව ඉල්ලනවා. ඒ තත්ත්වයට අපි දැන් ඇවිත් ඉන්නේ.\" යනුවෙන් ඒ මහතා සිය අදහස් පල කර සිටියේය.", "URL": "https://sinhala.adaderana.lk/news.php?nid=109130", "Category": null, "Parent URL": null}