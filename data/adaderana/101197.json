{"Source": "Adaderana", "Timestamp": "December 23, 2018 05:45 pm", "Headline": "ලක්ෂ අටක තේක්ක කඳන් තොගයක් සමඟ අයෙක් අල්ලයි", "News Content": "මැදිරිගිරියේ සිට කුරුණෑගල ප්‍රදේශයට දහයියා රැගෙන යන මුවාවෙන් තේක්ක දැව තොගයක් බලපත්‍ර නොමැතිව ප්‍රවාහනය කරමින් සිටියදි අද(23) පස්වරුවේදී කුඩා ලොරි රථයක් හා දැව තොගයක් සමඟ එක් සැකකරුවෙකු අත්අඩංගුවට ගත් බව මැදිරිගිරිය පොලීසිය පැවසිය. මැදිරිගිරිය පොලිස්ථානාධිපති වසන්ත පිටිගල මහතාට ලද තොරතුරක් අනුව වහාම පොලිස් කණ්ඩායමක් යොදවා රථවාහන පරීක්ෂාවට ලක් කිරීමේදී මැදිරිගිරිය දෙකේ ඇළ ප්‍රදේශයේ සිට පැමිණි මෙම ලොරි රථය පරික්ෂා කිරීමේදී මෙම ලී තොගය අත්අඩංගුවට ගැනීමට හැකි වු බව පොලීසිය පැවසීය. අත්අඩංගුවට ගත් සැකකරු කුරුණෑගල පොතුහැර ප්‍රදේශයේ පදිංචිකරුවෙකු බවත් කලක පටන් මේ අයුරින් මැදිරිගිරියේ සිට කුරුණෑගලට දැව ප්‍රවාහනය සිදු කල බවත් සැකකරු පවසා තිබේ. මෙම ලී තොගයේ වටිනාකම රුපියල් ලක්ෂ අටකට ආසන්න බව පොලීසිය පැවසීය. පොලොන්නරුව ජ්‍යෙෂ්ඨ පොලිස් අධිකාරි ඒ ජි ධමිමික විරසේකර මහතාගේ නියෝග මත මැදිරිගිරිය පොලිස්ථානාධිපති පොලිස් පරීක්ෂක වසන්ත පිටිගල මහතාගේ මෙහෙයවීමෙන් පොලිස් නිලධාරින් මෙම වැටලීම සිදු කර තිබේ. අත්අඩංගුව ගත් ලී තොගය ලොරි රථය සහ සැකකරු හිගුරක්ගොඩ දිසා අධිකරණයට ඉදිරිපත් කිරීමට නියමිත බව මැදිරිගිරිය පොලීසිය පැවසීය.", "URL": "https://sinhala.adaderana.lk/news.php?nid=101197", "Category": null, "Parent URL": null}