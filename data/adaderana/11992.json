{"Source": "Adaderana", "Timestamp": "November 7, 2010 03:36 pm", "Headline": "ආණ්ඩුව ගලේ පැහැරූ බළලා වගෙයි-ජ.වි.පෙ කියයි", "News Content": "තමන්ට එරෙහිව අභූත චෝදනා නැඟීමෙන් පෙන්වන්නේ ආණ්ඩුවේ බංකොලොත් භාවය යයි ජනතා විමුක්ති පෙරමුණ පවසයි. නිවේදනයක් නිකුත් කරමින් ජ.වි.පෙ දේශපාලන මණ්ඩලය මේ බව සඳහන් කරයි. ජ.වි.පෙ නිකුත් කළ නිවේදනය පහත පරිදිය. පසුගිය දෙසතියක පමණ කාලය තුළ ආණ්ඩුවත් ආණ්ඩුවට පක්ෂපාත මාධ්‍යත් සමහර ඇමතිවරුනුත් කිසියම් සැලැස්මකට අනුව සමාජය තුළ ඉතා බරපතළ වැරදි මතයක් තහවුරු කිරීමට උත්සාහ දරමින් සිටියි. ඒ රට තුළ ප‍්‍රචණ්ඩ ක‍්‍රියා මතුවීමට ඉඩ තිබෙන බවත් ඒ පිටුපස ජනතා විමුක්ති පෙරමුණ සිටින බවත්ය. පසුගිය සති අන්ත පුවත්පතක ඕපාදූප තීරුවේ ඇමති මණ්ඩලය තුළ සිදුවූයේ යැයි කියන කතාබහක් වාර්තාකර තිබූ අතර එයින් කියවුණේ ජනතා විමුක්ති පෙරමුණ හා එල්.ටී.ටී.ඊ. සංවිධානය අතර සම්බන්ධයක් තිබෙන බවය. එසේම පසුගිය 04 වැනිදා මාධ්‍ය සාකච්ඡාවකදී කෙහෙලිය රඹුක්වැල්ල අමාත්‍යවරයා පවසා තිබුණේ රට තුළ ප‍්‍රචණ්ඩ ක‍්‍රියා ඇති කිරීමට අන්තර් විශ්වවිද්‍යාල ශිෂ්‍ය බලමණ්ඩලය හා\"එක්තරා දේශපාලන පක්ෂයක්\"අර අදින බවට බුද්ධි අංශවලට තොරතුරු ලැබී තිබෙන බවය. මීට සමාන ව්‍යාංගාර්ථයෙන් කියවෙන ප‍්‍රකාශ ආණ්ඩුවේ විවිධ බලධාරීන් විසින් පවසමින් තිබේ. මේ සියල්ල පෙන්වන්නේ සැබවින්ම ආණ්ඩුව කුමන්ත‍්‍රණයක් සූදානම් කරමින් සිටින බවය. මෙම තත්වය නොසලකා සිටිය නොහැකි තත්වයක් ලෙස අපි සිතමු. මෙම කතා ඇමතිවරුන්ගේ මෝඩකමට කියන කතා නොව කිසියම් සැලසුමකට අනුව ගොතන කතා බව පැහැදිලිය. මේ කතාවලින් පසු ආණ්ඩුව විසින්ම කිසියම් සිදුවීම් ඇති කොට එහි වගකීම ජ.වි.පෙ. මත පටවා මෙරට ප‍්‍රජාතන්ත‍්‍රවාදී හා ප‍්‍රගතිශීලී බලවේගයන්ට ජ.වි.පෙ. නායකත්වය ලබාදීම වැළැක්වීමටද උත්සාහ දරනු ඇත. එබැවින් ආණ්ඩුවේ මෙම අසාර්ථක හා මුග්ධ උත්සාහය දැඩි පිළිකුලෙන් හෙළා දකින අපි ආණ්ඩුවේ මෙම ප‍්‍රජාතන්ත‍්‍ර විරෝධී කුමන්ත‍්‍රණකාරී කටයුතුවලින් ජ.වි.පෙ. හෝ මෙරට ප‍්‍රගතිශීලී ජනයා බිය වැද්දීමට හෝ නොමග යැවීමට නොහැකි බවද අවධාරණය කරමු. අද රටත් ජනතාවත් මුහුණ පා ඇති කිසිදු සමාජ ආර්ථික ප‍්‍රශ්නයකට විසඳුම් නැති, ජනතාවට දුන් බොරු පොරොන්දු ඉටු කිරීමට නොහැකිව\"ගලේ පැහැරූ බළලාගේ\"තත්ත්වයට පත්ව ඇති ආණ්ඩුවට දැන් ඉතිරිව ඇත්තේ, තම අයිතීන් වෙනුවෙන් සටන් වදින කම්කරු, ගොවි, ශිෂ්‍ය ආදී ජන කණ්ඩායම්වල සාධාරණ අරගල මර්දනය කිරීමය; ඔවුන්ට ප‍්‍රජාතන්ත‍්‍රවාදය අහිමි කිරීමය; පීඩාවට හා අසාධාරණයට ලක් වූ ජන කොටස් ජ.වි.පෙ. වටා එක්වීම වැළැක්වීමය. ආණ්ඩුවේ මෙම භීතිකාවේ රෝග නිධානය එයයි. මෙයින් පෙන්වන්නේ, ආණ්ඩුවේ ශක්තිය නොව එහි බංකොලොත්කමය. එබැවින් ආණ්ඩුවේ මෙම කුමන්ත‍්‍රණකාරී, ප‍්‍රජාතන්ත‍්‍ර විරෝධී දුෂ්ට උත්සාහය වහා පරාජය කළ යුතුය. එම හැකියාව මෙරට ප‍්‍රගතිශීලී හා ප‍්‍රජාතන්ත‍්‍රවාදය ගරු කරන ජනතා බලවේග සතුව තිබේ. මේ තත්වය තුළ ආණ්ඩුවේ කුමන්ත‍්‍රණවලට හා ඒ සඳහා ගොතන බොරු බේගල්වලට නොරැවටෙන ලෙසත් රට තුළ තම අයිතීන් දිනාගැනීම සඳහා සහ ප‍්‍රජාතන්ත‍්‍රවාදය රැක ගැනීම සඳහා වඩාත් ධෛර්යයෙන් පෙරට එන ලෙසත් අපි සියලුම ජන කොටස්වලින් ඉල්ලා සිටිමු.", "URL": "https://sinhala.adaderana.lk/news.php?nid=11992", "Category": null, "Parent URL": null}