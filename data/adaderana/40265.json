{"Source": "Adaderana", "Timestamp": "January 11, 2014 12:29 pm", "Headline": "කරුණානිධි ජයලලිතාගේ උප්පරවැට්ටියක් හෙළිකරයි", "News Content": "ඉන්දු - ශ්‍රී ලංකා ධීවර ගැටලුව ඔස්සේ තමිල්නාඩු ප්‍රධාන අමාත්‍යවරිය මැතිවරණය ජයග්‍රහණය කිරීමේ උත්සාහයක නිරත වෙමින් සිටින බව ඩී.එම්.කේ පක්ෂ නායක කරුණානිධි පවසයි. ඔහු පෙන්වා දෙන්නේ ඉන්දු ශ්‍රී ලංකා ගැටලුව අවසන් කිරිම සඳහා තමිල්නාඩු ප්‍රධාන අමාත්‍යවරියට අවශ්‍යතාවයක් නොමැති බවයි. එළඹෙන මැතිවරණය සඳහා ඉන්දු - ශ්‍රී ලංකා ධීවර ගැටලුව තමිල්නාඩු මහ ඇමතිවරිය විසින් ප්‍රධාන කරුණක් බවට පත් කර ගැනීමේ සුදානමකින් පසු වන බව ද ඔහු පෙන්වාදෙයි. මේ හේතුව නිසා ඉන්දු ශ්‍රී ලංකා ධීවර සාකච්ජා සඳහා තමිල්නාඩු ප්‍රධාන අමාත්‍යවරිය විසින් දිනයක් ලබා නොදෙන බව ඩී.එම්.කේ පක්ෂ නායක කරුණානිධි ඉන්දීය මාධ්‍ය වෙත පවසා ඇත. කෙසේ වෙතත් ඉන්දු ශ්‍රී ලංකා ධීවර ගැටලුව සම්බන්ධයෙන් සාකච්ජා කිරිම සඳහා දින නියම කරන ලෙස අවස්ථා ගණනාවක දී ඉන්දීය අග්‍රාමාත්‍ය ආචාර්ය මන්මොහන් සිං මහතා තමිල්නාඩු ප්‍රධාන ඇමතිනී ජයලලිතා ජයරාම් වෙත දන්වා යවා තිබේ‍. එහෙත් මේ දක්වාත් ඒ සඳහා කිසිදු ප්‍රතිචාරයක් ප්‍රධාන අමාත්‍යවරිය විසින් දක්වා නොමැති බව වාර්තා වේ. කෙසේ වෙතත් මෙම මස 20 වන දින ඉන්දු - ලංකා සාකච්ජා පැවැත්වෙන බවට ඉන්දිය මාධ්‍ය වාර්තා කර තිබුණත් මේ දක්වාත් ඒ සඳහා කිසිදු සුදානමක් නොමැති බව ධීවර සංගම් පවසයි. ඇතැම් ධීවර සංගම් වලට මෙම සාකච්ජාව සඳහා ආරාධනා කර නොමැති බවට ද ඔවුන් චෝදනා කරයි.", "URL": "https://sinhala.adaderana.lk/news.php?nid=40265", "Category": null, "Parent URL": null}