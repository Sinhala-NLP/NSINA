{"Source": "Adaderana", "Timestamp": "November 2, 2010 08:33 am", "Headline": "අතරමං වූ ධීවර යාත්‍රාව ට  බරපතල ප්‍රශ්නයක් නෑ", "News Content": "කාර්මික දෝෂයකට ලක්ව ගාල්ල වරාය ආසන්න මුහුදේ අතරමංව සිටින බවට තොරතුරු ලැබී ඇති ධීවර යාත්‍රාව බේරා ගැනීම සඳහා අදාළ ධීවර යාත්‍රාවේ හිමිකරුට උපදෙස් ලබා දුන් බව නාවික හමුදාව පවසයි. පසුගිය දා හම්බන්තොට ප්‍රදේශයෙන් ධීවර කටයුතු සඳහා පිටත්ව ගිය මෙම ධීවර යාත්‍රාව ගාල්ල වරායට මුහුඳු සැතපුම් 75ක් දුරකින් තිබෙන බව වාර්තා වේ. එම යාත්‍රාව ගොඩබිමට ගෙන ඒමට‍ ‍නාවික හමුදාවෙන් සහය ඉල්ලා තිබේ. එහෙත් නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා ප්‍රකාශ කළේ එම යාත්‍රාව ගොඩබිමට ගෙන ඒමට නාවික හමුදාවේ මැදිහත් වීමක් සිදු නොකරන බවයි. මුහුඳු ගිය ධීවර යාත්‍රාවක එංජිමේ ආබාධයක් ඇති වූ පමණින් මැදිහත් වීමට නාවික හමුදාව ක්‍රියා නොකරන බවත්,ධීවරයන් මුහුණ දෙන්නට සිදුවන හදිසි තත්ත්වයකදී හෝ අයහපත් කාලගුණික තත්ත්වයකදී හැරුණු විට මැදිහත් වීමට අවශ්‍යතාවයක් නොමැති බව නාවික හමුදා මාධ්‍ය ප්‍රකාශකවරයා සඳහන් කළේය. එහෙත් මෙම ධීවරයන්ට එතරම් බරපතල ප්‍රශ්නයක් උද්ගතව නැති බවත්,ඔවුන් ගොඩබිම සමග ඉතා හොඳින් සබඳතා පවත්වන බවත්,එබැවින් ගොඩබිම සිටින බෝට්ටුවේ හිමිකරුවන්ට වෙනත් බෝට්ටුවක් යවා එහි සිටින ධිවරයින් කැඳවා ගන්නට හෝ බෝට්ටුව ගොඩබිමට ඇදගෙන එන්නට ක්‍රියා කළ හැකි බවද අතුල සෙනරත් මහතා පෙන්වා දුන්නේය.", "URL": "https://sinhala.adaderana.lk/news.php?nid=11882", "Category": null, "Parent URL": null}