{"Source": "Adaderana", "Timestamp": "March 3, 2013 09:02 am", "Headline": "පරණ එකමලු - එත් පොඩ්ඩක් වෙනස්ලු", "News Content": "මෙවර මානව හිමිකම් සමුළුවේ දී ශ්‍රී ලංකාව සම්බන්ධයෙන් ගෙන ඒමට නියමිත යෝජනාව පසුගිය වසරේ මානව හිමිකම් සමුළුවට ඉදිරිපත් කළ යෝජනාවේ දිගුවක් බව අමෙරිකාව පවසයි. අමෙරිකානු රාජ්‍ය දෙපාර්තමේන්තුවේ ප්‍රකාශක පැට්‍රික් වෙන්ට්‍රේල් මහතා දෛනික මාධ්‍ය හමුවේ දී මාධ්‍යවේදීයෙකු නැගු පැනයකට පිළිතුරු ලබාදෙමින් මේ බව පවසා තිබේ. මෙවර මානව හිමිකම් සමුළුවට අමෙරිකාව විසින් ඉදිරිපත් කිරීමට නියමිත යෝජනාව කෙබඳුද යන්න මාධ්‍යවේදියෙකු අමෙරිකානු රාජ්‍ය දෙපාර්තමේන්තු ප්‍රකාශකයාගෙන් විමසා ඇත. එහිදී ඔහු සඳහන් කර ඇත්තේ 2012 වසරේ මාර්තු මාසයේ ශ්‍රි ලංකාව සම්බන්ධයෙන් ඉදිරිපත් කළ යෝජනාවේ තවත් එක් පියවරක් ලෙස මෙම යෝජනාව ඉදිරිපත් කිරීමට බලාපොරොත්තු වන බවයි. ශ්‍රී ලංකාව තුළ ජාතික සහයෝගීතාව ගොඩනැගීම සහ වගවීමේ ක්‍රියාවලිය සඳහා අනුබලදීම මෙම යෝජනාවේ අරමුණ බව පැට්‍රික් මහතා පවසා ඇත. විශේෂයෙන් ශ්‍රි ලංකා රජය විසින් උගත් පාඩම් හා ප්‍රතිසන්ධාන කොමිසම් වාර්තාවේ නිර්දේශ ක්‍රියාත්මක කිරීමට සහයෝගය ලබාදීම මෙම යෝජනාවේ අන්තර්ගත බව අමෙරිකානු රාජ්‍ය දෙපාර්තමේන්තුව පවසා තිබේ.", "URL": "https://sinhala.adaderana.lk/news.php?nid=32062", "Category": null, "Parent URL": null}