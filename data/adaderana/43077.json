{"Source": "Adaderana", "Timestamp": "May 8, 2014 04:33 pm", "Headline": "සම්මාන පිට සම්මාන ගත් තිවාරිට දූෂණ චෝදනා", "News Content": "‘‘ආශිකි ටූ‘‘ චිත්‍රපටයේ ගායක අන්කිත් තිවාරි ඉන්දීය පොලිසිය විසින් අත්අඩංගුවට ගෙන තිබේ. ස්ත්‍රි දූෂණ චෝදනා මත ඉන්දීය වර්සෝවා පොලිසිය විසින් අන්කිත් තිවාරි අත්අඩංගුවට ගෙන ඇත. අන්කිත් තිවාරිගේ පෙම්වතිය බවට සැලකෙන 28 හැවිරිදි තරුණියක් සිදුකරන ලද පැමිණිල්ලකට අනුව ඔහු මෙලෙස අත්අඩංගුවට ගෙන තිබේ. අන්කිත් තිවාරි තමා විවාහ කරගන්නා බවට පොරොන්දු වි සිටිය ද පසුව තමා අතහැර දැමීමට ඔහු පියවර ගත් බව අදාළ තරුණිය පොලිසියට ප්‍රකාශ කර ඇති බව සඳහන්ය. පසුගියදා තම නිවසට පැමිණි අන්කිත් තිවාරි තමා දූෂණය කළ බව ඇය පොලිසිය වෙත ප්‍රකාශ කර තිබේ. අදාළ පැමිණිල්ලට අනුව අන්කිත් තිවාරි අත්අඩංගුවට ගෙන ඇති අතර එම තරුණියට තර්ජනය කළ බවට අන්කිත් තිවාරිගේ සහෝදරයෙකු ද අත්අඩංගුවට ගෙන ඇති බව ඉන්දිය මාධ්‍ය වාර්තා කළේය. ‘‘ආශිකි ටූ‘‘ චිත්‍රපටයේ ‘‘සුන් රහා හේනා තූ‘‘ ගීතය ගායනා කළ අන්කිත් තිවාරි එම ගීතය වෙනුවෙන් ෆිල්ම් ‍ෆෙයා, අයිෆා ඇතුළු සම්මාන රැසක් හිමිකරගෙන තිබේ.", "URL": "https://sinhala.adaderana.lk/news.php?nid=43077", "Category": null, "Parent URL": null}