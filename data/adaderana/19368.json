{"Source": "Adaderana", "Timestamp": "October 15, 2011 09:55 am", "Headline": "දැයට කිරුළට සමගාමීව අනුරාධපුරයේ සංවර්ධන වැඩසටහන් රැසක්", "News Content": "දැයට කිරුළ ප්‍රදර්ශනයට සමගාමීව අනුරාධපුර දිස්ත්‍රික්කයේ සංවර්ධන වැඩසටහන් රැසක් ක්‍රියාත්මක කරන බව අනුරාධපුර දිස්ත්‍රික් ‍‍ලේකම් මහින්ද සෙනෙවිරත්න මහතා පවසයි. ප්‍රදේශයේ යටිතල පහසුකම් නැංවීම සඳහා රුපියල් මිලියන 10,976 ක මුදලක් වෙන් කර ඇති බව ඔහු සඳහන් කරයි. වරාය හා මහාමාර්ග සංවර්ධන අමාත්‍යාංශය හා මාර්ග සංවර්ධන අධිකාරිය ඒකාබද්ධව අනුරාධපුර - මිහින්තලය නගර ප්‍රවේශ මාර්ගය සහ ප්‍රදර්ශන භූමියේ ඇතුළත මාර්ගය සංවර්ධන කිරීම සඳහා රුපියල් මිලියන 4,500 ක මුදලක් වැය කෙරෙන බව සඳහන්ය. දිස්ත්‍රික්කයේ විදුලිබල පද්ධතිය පුළුල් කිරිම සඳහා රුපියල් මිලියන 1,500ක මුදලක් වැයකිරීමට නියමිත බව ද අනුරාධපුර දිස්ත්‍රික් ලේකම් මහින්ද සෙනෙවිරත්න මහතා පවසයි.", "URL": "https://sinhala.adaderana.lk/news.php?nid=19368", "Category": null, "Parent URL": null}