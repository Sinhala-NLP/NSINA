{"Source": "Adaderana", "Timestamp": "August 10, 2019 06:44 pm", "Headline": "කොළඹ කුණු වු කුණු අරුවක්කාලුවට", "News Content": "කොළඹ එක් රැස්වන කසළ අරුවක්කාලු සනීපාරක්ෂක කසළ අංගනයට බැහැර කිරීම මේ වන විට කොළඹ මහනගර සභාව විසින් ආරම්භ කර ඇත. කෙසේවෙතත් එම ප්‍රදේශයට කසළ ප්‍රවාහනය කිරීම සඳහා එක් කසළ රථයක් වෙනුවෙන් රුපියල් ලක්ෂයක මුදලක් වැය කිරීමට සිදුව ඇති බව කොළඹ නාගරික කොමසාරිස් පාලිත නානායක්කාර මහතා පෙන්වා දෙයි. කොළඹ නගර සීමාවේ එක් රැස්වන කසළ කෙරවලපිටිය කසළ අංගනයට බැහැරකිරීම නතර කිරීමට ගත් තීරණයත් සමඟ මේ වන විට කසළ බැහැර කෙරෙන්නේ අරුවක්කාලු කසළ අංගනයටයි. ඉකුත් දින කිහිපයේ මෙට්‍රික් ටොන් 3500ක පමණ කසළ නගරයේ විවිධ ස්ථානවල ගොඩගැසී තිබූ අතර අද බොහෝ ස්ථානවල කසළ ඉවත් කිරීමට පියවර ගෙන තිබුණි. කසළ රැගත් රථ 17ක් ඊයේ රාත්‍රියේ අරුවක්කාලු අංගනය වෙත ළඟා වූ අතර අද පෙරවරුවේ රථ 04 ක් සහ පස්වරුවේ රථ 16 කින් කසළ බැහැර කිරීම සිදු කළ බව කොළඹ මහ නගර සභාව සඳහන් කළේය. එලෙස එක් රථයක ප්‍රවාහනය කෙරෙන කසළ ප්‍රමාණය මෙට්‍රික් ටොන් 10කට ආසන්න වන අතර එක් රථයක සමස්ත වියදම රුපියල් ලක්ෂයක් පමණ වන බව කොළඹ නාගරික කොමසාරිස්වරයා පවසයි.", "URL": "https://sinhala.adaderana.lk/news.php?nid=116245", "Category": null, "Parent URL": null}