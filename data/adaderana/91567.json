{"Source": "Adaderana", "Timestamp": "June 27, 2018 10:49 am", "Headline": "5000 දහසේ නෝට්ටු ‍හොරට අච්චු ගැසූ තරුණයින් දෙදෙනා රිමාන්ඩ්", "News Content": "නීති විරෝධිලෙස මුද්‍රණය කරන ලද රුපියල් 5000 නෝට්ටු තුනක් සමඟ අත්අඩංගුවට ගෙන තිස්සමහාරාම අධිකරණයට ඉදිරිපත් කරන ලද තරුණයින් දෙදෙනා ජුලි මස 11 වනදා තෙක් රක්ෂිත බන්ධනාගාර ගත කරන ලෙස තිස්සමහාරාම මහේස්ත්‍රාත්වරයා නියෝග කර තිබේ. අදාළ පුද්ගලයින් දෙදෙනා සම්බන්ධයෙන් ලැබුණු තොරතුරකට අනුව ලුණුගම්වෙහෙර පොලීසිය විසින් පසුගිය 25 වනදා සවස වැටලීමක් සිදුකර එක් තරුණයෙකු ලුණුගම්වෙහෙර උනාතුවැව ප්‍රදේශයේදී හා අනෙක් තරුණයා ලුණුගම්වෙහෙර දෙවුරම්වෙහෙර ප්‍රදේශයේ පිහිටි තම නිවෙස් තුළදී අත්අඩංගුවට ගැනීමට හැකිවූ බව පොලීසිය කියා සිටියේය. මොවුන් ඊයේ(26) සවස තිස්සමහාරාම අධිකරණයට ඉදිරිපත් කළේය. පොලීසිය විසින් තරුණයින් දෙදෙනාගෙන් කල ප්‍රශ්න කිරීම්වලදී ඔවුන් ප්‍රකාශ කර ඇත්තේ සිදුව ප්‍රදේශයේ පුද්ගලයෙකුගෙන් එම මුදල් නෝට්ටු තමන්හට ලැබුණු බවයි. ඒ අනුව එක පුද්ගලයෙකු බේකරියක් පවත්වාගෙන යනු ලබන අතර ඔහු විසින් වෙළඳ සලකින් 5000 නොට්ටුවකින් භාණ්ඩ මිලදී ගෙන මාරු කිරීමෙන් පසු වෙළද සැල් හිමියාට නෝට්ටුව සම්බන්ධයෙන් සැක සිති එම නෝට්ටුව එම සැකකරුටම දී නැවත මුදල් ලබාගෙන තිබේ. ඒ ඔස්සේ ලැබුණු තොරතුරකට අනුව පොලීසිය විසින් මෙම පුද්ගලයින් සම්බන්ධයෙන් සොයා බල ඔවුන්ගේ නිවෙස් පරික්ෂ කර ඔවුන් සතුව තිබු අනෙකුත් 5000 නෝට්ටු කීපයක් සොයා ගෙන තිබේ. මෙම වැටලීම ලුණුගම්වෙහෙර පොලිසියේ අපරාධ අංශයේ ස්ථානාධිපති උ .පො .ප .මුනිදාස මහතාගේ ප්‍රධානත්වයෙන් පො .කෝ .35324 රන්ජිත් , 512045 තුෂාර සහ පො .ආ ,සා , 2919රවිදු යන නිලධාරින් විසින් සිදුකර තිබේ.", "URL": "https://sinhala.adaderana.lk/news.php?nid=91567", "Category": null, "Parent URL": null}