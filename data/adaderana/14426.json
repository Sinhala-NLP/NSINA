{"Source": "Adaderana", "Timestamp": "February 23, 2011 02:41 pm", "Headline": "නිකවැරටිය පෙත්සමත් එ.ජා.පය ඉල්ලා අස්කර ගනියි", "News Content": "නිකවැරටිය ප්‍රාදේශීය සභාව වෙනුවෙන් එක්සත් ජනතා නිදහස් සන්ධානය මගින් ඉදිරිපත් කළ නාමයෝජනා පත්‍රය අහෝසි කරන ලෙස ඉල්ලා එක්සත් ජාතික පක්ෂය විසින් අභියාචනාධිකරණය හමුවේ ගොනු කළ පෙත්සම අද ඉල්ලා අස්කරගෙන ගැනීමට තීරණය කර ඇති බව දැනුම් දී තිබේ. අදාළ නඩුව අද(23)කැඳවූ අවස්ථාවේ පැමිණිලිකාර එක්සත් ජාතික පක්ෂය වෙනුවෙන් පෙනී සිටි නීතිඥවරුන් විසින් තම පෙත්සම ඉල්ලා අස්කර ගන්නට කැමති බව අධිකරණය හමුවේ සඳහන් කර තිබේ. එහිදී එම ඉල්ලා අස්කගැනීමේ ඉල්ලීම මෝසමක් මගින් හෙට දිනයේ හෝ අනිද්දා දිනයේ ඉදිරිපත් කරන ලෙස අභියාචනාධිකරණය විසින් දැනුම් දී තිබේ. ඒ අනුව කල්දමන ලද නිකවැරටිය ප්‍රාදේශීය සභා මැතිවරණය මාර්තු මස 17 වෙනි දින පවත්වන්නට අභියාචනාධිකරණය විසින් මැතිවරණ කොමසාරිස්වරයාට අවසර ලබා දී ඇත. එක්සත් ජනතා නිදහස් සන්ධානය විසින් නුවරඑළිය ප්‍රාදේශීය සභාව සඳහා ඉදිරිපත් කළ නාම යෝජනා ලැයිස්තුව මැතිවරණ නීතියට පටහැණි බවත්,එබැවින් අදාළ තේරීම්භාර නිලධාරියා විසින් එම නාම යෝජනා ලැයිස්තුව බාර ගැනීම නීති විරෝධී බව ප්‍රකාශයට පත් කරන ලෙසත් ඉල්ලා එක්සත් ජාතික පක්ෂය විසින් මෙම පෙත්සම අභියාචනාධිකරණය හමුවේ ගොනුකර තිබිණි.", "URL": "https://sinhala.adaderana.lk/news.php?nid=14426", "Category": null, "Parent URL": null}