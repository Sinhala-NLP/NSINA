{"Source": "Adaderana", "Timestamp": "March 23, 2019 09:36 am", "Headline": "ක්‍රයිස්ට්චර්ච්හි මියගිය අය වෙනුවෙන් ඔස්ට්‍රේලියාවේ සැමරුමක්", "News Content": "පසුගිය සතියේ නවසීලන්තයේ ක්‍රයිස්ට්චර්ච් නගරයේ මුස්ලිම් දේවස්ථානයකට එල්ල වූ ප්‍රහාරයෙන් මියගිය පිරිස සිහිකරමින් ඔස්ට්‍රේලියාවේ අනුස්මරණ උළෙලක් පවත්වා ඇත. එම අවස්ථාවට ඔස්ට්‍රේලියානු සිසුන් පිරිසකගේ හකා නර්තනයක් ද ඇතුළත්ව ඇත. ඔස්ට්‍රේලියාවේ සිඩ්නි නුවර ලේකෙම්බ (Lakemba) දේවස්ථානය එරට මුස්ලිම් බැතිමතුන් වැඩිම පිරිසක් වන්දනාමාන කරන ආගමික ස්ථානයකි. නවසීලන්තයේ ක්‍රයිස්ට්චර්ච් ප්‍රහාරය සිහිපත් කිරීම වෙනුවෙන් පසුගියදා එහි දොරගුළු මුස්ලිම් සහ මුස්ලිම් නොවන සියලුම ජන කොටස් වෙනුවෙන් විවෘතව පැවතියේය. බිහිසුණු වෙඩි තැබීමේ සතියක යටගියාව ආවර්ජනය කරමින් විවිධ අංග ඇතුළත් වූ මෙම අවස්ථාවට ඔස්ට්‍රේලියානු සිසුන් පිරිසකගේ හකා නර්තනයක් ද ඇතුළත් වුණි. හකා නර්තනය නවසීලන්තයේ සාම්ප්‍රදායික මාඕරි සංස්කෘතියෙහි දැක ගත හැකි සුවිශේෂී අංගයකි. අතිශය නිර්මාණශීලී සංරචනයක් වන එය මියගිය පුද්ගලයින් වෙනුවෙන් අවසන් ගෞරව දැක්වීමට යොදාගත හැකි උචිතම ක්‍රමය බව මේ පිළිබඳව අදහස් දක්වමින් විශේෂඥයෙක් පවසා සිටියි. නවසීලන්තයේ ක්‍රයිස්ට්චර්ච්හි ඉස්ලාම් දේවස්ථාන දෙකකට එල්ල වූ වෙඩි ප්‍රහාරය අවසන් වී තිබුණ ද ඉන් කම්පනයට පත් පුද්ගලයින්ගේ මානසික තත්ත්වය තවමත් යථා තත්ත්වයට පත්වී නැත. මෙම ප්‍රහාරයෙන් පුද්ගලයන් පනස්දෙනෙකු මියගිය අතර තවත් බොහෝ පිරිසක් තුවාල ලැබුවේය. ජාතිවාදී දක්ෂිණාංශික මතවාද දරමින් වෙඩි ප්‍රහාරය සිදු කළ බ්‍රෙන්ටන් ටරන්ට් නමැති විසි අට හැවිරිදි ඔස්ට්‍රේලියානු ජාතිකයාට එරෙහිව එක් මිනී මැරුමක් සම්බන්ධයෙන් අධිකරණය ඉදිරියේ නඩු පවරනු ලැබ ඇති අතර, ඔහුට එරෙහිව තවත් චෝදනා ගණනාවක් ගොනු කර ඇත. නවසීලන්තය තුළ අර්ධ ස්වයංක්‍රීය ගිනි අපි භාවිතය සහ ළඟ තබා ගැනීම සම්පූර්ණයෙන් තහනම් කරමින් බ්‍රහස්පතින්දා දින නිවේදනයක් නිකුත් කිරීමට අගමැතිනි ජසින්ඩා ආර්ඩන් ක්‍රියා කළාය.", "URL": "https://sinhala.adaderana.lk/news.php?nid=106598", "Category": null, "Parent URL": null}