{"Source": "Adaderana", "Timestamp": "March 28, 2017 07:15 pm", "Headline": "රවි රාජ් ඝාතන නඩුව - සැකකරුවන් සිටින තැන සොයන්න සී.අයි.ඩී යට බාරයි", "News Content": "පාර්ලිමේන්තු මන්ත්‍රී නඩරාජා රවිරාජ් ඝාතන නඩුව යළි විභාග කිරීමේ නියෝගයක් නිකුත් කරන ලෙස ඉල්ලා ගොනුකර ඇති පෙත්සම ජුනි මස 19 වැනිදා කැඳවීමට අභියාචනාධිකරණය දින නියම කර තිබේ. මියගිය රවිරාජ් මන්ත්‍රීවරයාගේ බිරිඳ විසින් පෙත්සම ඉදිරිපත් කර තිබු බව අද දෙරණ අධිකරණ වාර්තාකරු පවසයි. පෙත්සම අද කැඳවු අවස්ථාවේ පෙත්සම්කාර පාර්ශවයේ නීතීඥවරයා අධිකරණයට දන්වා ඇත්තේ අදාළ නඩුවෙන් නිදොස් කොට නිදහස් කෙරුණු නාවික හමුදා සාමාජිකයන් තිදෙනාට නොතීසි භාරදීමට නොහැකි තත්ත්වයක් උද්ගත වී ඇති බවයි.අදාළ නඩු විභාගය සම්බන්ධයෙන් පැමිණිලිකාර පාර්ශවය වෙනුවෙන් පෙනී සිටි නීතිඥ එම්. ඒ. සුමන්තිරන් මහතා මාධ්‍ය වෙත අදහස් දක්වමින් කියා සිටියේ නාවික හමුදාපතිවරයා විසින් එකී සැකකාර හමුදා සාමාජිකයින් තිදෙනා සිටින්නේ කොහේදැයි නොදන්නා බව අධිකරණයට දන්වා ඇති බවයි. කෙසේ වෙතත් එම තිදෙනාගෙන් ප්‍රධාන සැකකරු තවත් නඩුවක සැකකරුවෙකු ලෙස සිටින බවත්, ඒ නිසාම ඔහුට අධිකරණයකින් වරෙන්තුවක් නිකුත් කර තිබෙන බවත් අධිකරණයට දැන්වූ බව සුමන්තිරන් මහතා සඳහන් කළේය.මෙම කරුණු සැලකිල්ලට ගෙන මෙම සැකකරුවන් සිටින්නේ කොහේද යන්න පිළිබඳ සොයා බලා අධිකරණයට කරුණු දක්වන ලෙස අපරාධ පරීක්ෂණ දෙපාර්තමේන්තු අධ්‍යක්ෂකට අධිකරණය විසින් නියෝග කළ බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=71474", "Category": null, "Parent URL": null}