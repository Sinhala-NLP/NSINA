{"Source": "Adaderana", "Timestamp": "November 23, 2012 10:04 am", "Headline": " චෝදනා විමසුමට අගවිනිසුරුවරිය පාර්ලිමේන්තුවට පැමිණෙයි", "News Content": "තමාට එරෙහිව එල්ල වී ඇති චෝදනා විමසුමට පාර්ලිමේන්තු තේරීම් කාරක සභාව හමුවේ පෙනී සිටීම සඳහා අගවිනිසුරු ආචාර්ය ශිරාණි බණ්ඩාරනායක මහත්මිය මීට සුළු මොහොතකට පෙර පාර්ලිමේන්තුවට පැමිණියාය. අගවිනිසුරුවරියට එරෙහිව නඟා ඇති දෝශාභියෝග චෝදනා විමර්ශනය කිරීම සඳහා පත් කළ තේරීම් කාරක සභාවේ විභාග කටයුතු නතර කරන ලෙස ඊයේ (22) පස්වරුවේ ශ්‍රේෂ්ඨාධිකරණය පාර්ලිමේන්තු තේරීම් කාරක සභාවෙන් ඉල්ලීමක් ද කර තිබිණි. එහෙත් එකී ඉල්ලීම නොතකා දින නියම කරගත් පරිදි අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඇති චෝදනා විමසීම සඳහා අද (23) දින පාර්ලිමේන්තු තේරීම් කාරක සභාව රැස්වනු ඇති බවට නියෝජ්‍ය කතානායක චන්දිම වීරක්කොඩි මහතා නිවේදනය කළේය. ඒ අනුව අද දින අදාළ පාර්ලිමේන්තු තේරීම් කාරක සභාව හමුවේ පෙනී සිටින ලෙස අගවිනිසුරුවරියට ද දැනුම් දී ඇති බව හෙතෙම සඳහන් කළේය.", "URL": "https://sinhala.adaderana.lk/news.php?nid=29420", "Category": null, "Parent URL": null}