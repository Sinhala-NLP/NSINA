{"Source": "Adaderana", "Timestamp": "April 2, 2016 08:59 pm", "Headline": "ධීවර ගැටලු සොයන්න ධීවර ඇමති මුලතිව් යයි", "News Content": "මුලතිව් මුහුදු තීරයේ ලයිට්කෝස් භාවිතයෙන් ධීවර කටයුතු කරන ධීවරයින් අත්අඩංගුවට ගැනීම සඳහා ධීවර අමාත්‍ය මහින්ද අමරවීර මහතා නාවික හමුදාවට උපදෙස් ලබා දී තිබේ.මුලතිව් ප්‍රදේශයේ ධීවර ජනතාවගේ පවතින ගැටලු පිළිබඳ සොයා බැලීම සඳහා ධීවර අමාත්‍ය මහින්ද අමරවීර මහතා ඇතුළු ධීවර අමාත්‍යාංශ නියෝජිතයන් පිරිසක් එම ප්‍රෙදේශයේ සංචාරයක නිරත වු‍ණි.අදාළ සංචාරයෙන් අනතුරුව ධීවර අමාත්‍යවරයා මෙම අදහස් පළ කර ති‍බේ.විශේෂයෙන්ම වර්තමානයේ මාදැල් ඇදීමේ දී ට්‍රැක්ටර් යොදාගැනීම පිළිබඳව ධීවර අමාත්‍යවරයාගේ අවධානය යොමුව ඇති අතර එමගින් වෙරළට විශාල හානියක් සිදුවන බව ධීවරයින් පෙන්වා දී ඇත.එම නිසා එම කටයුතු නැවැත්වීම සඳහා ද ධීවර අමාත්‍යවරයා අවශ්‍ය උපදෙස් ලබා දී ඇති බව ධීවර අමාත්‍යාංශය සඳහන් කළේය.විශේෂයෙන්ම මුලතිව් ප්‍රදේශයේ ධීවර කටයුතු සඳහා දකුණු ප්‍රදේශයෙන් විශාල ධීවරයින් පිරිසක් පැමිණෙන බවට මුලතිව් ධීවරයින් පවසා තිබේ.ඒ අනුව එම ධීවරයින් පැමිණීම වැළැක්වීමට අදාළ පියවර ගන්නා ලෙස ද ධීවර අමාත්‍යවරයා නාවික හමුදාවට උපදෙස් ලබාදුන් බව ධීවර අමාත්‍යාංශය සඳහන් කළේය. නායාරු සහ කෝකිලායි යන ධීවර ගම්මානවල ජනතාවගේ ගැටලු මෙන්ම මුලතිව් දිස්ත්‍රික්කයේ ධීවර ජනතාවගේ ගැටලු පිළිබඳ සොයා බැලීම සඳහා මුලතිව් දිස්ත්‍රික් ලේකම්වරිය ඇතුළු ධීවර අමාත්‍යාංශ නිලධාරීන්ගේ ප්‍රධානත්වයෙන් කමිටුවක් පත් කර තිබේ.අදාළ කමිටුවේ වාර්තාව සතියක් ඇතුළත තමන් වෙත භාරදෙන ලෙස ධීවර අමාත්‍ය මහින්ද අමරවීර මහතා දැනුම් දී ඇත.", "URL": "https://sinhala.adaderana.lk/news.php?nid=58867", "Category": null, "Parent URL": null}