{"Source": "Adaderana", "Timestamp": "April 15, 2018 11:14 am", "Headline": "දෙමාපියන්ට නොදන්වා හිතුවක්කාර ගමනක් ගිය පාසල් සිසුන් අඩි 150 ක ප්‍රපාතයකින් නවතියි", "News Content": "බදුල්ල මහියංගනය මාර්ගයේ තල්දෙන 6 කනුව ප්‍රදේශයේදී (15) දා අලුයම 1 .30 පමණ මෝටර් රථයක් අඩි 150 ක් ප්‍රපාතයකට පෙරළීමෙන් සිදුවු අනතුරකින් තුවාල එහි ගමන් කළ සිව්දෙනාම තුවල ලබා බදුල්ල මහරෝහලට ඇතුලත් කර ඇතැයි බදුල්ල පොලිසිය පවසයි. තුවාලකරුවෝ හසලක පදිංචි අවුරුදු 18, 16,සහ 14 යන වයස් කාණ්ඩවලට අයත් පාසැල් සිසුන් බවත් මෝටර් රථය පැදවු 18 හැවිරිදි තරුණයාටද රියදුරු බලපත්‍රයක් නොමැති බවත් පොලීසිය සඳහන් කරයි. අවුරුදු චාරිත්‍ර ඉටුකිරීමෙන් පසු දෙමාපියන් ඥාතියෙකුගේ මළ ගෙදරට ගිය අවස්ථාවේ 18 හැවිරිදි තුවාල කරු නිවසේ තිබු වාහනය රැගෙන දෙමාපියන්ට නොදන්වා මිතුරන් තිදෙනකු සමඟ හසලක සිට බදුල්ලට පැමිණ ඇතැයි විමර්ශනවලදී අනාවරණය වු බවද පොලිසිය සඳහන් කරයි. ඔවුන් දුන්හිද දිය ඇල්ල නරඹා බදුල්ල නගරයට ද පැමිණ ආපසු යන අතරතුර මෙම අනතුර සිදුව තිබිණි. අඩි 150 ක් ප්‍රපාතයට පෙරලී ඇති මෝටර් රථය ගසකට සිරවී නතරවී ඇති අතර එසේ නොවූයෙනම් ඊට පහළින් පිහිටි බදුලු ඔයට වැටීමට ඉඩ තිබු බවද පොලීසිය සඳහන් කරයි. බදුල්ල පොලිස් අධිකාරි ධම්මික වීරසේකර ,බදුල්ල මූලස්ථාන ප්‍රධාන පොලිස් පරික්ෂක විපුල තෙන්නකෝන් හා වාහන අංශයේ ස්ථානාධිපති උ.පො.ප .ජයතුංග යන මහත්වරුන්ගේ උපදෙස් මත පො.කො 54118 සුජිත් සහ 17862 ප්‍රේමසිරි යන නිලධාරිහු පරික්ෂණ පවත්වති .", "URL": "https://sinhala.adaderana.lk/news.php?nid=87455", "Category": null, "Parent URL": null}