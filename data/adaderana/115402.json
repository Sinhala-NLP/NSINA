{"Source": "Adaderana", "Timestamp": "July 31, 2019 10:50 am", "Headline": "රට වෙනුවෙන් නම් දේශපාලනය කරන්නේ සන්ධානය ගොඩනැඟිය යුතුමයි-ශාන්ත බණ්ඩාර", "News Content": "රට සහ ජනතාව ගැන සිතා දේශපාලනය සිදු කරන්නේ නම් ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ සන්ධාන ගතවිය යුතු බව ශ්‍රී ලංකා නිදහස් පක්ෂ තරුණ පෙරමුණේ සභාපති පාර්ලිමේන්තු මන්ත්‍රී ශාන්ත බණ්ඩාර මහතා පවසයි. මන්ත්‍රීවරයා වැඩිදුරටත් සඳහන් කළේ එලෙස සන්ධාන ගත වීමෙන් පමණක් ඉදිරි ජනාධිපතිවරණය ජයග්‍රහණය කළ හැකි බවයි. ගල්ගමුව ප්‍රදේශයේ පැවති ශ්‍රී ලංකා නිදහස් පක්ෂ ක්‍රියාකාරීන්ගේ හමුවකින් පසු මාධ්‍ය වෙත අදහස් දක්වමින් ඔහු මේ බව සඳහන් කළේය. පොහොට්ටුව සමඟ සාකච්ඡා බිඳ වැටී එක්සත් ජාතික පක්ෂය සමඟ සාක්ච්ඡා කරන්න සිදු වුයේ නම් එය ගන්නා තීරණය කුමක් ද යන්න මෙහිදී මාධ්‍යවේදීන් ප්‍රශ්න කර සිටියේය. එයට පිළිතුරු දෙමින් ශාන්ත බණ්ඩාර මහතා කියා සිටියේ, රට වෙනුවෙන් නම් දේශපාලනය කරන්නේ, නම් පොහොට්ටුව හා ශ්‍රී ලංකා නිදහස් පක්ෂය අතර සන්ධානය ගොඩනැඟිය යුතුමයි යනුවෙනි. එසේ සිදු නොවන්නේ නම්, ජයග්‍රහණයක් කරා ගෙන යෑම අපහසු බවත් පැවසු බණ්ඩාර මහතා, කෙසේ නමුත් ශ්‍රී ලංකා නිදහස් පක්ෂය ලෙස කිසි විටෙකත් දුර්වල වීමට බලාපොරොත්තුවක් නොමැති බවද පැවසිය. එනිසා ගත යුතු තීන්දු තීරණ රට වෙනුවෙන් අවස්ථානෝචිත ලෙස ගන්නා බවත් පැවසු ශාන්ත බණ්ඩාර මහතා, ශ්‍රි ලංකා නිදහස් පක්ෂය පැත්තෙන් ජනාධිපතිවරණය සඳහා අපේක්ෂකයෙක් යෝජනා කරන බව ද සඳහන් කළේය. පොදු ජන පෙරමුණෙන් ද අපේක්ෂකයෙක් ඉදිරිපත් වෙන අතර, ලංකාව පුරාම ඇති ඡන්ද ලබා ගත හැකි අයෙක් පිළිබඳ සැලකිල්ල දක්වමින් බහුතර ජනතා මතය වී ඇති රටේ මත්ද්‍රව්‍යවලට එරෙහි වන රටේ අනන්‍යතාවය රකින හා ආර්ථිකය නඟා සිටුවිය හැකි පුද්ගලයෙක් ඉදිරිපත් කරන බවද පැවසීය.", "URL": "https://sinhala.adaderana.lk/news.php?nid=115402", "Category": null, "Parent URL": null}