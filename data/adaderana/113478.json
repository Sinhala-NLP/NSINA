{"Source": "Adaderana", "Timestamp": "July 6, 2019 09:16 am", "Headline": "ඉරාකයේ බැබිලෝන් නගරය ලෝක උරුමක් ලෙස නම් කරයි", "News Content": "ඉරාකයේ ඓතිහාසික බැබිලෝන් නගරය ඇතුළු තවත් ස්ථාන කිහිපයක් ලෝක උරුම ලැයිස්තුවට එක්කිරීමට යුනෙස්කෝ සංවිධානය තීරණය කර තිබේ. කෙසේ නමුත් බැබිලොන් නගරය ලෝක උරුම ලැයිස්තුවට නම්කරන තෙක් වසර 30කට වැඩි කාලයක් බලාසිටීමට ඉරාකයට සිදුව තිබුණි. ඓතිහාසික බැබිලෝන් පෞර නගරය යුනෙස්කෝ ලෝක උරුමයක් ලෙසින් නම්කර තිබේ. මානව ශිෂ්ඨාචාරයේ විශිෂ්ටතම නගරයක් වූ බැබිලොන් නගරය ලෝක උරුමයක් ලෙසින් නම් කිරීම මඳක් ප්‍රමාද වුවත්, මේ වන විට එය සැලකෙන්නේ ඉරාකයේ පිහිටි පස්වැනි ලෝක උරුමය ලෙසයි. බැබිලෝනියාවේ අගනුවර වූ බැබිලොන් නගරය පිහිටා ඇත්තේ යුප්‍රටීස් නදී ඉවුරේ යි. දැවැන්ත කුළුණු, ගඩොලින් සෑදූ දේවස්ථාන සහ වරෙක ලෝක පුදුම හතෙන් එකක් ලෙසින් සැලකුණු එල්ලෙන උද්‍යාන වැනි සුවිශේෂී ඉදිකිරීම් හේතුවෙන් බැබිලොන් නගරය වඩාත් ප්‍රකට වෙයි. අද වන විට එහි සංචාරයට යන පිරිස්වලට වර්ග කිලෝ මීටර් 10 පුරා විසිරී පවතින අතීත විභූතියේ නෂ්ටාවශේෂ සහ බැබිලෝන් හි සුප්‍රකට සිංහ ප්‍රතිමාව හා ඉෂ්තාර් ද්වාරයේ නටඹුන් නැරඹීමේ අවස්ථාව ද ලැබෙයි. වසර හාරදහසකට වඩා පැරැණි බැබිලෝන් නගරය ලෝක උරුමයක් බවට පත්කරගැනීමට ඉරාකය පළමුවරට උත්සාහ කළේ 1983 වසරේදීයි. කෙසේ නමුත් ඒ සදහා වසර 30කටත් වඩා වැඩි කාලයක් ගතකිරීමට ඔවුන්ට සිදුවුණි. නව යුනෙස්කෝ ලෝක උරුම නම්කිරීමට එක්සත් ජාතීන් කටයුතු කළේ අසර්බයිජාන් හිදී පැවැති හමුවක් අතරතුරයි. ලෝක උරුම නම්කෙරෙන්නේ මානව අවශ්‍යතා සහ ජාත්‍යන්තර එකගතා සැපිරීම යන සියලු පදනම් සලකමින්ය. ඒ අනුව මෙවර නම්කළ නව ලෝක උරුම අතරට බුර්කිනෝ ෆාසෝ හි ඓතිහාසික ෆෙරොස් මෙටාලුර්ජි කලාපය, බ්‍රසීලයේ පැරාටි හා යහා ග්‍රාන්ඩේ සහ අයිස්ලන්තයේ වට්නාජෝකූල් ජාතික වනෝද්‍යානය අයත් වෙයි. ඊට අමතරව ප්‍රංශයේ ඔස්ට්‍රල් භූමිය හා මුහුදත්, 1979 වසරේ පටන් ලෝකඋරුම නිර්දේශිත ලැයිස්තුවේ පැවැති ඇල්බේනියාවේ ඕහ්රිඩ් හි ස්වභාවික හා සංස්කෘතික උරුමයත් ලෝක උරුම අතරට නම්කර තිබේ.", "URL": "https://sinhala.adaderana.lk/news.php?nid=113478", "Category": null, "Parent URL": null}