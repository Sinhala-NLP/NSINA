{"Source": "Adaderana", "Timestamp": "December 8, 2013 09:17 pm", "Headline": "ලලිත් කුගන් කෝ? - හෙටට වසර 2යි", "News Content": "අතුරුදන් වූ බව කියන තම පක්ෂ ක‍්‍රියාකාරීන් දෙදෙනෙකු වන ලලිත් සහ කුගන් ගැන කිසිදු තොරතුරක් නැතිව හෙටට වසර 2ක් වන බව පෙරටුගාමී සමාජවාදී පක්ෂයේ මාධ්‍ය ප්‍රකාශක පුබුදු ජයගොඩ මහතා පවසයි. කොළඹ අද පෙරවරුවේ පැවැත් වූ මාධ්‍ය හමුවකට සහභාගී වෙමින් එම පක්ෂ මාධ්‍ය ප‍්‍රකාශක පුබුදු ජාගොඩ මහතා මේ බව කියා සිටියේය. එහිදී පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා වැඩිදුරටත් මෙසේද පැවසීය. ලබන 10 වැනිදාට ලෝක මානව හිමිකම් දිනය යෙදී තිබෙනවා. 2011 වසරේ මානව හිමිකම් දිනය වෙනුවෙන් යාපනයේ මාධ්‍ය හමුවක් සංවිධානය කරමින් සිටියදී ලලිත් සහ කුගන් සහෝදරවරුන් දෙදෙනා ආණ්ඩුව විසින් පැහැර ගත්තා. මේ පැහැර ගැනීමට ආණ්ඩුව සම්බන්ධ බවට තොරතුරු තිබෙනවා. ඔවුන් ගමන් ගත් යතුරු පැදිය කෝපායි පොලිසියේ තිබී හමු වුණා. ඒ ගැන පොලිසිය විශ්වාස කළ නොහැකි සුරංගනා කතා කිව්වා. ඊට පසුව මාධ්‍ය හමුවකදී කැබිනට් මාධ්‍ය ප‍්‍රකාශක කෙහෙළිය රඹුක්වැල්ල කිව්වා, ඔවුන් දෙදෙනා අත්අඩංගුවේ සිටිනවා කියලා. නමුත් ගෙවී ගිය වසර දෙකක් පුරාවට කිසිදු තොරතුරක් නැහැ. මේක ලංකාවේ ප‍්‍රජාතන්ත‍්‍රවාදය පිළිබඳ ප‍්‍රශ්නයක්. ලලිත් සහ කුගන් සහෝදරවරුන් දෙදෙනා පැහැර ගෙන යාම, ලංකාවේ සිදු වන පැහැර ගෙන යාම්, අතුරුදහන් කිරීම්, ඝාතනය කිරීම් දහස් ගණනක් අතරින් එක් සිදුවීමක් පමණයි. ඔවුන්ගේ විශේෂත්වය ඔවුන් දේශපාලන ක‍්‍රියාධරයින්. උතුරේ ජනතාව මුහුණ දෙන තර්ජනවලට, පීඩාවන්ට විරුද්ධව ඔවුන් පෙනී සිටියා. උතුරේ ජනතාව මුහුණ දෙන සැබෑ ප‍්‍රශ්න මොන වගේද, මිලිටරි පාලනය මොනවගේද, පැහැර ගැනීමට හා අතුරුදන් කිරීමට හා අත්අඩංගුවට ගැනීමට ලක් වූවන්ගේ ඥාතීන් මුහුණ දෙන අත්දැකීම් මොන වගේද කියලා ඔවුන් දකුණේ සමාජයට සන්නිවේදනය කරන්න විශාල මෙහෙයක් ඉටු කළා. ඒ වගේම දකුණේ ජන සමාජය අවුරුදු 30ක් තිස්සේ අත්විඳි නව ලිබරල් ධනවාදයේ අත්දැකීම් උතුරේ සමාජයට කියන්න ඔවුන් මැදිහත් වුණා. සිංහල, දෙමළ, මුස්ලිම් පීඩිතයින් ඒකාබද්ධව ප‍්‍රශ්නවලට උත්තර හොයන්නේ කොහොමද කියන පණිවිඩය ඔවුන් උතුරට රැගෙන ගියා. මේ ඝාතනය කිරීම්, පැහැර ගැනීම්, අතුරුදහන් කිරීම් වැළැක්වීම සඳහා සමාජ පෙළ ගැස්මක් අවශ්‍යයි. ඒක ධනවාදයට හෝ ලිබරල්වාදීන්ට කරන්න පුළුවන් කියා අපි විශ්වාස කරන්නේ නැහැ. පැහැර ගැනීමට, අතුරුදහන් කිරීමට ලක් වූවන්ගේ ජීවිත පිළිබඳ වගකීම සමාජයක් ලෙස බාර ගත යුතුයි. මේ සියලූ දෙනා නිදහස් කරන්න, ඒ වගේම පැහැර ගෙන යාම්, අතුරුදහන් කිරීම් සහ ඝාතනය කිරීම් නතර කරන්න කියා අපි ආණ්ඩුවට බල කරනවා. නව සමසමාජ පක්ෂයේ නායක ආචාර්ය වික‍්‍රමබාහු කරුණාරත්න මහතා අතුරුදන් වීම් ගැන ආණ්ඩුව කිව්වේ, යුද්ධයේදී තුවාල ලැබූ එල්.ටී.ටී.ඊ. ක‍්‍රියාකාරීන් වෙනත් ප‍්‍රදේශවල සැඟවී ප‍්‍රතිකාර ගන්නවා. ඔවුන් තමයි සුදුවෑන්වලින් රැගෙන යන්නේ කියලා. ඒක නීත්‍යනුකූල පිළිතුරක් නොවෙයි, නමුත් ආණ්ඩුව එහෙම කිව්වා. ඊට පස්සේ ඝාතනය කිරීම්වලදී කිව්වා, කුඩුකාරයින් අතර පුංචි පුංචි යුද්ධ තිබෙනවා. ඒවායේදී තමයි මිය යන්නේ කියලා. ඊට පස්සේ අත්අඩංගුවට ගත් අය මරා දැම්මා. විශේෂයෙන්ම දේශපාලන ක‍්‍රියාධරයින්ගේ අතුරුදන්වීම ඉතාම බරපතළ ප‍්‍රශ්නයක්. ඒ ගැන ආණ්ඩුවට කියන්න හේතුවක් නැහැ. උත්තරයක් නැහැ. උතුරු පළාත් මහ ඇමති විග්නේෂ්වරන් මැතිතුමා කියනවා, මටත් පාරේ යන්න බයයි කියලා. ලලිත් සහ කුගන් ළඟට එකතු වෙන්නේ විග්නේෂ්වරන්දැයි අපි දන්නේ නැහැ. මමත් යාපනයේ උද්ඝෝෂණයකට ගිහින් එද්දී මම ආපු වාහනයට ලොකු ගලක් වැදුණා. ගැල ගැහුවේ, හමුදා භටයින් දෙදෙනෙක්ට පිටුපසින් සිටි පුද්ගලයෙක්. ඒ ගැන එස්.එස්.පී. මහත්තයාට පැමිණිලි කළාම ඔහු කිව්වේ, ඒවා කරන්නේ හමුදාව, අපිත් හමුදාවට බයේ ඉන්නේ කියලා. ඒකයි ඇත්ත තත්ත්වය. අද තිබෙන්නේ ෆැසිස්ට් තත්ත්වයේ පාලනයක්. නීතිය ක‍්‍රියාත්මක වෙන්නේ නැහැ. බොදු බල සේනා වැනි සංවිධාන පොලිසිය ඉක්මවා කටයුතු කරනවා. ඒක පිටුපස ඉන්නේ ගෝඨාභය රාජපක්ෂ කියලා ඕනෑ කෙනෙක් දන්නවා. ඇතැමුන් හිතනවා අමෙරිකාව හරි කැමරන් මහත්තයා හරි මැදිහත් වෙලා මේ ප‍්‍රශ්නය විසඳයි කියලා. නමුත් අමෙරිකාව, කැමරන් මහත්තයා තමයි මැදපෙරදිගට රටවලට කඩා පැනලා විශාල අපරාධ සිදු කරන්නේ. ඔවුන් අපේ ප‍්‍රශ්නය විසඳනවා කියලා හිතනවා නම් ඒක මෝඩ කතාවක්. දෙමළ සමාජයේ ඇතැම් නායකයින් හිතනවා නැවත ප‍්‍රභාකරන් ආවොත් හොඳයි කියලා. ප‍්‍රභාකරන් වෙන අය මැරුවත් උතුරේ අයට කරදරයක් වුණේ නැහැ කියලා. ගරිල්ලා යුද්ධයක් මේකට විසඳුමක් නොවෙයි. ඉන් සිදු වෙන්නේ තවත් මර්දනයට පාර කැපීමක්. පිළිතුර තිබෙන්නේ වාමාංශික පිළිතුරක්. ජනතාවගේ විසඳුමක් අවශ්‍යයි. ඒක දකුණේ සමාජයෙන් ආරම්භ කළ යුතුයි. ආචර්ය නිර්මාල් රංජිත් දේවසිරි මහතා ලංකාවේ සිදුවෙන පැහැර ගැනීම් ගැන, අතුරුදහන් කිරීම් ගැන තේරුම් ගන්න ඉතාම හොඳ නිදර්ශනයක් තමයි ලලිත් සහ කුගන් පැහැර ගැනීම. පසුගිය කාලයේ සිදු වුණු මෙවැනි සිදුවීම් අතරින් ඊනියා සිවිල් සමාජයේ ඉතාම අඩු අවධානයක් යොමු වුණු සිදුවීම ලෙස මේ සිදුවීම දකින්න පුළුවන්. මම විශ්වාස කරන්නේ ඔවුන් දෙදෙනා නියෝජනය කළ දේශපාලන කණ්ඩායම සහ දේශපාලන මතය ඊට හේතු වෙන්න ඇති. ආණ්ඩුව ක‍්‍රියාත්මක වෙන්නේ ප‍්‍රධාන බිල්ලන් දෙදෙනෙක් මත. එකක් තමයි බෙදුම්වාදය. අනෙක අධිරාජ්‍යවාදය. හිට්ලර්ගේ කාලෙත් උඩින් ඡුන්ද තිබුණා, ජනතා රැුලි තිබුණා. නමුත් යටින් ඝාතක කණ්ඩායම් ක‍්‍රියාත්මක වුණා. දැනුත් එහෙමයි. ලලිත් සහ කුගන් එල්.ටී.ටී.ඊ. සංවිධානය සමග සම්බන්ධ දේශපාලනයක් නොවෙයි දියත් කළේ. දකුණේ සමාජය සහ උතුරේ සමාජය අතර යම් සහජීවනයක් ගොඩනඟන්නයි ඔවුන් උත්සාහ කළේ. මම හිතන්නේ එවැනි අයට තමයි උතුරේ දේශපාලනය කරන්න ඉතාම අසීරු. ප‍්‍රැක්සිස් සාමූහිකයේ සුමිත් චාමින්ද මහතා ලලිත් සහ කුගන් නිරත වූයේ උතුරේ සහ දකුණේ පීඩිතයින් ඒකාබද්ධ කිරීමේ දේශපාලනයක. ඔවුන් පැහැර ගැනීමෙන් පැහැදිලි වන්නේ ආණ්ඩුව ඉතාම බියට පත් වන කාරණය උතුරේ සහ දකුණේ පීඩිතයින් එකතු කිරීමේ දේශපාලනයක නිරත වීමයි. 2010න් පසුව මේ ආණ්ඩුව සනාථ කළාව දකුණේ බහුතර සිංහල බෞද්ධ ඡන්දවලින් ආණ්ඩුව පවත්වාගෙන යන්න පුළුවන් කියලා.ඒ නිසා, දුර්වල විපක්ෂයකුත් තිබෙන තත්ත්වයක් තුළ ආණ්ඩුව පවත්වාගෙන යන පාලනය එක්තරා ආකාරයක යටත් විජිතවාදී පාලයක් ලෙස හඳුන්වන්න මම කැමතියි. පාලනය කරන ක‍්‍රමවේදය යටත්විජිතවාදීන් පාලනය කළ ක‍්‍රමවේදයමයි. ආණ්ඩුව උතුර පාලනය කරන්නේ යටත් විජිතයක් ලෙස. උතුරට ප‍්‍රජාතන්ත‍්‍රවාදය පිළිබඳ සංවාදය අදාළ නැහැ. උතුර සහ දකුණ ඒකාබද්ධ කරන්න කතා කරන අයත් ආණ්ඩුව හඳුන්වන්නේ ඒ යටත් විජිතයට උදව් කරන්නන් ලෙසයි. ලලිත්ගේ සහ කුගන්ගේ වෑයම ආණ්ඩුවේ ඒ දේශපාලන උපාය මාර්ගයට විරුද්ධව සිදු කළ ක‍්‍රියාකාරීත්වයක්. ඒ නිසා තමයි ඔවුන් නිහඬ කරන්න ආණ්ඩුවට අවශ්‍ය වුණේ. සන්ධ්‍යා එක්නැලිගොඩ මහත්මිය 2011 දෙසැම්බර් 9 වැනිදා ලලිත් සහ කුගන් පැහැර ගෙන ගියේ ඔවුන් දෙදෙනා අතුරුදහන් කිරීම්වලට විරුද්ධව පැහැර ගෙන යාම්වලට විරුද්ධව කතා කළ නිසා. අතුරුදහන් කිරීම් ගැන සොයන්න ආණ්ඩුව කොමිෂන් සභාවක් පත් කළා. නමුත් ඒ කොමිෂන් සභාවට අයත් වන්නේ 2009 මැයි 19 වැනිදාට පෙර සිදු වූ අතුරුදහන් කිරීම් ගැන සොයන්න විතරයි. 2010දී අතුරුදහන් කළ ප‍්‍රගීත් ගැනවත් 2011 දී පැහැර ගෙන ගිය ලලිත් සහ කුගන් ගැනවත් ඒ කොමිසමට පැමිණිලි කරන්න බැහැ. කොමිෂන් සභාව පත් කරද්දී එවැනි කාල සීමාවක් පනවා තිබෙන්නේ, ඊට පසුව සිදු වූ කිසිදු සිදුවීමක් ගැන ආණ්ඩුවට උත්තර දෙන්න බැරි නිසා. අද අපට එක්සත් ජාතීන්ගේ සංවිධානය හමුවට යන්න වෙලා තිබෙන්නේ, මේ රටේ නිසි ක‍්‍රමවේදයක් නැති නිසා. ප‍්‍රගීත්, ලලිත් සහ කුගන් සහ අනෙක් සියලූ දෙනා සිර ගත කර ගෙන සිටිනවා කියලා අපට විශ්වාසයි. ඒ නිසා අපි ආණ්ඩුවෙන් ඉල්ලා සිටින්නේ, දැන් කල් ගත්තා හොඳටම ඇති, ඔවුන් වහාම නිදහස් කරන්න. ලංකා ගුරු සංගමයේ ප‍්‍රධාන ලේකම් ජෝෂප් ස්ටාලින් මහතා යුද්ධයෙන් පස්සෙත් අතුරුදහන් කිරීම් සිදු වෙනවා නම් ඒක බරපතළ තත්ත්වයක්. අද සමස්ත සමාජයම මිලිටරිකරණයට ලක් වෙලා තිබෙන්නේ. ආණ්ඩුව ආරක්ෂාව වෙනුවෙන් බිලියන 306ක් වෙන් කර තිබෙනවා. ඒක ගිය අවුරුද්දට වඩා බිලියන 16.7ක් වැඩියි. මිනිස්සු අතුරුදහන් වෙනවා, අයිතීන් අහිමි වෙනවා. ඒ තත්වය තවදුරටත් පවත්වාගෙන යන්නයි මේ මුදල් වෙන් කරන්නේ. උතුරේ පාසල් කඩනවා, කෝවිල් කඩනවා. ඒ මර්දනය දිගටම දියත් වෙනවා. ඕනෑම සිද්ධියක් පදනම් කර ගෙන මේ ආණ්ඩුව බිල්ලෙක් මවන්න උත්සාහ කරනවා. ආණ්ඩුවේ වාචාලයාගේ පක්ෂය මාධ්‍ය හමුවක් තියලා කිව්වා, ඩෙල්ෆ් දූපතේ සභාපතිවරයා ඝාතනය කළේ දෙමළ ජාතික සන්ධානය කියලා. දැන් ඒ පිටුපස තිබුණු හේතුව අනාවරණය වෙලා තිබෙනවා. දැන් මොකද ඒ අය කියන්නේ.", "URL": "https://sinhala.adaderana.lk/news.php?nid=39428", "Category": null, "Parent URL": null}