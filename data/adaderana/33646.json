{"Source": "Adaderana", "Timestamp": "April 28, 2013 11:07 am", "Headline": "රංගේ බණ්ඩාරගේ වාහනයට පහරදෙයි - මන්ත්‍රී සිසිර කුමාර අත්අඩංගුවේ", "News Content": "අයුතු ජන රාශියක් කර ජනතාව කැළඹවීමට ලක්වන ආකාරයට කටයුතු කළේ යැයි චෝදනා කරමින් වයඹ පළාත් සභා මන්ත්‍රී ශාන්ත සිසිර කුමාර අබේසේකර මහතා හලාවත පොලීසිය විසින් අත්අඩංගුවට ගෙන තිබේ. වැඩිවු විදුලි බිලට එරෙහි වු විරෝධතාවයක් ඊයේ රාත්‍රීයේ හලාවත නගරයේදී පැවැත්වුණි. පාර්ලිමේන්තු මන්ත්‍රී පාලිත රංගේ බණ්ඩාර මහතා විසින් මෙම විරෝධතාවය සංවිධානය කර තිබු බව අද දෙරණ වාර්තාකරු පවසයි. හුළු අතු පත්තු කරගත් විරෝධතාකරුවන් විනාඩි කීපයක් තම විරෝධතාවය පළ කර පිටත්ව යාමට සුදානම් වන විට එම ස්ථානයට කඩා වැදී ඇති පළාත් සභා මන්ත්‍රී ශාන්ත සිසිර කුමාර මහතා ඇතුළු කණ්ඩායමක් රංගේ බණ්ඩාර මන්ත්‍රීවරයාගේ කැබ් රථයට පහර දීඅලාභ හානි සිදු කර ඇති බව හෙතෙම කියයි. මෙම සිද්ධියෙන් තමන්ට රුපියල් ලක්ෂයක අලාභයක් සිදුවී ඇති බව රංගේ බණ්ඩාර මන්ත්‍රීවරයා විසින් මාදම්පේ පොලීසියට පැමිණිලි කර ඇත. මෙම සිදධිය සිදුවී ඇත්තේ හලාවත පොලිස් බලප්‍රදේශයේ බැවින් අදාළ පරීක්ෂණ කටයුතු මාදම්පේ පොලීසිය විසින් හලාවත පොලීසියට භාරදී තිබේ. ඒ අනුව වයඹ පළාත් සභා මන්ත්‍රීවරයා අත්අඩංගුවට ගෙන ඇත්තේ අයුතු ජන රාශියක් කර ජනතාව කැළඹවීමට කටයුතු කළේ යැයි චෝදනා කරමිනි. ශාන්ත සිසිර කුමාර අබේසේකර පළාත් සභා මන්ත්‍රීවරයා හලාවත දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=33646", "Category": null, "Parent URL": null}