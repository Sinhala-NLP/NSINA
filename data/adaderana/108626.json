{"Source": "Adaderana", "Timestamp": "April 24, 2019 06:25 pm", "Headline": "මාකඳුරේ මධූෂ් හැර ඩුබායිහිදී අත්අඩංගුවට අනෙක් සියලු දෙනා දිවයිනට", "News Content": "මාකඳුරේ මධූෂ් සමඟ ඩුබායිහිදී අත්අඩංගුවට ගෙන මෙරටට පිටුවහල් කිරීමෙන් පසු අපරාධ පරීක්ෂණ දෙපාර්තමේන්තුව භාරයට ගත් ගායක අමල් පෙරේරා සහ තවත් පුද්ගලයින් දෙදෙනෙකු ප්‍රශ්න කිරීමෙන් අනතුරුව අද (24) පෙරවරුවේ මුදාහැරුණේය. මේ අතර ඩුබායිහිදි අත්අඩංගුවට ගත් පිරිසෙන් අබුබාකර් මොහොමඩ් නැමැත්තා ද එරටින් පිටුවහල් කොට අද අලුයම මෙරටට පැමිණි අතර ඔහු මේ වන විට ගුවන් තොටුපල අපරාධ පරීක්ෂණ දෙපාර්තමේන්තු එකකය භාරයේ පසු වේ. ඒ අනුව ඩුබායි හිදි අත් අඩංගුවට පත් 31 දෙනාගෙන් මාකඳුරේ මදූෂ් හැර සෙසු තිස් දෙනා මේ වන විට මෙරටට පිටුවහල් කොට අවසන්. මාකඳුරේ මධූෂ් සමඟ ඩුබායිහිදි අත්අඩංගුවට ගත් අයගෙන් තවත් 6 දෙනෙකු එරටින් පිටුවහල් කිරිමෙන් පසු ඊයේ අලුයම 5 ට පමණ යු.එල්.226 දරණ ගුවන් යානයෙන් දිවයිනට පැමිණියේය. ඒ ගායක අමල් පෙරේරා , මොහොමඩ් ෆවුසි මොහොමඩ් අසීම් , රණුකගේ දීපාල් , හෙට්ටිහේවගේ අමිල ප්‍රසංග , කලු පහනගේ ෂෙල්ටන් ද සිල්වා, රණවකගේ ධම්මික නුවන් රණවක යන අයයි. ඔවුන් 6 දෙනා කටුනායක ගුවන්තොටුපොළ අපරාධ පරික්ෂණ දෙපාර්තමේන්තු ඒකකය භාරයට ගැනුණෙය. ඉන්,ගායක අමල් පෙරේරා සහ තවත් පුද්ගලයින් දෙදෙනකු අද පෙරවරුවේ මුදාහැරුණේ පැය 24කට අධික කාලයක් ප්‍රශ්න කිරීමෙන් අනතුරුවයි. අනතුරුව ඔහු මහරගම, කටුවාවල පිහිටි ඔහුගේ නිවස වෙත පැමිණියේය. ගායක අමල් පෙරේරා සමග පැමිණි රණවකගේ ධම්මික නුවන් රණවක හෙවත් කලුවා නැමැත්තා වැලිගම පොලිසියට භාර දීමෙන් පසු අද මොරවක මහේස්ත්‍රාත් අධිකරණයට ඉදිරිපත් කොට මැයි මස 07 වනදා දක්වා රක්ෂිත බන්ධනාගාර ගත කෙරුණි. එම පිරිසේම සිටි මොහොමඩ් ෆවුසි මොහොමඩ් අසීම් නැමැත්තා කොළඹ අපරාධ කොට්ඨාසය වෙත භාර දී ඇති අතර මිරිහාන විශේෂ මෙහෙයුම් ඒකකය වෙත භාරදුන් රණුක්ගේ දීපාල් නැමැත්තා කැස්බෑව අධිකරණයෙන් ලබාගත් අවසරයක් මත පැය 72ක කාලයක් රඳවාගෙන ප්‍රශ්න කරයි. මේ අතර ඩුබායි රාජ්‍යෙයන් පිටුවහල් කොට අද අලුයම මෙරටට පැමිණි අබුබාකර් මොහොමඩ් නැමැත්තා කටුනායක ගුවන්තොටුපොළේ දී අපරාධ පරීක්ෂණ දෙපාර්තමේන්තුව භාරයට ගැනුණු අතර මේ වනවිටත් ඔහුගෙන් ප්‍රශ්න කිරීම් සිදුකෙරෙන බව පොලිස් මාධ්‍ය ප්‍රකාශකවරයා පැවසුවේය. ඒ අනුව පසුගිය පෙබරවාරි මස මාකඳුරේ මදූෂ් සමඟ අත් අඩංගුවට පත් 31 දෙනාගෙන් මේ වන විට 30 දෙනෙකු මෙරටට පිටුවහල් කොට ඇති අතර ඩුබායි රාජ්‍යයේ රඳවාගෙන සිටින්නේ මාකඳුරේ මදූෂ් පමණයි. තමා ශ්‍රී ලංකාවට පිටුවහල් නොකරන ලෙසට මාකඳුරේ මදූෂ් ඩුබායි අධිකරණයෙන් ඉල්ලා අභිආයාචනයක් ඉදිරිපත් කළේය.", "URL": "https://sinhala.adaderana.lk/news.php?nid=108626", "Category": null, "Parent URL": null}