{"Source": "Adaderana", "Timestamp": "August 18, 2019 10:14 am", "Headline": "ඩකා අගනුවර පැල්පත් නිවාස පිහිටි ප්‍රදේශයක දැවැන්ත ගින්නක්", "News Content": "බංග්ලාදේශයේ පැල්පත් නිවාස පිහිටි ප්‍රදේශයක් ගින්නකට ගොදුරු වී ඇත. විදෙස් මාධ්‍ය වාර්තා කළේ මේ හේතුවෙන් දහස් සංඛ්‍යාත පිරිසක් අවතැන්ව සිටින බවයි. බංග්ලාදේශයේ ඩකා අගනුවර පැල්පත් නිවාස පිහිටි ප්‍රදේශයක දැවැන්ත ගින්නක් හටගත්තේය. මේ හේතුවෙන් 50 000ක පමණ පිරිසක් අවතැන්ව සිටියි. පසුගියදා රාත්‍රී කාලයේ චලන්දිකා (Chalantika)ලෙස හැඳින්වෙන පැල්පත් නිවාස ආශ්‍රිතව හටගත් ගින්නෙන් නිවාස 15 000ක් පමණ විනාශ වී ඇත. එහි නිවාස බහුතරයක වහල සඳහා ප්ලාස්ටික් භාවිත කර තිබීම හේතුවෙන් ගින්න සීඝ්‍රයෙන් පැතිර ගොස් ඇති බව සඳහන්. ගින්නෙන් කිසිදු ජිවිත හානියක් සිදුව නැතත් ඉන් පුද්ගලයින් කිහිප දෙනෙකුම තුවාල ලැබුවේය. විදෙස් මාධ්‍ය වාර්තා කළේ මෙම පැල්පත් නිවාසවල වාසය කරන බහුතරයක් අඩු ආදායම්ලාභීන් බවයි. එමෙන්ම ඉකුත් 14 වැනිදායින් අවසන් වූ ඊද් අල් අදා උත්සවය වෙනුවෙන් පැමිණි බොහෝ දෙනෙක්ද නිවෙස්වලින් පිටව ගොස් තිබුණි. ගින්නට හේතුව මෙතෙක් අනාවරණය වී නොමැති අතර ඒ පිළිබඳව වැඩිදුර විමර්ශන ක්‍රියාත්මකයි. ගින්න පාලනය කිරීම සඳහා ගිනි නිවන භටයින් විශාල ප්‍රමාණයක් යොදවා තිබූ අතර ඒ සඳහා ඔවුන්ට පැය 6කටත් අධික කාලයක් ගත වී තිබුණි. මේ අතර ආපදාවෙන් විපතට පත්වූවන්ට කඩිනමින් සහන සැළසීමට පියවර ගන්නා බව එරට රජය පවසයි. බංග්ලාදේශය නිතර මෙවැනි ව්‍යසනවලට ගොදුරු වන අතර පෙබරවාරි මාසයේදී ඩකා අගනුවර ඓතිහාසික වැදගත්කමක් ඇති ප්‍රදේශයක හටගත් ගින්නකින් පුද්ගලයින් 80 දෙනෙක්ද චිතගොන් නගරයේ පැල්පත් ප්‍රදේශයක් තුළ හටගත් ගින්නකින් පුද්ගලයින් 9 දෙනෙකුද මරණයට පත්වුණි.", "URL": "https://sinhala.adaderana.lk/news.php?nid=116816", "Category": null, "Parent URL": null}