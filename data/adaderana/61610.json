{"Source": "Adaderana", "Timestamp": "June 29, 2016 03:26 pm", "Headline": "මංගලට නඩු දානවා", "News Content": "විදේශ කටයුතු අමාත්‍ය මංගල සමරවීර මහතාට එරෙහිව නඩු පවරන බව ජාතික සංවිධාන එකමුතුව පවසයි.එම සංවිධානය විසින් අද පැවැත්වූ මාධ්‍ය හමුවකට එක්වූ වෛද්‍ය ‍වසන්ත බණ්ඩාර මහතා පැවසුවේ ජගත් මානව හිමිකම් මහකොමසාරිස්වරයා‍ විසින් නිකුත් කර ඇති වාර්තාවට අනූව එමගින් චෝදනා ගණනාවක් ශ්‍රී ලංකා රජයට එල්ල කර ඇති බවයි.එම වාර්තාව සැකසීමේදී පසුගිය කාලය පුරාවට විදේශ ඇමතිවරයා ලෙස මංගල සමරවීරගේ ක්‍රියාකලාපය බලපෑ බවත්, ඒ අනූව මෙම දේශ ද්‍රෝහි වාර්තාව සැකසීමට සහයවී ඇති බවත්, ඔහු පෙන්වාදුන්නේය.අදාළ වාර්තාව මගින් යුද සමයේ හමුදාවට බාරවූ ස්ත්‍රීන් දූෂණය කිරීම, ආහාර නොදී ජනතාව බඩගින්නේ තැබීම වැනි ‍චෝදනා නගා ඇති බවත්, එම මාධ්‍ය හමුවට එක්වූ නීතිඥ කල්‍යානන්ද තිරාණගත මහතා පැවසීය.දෙමළ ඩයස්පෝරාව, බටහිර බලවේග හා වත්මන් යහපාලන ආණ්ඩුව එම වාර්තාව සැකසීමට සහය වී ඇති බව ඉන් පෙනී යන්නේ යැයි ද ඔහු කියා සිටියේය.එම මාධ්‍ය හමුවට එක්වෙමින් පූජ්‍ය බෙංගමුවේ නාලක හිමියන් පැවසුවේ සිරිසේන වික්‍රමසිංහ ආණ්ඩුවේ සිටින මැති ඇමතිවරුන්ගෙන් ඉල්ලා සිටින්නේ මෙම දේශද්‍රෝහි ක්‍රියාවලට සහය නොවන ලෙසයි.මානව හිමිකම් කොමසාරිස්ගේ වාර්තාව අනූව යුද හමුදාව ප්‍රතිසංස්කරණය කළ යුතු බවත්, දඬුවම්දීමට අන්තර්ජාතික විනිසුරුවන් සහභාගිකර ගත යුතු බව නැවතත් නිර්දේශ කර ඇති බව එම මාධ්‍ය හමුව අමතමින් ආචාර්ය ගුණදාස අමරසේකර මහතා පැවසීය.", "URL": "https://sinhala.adaderana.lk/news.php?nid=61610", "Category": null, "Parent URL": null}