{"Source": "Adaderana", "Timestamp": "February 25, 2013 08:30 am", "Headline": "ඉංජිනේරු පීඨයේ දොර හෙට ඇරෙයි - උසස් තාක්ෂණික ආයතනයේ දොර නෑරේ", "News Content": "මොරටුව විශ්ව විද්‍යාලයේ ඉංජිනේරු පීඨයේ අධ්‍යයන කටයුතු හෙට (26) ආරම්භ වෙයි. මොරටුව විශ්ව විද්‍යාලයේ ඉංජිනේරු පීඨයේ හා ජාතික තාක්ෂණික ඩිප්ලෝමා ආයතනයේ සිසුන් දෙපිරිසක් අතර පසුගිය බදාදා (16) රාත්‍රියේ ගැටුමක් ඇති විණ. එහිදී සිසුන් තිදෙනෙකු තුවාල ලැබු අතර තුවාල ලැබු ඉංජිනේරු පීඨයේ සිසුවෙකු කොළඹ ජාතික රෝහලේ දැඩි සත්කාර ඒකකයට ඇතුළත් කරන ලදී. දෙපිරිසක් අතර කලක සිට පැවතෙන ආරවුලක් නිසා ඇති ‍වූ එකී ගැටුමෙන් විශ්ව විද්‍යාලයේ දේපළවලට ද හානී සිදුවිය. මෙම සිදුවීමත් සමඟ මොරටුව විශ්ව විද්‍යාලයේ ඉංජිනේරු පීඨය හා ජාතික තාක්ෂණික ඩිප්ලෝමා ආයතනය පසුගිය ජනවාරී මස (17) වැනිදා සිට තාවකාලිකව වසා දමන ලදී. මේ අතර අධ්‍යයන පොදු සහතික පත්‍ර සාමාන්‍ය පෙළ විශේෂ විභාගයට අදාළ පිළිතුරු පත්‍ර ඇගයීම් කටයුතු මේ වන විට ක්‍රියාත්මක වෙමින් පවතින බව විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතා පවසයි. අයහපත් කාලගුණික තත්ත්වය හේතුවෙන් විභාගයට පෙනී සිටීමට නොහැකි වූ සිසුන් වෙනුවෙන් කුරුණෑගල, මොණරාගල, මාතලේ සහ මහනුවර යන දිස්ත්‍රික්කවල විශේෂ විභාගයක් පැවැත්විණ.", "URL": "https://sinhala.adaderana.lk/news.php?nid=31899", "Category": null, "Parent URL": null}