{"Source": "Adaderana", "Timestamp": "April 5, 2013 12:28 pm", "Headline": " මහින්ද සරණපාල මහතා JASTECA උපහාර සම්මානයෙන් පිදුම් ලබයි", "News Content": "ඡායාරූප විස්තරය- JASTEKA Awards - මහින්ද සරණපාල මහතා 2013 වාර්ෂික ඵලදායිතා සම්මාන උළෙලේදී ශ්‍රී ලංකාවේ ජපන් තානාපති කාර්යාලයේ දෙවන නිලධරියාවන හිදෙකි අෂිෂුකා මහතා අතින් උපහාර සම්මානය ලැබූ අවස්ථාව. ජපන් ඵලදායිතා සංකල්පයන්වන 5S හා Kaisen ශ්‍රීලංකාවට හඳුන්වාදීමේ පුරෝගාමියා වන මහින්ද සරණපාල මහතා වසර 23ක කාලයක් පුරා එම ක්ෂේත්‍රයේ වර්ධනයට කළ මහඟු සේවය වෙනුවෙන් ජපන් -ශ්‍රී ලංකා කාර්මික හා සංස්කෘතික සංගමය (Japan Sri Lanka Technical & Cultural Association –JASTEKA) විසින් පිරි නැමූ විශේෂ උපහාර සම්මානයකින් පසුගියදා පිදුම් ලැබීය. කැළණි කේබල්ස් PLC සමාගමේ ප්‍රධාන විධායක නිලධාරි ලෙසින් වර්තමානයේ කටයුතු කරන මහින්ද සරණපාල මහතා මෙම විශේෂ උපහාර සම්මානයෙන් පිඳුම් ලැබුවේ MAS සමාගමේ අධ්‍යක්ෂවරයෙකුවන අජේ අමලීන් මහතාගේ ප්‍රධානත්වයෙන් කොළඹ ගලදාරී හෝටලයේ පැවති JASTEKA Awards -2013 වාර්ෂික ඵලදායිතා සම්මාන උළෙලේදී ශ්‍රී ලංකාවේ ජපන් තානාපති කාර්යාලයේ දෙවන නිලධරියාවන හිදෙකි අෂිෂුකා මහතා අතිනි. නවලෝක සමූහ ව්‍යාපාරයේ කර්මාන්තශාලා කළමනාකරු ලෙසින් සේවය කරමින් සිටියදී 1989 දී ජපානයේ නිෂ්පාදන කළමනාකාරීත්ව පාඨමාලාවක් හැදෑරීමේ ශිෂ්‍යත්වයක් හිමිකරගත් මහින්ද සරණපාල මහතා රටවල් 22ක ශිෂ්‍යාත්වලාභීන් අතර වූ එකම ශ්‍රී ලාංකිකයා ද වේ. ජපානයේ දී 5S හා Kaisen ඵලදායිතා සංකල්පයන් හැදෑරූ ඔහු ශ්‍රී ලංකාවට පැමිණීමෙන් පසු වැඩමුළු හා සම්මන්ත්‍රණ පවත්වමින් එය මෙරට තුළ දියත් කළේය. වසර 2004 දී M&S Associates සමාගම ඇරඹූ මහින්ද සරණපාල මහතා ශ්‍රී ලංකාවේ සමාගම් හා ආයතනය 60කට හා එක් ටැන්සානියානූ සමාගමකට ඵලදායිතාව තුළින් නිෂ්පාදන හා සමස්ත කළමනාකරණ උපදේශනය ලබාදුන් අතර, එයින් තමා උපදේශකත්වය දැරූ දේශීය සමාගම් සඳහා ඵලදායිතා රන් සම්මාන 12ක් ලබාදීමට සමත් විය. ඔහු ඵලදායිතා කළමනාකරණ උපදේශකත්වය ලබාදුන් ප්‍රකට දේශීය සමාගම් අතර, Brandix, MAS හෝල්ඩින්ස්, කැළණි කේබල්ස්, ඇක්වා පැකේජින්, යුනිලීවර්, ෆොන්ටෙරා, ඇට්ලස්, ACL කේබල්ස්, හා ශ්‍රී ලංකා ටෙලිකොම් ආදිය වෙති.", "URL": "https://sinhala.adaderana.lk/news.php?nid=33027", "Category": null, "Parent URL": null}