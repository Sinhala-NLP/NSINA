{"Source": "Adaderana", "Timestamp": "July 3, 2014 08:24 am", "Headline": "ජගත් සංවිධාන‍යත් ‍‍දොස් නඟයි", "News Content": "ශ්‍රී ලංකාවේ මුස්ලිම් සහ ක්‍රිස්තියානි සුළුතර ජන කොටස් වලට එල්ල වන ප්‍රචණ්ඩත්වය නතර කිරීමට ශ්‍රී ලංකා රජය පියවර ගත යුතු බව එක්සත් ජාතීන්ගේ සංවිධානය පවසයි. එම සංවිධානයේ ආගමික සුළු ජන කොටස් වල නිදහස පිළිබද විශේෂඥයින් විසින් මෙම ප්‍රකාශය නිකුත් කර ඇත. එම විශේෂඥයින්ගේ ප්‍රකාශ උපුටා දක්වමින් එක්සත් ජාතීන්ගේ සංවිධානයේ විශේෂ නියෝජිත ෆයිනර් බීලෆෙල්ඩ්ට් පවසන්නේ ගතවු වසර 02 ක කාලය තුළ ශ්‍රී ලංකාව තුළ මුස්ලිම්වරු ඉලක්ක කර ගනිමින් ප්‍රචණ්ඩ ක්‍රියා 350 ක් සිදුව ඇති බවයි. එමෙන්ම ක්‍රිස්තියානි ආගමිකයින් ඉලක්ක කර ගනිමින් ප්‍රචණ්ඩ ක්‍රියා 150ක් සිදුව ඇති බව හෙතෙම පෙන්වාදෙයි. ෆයිනර් බීලෆෙල්ඩ්ට් තවදුරටත් පවසන්නේ අන්තවාදී සිංහල ජාතිකත්ව සංවිධානයක් වන බොදු බලසේනා සංවිධානය පසුගිය 15 වැනිදා අළුත්ගම ප්‍රදේශයේ පැවැත්වු විශාල විරෝධතාව ආගම්වාදී ගැටුමක් දක්වා වර්ධනය වු බවයි. පොලිසිය සහ නීතිමය බලධාරීන් අදාළ ක්‍රියා වලට සම්බන්ධ පුද්ගලයින්ට එරෙහිව ක්‍රියාමාර්ග නොගැනිම හේතුවෙන් සුළුතර ජන කොටස් වල ආරක්ෂාවත් ඔවුන්ගේ දේපළ වල සුරක්ෂිතතාවත් අවදානමකට පත්ව ඇති බව එක්සත් ජාතීන්ගේ සංවිධානයේ විශේෂ නියෝජිත ෆයිනර් බීලෆෙල්ඩ්ට් පවසයි. අදාළ ප්‍රචණ්ඩ ක්‍රියා සිදුකළ පුද්ගලයින්ට එරෙහිව නීතිය නිසි ලෙස ක්‍රියාත්මක නොවීම එවැනි ක්‍රියා යළි සිදුවීමට හේතු වී ඇති බව හෙතෙම පෙන්වාදෙයි. කෙසේ වෙතත් ආගමික සුළුතරයින්ට එරෙහිව එල්ල වන ප්‍රචණ්ඩත්වය පිළිබඳ සොයාබලා ඒ සම්බන්ධයෙන් පරීක්ෂණ පැවැත්වීමට ශ්‍රී ලංකා රජය ඉහළ පෙළේ කමිටුවක් පත් කිරීම සතුටුදායක බව ෆයිනර් බීලෆෙල්ඩ්ට් පවසයි.", "URL": "https://sinhala.adaderana.lk/news.php?nid=44383", "Category": null, "Parent URL": null}