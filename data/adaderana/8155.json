{"Source": "Adaderana", "Timestamp": "May 3, 2010 11:16 am", "Headline": "තිස්සනායගම්ට ජනපති සමාවක්", "News Content": "ජ්‍යෙෂ්ඨ මාධ්‍යවේදී ජේ.එස් තිස්සනායගම් මහතාට ජනාධිපති මහින්ද රාජපක්ෂ මහතා විසින් විශේෂ ජනාධිපති සමාව ලබා දීමට තීරණය කළ බව විදෙස් කටයුතු අමාත්‍ය මහාචාර්ය ජී.එල් පීරිස් මහතා පවසයි. ත්‍රස්ත විමර්ශන ඒකකය විසින් අත්අඩංගුවට ගෙන රඳවාගෙන සිට පසුව ඇප මත නිදහස් කර සිටින ජේ.එස් තිස්සනායගම් මාධ්‍යවේදියාට මේ අයුරින් විශේෂ ජනාධිපති සමාවක් දෙන්නට තීරණය කර ඇති වග අමාත්‍යවරයා පවසා සිටියේ අද පැවති මාධ්‍ය හමුවකදීය. \"අවුට් රිච්\"වෙබ් අඩවියේ කතුවරයාව සිටි තිස්සනායගම් මහතා ත්‍රස්තවාදයට උඩගෙඩිදුන්නේ යයි චෝදනා කොට 2008 වසරේ මාර්තු මස 07 වන දින ත්‍රස්ත විමර්ශන ඒකකය විසින් අත්අඩංගුවට ගනු ලැබිණි. බරපතල වැඩ සහිත වසර විස්සක සිරදඬුවම් නියම වී සිටි ඔහු පසුගිය ජනවාරි මස 11 වන දින කොළඹ මහාධිකරණය විසින් ඇප පිට නිදහස් කරනු ලැබූවේ ඔහුගේ නීතිඥයින් විසින් ඉදිරිපත් කර තිබූ අභියාචනයක් සලකා බැලීමෙන් අනතුරුවය. එසේම ලෝක පුවත්පත් නිදහස් යෙදී ඇති අද දිනයේ මෙම ජනාධිපති සමාව ලබාදුන් බව ප්‍රකාශයට පත්කිරීම විශේෂත්වයකි.", "URL": "https://sinhala.adaderana.lk/news.php?nid=8155", "Category": null, "Parent URL": null}