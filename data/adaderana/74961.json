{"Source": "Adaderana", "Timestamp": "July 7, 2017 07:07 am", "Headline": " අතුරුදන් ගොවියාගේ මළ සිරුර වැව් තාවුල්ලෙන් මතුවෙලා", "News Content": "දින දෙකක සිට අතුරුදන්ව සිටි කණ්ඩලම වැව යටතේ වගා කරන කුඹුරුවල ජල පාලක ලෙස කටයුතු කරන ගොවි මහතෙකුගේ මළසිරුරක් සීගිරිය රොටවැව ප්‍රදේශයේ වැව් තාවුල්ලක පස් ගොඩක තිබී ප්‍රදේශවාසින් විසින් සොයාගෙන පොලිසියට දැනුම්දී තිබේ . මෙසේ අභිරහස් ලෙස මියගොස් ඇත්තේ රොටවැව ප්‍රදේශයේම පදිංචි ගාමිණී විජේසුරිය (62) සිව් දරු පියෙකු බව අප වාර්තාකරු කියයි .මේවන විට මෙම ස්ථානයට පැමිණ ඇති පොලිස් නිලධාරීන් විසින් අදාළ ස්ථානයට පොලිස් ආරක්ෂාව යොදවා අධිකරණයට කරුණු වාර්තා කොට ඇත .මෙසේ අතුරුදන් වූ පුද්ගලයා පසුගිය අඟහරුවාදා රාත්‍රීයේ සිය කුඹුරට වතුර හැරවීම සඳහා නිවසින් පිටත්ව ගොස් ඇත .ඔහු ගමන් ගත් පාපැදිය වැව ආසන්නයේ තිබී පොලිසිය විසින් සොයාගෙන ඇත .මොහු සමග එදින රාත්‍රීයේ තවත් ගොවියකු වතුර හරවමින් සිට ඇති බවත්, එම ගොවි මහතා පවසා ඇත්තේ තමන් සහ මියගිය අය ගසකින් වරකා ගෙඩියක් කඩාගෙන කෑමෙන් පසු තමන් එතැනින් යන්නට ගිය බව හා ඉන් ඉක්බිතිව සිදුවූ කිසිවක් නොදන්නා බවය.", "URL": "https://sinhala.adaderana.lk/news.php?nid=74961", "Category": null, "Parent URL": null}