{"Source": "Adaderana", "Timestamp": "August 2, 2010 10:53 am", "Headline": "පැහැරගත් නැවට වන්දි ගෙවීමට රක්ෂණ සමාගම එකඟවෙයි", "News Content": "සෝමාලියානු මුහුදු කොල්ලකරුවන් විසින් පැහැරගන්නා ලද අල් නිසර් අල් සවුදි නම් නෞකාව සහ එහි සිටින නාවිකයන් වෙනුවෙන් කොල්ලකරුවන් ඉල්ලා සිටින කප්පම් මුදල වන ඩොලර් මිලියන 20 ක මුදල ලබාදීමට නෞකාව රක්ෂණය කර ඇති රක්ෂණ සමාගම එකඟ වී ඇති බව නෞකාවේ හිමිකරු පවසයි. මෙම නෞකාව නාවිකයන් 14 ගෙන් සමන්විත වන අතර එම නාවිකයන්ගෙන් 13 දෙනෙකු ශ්‍රී ලාංකිකයන්ය. අනෙක් පුද්ගලයා ග්‍රීක ජාතිකයෙකි. තම ආයතනය මෙම කප්පම් මුදල ගෙවීම සඳහා සවුදි අරාබියානු මූල්‍ය ආයතනය වෙත මූලික අවසරය ලබා දී ඇති බව ඉන්ටර්නැෂනල් බන්කරිං කම්පැණි නම් ආයතනයේ කළමනාකරු කමල් අරී මහතා පවසයි. එමෙන්ම මේ වනවිට ඔවුන් අභ්‍යන්තර කටයුතු අමාත්‍යාංශයේ අනුමැතිය බලාපොරොත්තුවෙන් සිටින බව ද ඔහු සඳහන් කළේය. මෙම ගැටලුවට මැදිහත්ව ඉක්මනින් එම නෞකාව හා නාවිකයන් බේරාගැනීම සඳහා කටයුතු කරන ලෙස දෙවන නියෝජ්‍ය අගමැති හා අභ්‍යන්තර කටයුතු අමාත්‍යවරයාගෙන් කමල් අරී මහතා ඉල්ලා සිටියි.", "URL": "https://sinhala.adaderana.lk/news.php?nid=9977", "Category": null, "Parent URL": null}