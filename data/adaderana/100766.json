{"Source": "Adaderana", "Timestamp": "December 14, 2018 07:03 pm", "Headline": "ලේක් හවුස් අසල කලබල කළ අයට වැඩ වරදින ලකුණු", "News Content": "කෝට්ටේ මහ නගර සභාවේ එක්සත් ජාතික පක්ෂ මන්ත්‍රීවරු පිරිසක් ඊයේ ලේක් හවුස් ආයතනය ඉදිරිපිටට පැමිණ කලහකාරී ලෙස හැසිරීම සම්බන්ධයෙන් එම ආයතනය අද(14) කොටුව පොලීසියට පැමිණිල්ලක් ගොනු කර තිබේ. මේ අතර එක්සත් ජාතික පක්ෂය ප්‍රකාශ කළේ මෙම සිදුවීම කිසිලෙසකත් අනුමත නොකරන බවයි. ජනාධිපතිවරයා පාර්ලිමේන්තුව විසුරුවා හැරීම ආණ්ඩුක්‍රම ව්‍යවස්ථාවට පටහැනි බවට ශ්‍රේෂ්ඨාධිකරණය ඊයේ පස්වරුවේ තීන්දුව ලබා දීමෙන් පසු එම ස්ථානයට පැමිණ සිටි කෝට්ටේ මහ නගර සභාවේ එක්සත් ජාතික පක්ෂ මන්ත්‍රීවරියක් ඇතුළු පාක්ෂිකයින් පිරිසක් පසුව ලේක් හවුස් ආයතන පරිශ්‍රය ඉදිරිපිටට පැමිණ තිබුණි. අනතුරුව එම පිරිස ආයතන පරිශ්‍රය තුළට පිවිසීමට උත්සාහ කළ අතර ආරක්ෂක අංශ විසින් එය වැළැක්වීමත් සමග එහි නොසන්සුන් තත්ත්වයක් ඇති විය. එම අවස්ථාවේ ගැටුමට සම්බන්ධ වූ අයෙක් ඒ අසල රැදී සිටි ආබාධිත පුද්ගලයෙකුගේ කිහිලිකරුවක් උදුරා ගෙන පහර දීමට තැත් කරන ආකාරයද අද දෙරණ කැමරාවේ සටහන් ව තිබුණි. කෙසේවෙතත් ලේක් හවුස් ආයතනයේ සේවක සංගම් අද කොළඹදී මාධ්‍ය හමුවක් කැඳවමින් සඳහන් කළේ මෙම ගැටුමට මුල් වූ පුද්ගලයින් කඩිනමින් අත්අඩංගුවට ගත යුතු බවයි. මේ අතර මහජන නියෝජිතයින් කිහිප දෙනෙක්ද අද(14) පැවැති මාධ්‍ය හමුවලදී මේ සම්බන්ධයෙන් අදහස් පළ කළේය. ආබාධිත වයස්ගත පුද්ගලයෙකුගේ කිහිලිකරුවක් උදුරා ගනිමින් ලේක් හවුස් එකෙහි සේවකයින්ට පහර දීම සිදු කළ බවත් එම පහර දීම සිදු කලේ දෙහිඕවිට ප්‍රාදේශීය සභාවේ මන්ත්‍රී සුජිත් චන්දන වන එක්සත් ජාතික පක්ෂයේ මන්ත්‍රීවරයා බවත් පාර්ලිමේන්තු මන්ත්‍රී විමල් වීරවංශ මහතා පැවසීය. කෝට්ටේ නගර සභාවේ එක්සත් ජාතික පක්ෂයේ හර්ෂණි සදරුවන් මන්ත්‍රීනී මෙම ගැටුම්කාරී වාතාවරණයට ප්‍රධානත්වය දුන් බවත් ඔහු පැවසිය. රටේ ප්‍රජාතන්ත්‍රවාදය රැකීමට උත්සහ කරන්නේ මෙවැනි පිරිසක්දැයිද ඔහු වැඩිදුරටත් ප්‍රශ්න කරමින් සිටියේය.", "URL": "https://sinhala.adaderana.lk/news.php?nid=100766", "Category": null, "Parent URL": null}