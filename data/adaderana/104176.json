{"Source": "Adaderana", "Timestamp": "February 12, 2019 05:48 pm", "Headline": "චිලී-පේරු රාජ්‍යයට වැස්සෙන් බාධා", "News Content": "චිලී සහ පේරු රාජ්‍යයන්වලට ඇදහැලෙන අධික වර්ෂාවත් සමඟ හටගත් ගංවතුරින් එම රටවලට මහත් විනාශයක් සිදුව තිබේ. ගංවතුර හේතුවෙන් පුද්ගලයන් බොහෝ පිරිසක් අවතැන්ව සිටින බවද විදෙස් වාර්තාවල සඳහන් වෙයි. ගංවතුරින් චිලී රාජ්‍යයේ සිදුව ඇති දේපළ හානිය අමෙරිකානු ඩොලර් මිලියන 90ක් පමණ වන බවට ගණන් බලා තිබේ. මහාමාර්ග රැසක්ද ගංවතුරින් විනාශවී ඇති අතර මේ හේතුවෙන් සහන සේවා සැපයීමටද බාධා මතුව ඇති බවයි විදෙස් වාර්තා සඳහන් කරන්නේ. නිවාස මෙන්ම පාලම්, සෞඛ්‍ය මධ්‍යස්ථාන, පොලිස් ස්ථාන වැනි පොදු දේපළ රැසක්ද ගංවතුරින් විනාශවී ඇති බව එම වාර්තාවල දැක්වෙයි. පේරු රාජ්‍යයටද වර්ෂාවෙන් සහ ගංවතුරින් දැඩි බලපෑම් සිදුව තිබේ. නායයෑම් සහ ගංවතුර හේතුවෙන් මේ වන විට එරටින් වාර්තාවී ඇති පුද්ගල මරණ සංඛ්‍යාව 10ක්. මේ අතර කාලගුණ බලධාරීන් පැවසුවේ මෙම සතිය තුළදීද චිලී සහ පේරු රාජ්‍යයට අඛණ්ඩව වැසි අපේක්ෂා කරන බවයි.", "URL": "https://sinhala.adaderana.lk/news.php?nid=104176", "Category": null, "Parent URL": null}