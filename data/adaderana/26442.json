{"Source": "Adaderana", "Timestamp": "August 9, 2012 03:20 pm", "Headline": "ගෙන්නන තෙල් තැන් දෙකකින් පරීක්ෂා කෙරෙයි", "News Content": "ආනයන කරන සියළුම ඉන්ධන තොග ගොඩබෑම හා බෙදාහැරීමට පෙර සපුගස්කන්ද තෙල් පිරිපහදුවේ රසායනාගාරයෙන් ද පරික්ෂා කර සහතික නිකුත් කිරීමට ඛනිජ තෙල් නීතිගත සංස්ථාව තීරණය කර තිබේ. මෙතෙක් කොලොන්නාව රසායනාගාරයෙන් පමණක් අදාළ පරීක්ෂා කිරීම් සිදුකළ බව ඛනිජ තෙල් කර්මාන්ත අමාත්‍යංශය විසින් නිවේදනයක් නිකුත් කරමින් සඳහන් කරයි. ආනයනය කරන ඉන්ධන ඉදිරියේ දී මෙම ස්ථාන දෙකෙන්ම පරික්ෂා කරන බව එම නිවේදනයේ වැඩිදුරටත් සඳහන්ය. අදාළ තෙල් නියඳිවල පරීක්ෂණ වාර්තා නිකුත් කිරීමෙන් අනතුරුව නැව්වලින් තෙල් ගොඩබෑමටත් දිවයින පුරා ඉන්ධන බෙදා හැරීමටත් පියවර ගන්නා බව ඛනිජ තෙල් කර්මාන්ත අමාත්‍යංශය පවසයි.", "URL": "https://sinhala.adaderana.lk/news.php?nid=26442", "Category": null, "Parent URL": null}