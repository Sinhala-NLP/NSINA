{"Source": "Adaderana", "Timestamp": "December 31, 2010 03:46 pm", "Headline": "නැවත පදිංචි කිරීමේ ප්‍රගතිය ගැන රජයට ආඩම්බර විය හැකියි", "News Content": "යුද ගැටුම් නිමා වීමෙන් පසු ශ්‍රී ලංකාව හමුවේ පැවති අභියෝග අතරින් නැවත පදිංචි කිරීමේ කටයුතු වලදී ලබා ඇති ප්‍රගතිය පිළිබඳ රජය ආඩම්බර විය හැකි බව ශ්‍රී ලංකාවේ අමෙරිකානු තානාපතිනි පැට්‍රිෂීයා බියුටෙනිස් මහත්මිය පවසයි. යුද ගැටුම් නිමා වීමෙන් අනතුරුව ශ්‍රී ලංකා රජය හමුවේ තිබු දැවැන්ත අභියෝගය කිසිවෙකුටත් අමතක ‍කළ නොහැකි බව ඇය සඳහන් කළේය. එම අභියෝග ශ්‍රී ලංකා රජය ජයගනිමින් සිටින බව ද තානාපතිනිය පවසයි. අන්තර්ජාතික සංවර්ධන කටයුතු සඳහා වන අමෙරිකානු ඒජන්සිය ශ්‍රී ලංකාව වෙනුවෙන් ප්‍රදානය කළ ආහාර තොගයක් ආර්ථික සංවර්ධන අමාත්‍යාංශය වෙත නිල වශයෙන් භාර කිරීමේ අවස්ථාවට එක්වෙමින් අමෙරිකානු තානාපතිනිය මේ අදහස් පළ කළේය. අමෙරිකානු ඩොලර් මිලියන 5 .5 ට ආසන්න වටිනාකමකින් යුතු මෙම ආහාර ද්‍රව්‍ය තොගයට තිරිඟු පිටි, එළවළු තෙල් ඇතුළු ආහාර ද්‍රව්‍ය ඇතුළත්ය.", "URL": "https://sinhala.adaderana.lk/news.php?nid=13183", "Category": null, "Parent URL": null}