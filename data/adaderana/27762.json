{"Source": "Adaderana", "Timestamp": "September 26, 2012 01:45 pm", "Headline": " අත යටින් 10,000 ක් ගත් වන නිලධාරියා අත්අඩංගුවේ ", "News Content": "රු.10,000 ක මුදලක් අල්ලස් ලෙස ලබාගත් ක්ෂේත්‍ර වන සහකාරවරයෙකු අත්අඩංගුවට ගත් බව අල්ලස් හෝ දූෂණ වංචා විමර්ශන කොමිෂන් සභාව පවසයි. දොඹගහවෙළ,නීලබැද්ද ප්‍රදේශයේ ගොවි මහතෙකු විසින් වගාකරගෙන යනු ලැබූ ඉඩමක් රජයේ ඉඩමක් බවට දැනුම්දී එකී ඉඩමේ වගාකටයුතු කරගෙන යාමට එරෙහිව නීති මගින් කටයුතු නොකිරීමට නම් රු.10,000 ක මුදලක් ලබාදිය යුතු බව මෙම වන නිලධාරියා විසින් පවසා තිබේ. පසුව අදාළ අල්ලස් මුදල ලබාගනිද්දී අල්ලස් හෝ දූෂණ වංචා විමර්ශන කොමිෂන් සභාවට ලැබුණු පැමිණිල්ලක් අනුව එකී පුද්ගලයා අත්අඩංගුවට ගත් බව කොමිෂන් සභාව කියා සිටියි. මෙසේ අත්අඩංගුවට පත්ව ඇත්තේ ලියංගොල්ල බීට්ටු වන නිලධාරී කාර්යාලයේ ක්ෂේත්‍ර වන සහකාරවරයෙකු වන බවත්, දොඹගහවෙළ නගරයේ හෝටලයක් තුළදී අදාළ අල්ලස් මුදල ලබාගනිද්දී සැකකරු අත්අඩංගුවට ගත් බවත් කොමිෂන් සභාව පෙන්වාදෙයි. සැකකරු මොණරාගල අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=27762", "Category": null, "Parent URL": null}