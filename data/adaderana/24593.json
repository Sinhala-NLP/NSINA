{"Source": "Adaderana", "Timestamp": "May 29, 2012 09:44 am", "Headline": "වෙනිසියුලාවේ ගුවන් තොටුපළක විසූ ශ්‍රී ලාංකිකයෙකු අතුරුදහන්", "News Content": "මාස 04 ක කාලයක සිට වෙනිසියුලාවේ කැරකස් ජාත්‍යන්තර ගුවන් තොටුපළෙහි වාසය කළ ශ්‍රී ලාංකිකයෙකු අභිරහස් අන්දමින් අතුරුදහන්ව ඇති බව විදෙස් මාධ්‍ය වාර්තා කරයි. මෙම ශ්‍රී ලාංකිකයා වීසා බලපත්‍ර නොමැතිව වෙනිසියුලාවට පැමිණ ඇති බව ද එම මාධ්‍ය වාර්තා පෙන්වාදෙයි. වෙනිසියුලාවේ මෙරට තානාපති කාර්යාලයක් හෝ කොන්සල් කාර්යාලයක් හෝ පිහිටා නොමැති බැවින් මෙම පුද්ගලයා නැවත සිය මව්රටට එවීම සඳහා අවශ්‍ය කටයුතු සම්පාදනය කිරීමට නොහැකි වී තිබේ. අවශ්‍ය කිසිදු ලේඛනයක් නොමැති බැවින් පරමේෂ්වරන් නැමති මෙම පුද්ගලයාට ගුවන් තොටුපළෙහි ගොඩනැගිල්ලෙන් පිටව නොයන ලෙස දැනුම් දී ඇති බව ද සඳහන්ය. පරමේෂ්වරන් සතුව මුදල් ද නොමැති බැවින් ඔහු ගුවන් තොටුපළ සේවකයින්ගේ උපකාර මත වාසය කර ඇති බව ද විදෙස් මාධ්‍ය වාර්තා පවසයි. මෙම ශ්‍රී ලාංකිකයා කිනම් රටක සිට වෙනිසියුලාවට පැමිණ ඇද්ද යන්න පිළිබඳව නිශ්චිතව අනාවරණය වී නොමැති අතර ඔහු මෙක්සිකෝවේ සිට අත් වැරදීමකින් වෙනිසියුලානු ගුවන් යානයකින් එරටට පැමිණ ඇති බව ජාත්‍යන්තර ක්ෂමා ආයතනයේ වෙනිසියුලානු නියෝජිතයෙකු වන මැනුවෙල් ගැගෝ සඳහන් කර තිබේ. පරමේෂ්වරන් තවදුරටත් වෙනිසියුලාව තුළ රැඳී සිටින්නේද හෝ ඔහු නැවත ශ්‍රී ලංකාවට පැමිණ ඇද්ද යන්න පිළිබඳව ප්‍රකාශ කිරීමට බලධාරීන් අසමත්ව ඇති බව ද විදෙස් මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=24593", "Category": null, "Parent URL": null}