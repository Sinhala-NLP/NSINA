{"Source": "Adaderana", "Timestamp": "July 9, 2012 10:33 am", "Headline": "මාතර පොලිස් කොට්ඨාසයේ වරෙන්තුකරුවන් 107 ක් අල්ලයි", "News Content": "මාතර කොට්ඨාසයේ සියලුම පොලිස් බල ප්‍රදේශ ආවරණය වන පරිදි ක්‍රියාත්මක කළ විශේෂ මෙහෙයුමකදී වරෙන්තුකරුවන් 107 දෙනකු අත්අඩංගුවට ගෙන තිබේ. ඊයේ පෙ.ව 8.00 සිට රාත්‍රී 10.00 දක්වා මාතර කොට්ඨාසය භාර ජ්‍යෙෂ්ඨ පොලිස් අධිකාරී තුමාගේ නියෝග හා උපදෙස් පරිදි මෙම මෙහෙයුම ක්‍රියාත්මක වූ බව පොලිස් මාධ්‍ය ප්‍රකාශක කාර්යාලය පවසයි. එසේම මෙම මෙහෙයුම සඳහා ප‍්‍රධාන පොලිස් පරීක්ෂකවරයෙකු,පොලිස් පරීක්ෂකවරුන් 07 දෙනකු, උප පොලිස් පරීක්ෂකවරුන් 24 දෙනකු, පොලිස් සැරයන් 61 දෙනකු, පොලිස් කොස්තාපල් වරුන් 83 දෙනකු, කාන්තා පොලිස් කොස්තාපල්වරියන් 05 දෙනකු සහ පොලිස් ආරක්ෂක සහායකවරයෙකු ඇතුළු 182 දෙනකු සහභාගි වූ බව සඳහන්ය. දින වරෙන්තු 78 ක් සහ වීවෘත වෙරෙන්තු 46 ක් ක‍්‍රීයාත්මක කර ඇති අතර එහිදී අත්අඩංගුවට ගත් මුළු වරෙන්තුකරුවන් ගණන 107 දෙනකු බව පොලිස් මාධ්‍ය ප්‍රකාශක කාර්යාලය කියා සිටියි. අදාළ පොලිස් ස්ථාන මගින් වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=25621", "Category": null, "Parent URL": null}