{"Source": "Adaderana", "Timestamp": "April 22, 2011 04:18 pm", "Headline": "අනුරාධපුර ජල සැපයුමට කාලගුණයෙන් බාධා මතුවෙයි", "News Content": "ජාතික ජලසම්පාදන මණ්ඩලය හරහා අනුරාධපුර ප්‍රදේශයට ජලය බෙදාහැරීමේ කටයුතුවලට වරින් වර බාධා මතුව තිබෙන බව එම මණ්ඩලය පවසයි. ප්‍රදේශයට බලපා තිබෙන අකුණු සහිත කාලගුණ තත්ත්වයත් සමග විදුලිය සැපයීමේ බාධා පැමිණ තිබීම ඊට හේතුව බව ජලසම්පාදන මණ්ඩලය සඳහන් කරයි. ජල පොම්පාගාරවල සහ සෙසු යාන්ත්‍රික කටයුතු සඳහා විදුලිය අත්‍යවශ්‍ය බැවින් විදුලි සැපයුමට බාධා පැමිණෙන අවස්ථාවල පොම්පාගාර කටයුතු ද ඇණ හිටින බව මණ්ඩලය පෙන්වාදෙයි. මේ හේතුවෙන් අනුරාධපුර දිස්ත්‍රික්කයේ ඇතැම් ප්‍රදේශ වෙත අඛණ්ඩ ජලසැපයුමක් ලබාදීමට නොහැකි වී ඇති බව සඳහන්ය. මේ පිළිබඳ අවධානය යොමු කර ජලය අරපිරිමැස්මෙන් භාවිතා කරන ලෙස එම මණ්ඩලය අනුරාධපුර ජල පාරිභෝගිකයින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=15638", "Category": null, "Parent URL": null}