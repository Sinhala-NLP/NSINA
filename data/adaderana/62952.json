{"Source": "Adaderana", "Timestamp": "August 10, 2016 09:27 pm", "Headline": "එජාප 70වන සංවත්සරය සූදානම්-පපුවට ගහගත්තාට පාඩුව පියවන්නේ කවුද?", "News Content": "පාගමන් ගොස් පපුවට ගසාගත්තද ශ්‍රී ලංකන් පාඩුව පියවාදෙන්න කිසිවෙකු නොමැති බව ජාතික ප්‍රතිපත්ති හා ආර්ථික කටයුතු රාජ්‍ය අමාත්‍ය නිරෝෂන් පෙරේරා මහතා පවසයි.මීට පෙරාතුව මහින්ද රාජපක්ෂ මහතා‍ට ශ්‍රී ලංකන් ගුවන් සමාගම රුපියලකට මිලදී ගන්නා ලෙස පාර්ලිමේන්තුවේදී අභියෝග කළද,එය ඔහු විසින් රුපියලකට හෝ බාර නොගත් බව රාජ්‍ය අමාත්‍යවරයා කියා සිටියේ අද(10)කොළඹ පැවති මාධ්‍ය හමුවකදීය.එසේම පාඩු ලබන මත්තල ගුවන්තොටුපළ,හම්බන්තොට වරායද චීනය සමග ඒකාබද්ධව වැඩිදියුණු කොට ලාභ ලබන ආයතන බවට පරිවර්තනය කරන බව ඔහු සඳහන් කළේය.ඉන්දියාව සමග එට්කා ගිවිසුම මෙන්ම ඉදිරියේදී චීනය හා සිංගප්පූරුව සමගද ද්විපාර්ශ්වික වෙළෙඳ ගිවිසුම් අත්සන් කිරීමට නියමිත බවත්,ඒ තුළින් ඉකුත් රජය විසින් ඇද දැමූ ආර්ථික අර්බුදයෙන් ගොඩ ඒමට තල්ලුවක් ලැබෙනු ඇති බවත් හෙතෙම පෙන්වා දුන්නේය.එට්කා ගිවිසුමට විරුද්ධවන්නන් බොහෝ දෙනෙකු ඒ ගැන කිසිවක් නොදන්නා බවත්,ජනතාවට හොරෙන් කිසිදු ගිවිසුමක් නොගසන බවත්,ඉදිරියේදී ගිවිසුම අත්සන් කිරීමට ප්‍රථම ඒ ගැන සියලු තොරතුරු පාර්ලිමේන්තුවටත්,ජනතාවටත් ඉදිරිපත් කරන බව රාජ්‍ය අමාත්‍යවරයා මෙහිදී අවධාරණය කළේය.එක්සත් ජතික පක්ෂයේ 70 වෙනි සංවත්සරය සැප්තැම්බර් මස 10වන දින බොරැල්ල කැම්බල් පිටියේදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වන බවද ඔහු මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=62952", "Category": null, "Parent URL": null}