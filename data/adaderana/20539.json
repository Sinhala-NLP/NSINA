{"Source": "Adaderana", "Timestamp": "December 8, 2011 10:32 am", "Headline": "යළිත් රාජකාරියේ දී පොලිසියට ගිනි අවි", "News Content": "සිය රාජකාරි අවස්ථාවලදී නැවතත් ගිනි අවි රැගෙන යාම සඳහා පොලිස්පතිවරයා විසින් නව උපදෙස් මාලාවක් ලබා දී ඇති බව විදෙස් මාධ්‍ය වාර්තා කරයි. ජනතා හිතවාදී පොලිස් සේවයක් ස්ථාපනය කිරීමේ අරමුණින් පොලිස් නිලධාරීන්ට රාජකාරී අවස්ථාවලදී ගිනි අවි රැගෙන යාම අත්හිටුවා තිබුණත්, එම තත්ත්වය නිසා ඇතැම් අපරාධකරුවන් එය වාසියක් බවට හරවාගෙන ඇති බව පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා සඳහන් කළේය. මෙම තීරණයෙන් පසුව රාජකාරි කටයුතුවල යෙදී සිටි අතරතුර පොලිස් නිලධාරීන් කිහිපදෙනෙකු අපරාධකරුවන් අතින් ඝාතනයට ලක්වූ බව අජිත් රෝහණ මහතා පැවසූ බව ද බීබීසී සේවය වාර්තා කරයි. මංකොල්ලකරුවන් කණ්ඩායමක් අත්අඩංගුවට ගැනීමට උත්සාහ කිරීමේ දී එක් පොලිස් නිලධාරියෙකු වරකාපොළ ප්‍රදේශයේ දී ඝාතනයට ලක්වූ බවත් ඔහු පෙන්වා දී තිබේ. එමෙන්ම පුත්තලම හා මොරටුව ප්‍රදේශවලදී ගැටුම්කාරී පිරිසක් පාලනය කිරීමට තැත් කළ පොලිස් නිලධාරීන් දෙදෙනෙකු සහ කුරුණෑගල ප්‍රදේශයේ දී මංකොල්ලකරුවකු ලුහුබැඳ ගිය පොලිස් නිලධාරියෙකු වෙඩි ප්‍රහාරයකට ලක්වූ බව ද අජිත් රෝහණ මහතා ප්‍රකාශ කර ඇති බව බීබීසී සේවය සඳහන් කරයි. පොලිසිය සමග එක්ව රාජකාරි කටයුතුවල යෙදෙන සිවිල් ආරක්ෂක සේවා සාමාජිකයින්ට ද සිය රාජකාරි කටයුතු අතර ගිනි අවි රැගෙන යාම සඳහා අවසර ලබා දී ඇති බව පොලිස් මාධ්‍ය ප්‍රකාශකවරයා වැඩිදුරටත් අනාවරණය කර තිබේ.", "URL": "https://sinhala.adaderana.lk/news.php?nid=20539", "Category": null, "Parent URL": null}