{"Source": "Adaderana", "Timestamp": "May 6, 2013 01:35 pm", "Headline": "ලංකාවේ 1000කින් 180ට වාහන තියෙනවා", "News Content": "මෙරට පුද්ගලයින් 1000කින් 180ට වාහන ඇති බවත් කලාපයේ ජනගහණයට සාපේක්ෂව තායිලන්තය හා ඉන්දුනීසියාවට පසු වාහන භාවිතය අතින් ශ්‍රී ලංකාව සිටින්නේ තෙවැනි ස්ථානයේ බවත් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා පවසයි. රාත්‍රීයට කළු පැහැති ඇඳුම් ඇඳගෙන පාර මාරුවීම නිසා අනතුරු සිදුවන බවත් බීමත්කම, අධික වේගය හා රියදුරන් නීති උල්ලංඝණය කිරීම මෙරට මාර්ග අනතුරු ඉහළයාමට හේතු බව හෙතෙම කියයි. සෞඛ්‍ය අමාත්‍යංශයේ ශ්‍රවණාගාරයේදී අද පැවැති මාධ්‍ය හමුවකදී ඔහු මේ බව පැවසූ අතර එහිදී විෂයභාර ඇමති මෛත්‍රීපාල සිරිසේන මහතා කීවේ අද (06) සිට ලබන 12 වැනි දින දක්වා කාලය මාර්ග ආරක්ෂණ සතියක් ලෙස ප්‍රකාශයට පත්කර ඇති බවයි. එක්සත් ජාතීන්ගේ සංවිධානය විසින් (2011-2020) ප්‍රකාශයට පත් කර ඇති මාර්ග ආරක්ෂණ දශකයට සමගාමීව මෙම කාලය නම් කර ඇති බව සෞඛ්‍ය අමාත්‍ය මෛත්‍රීපාල සිරිසේන මහතා කීවේය. පදිකයන්ගේ ආරක්ෂාව පිළිබද සැලකිළිමත්වීම සම්බන්ධයෙන් අදාළ කාලය තුළ වැඩි අවධානය යොමු කිරීමට නියමිත බව ඔහු පැවසීය. මාර්ග නීති උල්ලංඝනය කිරීමේ දී පදිකයන්ට ද දඩුවම් දිය හැකි පරිදි මාර්ග නීති සංශෝධනය කිරීමට පියවර ගෙන ඇති බව එම මාධ්‍ය හමුවේදී රථවාහන මූලස්ථානයේ සහකාර පොලිස් අධිකාරී ඩබ්ලිව්.බී.ඒ ධනංජය මහතා කීවේය.", "URL": "https://sinhala.adaderana.lk/news.php?nid=33854", "Category": null, "Parent URL": null}