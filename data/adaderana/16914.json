{"Source": "Adaderana", "Timestamp": "June 21, 2011 03:08 pm", "Headline": " මගී ජනයාසේම බස් හිමියන් හා බස් සේවකයන්ද ආරක්ෂා විය යුතුයි", "News Content": "විවිධාකාර බදු, ගාස්තු, දඩ, මිල වැඩිවීම් ආදියෙන් හෙම්බත්ව සිටින ජනතාවට තවත් බස් ගාස්තු ඉහළ යාමක බර දරා ගැනීමට නොහැකි බව ජ.වි.පෙ පාර්ලිමේන්තු මන්ත්‍රී සුනිල් හදුන්නෙත්ති මහතා පවසයි. පෞද්ගලික මගී ප්‍රවාහන අමාත්‍ය සී.බී රත්නායක මහතාට යවන ලද විවෘත ලිපියකින් හෙතෙම මේ බව සඳහන් කර තිබේ. එකී ලිපිය පහත පරිදිය. සී.බී. රත්නායක මහතා පෞද්ගලික මගී ප‍්‍රවාහන අමාත්‍ය, පෞද්ගලික මගී ප‍්‍රවාහන අමාත්‍යාංශය, කොළඹ. ගරු ඇමතිතුමනි, බස් ගාස්තු ඉහළ දැමීම බස් ගාස්තු 15%කින් හා 10%කින් ඉහළ දමන ලෙස පෞද්ගලික බස් සංගම් දෙකක් වෙන් වෙන්ව ඉල්ලා ඇති අතර ඉල්ලීම් ඉටු නොකරන්නේ නම් වර්ජනයක් දියත් කරන බවට අනතුරු අඟවා ඇත. රජයේ අදහස 7%කින් බස් ගාස්තු ඉහළ දැමීම බව අද මාධ්‍ය වාර්තා කර තිබේ. මෙම කඹ ඇදිල්ල දෙස ජනතාව බලා සිටින්නේ වික්ෂිප්තවය. ජනතාවගේ ප‍්‍රශ්නය වන්නේ තමන් මත පැටවීමට නියමිත ඊළඟ බර කවර ප‍්‍රතිශතයක බස් ගාස්තු වැඩිවීමක්ද යන්න පමණි. විවිධාකාර බදු, ගාස්තු, දඩ, මිල වැඩිවීම් ආදියෙන් හෙම්බත්ව සිටින ජනතාවට තවත් බස් ගාස්තු ඉහළ යාමක බර දරා ගැනීමට නොහැක. මේ නිසා ජනතාවගේ පාර්ශ්වයෙන් සිතා බලා කටයුතු කිරීම විෂය බාර ඇමතිවරයා ලෙස ඔබතුමාගේත් ආණ්ඩුවේත් වගකීමයි. එමෙන්ම බස් රථ හිමියන් මුහුණ දෙන ගැටලූ කෙරෙහිද අවධානය යොමු කළ යුතුය. රජයේ පොදු ප‍්‍රවාහන සේවා බිඳ වට්ටවා ඇති නිසා අද වන විට මගී ප‍්‍රවාහනයේ සැලකිය යුතු පංගුවක් නියෝජනය කරන්නේ, පෞද්ගලික බස් රථ සේවාව විසිනි. ඒ නිසා එම සේවාව බිඳ නොවැටෙන පරිදි කටයුතු කිරීමද ඔබතුමාගේත් ආණ්ඩුවේත් වගකීමයි. ඉහළ ගුණාත්මකභාවයකින් යුතු පොදු මගී ප‍්‍රවාහන සේවාවක අවශ්‍යතාව සමාජයට තදින් දැනෙමින් තිබෙන අතර එය දිගු කාලීනව ජය ගැනීමට සිදු වන ඉලක්කයකි. එවැනි වැඩපිළිවෙළක් වත්මන් ආණ්ඩුව සතුව ඇති බවක් පෙනෙන්නට නැත. එහෙත් මේ මොහොතේ මගීන්, පෞද්ගලික බස් රථ හිමියන් හා එහි සේවකයින් පීඩාවට පත් නොවන ආකාරයේ තීන්දු තීරණ ගත යුතුය. මීට පෙර ආණ්ඩුව බස් ගාස්තු ස්ථාවර අගයක තබා ගැනීම සඳහා පොදු ප‍්‍රවාහන සේවා සඳහා ඉන්ධන ඇතුළු අනෙකුත් අවශ්‍යතා වෙනුවෙන් සහනාධාර ක‍්‍රමයක් ඇති කිරීමට එකඟ වී තිබිණි. එහෙත් ඊට අනුව සහනාධාර ලබා දීමේ ක‍්‍රමවේදයක් සැකසීමට මෙතෙක් ආණ්ඩුව සමත්ව නැත. දැන් කළ යුතුව ඇත්තේ, ජනතාව තව තවත් පීඩාවට පත් වන පරිදි බස් ගාස්තු ඉහළ දැමීම නොව ඉහත කී ක‍්‍රමවේදය වහාම සැකසීමය. ඒ මගින් මගීන්, පෞද්ගලික බස් රථ හිමියන් සහ සේවකයින් ආරක්ෂා කිරීමට පියවර ගැනීමය. ස්තූතියි, මෙයට, විශ්වාසී, .................................... සුනිල් හඳුන්නෙත්ති, පාර්ලිමේන්තු මන්ත‍්‍රී, ජනතා විමුක්ති පෙරමුණ", "URL": "https://sinhala.adaderana.lk/news.php?nid=16914", "Category": null, "Parent URL": null}