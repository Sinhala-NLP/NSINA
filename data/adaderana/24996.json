{"Source": "Adaderana", "Timestamp": "June 13, 2012 12:38 pm", "Headline": "අතයටින් ගාණ ගනිද්දී සුරාබදු නිලධාරියා අත්අඩංගුවට පත්වෙයි", "News Content": "අල්ලස් ලබාගත් සුරාබදු දෙපාර්තමේන්තුවේ නිලධාරියෙකු සහ ඊට ආධාර අනුබල ලබාදුන් තවත් පුද්ගලයෙකු අල්ලස් හෝ දූෂණ විමර්ශණ කොමිසමෙන් අත්අඩංගුවට ගෙන තිබේ. පෑලියගොඩ ප්‍රදේශයේ ව්‍යාපාරිකයෙකු විසින් සිදුකළ පැමිණිල්ලකට අනුව සිදුකළ විමර්ශනයක දී මෙම සැකකරුවන් අත්අඩංගුවට ගෙන ඇති බව සඳහන්ය. මෙම ව්‍යාපාරිකයා සතුව ගංජා තොගයක් තිබූ බවට ලද තොරතුරක් අනුව සුරාබදු දෙපාර්තමේන්තුවේ නිලධාරීන් විසින් මොහු අත්අඩංගුවට ගෙන ඇත. අත්අඩංගුවට ගත් ව්‍යාපාරිකයා අධිකරණයට ඉදිරිපත් නොකර සිටීම සඳහා අදාළ සුරාබදු නිලධාරීවරයා විසින් රුපියල් ලක්ෂ 3 අල්ලස් මුදලක් ඉල්ලා ඇති බව සඳහන්ය. ඒ අනුව අදාළ අල්ලස් මුදලින් රුපියල් 50,000 ක මුදලක් ලබාගන්නා අවස්ථාවේ මෙම සුරාබදු නිලධාරීවරයා සහ ඊට අනුබල ලබාදුන් පුද්ගලයා අත්අඩංගුවට ගත් බව අල්ලස් හෝ දූෂණ විමර්ශන‍ කොමිසම සඳහන් කරයි.", "URL": "https://sinhala.adaderana.lk/news.php?nid=24996", "Category": null, "Parent URL": null}