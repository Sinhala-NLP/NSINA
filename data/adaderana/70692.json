{"Source": "Adaderana", "Timestamp": "March 10, 2017 05:01 pm", "Headline": "පාඨලී එක්ක පෞද්ගලික තරහක් නැහැ ", "News Content": "බස්නාහිර හා මහා නගර සංවර්ධන අමාත්‍ය පාඨලී චම්පික රණවක මහතා හා තමා අතර කිසිදු ආකාරයක පෞද්ගලික තරහක් නොමැති බව බස්නාහිර මහ අමාත්‍ය ඉසුර දේවප්‍රිය මහතා පවසයි. මෙරට නාගරික ප්‍රදේශවල දැවෙන ප්‍රශ්නයක් බවට පත්ව තිබු කසල බැහැර කිරිමේ ගැටළුවට විසඳුමක් ලබා දෙමින් සංවර්ධන අධිකාරිය හා මහනගර සහ බස්නාහිර සංවර්ධන අමාත්‍යංශය එක්ව අද (10) සිට දියත් කරන ලද “කසලින් නොකිලිටි නිකසල නුවරක්“යන තේමාවෙන් ක්‍රියාත්මක වැඩසටහනේ සමාරම්භක උත්සවයට සහභාගී වෙමින් ඉසුර දේවප්‍රිය මහතා මේ අදහස් දැක්වීය. එසේම බස්නාහිර හා මහා නගර සංවර්ධන අමාත්‍යංශය හා බස්නාහිර පළාත් සභාව අතර ගැටුම් ඇති වීම වැළැක්විය නොහැකි දෙයක් බවත් අමාත්‍ය චම්පික රණවක මහතා එක්සත් ජාතික පක්ෂයෙන් මැතිවරණයට ඉදිරිපත් වුවද ඔහු තම කඳවුරේම අයෙකු බව ද ඉසුර දේවප්‍රිය මහතා වැඩි දුරටත් පැවසීය. මෙහිදී අදහස් දක්වමින් අමාත්‍ය පාඨලී චම්පික රණවක මහතා පවසා සිටියේ ඇතැමුන් කොළඹ කුණු අපට එපා යනුවෙන් කෑ ගසමින් මාධ්‍ය ඉදිරියේ රඟපාන බවත් තමන්ගේ ගෙදර කුණු තිබිය දී අනෙක් දේවල් වෙනුවෙන් කෑ ගසා ඵලක් නොමැති බවත්ය. අද දිනයේ සිට ක්‍රියාත්මක මෙම නව වැඩ පිළිවෙල අනුව කැස්බෑව නගර සභා බල ප්‍රදේශයේ කරදියාන කසල බැහැර කිරීමේ කලාපය කේන්ද්‍ර ලෙස යොදා ගෙන තිබේ.", "URL": "https://sinhala.adaderana.lk/news.php?nid=70692", "Category": null, "Parent URL": null}