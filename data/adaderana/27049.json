{"Source": "Adaderana", "Timestamp": "September 1, 2012 10:37 am", "Headline": "මගී ප්‍රවාහන අධිකාරියේ ලොක්කෙක් අල්ලස් දැලේ", "News Content": "රුපියල් 1,50,000 ක මුදලක් අල්ලස් වශයෙන් ලබා ගැනීමට තැත්කළ මධ්‍යම පළාත් මාර්ගස්ථ මගී ප්‍රවාහන අධිකාරියේ සභාපතිවරයා අල්ලස් හෝ දුෂණ විමර්ශන කොමිසන් සභාව විසින් අද (01) පෙරවරුවේ අත්අඩංගුවට ගෙන තිබේ. පෞද්ගලික බස් රථයක හිමිකරුවෙකුගෙන් අදාළ මුදල ඉල්ලා ලබා ගන්නා අවස්ථාවේදී මහනුවර නගරයේදී ඔහු අත්අඩංගුවට ගත් බව අල්ලස් කොමිසම පවසයි. අදාළ බස් රථ හිමියා සඳහා මාර්ග බලපත්‍රයක් ලබාදීමේදී විශේෂ වරප්‍රසාදයක් සැලසීමට පළාත් මගී ප්‍රවාහන අධිකාරියේ සභාපතිවරයා මෙම මුදල ඉල්ලා ඇත. ඒ අනුව මේ සම්බන්ධයෙන් අල්ලස් කොමිසමට ලැබුණු පැමිණිල්ලක් මත අදාළ නිලධාරියා අත්අඩංගුවට ගෙන විමර්ශන අරඹා ඇතැයි අල්ලස් කොමිසම වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=27049", "Category": null, "Parent URL": null}