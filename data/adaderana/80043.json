{"Source": "Adaderana", "Timestamp": "November 17, 2017 10:58 am", "Headline": "සැමියා මැරූ දෙවැනි බිරිය ලේ පෙරෙන පොරවත් අරන් පොලිසි යයි- දරුවන් සිව්දෙනෙක් අනාථයි", "News Content": "අනුරාධපුර ප්‍රධාන මාර්ගයේ අරුණෝදා ගම ප්‍රදේශයේදී පොරවකින් පහරදී සැමියා ඝාතනය කොට පොරවද සමග බිරිඳ පොලිසියට භාරවීමේ පුවතක් අද(17) අලුයම වාර්තා විය.මෙසේ මියගොස් ඇත්තේ නිලූක සංජීව විතානගේ නම් 46 හැවිරිදි සිව් දරු පියෙකි.හබරණ අනුරාධපුර ප්‍රධාන මාර්ගයේ හෝටලයක් පවත්වාගෙන යන මෙම යුවල නිතර නිතර අඩ දබර ඇතිකර ගන්නා බව පොලිස් පරීක්ෂණවලදී හෙළිවී තිබේ.17 දින අලුයම 4.00 ට පමණ දෙදෙනා අතර ඇති වූ බහින්බස් වීමක් දුරදිග යෑමෙන් බිරිඳ විසින් නිවස තුළම සැමියාට පොරවකින් පහර දී පොරවද රැගෙන හබරණ පොලිසියට පැමිණි බව පොලිසිය සඳහන් කරයි.කෙසේ වෙතත් මෙම සිදුවීම වන අවස්ථාවේ ඔවුන්ගේ දරුවන් ඥාති නිවසක සිට ඇති බව පොලිස් පරීක්ෂණවලදී අනාවරණය වී තිබේ.මියගිය පුද්ගලයා මීට පෙර විවාහයක් අසාර්ථක වූ දෙවැනි විවාහය සිදු කරගෙන සිටි අයකු බවත් ඔහු යුද හමුදා සේවයේ යෙදී සිට යුද හමුදාවෙන් ඉවත් වූ අයෙකු බවත් පොලිසිය සඳහන් කරයි.සැකකාරිය කැකිරාව මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසිය සඳහන් කරයි.සිද්ධිය සම්බන්ධයෙන් පොලිසිය පරීක්ෂණ පවත්වයි.", "URL": "https://sinhala.adaderana.lk/news.php?nid=80043", "Category": null, "Parent URL": null}