{"Source": "Adaderana", "Timestamp": "October 18, 2011 04:59 pm", "Headline": " කුඩුකාරයින් පාතාල අපරාධකරුවන් දේශපාලනයට එපා", "News Content": "කුඩුකාරයින්ටත් පාතාල අපරාධකරුවන්ටත් දේශපාලනය කිරීමට ඉඩදිය යුතු නැති බව විදුලිබල හා බලශක්ති අමාත්‍ය,ජාතික හෙළ උරුමයේ ප්‍රධාන ලේකම් පාඨලී චම්පික රණවක මහතා පවසයි. එහි අයුතු ප්‍රතිඵල සඳහා වන හොඳම උදාහරණය කොළොන්නාවෙන් අත්දකින්නට ලැබුණු බව හෙතෙම කියා සිටියේ අද කොළඹ මහවැලි කේන්ද්‍රයේ පැවති මාධ්‍ය හමුවකට එක්වෙමිනි. 1977 සිට මැර කණ්ඩායම්,අපරාධකරුවන්,කුඩුකාරයින් රටේ දේශපාලනයට එක් වූ බවත්,එය අලුත් තත්ත්වයක් නොවන බවත් අමාත්‍යවරයා අවධාරණය කළේය. මේ අය දේශපාලනයට ප්‍රවිශ්ඨ වූයේ බලයට ධනයට හා මාධ්‍ය මගින් ප්‍රතිරූපය ගොඩනඟා ගැනීමට විනා රටට සේවයක් කිරිමට නොවන බවත්,මේ තත්ත්වය වෙනස් කළ යුතු කාලය පැමිණ ඇති බවත් ඔහු පෙන්වා දුන්නේය. අද දවසේ දේශපාලනය කරන අයගෙන් 95% ක් ම දේශපාලනය කරනු ලබන්නේ කළු සල්ලි විසිකරමින් වග තමන් ඉතා වගකීමෙන් යුතුව ප්‍රකාශ කරන බවත්,එහෙත් ජාතික හෙළ උරුමය තුළින් තමන් ඇතුළු පිරිස් දේශපාලනයට පිවිසියේ ඒ අයුරින් නොවන බවත්,ඒ පිළිබඳ සතුටුවන බවත් රණවක මහතා පැවසුවේය. කුඩු කාරයින්ට,කප්පම්කරුවන්ට,පාතාල නායකයින්ට,මැරයින්ට දේශපාලනය කිරීමට ඉඩ ප්‍රස්ථාව ලබා නොදීමට නීති සම්පාදනය කරන ලෙස තමන් ආණ්ඩුවට බල කරන බවත්,සියලුම ‍දේශපාලන පක්ෂ මෙවැනි පිරිස් දේශපාලනයට ගාවා නොගැනීමට තරම් ස්වයං විනයක් ඇතිකරගත යුතු බවත් ඔහු කියා සිටියේය. මැතිවරණ ක්‍රමයේ මනාප ක්‍රමය තුළින් රටේ දේශපාලනය තව දුරටත් පිරිහී ඇති බවත්,මනාප ක්‍රමය ඉවත් කිරීමට වහා කටයුතු කළ යුතු බවත්,2003 වසරේදී දිනේශ් ගුණවර්ධන අමාත්‍යවරයාගේ ප්‍රධානත්වයෙන් මේ සම්බන්ධයෙන් පාර්ලිමේන්තු කමිටුවක් පත්කෙරුණද අද වනතුරුත් එයින් යහපත් ප්‍රතිඵලයක් අත්කරගෙන නොමැති බවත් අමාත්‍යවරයා චෝදනා කළේය. මනාප ක්‍රමය ඉවත් කිරිමට මෙන්ම මැතිවරණවලදී ප්‍රචාරක කටයුතු වලට මුදල් වියදම් කිරීමේදී එකී මුදල් සීමා සහිත කිරීමටද නීති ගෙන ආ යුතු බවත්,දැනට ඉන්දියාවේ එවැනි නීති ක්‍රමයක් දක්නට ලැබෙන බවත් රණවක මහතා සිහිපත් කළේය.", "URL": "https://sinhala.adaderana.lk/news.php?nid=19435", "Category": null, "Parent URL": null}