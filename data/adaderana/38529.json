{"Source": "Adaderana", "Timestamp": "November 1, 2013 03:12 pm", "Headline": "බෙන්තොට උප සභාපතිත් අල්ලයි", "News Content": "බෙන්තොට ප්‍රාදේශීය සභාවේ පසුගියදා ඇති වු ගැටුම සම්බන්ධයෙන් එහි උපසභාපතිවරයා ද පොලීසිය විසින් අත්අඩංගුවට ගෙන තිබේ. සිද්ධිය සම්බන්ධයෙන් අද පෙරවරුවේ ප්‍රාදේශීය සභාවේ සභාපතිවරයා ද නාරාහේන්පිට ප්‍රදේශයේ දී අත්අඩංගුවට ගනු ලැබීය. බෙන්තොට ප්‍රාදේශීය සභාවේ පසුගිය 28 වැනිදා පැවැති මුදල් කමිටු රැස්වීමේදී ඇති වූ බහින් බස්වීමක් දුර දිග යාමෙන් පසු සභාපතිවරයා හා උපසභාපතිවරයා අතර ගැටුමක් ඇති විය. එහිදී සභාපතිවරයා විසින් උපසභාපතිවරයාටත් උප සභාපතිවරයා විසින් සභාපතිවරයාටත් පහරදුන් බවට දෙපාර්ශවය විසින්ම පොලීසියට පැමිණිලි කර තිබුණි. ඒ අනුව බෙන්තොට ප්‍රාදේශීය සභාවේ සභාපති ගයාන් සිරිමාන්න මහතා සහ උපසභාපති රංජිත් වික්‍රමසිංහ මහතා මෙලෙස අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. අත්අඩංගුවට ගත් සැකකරුවන් බලපිටිය මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=38529", "Category": null, "Parent URL": null}