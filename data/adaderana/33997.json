{"Source": "Adaderana", "Timestamp": "May 11, 2013 12:54 pm", "Headline": "SLIIT සිසු සිසුවියන් ක‍්‍රීඩාවෙන් ඇගයුම් ලබයි", "News Content": "SLIIT ක‍්‍රීඩා සංගමය සංවිධානය කළ වර්ණ රාත‍්‍රිය පසුගියදා මාලබේ SLIIT ආයතනයේ දී මහත් හරසරින් පැවැත්විණ. වාර්ෂිකව පැවැත්වෙන මෙම උළෙලෙහිදී ක‍්‍රීඩාවෙන් විශිෂ්ට දස්කම් දැක්වූ SLIIT ක‍්‍රීඩක ක‍්‍රීඩිකාවන් සම්මානයට හා ඇගයුමට පාත‍්‍ර වූ අතර සිසු සිසුවියන්, නිලධාරීන්, විශේෂ ආරාධිත අමුත්තන් ඇතුළු ක‍්‍රීඩාවට ලැදි විශාල පිරිසක් මෙම අවස්ථාවට සහභාගී විය. බැට්මින්ටන්, ටේබල් ටෙනිස්, කැරම්, ක‍්‍රිකට්, පාපන්දු, රග්බි, බාස්කට්බෝල්, ටෙනිස්, රෝවිං, නෙට්බෝල්, වොලිබෝල්, මලල ක‍්‍රීඩා, සහ බේස් බෝල් යන ක‍්‍රීඩා ඉසව් 15 කට පමණ සහභාගී වූ දහසකට අධික සිසුවියන් පිරිසක් අතුරින් දස්කම් දැක්වූ සිසු සිසුවියන් 133 දෙනකු මෙහිදී ඇගයුමට ලක් වූහ. වර්ණ රාත‍්‍රියේ දී ගයනි අනුත්තරා පෙරේරා 2012 වසරේ විශිෂ්ඨතම ක‍්‍රීඩා සිසුවියට හිමි සම්මානයෙන් පිදුම් ලැබූ අතර සෑම අංශයකම විශිෂ්ඨතමයාට (ක‍්‍රීඩා අංශයෙන්) හිමි සම්මානයටද ඇය හිමිකම් කීවාය. වසරේ විශිෂ්ඨතම ක‍්‍රීඩකයාට හිමි සම්මානය උමේශ් ඇන්තනි ප‍්‍රනාන්දු විසින් දිනාගත් අතර උත්සවයේ ප‍්‍රධාන ආරාධිත අමුත්තා ලෙස මොරටුව විශ්ව විද්‍යාලයේ සම්මානිත මහාචාර්ය විලී මෙන්ඩිස් සහභාගී විය. මේ පිළිබඳව අදහස් දැක්වූ SLIIT ආයතනයේ කුලපති එස්.කරුණාරත්න ‘‘ අපගේ සිසු සුවියන්ගේ දස්කම් පිළිබඳව සැබවින්ම සතුටට පත්වෙනවා. අපගේ ඉලක්කය වන්නේ සිසුසිසුවියන්ට ඉහළ මට්ටමේ අධ්‍යාපනයක් ලබා දීම පමණක්ම නොව නොව ඔවුන්ගේ පුද්ගල සංවර්ධනය සඳහා අවස්ථා විශාල ප‍්‍රමාණයක් ලබාදීමයි. මෙහිදී අදහස් දැක්වූ SLIIT ආයතනයේ සභාපති සහ ප‍්‍රධාන විධායක නිලධාරී මහාචාර්ය ලලිත් ගමගේ පැවසුවේ ‘‘ පුද්ගල ආකල්ප සහ කුසලතා වර්ධනය සඳහා ක‍්‍රීඩාව අත්‍යාවශ්‍ය සාධකයක් බව මම දැඩිව විශ්වාස කරනවා. එමෙන්ම හොඳ රැකියාවක් සොයා ගැනීම සඳහා ආත්ම විශ්වාසය වර්ධනය කර ගැනීමටත්ල ක‍්‍රීඩාව තුළින් මනා පිටුබලයක් ලැබෙන බව කිව හැකියි. මෙම ප‍්‍රතිඵලයන් සමග පෙනී යන්නේ උසස් අධ්‍යාපන ආයතන අතර ක‍්‍රීඩා ක්ෂේත‍්‍රයේ නැගී එන ආයතනය බවට SLIIT පත් වී ඇති බවයි’’ යනුවෙනි. SLIIT ජය මාවතට අවතීර්ණය වෙමින් පසුගිය මාස කිහිපය තුළ අන්තර් ජාත්‍යන්තර විශ්ව විද්‍යාල බැට්මින්ටන් තරගාවලියේ පිරිමි සහ කාන්තා ශූරතා හිමි කර ගැන්මට සමත් වූ අතර අන්තර් විශ්ව විද්‍යාල බාස්කට්බෝල් තරගාවලියේ පිරිමි ශූරතාව හිමිකර ගැන්මට සමත් වූහ. මීට අමතරව අන්තර් විශ්ව විද්‍යාල ටෙනිස් ශූරතා තරගාවලියේ පිරිමි ශූරතාවත්, මැලේසියාවේ පැවති 7වන ජාත්‍යන්තර ස්පෝර්ට්ස් ෆියෙස්ටා තරගාවලියේ කාන්තා බැට්මින්ටන් ලෝකඩ පදක්කම දිනා ගැනීමට සමත් වූ අතර මෙම තරගාවලියේදී ලංකාව ජය ලැබූ ප‍්‍රථම අවස්ථාව මෙය විය. SLIIT ක‍්‍රීඩක ක‍්‍රීඩිකාවන් තෘතීක අධ්‍යාපන ආයතනය විසින් සංවිධානය කළ ක‍්‍රිකට්, රග්බි, සහ පාපන්දු තරගවලදී ජයග‍්‍රහණ හිමිකර ගැනීමට සමත් විය.", "URL": "https://sinhala.adaderana.lk/news.php?nid=33997", "Category": null, "Parent URL": null}