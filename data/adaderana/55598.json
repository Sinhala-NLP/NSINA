{"Source": "Adaderana", "Timestamp": "December 8, 2015 02:50 pm", "Headline": "ෆොන්සේකාට  දෙන්න එපා කියලා අපි ලේකම්ට කෝල් කරලා කිවුවා", "News Content": "යූඑන් එක ඉදිරියේ රට පාවා දුන් අයට එල්.ටී.ටී.ඊ ත්‍රස්තවාදීන් නිදහස් කර මහින්ද, ගෝඨාභය වුවද මරවන්න බැරිකමක් නැතැයි පූජ්‍ය බෙංගමුවේ නාලක හිමියන් පවසයි.ජාතික සංවිධාන එකමුතුව අද පැවැත්වූ මාධ්‍ය හමුවකට එක්වෙමින් උන්වහන්සේ මේ බව පැවසීය.පුනරුත්ථාපනය කරන්න බැරි ත්‍රස්තවාදීන්ද සිටින බවත්, පසුගිය දිනවල ඇප මත නිදහස් කළ අය අතර සිටින මෝනිස් නැමැත්තා එවැනි අයෙකු බවත්, උන්වහන්සේ ප්‍රකාශ කළේය.එල්.ටී.ටී.ඊ සැකකරුවන් ඇප මත මුදාහැරීම සම්බන්ධයෙන් මාධ්‍යවේදීන් ද පෙරළා බෙංගමුවේ නාලක හිමියන්ගෙන් ප්‍රශ්න කළ අතර සරත් ෆොන්සේකා මහතා සිරගත කරද්දී ඒ ගැන කතා නොකළේ මන්දැයි විමසා සිටියේය.එහිදී උන්වහන්සේ පැවසුවේ \"ඒ දවස්වල අපිටත් හමුදා කුමන්ත්‍රණයක් ගැන වාර්තා වුණා\" ලෙසය.ඒ නිසා ඔහු අත්අඩංගුවට ගනිද්දී අපි නිශ්ශබ්දව හිටි බවත්, ෆොන්සේකාට හිතවත් කණ්ඩායම් පවා හමුදාව ඇතුළේ සිටි බවත්, නාලක හිමියන් පැවසීය.ඒ කාලයේ කුමන්ත්‍රණයක් ගැන කතා වාර්තා වූ බවත්, නාලක හිමියන් පෙන්වාදුන් විට ඒ ගැන හෙළිනොකළේ මන්දැයි මාධ්‍යවේදීන් උන්වහන්සේගෙන් යළි ප්‍රශ්න කළේය.එවැනි කුමන්ත්‍රණයක් තිබූ බව තමාගේද ඔත්තු සේවයකින් දැනගන්නට ලැබුණ බවත්, කුමන්ත්‍රණය ගැන අදාළ තැන්වලට දැනුම්දුන් බවත්, බෙංගමුවේ නාලක හිමියන් පැවසීය.ඒ කාලයේ \"ඉස්සරහට ගියොත් ජොනි පස්සට ආවොත් ෆොනි\" යනුවෙන් කතාවක්ද තිබූ බවත්,ෆොන්සේකා මහතා හමුදාපති තනතුරට පත් නොකරන්නැයි එවකට ආරක්ෂක ලේකම්වරයාට අපි කෝල් කර කියා සිටි බවද උන්වහන්සේ කියා සිටියේය.ෆොන්සේකා මහතා හමුදාපති ලෙස යුද්ධය අවසන් කළා නොවේදැයි මාධ්‍යවේදීන් විමසූ විට බෙංගමුවේ නාලක හිමියන් පැවසුවේ \"හමුදාපති වුණාම ඉතින් කොහොමත් කරන්න ඕන\" යනුවෙනි.එම මාධ්‍ය හමුවේදී ආචාර්ය ගුණදාස අමරසේකර හා ගෙවිඳු කුමාරතුංග යන අයද අදහස් දක්වන ලදී.එම මාධ්‍ය හමුවේදී ආචාර්ය ගුණදාස අමරසේකර මහතා පැවසුවේ තහනම් කර තිබූ ත්‍රස්තවාදී සංවිධාන කිහිපයක එම තහනම ඉවත් කර ඇති බවයි.තහනම ඉවත් කිරීමෙන් පසු ග්ලෝබල් ටැමිල් පෝරම් නැමැති සංවිධානයක් විරෝධතාවයක්ද පසුගියදා පවත්වා ඇති බව ඒ මහතා පැවසීය.ඉතිරි සංවිධානවල තහනමත් මේ ආකාරයට ඉවත් කරනු ඇතැයිද හෙතෙම කියා සිටියේය.පසුගියදා ඇප මත නිදහස් කළ සැකකරුවන් අතර කොළඹ බෝම්බ පුපුරුවා හැරීමට සැලසුම් කළ දෙන්නෙක් සිටින බවද ඔහු කීවේය.", "URL": "https://sinhala.adaderana.lk/news.php?nid=55598", "Category": null, "Parent URL": null}