{"Source": "Adaderana", "Timestamp": "February 28, 2019 12:46 pm", "Headline": "පොලීසිය තමයි මගේ කකුලෙන් අදින්නේ-පොලීසිය හරියට ක්‍රියාත්මක වුණොත් මාස 3න් රට හදනවා", "News Content": "පොලිසියේ බහුතර පිරිසකට මත්ද්‍රව්‍ය ජාවාරම්කරුවන් සමඟ සම්බන්ධකම් පවත්වන බව මධ්‍යම පළාත් ආණ්ඩුකාර නීතිඥ මෛත්‍රී ගුණරත්න මහතා පවසයි. ලිඳුල ප්‍රදේශයේ වතු රෝහල් හා පාසල් පිළිබඳව පරීක්ෂා කිරීමට ඊයේ(27) පැමිණි අවස්ථාවේ මාධ්‍යයට අදහස් දක්වමින් ආණ්ඩුකාරවරයා මේ බව කියා සිටියේය. පොලීසියේ සියලු දෙනා නොවුනත් සියයට 85-90 ක් පමණ මත්ද්‍රව්‍ය ඡාවාරමට සහයෝගය ලබා දෙන බවත්, කිසි විටෙකත් එම පළාතේම නිලධාරීන් පොලිසියේ වැඩට යෙදවීම සුදුසු නොවන බව ද ගුණරත්න මහතා වැඩිදුරටත් පැවසීය. මෙම තත්ත්වය වෙනස් කරන ලෙසත් පොලිස්පතිවරයාගෙන් ඉල්ලා සිටි මෛත්‍රී ගුණරත්න මහතා, පොලිස්පති තුමා අද වන විට පොලිස් කොමිසම ගණන් නොගන්නා තත්ත්වයකට පත්ව ඇති බවත්, එනිසා පොලිස් කොමිසම කිසිදු වැඩකට නැති තත්ත්වයකට පත්ව ඇති බවත් පැවසීය. අද වන විට මෙය විහිළුවක් වී ඇති බවත්, තමාගේ වැඩට බාධාවක් වී ඇත්තේ පොලීසිය බව ද සඳහන් කළේය. පොලීසිය නිසි ලෙස ක්‍රියා කරන්නේ නම් මාස 3ක් ඇතුළත රට නිසි මඟකට ගෙන ආ හැකි බව ද ගුණරත්න මහතා වැඩි දුරටත් පැවසීය.", "URL": "https://sinhala.adaderana.lk/news.php?nid=105199", "Category": null, "Parent URL": null}