{"Source": "Adaderana", "Timestamp": "June 9, 2014 12:15 pm", "Headline": "අපි ආණ්ඩුවට යන්නේ නෑ", "News Content": "තමන් ආණ්ඩු පක්ෂයට එක්වීමේ කිසිදු සූදානමක් නොමැති බව එක්සත් ජාතික පක්ෂ පාර්ලිමේන්තු මන්ත්‍රි පාලිත රංගේ බණ්ඩාර මහතා පවසයි. එක්සත් ජාතික පක්ෂයෙන් තමන්ට අසාධාරණයන් සිදු වූවද ආනමඩුව ආසනයේ සංවිධායකවරයා ලෙස සිය පක්ෂය හරහා ජනතා සේවයට කැපවන බව මන්ත්‍රිවරයා පෙන්වාදෙයි. ආණ්ඩු විරෝධි සියලු පාර්ශවයන්ගේ එකඟතාව හිමිවුවහොත් රනිල් වික්‍රමසිංහ මහතාට පොදු අපේක්ෂකයෙකු වශයෙන් ඉදිරි ජනාධිපතිවරණය ජයගත හැකිවනු ඇති බව ද මන්ත්‍රිවරයා පවසයි. ආණ්ඩු පක්ෂයට එක්වීම සම්බන්ධයෙන් පැතිර යන ආරංචි පිළිබඳ කළ විමසීමකදී පාලිත රංගේබණ්ඩාර මහතා මේ බව පැවසීය. මේ අතර එක්සත් ජාතික පක්ෂ පාර්ලිමේන්තු මන්ත්‍රි රවී කරුණානායක මහතා ද ආණ්ඩු පක්ෂයට එක්වීමේ සූදානමක් පිළිබඳ පසුගිය සතියේ දී තොරතුරු අනාවරණය විය. එහෙත් අද දෙරණ කළ විමසීමකදී මන්ත්‍රිවරයා සඳහන් කළේ ආණ්ඩුවට එක්වීමේ කිසිදු අවශ්‍යතාවක් නොමැති බවයි.", "URL": "https://sinhala.adaderana.lk/news.php?nid=43837", "Category": null, "Parent URL": null}