{"Source": "Adaderana", "Timestamp": "September 4, 2018 10:33 am", "Headline": "වටිනා බුදු පිළිම ළඟ තියා ගත් 3ක් අත්අඩංගුවට", "News Content": "පුරාවිද්‍යා වටිනාකමක් සහිත බුදු පිළිම 03 ක් ළඟ තබාගෙන සිටි පුද්ගලයින් තිදෙනෙකු ගලෙන්බිඳුණුවැව පොලිසිය විසින් අත්අඩංගුවට ගෙන තිබේ. පොලිසියට ලද තොරතුරක් මත ගලෙන්බිඳුනුවැව, උපුල්දෙණිය ප්‍රදේශයේ සිදුකල වැටලීමකදී බුදු පිළිම සමඟ මෙම සැකකරුවන් අත්අඩංගුවට ගෙන ඇති බව සඳහන් වේ. එහිදී උස සෙන්ටිමීටර් 05 ක් හා ග්‍රෑම් 69 ක බරින් යුතු පිත්තලෙන් නිමවන ලද බුදු පිළිමයක්, උස සෙන්ටිමීටර් 14 ක් හා බරග්‍රෑම් 464 ක් වූ කිරිගරුඬ බුදු පිළිමයක් සහ උස සෙන්ටිමීටර් 07 ක් හා බර ග්‍රෑම් 149 ක් වූ පිත්තලෙන් නිමවන ලද බුදු පිළිමයක් සොයාගෙන තිබේ. අත්අඩංගුවට ගත් සැකකරුවන් එම ප්‍රදේශයේම පදිංචිකරුවන් වන අතර ඔවුන් අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතයි. මේ අතර ආණමඩුව, කෝන්වැව ප්‍රදේශයේ පුරාවස්තු ලබා ගැනීමේ අරමුණින් කැනීම් සිදුකරමින් සිටි පුද්ගලයින් 06 දෙනෙකු ආණමඩුව පොලිසිය විසින් අත්අඩංගුවට ගෙන ඇත. කැනීම් සඳහා යොදා ගත් උපකරණ සහ පූජා භාණ්ඩ තොගයක් ද පොලිස් භාරයට ගෙන ඇති අතර සැකකරුවන් ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=95508", "Category": null, "Parent URL": null}