{"Source": "Adaderana", "Timestamp": "April 25, 2013 05:59 am", "Headline": " ප්‍රාදේශීය සභා සභාපති හදිසියේ අවසන් ගමන් යයි", "News Content": "පුත්තලම ප්‍රාදේශීය සභාවේ සභාපති ඩිලුක් සුසාර පතිරගේ මහතා හලාවත දැදුරුඔය ප්‍රදේශයේදී සිදුවී ඇති රිය අනතුරකින් ජීවිතක්ෂයට පත්ව තිබේ. අද (25) අලුයම 2.05 ට පමණ මෙම අනතුර සිදුවී ඇති බව පොලීසිය කියයි. මිය ගොස් ඇති සභාපතිවරයා තම රියදුරුද සමග කැබ් රථයකින් කොළඹ දෙස සිට පුත්තලම දෙසට ගමන් කරමින් සිටියදී හලාවත - දැදුරුඔය පාලම ආසන්නයේදී ඔවුන් ගමන් කරමින් සිටි කැබ් රථය ටිපර් රථයක ගැටීමෙන් මෙම අනතුර සිදුවී ඇති බව පොලීසිය සඳහන් කරයි. කැබ් රථයේ රියදුරු ලෙස කටයුතු කළ සුජිත් කුමාර යන අය හලාවත මහා රෝහලේ ප්‍රතිකාර ලබමින් සිටියි. හලාවත පොලීසියේ රථවාහන අංශය වැඩිදුර පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=33553", "Category": null, "Parent URL": null}