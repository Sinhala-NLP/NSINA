{"Source": "Adaderana", "Timestamp": "June 20, 2019 04:29 pm", "Headline": "උලමා සංවිධානය කුරානය ගැන වැරදි අර්ථකථනයක් දුන්නා-අබ්දුල් රාසික්", "News Content": "මුස්ලිම් කාන්තාවන් මුහුණු ආවරණය නිසැකයෙන්ම සිදු කල යුතු බවට පවසා ඇතැත් එවැන්නක් ශුද්ධ වු කුරානයේ නොමැති බව ලංකා තවුහිද් ජමාද් සංවිධානයේ මහලේකම් අබ්දුල් රාසික් මහතා පවසයි. අප්‍රේල් 21 ප්‍රහාරය පිළිබඳව සොයා බලන පාර්ලිමේන්තු විශේෂ කාරක සභාව හමුවේ සාක්ෂි දෙමින් ඒ මහතා මේ බව කියා සිටියේය. කාන්තාවන් ඇඳුම් ඇඳීමේ දී ඔවුන්ගේ අනන්‍යතාවය තහවුරු කළ යුතු යැයි සඳහන් වන බවත් පැවසු එතුමා එනිසා කාන්තාවන් සියලු දෙනා මුහුණු නිරාවරණය කර ගෙන සිටිය යුතු බව කුරානයේ දැක්වෙන බව ද පැවසීය. කෙසේ වෙතත් නබි නායක තුමාට බහු භාර්යයාවන් 11 දෙනෙකු සිටි බවත් ඔවුන් පමණක් මුහුණු ආවරණය කර ගෙන සිටි බවත් කියා සිටි අබ්දුල් රාසික් මහතා, වෙනත් කාන්තාවන්ට එය අදාළ නොවෙන බව ද කියා සිටියේය. වහාබ්වාදය කියලා වැරදි අර්ථ කථනයක් ද අද වන විට ලංකාව තුළ ඇති කර ඇති බව පැවසු ඒ මහතා, ලංකාවේ වහබ්වාදය කිය ත්‍රස්තවාදය උගන්වන තැන් කිසිවක් නොමැති බව ද පැවසීය. වහබ්වාදය යනු ත්‍රස්තවාදයක් නොවන බවත් කියා සිටි අබ්දුල් රාසික් මහතා, තව්හීද් යනු “එකම දෙවියන් ඇඳහීම“ වන අතර, “ දෙවියන්ට සමාන කිසිවක් හෝ කිසිවෙක් නොමැති“ බව ද පවසා සිටියේය. මේ අතර, තමා මද්‍රසා පාසල්වල ඉගෙන ගෙන නොමැති බවත්, තමා පෞද්ගලික වශයේන අරාබි භාෂාව ඉගෙන ගෙන ඇති බවත් පැවසු ඒ මහතා, ආගමික වියතුන්ගේ සංවිධානය සමඟ සම්බන්ධතාවයක් නොමැති බවත්, සමස්ත මුස්ලිම් ජනතාවම එයින් නියෝජනය නොවන බවත් පැවසීය.", "URL": "https://sinhala.adaderana.lk/news.php?nid=112419", "Category": null, "Parent URL": null}