{"Source": "Adaderana", "Timestamp": "September 18, 2019 09:13 am", "Headline": "අමෙරිකානු - ඉරාන නොනිමි අරගලය", "News Content": "අමෙරිකාව සමග සාකච්ඡා ප්‍රතික්ෂේප කරන බව ඉරානයේ ආධ්‍යාත්මික නායක අයතුල්ලා අල් ඛමේනි පවසයි. ටෙහෙරාන් අගනුවරදී පූජක සිසුන් පිරිසක් අමතමින් ඔහු මේ බව සඳහන් කළේය. ඉරානය හා ලෝක බලවතුන් කිහිපදෙනෙක් එක්ව 2015 වර්ෂයේදී ඇතිකරගත් න්‍යෂ්ටික ගිවිසුමෙන් අමෙරිකාව ඉවත් වීමත් සමඟ අමෙරිකාව හා ඉරානය අතර මතභේදය උත්සන්න විය. එය තවදුරටත් වර්ධනය කරමින් ඉරානයට එරෙහිව සම්බාධක පැනවීමටත් අමෙරිකාව කටයුතු කළේය. මේ මස අගභාගයේදී නිව්යෝක් හිදී පැවැත්වෙන එක්සත් ජාතීන්ගේ මහ සමුළුව අතරතුර ඉරාන ජනාධිපති හසන් රුහානි හමුවීමට තමා අපේක්ෂා කරන බව අමෙරිකානු ජනාධිපති ඩොනල්ඩ් ට්‍රම්ප් ප්‍රකාශ කළේ මෙවන් පසුබිමක් යටතේයි. මේ අතර ඉරානයේ ආධ්‍යාත්මික නායක අයතුල්ලා අල් කුමෙයිනි, අමෙරිකාව සමඟ සාකච්ඡා ප්‍රතික්ෂේප කර තිබේ. කෙසේ නමුත් 2015 න්‍යෂ්ටික ගිවිසුමෙන් ඉවත්වීම සම්බන්ධයෙන් අමෙරිකාව යළි සලකා බලන්නේනම් පමණක් බහුපාර්ශ්වික සාකච්ඡා සඳහා එක්වන බවද ඔහු පවසා තිබුණි. එමෙන්ම \"උපරිම පීඩනය එල්ල කිරීමේ \" ප්‍රතිපත්තියට හා සාකච්ඡා වලට තමා එකඟ වුවහොත් ඉන් අමෙරිකාවේ උපක්‍රමය සාර්ථක වනු ඇති බවද අයතුල්ලා අල් ඛමේනි පෙන්වා දුන්නේය. අමෙරිකාවේ \"උපරිම පීඩනය එල්ල කිරීමේ \" ප්‍රතිපත්තියට ප්‍රතිචාර වශයෙන් ඉරානය මීට පෙර අනතුරු අඟවා සිටියේ 2015 ගිවිසුමේ සඳහන් කොන්දේසි උල්ලංඝනය කරමින් න්‍යෂ්ටික අත්හදාබැලීම් සිදුකිරීමට සූදානම් බවයි.", "URL": "https://sinhala.adaderana.lk/news.php?nid=119365", "Category": null, "Parent URL": null}