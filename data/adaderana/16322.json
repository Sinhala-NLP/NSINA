{"Source": "Adaderana", "Timestamp": "May 25, 2011 02:48 pm", "Headline": "හෂාන් තිලකරත්න ආගිය අතක් නෑ", "News Content": "හිටපු ටෙස්ට් ක්‍රිකට් නායක හෂාන් තිලකරත්න මහතා ආගිය අතක් නැතැයි ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. මුදලට තරග පාවාදුන් බවට හිටපු ටෙස්ට් ක්‍රිකට් නායක හෂාන් තිලකරත්න මහතා විසින් චෝදනා නඟා තිබුණද ඔහු හෝ ඔහුගේ බිරිඳ හෝ මේවන විට දුරකථනයට පවා ප්‍රතිචාර නොදක්වන බව ක්‍රීඩා අමාත්‍යවරයා කියා සිටියි. අද(25)පාර්ලිමේන්තුවේදී එ.ජා.ප පාර්ලිමේන්තු මන්ත්‍රී රවී කරුණානායක මහතා විසින් අසන ලද ප්‍රශ්නයකට පිළිතුරු දෙමින් ක්‍රීඩා අමාත්‍යවරයා මේ බව සඳහන් කළ බව අද දෙරණ පාර්ලිමේන්තු වාර්තාකරු සඳහන් කරයි. හිටපු ටෙස්ට් ක්‍රිකට් නායකයා විසින් නඟන ලද චෝදනා සම්බන්ධයෙන් රජයේ ප්‍රතිචාරය කුමක්දැයි එ.ජා.ප ජාතික සංවිධායක,පාර්ලිමේන්තු මන්ත්‍රී රවී කරුණානායක මහතා පාර්ලිමේන්තුවේදී ප්‍රශ්න කර තිබේ. තරග පාවාදුන් බව කියා සිටියද තරග පාවාදුන්නවුන්ගේ නම් හෂාන් විසින් හෙළිනොකළ බවද,සී.අයි.ඩීය හමුවේ පවා ඔහු නම් හෙළිනොකළ බවද ,මුලින් ආරක්ෂාව ඉල්ලා සිටියදී ආරක්ෂාව ලබාදීමට ආණ්ඩුව සූදානම් බව ප්‍රකාශ කළද ඔහු නම් හෙළිදරව් නොකළ බවද අමාත්‍යවරයා පෙන්වාදුන්නේය. ජාත්‍යන්තර ක්‍රිකට් කවුන්සිලය පවා මුදලට තරග පාවාදුන්නවුන් සම්බන්ධයෙන් හෂාන්ගෙන් ප්‍රකාශයක් ලබාගත යුතු බව දන්වා සිටියද මේවන විට ඔහු දුරකථනයකට හෝ සම්බන්ධ කරගත නොහැකිව ඇතැයි අලුත්ගමගේ මහතා කියා සිටියේය..", "URL": "https://sinhala.adaderana.lk/news.php?nid=16322", "Category": null, "Parent URL": null}