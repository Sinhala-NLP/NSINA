{"Source": "Adaderana", "Timestamp": "June 13, 2013 09:00 pm", "Headline": "කොටුව දුම්රිය ස්ථානය නොසන්සුන්", "News Content": "දුම්රිය ප්‍රමාදවීම හේතුකොට ගෙන කොටුව දුම්රිය ස්ථානයේ බලවත් නොසන්සුන්තාවක් හටගෙන ඇති බව අද දෙරණ වාර්තාකරු පවසයි. මාතර සිට කොළඹ- කොටුව බලා අද (13) පස්වරුවේ ධාවනය වූ දුම්රියක් කොම්පඤ්ඤවීදිය ප්‍රදේශයේදී හදිසියේ ඇතිවූ කාර්මික දෝෂයක් හේතුවෙන් නතර වී තිබේ. මේ හේතුවෙන් මුහුදුබඩ දුම්රිය මාර්ගයේ ධාවනය වූ තවත් දුම්රිය දෙකක් අතරමග නතර කරන්නට සිදුවූ බව දුම්රිය පාලක මැදිරිය කියා සිටියි. එබැවින් නියමිත වේලාවට දුම්රිය කොටුව දුම්රිය ස්ථානයට ළඟාවීමට හෝ එතැනින් ගමන් ආරම්භ කිරීමට නොහැකිවීම හේතුවෙන් මගී ජනයා බලවත් නොසන්සුන්තාවකට පත්ව ඇත. කෙසේ වෙතත් හැකි ඉක්මනින් කටයුතු යථා තත්ත්වයට පත්කිරීමට කටයුතු යොදන බව දුම්රිය පාලක මැදිරිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=34899", "Category": null, "Parent URL": null}