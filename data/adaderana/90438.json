{"Source": "Adaderana", "Timestamp": "June 6, 2018 11:55 am", "Headline": "ආරච්චිකට්ටුව හිටපු සභාපතිට ඇප", "News Content": "ආරච්චිකට්ටුව ප්‍රාදේශීය සභාවේ හිටපු සභාපති ජගත් සමන්ත පෙරේරා යන අයව රුපියල් ලක්ෂ 10 බැගින් බව පුද්ගලික ඇප දෙකක් මත මුදා හරින ලෙස හලාවත මහාධිකරණ විනිසුරු සංජීව මොරායස් මහතා 06 වැනිදා නියෝග කර තිබේ. ආරච්චිකට්ටුව ප්‍රාදේශීය ලේකම්වරයා ලෙස සේවය කරමින් සිටි ධනසේන සූරසිංහ මහතාට 2008 නොවැම්බර් මස 24 වැනිදා හෝ ඊට ආසන්න දිනයකදී කරුක්කුලිය ජයතිලකාරාම විහාරස්ථානය තුළදී පහර දී රාජකාරියට බාධා කළ බවට පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්ත පෙරේරා සහ ඔහුගේ සහෝදරයෙකු වන ජගත් සමන්ත පෙරේරා යන අයට එරෙහිව නීතිපතිවරයා විසින් හලාවත මහාධිකරණයේ චෝදනා ගොණු කර තිබේ. මෙම නඩුව කැදවූ අවස්ථාවේදී චූදිතයින් දෙදෙනාව රුපියල් ලක්ෂ 05 බැගින් වන පුද්ගල ඇප මත මුදා හරින ලෙස හලාවත මහාධිකරණ විනිසුරුවරයා නියම කර ඇත.එමෙන්ම සෑම ඉරු දිනකම හලාවත පොලීසිය හමුවේ පෙනී සිටින ලෙසද චූදිතයින්ට ඇප කොන්දේසියක් පනවා ඇත. පසුගිය මාර්තු මස 29 වැනිදා මෙම නඩුව කැඳවූ අවස්ථාවේදී චූදිතයින් ඇප කොන්දේසි කඩ කර ඇති බවට වූ වාර්තාවක් හලාවත පොලීසිය විසින් මහාධිකරණය වෙත ඉදිරිපත් කරන ලදි.ඒ 2016 ජූනි මස 17 වැනිදා සිට චූදිතයින් හලාවත පොලීසිය හමුවේ පෙනී නොසිටි බව සදහන් කරමින්. ඒ අනුව අධිකරණ ඇප කොන්දේසි කඩ කිරීමේ චෝදනාව යටතේ චූදිතයින් දෙදෙනාව රක්ෂිත බන්ධනාගාර ගත කිරීමට නියම කළ හලාවත මහාධිකරණ විනිසුරු සංජීව මොරායස් මහතා නඩුව යළි කැඳවීම මැයි මස 23 වැනිදා දක්වා කල් තබන ලදි. මැයි මස 23 වැනිදා මහාධිකරණ විනිසුරුවරයා රෝගී තත්ත්වයෙන් රෝහල් ගත වී සිටින නිසා නඩුව කැඳවුණු ලැබුවේ මහාධිකරණ රෙජිස්ටාර්වරයා ඉදිරියේය.එදින නඩුව නැවත කැදවීම ජූනි මස 07 වැනිදා දක්වා කල් තබන ලදි. පසුව මෝසමක් ඉදිරිපත් කරමින් චූදිතයින්ට ඇප ඉල්ලා සිටීමට නීතිඥ තරංග දිසානායක මහතා කටයුතු කර ඇත. ඒ අනුව පසුගිය 30 වැනිදා චූදිතයින් දෙදෙනාව ඇප මත මුදා හැරීමට හලාවත මහාධිකරණ විනිසුරුවරයා තීරණය කරන ලදි.චූදිතයින්ට ලබා දී තිබූ පෙර ඇප රාජසන්තක කළ මහාධිකරණ විනිසුරුවරයා එම මුදල අධිකරණයේ තැම්පත් කරන ලෙසද නියෝග කළේය.නැවත චූදිතයින්ට ඇප නියම කරන ලද්දේ රුපියල් ලක්ෂ 10 බැගින් වන පුද්ගල ඇප දෙකක් යටතේය.එහිදී ඇපකරුවන්ගේ දේපල සම්බන්ධ වාර්තාවක් අධිකරණය වෙත ඉදිරිපත් කරන ලෙසද නියෝග කළේය. ඒ අනුව 31 වැනිදා නඩුව නැවත කැදවන ලදි.පාර්ලිමේන්තු මන්ත්‍රී මන්ත්‍රී සනත් නිශාන්ත පෙරේරා මහතා වෙනුවෙන් ඉදිරිපත් කර තිබූ ඇප පිළිගත් මහාධිකරණ විනිසුරුවරයා ඔහුව ඇප මත මුදා හැරීමට නියෝග කළේය.නමුත් හිටපු සභාපති ජගත් සමන්ත පෙරේරා වෙනුවෙන් ඉදිරිපත් කර තිබූ ඇපකරුවන්ගේ දේපල පිළිගත නොහැකි බැවින් ඔහුව නැවතත් මෙම මස 07 වැනිදා දක්වා රක්ෂිත බන්ධනාගාර ගත කෙරිණි. 06 වැනිදා නැවතත් නීතිඥයින් විසින් මෝසමක් මඟින් ජගත් සමන්ත පෙරේරා වෙනුවෙන් පනවා ඇති ඇප සම්බන්ධයෙන් අධිකරණයෙන් ඉල්ලීමක් කරන ලදි.ඒ අනුව ඇපකරුවන් සම්බන්ධ දේපල පිළිගත හැකි බැව් ප්‍රකාශ කළ මහාධිකරණ විනිසුරුවරයා ඔහුව ඇප මත මුදා හැරීමට නියෝග කරන ලදි. චූදිතයින් දෙදෙනාට තරයේ අවවාද කළ මහාධිකරණ විනිසුරුවරයා සෑම ඉරු දිනකම හලාවත පොලීසිය හමුවේ පෙනී සිටින ලෙසද නියෝග කරන ලදි.", "URL": "https://sinhala.adaderana.lk/news.php?nid=90438", "Category": null, "Parent URL": null}