{"Source": "Adaderana", "Timestamp": "May 12, 2010 08:48 am", "Headline": "ඉන්දියාව පරදා ශ්‍රී ලංකාව අවසන් පූර්ව තරගයට", "News Content": "ඉන්දීය කණ්ඩායම කඩුලු 5කින් පරාජයට පත් කරමින් 20/20 ලෝක කුසලාන ක්‍රිකට් තරගාවලියේ අවසන් පූර්ව වටයට පිවිසීමට ශ්‍රී ලංකා කණ්ඩායම සමත් විය. මෙම තරගයේ ප්‍රථමයෙන් පන්දුවට පහරදුන් ඉන්දියානු කණ්ඩායම නියමිත පන්දුවාර 20 තුළ කඩුලු 5ක් දැවී ලකුණු 163ක් රැස් කර ගැනීමට සමත් විය. ඉන්දියානු ඉනිමේ පළමු භාගය තුළ ඔවුන් වේගවත්ව ලකුණු රැස් කළද අවසන් පන්දුවාර කිහිපය තුළ ක්‍රියාත්මක වු ශ්‍රි ලංකා පන්දු යවන්නන් ඔවුන්ගේ දල ලකුණු ලබා ගැනිමේ වේගය අවම කිරීම මෙහිදී විශේෂයෙන් කැපී පෙනුණි.. සුරේෂ් රයිනා පන්දු 47ක් තුළ නොදැවී වේගවත් ලකුණු 63ක් රැස් කළ අතර ගෞතම් ගාම්භීර් ලකුණු 41 ක් රැස් කරන ලදී. පිළිතුරු ඉනිම ක්‍රීඩා කළ ශ්‍රි ලංකා කණ්ඩායම නියමිත පන්දුවාර 20 තුළ කඩුලු 5ක් පමණක් දැවී ඔවුන්ට හිමි වු ඉලක්කය පසු කර යන ලදී. මෙවර තරගාවලියේ සුපිරි ක්‍රීඩකයා බවට පත්ව සිටින මහේල ජයවර්ධනට පන්දු තුනක් තුළ රැස් කර ගැනීමට හැකි වුයේ ලකුණු 4ක් පමණි.. තරගාවලිය පුරා අඛණ්ඩව ආසාර්ථ වන සනත් ජයසුරිය මෙම තරගයේදීද කිසිදු ලකුණක් රැස් කර ගැනීමට සමත් වුයේ නැත.. නැවතත් සිය රිද්මයට පැමිණි තිළකරත්න ඩිල්ශාන් රැස් කළ ලකුණු සංඛ්‍යාව 33ක් වන අතර කුමාර සංගක්කාර සහ ඇන්ජලෝ මැතිව්ස් ලකුණු 46 බැගින් රැස් කළහ. අවසන් පන්දුව තුළ ලකුණු 3ක තියුණු ඉළක්කයක් ශ්‍රී ලංකාවට හිමි වු අතර පන්දු 16ක් තුළ ලකුණු 37ක් නොදැවී රැස් කළ චාමර කපුගෙදර එම පන්දුවට හයේ පහරක් එල්ල කරගනිමින් ශ්‍රි ලංකාවේ ජයග්‍රහණය තහවුරු කළේය. තරගයේ වීරයා සම්මානය ඇන්ජලෝ මැතිව්ස්ට හිමිවිය.", "URL": "https://sinhala.adaderana.lk/news.php?nid=8348", "Category": null, "Parent URL": null}