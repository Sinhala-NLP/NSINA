{"Source": "Adaderana", "Timestamp": "July 1, 2014 03:24 pm", "Headline": "ඉන්දියාවේදී ලාංකිකයා මියයෑමට විරෝධය පළ කළ 65ක් අත්අඩංගුවේ ", "News Content": "ඉන්දීය වෛද්‍ය මධ්‍යස්ථානයක දී ශ්‍රී ලාංකික සරණාගතයෙකු මියයාමේ සිද්ධියක් සම්බන්ධයෙන් උද්ඝෝෂණයේ නිරත වූ පුද්ගලයින් 65 දෙනෙකු අත්අඩංගුවට ගෙන තිබේ. හදිසියේ හටගත් උදාරබාධයක් හේතුවෙන් 29 හැවිරිදි චන්ද්‍රසේකරන් නමැති ශ්‍රී ලාංකිකයෙකු ඊයේ(30) ඉන්දියාවේ පුදුචෙරිහි පිහිටි වෛද්‍ය මධ්‍යස්ථානයකට ඇතුළත් කර තිබුණි. එහිදි අදාළ ප්‍රද්ගලයාට ප්‍රතිකාර කිරීම වෛද්‍යවරුන් විසින් ප්‍රමාද කර ඇති අතර පසුව ඔහුට එන්නතක් ලබාදීමෙන් අනතුරුව මියගොස් ඇති බව ඉන්දීය මාධ්‍ය වාර්තා කර ඇත. කෙසේ වෙතත් ඔහුගේ මරණය වෛද්‍යවරුන්ගේ නොසැලිකිලිමත්කම හේතුවෙන් සිදුවුවක් බව ඔහුගේ පවුලේ ඥාතීන් සහ හිත මිතුරන් චෝදනා කර සිටියේය. අදාළ මරණයට වෛද්‍යවරුන් වගකිව යුතු බව පවසමින් මියගිය පුද්ගලයාගේ ඥාතින් ඇතුළු 150 දෙනෙකු පමණ ඊයේ(30) පුදුචෙරි හි පිහිටි අදාළ වෛද්‍ය මධ්‍යස්ථානය ඉදිරිපිට උද්ඝෝෂණයේ නිරත විය. වෛද්‍ය මධ්‍යස්ථානය ඉදිරිපිට මාර්ගය අවහිර කිරීමේ චෝදනා යටතේ ඉන් පුද්ගලයින් 65 දෙනෙකු මෙලෙස අත්අඩංගුවට ගෙන ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=44347", "Category": null, "Parent URL": null}