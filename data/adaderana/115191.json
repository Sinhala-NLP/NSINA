{"Source": "Adaderana", "Timestamp": "July 28, 2019 12:25 pm", "Headline": "මුස්ලිම් කාන්තාව වෙනුවෙන් භික්ෂුන් වහන්සේලා ලෙස අපි පෙනී සිටිනවා", "News Content": "මුස්ලිම් විවාහ නීතිය තුළ කාන්තාව විශාල පීඩනයක් විඳින බව සිංහලේ අපි ජාතික සංවිධානයේ සභාපති පුජ්‍ය ජබුරේවෙල චන්ද්‍රරතන හිමි පවසා සිටියි. මොණරාගල ප්‍රදේශයේ පැවති වැඩසටහනකදී සිය අදහස් දක්වමින් උන්වහන්සේ මේ බව ප්‍රකාශ කළේය. මේ රටේ සිටින සියලු මුස්ලිම් කාන්තාවන් අරාබි රටවලින් ගෙනා අය නොවන බවත් එබැවින් භික්ෂුන් වහන්සේලා මුස්ලිම් කාන්තාවන් වෙනුවෙන් පෙනී සිටින බවත් උන්වහන්සේ පවසයි. සියලු මුස්ලිම් කාන්තාවන්ට මේ රටේ අනෙකුත් ජාතීන්ට අයත් කාන්තාවන් භුක්ති විඳින අයිතිවාසිකම් ඒ ආකාරයෙන්ම ලැබිය යුතු බවත් එනිසා මුස්ලිම් විවාහ නීතිය සංශෝධනය විය යුතු බවත් චන්ද්‍රරතන හිමියන් වැඩිදුරටත් පවසයි. ඒ සඳහා ගෙන යන ඕනෑම වැඩපිළිවෙලකට කොන්දේසි විරහිතව සහාය දීමට භික්ෂුන් වහන්සේලා සූදානමින් පසුවන බවත් ඒ හිමියන් කියා සිටියේය. එසේම අසාද් සාලි වැනි දේශපාලකයන් ෂරීයා නීතියට අත ගැසීමට කිසිවෙකුට ඉදිරිපත් නොවන ලෙස තර්ක කළ ද මුස්ලිම් සමාජයේ ඇති ප්‍රශ්න විසඳා ගැනීමට ඔවුන්ට නොහැකිනම් ඒ සඳහා මැදිහත් වීමට සිදුවන බවත් එසේත් නැතිනම් අවශ්‍ය අරාබි රටකට ගොස් තමන්ට අවශ්‍ය ආගමික සංස්කෘතික සමාජය හදා ගන්නා ලෙසත් බුරේවෙල චන්ද්‍රරතන හිමි පැවසීය.", "URL": "https://sinhala.adaderana.lk/news.php?nid=115191", "Category": null, "Parent URL": null}