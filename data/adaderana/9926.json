{"Source": "Adaderana", "Timestamp": "July 30, 2010 10:04 am", "Headline": "ඛනිජ තෙල් සංස්ථාවෙන් පරිසර හිතකාමී ලිහිසි තෙල්", "News Content": "ලංකා ඛනිජ තෙල් නීතිගත සංස්ථාව පරිසර හිතකාමී ලිහිසි තෙල් සහ ග්‍රීස් වෙළඳ පොලට හඳුන්වා දීමට පියවර ගෙන තිබේ. ඛනිජ තෙල් කර්මාන්ත අමාත්‍ය සුසිල්‍ ප්‍රේමජයන්ත් මහතාගේ උපදෙස් මත මෙම වැඩසටහන හඳුන්වා දි ඇති බව සඳහන්ය. මේ වන විට වෙළඳපොල තුළ මෙම ලිහිසි තෙල් හා ග්‍රීස් සඳහා විශාල ඉල්ලුමක් පවතින බැවින් නව මාදිලියකින් ඒවා වෙළඳපොලට හඳුන්වා දීමට පියවර ‍ගෙන ඇති බව ඛනිජතෙල් සංවර්ධන අමාත්‍යාංශය පවසයි. රථවාහනවල එන්ජිම ක්‍රියාකිරීමේ දී පරිසරයට නිකුත් වන හානිකර වායූන් අවම කිරීමට හැකිවන පරිදි එම ලිහිසි තෙල් නිෂ්පාදනය කිරීම ද විශේෂත්වයකි. මෙම ලිහිසි තෙල් හා ග්‍රීස් ලංකා ඛනිජ තෙල් සංස්ථාවේ බෙදුම්හල්වලින් පමණක් බෙදාහැරීමට ඛනිජ තෙල් කර්මාන්ත අමාත්‍යාංශය කටයුතු යොදා තිබේ.", "URL": "https://sinhala.adaderana.lk/news.php?nid=9926", "Category": null, "Parent URL": null}