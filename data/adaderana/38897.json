{"Source": "Adaderana", "Timestamp": "November 17, 2013 08:22 am", "Headline": "පොදුරද සමුළුව අදින් අවසන්", "News Content": "පොදුරාජ්‍ය මණ්ඩලයීය රාජ්‍ය නායක සමුළුව අදින් අවසන් වේ. පසුගිය සිකුරාදා ආරම්භ වු සමුළුවේ අද දිනයේ ද වැඩසටහන් කිහිපයක් පැවැත්වීමට නියමිතය. අද උදෑසන පොදුරාජ්‍ය මණ්ඩලයීය රාජ්‍ය නායකයින්ගේ සුහද හමුවක් පැවැත්වේ. එම හමුවෙන් පසු රාජ්‍ය නායකයින්ගේ තුන්වන විධායක සැසිය බණ්ඩාරනායක සම්මන්ත්‍රණ ශාලා පරිශ්‍රයේදී පැවැත්වීමට නියමිතය. පස්වරුවේ ජනාධිපති මහින්ද රාජපක්ෂ මහතා සහ පොදුරාජ්‍ය මණ්ඩලයීය මහලේකම් කමලේෂ් ශර්මා මහතා සහභාගී වන මාධ්‍ය හමුවක්ද පැවැත්වෙයි. එහිදී රාජ්‍ය නායක සමුළුවේ දී ගනු ලැබූ තීරණ පිළිබඳ දැනුම් දෙන අතර මීළඟ පොදුරාජ්‍ය මණ්ඩලයීය රාජ්‍ය නායක සමුළුව පැවැත්වෙන රට පිළිබඳව ද ප්‍රකාශයට පත් කිරීමට නියමිතය. මෙවර පොදුරාජ්‍ය මණ්ඩලයීය රාජ්‍ය නායක සමුළුවේ දී ගනු ලැබූ තීරණ ඇතුළත් අවසන් වාර්තාවක් සකස් කිරීමට ද රාජ්‍ය නායකයින් පියවර ගනු ඇත. ඒ සඳහා පොදුරාජ්‍ය මණ්ඩලයීය මහජන සංසදය, තරුණ සංසදය සහ ව්‍යාපාරික සංසදය සකස් කළ වාර්තා මෙන්ම විදේශ අමාත්‍යවරුන් සකස් කළ වාර්තා ද සැලකිල්ලට ගැනේ. ඊයේ දිනයේ පොදුරාජ්‍ය මණ්ඩලයීය රාජ්‍ය නායකයින් තරුණ ගැටලු පිළිබඳ ප්‍රධාන වශයෙන් සාකච්ඡා කර ඇත. විරැකියාව, ගුණාත්මක අධ්‍යාපනයක් ලබාගැනීම සහ රැකියා උත්පාදනය ආදිය පිළිබඳ එහිදි අවධානය යොමුකළ බව ඊයේ පැවති මාධ්‍ය හමුවේ දී අනාවරණය කෙරුණි. මේ අතර මීළඟ පොදුරාජ්‍ය මණ්ඩලයීය රාජ්‍ය නායක සමුළුව පැවැත්වීමට නියමිතව තිබු මුරුසි රාජ්‍යයට එම අවස්ථාව අහිමි වී තිබේ. මුරුසි ජනාධිපති නවීන් රාම්ගුලාම් මෙවර සමුළුව වර්ජනය කිරීම ඊට හේතුවය. 2015 වසරේ දී සමුළුව පැවැත්වීම සඳහා නවසීලන්තය සහ මෝල්ටාව ඉදිරිපත්ව ඇති අතර වැඩි අවස්ථාවක් මෝල්ටා රාජ්‍යයට හිමිව ඇති බව වාර්තා වේ.", "URL": "https://sinhala.adaderana.lk/news.php?nid=38897", "Category": null, "Parent URL": null}