{"Source": "Adaderana", "Timestamp": "May 1, 2019 07:29 pm", "Headline": "පාස්කු ඉරුදින ප්‍රහාර එල්ල කළ 8දෙනාගේ ඥාති සබඳතා රැසක් අනාවරණය වෙයි", "News Content": "පාස්කු ඉරුදින මරාගෙන මැරෙන ප්‍රහාර එල්ල කළ 8දෙනාගේ ඥාතී සබඳතා රැසක් අනාවරණය කර ගැනීමට ආරක්ෂක අංශ සමත්ව ඇත. එම ඥාතීන්ගේ අනන්‍යයාතව තහවුරු කිරීමට ඩී.එන්.ඒ පරීක්ෂාවක් සිදුකරන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසා සිටියේය. කොළඹ ෂැංග්‍රිලා හෝටලයේ පිපිරීම් දෙකක් සිදුව ඇති අතර ඉන් එක් පිපිරීමක් සිදුකර ඇත්තේ මොහොමඩ් කාසීම් මොහොමඩ් සහරාන් නැමැති පුද්ගලයාය. කල්මුණේ සයින්දමරුදු ප්‍රදේශයේදී මරාගෙන මැරෙන බෝම්බකරුවන් සිදුකරගත් පුපුරාගැනීමෙන් තුවාල ලැබු ඔහුගේ බිරිද සහ දියණිය මේවන විට අම්පාර රෝහලේ පොලිස් ආරක්ෂාව යටතේ ප්‍රතිකාර ලබමින් පසුවෙයි. සහරාන්ගේ පියා සහ සහෝදරයන් දෙදෙනා වන රිල්වාන් සහ ෂෙයිනි කල්මුණේ සිදුවු පිපිරීමේදී ජීවිතක්ෂයට පත්වූ බවට සැක පල කරයි. ඊට අමතරව සහරාන්ගේ රියදුරු ලෙස කටයුතු කළ ආදම් ලෙබ්වේ නොහොත් ගෆූර් මේ වන විට අපරාධ පරීක්ෂණ දෙපාර්තමේන්තු බාරයේ පසුවෙයි. මේ අතර කොළඹ ෂැංග්‍රිලා හෝටලයේ දෙවන පිපිරීම සිදුකර ගත් මොහොමඩ් ඊබ්‍රාහිමි ඉල්හාම් අහමඩ් මහවිල උද්‍යායනය බේස්ලයින් පාර දෙමටගොඩ ප්‍රදේශයේ පදිංචිකරුවෙකි. ඔහුගේ පියා වන මොහොමඩ් යූසුෆ් මොහොමඩ් ඊබ්‍රාහිමි සහ සහෝදරයන් දෙදෙනා මේවන විට අපරාධ පරීක්ෂන දෙපාර්තමේන්තු භාරයේ පසුවෙයි. කොළඹ සිනමන් ග්‍රෑන්ඩ් හෝටලේ පිපිරීම සිදුකර ගත් මොහොමඩ් ඊබ්‍රහිමි ඉන්ෂාෆ් අහමඩ් ගේ බිරිද ද අපරාධ පරීක්ෂන දෙපාර්තමේන්තු බාරයේ පසුවෙයි. මේ අතර කොළඹ කිංග්ස්බරි පිපිරීම සිදුකළ මොහොමඩ් අසාම් මොහොමඩ් මුබාරක්ගේ බිරිඳද මේවන විට අපරාධ පරීක්ෂණ දෙපාර්තමේන්තු භාරයේ සිටින බව පොලිසීය ප්‍රකාශ කලේය. කටුවාපිටිය ශාන්ත සෙබස්තියන් දේවස්ථානයේදී පිපිරීම සිදුකර ගත් අච්චිමොහොම්මදු මොහොම්මදු හස්තුන් නැමති බෝම්බකරුගේ බිරිඳ සාරා නැමැත්තිය සයින්දමර්දු පිපිරීමෙන් මියගොස් ඇති බවයි අනාවරණ වී ඇත. කොච්චිකඩේ ශාන්ත අන්තෝනී දේවස්ථානයේ බෝම්බ ප්‍රහාරය සිදුකර ඇත්තේ අලව්ඩීන් අහමඩ් මුවාත් විසිනි. ඔහුගේ සොහොයුරා මේවන විට අපරාධ පරීක්ෂණ දෙපාර්තමේන්තු භාරයේ පසුවෙයි. මඩකලපුව සියෝන් දේවස්ථානයේ පිපිරීම සිදුකර ගත් මොහොමඩ් නසාර් මොහොමඩ් අසාද් නැමැත්තෙකි. දෙහිවල ටොපිකල් ඉන් ලැගුම්හලේ පිපිරීම සිදුකරගත් අබ්දුල් ලතීෆ් ජමීල් මොහොමඩ් ගේ බිරිඳ සහ සහෝදරයන් දෙදෙනා සහ තවත් කිහිප දෙනෙක් අපරාධ පරීක්ෂණ දෙපාර්තමේන්තු භාරයේ පසුවනව බව පොලිස් මාධ්‍ය ප්‍රකාශකවරයා සඳහන් කළේය. දෙමටගොඩ මහවිල උද්‍යානයේ නිවස තුළ පිපිරීම සිදුකරගත් ෆාතීමා ඉල්හාම් කොළඹ ෂැංග්‍රිලා හෝටලයේ පිපිරීම සිදුකරගත් බෝම්බකරුවෙකුගේ බිරිඳයි.", "URL": "https://sinhala.adaderana.lk/news.php?nid=109047", "Category": null, "Parent URL": null}