{"Source": "Adaderana", "Timestamp": "January 1, 2012 03:03 pm", "Headline": "රක්ෂිතයේ ගව ඝාතකාගාරයක්-තිදෙනකු අත්අඩංගුවේ", "News Content": "කැකිරාව, මරදන්කඩවල ඉහළ පුලියන්කුලම ප්‍රදේශයේ රක්ෂිතයක පවත්වාගෙන ගිය ගව ඝාතකාගාරයක් වටලා පුද්ගලයින් තිදෙනෙකු අත්අඩංගුවට ගෙන තිබේ. අද අලුයම අනුරාධපුර පොලිසියේ කොට්ඨාශ දූෂණ මර්දන අංශයේ නිලධාරීන් විසින් මෙම වැටලීම සිදුකරනු ලැබ ඇත. වැටලීම සිදුකරන අවස්ථාවේ ඝාතනය කළ එළ ගවයෙකුගේ මස් තොගයක් ද පොලිසිය විසින් සොයාගෙන තිබේ. ඊට අමතරව ඝාතනය කිරීම සඳහා එම ස්ථානයේ බැඳ දමා සිටි එළ ගවයෙකු සහ මීගවයින් දෙදෙනෙකු ද සොයාගත් බව අනුරාධපුර ‍පොලිසිය ප්‍රකාශ කරයි. වසර කිහිපයක සිට මෙම පුද්ගලයින් රහසිගතව මෙම ගව ඝාතකාගාරය පවත්වාගෙන ගොස් ඇති බව පොලිසිය විසින් සිදුකළ පරීක්ෂණවලින් අනාවරණය වී තිබේ.", "URL": "https://sinhala.adaderana.lk/news.php?nid=21090", "Category": null, "Parent URL": null}