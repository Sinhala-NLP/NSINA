{"Source": "Adaderana", "Timestamp": "April 10, 2016 02:58 pm", "Headline": "අස්ගිරි මහනාහිමි ලක් සමාජයට ආශිර්වාදයක්", "News Content": "අස්ගිරි මහ නිකායේ මහනාහිමි ලෙස අතිපූජ්‍ය වරකාගොඩ ශ්‍රී ඥානරතන නාහිමි පත්වීම සම්බුද්ධ ශාසනයත්, ලක් සමාජයත් නිවැරදි මඟ ගෙන යාම සඳහා මහත් ආශිර්වාදයක් බව අග්‍රාමාත්‍ය රනිල් වික්‍රමසිංහ මහතා පවසයි.උන්වහන්සේ වෙත සුභාශිංසන පණිවුඩයක් යොමු කරමින් අග්‍රාමාත්‍යවරයා සඳහන් කර ඇත්තේ අස්ගිරි පාර්ශවයේ 22 වැනි මහනාහිමි ලෙස ඒකමතිකව පත් වීම පිළිබඳ තමා ඉතා සතුටට පත්වන බවයි.යහපාලනයේ දී සදාචාර සම්පන්න දේශයක් ගොඩනැංවීම සඳහා නොනිම් මෙහෙවරකට කැප වී සිටින වත්මන් රජය, අස්ගිරි මහනාහිමියන්ගේ අවවාද අනුශාසනා මහත් ගෞරවයෙන් අපේක්ෂා කරන බව ද රනිල් වික්‍රමසිංහ මහතා ප්‍රකාශ කර තිබේ.චීනයේ නිල සංචාරයක් සඳහා පසුගිය 6 වැනිදා සිට දිවයිනෙන් බැහැරව ගොස් සිටි අග්‍රාමාත්‍ය රනිල් වික්‍රමසිංහ මහතා යළි දිවයිනට පැමිණියේ ඊයේ(09) මධ්‍යම රාත්‍රියේදීයි.", "URL": "https://sinhala.adaderana.lk/news.php?nid=59061", "Category": null, "Parent URL": null}