{"Source": "Adaderana", "Timestamp": "June 6, 2014 11:59 am", "Headline": " යෝජනාව සම්මතයි - විමල්ගේ ඉරණම ජනපති හෝ බැසිල් අතේ", "News Content": "කඩුවෙල සම්බන්ධීකරණ කමිටුවේ සභාපති තනතුරින් ඇමැති විමල් වීරවංශ මහතා ඉවත් කළ යුතු බවට ඒකඡන්දයෙන් සම්මත වූ යෝජනාව නාගරික කොමසාරිස්වරයා විසින් ලබන සඳුදා ජනාධිපතිවරයා වෙත යැවීමට නියමිත බව කඩුවෙල නගරාධිපති ජී‍.එච්. බුද්ධදාස මහතා පවසයි. ඇමති විමල් වීරවංශ මහතාට කඩුවෙල ජනතාවගේ ඇති අප්‍රසාදය ඊයේ පැවැති අදාළ ඡන්දයේදී මැනවින් පෙන්නුම් කළ බව අද‍ දෙරණට අදහස් දක්වමින් කඩුවෙල නගරාධිපතිවරයා පැවසීය. ඔහු කියා සිටියේ ඇමති විමල් වීරවංශ මහතා කඩුවෙල සම්බන්ධීකරණ කමිටුවේ සභාපති ධූරයෙන් ඉවත් කළ යුතු බවට කඩුවෙල නගර සභාවේ සන්ධාන මන්ත්‍රීවරුන් 20 දෙනාගෙන් 17 දෙනෙකුම ඒකඡන්දයෙන් තීරණය කළ බවයි. කඩුවෙල නගර සභාවේ මන්ත්‍රී ආසන 28න් 20ක් සන්ධානයටත් ආසන 7ක් එක්සත් ජාතික පක්ෂයටත් එක් ආසනයක් ජාතික නිදහස් පෙරමුණේ බුද්ධික ජයවිලාල් (උපනගරාධිපති) වශයෙන් බෙදී ඇති බවත් නගරාධිපතිවරයා පැවසීය. සන්ධාන මන්ත්‍රීවරයෙකු විසින් ගෙන ආ එම යෝජනාවට මන්ත්‍රීවරුන් 17 දෙනෙකුම කැමැත්ත පළ කළ බවත් සන්ධානය නියෝජනය කරන ඉතිරි මන්ත්‍රීන් තිදෙනා අසනීප නිසා නොපැමිණ සිටි බවත් ඔහු පැවසුවේය. එහිදී එක්සත් ජාතික පක්ෂ මන්ත්‍රීවරුන් සභා ගැබේ නොසිටියත් ජාතික නිදහස් පෙරමුණෙන් කඩුවෙල නගර සභාවට තේරී පත්වූ බුද්ධික ජයවිලාල් මහතා අඩුම තරමින් සිය නායකයා වෙනුවෙන් අදාළ යෝජනාවට විරුද්ධව ඡන්දය නොදුන් බව කීවේය. කඩුවෙල සම්බන්ධීකරණ කමිටු සභාපති තනතුරට විමල් වීරවංශ ඇමතිවරයා නොගැලපෙන බව ඉන් මනාව පැහැදිලි වූ බැවින් ඔහු ඉවත් කරනවාද නැද්ද යන්න තීරණය කළ යුත්තේ ජනාධිපති මහින්ද රාජපක්ෂ මහතා හෝ බැසිල් රාජපක්ෂ ඇමතිවරයා විසින් බව හෙතෙම කියා සිටියේය. තමන් ඇතුළු සන්ධාන මන්ත්‍රීන් බහුතරය මෙම යෝජනාව මගින් ඉල්ලා සිටින්නේ වීරවංශ ඇමතිවරයා අත්තනෝමතික තීරණ ගනිමින් තනතුරට නොගැලපෙන ලෙස කටයුතු කරන නිසා ඔහු ඉවත් කර එකී තනතුරට ඇමති සුසිල් ප්‍රේම්ජයන්ත් මහතා පත්කරන ලෙස යැයිද කඩුවෙල නගරාධිපති ජී.එච් බුද්ධදාස මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=43777", "Category": null, "Parent URL": null}