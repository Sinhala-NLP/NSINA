{"Source": "Adaderana", "Timestamp": "July 9, 2019 04:35 pm", "Headline": "උදර්පණ පනත දැනටමත් මියගොස් අවසන්-කෙරී ලෑම්", "News Content": "හදුන්වාදුන් නව උදර්පණ නීතියකට එරෙහිව හොංකොං රාජ්‍ය පුරා විරෝධතා ආරම්භ වුණේ මීට මාස කිහිපයකට පෙරයි. හොංකොං හිදී අපරාධ සම්බන්ධයෙන් චෝදනා ලැබූවන් එහි පාලක රාජ්‍ය වන චීනය වෙත යවා එහිදී අදාළ තැනැත්තා පිළිබද නීති කටයුතු සිදුකිරීමට ඒ මගින් යෝජනා වී තිබුණි. නව උදර්පණ පනත දැනටමත් මියගොස් අවසන් බව, එම පනත සම්බන්ධයෙන් අදහස් දක්වමින් රාජ්‍ය නායිකා කෙරී ලෑම් පවසයි. එය සම්පූර්ණයෙන්ම අසාර්ථක ක්‍රියාදාමයක් බව ඇය වැඩිදුරටත් පැවසුවේය. කෙසේ නමුත් එය සම්පූර්ණයෙන්ම හකුලා ගැනීමට හොංකොං රජය තවමත් තීරණය කර නොමැත. පනතට එරෙහිව හොංකොං හි තරුණ තරුණියන් ප්‍රමුඛ ලක්ෂ සංඛ්‍යාත පිරිසක් වීථි බසිමින් විරෝධතාවේ නිරත විය. නව පනත සම්බන්ධයෙන් යළි සලකා බැලීමට රජයට සිදුවුණේ ඊට එල්ල වී ඇති අඛණ්ඩ විරෝධතා හේතුවෙන්.", "URL": "https://sinhala.adaderana.lk/news.php?nid=113743", "Category": null, "Parent URL": null}