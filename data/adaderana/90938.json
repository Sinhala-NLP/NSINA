{"Source": "Adaderana", "Timestamp": "June 15, 2018 04:07 pm", "Headline": "LTTE සැඟවු රත්‍රං හොයන්න ගෙනාපු  ස්කෑනර් යන්ත්‍රයක් ප්‍රවාහනය කරපු සැකකරුවන් 4 ක් අත්අඩංගුවට", "News Content": "එල්. ටී. ටී.ඊ සංවිධානය අවසන් යුධ සමයේ කිලිනොච්චිය හා මුලතිව් ප්‍රදේශවල සැඟවු රත්රන් සෙවීමට යොදාගන්නා ස්කෑනර් යන්ත්‍රයක් ප්‍රවාහනය කළ සැකකරුවන් හතරදෙනෙකු අද(15) උදැසන වව්නියාව නොච්චිමොටෙයි ප්‍රදේශයේදී කාර් රථයක් සමඟ වව්නියාව පොලිස් විශේෂ කාර්ය බළකා නිලධාරීන් අත්අඩංගුවට ගත් බව වව්නියාව පොලිසිය පවසයි. වව්නියාව පොලීසිය පැවසූවේ පොලිස් විශේෂ කාර්ය බළකා නිලධාරීන් සිදුකළ හදිසි මාර්ග බාධකයකදී අදාළ සැකකරුවන් සමඟ ස්කෑනර් යන්ත්‍රය අත්අඩංගුවට ගැනීමට හැකි වු බවයි. සැකකරුවන් අදාළ ස්කෑනර් යන්ත්‍ර යොදාගෙන පොළව යට පවතින ලෝහ සම්බන්ධයෙන් සොයා බැලීමට සුදානම් කොට ඇති බවද පොලීසිය අනාවරණය කරගෙන ඇත. අදාළ යන්ත්‍ර ‍රුපියල් ලක්ෂ පනහක පමණ වටිනාකමින් යුතු වන බවද පොලීසිය සඳහන් කළේය. පොලිසිය පැවසූවේ පොලිස් විශේෂ කාර්ය බළකා නිළධාරීන් වෙත ලද බුද්ධි තොරතුරක් මත හදිසි මාර්ග බාධකයක් යොදා සැකකරුවන් අත්අඩංගුවට ගත් බවයි. පොලීසිය වැඩිදුරටත් පැවසූවේ ගම්පහ හා ඇඹිලිපිටිය ප්‍රදේශයන්ගේ පදිංචි පිරිසක් අත්අඩංගුවට ගෙන ඇති බවයි. අත්අඩංගුවට ගත් සැකකරුවන් හා උපකරණ වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර, සිද්ධිය සම්බන්ධයෙන් වව්නියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=90938", "Category": null, "Parent URL": null}