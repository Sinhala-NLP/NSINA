{"Source": "Adaderana", "Timestamp": "October 22, 2016 11:46 am", "Headline": "  ධීවර ගැටුමෙන් පොලිස් පුටුත් මාරු වෙයි", "News Content": "කල්පිටිය ප්‍රදේශයේ ධීවරයින් දෙපිරිසක් අතර ඇති වූ සිද්ධිය සම්බන්ධයෙන් කල්පිටිය පොලිස් ස්ථානාධිපතිවරයා වහාම ක්‍රියාත්මක වන පරිදි මාරුකර යවා තිබේ.ඒ අනුව ඔහු පුත්තලම පොලිස් ස්ථානය වෙත මාරු කර යවා ඇති බව පොලිස් මූලස්ථානය සඳහන් කළේය.වනාතවිල්ලුව පොලිස් ස්ථානාධිපතිවරයා මේ වන විට කල්පිටිය පොලීසියේ වැඩබලන ස්ථානාධිපතිවරයා වශයෙන් කටයුතු කරන බව ද පොලිස් මූලස්ථානය සඳහන් කරයි.තහනම් දැල් භාවිත කිරීමට විරෝධය පළ කරමින් කල්පිටිය ප්‍රදේශයේ ධීවරයින් පිරිසක් ඊයේ(21) දිනයේ විරෝධතාවක නිරත වූ අතර අදාළ විරෝධතාවයට තවත් ධීවරයින් පිරිසක් බාධා එල්ල කිරීම හේතුවෙන් ඊයේ උණුසුම් තත්ත්වයක් හටගත්තේය. තහනම් දැල් ආම්පන්න භාවිත කරන බවට චෝදනා එල්ල වන ධීවරයින් පිරිසක් එම ස්ථානයට පැමිණීමත් සමග මෙම විරෝධතාව හටගත්තේය.විරෝධතාකරුවන් ධීවර යාත්‍රා යතුරුපැදි සහ කුඩා ලොරියකට ද ගිනි තැබූ අතර ඒ සමගම ප්‍රදේශයේ උණුසුම් තත්ත්වයක් හට ගැනුණි. තත්ත්වය පාලනය කිරීම සඳහා අතිරේක පොලිස් කණ්ඩායම් මෙන්ම පොලිස් විශේෂ කාර්යය බලකාය යෙදවීමට උසස් පොලිස් නිලධාරීන් කටයුතු කළ අතර මේ වන විටත් පොලිස් විශේෂ කාර්යය බලකායේ සිය දෙනෙක් පමණ ප්‍රදේශයේ ආරක්ෂාව සඳහා යොදවා තිබේ. කෙසේවෙතත් අද(22) දිනය තුළ සාමකාමී වාතාවරණයක් පැවතියහොත් පස්වරුව වන විට පොලිස් විශේෂ කාර්යය බලකාය කල්පිටිය ප්‍රදේශයෙන් ඉවත් කරගැනීමට කටයුතු කරන බව පොලිස් විශේෂ කාර්ය බලකාය භාර අණදෙන නිලධාරී ජ්‍යේෂ්ඨ නියෝජ්‍ය පොලිස්පති එම්.ආර්.ලතීෆ් මහතා අද දෙරණ සමග සඳහන් කළේය. මේ අතර අද දිනයේ මීගමුව, හලාවත සහ කන්දක්කුලිය ධීවරයින් මුහුදු යෑමෙන් වැළකී විරෝධතාවක නිරතව සිටියි.හලාවත ප්‍රදේශයේ එක්දින යාත්‍රා 1300ක් පමණ සහ වෙන්නප්පුව ප්‍රදේශයේ ධීවර යාත්‍රා 300ක් පමණ අද දිනයේ මුහුදු යෑමෙන් වැළකී සිටින බව ධීවරයින් ප්‍රකාශ කළේය.මොවුන් කළපුව ආසන්නයේ පිහිටි පාළමක් මත සිට විරෝධතාවයේ නිරත වන බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=65284", "Category": null, "Parent URL": null}