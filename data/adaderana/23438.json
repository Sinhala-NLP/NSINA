{"Source": "Adaderana", "Timestamp": "April 11, 2012 01:28 pm", "Headline": "පැහැරගත්තේ නෑ-පොලීසියට බෑ", "News Content": "කුමාර් ගුණරත්නම් හා දිමුතු ආටිගල යන අය ආණ්ඩුව විසින් පැහැරගත් බවට එල්ලවන චෝදනා මුළු මනින්ම ප්‍රතික්ෂේප කරන බව වැඩබලන ජනමාධ්‍ය අමාත්‍ය,ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. අද ප්‍රවෘත්ති දෙපාර්තමේන්තුවේදී විශේෂ මාධ්‍ය හමුවක් කැඳවමින් අමාත්‍යවරයා මේ බව කියා සිටියේය. මෙම සිදුවීම ශ්‍රී ලංකා රජය අපකීර්තියට පත්කිරීම සඳහා කරනු ලැබූ ජාත්‍යන්තර කුමන්ත්‍රණයක කොටසක් බවත්,මෙමගින් රටේ කීර්ති නාමය පලුදු වූ බවත් අමාත්‍යවරයා පෙන්වා දුන්නේය. එබැවින් රාජ්‍ය තාන්ත්‍රික සබඳතා ආරක්ෂා කර ගනිමින් තවදුරටත් අප කීර්තියට පත්විය නොහැකි බැවින්\"නොයෙල් මුදලිගේ\"යන අය ඕස්ට්‍රේලියාවට පිටුවහල් කළ බව අබේවර්ධන මහතා සඳහන් කළේය. මීට ප්‍රථම අවස්ථාවකදී මොහුගේ බිරිඳ වන චම්පා සොමිරත්නගෙන් කටුනායක ගුවන්තොටුපළේදී කරනු ලැබූ ප්‍රශ්න කිරීම් වලදී ඇය කුමාර් ගුණරත්නම් කෙනකු සමග විවාහ වී නොමැති බවත්,තමා විවාහ වී ඇත්තේ\"දස්කොන්\"නමැති අයෙකු සමග බවත් පවසා ඇතැයි අමාත්‍යවරයා සිහිපත් කළේය. මෙම පුද්ගලයාට රත්නායක මුදියන්සේලාගේ දයාලාල්,වන්නිනායක මුදියන්සේලාගේ දස්කොන්,සහ නොයල් මුදලිගේ යනුවෙන් ගුවන් ගමන් බලපත්‍ර 3 ක් තිබුණු බවත්,ඕස්ට්‍රේලියානු මහ කොමසාරිස් කාර්යාලයෙන් විමසා සිටියේ නොයෙල් මුදිලිගේ නමැති අයෙකු පිළිබඳව බවත් ඔහු කියා සිටියේය. ඒ නිසාම ශ්‍රී ලංකා රජයෙන් කරන ලද ඉල්ලීමට අනුව අතුරුදහන් වූ බව කියන ලද නොයල් මුදලිගේ නමැති අය සොයා බාරදුන් බවත්,තවත් රටක පුරවැසියකු බලහත්කාරයෙන් තබාගත නොහැකි බවත්,ගත යුතු ඉදිරි ක්‍රියාමාර්ග පිළිබඳ පසුව තීරණය කරන බවත් හෙතෙම සඳහන් කළේය. මෙවැනි පුද්ගලයකු සම්බන්ධයෙන් ගත යුතු නීතිමය හා අධිකරණමය ක්‍රියා පටිපාටියක් තිබුණද රාජ්‍ය තාන්ත්‍රික මැදහත්වීම නිසා මෙම සිදුවීම විශේෂ කොට සලකන්නට සිදුවූ බවත්,ඔහුට ඕස්ට්‍රේලියාවට යන්න ගුවන් ටිකට්පත ලබාදුන්නේ මහ කොමසාරිස් කාර්යාලය විසින් බවත් අමාත්‍යවරයා කියා සිටියේය. එසේ වුවද ඔහු වීසා අවලංගු වුවද ශ්‍රී ලංකාවේ අනවසරෙන් රැඳී සිටි පුද්ගලයකු නිසා බ්ලැක් ලිස්ට් වන බැවින් මින් ඉදිරියට ශ්‍රී ලංකාවට පැමිණීම‍ට වීසා ලබාදෙන්නේද නැද්ද යන්න පිළිබඳ සැලකිලිමත්වන බව ද අමාත්‍යවරයා පෙන්වා දුන්නේය. මෙම පැහැරගැනීමට අදාළව ආණ්ඩුව වගකිව යුතු නොමැති නම් ඒ පිළිබඳ නිසි පරික්ෂණයක් සිදුනොකිරීම හා මෙම පුද්ගලයා සම්බන්ධයෙන් සොයාබැලීමට පොලීසියට හැකියාවක් නැත්තේ මන්දැයි මාධ්‍යවේදියකු ඇසු ප්‍රශ්නයකට පිළිතුරු දෙමින් අබේවර්ධන මහතා කියා සිටියේ හැම දේම සොයා බැලීමට හැකියාවක් පොලීසියට නැති බවයි. ලෝකයේ කිසිදු රටක පොලීසියකට සෑම සිදුවීමකටම අදාළ සියලුදේ සොයාබැලිය නොහැකි බව ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=23438", "Category": null, "Parent URL": null}