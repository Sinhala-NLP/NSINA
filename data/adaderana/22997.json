{"Source": "Adaderana", "Timestamp": "March 23, 2012 11:00 am", "Headline": "පූර්ණ ක්‍රියාකාරී සැලැස්මක් වර්ධනය කරන්නැයි අමෙරිකාව ඉල්ලයි", "News Content": "ජිනීවා මානව හිමිකම් කවුන්සිලයේ දී සම්මත වූ යෝජනාව මගින් ඉල්ලා සිටින පරිදි ප්‍රතිසන්ධානය හා වගවීම පිළිබඳ පියවර ක්‍රියාවට නැංවීම සඳහා පූර්ණ ක්‍රියාකාරී සැලැස්මක් වර්ධනය කිරීමට කටයුතු කරන ලෙස අමෙරිකාව ශ්‍රී ලංකාවෙන් ඉල්ලා සිටියි. නිවේදනයක් නිකුත් කරමින් අමෙරිකානු ධවල මන්දිරයේ ජාතික ආරක්ෂක කවුන්සිල මාධ්‍ය ප්‍රකාශක ටොමී වීටෝ මහතා මේ බව සඳහන් කර තිබේ. එමෙන්ම ශ්‍රී ලංකාවේ වෙසෙන සියලුම ජනතාව වෙනුවෙන් දීප්තිමත් හා සාමකාමී අනාගතයක් ළඟාකරගැනීම උදෙසා අදාළ ඉලක්කයන් ජයග්‍රහණය කළ යුතුව ඇති බව ද ඔහු පෙන්වාදෙයි. ඒ අනුව එම වැදගත් ඉලක්ක ජයග්‍රහණය කිරීම‍ට අර්ථවත් පියවරයන් අනුගමනය කිරීම සඳහා ශ්‍රී ලංකාව එක්සත් ජාතීන්ගේ සංවිධානයේ විද්වතුන් හා එහි ජාත්‍යන්තර හවුල්කරුවන් සමග එක්ව කටයුතු කළ යුතු බව ද ටොමී වීටෝ මහතා සිය නිවේදනයෙන් දක්වයි. එම වැදගත් උත්සාහයේ දී ශ්‍රී ලංකාව සමග හවුල්කරුවන් ලෙස කටයුතු කිරීමට අමෙරිකාව සූදානම් බව ද ඔහු ප්‍රකාශ කරයි. ශ්‍රී ලංකාවේ ප්‍රතිසන්ධානය හා වගවීම ප්‍රවර්ධනය කිරීම වෙනුවෙන් වූ යෝජනාව මානව හිමිකම් කවුන්සිලයේ දී සම්මත වීම පිළිබඳව සතුටට පත්වන බව ද මාධ්‍ය ප්‍රකාශකවරයා සිය නිවේදනයෙන් වැඩිදුරටත් දක්වයි.", "URL": "https://sinhala.adaderana.lk/news.php?nid=22997", "Category": null, "Parent URL": null}