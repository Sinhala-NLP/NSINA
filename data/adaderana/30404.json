{"Source": "Adaderana", "Timestamp": "January 1, 2013 07:54 am", "Headline": "2013 ත් සමග ලකුණු ලබාදීම අරඹයි", "News Content": "2013 වසර ආරම්භයත් සමග නව වැඩසටහන් රැසක් රට තුළ ක‍්‍රියාත්මක කිරීමට සැලසුම් කර තිබේ. රථ වාහන රියදුරන් සඳහා අභිවෘද්ධි ලකුණු ලබාදීමේ ක‍්‍රමය අද (01) දිනයේ සිට දිවයින පුරා ක‍්‍රියාත්මක කරන බව මෝටර් රථ ප‍්‍රවාහන කොමසාරිස් ජනරාල් එස්.එච්.හරිස්චන්ද්‍ර මහතා ප‍්‍රකාශ කළේය. රථ වාහන වැරදි වළක්වා ගැනීමේ අරමුණින් මෙය ක‍්‍රියාත්මක කරන බව ඔහු පවසයි. බීමත්ව රිය පැදවීම සහ මාරාන්තික රිය අනතුරු සිදුකිරීම යන වැරදි සඳහා පළමු අදියර යටතේ මෙම ලකුණු ලබාදීමේ ක‍්‍රමය ක‍්‍රියාත්මක කිරීමට නියමිතය. ඒ අනුව රථ වාහන රියදුරන් සඳහා ලකුණු 24 ක් ලබාදෙන අතර රියදුරු බලපත‍්‍ර අහෝසි කිරීම මෙමගින් සිදුකරන බව හරිස්චන්ද්‍ර මහතා සඳහන් කළේය. මේ අතර පස් අවුරුදු ජාතික සෞඛ්‍ය සැලැස්ම අද දිනයේ සිට ක්‍රියාත්මක කරන බව සෞඛ්‍ය අමාත්‍යාංශය පවසයි. සෞඛ්‍ය ක්‍ෂත්‍රයේ අංශ 24 ක් ආවරණය වන පරිදි සැලැස්ම සකස් කර ඇති බව සෞඛ්‍ය අමාත්‍යාංශය සඳහන් කළේය. එක් එක් වසරවල දී ඒ ඒ ක්ෂේත්‍ර‍යන්හි ළඟා කරගත යුතු ඉලක්කයන් හා එම ඉලක්කයන් ළඟා කරගැනීමට අදාළ උපාය මාර්ග සහ ඒ සඳහා වැය වන මූල්‍ය ප්‍රතිපාදන මෙහි අන්තර්ගත වේ. ආසියාවේ සෙසු රටවලට සාපේක්ෂව මෙරට බෝ නොවන රෝග ඉහළ යාම හේතුවෙන් 2013 වසර බෝ නොවන රෝග වැළැක්වීමේ වසර වශයෙන් ද නම් කර ඇති බව සෞඛ්‍ය අමාත්‍යාංශය සඳහන් කළේය. අද දිනයේ සිට අන්තර්ජාල බ්‍රෝඩ්බෑන්ඩ් සබදතා සඳහා අය කෙරෙන විදුලි සංදේශ බදු පහත දැමීමට විදුලි සංදේශ නියාමන කොමිෂන් සභාව තීරණය කර තිබේ. අන්තර්ජාල සම්බන්ධතා සහ ඒ ආශ්‍රිත සේවාවන් වඩාත් පුළුල් කිරීමේ අරමුණින් මෙම තීරණය ගෙන ඇති බව එහි අධ්‍යක්‍ෂ ජනරාල් අනූෂ පැල්පිට මහතා සඳහන් කළේය‍. ඒ අනුව විදුලි සංදේශ අය බදු වශයෙන් මෙතෙක් අය කළ 20% ක බදු ප්‍රතිශතය 10 % දක්වා අඩු වනු ඇති. මේ අතර අද දිනයේ සිට යාපනය අර්ධද්වීපයේ විදුලිබල අවශ්‍යතාව සම්පූර්ණ කිරීම සඳහා මෙගා වොට් 24 ක් ජාතික විදුලිබල පද්ධතියට එක් කරන බව විදුලි බල හා බලශක්ති අමාත්‍යාංශය පවසයි. දේශීය ආයෝජනයක් ලෙස යාපනයේ ඉදිකළ දැවි තෙල් විදුලි බලාගාරයේ කටයුතු ආරම්භවීමත් සමග යාපනය විදුලිබල අවශ්‍යතාවය 100% ක් සම්පූර්ණ කළ හැකි බව විදුලිබල හා බලශක්ති අමාත්‍යාංශය සඳහන් කළේය. ඊට අමතරව විවාහයක් ලියාපදිංචි කිරීම සඳහා මෙතෙක් අය කළ රුපියල් දහසක ගාස්තුව ද අද දිනයේ සිට රුපියල් පන් දහස දක්වා ඉහළ නැංවීමට රජය තීරණය කර තිබේ. විවාහ හා රෙජිස්ටාර් කාර්යයාලයකට පරිබාහිර ස්ථානයක දී ලියාපදිංචි කරන විවාහ සඳහා මෙම අය කිරීම සිදුවනු ඇති.", "URL": "https://sinhala.adaderana.lk/news.php?nid=30404", "Category": null, "Parent URL": null}