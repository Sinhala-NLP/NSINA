{"Source": "Adaderana", "Timestamp": "February 23, 2013 01:59 pm", "Headline": "“ඩෙක්ස්ට්‍රෝමේතොෆන්” අඩංගු බෙහෙත් භාවිතයෙන් ඉවතට", "News Content": "“ඩෙක්ස්ට්‍රෝමේතොෆන්” නැමැති රසායනිකය අඩංගු සියලූම ඖෂධ අත්හිටුවීමට ජාතික විලවුන් උපකරණ හා ඖෂධ අධිකාරිය තීරණය කර තිබේ. ආරක්ෂිත පියවරක් ලෙස මෙම ක‍්‍රියාමාර්ගය ගත් බව එම අධිකාරියේ අධ්‍යක්ෂ වෛද්‍ය හේමන්ත බෙනරගම මහතා සඳහන් කළේය. මෙම රසායනිකය කැස්ස සමනය කිරීම සඳහා භාවිතා කරන ඇතැම් බෙහෙත් සිරප්වල අඩංගු කැස්ස මැඩපවත්වන ඖෂධයක් බව සෞඛ්‍ය අමාත්‍යංශය පැවසුවේය. පකිස්තානයේ නිෂ්පාදනය කෙරන කැස්ස සඳහා භාවිතා කරන සිරප් වර්ග සඳහා ක‍්‍රියාකාරී අමුද්‍රව්‍ය ලෙස යොදාගනු ලබන්නේ “ඩෙක්ස්ට්‍රෝමේතොෆන්” නැමැති රසායනික ද්‍රව්‍යයයි. මෙම අමුද්‍රව්‍ය ඉන්දියාවෙන් ආනයනය කරන අතර සිදුකළ රසායනාගාර පරීක්ෂණයකදී හෙළි වී ඇත්තේ “ලීවොමෙතෝෆන්” නැමැති විෂ රසායනික ද්‍රව්‍ය මිශ‍්‍ර වී ඇති බවයි. ඒ අනුව ලෝක සෞඛ්‍ය සංවිධානය විසින් මේ සම්බන්ධයෙන් අනතුරු ඇඟවීමේ වාර්තාවක් නිකුත් කර තිබේ. එම වාර්තාවට අනුව මෙරට තුළත් මෙම රසායනික අඩංගු සියලු ඖෂධ භාවිතය අත්හිටුවීමට පියවර ගෙන ඇති බව සඳහන්ය.", "URL": "https://sinhala.adaderana.lk/news.php?nid=31869", "Category": null, "Parent URL": null}