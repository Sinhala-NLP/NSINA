{"Source": "Adaderana", "Timestamp": "December 21, 2013 03:04 pm", "Headline": "පාසල් සිසුවිය කජු ගහේ ගෙල වැලලාගෙන!", "News Content": "වයස අවුරුදු 14 ක් වන පාසල් සිසුවියක් ගෙල වැලලාගෙන මියගොස් ඇති බව පල්ලම පොලීසිය පවසයි. මියගොස් ඇත්තේ පල්ලම - තම්මන රජයේ විදුහලේ ඉගෙනුම ලබමින් සිටි ඉහළ තම්මන පදිංචිව සිටි හේරත් මුදියන්සේලාගේ ඉසංගිකා සදසදුනි (14) නම් වු දැරියක් බව අප වාර්තාකරු කියයි. 21 වැනිදා පෙරවරුවේ තම නිවස පිටුපස ඇති කජු ගසක කඹයක ආධාර කරගෙන ඇය සිය දිවි නසා ගෙන තිබේ. තම දියණිය කජු ගසේ එල්ලී සිටින බව ඇයගේ පියා වන කමල් නිශාන්ත යන අය දැක ඇත. කඩිනමින් දියණිය ගෙල වැලලාගෙන සිටි කඹය කපා තම දියණිය හලාවත මහා රෝහල වෙත ගෙන ඒමට පියා කටයුතු කර තිබේ. නමුත් ඒ වන විටත් ඇය මිය ගොස් තිබී ඇත. තම දියණියට සිය දිවි නසා ගන්නට තරම් හේතුවක් නොතිබුණු බව පියා පොලීසිය හමුවේ පවසා ඇති බව අප වාර්තාකරු කියයි. ලබන වසරේ 09 පන්තියට සමත්වී සිට ඇති බවද හෙතෙම පවසයි. මියගොස් ඇති දැරියගේ මරණයට හේතුව අනාවරණය වී නැත.", "URL": "https://sinhala.adaderana.lk/news.php?nid=39760", "Category": null, "Parent URL": null}