{"Source": "Adaderana", "Timestamp": "October 3, 2018 04:47 pm", "Headline": "රෝද තුනේ මීටරයට තවමත් ප්‍රමිතියක් නෑ ", "News Content": "ත්‍රී රෝද රථ සඳහා මීටර් සවි කිරිම පිළිබදව රජය මගින් අනිවාර්ය කර ඇති නමුත් මෙරටට ගෙන්වන ලද මීටර් සම්බන්ධයෙන් තවමත් ප්‍රමිති කාර්යංශය මඟින් ප්‍රමති සහතිකයක් ලබා දී නොමැති බව ප්‍රවාහන හා සිවිල් ගුවන්සේවා අමාත්‍ය නිමල් සිරිපාලද සිල්වා මහතා පවසයි. සමස්ථ ලංකා ත්‍රිරෝද රථ සංගමය ඇතුළු ත්‍රීරෝද රථ සංගම් සියල්ලෙහිම නියෝජිතයන් සමඟ ප්‍රවාහන හා සිවිල් ගුවන්සේවා අමාත්‍ය නිමල් සිරිපාලද සිල්වා මහතා අද (03) පෙරවරුවේ ප්‍රවාහන හා සිවිල් ගුවන්සේවා අමාත්‍යංශ ශ්‍රවණාගාරයේදි විශේෂ සාකච්ඡාවක් පැවැත්විය. එම අවස්ථාවේදි අමාත්‍යවරයා මේ බව පැවසීය. නිසි ප්‍රමිතියකින් තොරව මීටර් සවිකිරීමෙන් රජය බලාපොරොත්තුවන ගුණාත්මක සේවාවක් දීමට නොහැකි නිසා මෙම මීටර්වල තත්ත්වය පිළිබඳව ප්‍රමිති කාර්යංශය සමඟ සාකච්ඡාකොට ක්‍රමවේදයක් සකස්කිරීමෙන් අනතුරුව ත්‍රිරෝද රථ මීටර් සඳහා සහතික නිකුත් කරන තෙක් මෙම නීතිය ක්‍රියාත්මක නොකරන බවට ද අමාත්‍යවරයා ප්‍රකාශ කළේය. මෙහිදි පැමිණි සිටි ත්‍රිරෝද රථ සංගම් නියෝජිතයන් ත්‍රිරෝද නියාමනය ප්‍රවාහන අමාත්‍යංශය වෙත භාර ගන්නා ලෙස ඉල්ලා සිටි අතර එහිදි අමාත්‍ය නිමල් සිරිපාලද සිල්වා මහතා ප්‍රකාශ කර සිටියේ ප්‍රවාහනය මධ්‍යගත විෂයක් බවත්, එය ඒ ඒ පළාත් සභාවලින් නියාමනය විය යුතු බවත්ය. මේ සඳහා අවශ්‍යම කෙටුම්පත් මේ වන විටත් සකස් කොට අවසන් බවඳ අමාත්‍යවරයා පැවසිය. මෙහිදි මගි ප්‍රවාහන ත්‍රිරෝද රථ පැදවීම සඳහා රියදුරු බලපත්‍ර ලබා ගැනීම සම්බන්ධයෙන් වන වයස් සීමාව පිළිබදව තමා එම ස්ථාවරයේම සිටින බවත් දැනට ත්‍රිරෝද රථ පදවනන් සඳහා එය බල නොපාන බවද , එය ත්‍රිරෝද රථ කර්මාන්තයේ ආරක්ෂාකාරි බවදට හේතුවන බවද පැවසීය . මගි ප්‍රවාහන ත්‍රී රෝද රථ සඳහා වෙනත් වර්ණයකින් සහ ගෘහස්ථ ත්‍රීරෝද රථ සඳහා තවත් වර්ණයකින් යුතු අංක තහඩු ලබාදිම පිළිබදව මෙහිදි සාකච්ඡා විය.", "URL": "https://sinhala.adaderana.lk/news.php?nid=97123", "Category": null, "Parent URL": null}