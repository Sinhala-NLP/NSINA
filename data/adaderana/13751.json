{"Source": "Adaderana", "Timestamp": "January 25, 2011 06:35 pm", "Headline": "අධ්‍යාපන පරිපාලනයේ නව රෙගුලාසි අසාධාරණයි", "News Content": "අධ්‍යාපන පරිපාලන සේවයේ 3 වන පංතියට බඳවා ගැනීම සඳහා පවත්වනු ලබන තරග විභාගයේ විභාග ගාස්තු රු.1000 ක් ලෙස ඉහළ නැංවීමත්,වයස් සීමාව අවුරුදු 45 ක් බවට සීමා පනවා තිබීමත් බෙහෙවින් අසාධාරණ බව ලංකා ගුරු සංගමය පවසයි. 2010-12-31 නිකුත් කළ ගැසට් නිවේදනය මගින් 2005 වසරේ අධ්‍යාපන පරිපාලන සේවයේ 3 වන පංතියට බඳවා ගැනීම වෙනුවෙන් ‍නිකුත් කරනු ලැබූ නීති රෙගුලාසි ඇතුළත් ගැසට් නිවේදනනයේ සඳහන්ව තිබූ හා ක්‍රියාත්මක වූ විධිවිධාන නව ගැසට් නිවේදනය මගින් අසාධාරණ ලෙස වෙනස් කර ඇති බව ලංකා ගුරු සංගමයේ ලේකම් ජෝෂප් ස්ටාලින් මහතා සඳහන් කරයි. ඒ අනුව 2005 වසරේ රු.300 ක් ව තිබූ විභාග ගාස්තුව මේවන විට රු.1000 ක් බවට පත්කර ඇති බවත්,එය තුන් ගුණයකටත් වඩා වැඩි වුවද ගතවූ වසර 5 ක කාලය තුළ ගුරු සේවයේ වැටුප තුන් ගුණයකින් ඉහළ නොගිය බවද ඔහු සිහිපත් කළේය. අනෙක් අතට නව ගැසට් නිවේදනය මගින් වයස් සීමාව අවුරුදු 45 ට අඩුවිය යුතු බවට නීතියත් ගෙන ඒම තුළින් හා වසරක් පාසා මෙම විභාගය නොපැවැත්වීම නිසා ගුරුවරුන්ට බලවත් අසාධාරණයක් වන බව හෙතෙම අද දෙරණට කියා සිටියේය. අධ්‍යාපන පරිපාලන සේවයේ විධිවිධාන සංග්‍රහයට අනුව වසරක් පාසා ගුරු සේවයේ පුරප්පාඩු පිරවිය යුතු වුවත් එසේ සිදු නොකිරීම නිසා මෙම අසාධාරණය සිදුවන බව ලංකා ගුරු සංගමයේ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13751", "Category": null, "Parent URL": null}