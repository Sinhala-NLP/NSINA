{"Source": "Adaderana", "Timestamp": "November 28, 2013 04:11 pm", "Headline": "සම්බන්ධන්ලා සුමන්තිරන්ලා ශ‍්‍රීධරන්ලා නාඳුනන තුවක්කුකරුවන් බිහි කරනවා", "News Content": "දෙමළ ජාතික සන්ධානයේ යාපනයේ දිස්ත‍්‍රික් පාර්ලිමේන්තු මන්ත‍්‍රී ශ‍්‍රීධරන් මහතා පාර්ලිමේන්තුවේදී ජාතිවාදී, බෙදුම්වාදී ප‍්‍රකාශ සිදු කරන විට යාපනයේ නාඳුනන තුවක්කුකරුවෙකු මිනිස් බිල්ලක් රැගෙන ඇති බව ජාතික නිදහස් පෙරමුණේ මාධ්‍ය ප‍්‍රකාශක, හිටපු පාර්ලිමේන්තු මන්ත‍්‍රී මොහොමඞ් මුස්ම්මිල් මහතා පවසයි. එම ඛේදනීය තත්ත්වය ජාතික සමගිය අගයන සියලූ සිංහල, දෙමළ, මුස්ලිම් ජනතාවගේ දැඩි අවධානයට යොමු විය යුතු බව හෙතෙම අද (28) කොළඹ දී පැවැති මාධ්‍ය හමුවකදී පැවසීය. එහිදී වැඩිදුරටත් අදහස් දැක්වූ මොහොමඞ් මුසම්මිල් මහතා මෙසේද පැවසීය. ‘‘උතුරේ දෙමළ ජනතාව ඇතුළු සමස්ත ශ‍්‍රී ලාංකීය ජනතාව බෙදුම්වාදී ජාතිවාදී දෙමළ කොටි ත‍්‍රස්තවාදයෙන් නිදහස් කොට ගෙන මේ වන විට වසර 4ක් ඉක්ම ගොස් තිබෙනවා. කොටි ත‍්‍රස්තවාදයෙන් රට නිදහස් කොට ගත් පසු එළඹි යුගයේදී මේ රටේ සියලූ ජනතාවට බියෙන්, සැකයෙන් තොරව සමගියෙන්, සාමයෙන් ජීවත් වීමේ අවස්ථාව උදා වුණා. එහිදී උදා වූ සාමකාමී වාතාවරණය තුළ වැඩිම ප‍්‍රතිලාභයක් උරුම වූයේ උතුරේ දෙමළ ජනතාවටයි. ඔවුන්ට යුද්ධයෙන් පසු ගෙවී ගිය කාලය තුළ සුපුරුදු පරිදි තම ජීවනෝපාය මාර්ගයන් හි නියුක්ත වීමට ඉඩ ලැබුණා. ධීවරයන්, ගොවියන් වශයෙන් ඔවුන් යළි සිය ජීවිකා වෘත්තීන් ඇරඹුවා. විනාශ වී ගිය ගෙවල් දොරවල් යළි ගොඩනඟ ගත්තා. දරුවන්ට පාසල් යාමේ අවස්ථාව ලැබුණා. ඇත්තෙන්ම උතුරේ ජනතාවට නැවුම් යුගයක අරුණළු පායා තිබුණා. එසේ වුවත්, දෙමළ ජාතික සන්ධානය දිගින් දිගටම කටයුතු කළේ මේ යුද්ධයෙන් පසු සිදු වූ වෙනසට සරිලන පරිදි නොවෙයි. ඔවුන් කොටි සංවිධානයේ බෙදුම්වාදී ජාතිවාදී මතවාදය තවදුරටත් කරපින්නා ගනිමින්, සිංහල, දෙමළ, මුස්ලිම් ජනතාව අතර ජාතික සමගිය ගොඩනැගීමට එරෙහිව කටයුතු කළා. දෙමළ ජාතික සන්ධානය දිගින් දිගටම කටයුතු කළේ මියගිය කොටි ත‍්‍රස්තවාදීන් මහ විරුවන් පිරිසක් ලෙස සලකමින්. ඒ නිසයි ඔවුන් තමන්ට උතුරු පළාත් සභාවේ බලය ලැබුණාට පසුව එම බලයත් යොදා ගනිමින් “ඊනියා මහවිරු සමරු“ පැවැත්වීමට කටයුතු කළේ. දෙමළ ජාතික සන්ධානය, තමන්ට උතුරු පළාත් සභාවේ බලය ලැබුණාට පසුව කොටි ත‍්‍රස්තවාදීන් මහ විරුවන් ලෙස සමරද්දී එම සන්ධානයේ පාර්ලිමේන්තු මන්ත‍්‍රී ශ‍්‍රීධරන් මහතා, පාර්ලිමේන්තුව තුළ කුරිරු ජන ඝාතක ත‍්‍රස්තවාදියකු වූ ප‍්‍රභාකරන් වීරත්වය නඟමින් කතා කළා. මෙවැනි ජාතිවාදී, බෙදුම්වාදී මතවාදයක් පෝෂණය කරමින්, දෙමළ ජාතික සන්ධාන නායකත්වය කටයුතු කරද්දී තමයි අපට අසන්නට ලැබෙන්නේ යාපනය දිස්ත‍්‍රික්කයේ ඩෙල්ෆ්ට් ප‍්‍රාදේශීය සභාවේ සභාපති ඩානියෙල් රෙක්සිමන් මහතා නාඳුනන තුවක්කුකරුවකුගේ වෙඩි පහරකින් මියගිය බව. අපට මේ අවස්ථාවේ සිහියට නැගෙන්නේ ඩානියල් රෙක්සිමන් මහතා නියෝජනය කළ ඊ.පී.ඩී.පී. පක්‍ෂයේ නායක අමාත්‍ය ඩග්ලස් දේවානන්ද මහතා මරා දැමීම සඳහා එදා වියරුවෙන් මෙන් වේළුපිල්ලේ ප‍්‍රභාකරන් කටයුතු කළ ආකාරයයි. 2009 මැයි 19 වැනිදා කොටි ග‍්‍රහණයෙන් උතුරු පළාත නිදහස් කර ගත් පසුව සිදු වූ ප‍්‍රථම දේශපාලන ඝාතනය ලෙස මෙය ඉතිහාසයට එක්වෙනවා. අපට දැන ගැනීමට ලැබුණු ආකාරයට අසනීප තත්ත්වයෙන් තම බිරිඳගේ මහගෙදර සිටින අවස්ථාවේදී තමයි ඩෙල්ෆ්ට් ප‍්‍රාදේශීය සභාපතිවරයා මෙම අමානුෂික ඉරණමට මුහුණ පෑවේ. අප දන්නවා, වේළුපිල්ලේ ප‍්‍රභාකරන් තම ම්ලේච්ඡ ත‍්‍රස්තවාදී ගමන ආරම්භ කරපු ආකාරය. චෙල්වනායගම්ලාගේ, අමිර්තලිංගම්ලාගේ වෙනම රාජ්‍ය සංකල්පය තුළ පෝෂණය වූ ඔහු එදා නාඳුනන තුවක්කුකරුවකු ලෙස යාපනය නගරාධිපති ඇල්ප‍්‍රඩ් දොරේඅප්පා මහතා ඝාතනය කරමින් තමයි තම කුරිරු ත‍්‍රස්තවාදී ගමන ඇරඹුවේ. චෙල්වනායගම්ලා, අමිර්තලිංගම්ලා එදා දෙමළ ජාතිවාදී බෙදුම්වාදය පෝෂණය කරමින් ප‍්‍රභාකරන් කෙනකු බිහි කළා. අද දෙමළ ජාතිවාදී, බෙදුම්වාදය පෝෂණය කරන සම්බන්ධන්ලා, සුමන්තිරන්ලා, ශ‍්‍රීධරන්ලා යළි නාඳුනන තුවක්කුකරුවන් බිහි කරමින් සිටිනවා. මේ කුරිරු දේශපාලන ඝාතනය ගැන දෙමළ ජාතික සන්ධානයට කීමට ඇත්තේ කුමක්දැයි අපි ප‍්‍රශ්න කර සිටිනවා. එදා ඇල්ප‍්‍රඩ් දොරේඅප්පා ඝාතනයෙන් ඇරඹුණු ඒ කුරිරු ත‍්‍රස්තවාදී ගමන හේතුවෙන් සිදු වූ විනාශය අපි දන්නවා. අද සම්බන්ධන්ලා, ශ‍්‍රීධරන්ලා ජාතිවාදය වපුරන විට යළිත් නාඳුනන තුවක්කුකරුවන් බිහි වෙමින් සිටිනවා. දෙමළ සමාජය ආපස්සට ඇදලා දමන, අඳුරු යුගයකට යළි ගමන් කිරීමට දෙමළ ජනතාවට කිසිසේත්ම අවශ්‍ය නැති බව අප දන්නවා. ඒ නිසා මේ ජාතිවාදී, බෙදුම්වාදී මතවාදය පෝෂණය කරන දෙමළ ජාතික සන්ධානයට එරෙහි විය යුතුව තිබෙනවා. ජාතික නිදහස් පෙරමුණ 2013.11.28", "URL": "https://sinhala.adaderana.lk/news.php?nid=39169", "Category": null, "Parent URL": null}