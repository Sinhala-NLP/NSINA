{"Source": "Adaderana", "Timestamp": "September 6, 2019 09:33 am", "Headline": "ඩෝරියන් නිසා මිය ගිය ගණන අසාමාන්‍ය ලෙස ඉහළට", "News Content": "ඩොරියන් සුළි කුණාටුව හේතුවෙන් බහමාස් රාජ්‍යයේ මියගිය පුද්ගලයින්ගේ සංඛ්‍යාව අසාමාන්‍ය ලෙස ඉහළ යාහැකි බව එරට බලධාරීන් පවසයි. එම සුළි කුණාටුවෙන් මෙතෙක් මියගොස් ඇති බවට හඳුනාගෙන ඇත්තේ පුද්ගලයින් 23 දෙනෙකු පමණයි. එහෙත් එම සංඛ්‍යාව විශාල වශයෙන් වෙනස් විය හැකි බව බලධාරීන් අපේක්ෂා කරන අතර ඇබකෝ දිවයිනට පමණක් මෘත ශරීර ඇසුරුම් 200ක් පමණ යොමුකර ඇති බව වාර්තා වෙයි. පස්වන අදියරේ ප්‍රබලත්වයෙන් යුත් සුළි කුණාටුවක් ලෙස ඩෝරියන් සුළි කුණාටුව බහමාස් රාජ්‍යට කඩා වැඳුණු අතර පැයට කිලෝමීටර් 185ක පමණ වේගයෙන් සුළං හමා ගොස් ඇත. එරට 76,000ක පමණ පිරිසකට මානුෂීය ආධාර සපයන ලෙස බහමාස් රාජ්‍ය, ලෝක සෞඛ්‍ය සංවිධානය සහ එක්සත් ජාතීන්ගේ සංවිධානයෙන් ඉල්ලීමක් කර ඇති බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=118411", "Category": null, "Parent URL": null}