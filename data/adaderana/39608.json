{"Source": "Adaderana", "Timestamp": "December 15, 2013 01:07 pm", "Headline": "ලේන්සුවක් මුහුණට අල්ලා සිහි නැති කර මාධ්‍යවේදිනිය පැහැරගෙන දමා යයි", "News Content": "පිටුපසින් පැමිණි අයෙකු කිසියම් විෂ ද්‍රව්‍යයක් සහිත ලේන්සුවක් මුහුණට අල්ලා තමාව පැහැරගෙන ගොස් ලැප්ටොප් වර්ගයේ පරිගණකයක්, ජංගම දුරකථනයක් ද රුපියල් 200ක මුදලක් ද සොරාගෙන ඇති බවට ද්‍රවිඩ පුවත්පතක මාධ්‍යවේදිනියක් කොටහේන පොලීසියට පැමිණිලි කර තිබේ. ඉකුත් 13 වැනිදා පෙරවරු‍ 8.35ට පමණ කාර්යාලයට යමින් සිටියදී කොටහේන ජම්පටා වීඳිය බෝධිය අසළදී තමන් මෙම සිද්ධියට මුහුණ පෑ බව ඇය පොලීසියට ක‍ළ පැමිණිල්ලේ සඳහන්ය. එදින පස්වරු 4.30ට පමණ තමාට සිහිය ලැබුණ බවත් ඒ වන විට සිටියේ මට්ටක්කුලියේ බවත් අනතුරුව නිවසට ගොස් තමන් මුහුණ පෑ සිද්ධිය මවටද පවසා කොටහේන පොලීසියට ඇය පැමිණිලි කර ඇති බව පොලිස් මාධ්‍ය ප්‍රකාශක කාර්යාලය පවසයි. සිහි මද ගතිය හා කතා කිරීමට අපහසු නිසා කොළඹ ජාතික රෝහලට ඇතුළු වූ 19 හැවිරිදි එම මාධ්‍යවේදිනියගෙන් රෝහලට ද ගොස් ප්‍රකාශයක් ලබාගෙන ඇති අතර සිද්ධිය සම්බන්ධයෙන් වැඩිදුරටත් පරීක්ෂණ ආරම්භ කර ඇති බව පොලීසිය කියයි.", "URL": "https://sinhala.adaderana.lk/news.php?nid=39608", "Category": null, "Parent URL": null}