{"Source": "Adaderana", "Timestamp": "July 17, 2019 01:08 pm", "Headline": "තැපැල් වර්ජකයින්ගේ ප්‍රශ්න සාධාරණයි-තැපැල්පති", "News Content": "ඉල්ලීම් කිහිපයක් මුල් කර ගනිමින් කොළඹ මධ්‍යම තැපැල් හුවමාරුවේ සේවකයින් ආරම්භ කළ සංකේත වර්ජනය අදත්(17) ක්‍රියාත්මක වෙයි. පැය 48 ක කාලයක් ක්‍රියාත්මක කෙරෙන මෙම වර්ජනය ඊයේ(16) පස්වරුවේ ආරම්භ කෙරුණි. තැපැල් සේවාව පිළිබඳව කැබිනට් මණ්ඩලයට ඉදිරිපත් කර ඇති බඳවා ගැනිමේ පටිපාටියට කැබිනට් අනුමැතිය ලබාගැනීම, තැපැල් සේවක අයිතිවාසිකම් කප්පාදුව, තැපැල් සේවා සංවර්ධන යෝජනාවලියක් සැකසීම යන කරුණු මුල් කරගෙන මෙම වර්ජනය අද දෙවන දිනටත් ක්‍රියාත්මක වෙයි. ඊයේ පස්වරු 04.00 ට ආරම්භ කළ මෙම වර්ජනය පැය 48 ක කාලයක් ක්‍රියාත්මක කෙරෙන බව ඒකාබද්ධ තැපැල් වෘත්තිය සමිති පෙරමුණේ කැදවුම්කරු චින්තක බණ්ඩාර මහතා සදහන් කළේය. මේ හෙතුවෙන් කොළඹ තැපැල් හුවමාරුවේ කටයුතු අද අඩාල වි තිබුණි. සිය ඉල්ලීම් සදහා විසදුම් ලබාදීමට බලධාරීන් අපොහොසත් වුවහොත් දිවයින පුරා තැපැල් වර්ජනයක් ක්‍රියාත්මක කරන බව ද චින්තක බණ්ඩාර මහතා සඳහන් කළේය. මේ අතර දෙරණ 24 පැය නාලිකාවේ අද විකාශය වූ BIG FOCUS වැඩසටහනට එක්වෙමින් තැපැල්පති රංජිත් ආරියරත්න මහතා මෙම වර්ජනය සම්බන්ධයෙන් අදහස් පළ කළේය. අද සවස අමාත්‍යවරයා සමඟ සාකච්ඡාවක් ලබා දෙන බවත් වෘත්තිය සමිතියවල ඉල්ලීම් ඉදිරිපත් කර වර්ජනය නවත්වන්නේ කෙසේ ද යන්න පිළිබඳව තීරණයකට ඒමට බලාපොරොත්තු වන බවත් තැපැල්පතිවරයා මෙහිදී පැවසීය. සාකච්ඡාවෙන් පසුව වර්ජනය අවසන් කරනු ඇතැයි තමා විශ්වාස කරන බවද පැවසු තැපැල්පතිවරයා, ඔවුන්ගේ ඉල්ලීම් සාධාරණ බව රජය පිළිගෙන ඇතැයි ද කියා සිටියේය.", "URL": "https://sinhala.adaderana.lk/news.php?nid=114334", "Category": null, "Parent URL": null}