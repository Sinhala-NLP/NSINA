{"Source": "Adaderana", "Timestamp": "July 15, 2019 08:54 am", "Headline": "පුත්තලමේ සිදුවු රිය අනතුරුවලින් ජීවිත 5ක් අහිමි වෙයි", "News Content": "පුත්තලම, අඹන්පොල සහ අක්කරායන්කුලම් ප්‍රදේශයන්හි සිදුවූ රිය අනතුරුවලින් පුද්ගලයින් 5දෙනෙකු ජීවිතක්ෂයට පත්ව තිබේ. අඹන්පොල උඩංගාව ප්‍රෙද්ශයේදී කැබ් රථයක් රියදුරුට පාලනය කරගත නොහැකිව මාර්ගයෙන් ඉවතට පැන ගසක ගැටීමෙන් සිදුවූ අනතුරකින් රියදුරු සහ තවත් අයෙකු ජීවිතක්ෂයට පත්ව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. එමෙන්ම අක්කරායන්කුලම් ප්‍රදේශයේදී පාපැදියක් ට්‍රැක්ටර් රථයක ගැටී පාපැදිකරු මියගොස් තිබේ. මේ අතර පුත්තලම , කුරුණෑගල මාර්ගයේ මැල්ලම්කුලම් ප්‍රෙද්ශයේදී යතුරුපැදියක් නවතා තිබූ ටිපර් රථයක ගැටී යතුරුපැදියේ ගමන් ගත් තරුණයින් දෙදෙනකු ජීවිතක්ෂයට පත්ව තිබේ. පොලිස් මාධ්‍ය ප්‍රකාශක කාර්යාලය සඳහන් කළේ ඊයේ රාත්‍රී 10.25ට පමණ මෙම අනතුර සිදුව ඇති බවයි. කුරුණෑගල දෙසට ධාවනය වූ අදාළ යතුරුපැදිය එම දිශාවටම මාර්ගයේ වම්පස නවතා තිබූ අදාළ ටිපර් රථයේ ගැටීමෙන් බරපතළ තුවාල ලැබූ පැදිකරු සහ පසුපැදිකරු පුත්තලම රෝහලට ඇතුළත් කිරීමෙන් පසු මියගොස් තිබේ. මෙසේ මියගොස් ඇත්තේ කොට්ටුකච්චිය ප්‍රදේශයේ පදිංචි 25 හැවිරිදි තරුණයින් දෙදෙනෙක්. ඔවුන්ගේ සිරුරු මේ වනවිට පුත්තලම රෝහලේ තැන්පත් කර තිබේ.", "URL": "https://sinhala.adaderana.lk/news.php?nid=114154", "Category": null, "Parent URL": null}