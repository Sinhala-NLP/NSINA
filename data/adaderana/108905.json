{"Source": "Adaderana", "Timestamp": "April 29, 2019 02:58 pm", "Headline": "“ෆොනී“ චණ්ඩ වෙන ලකුණු", "News Content": "ගිනිකොණදිග බෙංගාල බොක්ක මුහුදු ප්‍රදේශයේ, ශ්‍රී ලංකාවට නැගෙනහිර දෙසින් පවතින ‘ෆොනී’සුළි කුණාටුව ඉදිරි පැය කිහිපයේදී චන්ඩ සුළි කුණාටුවක් බවට පත්වන බව කාලගුණ විද්‍යා දෙපාර්තමේන්තුව පවසයි. කාලගුණ විද්‍යා දෙපාර්තමේන්තුව මඟින් මේ සම්බන්ධව නිකුත් කරන ඉදිරි නිවේදන පිළිබඳ අවධානය යොමුකරන ලෙස ජනතාවගෙන් සහ ධීවර හා නාවුක ප්‍රජාවගෙන් ඉල්ලා සිටින බවද එම දෙපාර්තමේන්තුව නිකුත් කළ නිවේදනයේ සඳහන් වෙයි. බලංගොඩ ප්‍රාදේශීය ලේකම් කොට්ඨාසයට අයත් පෙට්ටිගල වතුයායේ නායයාමේ අවදානමක් හේතුවෙන් එහි පවුල් 23ක පුද්ගලයින් 73ක් එම ස්ථානවලින් ඉවත්කර පෙට්ටිගල දෙමළ විද්‍යාලයේ තාවකාලික රදවා තැබීමට බලධාරීන් කටයුතු කර තිබේ. ගාල්ල අවට මුහුදු තීරය ඊයේ පස්වරුවේ සිට රළු වීම හේතුවෙන් ගාල්ල රත්ගම වැල්ල හා ජාකොටුව වැල්ල ප්‍රෙද්ශවලින් ධීවර කටයුතුවල නිරතවන ධීවරයින් අද උදෑසන සිට මුහුදුයාමෙන් වැලකී සිටියේය. එක්දින හා සුළු පන්න ධීවරයින් මෙලෙස මුහුදු යාමෙන් වැලකී සිටි බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=108905", "Category": null, "Parent URL": null}