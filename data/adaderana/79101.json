{"Source": "Adaderana", "Timestamp": "October 24, 2017 08:32 pm", "Headline": "මහා සංඝරත්නයේ අනුශාසනා පිළිගත යුතුයි - නිලූකා ඒකනායක", "News Content": "මල්වතු හා අස්ගිරි පාර්ශවයේ මහනායක හිමිවරුන් විසින් ප්‍රකාශ කරනු ලබන්නේ රටේ ජනතාවගේ මතය බවත්, එම මතයට ගරු කළ යුතු බවත්, කිසිම ආකාරයකින් උන්වහන්සේලා ලබා දෙන අවවාද අනුශාසනා පිළිනොගෙන ඉවත් කිරීමට නොහැකි බව මධ්‍යම පළාත් ආණ්ඩුකාර නිලූකා ඒකනායක මහත්මිය පැවැසුවාය. ගලේවෙල අධ්‍යාපන කලාපයට අයත් දිවුල් ගස්කොටුව ප්‍රථමික විදුහලේ මෙවර ශිෂ්‍යත්ව විභාගය සමත් වූ සිසු දැරියන්ට සම්මාන හා කුසලතා පිරි නැමීම ඇගයීමට ලක් කිරීමේ උත්සවයක් අද (24) දින එම විද්‍යාලයේදී පැවැත්විණි. උත්සවය අවසානයේදී මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් නිලුකා ඒකනායක මහත්මිය කියා සිටියේ ජාතියක් හැටියට නැගී සිටීම සඳහා භික්ෂූන් වහන්සේලා ලබා දෙන අවවාද අනුශාසනා පිළිපැදිය යුතු බවයි. මහා සංඝරත්නය ඉල්ලන්නේ රටේ යහපත බවත් පොදු ජනතාවගේ මතය බවත් ඇය සඳහන් කළාය. ජනාධිපතිවරයාගේ එකම බලාපොරොත්තුව ජනතා පරමාධිපත්‍ය ස්ථාපිත කිරීම බවත්, ජනාධිපතිවරයා මහානායක ස්වාමීන් වහන්සේලාගේ ගෞරවනීය ඇරයුම ඉතාම ආදරයෙන් ගෞරවයෙන් යුතුව පිළිඅරගෙන අවසන් බවද ඇය වැඩිදුරටත් සඳහන් කළාය. ජනාධිපතිවරයා මහා සංඝරත්නය අභිබවා කිසිසේත් කටයුතු නොකරන බවට ද ඇය වැඩිදුරටත් සඳහන් කළාය. ව්‍යවස්ථා සංශෝධනය පිළිබඳව සාකච්ඡා වූ සැණින් ක්‍රියාත්මක නොවන බවත්, පවතින ජනතාව ඉල්ලුම් කළ දෙයක් ලබා දීම ක්‍රියාත්මක වන බවත්, ජනතාව අනවශ්‍ය නම් ඒ සියල්ල ඉවත් කිරීමට ජනාධිපතිවරයා ක්‍රියාත්මක වනත්, බව නිලූකා ඒකනායක මහත්මිය මෙහිදි වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=79101", "Category": null, "Parent URL": null}