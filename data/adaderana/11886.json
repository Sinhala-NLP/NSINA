{"Source": "Adaderana", "Timestamp": "November 2, 2010 10:39 am", "Headline": "අන්තරේ කැඳවුම්කරු සරසවි සිසුවෙක් නෙවෙයි", "News Content": "දැනට රිමාන්ඩ් භාරයේ පසුවන අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා මේ වන විට සරසවි සිසුවෙකු නොවන බව පේරාදෙණිය විශ්ව විද්‍යාලයේ අභ්‍යන්තර ආරංචි මාර්ග සඳහන් කරයි. අද දෙරණ වෙබ් අඩවියට ලැබුණු ලිපියකින් ඒ බව තහවුරු වී තිබේ. පේරාදෙණිය විශ්ව විද්‍යාලයේ දන්ත වෛද්‍ය පීඨයේ සිසුවෙකු වූ උදුල් ප්‍රේමරත්න මහතා ගේ ශිෂ්‍ය භාවය අහෝසි වී ඇත්තේ 2008 ජූලි මස 29 දාය. ඒ බව දැනුම් දෙමින් එවකට පේරාදෙණිය විශ්ව විද්‍යාලයේ දන්ත වෛද්‍ය පීඨයේ පීඨාධිපතිව සිටි මහාචාර්ය ඊ.එච් ප්‍රසාද් අමරසිංහ මහතා උදුල් ප්‍රේමරත්න මහතාට යොමු කළ ලිපියට අනුව කාරණා දෙකක් හේතුවෙන් ඔහුගේ ශිෂ්‍ය භාවය අහෝසි වී තිබේ. පළමු කාරණය නම් දන්ත වෛද්‍ය පීඨයේ නො.25 අතුරු නීතියට අනුව දෙවන BDS විභාගයෙන් වාර 4 ක් තුළ සමත් විය යුතු වුවත්,ඔහු ඒ අයුරින් සමත් වී නැත. 2006 සහ 2007 යන වසර වල ඔහු මෙම විභාගයට වාඩි වී ඇති අතර එහිදී විෂයන් 5 ට මුහුණ දෙන්නට ඔහුට සිදුව ඇති මුත් විභාගයෙන් සමත්වන්නට නොහැකි වී තිබේ.මෙම විභාගයෙන් ඔහු සමත්ව ඇත්තේ විෂයන් 3 ක් පමණි. මීළඟ විභාග අවස්ථාවන් දෙක වූ 2007 දෙසැම්බර් සහ 2008 මැයි විභාග සඳහා උදුල් ප්‍රේමරත්න මහතා නොදන්වා පෙනී සිට නැත. මේ නිසා වාර 4 ක් තුළ විභාගය සමත්වන්නට නොහැකි වීම ඔහුගේ ශිෂ්‍ය භාවය අහෝසි වන්නට බල පෑ පළමු කාරණයයි. පීඨාධිපතිවරයා විසින් උදුල් ප්‍රේමරත්න මහතාට යොමු කළ ලිපියට අනුව අවුරුද්දක කාලයක් තුළ කිසිදු විධිමත් දැනුම් දීමක් හෝ වෛද්‍ය සහතිකයක් ඉදිරිපත් කර නැතිව දන්ත වෛද්‍ය පීඨයේ කිසිදු අධ්‍යයන වැඩසටහනකට සහභාගී නොවීම ඔහුගේ ශිෂ්‍ය භාවය අහෝසි වන්නට බල පෑ දෙවෙනි කාරණයයි.", "URL": "https://sinhala.adaderana.lk/news.php?nid=11886", "Category": null, "Parent URL": null}