{"Source": "Adaderana", "Timestamp": "November 13, 2010 11:25 am", "Headline": "අතුරුදන්ව වසරක් ගත වූ පසු මරණ සහතිකය ලියාපදිංචියට ඉඩ ", "News Content": "පුද්ගලයෙකු අතුරුදන් වී වසරක් ගතවූ විට මරණ සහතිකය ලියාපදිංචි කිරීම සඳහා අයදුම් කිරීමට අවස්ථාව ලබාදීමට රජය පියවර ගෙන තිබේ. කාලීන අවශ්‍යතාවයක් ලෙස හඳුනාගෙන මෙම වැඩසටහන ක්‍රියාත්මක කරන බව රෙජිස්ටාර් ජනරාල් ඊ. එම්. ගුණසේකර මහතා පවසයි. මේ සඳහා වූ අතුරුදන්වූවන්ගේ මරණ ලියාපදිංචි කිරීමේ තාවකාලික විධිවිධාන පනත පසුගියදා පාර්ලිමේන්තුවේ දී සම්මත කරනු ලැබීය. ශ්‍රී ලංකාවේ ‍යම් කිසි පුද්ගලයෙකු අතුරුදන් වී ඇත්නම් සහ අතුරුදන් වී වසරක් ගතවී ඇත්නම් අදාළ පුද්ගලයාගේ මරණ සහතිකයක් ලියාපදිංචි කරගැනීමට මෙම පනත මගින් ප්‍රතිපාදන සලසා තිබේ. ජලගැලීම් සුනාමි හා නායයෑම් වැනි ජාතික මට්ටමේ ස්වභාවික ව්‍යසන හෝ විපත් හේතුවෙන් යම් කිසි පුද්ගලයෙකු අතුරුදන් වී ඇත්නම් ඔවුන්ගේ මරණය ‍ලියාපදිංචි කිරීමට මෙමගින් අවස්ථාව හිමිවනු ඇත.", "URL": "https://sinhala.adaderana.lk/news.php?nid=12121", "Category": null, "Parent URL": null}