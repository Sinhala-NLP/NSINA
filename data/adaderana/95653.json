{"Source": "Adaderana", "Timestamp": "September 6, 2018 02:15 pm", "Headline": "විග්නේශ්වරන්ගේ ඉල්ලීම ශ්‍රේෂ්ඨාධිකරණයෙන් ඉවතට", "News Content": "අධිකරණයට අපහාස කළේ යැයි චෝදනා කරමින් තමන්ට එරෙහිව අභියාචනාධිකරණය හමුවේ පැවැත්වෙන නඩු විභාගය අත්හිටුවන ලෙස ඉල්ලා උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා විසින් කළ ඉල්ලීමක් ශ්‍රේෂ්ඨාධිකරණය විසින් ප්‍රතික්ෂේප කර තිබේ. ඊයේ(05) දිනයේදී ශ්‍රේෂ්ඨාධිකරණය විසින් ප්‍රතික්ෂේප කර ඇත. උතුරු පළාත් සභාවේ ධීවර අමාත්‍යවරයා ලෙස කටයුතු කළ බී.ඩෙනිෂ්වරන් මහතා එම තනතුරෙන් ඉවත් කිරීමට ගත් තීරණය ඉකුත්දා අත්හිටවු අභියාචනාධිකරණය ඩෙනීෂ්වරන් මහතා එම අමාත්‍ය තනතුරේ නැවත පිහිටුවන මෙන් අතුරු නියෝගයක් නිකුත් කර තිබුණි. එම අතුරු නියෝගය මේ දක්වා ක්‍රියාත්මක නොකිරීම තුළින් වගඋත්තරකාර ප්‍රධාන අමාත්‍ය විග්නේෂ්වරන් මහතා අධිකරණයට අපහාසයක් සිදු කර ඇතැයි චෝදනා කරමින් ඩෙනීෂ්වරන් හිටපු අමාත්‍යවරයා විසින් අභියාචනාධිකරණය වෙත නැවත පැමිණිල්ලක් ඉදිරිපත් කළේය. එම පැමිණිල්ල සලකා බැලූ අභියාචනාධිකරණය අධිකරණයට අපහාස කිරීමේ චෝදනාව සම්බන්ධයෙන් කරුණු දක්වන්නැයි දන්වා වගඋත්තරකාර ප්‍රධාන අමාත්‍ය විග්නේෂ්වරන් මහතා වෙත මේ වන විට නොතීසිද නිකුත් කර තිබේ. අභියාචනාධිකරණය හමුවේ පැවැත්වෙන තමන්ට එරෙහි අපහාස නඩු කටයුත්ත අත්හිටුවන මෙන් විග්නේෂ්වරන් මහතා විසින් ශ්‍රේෂ්ඨාධිකරණය වෙත ඉල්ලීමක් කළත් ශ්‍රේෂ්ඨාධිකරණය එම ඉල්ලීම ප්‍රතික්ෂේප කළේය. කෙසේවෙතත් ඩෙනීෂ්වරන් අමාත්‍යවරයා ඉවත් කිරීම අත්හිටුවන ලෙස අභියාචනාධිකරණය කර ඇති නියෝගය අවලංගු කරන මෙන් ඉල්ලා විග්නේශ්වරන් ප්‍රධාන අමාත්‍යවරයා විසින් ගොනු කර ඇති විශේෂ අභියාචනය ලබන 28 වන දා සලකා බලන බව ශ්‍රේෂ්ඨාධිකරණය ප්‍රකාශ කළේය.", "URL": "https://sinhala.adaderana.lk/news.php?nid=95653", "Category": null, "Parent URL": null}