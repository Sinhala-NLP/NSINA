{"Source": "Adaderana", "Timestamp": "July 15, 2012 12:49 pm", "Headline": "නිවසක නවාතැන් ගත් මව දියණිය දමා පළාගිහින් ", "News Content": "පුත්තලම, මනල්ගුණ්ඩුව ප්‍රදේශයේ නිවසක දමා ගොස් සිටි මාස 09 ක් පමණ වන දැරියක ගල්ගමුව, මිගලෑව අමිල ළමා නිවාසය වෙත භාරදෙන ලෙස පුත්තලම දිසා විනිසුරු හේෂාන්ත ද මෙල් මහතා නියෝග කර තිබේ. පසුගිය 13 වන දින මනල්ගුණ්ඩුව ප්‍රදේශයේ අදාළ නිවසට පැමිණි කාන්තාවක් එදින රාත්‍රියෙහි නවාතැන් ලබාදෙන ලෙස නිවැසියන්ගෙන් ඉල්ලීමක් කර ඇත. එම නිවැසියන් අදාළ කාන්තාවට හා ඇය සමග පැමිණි දැරියට නවාතැන් ලබා දී ඇති අතර පසුදින එම කාන්තාව දැරිය නිවසේ දමා පළාගොස් ඇති බව අද දෙරණ වාර්තාකරු පවසයි. නිවැසියන් විසින් මේ පිළිබඳව පොලිසිය වෙත දැනුම්දීමෙන් අනතුරුව පොලිස් නිලධාරීන් විසින් දැරිය තමන් භාරයට ගෙන ඇයව අධිකරණය වෙත ඉදිරිපත් කර තිබේ. දැරිය අතහැර පළාගිය බව කියන මව අත්අඩංගුවට ගැනීම සඳහා පුත්තලම පොලිසිය පරීක්ෂණ ආරම්භ කර ඇත. (මව විසින් අතහැර දමා ගිය දැරියගේ ඡායාරූපය ඉහතින් දැක්වේ)", "URL": "https://sinhala.adaderana.lk/news.php?nid=25796", "Category": null, "Parent URL": null}