{"Source": "Adaderana", "Timestamp": "December 9, 2015 04:51 pm", "Headline": "ජලසම්පාදනයේ සංගම් දෙකක් අකුරට වැඩ කරන්න යයි", "News Content": "ජාතික ජලසම්පාදන හා ජලාපවාහන මණ්ඩලයේ ඉංජිනේරු ඩිප්ලෝමාධාරීන්ගේ සංගමය හා කාර්මික නිලධාරීන්ගේ සංගමය හෙට (10) අකුරට වැඩ කිරීමේ වෘත්තීය ක්‍රියාමාර්ගයක නිරතවීමට තීරණය කර තිබේ.වැටුප් විෂමතා ඉවත් කිරීම, හිඟ වැටුප් ලබා ගැනීම ඇතුළු ඉල්ලීම් කිහිපයක් මුල්කර ගනිමින් කොළඹ දිස්ත්‍රීක්කය තුළ මෙම අකුරට වැඩ කිරීමේ වෘත්තීය ක්‍රියාමාර්ගයේ නිරත වන බව එම සංගම් අවධාරණය කරයි.එම ගැටලු සඳහා අද (09) දිනට පෙර විසඳුමක් ලබාදෙන ලෙස ඉල්ලා ඇති බවත්, විසඳුම් නොදුනහොත් හෙට එම වෘත්තීය ක්‍රියාමාර්ගය ආරම්භ කරන බවත්. එම සංගම් පවසයි.සිය වෘත්තීය ක්‍රියාමාර්ග වලට අනූව සියලු අතිකාල‍ෙස්වා ප්‍රතික්ෂේප කිරීම, රාත්‍රී නඩත්තු සේවා මුරවලින් බැහැරවීම, සති අන්ත නඩත්තු හා සියලුසේවා වලින් බැහැරවීම, සති අන්ත විවේක දින ප්‍රතික්ෂේප කිරීම, රාජකාරීයට අදාළ නොවන අමතර සේවාවන්, රැස්වීම්, ටෙන්ඩර්, ගබඩා කටයුතු, මිලදී ගැනීම්, ආදි ප්‍රධාන රාජකාරියට අදාළ නොවන සියලු කටයුතුවලින් බැහැර වන බව ද එම වෘත්තීය සංගම් අවධාරණය කරයි.මේ අතර ලබන 15 වැනිදා පැවැත්වෙන දීපව්‍යාප්ත ඒකාබද්ධ වැඩ වර්ජනය සඳහා තම සංගමය නියෝජනය කරන සියලුම රාජ්‍ය නිලධාරීන් සහභාගී වන බව සමස්ත ලංකා රාජ්‍ය කළමනාකරණ සහකාර නිලධාරීන්ගේ සංගමය පවසයි.එහි ලේකම් උදේනී දිසානායක මහතා පැවසුවේ වැඩකරන පංතියට එරෙහිව ඉදිරිපත් කර ඇති අයවැය යෝජනාවන්ට විරෝධය පළ කරමින් එම වැඩවර්ජනය සඳහා එක්වන බවයි.හෙට දිනයේ කොටුව දුම්රියපළ ඉදිරිපිට දී පැවැත්වෙන දැවැන්ත විරෝධතාවයට ද සමස්ත ලංකා රාජ්‍ය කළමනාකරණ සහකාර නිලධාරීන්ගේ සංගමය සහභාගී වීමට නියමිතය.පොරොන්දු වු පරිදි රුපියල් දස දහසේ දීමනාව මූලික වැටුපට එක් කිරීම, රාජ්‍ය සේවක විශ්‍රාම වැටුප අහෝසි කිරීම අත්හිටුවීම, පොරොන්දු වු පරිදි යතුරුපැදි සහනය ලබාදීම ඇතුළු ඉල්ලීම් මුල්කරගනිමින් සමස්ත ලංකා රාජ්‍ය කළමනාකරණ සහකාර නිලධාරීන්ගේ සංගමය මෙම විරෝධතාව සඳහා එක්වන බව සඳහන්ය.", "URL": "https://sinhala.adaderana.lk/news.php?nid=55626", "Category": null, "Parent URL": null}