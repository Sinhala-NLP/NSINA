{"Source": "Adaderana", "Timestamp": "November 7, 2010 03:01 pm", "Headline": "ප්‍රභාකරන් නොමළ බව කියා මුදල් සෙවීම අසාර්ථකයි", "News Content": "එල්.ටී.ටී.ඊ සංවිධානයේ නායකයාව සිටි වී.ප්‍රභාකරන් මිය නොගිය බවටත් එල්.ටී.ටී.ඊ නායකයා තාමත් නිරුපද්‍රිතව සිටින බවත් සඳහන් කරන නෝර්වේ හි පදිංචි පිරිනපනයාගම් ශිවපරන් නොහොත් නෙදියවන්ගේ වැඩපිළිවෙළ අසාර්ථක වී ඇතැයි ත්‍රස්ත විමර්ශන විශේෂඥ රොහාන් ගුණරත්න මහතා පෙන්වාදෙයි. එල්.ටී.ටී.ඊ නායකයා තාමත් නිරුපද්‍රිතව සිටින බවට ප්‍රලාපයක් නිර්මාණය කරමින් පිරිනපනයාගම් ශිවපරන් නොහොත් නෙදියවන් නැමැත්තා එල්.ටී.ටී.ඊ සංවිධානය යළි ගොඩ නඟන්නට යයි කියමින් විදේශයන්ගෙන් මුදල් ආධාර එකතු කරමින් සිටි බව ගුණරත්න මහතා කියා සිටියි. නෙදියවන්ගේ මුසාවට සැබවින්ම කිසිවක් එකතු කර ගැනීමට නොහැකි වී ඇතැයි සිංගප්පූරුවේ දේශපාලන ප්‍රචණ්ඩ ක්‍රියා හා ත්‍රස්තවාදී කටයුතු සම්බන්ධයෙන් විශේෂඥයෙකු වන ගුණරත්න මහතා ඉන්දියන් එක්ස්ප්‍රෙස් මාධ්‍යයට අදහස් දක්වමින් පවසා තිබේ. ස්වේච්ඡාවෙන් මුදල් සම්මාදම් කර ගැනීමට මෙන්ම ව්‍යාජ ක්‍රෙඩිට් කාඩ්,ව්‍යාජ චෙක්පත්,නීති විරෝධී මිනිස් ජාවාරම්,ආදී විවිධ නීති විරෝධී ක්‍රමෝපායන් ඔස්සේ මුදල් එක්රැස් කිරීමට උත්සාහ දරා ඇතැයිද,එකී උත්සාහයන් ව්‍යර්ථ වී ඇතැයි ද රොහාන් ගුණරත්න මහතා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=11990", "Category": null, "Parent URL": null}