{"Source": "Adaderana", "Timestamp": "July 19, 2018 08:49 am", "Headline": "රට පුරා පැවති හදීසි තත්ත්වය රජය විසින් ඉවත් කිරීමේ තීරණයක්", "News Content": "වසර දෙකක් රට පුරා පැවති හදීසි තත්ත්වය තුර්කි නව රජය විසින් ඉවත් කිරීමට තීරණය කර තිබේ. ජනාධිපතිවරණයේදී ලබාදුන් පොරොන්දුවකට අනුව තුර්කි නව ජනාධිපති රිසෙප් ටායිප් විසින් අදාළ තීරණය ගෙන ඇති බව විදෙස් මාධ්‍ය සඳහන් කළේය. රාජ්‍ය විරෝධී කුමන්ත්‍රණයක් පරාජයට පත්වීමෙන් අනතුරුව මීට වසර දෙකකට ප්‍රථම තුර්කි රජය රට පුරා මෙලෙස හදීසි තත්වයක් ප්‍රකාශයට පත් කළේය. අදාළ කුමන්ත්‍රනයේදී තුර්කි පාර්ලිමේන්තුවට ගුවන් ප්‍රහාරයක් ද එල්ල වූ අතර පුද්ගලයින් 250 දෙනෙකු පමණ මියගිය බව විදෙස් මාධ්‍ය සඳහන් කළේය. 2016 වසරේදී සිදුවූ අදාළ කුමන්ත්‍රණයට සහය වූ බවට චෝදනා එල්ල වූ රාජ්‍ය සේවකයින් එක්ලක්ෂ හත්දහසකට අධික පිරිසකට රැකියා අහිමි වූ අතර 50,000කට අධික පිරිසක් සිරගත කෙරුණි.", "URL": "https://sinhala.adaderana.lk/news.php?nid=92820", "Category": null, "Parent URL": null}