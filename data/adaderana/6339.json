{"Source": "Adaderana", "Timestamp": "January 30, 2010 09:38 am", "Headline": "පශ්චාත් මැතිවරණ ප්‍රචණ්ඩ ක්‍රියා රැසක්", "News Content": "ජනාධිපතිවරණයට අදාල පශ්චාත් මැතිවරණ ප්‍රචණ්ඩ ක්‍රියා රැසක් දිවයිනේ ප්‍රදේශ කිහිපයකින් වාර්තා වී තිබේ. සුරියවැව වෙනිවැල් ආර ප්‍රදේශයේ එක්සත් ජාතික පක්ෂ ආධාරකරුවෙකුගේ නිවසකට ඊයේ පස්වරුවේ ප්‍රහාරයක් එල්ල කර තිබෙන අතර සුරියවැව ප්‍රාදේශීය සභාවේ සභාපතිවරයාගේ බිරිද , අදාල නිවෙස් හිමියාගේ බිරිදට පහරදීම හේතුවෙන් ඇය රෝහල් ගත කර ඇති බවද වාර්තා වේ. මේ අතර අරවෙල බෙලිඅත්ත ප්‍රදේශයේ පදිංචිකරුවෙකුට අයත් කොහුමෝලක් නාදුනන පිරිසක් විසින් ගිනි තබා විනාශ කර තිබේ. එසේම අරවෙල බෙලිඅත්ත වේරගස්හේන පදිංචි කාන්තාවකගේ නිවසකට පසුගියදා පැමිණි නාදුනන මැර පිරිසක් විසින් අලාභ හානී සිදුකොට ඇති බවද සදහන් වේ. මීට අමතරව පහළ බෙලිගල්ල , ඉහළ බෙලිගත්ත යන ප්‍රදේශවල නිවාස කිහිපයකට ද කිසියම් පිරිසක් විසින් පහර දී අලාභ හානී සිදුකර ඇති බව පොලිසිය පැවසීය.", "URL": "https://sinhala.adaderana.lk/news.php?nid=6339", "Category": null, "Parent URL": null}