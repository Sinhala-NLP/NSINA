{"Source": "Adaderana", "Timestamp": "April 18, 2019 05:07 pm", "Headline": "යුරෝපා පාර්ලිමේන්තුව ඇමතූ 16 හැවිරිදි ශිෂ්‍යාව", "News Content": "යුරෝපා පාර්ලිමේන්තුව ඇමතීමේ ඓතිහාසික අවස්ථාව ස්විඩන ජාතික දැරියක වූ ගියෙටා තුන්බර්ග්ට පසුගියදා හිමිවිය. ගියෙටා තුන්බර්ග් ස්වීඩනයේ 16 හැවිරිදි පාසල් ශිෂ්‍යාවක්. දේශගුණ විපර්යාසයට එරෙහිව සටන් වදින ජාත්‍යන්තර ව්‍යාපාරයකට සිය දායකත්වය ලබාදීම හේතුවෙන් ඇය මේ වන විට අතිශය ජනප්‍රියත්වයට පත්ව සිටියි. ප්‍රංශයේ ස්ට්‍රාස්බර්ග් නගරයේ පිහිටි යුරෝපා පාර්ලිමේන්තුව ආමන්ත්‍රණය කිරීමේ අවස්ථාව ඇයට හිමිවු‍ණේ ඒ අනුවයි. ගින්නකින් අර්ධ වශයෙන් විනාශට පත් වූ පැරිස් නගරයේ සංකේතයක් ලෙස සැළකෙන මධ්‍යතන යුගයට අයත් නොත්‍ර දාම් ආසන දෙව්මැදුර යළි ගොඩනැගීම සඳහා ලෝක නායකයින් ප්‍රතිඥා දෙන්නේ යම් සේද ඒ හා සමානව ලෝකය සුරක්ෂිත ස්ථානයක් ලෙස පවත්වා ගෙන යාම සඳහා දායක වන මෙන් එහිදී ඇය ඉල්ලා සිටියේය. දේශගුණ විපර්යාස සම්බන්ධයෙන් අවධානය දිනාගැනීමට ඇය පළමුවරට පන්ති වර්ජනයක් සංවිධානය කළේ පසු ගිය වසරේ අගෝස්තු මාසයේදීයි. එය පැවැත්වුණේ ස්වීඩන පාර්ලිමේන්තුව ඉදිරිපිටයි. එතැන් සිට විටින් විට ඇය සිකුරාදා දිනවල පන්ති වර්ජනය කළේය. ඉන් අනතුරුව ගියෙටා තුන්බර්ග් වතිකානයට පැමිණි අතර එහිදී ශුද්ධෝත්තම ෆ්‍රැන්සිස් පාප් වහන්සේ හමුවීමේ භාග්‍යයද ඇයට හිමිවිය. ශාන්ත පීටර් චතුරශ්‍රයේ ප්‍රේක්ෂකාගාරයේ අසුන් ගත් ඇය උන් වහන්සේ සමග සුහද පිළිසඳරක නිරත විය. මෙම අවස්ථාවේදීත් ඇය දේශගුණ විපර්යාසයට එරෙහි සිය ව්‍යාපාරය දැනුවත් කිරීමට අවස්ථාවක් කරගත් බවයි විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=108185", "Category": null, "Parent URL": null}