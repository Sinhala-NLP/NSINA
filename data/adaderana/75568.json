{"Source": "Adaderana", "Timestamp": "July 24, 2017 12:21 pm", "Headline": "ඇතැමුන් නිසා සමස්ත පොලිස් සේවයම දුෂ්කරතාවන්ට පත්වෙනවා", "News Content": "පොලිස් දෙපාර්තමේන්තුවේ ඇතැම් ජ්‍යේෂ්ඨ නිලධාරීන් විසින් සිදු කරන සාපරාධී ක්‍රියා හේතුවෙන් මෙරට සමස්ත පොලිස් සේවයම දුෂ්කරතාවන්ට පත්වන බව ආසියානු මානව හිමිකම් කොමිසම පවසයි.බී.බී.සී සිංහල සේවය සමඟ සාකච්ඡාවකට එක් වෙමින් ආසියානු මානව හිමිකම් කොමිසමේ විධායක අධ්‍යක්ෂ නීතිඥ බැසිල් ප්‍රනාන්දු මහතා මෙම අදහස් පළ කර තිබේ.දැනට රක්ෂිත බන්ධානාගාරගත කර සිටින හිටපු ජ්‍යේෂ්ඨ නියෝජ්‍ය පොලිස්පති ලලිත් ජයසිංහ මහතාගේ සිද්ධිය පිළිබඳව අදහස් දක්වමින් විධායක අධ්‍යක්ෂවරයා මෙම අදහස් පළ කළේය.ඇතැම් ඉහළ පොලිස් නිලධාරීන්ගේ හැසිරීම නිසා පහල ශ්‍රේණිවල නිලධාරීන් පාලනය කර ගැනීම ශ්‍රී ලංකා පොලිස් සේවයට දුෂ්කර තත්ත්වයක් උදා කරවනු ඇති බව ඔහු පෙන්වා දී ඇත.රක්ෂිත බන්ධනාගාරගත කර ඇති ලලිත් ජයසිංහ මහතාට එරෙහිව ඉදිරිපත් කර ඇති චෝදනා සැලකිල්ලට ගැනීමේ දී ඒවා දණ්ඩ නීති සංග්‍රහයේ 209 වන වගන්තියට අනුව බරපතළ දඬුවම් නියම කළ හැකි වැරදි බවද නීතිඥ බැසිල් ප්‍රනාන්දු මහතා පෙන්වා දී තිබේ.අපරාධ චෝදනා ලැබ සිටින සැකකරුවෙකුට රැකවරණ සැලැස්වීම, සැඟවීම හා පළා යෑමට උදව් කිරීම පුද්ගලයෙකු වසර 05 ක සිර දඬුවමක් සහ දඩ මුදලකට යටත් කිරීමට හේතුවිය හැකි බව විධායක අධ්‍යක්ෂවරයා සඳහන් කළේය.පොලිස් සේවය වැනි මෙරට වැදගත් ආයතන ප්‍රතිසංස්කරණය කිරීම සඳහා ආණ්ඩුවේ බලධාරීන් කිසිඳු පියවරක් ගෙන නොමැති බවද ආසියානු මානව හිමිකම් කොමිසමේ විධායක අධ්‍යක්ෂ නීතිඥ බැසිල් ප්‍රනාන්දු මහතා එහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=75568", "Category": null, "Parent URL": null}