{"Source": "Adaderana", "Timestamp": "January 9, 2014 01:16 pm", "Headline": "කොළඹට ඩෙංගු අවදානමක්", "News Content": "කොළඹ දිස්ත්‍රික්කයේ සෞඛ්‍ය වෛද්‍ය නිලධාරි කොට්ඨාශ කිහිපයක ඩෙංගු වසංගත තත්ත්වයක් මතු වීමේ අවධානමක් පවතින බව සෞඛ්‍ය අමාත්‍යංශය පවසයි. ඔවුන් පෙන්වා දෙන්නේ දෙහිවල, කොහුවල, කඩුවෙල, කොලොන්නාව, අංගොඩ,මොරටුව සහ කටුබැද්ද යන ප්‍ර දේශවල මෙම අවධානම පවතින බවයි. වසංගත රෝග විද්‍යා අංශයේ පැවති කොළඹ දිස්ත්‍රික්කකයේ ඩෙංගු රෝග සමාලෝචන රැස්වීමේදි මේ පිළිබඳ අනාවරණය වු බව සෞඛ්‍ය අමාත්‍යංශය සඳහන් කළේය. පසුගිය දින කිහිපය තුළ එම ප්‍රදේශ වල මදුරු ඝනත්වය ඉහළ ගොස් ඇති අතර වාර්තා වන ඩෙංගු රෝගීන් සංඛ්‍යාවද ඉහළ ගොස් තිබේ. නව ඉදි කිරීම් ආශ්‍රිතව පවතින මදුරුවන් බෝ වන ස්ථාන පිලිබඳව එම පරිශ්‍ර වල පුද්ගලයින් අවධානය යොමු නොකිරීම සහ පවතින වියළි කාලගුණය නිසා ඩෙංගු සම්බන්ධයෙන් අවධානය යොමු නොකිරිම මදුරු ඝනත්වය ඉහළ යාමට හේතු වි ඇති බව සෞඛ්‍ය අමාත්‍යංශය ප්‍රකාශ කළේය. මේ හේතුවෙන් හෙට(10) දිනයේ එම ප්‍රදේශ වල සියලු රාජ්‍ය ආයතන, පාසල් සහ පෞද්ගලික නිවාස ඇතුළු පරිශ්‍ර වල මදුරුවන් බෝ වන ස්ථාන විනාශ කිරිමේ වැඩ සටහන් ක්‍රියාත්මක කරන ලෙස සෞඛ්‍ය අංශ අවධාරණය කර සිටියි. මේ අතර දින දෙකකට වඩා උණ පවතී නම් පැරසිටමෝල් හැර වෙනත් කිසිදු වේදනා නාශක ඖෂධයක් භාවිතා නොකරන ලෙස සෞඛ්‍ය අමාත්‍යංශය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=40216", "Category": null, "Parent URL": null}