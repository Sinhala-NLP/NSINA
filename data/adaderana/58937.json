{"Source": "Adaderana", "Timestamp": "April 4, 2016 03:20 pm", "Headline": "රට වෙනුවෙන් පැවරුණු වගකීම ඉටුකරනවා", "News Content": "නින්දා අපහාස සහ විවේචන කොතරම් එල්ල වුවද රට වෙනුවෙන් පැවරුණු වගකීම නිසි ලෙස ඉටු කරන බව ජනාධිපති මෛත්‍රීපාල සිරිසේන මහතා පවසයි.රටේ ජනතාව තමාට රට භාරදුන්නේ අවශ්‍ය පරිවර්තනයන් රැසක් සිදු කිරීම සඳහා බව ජනාධිපතිවරයා පෙන්වා දෙයි.බුදුන් වහන්සේ ද නින්දා අපහාසවලට ලක් වූ අතර මහත්මා ගාන්ධි වැනි ශ්‍රේෂ්ඨයින් මෙන්ම රටට වැඩ කළ සියළු දෙනා විවිධ චෝදනා සහ අපවාදවලට ලක් වූ බව ජනාධිපතිවරයා සඳහන් කරයි.වැලිමඩ ශ්‍රී සංඛගිරි විහාරස්ථානයේ අභිනවයෙන් ඉදිරිකරන ලද වාහල්කඩ විවෘත කිරීමේ පුණ්‍යෝත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියි.වර්තමානයේ අප රට ද මුහුණදී සිටින්නේ ලෝකයේ සංවර්ධනය වෙමින් පවතින සියළු රටවල් මුහුණදී සිටින පොදු තත්ත්වයන්ට බව සඳහන් කළ ජනාධිපතිවරයා එම සියළු අභියෝගවලට සාර්ථකව මුහුණ දෙමින් රටේ ජනතාවට උසස් ජීවන තත්ත්වයක් උදාකර දීමට කැපවන බව සඳහන් කළේය.", "URL": "https://sinhala.adaderana.lk/news.php?nid=58937", "Category": null, "Parent URL": null}