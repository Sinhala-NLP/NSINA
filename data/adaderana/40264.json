{"Source": "Adaderana", "Timestamp": "January 11, 2014 10:56 am", "Headline": "ශ්‍රී ලාංකික බිරිය දරුවන් දෙන්නා මරා දිවි නසාගනියි", "News Content": "බටහිර එංගලන්තයේ හැරෝ ප‍්‍රදේශයේ පදිංචි ශ‍්‍රී ලාංකික ගණකාධිකාරීවරයෙකුගේ 33 හැවිරිදි බිරිඳ සිය 5 හැවිරිදි සහ 7 මසැති දරුවන් දෙදෙනා ඝාතනය කර දිවි නසාගෙන තිබේ. මොවුන් ජීවත්ව සිටි තට්ටු නිවාස සංකීර්ණයක පෙරේදා (09) මෙම ඝාතන සිදුව ඇති බව විදෙස් මාධ්‍ය වාර්තා කරයි. ශ‍්‍රී ලංකාවේ උපත ලබා මීට වසර 10ට පෙර එංගලන්තයට ගොස් ඇති ශක්තිවේල් වාගීස්වරන් (36) නැමැති ශ‍්‍රී ලාංකිකයාගේ බිරිඳ සහ දරුවන් දෙදෙනාගේ සිරුරු උතුරු ලන්ඩනයේ පිහිටි ඔවුන්ගේ නිවසේ තිබී මෙලෙස සොයාගෙන ඇත‍. ශක්තිවේල් නැමැත්තා දකුණු ලන්ඩනයේ සරසවියක අධ්‍යාපනය ලබා පසුගිය වසර 3ක කාලයේ සිට පෞද්ගලික ආයතනයක් පවත්වාගෙන යමින් සිටි අයෙකු බවද විදෙස් වාර්තාවල දැක්වෙයි. ජෙයවානි නැමැති මෙම කාන්තාවට 2011 වසරේ දී දරු උපතක් අහිමි වී ඇති අතර, ඉන් පසුව ඉපදුණු ළදරුවා ද ඇය ඝාතනය කර ඇති බව ද පැ‍වසෙයි. ඒ ඇයට තිබූ මානසික අවපීඩනයක් නිසා බවටද සැක කෙරෙයි. මෙම සිද්ධිය සම්බන්ධයෙන් සැක කටයුතු පුද්ගලයින් නොමැති බව ද ස්කොට්ලන්ඩ්යාඩ් පොලීසිය පවසයි.", "URL": "https://sinhala.adaderana.lk/news.php?nid=40264", "Category": null, "Parent URL": null}