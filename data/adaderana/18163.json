{"Source": "Adaderana", "Timestamp": "August 19, 2011 10:25 am", "Headline": "පොලිස් ගමනට බාධා කළ 18 දෙනෙකු රිමාන්ඩ් ", "News Content": "පොලිස් නිලධාරීන් දෙදෙනෙකුගේ ගමනට බාධා කිරීමේ චෝදනාව මත වි‍ශේෂ කාර්යය බලකාය විසින් අත්අඩංගුවට ගත් පුද්ගලයින් 18 දෙනා මඩකළපුව මහේස්ත්‍රාත් අධිකරණය මගින් රිමාන්ඩ් භාරයට පත්කර තිබේ. අත්අඩංගුවට ගත් සැකකරුවන් ඊයේ(18) මහේස්ත්‍රාත් අධිකරණය වෙත ඉදිරිපත් කිරිමෙන් අනතුරුව මෙම නියෝගය ලබා දී තිබේ. පාවච්චිකුඩිචේන පොලිස් මුරපොළට අනුයුක්තව රාජකාරී කළ නිලධාරීන් දෙදෙනෙකු ඊයේ(18) පස්වරුවේ රාජකාරී නිමකර යළි පොලිස් මුරපොළ වෙත යමින් සිටියදී තාන්ඩිඅඩි රෝහල අසල රැස්ව සිටි ගම්වාසීන් පිරිසක් එම නිලධා‍රීන්ට බාධා කර ඇති බව වි‍ශේෂ කාර්යය බලකාය සඳහන් කරයි. ඒ අනුව එහි පැමිණි විශේෂ කාර්යය බලකායේ නිලධාරීන් කණ්ඩායමක් විසින් අදාළ ස්ථාන‍යේ රැස්ව සිටි පිරිස විසුරුවා ඇති අතර මුගුරු, පිහියා, කැති සහ යකඩ මුගුරු ළඟ තබාගෙන සිටි 18 දෙනෙකු අත්අඩංගුවට ගෙන තිබුණි. එම භාණ්ඩ සහ අත්අඩංගුවට ගත් පිරිස වව්නතිවු පොලිස් ස්ථානය වෙත බාරකළ බව විශේෂ කාර්යය බලකාය සඳහන් කරයි. තුවාල ලබා සිටින සැකකරුවන් 18 දෙනා රිමාන්ඩ් භාරයට පත්කිරීමට පෙර රෝහල්ගතකර ප්‍රතිකාර ලබාදෙන ලෙස ද මඩකළපුව මහේස්ත්‍රාත්වරයා නියෝග කර තිබේ‍. ඒ අනුව ඔවුන් මඩකළපුව රෝහලට ඇතුළු කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=18163", "Category": null, "Parent URL": null}