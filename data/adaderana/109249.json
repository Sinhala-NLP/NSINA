{"Source": "Adaderana", "Timestamp": "May 4, 2019 08:18 pm", "Headline": "ත්‍රස්ත ප්‍රහාරයෙන් සංචාරක කර්මාන්තයට ඇමරිකානු ඩොලර් බිලියන 1.5ක පාඩුවක්", "News Content": "පාස්කු ඉරුදින ප්‍රහාර මාලාවෙන් මෙරට සංචාරක කර්මාන්තයට ඇමරිකානු ඩොලර් බිලියන 1.5 ක පාඩුවක් සිදුවන බව ශ්‍රී ලංකා සංචාරක ප්‍රවර්ධන කාර්යාංශයේ සභාපති කිෂු ගෝමස් මහතා පවසයි. සභාපතිවරයා පවසන්නේ මේ වනවිට ඇණවුම් කළ සියයට 70 කට ආසන්න හෝටල් කාමර විදේශිකයින් විසින් අවලංගු කර ඇති බවයි. ලොව ජනප්‍රියතම සංචාරක මග පෙන්වීම් ප්‍රකාශකයා ලෙස සැලකෙන 'ලෝන්ලි ප්ලැනට්' (Lonely Planet) විසින් 2019 වසරේ සංචාරය කිරීමට හොඳම රට ලෙස ශ්‍රී ලංකාව නම් කළේ, පසුගිය වසර අගභාගයේදීයි. ඒ අනුව 2018 දී සංචාරකයන් විසි තුන් ලක්ෂ තිස් තුන්දහස් හත්සිය අනූ හය (2,333,796) දෙනෙකු ‍මෙරටට ලගාවූයේ සංචාරකයන්ගේ පැමිණීම 10.3% වර්ධනයක් පෙන්නුම් කරමින්. කෙසේවෙතත් පාස්කු ඉරුදින ප්‍රධාන පෙළේ හෝටල් කිහිපයක් ඇතුළු ස්ථාන කිහිපයකට එල්ලවු ත්‍රස්ත ප්‍රහාරයත් සමග සංචාරක ක්ෂේත්‍රයට දැඩි බලපෑම් එල්ල වී තිබේ. ශ්‍රී ලංකා සංචාරක ප්‍රවර්ධන කාර්යාංශය පෙන්වා දෙන්නේ, සංචාරකයින් වෙන්කරගත් හෝටල් කාමර සියයට 70 ක් පමණ දැනටමත් අවලංගු කර ගෙන ඇති බවයි. ප්‍රහාර මාලාවෙන් සංචාරක කර්මාන්තයට එල්ලවු බලපෑම පිළිබදව ශ්‍රී ලංකා මහ බැංකු අධිපතිවරයා ද අදහස් පළකළේය. ‍ෙසංචාරක කර්මාන්තයට එල්ලවු බලපෑම හමුවේ ශ්‍රී ලංකන් ගුවන් සමාගමට ද බලපෑම් එල්ලවී තිබේ. පසුබෑමකට ලක්වු සංචාරක කර්මාන්තය නැවත ගොඩනැංවිම සදහා මේ වන විට පියවර රැසක් ගෙන ඇත. කෙසේවෙතත් ත්‍රස්ත ප්‍රහාරයෙන් පසුව ද විදෙස් සංචාරකයින් ශ්‍රී ලංකාවට පැමිණෙමින් සිටින බවද වාර්තා වේ.", "URL": "https://sinhala.adaderana.lk/news.php?nid=109249", "Category": null, "Parent URL": null}