{"Source": "Adaderana", "Timestamp": "October 23, 2012 05:32 pm", "Headline": "ආණ්ඩුවේ හුරතලා කේ.පී දැන් නිදහස්", "News Content": "කේ.පී හෙවත් කුමරන් පද්මනාදන් ආණ්ඩුවේ හුර‍තලෙක් බවට පත්වී මේවන විට නිදහස ලබා සිටින බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. කේ.පී සතුව රුපියල් කෝටි 20,000 ක වත්කම් ඇති බවත්, ඉන්ධන හල්, නැව්, මහා පරිමාණ ව්‍යාපාරික ආයතන සතු බවත් පැවසු රජය මේවන විට ඔහුට කිසිදු චෝදනාවක් නැතිව නිදහස් කර ඇති බවත් අත්තනායක මහතා සඳහන් කරයි. තවද ඔහු අත්අඩංගුවට ගත් ගමන් ආණ්ඩුව පැවසුවේ එල්.ටී.ටී.ඊයට අවි ආයුධ සැපයු, එම සංවිධානයට අරමුදල් රැස් කළ, එසේම එකී සංවිධානයේ නැව් පාලනය කළ, ව්‍යාපාර පවත්වාගෙන ගිය ජාත්‍යන්තර ප්‍රධානියා ලෙස යනුවෙන් යැයි ද තිස්ස අත්තනායක මහතා පෙන්වාදුන්නේය. කෙසේ වෙතත් එම කේ.පි හෙවත් කුමරන් පද්මනාදන් ජනාධිපති සමාවක් යටතේ හෝ සමාව නොගෙන නිදහසේ සිටින බව කොළඹදී අද (23) පැවැති මාධ්‍ය හමුවකදී එක්සත් ජාතික පක්ෂ මහලේකම් තිස්ස අත්තනායක මහතා පැවසුවේය.", "URL": "https://sinhala.adaderana.lk/news.php?nid=28558", "Category": null, "Parent URL": null}