{"Source": "Adaderana", "Timestamp": "February 27, 2016 09:18 am", "Headline": "මහාචාර්ය විශ්වා වර්ණපාල මහතා අභාවප්‍රාප්ත වෙයි", "News Content": "හිටපු අමාත්‍යවරයෙකු මෙන්ම එක්සත් ජනතා නිදහස් සන්ධානයේ මහ ලේකම් මහාචාර්ය විශ්වා වර්ණපාල මහතා අභාවප්‍රාප්ත වී තිබේ.අද(27) අළුයම හදිසියේ රෝගාතුර වු ඒ මහතා කොළඹ පෞද්ගලික රෝහලකට ඇතුළත් කිරීමෙන් අනතුරුව මිය ගිය බව පවුලේ ආරංචිමාර්ග සඳහන් කරයි.මෙරට කීර්තිමත් දේශපාලනඥයෙකු වූ මහාචාර්ය විශ්වා වර්ණපාල මහතා 2007 සිට 2010 දක්වා කාලය තුළ මෙරට උසස් අධ්‍යාපන අමාත්‍යවරයා ලෙසද කටයුතු කර තිබේ. මීට අමතරව ඒ මහතා විදේශ කටයුතු නියෝජ්‍ය අමාත්‍ය ධුරය ද හොබවනු ලැබීය.පසුගිය වසරේ අගෝස්තු මස 14 වන දින එක්සත් ජනතා නිදහස් සන්ධාන මහ ලේකම් ධූරයට පත් කෙරුණු ඒ මහතා මියයන තෙක්ම එම ධූරයේ කටයුතු කළේය.1936 උපත ලැබූ ඒ මහතා මියයන විට 79 වන වියේ පසු වුණි.කෙසේ වෙතත් දේහය පිළිබඳ අවසන් කටයුතු ඉදිරියේදී දැනුම් දෙන බව පවුලේ ඥාතින් සඳහන් කළේය.", "URL": "https://sinhala.adaderana.lk/news.php?nid=57638", "Category": null, "Parent URL": null}