{"Source": "Adaderana", "Timestamp": "June 11, 2011 12:48 pm", "Headline": "13 වන සංශෝධනයට එහා ගිය විසඳුම ගැන හෙළිකළ යුතුයි", "News Content": "ආණ්ඩුව ප්‍රකාශ කරන 13 වන සංශෝධනයට එහා ගිය විසඳුම කුමක් ද යන්න රටට හෙළි කළ යුතු බව එක්සත් ජාතික පක්ෂය පවසයි. 13 වන ව්‍යවස්ථා සංශෝධනය හෝ නියමිත පරිදි ක්‍රියාත්මක කිරීමට ආණ්ඩුව ක්‍රියා කර නොමැති බව එම පක්ෂයේ මහලේකම් තිස්ස අත්තනායක මහතා සඳහන් කළේය. ඒ අනුව එම සංශෝධනයටත් එහා ගිය විසඳුම කුමක් ද යන්න පැහැදිලි කිරීම රජයේ වගකීමක් බව අද(11) පෙරවරුවේ අස්ගිරි මහනාහිමියන් බැහැදැකීමෙන් අනතුරුව මාධ්‍ය වෙත අදහස් දක්වමින් තිස්ස අත්තනායක මහතා සඳහන් කළේය. මෙරට ආණ්ඩුක්‍රම ව්‍යාවස්ථාවට අනුව රට පාලනය කළ යුතුය යන පදනම මත ත්‍රිවිධ හමුදාව විසින් ජීවිත පරිත්‍යාගයෙන් යුතුව ත්‍රස්තවාදය පරාජය කර ජයග්‍රහණය ලබාගත් බව ඔහු පෙන්වාදුන්නේය. ඉන්දියාවේ හෝ වෙනත් බලපෑමක් මත 13 වන සංශෝධනයෙන් ඔබ්බට ගිය විසඳුමක් යෝජනාකරන්නේ නම් එය පැහැදිලි ලෙසම ආණ්ඩුක්‍රම ව්‍යවස්ථාවට එකඟව ක්‍රියාත්මක කළ යුතු බව හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=16691", "Category": null, "Parent URL": null}