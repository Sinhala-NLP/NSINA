{"Source": "Adaderana", "Timestamp": "October 8, 2018 08:41 am", "Headline": " කන්න නැතත් කමක් නෑ-නොතෙමි ඉන්න පුළුවන්නම්", "News Content": "තම අබාධිත දරුවාද පෝෂණය කරමින් තම අනෙක් දරුවන් දෙදෙනාටද සේසතම වියදම් කොට උගන්වා අද අසරණ වි සිටින දෙමාපියන් දෙදෙනෙක් පිළිබඳ පුවතක් අද දෙරණට වාර්තා විය. තමන් ගැන නොතැකුවද අඩුම තරමින් අබාධිත සොහොයුරා ගැනවත් අනෙක් දරුවන් දෙදෙනා සොයා බැලිමක් සිදු නොකරණ බව ආර්. එම්.ඒ .කේ . රත්නායක මහතා මෙන්ම ඔහුගේ බිරිඳ ඒ .ජී . ආරියවතී මහත්මිය පවසයි. උපතේ සිට ආබාධිතව තවමත් ප්‍රතිකාර ලබන 24 හැවිරිදි තම දරුවා වන ශෂී කුමාර සමඟ ජීවත්වීමේ අරගලයක නිරතව සිටින මෙම දෙමාපියන් දෙදෙනා කුඩා නිවසයක දිවිගෙවමින් සිටියි. ගලේවෙල ප්‍රාදේශීය ලේකම් කොට්ඨාසයට අයත් ඇතාබැඳිවැව කිරළගොල්ල තලකිරියාගම ප්‍රදේශයේ පදිංචිව සිටින මෙම තිදෙනාගේ එකම ඉල්ලීම වන්නේ නොතෙමී ජීවත්වීම සඳහා කුඩා නිවසක් තනා ගැනීම බව ඔවුහු කියති. කිසිදාක පාසලට නොගිය 24 හැවිරිදි ආබාධිත දරුවා මේ වන විට රැකබලා ගනු ලබන්නේ මෙම මහළු දෙමව්පියන් විසිනි. සිය දරුවා රැකබලා ගෙන මව ආරියවතී නිවසට වී කාලය ගෙවන්නීය. ඇය ද දැඩි අසනීප තත්ත්වයෙන් පසු වන්නීය. කොහේ හෝ ඇවිද කුලී වැඩක් කරමින් සොයාගන්නා මුදලකින් රත්නායක මහතා බිරිඳත් එකම ආබාධිත දරුවා හටත් වේලක් ඇර වේලක් කන්නට බොන්නට ලබාදීම සිදුකරනු ලබයි. මෙම පිරිසට අඩුම තරමේ වැසිකිළියක් හෝ නොමැති වීම බරපතල ප්‍රශ්නයකි. සමෘදී සංවර්ධන සමිතියකින් ලැබුණු තහඩු කිහිපයකින් කටුමැටි කුඩා නිවසේ එක් පැත්තක් සෙවිලි කර ගෙන තිබේ. පිටුපස කොටස ඉටිරෙදි පොල් අතු විවිධ බැනර් ආදියෙන් ආවරණය කොට තිබිණි. ගෙයි ඇතුළට වැටෙන වැසි බිංදු නවතාගන්න අවට තිබෙන ඉටිරෙදි රැසක් වහලයේ සවිකොට තිබේ. එහෙත් ඒ තුළින් වැටෙන වැහි බින්දු වලින් කටුමැටි බිත්ති සියල්ල සේදී කඩා වැටීමට ආසන්නව පවති. මෙම දෙපළගේ ආබාධිත පුතා වූ ශෂී කුමාර රත්නායක කියා සිටියේ දැනට මව සහ පියා ජීවත්ව සිටින නිසා තමන්ට බියක් නොමැති බවයි. ඔහුගේ අනාගතය පිළිබඳව ඇත්තේ බරපතළ ප්‍රශ්නයකි. මෙම මව සහ පියා හරිහම්බ කළ සියලු දේ වියදම් කරමින් දියණිය සහ පුතෙකුට හයහතර උගන්වා රැකියා ලබාදී තිබිණි. එහෙත් දියණිය සහ පුතා මව පියා හෝ සහෝදරයා බැලීමටවත් නිවසට නොඑන බව මෙම දෙමාපියෝ කියති. තමන් කුසගින්නේ වුවත් සිටීමට හැකි බවත් අඩුම තරමේ විස්කිරිඤ්ඤා එකක් හා කහට කෝප්පයකින් හරි දිවි ගෙවා ගැනීමට ඔවුන්ට හැකි බව පවසන මෙම යුවලගේ එකම ඉල්ලීම බවට පත් වන්නේ කුඩාවට හෝ නොතෙමි ඉන්න කාමර දෙකක් සහ වැසිකිළියක් කවුරුන් හෝ තනා දෙන ලෙසයි. මේ අයගේ ලිපිනය ආර්. එම්.ඒ .කේ . රත්නායක ,නො 422 ,ඇතා බැදිවැව පාර කිරලගොල්ල තලකිරියාගම ගලේවෙල ,දුරකථන අංකය 071 99 47 837 වෙයි මේ පිරිසට මුදලින් උදව්වක් කරන්නේනම් ලංකා බැංකුවේ දඹුල්ල ශාකාවේ ආර්. එම්.ඒ .කේ . රත්නායකමහතාගේ නමින් ඇති ගිණුම් අංක 2677705 බාරකළ හැකිය. (ඡායාරූප-කාංචන කුමාර ආරියදාස)", "URL": "https://sinhala.adaderana.lk/news.php?nid=97335", "Category": null, "Parent URL": null}