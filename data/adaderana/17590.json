{"Source": "Adaderana", "Timestamp": "July 23, 2011 04:55 pm", "Headline": "ඡන්ද ප්‍රකාශ කිරීමේ ප්‍රතිශතය 55% - 60% ත් අතරයි", "News Content": "පළාත් පාලන ආයතන සඳහා වූ ඡන්ද විමසීමට අදාළව ඡන්ද ප්‍රකාශ කිරීමේ ප්‍රතිශතය 55% ත් 60% ත් අතර අගයක පවතින බව පැෆ්රල් සංවිධානය පවසයි. සමස්තයක් වශයෙන් ඡන්ද විමසීම සාමකාමී අයුරින් පැවති බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මෙවර ඡන්ද විමසී‍මට අදාළව ඡන්දය ප්‍රකාශ කිරීමේ ප්‍රතිශතය 55%ක අගයේ පවතින බව කැෆේ සංවිධානය පවසයි. ඡන්ද ප්‍රකාශ කිරීමේ වැඩිම ප්‍රතිශතය මොණරාගල දිස්ත්‍රික්‍කයෙන් වාර්තා වූ බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා සඳහන් කළේය. මේ අතර කිලිනොච්චි දිස්ත්‍රික්කයේ පූනාකර් ප්‍රාදේශීය සභාව සඳහා වන ඡන්ද විමසීමේ දී 75% ක ප්‍රමාණයක් ඡන්දය ප්‍රකාශ කර ඇති බව දිස්ත්‍රික් ලේකම් රූපාවතී කේ‍දීෂ්වරන් මහත්මිය පැවසුවාය. මුලතිවු දිස්ත්‍රික්කයේ තුනුක්කායි ප්‍රාදේශීය සභාව සඳහා 65% ක පිරිසක් ඡන්දය ප්‍රකාශ කර තිබූ බව දිස්ත්‍රික් ලේකම් පත්තිනාදන් මහතා සඳහන් කළේය.", "URL": "https://sinhala.adaderana.lk/news.php?nid=17590", "Category": null, "Parent URL": null}