{"Source": "Adaderana", "Timestamp": "May 24, 2010 02:34 pm", "Headline": "අවසර නැතුව කැණීම් තහනම් ", "News Content": "දුම්රිය මාර්ග දෙපස අනවසර කැණීම් සිදුකරන පුද්ගලයින්ට එරෙහිව දැඩි නීතිමය ක්‍රියාමාර්ග ගන්නා බව දුම්රිය දෙපාර්තමේන්තුව පවසයි. දුම්රිය මාර්ගයේ සිට මීටර 2ක් දෙපසට දුම්රිය රක්ෂිතයක් ලෙස නම් කර තිබෙන බව එහි වාණිජ අධිකාරී විජය සමරසිංහ මහතා පැවසුවේය. එම ප්‍රදේශයේ සිදුකෙරෙන අනවසර කැණීම් හේතුවෙන් දුම්රිය සංඥා පද්ධතියට හානි සිදුවන බව සමරසිංහ මහතා පෙන්වා‍දෙයි. වැසි ජලය බැසයාම සඳහා ඇතැම් පුද්ගලයින් සිදුකරන එවැනි කැණීම් හේතුවෙන් දුම්රිය සංඥා පද්ධතියට හානි සිදුව තිබූ බව දුම්රිය දෙපාර්තමේන්තුව ප්‍රකාශ කරයි. මේ හේතුවෙන් පසුගිය දිනවල දුම්රිය ධාවන කටයුතුවලට බාධා සිදුවූ බව ද සමරසිංහ මහතා සඳහන් කළේය. ඒ අනුව දුම්රිය රක්ෂිත ප්‍රදේශයේ යම් කැණීමක් සිදුකරන්නේ නම් ඒ සඳහා දුම්රිය දෙපාර්තමේන්තුවේ ලිඛිත අවසර ලබාගත යුතු බව සමරසිංහ මහතා පවසයි.", "URL": "https://sinhala.adaderana.lk/news.php?nid=8597", "Category": null, "Parent URL": null}