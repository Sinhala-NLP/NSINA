{"Source": "Adaderana", "Timestamp": "June 6, 2019 09:59 pm", "Headline": "නීති විරෝධී දුම්වැටි තොගයක් සමඟ දෙදෙනෙක් අත්අඩංගුවට", "News Content": "පුත්ලම, කරුවලගස්වැව ප්‍රදේශයේදී විදේශ රටවලින් ගෙන ආ නීති විරෝධි දුම්වැටි තොගයක් සමඟ සැකකරුවන් දෙදෙනෙක් අත්අඩංගුවට ගෙන තිබේ. අදාළ දුම්වැටි තොගය අද(06) වැන් රථයකින් වෙළඳසැල් වෙත අලෙවි කිරීමට රැගෙන යමින් සිටිදී පුත්තලම පොලිස් විශේෂ කාර්ය බළකා කඳවුරේ නිළධාරින් කන්ඩායමක් විසින් අත්අඩංගුවට ගෙන ඇති බව වාර්තා වෙයි. මෙලෙස අත්අඩංගුවට ගෙන තිබුනේ ආණමඩුව නගරයේ පදිංචි සැකකරුවන් දෙදෙනෙකි. පොලිස් විශේෂ කාර්ය බලකායේ පුත්තලම කඳවුරේ නිලධාරින්ට ලද තොරතුරක් මත අදාළ සැකකරුවන් හා රුපියල් ලක්ෂ හයකට ආසන්න සිගරට් 8400 ක සංඛ්‍යාවක් වැන් රථයෙන් ප්‍රවාහනය කරමින් සිටියදි අත්අඩංගුවට ගෙන තිබුණි. අත්අඩංගුවට ගත් දුම්වැටි තොගය විදේශ රටකින් තීරු බදු රහිතව රැගෙන විත් ඇති බවත් එසේ රැගෙන එන සිගරට් රහසේ වෙළදසැල් වෙත අලෙවි කිරීම සිදුව ඇති බවත් විමර්ශවලදී හෙළිවි තිබේ. අත්අඩංගුවට ගත් දුම්වැටි තොගය හා සැකකරුවන් සමඟ වැන් රථය සාලියවැව පොලීසියට භාර දීමට විශේෂ කාර්ය බළකා නිලධාරින් කටයුතු කර තිබුණි. අත්අඩංගුවට ගත් සැකකරුවන් හෙට(07) දින පුත්තලම අධිකරණයට ඉදිරිපත් කිරීමට නියමිතව ඇති අතර සිද්ධිය සම්බන්ධයෙන් සාලියවැව පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=111486", "Category": null, "Parent URL": null}