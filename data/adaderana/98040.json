{"Source": "Adaderana", "Timestamp": "October 22, 2018 12:35 pm", "Headline": "පෙම්වතුන්ගේ ගමන දැඩි සත්කාරයෙන් නවතී", "News Content": "පොළොන්නරුව-හබරණ මාර්ගයේ ගිරිතලේ ඉන්ධන පිරවුම්හල අසලදී යතුරුපැදියක් හා ජීප් රථයක් එකිනෙක ගැටීමෙන් සිදුවු රිය අනතුරකින් පුද්ගලයන් දෙදෙනෙකු බරපතළ තුවාල ලබා රෝහල් ගත කර ඇති බව අද දෙරණ වාර්තාකරු පවසයි. අද(22) උදෑසන 7.30ට පමණ මෙම අනතුර සිදුව අති බව මින්නේරිය පොලීසිය පවසයි. මෙලෙස අනතුරට ලක්ව ඇත්තේ දියබෙදුම සිට හිඟුරක්ගොඩ දක්වා ධාවනවූ යතුරුපැදිය හා හිරිතලේ සිට පොළොන්නරුව බලා ධාවනයවූ ජීප් රථයකි. අදාළ ජීප් රථය ගිරිතලේ ඉන්ධන පිරවුම්හලෙන් ඉන්ධන ලබා ගැනීම සඳහා මාර්ගය හරහා හැරවීමට යාමේදී පිටුපසින් පැමිණි යතුරුපැදිය ජීප්රථයේ පිටුපස ගැටී ඇති බව මින්නේරිය පොලීසිය සඳහන් කළේය. අනතුරින් තුවාල ලබා ඇත්තේ යතුරුපැදියෙන් ගමන් ගත් පෙම් යුවලක් වන අතර ඔවුන් දියබෙදුම හා හිගුරක්ගොඩ ප්‍රදේශවල පදිංචි 18 හැවිරිදි අය බව වාර්තා වෙයි. අදාළ සිද්ධියෙන් තුවාල ලැබු මොවුන් දෙදෙනා පොළොන්නරුව මහා රෝහලේ දැඩිසත්කාර ඒකකයේ ප්‍රථිකාර ලබන අතර ඔවුන්ගේ තත්ත්වය බරපතළ බව රෝහල් ආරංචි මාර්ග පවසයි. රියදුරන් දෙදෙනාගේ අපරික්ෂාකාරී රිය ධාවනය හේතුවෙන් අනතුර සිදුව ඇති අතර මේ වන විට ජීප් රථයේ රියදුර අත්අඩංගුවට ගෙන ඇති බව මින්නේරිය පොලීසිය පවසයි. සිද්ධිය සම්බන්ධයෙන් මින්නේරිය පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=98040", "Category": null, "Parent URL": null}