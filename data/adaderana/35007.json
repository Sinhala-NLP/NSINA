{"Source": "Adaderana", "Timestamp": "June 17, 2013 05:53 pm", "Headline": "රිසානා හොර පාරෙන් විදේශ ගත කළ චූදිතයින්ට දඬුවම්", "News Content": "සවුදි අරාබියාවේදී මරණ දණ්ඩනයට ලක් වූ ශ්‍රී ලාංකික ගෘහ සේවිකා රිසානා නාෆික් දැරිය ව්‍යාජ උප්පැන්න සහතික යොදා සකසන ලද ව්‍යජ විදේශ ගමන් බලපත්‍රය උපයෝගි කොට ගෙන සවුදි අරාබියේ ගෘහ සේවයට යවන ලද චූදිතයන් තිදෙනාට කොළඹ මහාධිකරණය දඬුවම් ලබා දී තිබේ. 2011/ 12 / 05 වන දින කොළඹ මහාධිකරණ ශාලා අංක 1 හි චුදිතයින්ට එරෙහිව අධිචෝදනා ගොනු කළ අතර ඒ අනුව එහි පළමු හා දෙවන චූදිතයින් වන කොල්ලුපිටියේ පදිංචි මොහිදීන් වජුඩීන් හා මූතුර් සාපිනගර් හි පදිංචි සාහුල් හමීඩ් අබ්දුල් ලතීෆ් යන අය හට බරපතළ වැඩ සහිතව වසර දෙක බැගින් සිරදඬුවම් නියම කර ඇත. මෙයට අමතරව එක් පුද්ගලයෙක් සදහා රුපියල් 60,000 බැගින් වූ දඩ මුදලක් නියම කරන ලදී. එහි තෙවන විත්තිකරු වන බේරුවල පදංචි තම්බි ලෙබ්බේ අබ්දුල් සලාම් නැමැත්තාට වසර දෙකක බරපතළ වැඩ සහිතව සිර දඬුවම් නියම කරන ලදී. සිර දඬුවම වසර 5 ට අත්හිටුවා රු 10,000 ක දඩ මුදලක් ගෙවීමට මහේස්ත්‍රාත්වරයා නියම කර ඇත. 2005 වසරේ අප්‍රේල් 29 වන දින ගෘහ සේවිකාවක් ලෙස සෞදි අරාබියට විදේශ ගත වූ රිසානා නාෆික් දරුවෙකු ඝාතනය කළේ යැයි චෝදනා කරමින් එරට ක්‍රියාත්මක ෂරියා නීතිය යටතේ මරණ දඬුවම් නියම කළේය. රිසානා නාෆික් ව්‍යාජ ලෙස විදේශ ගත කළ මෙම සැකකරුවන් අත්අඩංගුවට ගෙන අපරාධ පරීක්ෂණ දෙපාර්තමේන්තුව මගින් පරීක්ෂණ පවත්වා කොළඹ මහාධිකරණයේ එච්. සී. 5878/11 යටතේ මෙම චුදිතයින්ට අධිචෝදනා ගොනු කරන ලදි.", "URL": "https://sinhala.adaderana.lk/news.php?nid=35007", "Category": null, "Parent URL": null}