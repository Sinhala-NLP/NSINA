{"Source": "Adaderana", "Timestamp": "November 26, 2013 02:08 pm", "Headline": "2012 ජනවාරී සිට ගොවි විශ්‍රාම වැටුප් ගෙවලා නෑ", "News Content": "ගොවි විශ්‍රාම වැටුප මගින් 2012 ජනවාරි මස සිට කිසිදු ගෙවීමක් ගොවි ජනතාවට කර නොමැති බව සමස්ත ලංකා ගොවි ජන සම්මේලනයේ ජාතික සංවිධායක නාමල් කරුණාරත්න මහතා පවසයි. ගොවි විශ්‍රාම වැටුපේ හිඟ මුදල් සම්බන්ධයෙන් මෙම ආණ්ඩුව කිසිදු කතාවක් නොමැති බවද අද (26) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම මෙවර අයවැය මගින් අවුරුදු 63 ට වැඩි ගොවීන් සඳහා මසකට රුපියල් 1500ක මුදලක් ලබා දෙන බව පොරොන්දු වී ඇති බවත්, නමුත් ඒ සඳහා කෝටි 100ක මුදලක් පමණක් වෙන් කර ඇති බවත් ඒ මහතා එහිදී අවධාරණය කළේය. තවද නිසි ක්‍රමය වන්නේ ගොවීන් සඳහා විශ්‍රාම වැටුපක් ලබා දිය යුත්තේ අවුරුදු 60 දී බවත්, නමුත් මේ වන විට එය අවුරුදු 63 දක්වා දීර්ඝ කර ඇති බවත් හෙතෙම පෙන්වා දුන්නේය. අනිවාර්යෙන් ගොවි ජනතාවගේ හිඟ මුදල් ලබා දෙන ලෙස තමන් ආණ්ඩුවෙන් ඉල්ලා සිටින බවත්, තම සංවිධානය විසින් අයවැය සඳහා යෝජනා කරන ලද ඉල්ලීම් හය අයවැය සංශෝධනයක් මගින් යොමු කරන ලෙස ආණ්ඩුවෙන් ඉල්ලා සිටින බවත් හෙතෙම සඳහන් කර සිටියේය. 2014 අයවැය ගොවි අම්මට සහ තාත්තාට කොකා පෙන්වීමක් බවත්, නමුත් කොකා පෙන්වීමට තම සංවිධානය ආණ්ඩුවට ඉඩ නොදෙන බවත් ඒ මහතා එහිදී කීවේය‍. එසේම වී මිලදී ගැනීමේදී අනිවාර්යෙන් සහතික කළ මිලක් නියම කර එය නීති ගත කල යුතු බවද නාමල් කරුණාරත්න මහතා සඳහන් කර සිටියේය‍‍. මේ මස 30 වැනි දිනට පෙර තම ඉල්ලීම් ඉටු නොකළහෝත් අනිවාර්යෙන්ම ගොවි ජනතාව සමඟ පාරට බසින බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39121", "Category": null, "Parent URL": null}