{"Source": "Adaderana", "Timestamp": "September 8, 2013 11:36 am", "Headline": "කොස්තාපල් රිය අනතුරින් මරුට", "News Content": "නුගේගොඩ දෙල්කඳ ප්‍රදේශයේදී ත්‍රීරෝද රථයක් හා වැන් රථයක් එකිනෙක ගැටීමෙන් සිදුවූ අනතුරකින් මිරිහාන පොලීසි‍යට අනුයුක්තව සේවය කළ පොලිස් ‍කොස්තාපල්වරයෙකු මියගොස් තිබේ. ඊයේ රාත්‍රී 10.45ට පමණ සිදුවූ මෙම අනතුරින් මියගොස් ඇත්තේ දෙහිඅත්තකණ්ඩිය ප්‍රදේශයේ පදිංචි 28 හැවිරිදි පොලිස් නිලධාරියෙකි. අදාළ නිලධාරියා ඇතුළු පොලිස් නිලධාරින් තිදෙනෙකු කෑම ගෙන ඒම සඳහා ත්‍රීරෝද රථයක යමින් සිටියදී මෙම අනතුර සිදුව ඇත. ඇඹිලිපිටිය ප්‍රදේශයේ සිට කොළඹ බලා ධාවනය වූ වෑන් රථයක ත්‍රීරෝද රථය ගැටී තිබේ. තුවාල ලැබූ පොලිස් නිලධාරියා කළුබෝවිල රෝහලට ඇතුළත් කරන අවස්ථාවේදීම මියගොස් ඇති බවද පොලීසිය පැවසීය. වෑන් රථයේ රියදුරුට නින්දයාම නිසා එය පාලනය කර ගැනීමට නොහැකිව මෙම අනතුර සිදුව ඇති බව මූලික පරීක්ෂණවලදී අනාවරණය වී ඇත. වෑන් රථයේ රියදුරු අත්අඩංගුවට ගෙන තිබේ. එම පොලිස් නිලධාරියාගේ බිරිය පසුගිය 01 වැනිදා දරුවෙකුද බිහි කළ බව වාර්තා විය.", "URL": "https://sinhala.adaderana.lk/news.php?nid=37241", "Category": null, "Parent URL": null}