{"Source": "Adaderana", "Timestamp": "April 6, 2018 10:54 am", "Headline": "ජොන්ස්ටන්ට එරෙහි නඩු පහකට සාක්ෂි දෙන්න එන්නැයි පී.බී.අබේකෝන්ට යළි සිතාසි", "News Content": "වත්කම් සහ බැරකම් ප්‍රකාශ ඉදිරිපත් නොකළ බවට චෝදනා කරමින් හිටපු අමාත්‍ය ජොන්ස්ටන් ප්‍රනාන්දු මහතාට එරෙහිව ගොනු කර තිබෙන නඩු පහකට අදාළව සාක්ෂි දීම සඳහා අධිකරණය හමුවේ පෙනී සිටින්නැයි හිටපු ජනාධිපති ලේකම් පී.බී.අබේකෝන් මහතාට කොළඹ මහේස්ත්‍රාත් අධිකරණය අද(06) යළි සිතාසි නිකුත් කළේය. අල්ලස් කොමිසම විසින් ගොනුකර තිබූ නඩු අද කැඳවූ අවස්ථාවේදී සාක්ෂි දීම සඳහා අධිකරණය හමුවේ පෙනී සිටින්නැයි හිටපු ජනාධිපති ලේකම් අබේකෝන් මහතාට මීට පෙර අධිකරණය මඟින් සිතාසි නිකුත් කර තිබුණි. එහෙත් නඩුව කැඳවූ අවස්ථාවේදී අල්ලස් කොමිසමේ නිලධාරීන් අධිකරණයට දන්වා සිටියේ හිටපු ජනාධිපති ලේකම්වරයා විදේශ ගතවී ඇති නිසා ඔහුට සිතාසි බාර දීමට නොහැකි වූ බවයි. මේ හේතුවෙන් හිටපු ජනාධිපති ලේකම්වරයා වෙත යළි සිතාසි නිකුත් කරන මෙන් ද අල්ලස් කොමිසමේ නිලධාරීන් අධිකරණයෙන් ඉල්ලා සිටියේය. එම ඉල්ලීම පිළිගත් කොළඹ ප්‍රධාන මහේස්ත්‍රාත් ලාල්රණසිංහ බණ්ඩාර මහතා හිටපු ජනාධිපති ලේකම් පී.බී. අබේකෝන් මහතාට ජුනි මස 05 වන දා අධිකරණ හමුවේ පෙනී සිටින්නැයි යළි සිතාසී කළේය. 2010 වසරේ සිට 2014 වසර දක්වා කාලය සීමාව තුළ අමාත්‍යවරයෙකු ලෙස කටයුතු කරමින් සිය වාර්ෂික වත්කම් සහ බැරකම් ප්‍රකාශය ඉදිරිපත් නොකිරීම තුළින් අල්ලස් පනත යටතේ දඬුවම් ලැබිය හැකි වරදක් සිදුකර ඇතැයි චෝදනා කරමින් අල්ලස් කොමිසම විසින් හිටපු අමාත්‍යවරයාට එරෙහිව මෙම නඩු පහක් ගොනු කර තිබේ.", "URL": "https://sinhala.adaderana.lk/news.php?nid=87027", "Category": null, "Parent URL": null}