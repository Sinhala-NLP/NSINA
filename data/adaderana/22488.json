{"Source": "Adaderana", "Timestamp": "February 29, 2012 07:20 pm", "Headline": " ලද්දුවහෙට්ටිට අපහාස බෑ-ජෑන්ස්ට අතුරු තහනම් නියෝගයක්", "News Content": "නිතීඥ නලීන් ලද්දුවහෙට්ටි මහතාට අපහාස වන ආකාරයෙන් ලිපි පළකිරීම වළක්වාලමින් සන්ඩේ ලීඩර් පුවත්පතට සහ එහි කර්තෘ ෆෙඩ්රිකා ජෑන්ස් මහත්මියට එරෙහිව කොළඹ දිසා අධිකරණය අද අතුරු තහනම් නියෝගයක් නිකුත් කර තිබේ. එම අතුරු තහනම් නියෝගය අදාළ නඩු විභාගය අවසන් වන තෙක් බලපැවැත්වෙන බව කොළඹ ප්‍රධාන දිසා විනිසුරු ධම්මික ගනේපොල මහතා ප්‍රකාශ කළේය. සුදුකොඩි නඩුව සඳහා තමා පෙනී සිටි බවත් එහිදි විත්තිකාර පෙඩ්රිකා ජෑන්ස්ගෙන් හරස් ප්‍රශ්න විමසීමට කටයුතු කළ බවත් ඒ පිළිබඳ විත්තිකාරිය තමා සමග උරණ වී සිටි බවත් නිතීඥ නලීන් ලද්දුවහෙට්ටි මහතා විසින් ගොනුකර තිබු පැමිණිල්ලෙන් කරුණු දක්වා තිබුණි. එම හේතුව මත තමාට අපහාස වන අයුරින් ප්‍රවෘත්ති දිගින් දිගටම සන්ඩේ ලීඩර් පුවත් පතේ පළකිරීමට විත්තිකාරිය කටයුතු කර ඇති බව පෙන්වා දුන් පැමිණිලි පාර්ශවය එය වළක්වාලීමට වාරණ නියෝගයක් නිකුත් කරන ලෙස අධිකරණයෙන් ඉල්ලා ඇත. ඊට අමතරව තමාට සිදුවු අපහාසයට රුපියල් මිලියන 750ක වන්දි මුදලක් අය කර දෙන ලෙස ද ලද්දුවහෙට්ටි මහතා දිසා අධිකරණයෙන් ඉල්ලීමක් කර තිබේ. මේ පිළිබඳ නඩුව මැයි මස 11 වැනිදා යළි කැඳවීමට නියමිතය.", "URL": "https://sinhala.adaderana.lk/news.php?nid=22488", "Category": null, "Parent URL": null}