{"Source": "Adaderana", "Timestamp": "August 14, 2019 12:01 pm", "Headline": "එක්සත් ජාතීන්ගේ විශේෂ නියෝජිතයෙක් හෙට දිවයිනට", "News Content": "ආගම් හෝ විශ්වාසයේ නිදහස පිළිබඳ එක්සත් ජාතීන්ගේ විශේෂ නියෝජිත අහමඩ් ශහීඩ් මහතා නිල සංචාරයක් සදහා හෙට (15) දිවයිනට පැමිණීමට නියමිතව තිබේ. එක්සත් ජාතීන්ගේ මෙරට කාර්යාලය නිවේදනය කළේ හෙට සිට ලබන 26 වනදා දක්වා දින 12 ක කාලයක් ඔහු ශ්‍රී ලංකාවේ රැදී සිටීමට නියමිත බවයි. ආගම් හෝ විශ්වාසයේ නිදහස සදහා ඇති අයිතිවාසිකම් ආරක්ෂා කිරීම හා ප්‍රවර්ධනය කිරීම සදහා ශ්‍රී ලංකා රජය ගෙන ඇති ක්‍රියාමාර්ග මෙන්ම ඒ පිළිබඳ රජයේ නියෝජිතයින් සමඟ අදහස් හුවමාරු කරගැනීමට තමා බලපොරොත්තු වන බවයි ශ්‍රී ලංකා සංචාරය පිළිබඳ අදහස් දක්වමින් අහමඩ් ශහීඩ් මහතා ප්‍රකාශ කර ඇත. එමෙන්ම විවිධ ආගමික ජ්‍රජාවන් අතර සහජීවනය වර්ධනය කිරීමට හා පවත්වාගෙන යාමට රජය ගනු ලබන ක්‍රියාමාර්ග පිළිබඳව ද අධ්‍යයනය කිරීමට අපේක්ෂා කරන බව ඔහු සදහන් කර තිබේ. 2005 වසරේදී මෙරට සංචාරය කළ ආගම් හෝ විශ්වාසයේ නිදහස පිළිබද එක්සත් ජාතීන්ගේ හිටපු විශේෂ නියෝජිත අස්මා ජහන්ගීර් විසින් ඉදිරිපත් කළ නිර්දේශ ක්‍රියාත්මක කිරීමේදී ශ්‍රී ලංකාව ලබා ඇති ප්‍රගතිය සම්බන්ධයෙන් ද අහමඩ් ශහීඩ් මහතා විසින් සොයා බැලීමට නියමිතයි. සිය සංචාරය තුළදී රජයේ නියෝජිතයින්, ආගමික නායකයින්, සිවිල් සංවිධාන නියෝජිතයින් සමඟ සාකච්ඡා පැවැත්වීමට සැලසුම් කර ඇති එක්සත් ජාතීන්ගේ විශේෂ නියෝජිතවරයා දිවයිනේ ප්‍රදේශ කිහිපයක සංචාරය කිරීමට ද සැලසුම් කර ඇති බව එක්සත් ජාතීන්ගේ මෙරට කාර්යාලය සදහන් කළේය.", "URL": "https://sinhala.adaderana.lk/news.php?nid=116505", "Category": null, "Parent URL": null}