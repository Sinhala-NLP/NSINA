{"Source": "Adaderana", "Timestamp": "February 10, 2012 08:49 am", "Headline": "ප්‍රදේශ රැසකට අදත් වැසි", "News Content": "දිවයිනේ ප්‍රදේශ රැසකට අද(10) දිනයේත් වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි. අකුණු අනතුරු අවම කරගැනීමට අවධානය යොමු කිරීම වැදගත් බව කාර්යයේ නියුතු කාලගුණ විද්‍යාඥ පී.ජී. යසරත්න මහතා සඳහන් කළේය. නැගෙනහිර, උතුරු මැද සහ ඌව පළාත්වල හා හම්බන්තොට දිස්ත්‍රික්කයේ තැනින් තැන වැසි අපේක්ෂා කරන බව ඒ මහතා ප්‍රකාශ කළේය. සවස් කාලය වනවිට දිවයිනේ අනෙකුත් ප්‍රදේශවලත් තැනිත් තැන ගිගිරුම් සහිත වැසි වර්ධනය විය හැකි බව ඔහු පෙන්වාදුන්නේය. මෙම ගිගිරුම් සහිත වැසිත් සමග එම ප්‍රදේශවල තාවකාලිකව තද සුළං ඇතිවිය හැකි අතර අකුණු අනතුරු අවම කරගැනීම සඳහා කටයුතු කරන ලෙස ද යසරත්න මහතා ජනතාවගෙන් ඉල්ලා සිටියි. දිවයින වටා මුහුදු ප්‍රදේශවල තැනිත් තැන වැසි හෝ ගිගිරුම් සහිත වැසි ඇතිවන බවත් ඔහු වැඩිදුරටත් ප්‍රකාශ කළේය. මේ අතර හලාවත, මොයාකන්ද ප්‍රදේශයේ දී අකුණු සැර වැදිමෙන් පුද්ගලයෙකු මියගොස් තවත් අයෙකු තුවාල ලබා තිබේ. ධීවර කටයුතුවල නිරතව සිටි පුද්ගලයින් දෙදෙනෙකු මෙම අනතුරට ලක්ව ඇති බව පොලිසිය සඳහන් කරයි. හලාවත, කාමාසියාවත්ත ප්‍රදේශයේ පදිංචි 30 හැවිරිදි පුද්ගලයෙකු අනතුරින් මියගොස් ඇති අතර තුවාල ලැබූ අනෙක් පුද්ගලයා හලාවත රෝහලට ඇතුළත් කර ඇත.", "URL": "https://sinhala.adaderana.lk/news.php?nid=21999", "Category": null, "Parent URL": null}