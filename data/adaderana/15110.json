{"Source": "Adaderana", "Timestamp": "March 28, 2011 06:35 am", "Headline": " පකිස්ථානු අගමැති ඉන්දීය ආරාධනය පිළිගනියි-ශ්‍රී ලංකාවේ ආරාධනය..?", "News Content": "ඉන්දීය අගමැති මන්මෝහන් සිං මහතා විසින් කරනු ලැබූ ආරාධනය පකිස්ථානු අග්‍රාමාත්‍ය යූසෆ් රාසා ගිලානි මහතා විසින් සතුටින් බාරගත් බව විදෙස් මාධ්‍ය උපුටා දක්වයි. 2011 ලෝක කුසලානය වෙනුවෙන් ඉන්දියාව හා පකිස්ථානය අතර ඉන්දියාවේ මොහාලි ක්‍රීඩාංගණයේදී මාර්තු මස 30 වන දින පැවැත්වෙන අවසන් පූර්ව වටයේ තරගය නැරඹීම සඳහා ඉන්දීය අග්‍රාමාත්‍යවරයා විසින් පකිස්ථානු අග්‍රාමාත්‍යවරයාට ආරාධනා කර තිබිණි. මෙම ආරාධනය පිළිබඳ සෙනසුරාදා දිනයේ යම් ව්‍යාකූලතාවයක් තිබුණද ඉරිදා දිනයේ අවසන් තීරණයක් ගෙන ඇති බවත්,පකිස්ථානු අග්‍රාමාත්‍යවරයා එය සතුටින් බාරගත් බවත් පකිස්ථානු විදේශ කටයුතු අමාත්‍යංශය විසින් තහවුරු කර ඇතැයි\"හින්දුස්ථාන් ටයිම්ස්\"පුවත්පත අනාවරණය කරයි. පකිස්ථානු සෙනෙට් සභාවේ සභාපති ෆැරොක් නයික් මහතා මොහාලි බලා යා යුතු බවට යෝජනා වී තිබුණද පකිස්ථානු ජනාධිපති අසීෆ් අලි සර්දාරී මහතාගේ උපදෙස් පරිදි අග්‍රාමාත්‍යවරයා විසින් ඒ සඳහා ඉල්ලීමක් කර ඇති බව වාර්තාවෙයි. මේ අතර 2011 ලෝක කුසලාන තරගාවලියේ නවසීලන්තය හා ශ්‍රී ලංකාව අතර පැවැත්වෙන අවසන් පූර්ව වටයේ තරගය නැරඹීම සඳහා සහභාගී වන ලෙස ජනාධිපති මහින්ද රාජපක්ෂ මහතා විසින් නවසීලන්ත අග්‍රාමාත්‍ය ජෝන් කී මහතාට ආරාධනා කර තිබේ. එහෙත් මෙම ආරාධනාව පිළිගත්තේද නැද්ද යන වග නවසීලන්තය විසින් මෙතෙක් තහවුරු කර නැති අතර හෙට(29)කොළඹ ආර්.ප්‍රේමදාස ජාත්‍යන්තර ක්‍රිකට් ක්‍රීඩාංගණයේදී ශ්‍රී ලංකාව හා නවසීලන්තය අතර අවසන් පූර්ව වටයේ තරගය පැවැත්වෙනු ඇත.", "URL": "https://sinhala.adaderana.lk/news.php?nid=15110", "Category": null, "Parent URL": null}