{"Source": "Adaderana", "Timestamp": "August 16, 2013 07:51 am", "Headline": "මහනුවර මහරෝහලේ වෙද වර්ජනය අවසන් වෙයි", "News Content": "මහනුවර මහරෝහලේ වෛද්‍යවරුන් ආරම්භ කර තිබූ වර්ජනය අත්හිටුවා තිබේ. ඊයේ(15) පස්වරුවේ සෞඛ්‍ය අමාත්‍ය මෛත්‍රීපාල සිරිසේන මහතා සහ වෛද්‍යවරුන් අතර පැවති සාකච්ඡාවකින් අනතුරුව වර්ජනය අත්හිටුවීමට තීරණය කළ බව රජයේ වෛද්‍ය නිලධාරීන්ගේ සංගමය සඳහන් කළේය. මේ සම්බන්ධයෙන් කළ විමසීමකදී මහනුවර මහරෝහල් අධ්‍යක්ෂිකා වෛද්‍ය ලක්මිණි පෙරේරා මහත්මිය සඳහන් කළේ අදාළ වර්ජනය අත්හිටුවන බව දැනුම් දී ඇති බවයි. මීට පෙර අවස්ථා කිහිපයකදී ද මහනුවර රෝහලේ වෛද්‍ය වරුන් සහ හෙදියන් අතර පවතින ගැටලුකාරී තත්ත්වය හේතුවෙන් වෛද්‍ය වර්ජනයක් ක්‍රියාත්මක වූ අතර ඒ හේතුවෙන් රෝගීන් විශාල පිරිසක් දුෂ්කරතාවට පත් විය.", "URL": "https://sinhala.adaderana.lk/news.php?nid=36660", "Category": null, "Parent URL": null}