{"Source": "Adaderana", "Timestamp": "March 12, 2017 11:34 am", "Headline": "ඉදිරියේදී මට අමාත්‍යධූරය අහිමි වෙන්නත් පුළුවන් ", "News Content": "දුම්කොළ සමාගමෙන් ලබන බදු ආදායමට වඩා වැඩි මුදලක් දුම්පානය හේතුවෙන් ඇති වන රෝග සුව කිරීම සඳහා රජයට වැය කිරීමට සිදුව ඇති බව සෞඛ්‍ය අමාත්‍ය රාජිත සේනාරත්න මහතා පවසයි. දුම්කොළ සමාගමෙන් රජය වාර්ෂිකව රුපියල් බිලියන සියයක බදු ආදායමක් උපයන බව අමාත්‍යවරයා පවසයි. ශ්‍රී ලංකාවේ දුම්පානය සහ මධ්‍යසාර පානයෙන් වසරකට පුද්ගලයින් 35,000ක් පමණ මියයන බව රාජිත සේනාරත්න අමාත්‍යවරයා පෙන්වා දෙයි. තනි දුම්වැටිය අලෙවිය තහනම් කිරීමට අදාළව නීති රීති සකස් කිරීමේ යෝජනාව ලබන සතියේදී අමාත්‍ය මණ්ඩලයට ඉදිරිපත් කරන අතර එය සම්මත වූ පසු දුම්වැටි පැකැට්ටු ලෙස පමණක් වෙළෙඳසැල්වල අලෙවි කළ යුතු බව සෞඛ්‍ය අමාත්‍යවරයා පවසයි. සෞඛ්‍ය ක්ෂේත්‍රය වෙනුවෙන් තමන් ක්‍රියාත්මක කර ඇති වැඩපිළිවෙළ හේතුවෙන් ඉදිරියේදී තම අමාත්‍යධූරය අහිමි කිරීම සඳහා දුම්කොළ සමාගම සහ ඖෂධ සමාගම් ඉදිරියේදී උත්සාහ කරනු ඇති බව ද කළුතර ප්‍රදේශයේ පැවති උත්සවයකදී රාජිත සේනාරත්න අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=70753", "Category": null, "Parent URL": null}