{"Source": "Adaderana", "Timestamp": "January 23, 2014 05:25 pm", "Headline": "සංජීව බණ්ඩාරගේ නඩුවක් තාවකාලිකව අත්හිටුවයි ", "News Content": "අන්තර් විශ්ව විද්‍යාලීය ශිෂ්‍ය බල මණ්ඩලයේ කැඳවුම්කරු සංජීව බණ්ඩාරට එරෙහිව කොළඹ මහේස්ත්‍රාත් අධිකරණයේ විභාග කළ නඩුව තාවකාලිකව අත්හිටුවන ලෙස කොළඹ මහාධිකරණය නියෝග කර තිබේ. සංජීව බණ්ඩාර විසින් මහාධිකරණයට ඉදිරිපත් කරන ලද විමර්ශන පෙත්සමක් සලකා බැලීමෙන් අනතුරුව මහාධිකරණ විනිසුරු ලලිත් ජයසුරිය මහතා විසින් මෙම නියෝගය ලබා දී ඇති බව සඳහන් වෙයි. මහජනතාවට හිරිහැර වන අන්දමින් සහ මහජන දේපළ වලට හානි කරන නීති විරෝධි පෙළ පාලියක් සංවිධානය කළ බවට චෝදනා එල්ල කරමින් සංජීව බණ්ඩාර මහතා කොළඹ මහේස්ත්‍රාත් අධිකරණයට ඉදිරිපත් කර තිබුණි. සිද්ධියට අදාළව ඇප ලබා ගැනිමේ දි කොන්දේසි කිහිපයක් අධිකරණය විසින් ලබා දී තිබු අතර ශිෂ්‍ය ව්‍යාපාර හෝ වෙනත් ව්‍යපාරයක ක්‍රියාකාරි සාමාජිකයෙකු විම වෙනත් විශ්ව විද්‍යාලයකට ඇතුළත් වීම අත්හිටුවමින් අදාළ කොන්දේසි අධිකරණය විසින් ලබා දෙන ලදී. මෙම කොන්දේසි මගින් තම මූලික අයිතිවාසිකම් කඩවන බව සඳහන් කරමින් සංජීව බණ්ඩාර කොළඹ මහාධිකරණය හමුවේ අදාළ විමර්ශන පෙත්සම ගොනු කර තිබේ. ඒ අනුව විමර්ශන පෙත්සම් විභාගය අවසන් වනතුරු මහේස්ත්‍රාත් අධිකරණයේ විභාග වන නඩුව තාවකාලිකව අත්හිටුවන ලෙස මහාධිකරණ විනිසුරුවරයා නියෝග කර ඇත. විමර්ශන පෙත්සම ලබන පෙබරවාරි මස 05 වනදා යළිත් විභාගයට ගැනීමට නියමිතය.", "URL": "https://sinhala.adaderana.lk/news.php?nid=40592", "Category": null, "Parent URL": null}