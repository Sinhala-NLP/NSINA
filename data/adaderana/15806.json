{"Source": "Adaderana", "Timestamp": "May 1, 2011 08:34 am", "Headline": "කල් තැබූ ඡන්දය ජූනි මාසයේ", "News Content": "ඡන්දය කල් තැබුණු පළාත් පාලන ආයතන සියල්ලෙහිම ඡන්දය ජුනි මාසය තුළ පැවැත්වීමට රජය තීරණය කර තිබේ. ජුනි මාසය අවසන් වීමට පෙර එම පළාත් පාලන ආයතන වල ඡන්දය පැවැත්වීමට පියවර ගන්නා බව ශ්‍රී ලංකා නිදහස් පක්ෂයේ මහලේකම් සෞඛ්‍ය අමාත්‍ය මෛත්‍රීපාල සිරිසේන මහතා ප්‍රකාශ කළේය. ඊයේ කන්තලේ සේරුවිල ප්‍ර‍දේශයේ පැවති මහජන හමුවකට එක්වෙමින් අමාත්‍යවරයා මෙම අදහස් පළ කළේය. මැයි මාසය තුළ එම පළාත් පාලන ආයතන වල ඡන්දය පැවැත්වීමට මීට පෙර තීරණය කර තිබුණ ද 2600 වැනි සම්බුද්ධ ජයන්තිය හේතුවෙන් ඡන්දය පැවැත්වීම ජුනි මාසයට කල් දැමුණු බව මෛත්‍රීපාල සිරිසේන අමාත්‍යවරයා ප්‍රකාශ කළේය. ඒ අනුව අධිකරණ ක්‍රියාමාර්ග හේතුවෙන් පසුගිය පළාත් පාලන මැතිවරණයේ දී ඡන්දය පැවැත්වීමට නොහැකි වූ සහ ලෝක කුසලාන ක්‍රික‍ට් තරගාවලිය හේතුවෙන් කල් තැබුණූ සියලුම පළාත් පාලන ආයතන වල ඡන්දය එක් දිනක දී පැවැත්වීමට රජය තීරණය කර ඇති බව සඳහන්වේ.", "URL": "https://sinhala.adaderana.lk/news.php?nid=15806", "Category": null, "Parent URL": null}