{"Source": "Adaderana", "Timestamp": "October 26, 2017 08:42 pm", "Headline": "ජනපති මෛත්‍රී හමුවන්න කටාර් අගමැති හෝටලයට එයි", "News Content": "ජනාධිපති මෛත්‍රීපාල සිරිසේන මහතා සහ කටාර් අග්‍රාමාත්‍ය අබ්දුල්ලා බින් නසර් කලීෆා අල්තානි මහතා අතර නිල හමුව අද(26) පෙරවරුවේ සිදුව ඇත.කටාර් අග්‍රමාත්‍යවරයා ජනාධිපතිවරයා නවාතැන්ගෙන සිටින දෝහා නගරයේ හෝටලය වෙත පැමිණ ජනාධිපතිවරයා හමුවීම විශේෂ සිදුවීමක් බව ජනාධිපති මාධ්‍ය අංශය සඳහන් කළේය.ශ්‍රී ලංකා ජනාධිපතිවරයාගේ සංචාරය කටාර් රාජ්‍යයට මහත් ගෞරවයක් බව ප්‍රකාශ කර ඇති කටාර් අග්‍රමාත්‍යයවරයා දෙරට අතර සහයෝගය තවදුරටත් ශක්තිමත් කරගැනීමට එය විශාල ශක්තියක් වනු ඇති බව ප්‍රකාශ කර තිබේ.කටාර් - ශ්‍රී ලංකා ද්වී පාර්ශ්වික සබඳතා ඉදිරියේදී විවිධ ක්ෂේත්‍ර ඔස්සේ ශක්තිමත්ව පවත්වාගෙන යාම පිලිබද දෙරටේ නායකයින් එහිදී දීර්ඝ වශයෙන් සාකච්ඡා කල බව ජනාධිපති මාධ්‍ය අංශය පැවසීය.", "URL": "https://sinhala.adaderana.lk/news.php?nid=79159", "Category": null, "Parent URL": null}