{"Source": "Adaderana", "Timestamp": "January 21, 2018 12:35 pm", "Headline": "ගංජා හේන වටලන්න ගිය පොලීසියට වන අලියෙක් නිසා නොසිතූ අකරතැබ්බයක්", "News Content": "කතරගම, ලුණුගම්වෙහෙර වනෝද්‍යානයේ දී පොලිස් නිලධාරියෙකුගේ අස්ථානගත වු ගිනි අවියක් සොයා පොලිස් විශේෂ කාර්යය බලකාය මෙහෙයුමක් ආරම්භ කර තිබේ. කතරගම පොලිසියේ නිලධාරින් කණ්ඩායමක් ඊයේ (20) අලුයම වනෝද්‍යානයේ ගංජා හේනක් වැටලීමට ගිය අවස්ථාවේ වන අලි ප්‍රහාරයකට ලක්ව ඇති බව වාර්තා වේ. පසුව පොලිස් නිලධාරින් දිවි බේරාගැනීමට දිවයාමේ දී පොලිස් නිලධාරියෙකු සතුව තිබූ ටී-56 ගිනි අවියක් අතින් ගිලිහී අස්ථානගත වී තිබේ. වන අලි ප්‍රහාරයෙන් පොලිස් කොස්තාපල්වරුන් දෙදෙනෙකු තුවාල ලබා ඇති අතර ඔවුන් කතරගම රෝහලට ඇතුළත් කර ඇති බව පොලිස් මූලස්ථානය සඳහන් කළේය. අස්ථානගත වූ ගිනි අවිය සෙවීමේ කටයුතු පොලිස් විශේෂ කාර්යය බලකා නිලධාරීන්ගේ සහයෝගය මත ආරම්භ කර ඇති බව කතරගම පොලිසිය සඳහන් කළේය.", "URL": "https://sinhala.adaderana.lk/news.php?nid=83302", "Category": null, "Parent URL": null}