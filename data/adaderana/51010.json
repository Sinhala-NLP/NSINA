{"Source": "Adaderana", "Timestamp": "April 30, 2015 12:25 pm", "Headline": "19 සම්මත වීම ගැන අමෙරිකාවේ ප්‍රසාදය", "News Content": "19 වන ආණ්ඩුක්‍රම ව්‍යවස්ථා සංශෝධන කෙටුම්පත සම්මත කර ගැනීම පිළිබඳව අමෙරිකාව ප්‍රසාදය පළ කර තිබේ.අමෙරිකානු රාජ්‍ය දෙපාර්තමේන්තුවේ ප්‍රකාශිකා මාරි හාෆ් පෙන්වාදෙන්නේ මෙය ශ්‍රී ලංකාවේ නව රජයේ අභ්‍යන්තර ප්‍රතිසන්ධාන ක්‍රියාවලියේ එක් පියවරක් ලෙස සැලකිය හැකි බවයි. 19 වන ආණ්ඩුක්‍රම ව්‍යවස්ථා සංශෝධනය පාර්ලිමේන්තුවේදී සම්මත වීම පිළිබඳ අමෙරිකානු රාජ්‍ය දෙපාර්තමේන්තුවේ ඊයේ පැවති දෛනික මාධ්‍ය හමුවේදී මාධ්‍යවේදියෙකු ප්‍රශ්න කර ඇත.ඊට පිළිතුරු ලබාදෙමින් අමෙරිකානු රාජ්‍ය දෙපාර්තමේන්තුවේ ප්‍රකාශිකා මාරි හාෆ් පෙන්වා දී ඇත්තේ අදාළ සංශෝධනය හරහා ජනාධිපතිවරයා සතු බලතල කප්පාදු කිරීමක් සිදුව ඇති බවයි.ඒ සම්බන්ධයෙන් අමෙරිකානු රජයේ ප්‍රසාදය පළ කරන බව ඇය ප්‍රකාශකර ඇත.මේ අතර අමෙරිකානු රාජ්‍ය ලේකම් ජෝන් කෙරී ලබන 02 වනදා දිවයිනට පැමිණිමට නියමිතය.දෙරට අතර සබඳතා ශක්තිමත් කරගැනිම අමෙරිකානු රාජ්‍ය ලේකම්වරයාගේ මෙරට සංචාරයේ අරමුණ වී තිබේ.අමෙරිකාවේ එවකට හිටපු රාජ්‍ය ලේකම් කොලින් පවෙල් 2004 වසරේදී මෙරට කළ සංචාරයෙන් අනතුරුව අමෙරිකානු රාජ්‍ය ලේකම්වරයෙකු ශ්‍රී ලංකාවට පැමිණෙන්නේ වසර 11ට පසුවය.", "URL": "https://sinhala.adaderana.lk/news.php?nid=51010", "Category": null, "Parent URL": null}