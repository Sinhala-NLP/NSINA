{"Source": "Adaderana", "Timestamp": "February 4, 2018 02:39 pm", "Headline": " අපේක්ෂිකාවට ලිංගික අතවර කරලා සැකකරු පැනලා ගිහින්", "News Content": "මෙවර පළාත් පාලන ආයතන ඡන්ද විමසීමට ඉදිරිපත්ව සිටින අපේක්ෂිකාවකට ලිංගික අතවර සිදුකළ පුද්ගලයෙකු අත්අඩංගුවට ගැනීම සඳහා වැලිකන්ද පොලීසිය විමර්ශන ආරම්භ කර තිබේ. පසුගිය දෙවැනිදා මෙය සිදුව ඇති අතර ඒ සම්බන්ධයෙන් අදාළ අපේක්ෂිකාව විසින් සිදුකරන ලද පැමිණිල්ලකට අනුව වැලිකන්ද පොලීසිය විසින් මෙම විමර්ශනය ආරම්භ කර ඇති බව පොලිස් මූලස්ථානය සඳහන් කළේය. එම කාන්තාව මේ වන විට රෝහල්ගතව ප්‍රතිකාර ලබන අතර සිද්ධියට අදාළ සැකකරු ප්‍රදේශයෙන් පළාගොස් ඇති බව සඳහන්ය. මේ අතර පළාත් පාලන ආයතන ඡන්ද විමසීමට අදාළව ඊයේ දිනය තුළ පමණක් දිවයිනේ විවිධ පොලිස් ස්ථානවලට සිද්ධීන් 36ක් වාර්තා වී තිබේ. එම සිද්ධීන්වලට අදාළව පුද්ගලයින් 25 දෙනෙකු අත්අඩංගුවට ගෙන ඇති බව පොලිස් මුලස්ථානය සඳහන් කළේය. පසුගිය නව වැනිදා සිට මේ දක්වා වූ කාලය තුළ සිද්ධීන් 612කට අදාළව පුද්ගලයින් 405 දෙනෙකු අත්අඩංගුවට ගෙන ඇති අතර අපේක්ෂකයින් 43 දෙනෙකු ද ඒ අතර වන බව සඳහන්ය.", "URL": "https://sinhala.adaderana.lk/news.php?nid=83963", "Category": null, "Parent URL": null}