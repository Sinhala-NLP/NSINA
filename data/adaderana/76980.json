{"Source": "Adaderana", "Timestamp": "September 1, 2017 11:30 am", "Headline": "එංගලන්ත ක්‍රීඩා පිටියකට හදිසියේ ඊතලයක් එයි", "News Content": "එංගලන්ත ප්‍රාන්ත ක්‍රිකට් තරඟාවලියේ තරඟයක් අතරතුර ක්‍රීඩා පිටියට හදිසියේ ඊතලයක් පතිතවීම හේතුවෙන් ආරක්ෂක හේතුන් මත තරඟය අත්හැර දැමිමට තරඟ තීරකයින් පියවර ගෙන තිබේ. සරේ කණ්ඩායම සහ මිඩ්ල්සෙක්ස් කණ්ඩායම් අතර ලන්ඩන්හි ඕවල් ක්‍රීඩාංගණයේ පැවති තරඟය අතරතුර මෙය සිදුව ඇති බව විදෙස් මාධ්‍ය වාර්තා කළේය. සිද්ධියත් සමඟ ක්‍රීඩා පිටියේ සිටි ක්‍රීඩකයින් වහාම ඉවත් කිරිමට විනිසුරුවරුන් පියවර ගෙන ඇති අතර ක්‍රීඩාංගණයේ ආරක්ෂාව තහවුරු කිරිම සඳහා අතිරේක පොලිස් කණ්ඩායම් යෙදවිමට ද එරට ආරක්ෂක අංශ කටයුතු කර තිබේ. කෙසේවෙතත් සිද්ධියෙන් කිසිදු පුද්ගලයෙකුට අනතුරක් සිදුව නොමැති බව වාර්තා වෙයි. ක්‍රීඩාංගණයට එපිටින් පිහිටි ප්‍රදේශයක සිට කිසියම් පුද්ගලයෙකු විසින් එම ඊතලය ක්‍රීඩා පිටියට යොමු කර ඇති අතර මෙය ත්‍රස්ත ක්‍රියාවක් නොවන බවට ලන්ඩන් ආරක්ෂක අංශ විශ්වාසය පල කරයි.", "URL": "https://sinhala.adaderana.lk/news.php?nid=76980", "Category": null, "Parent URL": null}