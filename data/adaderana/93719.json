{"Source": "Adaderana", "Timestamp": "August 3, 2018 07:15 am", "Headline": "ශ්‍රී ලංකා රජයේ වියදමින් මෙරට සංචාරය කළ බ්‍රිතාන්‍ය මන්ත්‍රීවරයා ස්වාධීන මන්ත්‍රී ලේඛනයට", "News Content": "ශ්‍රී ලංකාවේ රජයේ අනුග්‍රහයෙන් සිදු කළ සංචාරය සම්බන්ධයෙන් කරුණු අනාවරණය නොකිරීම පිළිබඳ විමර්ශනයකට යටත්ව සිටින බ්‍රිතාන්‍ය පහල මන්ත්‍රී මණ්ඩල සාමාජික ඉයන් පෙයිස්ලි ස්වාධීන මන්ත්‍රිවරයෙකු ලෙස එරට පාර්ලිමේන්තු මන්ත්‍රී ලේඛනයට ඇතුළත් කර තිබේ. අදාළ සංචාරය තුළින් විනය නීති කඩකළ බවට තහවුරුවිම හේතුවෙන් ඔහුට දින 30ක කාලයක් පාර්ලිමේන්තු කටයුතුවලට සහභාගීවිම අත්හිටුවා තිබුණි. මේ සම්බන්ධයෙන් පහල මන්ත්‍රී මණ්ඩල ප්‍රකාශකයා සඳහන් කර ඇත්තේ ඉයන් පෙයිස්ලි මන්ත්‍රීවරයාගේ නම ඩී.යූ.පී පක්ෂ නාමලේඛනයෙන් ඉවත් කර ස්වාධින නාමලේඛනය යටතට පත් කිරීම තුළින් ඔහු පක්ෂයෙන් ඉවත් කළ බවක් අදහස් නොවන බවයි. අදාළ පක්ෂයෙන් විමසීමකින් තොරව එලෙස ඉවත් කිරීමේ හැකියාවක් නොමැති බව ද ඔහු ප්‍රකාශ කර තිබේ. මේ සම්බන්ධයෙන් ඩී.යූ.පී පක්ෂ ප්‍රකාශකයෙකු සඳහන් කර ඇත්තේ මන්ත්‍රීවරයාට එරෙහි විමර්ශනය තවදුරටත් ක්‍රියාත්මක වන බවයි.", "URL": "https://sinhala.adaderana.lk/news.php?nid=93719", "Category": null, "Parent URL": null}