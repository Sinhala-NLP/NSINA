{"Source": "Adaderana", "Timestamp": "September 11, 2019 07:00 am", "Headline": "කෝකිලායි වෙඩි තැබීමකට අත්අඩංගුවට ගත් නාවිකයින 12ක් රිමාන්ඩ්", "News Content": "කෝකිලායි මුහුදු තීරයේ වෙඩි තැබිමේ සිද්ධියක් සම්බන්ධයෙන් අත්අඩංගුවට ගත් නාවික හමුදා නිලධාරින් දෙදෙනා සහ සෙබළුන් 10 දෙනා රක්ෂිත බන්ධනාගාර ගත කර තිබේ. අදාල සිද්ධිය සම්බන්ධයෙන් එම නාවික හමුදා සාමාජිකයින් 12 දෙනා ඊයේ දිනයේ අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. පසුගිය අගෝස්තු 28 වනදා රාත්‍රියේ කෝකිලායි මුහුදු තීරයේ මුර සංචාරයේ නිරතව සිටි නාවික හමුදා යාත්‍රාවකට සැකකටයුතු යාත්‍රාවක් නිරික්ෂණය වී ඇති අතර පසුව එම යාත්‍රාව නවතන ලෙසට සංඥා කර තිබුණ ද එය නතර නොකිරිම හේතුවෙන් නාවික හමුදා සෙබළුන් විසින් එම යාත්‍රාවට වෙඩි තබා තිබේ. අගෝස්තු මස 29 වන දින එම යාත්‍රාවේ සිටි සැකකරුවන් තිදෙනෙකු නාවික හමුදාව විසින් කුච්චිවේලි පොලිසියට භාරදී තිබුණි. අදාල සිද්ධිය සම්බන්ධයෙන් ත්‍රිකුණාමලය වරාය පොලිසිය විසින් නාවික හමුදා නිළධාරින් දෙදෙනෙකුගෙන් සහ නාවික හමුදා සෙබළුන් 10 දෙනෙකුගෙන් ප්‍රකාශ ලබා ගෙන ඇති අතර අදාල ප්‍රකාශ ලබා ගැනිමෙන් පසු එම නාවික හමුදා සාමාජිකයින් මුදාහැර තිබේ. අදාල සැකකරුවන් අගෝස්තු මස 30 වනදා ත්‍රිකුණාමලය මහේස්ත්‍රාත් අධිකරණයට ඉදිරිපත් කිරිමෙන් පසු ශරිර ඇප මත මුදාහරින ලෙස මහේස්ත්‍රාත්වරයා නියෝග කර තිබු අතර ත්‍රිකුණාමලය පොලිසියට ඉදිරි විමර්ශන කටයුතු සිදු කරන ලෙස නියෝග කර තිබුණි. ඒ අනුව ත්‍රිකුණාමලය පොලිසිය අදාල වෙඩි තැබීමේ සිද්ධිය සම්බන්ධයෙන් නාවික හමුදා සාමාජිකයින් 12 දෙනෙකු අත්අඩංගුවට ගෙන ඊයේ දිනයේ අධිකරණයට ඉදිරිපත් කිරිමෙන් අනතුරුව ඔවුන් ලබන 16 වනදා දක්වා රක්ෂිත බන්ධනාගාර ගත කිරිමට නියෝග කර ඇති මහේස්ත්‍රාත්වරයා එදින ඔවුන් හදුනාගැනිමේ පෙරෙට්ටුව සදහා ඉදිරිපත් කරන ලෙස ද නියෝග කර තිබේ.", "URL": "https://sinhala.adaderana.lk/news.php?nid=118816", "Category": null, "Parent URL": null}