{"Source": "Adaderana", "Timestamp": "May 31, 2010 02:09 pm", "Headline": "අදහස් වලට තවදුරටත් ඉඩ ", "News Content": "පක්ෂ ප්‍රතිසංවිධාන කටයුතු වෙනුවෙන් අදහස් ඉදිරිපත් කිරීම සඳහා අද සිට දින 3ක කාලයක් වෙන් කර තිබෙන බව එක්සත් ජාතික පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා පවසයි. අදාළ කාලය තුළ පක්ෂ ක්‍රියාකාරීන්ට මෙන්ම පක්ෂයට හිතැති ඕනෑම අයෙකුට යෝජනා ඉදිරිපත් කළ හැකි බව ඔහු පෙන්වාදෙයි. පක්‍ෂයේ ප්‍රතිසංවිධාන කටයුතු සම්බන්ධයෙන් කල්මැරීමක් සිදුකරන බවට විවිධ පාර්ශව චෝදනා එල්ල කළ ද ප්‍රතිසංවිධාන කටයුතු සිදුකෙරෙන්නේ ඉතා ක්‍රමානුකූලව බව කරුණාතිලක මහතා අවධාරණය කළේය. ප්‍රතිසංවිධානය වෙනුවෙන් ඉදිරිපත් කරන සියලු යෝජනා ජූලි මස අග හෝ අගෝස්තු මස මුල පැවැත්වෙන පක්ෂ වි‍ශේෂ සම්මේලනයට ඉදිරිපත් කෙරෙන බව අද කොළඹ පැවති මාධ්‍ය හමුවකට එක්වෙමින් ඔහු වැඩිදුරටත් පැවසුවේය. එමෙන්ම සීපා ගිවිසුම සම්බන්ධව තවමත් එක්සත් ජාතික පක්ෂය දැනුවත් කර නොමැති බව එම මාධ්‍ය හමුවේදී අදහස් දැක්වූ එක්සත් ජාතික පක්ෂ පාර්ලිමේන්තු මන්ත්‍රී ජයලත් ජයවර්ධන මහතා ප්‍රකාශ කළේය.", "URL": "https://sinhala.adaderana.lk/news.php?nid=8730", "Category": null, "Parent URL": null}