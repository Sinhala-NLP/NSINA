{"Source": "Adaderana", "Timestamp": "August 13, 2011 08:30 am", "Headline": "පොතුවිල්හි ඇඳිරි නීතිය ඉවතට", "News Content": "පොතුවිල් ප්‍රදේශයට පනවා තිබූ පොලිස් ඇඳිරිනීතිය ඉවත් කර තිබේ. ඊයේ(12) දිනය පුරා ප්‍රදේශයේ පැවති නොසන්සුන්කාරී තත්ත්වය පාලනය කිරීම සඳහා ඊයේ රාත්‍රී 8 සිට පොලිස් ඇඳිරිනීතිය පැනවූ බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පැවසුවේය. වන අලි සංගණනයට ගිය නිලධාරීන් දෙදෙනකුට ප්‍රදේශවාසීන් විසින් පහරදී තිබූ අතර ඊට සම්බන්ධ සැකකරුවන් සිව්දෙනෙකු පොලිස් අත්අඩංගුවට පත්විය. එම සැකකරුවන් නිදහස් කරන ලෙස ඉල්ලමින් ප්‍රදේශවාසීන් විරෝධතා ව්‍යාපාරයක් ආරම්භ කළ අතර පසුව එය ගැටුමක් බවට වර්ධනය වූ බව පොලිසිය සඳහන් ‍කළේය. පිරිස පාලනය කිරීම සඳහා කඳුළු ගෑස් ප්‍රහාර එල්ල කිරීමට ද සිදුව තිබුණි. ගැටුම් අතරතුර දී 24 හැවිරිදි පුද්ගලයෙකු මියගොස් ඇති බව පොතුවිල් පොලිසිය සඳහන් කරයි. මේ වන විට ප්‍රදේශයේ ආරක්ෂාව සඳහා පොලිස් විශේෂ කාර්යය බලකාය යොදවා තිබෙන බව පොලිස් මාධ්‍ය ප්‍රකාශකවරයා පැවසුවේය. මේ අතර පහරකෑමට ලක්වූ වනජීවී නිලධාරීන් දෙදෙනා දමන මූලික රෝහලේ ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=18027", "Category": null, "Parent URL": null}