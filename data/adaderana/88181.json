{"Source": "Adaderana", "Timestamp": "April 28, 2018 09:12 am", "Headline": "රත්‍රං හා ස්වර්ණාභරණ තොගයක් මෙරටින් ගෙනියන්න හදපු 4 ක් අත්අඩංගුවට", "News Content": "තම සිරුරු වල විවිධ රහස් ස්ථාන තුළ සගවා ගෙන රුපියල් ලක්ෂ 90 කට ආසන්න වටිනාකමකින් යුත් රත්‍රං තොගයක් , නීතිවිරෝධී ලෙස ඉන්දියාව බලා රැගෙන යෑමට තැත් කළ ශ්‍රී ලාංකික ගුවන්ඟීන් සිව් දෙනෙකු 4/27 දින රාත්‍රී කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බැව් රේගු මාධ්‍ය ප්‍රකාශක සුනිල් ජයරත්න මහතා පැවසීය. මොවුන් අතර කොළඹ මාලිගාවත්ත ප්‍රදේශයේ පදිංචි 47 හැවිරිදි කාන්තාවක්, 26 හැවිරිදි වත්තල ප්‍රදේශයේ පදිංචි කාන්තාවක මෙන්ම වැල්ලම්පිටිය ප්‍රදේශයේ පදිංචි 44 හැවිරිදි කාන්තාවක ද සිටින අතර , යාපනය ප්‍රදේශයේ ඉපිද , දැනට කොළඹ ප්‍රදේශයේ පදිංචිව සිටින 48 හැවිරිදි පිරිමි පුද්ගලයකු ද සිටී. ඔවුන් 4/27 දින රාත්‍රී 9.30 ට පමණ ජෙට් එයා වේස් ගුවන් සේවයේ 9 ඩබ්ලිව් .- 251 දරන ගුවන් යානයෙන් ඉන්දියාවේ මුම්බායි වෙත යෑමට කටුනායක ගුවන් තොටුපොළ වෙත පැමිණ සිටියහ. ඔවුන් පිළිබඳව තොරතුරු කළින් ම ගුවන් තොටුපොළ රේගුව වෙත ලැබී තිබූ බැවින් , මොවුන් අත් අඩංගුවට ගෙන පරීක්ෂා කිරීමේ දී , ඔවුන්ගේ ගුද මාර්ගයේ , ලිංගික ප්‍රදේශයේ ඇතුළු තවත් ස්ථාන වල මෙම රත්‍රං තොගය සගවා ගෙන තිබී රේගු නිලධාරීන් විසින් සොයා ගෙන තිබුණි. රත්‍රං කැබලි , ස්වර්ණාභරණ සහ රිදී ආලේපිත ස්වර්ණාභරණ ද මෙසේ රේගු නිලධාරීන් විසින් අත් අඩංගුවට ගෙන තිබූ අතර , ඒවායේ මුළු බර කිලෝ ග්‍රෑම් 01 යි ග්‍රෑම් 576.58 ක් බව රේගු මාධ්‍ය ප්‍රකාශකවරයා පැවසීය. මෙම අත් අඩංගුවට ගැනීම සහකාර රේගු අධිකාරීවරුන් වන පී.රෙන්ගරාජ් , අමිල සංජීව , වරුණ ගුණසිංහ සහ තරංග ගුණසේකර යන මහත්වරුන් විසින් සිදු කර තිබූ අතර , මේ පිළිබඳ විමර්ශන කටයුතු ගුවන් තොටුපොළ රේගු අධ්‍යක්ෂ ඕ.එම්.ජබීර් සහ නියෝජ්‍ය රේගු අධ්‍යක්ෂ විපුල මිනුවන්පිටිය යන මහත්වරුන්ගේ අධීක්ෂණය යටතේ එම්.ඉබ්‍රාහිම් , ශාන්ත සුමනසේකර යන මහත්වරුන් විසින් පැවැත්වීය. මේ පිළිබඳව වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ආර්.සී.ලිවේරා මහතා විසින් පැවැත්වීය. එහිදී මෙම රත්‍රං තොගය රාජසන්තක කර මෙම ගුවන් මඟීන් සිව් දෙදෙනාට රුපියල් ලක්ෂ 15 ක දඩ මුදලක් ගෙවන ලෙස ද නියෝග කර තිබේ.", "URL": "https://sinhala.adaderana.lk/news.php?nid=88181", "Category": null, "Parent URL": null}