{"Source": "Adaderana", "Timestamp": "October 15, 2016 03:41 pm", "Headline": " බදුල්ල දුම්රිය ස්ථානයට කාමර 10ක ගිමන් හලක්", "News Content": "ප්‍රධාන දුම්රිය ස්ථාන 25ක් තෝරාගෙන එම දුම්රිය ස්ථානවලින් ගමන් අවසන් කරන මගීන්ට විවේකාගාර සහ නවාතැන් සහන මිලට ලබා ගැනීම සඳහා වැඩපිළිවෙළක් ආරම්භ කර තිබේ.එහි පියවරක් ලෙස කන්ද උඩරට ප්‍රධානතම සහ අවසන් දුම්රිය ස්ථානය වන බදුල්ල දුම්රිය ස්ථාන පරිශ්‍රයේ රු.ලක්ෂ 230ක වියදමින් සියළු පහසුකම් සහිත කාමර 10කින් යුත් ගිමන්හලක් ඉදිකිරීම අද (15) ආරම්භ කර ඇත.මෙහි ඉදිකිරිම් කටයුතු 2017 වර්ෂයේ අප්‍රේල් මස වන විට ඉදිකිරිම් අවසන්කොට ජනතා අයිතියට පත් කිරිමට නියමිතව ඇත. මෙහි ඉදිකිරිම් කටයුතු සිදුකරනු ලබන්නේ CECB ආයතනය විසිනි. මෙම ගිමන්හලේ කාමර සහන මිලකටද මගීන්හට ලබාදීමට කටයුතු කරන අතර, ඕනෑම ප්‍රධාන දුම්රිය ස්ථානයකින් මෙහි කාමර පහසුකම් වෙන්කරවා ගැනීමට හැකියාව ලැබෙනු ඇත. මෙම ඉදිකිරිම් කටයුතු ආරම්භ කිරිම ප්‍රවාහන හා සිවිල් ගුවන්සේවා අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් සිදු කෙරුණු අතර, මෙම අවස්ථාවට ඌව පළාත් ප්‍රධාන අමාත්‍ය චාමර සම්පත් දසනායක, ඌව පළාත් සභා මන්ත්‍රී එම්.පී.ලීලසේන, දුම්රිය සමාන්‍යාධිකාරි බී.ඒ.පී.ආරියරත්න යන මහත්වරුන් ඇතුළු ඌව පළාත් දේශපාලන නියෝජිතයන් රැසක්ද සහභාගී වුහ.මෙහිදි අදහස් ප්‍රකාශ කළ අමාත්‍ය නිමල් සිරිපාල ද සිල්වා මහතා කියා සිටියේ ‘‘ මේ වන විට උඩරට දුම්රිය මාර්ගය සංචාරක තෝතැන්නක් වී ඇති බවත්, ඒ නිසා මෙම මාර්ගය සහ දුම්රිය ස්ථාන නවීකරණය කළ යුතු බවත්ය.එමෙන්ම උඩරට දුම්රිය මාර්ගය යුරෝපීයයන් විසින් භූගෝලිය පසුභිමද සලකා බලමින් විශේෂ ඉංජිනේරු පිළිවිතර මගින් ඉදිකර ඇති බවත්, මෙම මාර්ගයේ ධාවනය කරවිම සඳහා යුරෝපීය දුම්රිය එංජින් ආනයනය කිරීමට රජය මගින් කටයුතු කරන බවත්ය.", "URL": "https://sinhala.adaderana.lk/news.php?nid=65075", "Category": null, "Parent URL": null}