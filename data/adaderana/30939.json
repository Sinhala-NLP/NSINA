{"Source": "Adaderana", "Timestamp": "January 21, 2013 11:22 am", "Headline": "පාපැදියේ පස්ස රතු කරන්නට විශේෂ නීති", "News Content": "රාත්‍රී කාලයේ පාපැදි භාවිතා කරන්නන් වෙනුවෙන් දැනට යෝජිත නීති දැඩිව ක්‍රියාත්මක කිරීමට පොලිස් දෙපාර්තමේන්තුව තීරණය කර තිබේ. රාත්‍රී කාලයේ දී පාපැදි ධාවනය කිරීමේ දී පාපැදිවල පිටුපස රතු පැහැති පරාවර්ථක සවිකළ යුතු බවට විශේෂ ගැසට් පත්‍රයක් නිකුත් කර ඇති බව පොලීසිය සඳහන් කළේය. ඒ අනුව 1987.12.29 වැනි දිනැති රජයේ ගැසට් පත්‍රය මගින් සහ 1951 අංක 37 දරණ වාහන පනතේ 37 සහ 38 යන වගන්තිවලින් ද මෙම නීතිය පනවා තිබේ. කෙසේ වෙතත් මේ වන විට රාත්‍රී කාලයේ සිදුවන අනතුරුවලින් බොහොමයක් පාපැදි අනතුරු බව පොලීසිය සඳහන් කළේය. මෙයට හේතුවී ඇත්තේ රාත්‍රී කාලයේ දී නිවැරදි ආරක්ෂිත ක්‍රමවේද භාවිතා නොකරමින් පාපැදි ධාවන කිරීම බව ද පොලීසිය පවසයි. මෙම තත්ත්වය තුළ පාපැදි පිටුපසු රතු පැහැති පරාවර්ථක සවි කිරීම අනිවාර්යය කිරීමට පොලීසිය තීරණය කොට තිබේ. මෙලෙස කටයුතු නොකරන පාපැදිකරුවන්ට එරෙහිව ඉදිරියේ දී දැඩිව නීතිය ක්‍රියාත්මක කරන බව පොලීසිය සඳහන් කළේය. පාපැදිකරුවන් මේ සම්බන්ධයෙන් දැඩිව අවධානය යොමු කරන ලෙස ද පොලිස් මූලස්ථානය දැනුම්දෙයි.", "URL": "https://sinhala.adaderana.lk/news.php?nid=30939", "Category": null, "Parent URL": null}