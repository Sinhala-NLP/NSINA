{"Source": "Adaderana", "Timestamp": "July 3, 2019 11:06 am", "Headline": "ලිබියාවේ සංක්‍රමණික රැඳවුම් මධ්‍යස්ථානයකට ප්‍රහාරයක්-40ක් මරුට", "News Content": "රටේ පවතින අස්ථාවර තත්ත්වය හේතුවෙන් ලිබියාවේ ට්‍රිපොලි අගනුවර නිරන්තරයෙන් ගැටුම් හට ගනියි. අර්බුදය තවත් උඝ්‍ර කරමින් අගනුවර වෙත එල්ල වූ ගුවන් ප්‍රහාරයකින් එහි සංක්‍රමණික රැඳවුම් මධ්‍යස්ථානයක සිටි රැඳවූවන් 40කට ආසන්න පිරිසක් මියගොස් ඇත. ලිබියාවේ ට්‍රිපොලි අගනුවර පිහිටි සංක්‍රමණික රැඳවුම් මධ්‍යස්ථානයක් වෙත එල්ල වූ ගුවන් ප්‍රහාරයකින් රැඳවූවන් විශාල පිරිසක්මියගොස් ඇත. ප්‍රහාරයෙන් අනතුරුව දැවැන්ත පිපිරීමක් සිදුවු බවත්, ඉන් මියගිය පිරිසට අමතරව තවත් 80කට ආසන්න පිරිසක් තුවාල ලබාඇති බවත් සඳහන්ය. සිදුවීමෙන් මියගිය පිරිසෙන් බහුතරය අප්‍රිකාවේ සිට යුරෝපය වෙත ගමන් කිරීමට පැමිණි සංක්‍රමණිකයන් බවට වාර්තා වෙයි. ප්‍රහාරයේ වගකීම ස්වයං පාලනයක් පවත්වාගෙන යන ලිබියානු ජාතික හමුදාව බාර ගතයුතු බව එක්සත් ජාතීන්ගේ සහාය ලබන ලිබියානු රජයේ අගමැතිවරයා පවසයි. කෙසේ නමුත් එම සන්ධානයේ නායක කලීෆා හෆතාර් එම චෝදනා එක හෙලා ප්‍රතික්ෂේප කර ඇත. 2011 වසරේදී හිටපු පාලක මුවම්මර් ගඩාෆි පාලනය පෙරළා දැමීමෙන් අනතුරුව ලිබියාවේ දේශපාලනමය තත්ත්වය අස්ථාවර වුණි. ඉන් අනතුරුව රටපුරා විවිධ ප්‍රචණ්ඩ ක්‍රියා සුලභ වූ අතර වරෙක දියුණු රාජ්‍යයක්ව පැවැති ලිබියාව මේ වනවිට දැඩි ආර්ථික අර්බුදවලට මුහුණදෙමින් සිටියි.", "URL": "https://sinhala.adaderana.lk/news.php?nid=113260", "Category": null, "Parent URL": null}