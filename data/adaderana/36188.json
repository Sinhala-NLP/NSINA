{"Source": "Adaderana", "Timestamp": "July 29, 2013 11:34 am", "Headline": "අල්ලස් කොමිසම ශිරාණිට නඩුදායි - අධිකරණයේ පෙනී සිටින්නැයි නොතීසි!", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට අධිකරණය හමුවේ ලබන සැප්තැම්බර් මස 16දා පෙනී සිටින ලෙසට කොළඹ ප්‍රධාන මහේස්ත්‍රාත් ගිහාන් පිලපිටිය මහතා අද (29) නොතීසි නිකුත් කර තිබේ. ඒ අල්ලස් හෝ දූෂණ විමර්ශන කොමිසම විසින් කොළඹ ප්‍රධාන මහේස්ත්‍රාත්වරයා හමුවේ අද ගොනු කළ නඩු 3ක් සැලකිල්ලට ගැනීමෙන් පසුව බව අද දෙරණ අධිකරණ වාර්තාකරු පැවසීය. 2010, 2011 හා 2012 වසරවලදී ඇයගේ වත්කම් හා බැරකම් ප්‍රකාශ නොකිරීම ඇයට එරෙහිව එල්ල වී ඇති චෝදනාය. ඒ අනුව අදාළ වර්ෂ 3ට අදාළව අල්ලස් කොමිසම අධිකරණය හමුවේ නඩු 3ක් පැවරූ බව අප වාර්තාකරු වැඩිදුරටත් පැවසීය. හිටපු අගවිනිසුරුවරිය ඇය එම තනතුර දැරූ කාලයේදී උපයාගත් වත්කම් සම්බන්ධයෙන් අල්ලස් කොමිසම අවස්ථා කිහිපයකදී ඇයගෙන් ප්‍රශ්න කිරීමක්ද සිදුකරන ලදී.", "URL": "https://sinhala.adaderana.lk/news.php?nid=36188", "Category": null, "Parent URL": null}