{"Source": "Adaderana", "Timestamp": "May 5, 2019 12:43 pm", "Headline": "කිරිඳිඔයෙන් මතු වූ පතරොම් තොගයක් සමඟ තරුණයෙක් අත්අඩංගුවට", "News Content": "මොණරාගල වැල්ලවාය ප්‍රධාන මාර්ගයේ වැල්ලවාය නගරයට නුදුරින් කිරිඳිඔය පාලම අසළ සහ කිරිඳිඔයේ තිබී ටී 56 උණ්ඩ තොගයක් හමුවී ඇත. යුද හමුදා නිලධාරීන් වෙත ලැබුණු තොරතුරක් අනුව මෙම උණ්ඩ තොගය සොයාගෙන ඇති අතර කිසියම් පුද්ගලයකු විසින් උණ්ඩ තොගය කිරිඳිඔයට විසිකර ඇති බවට පොලීසිය සැක පල කරයි. මේ වන විට යුද හමුදා නිලධාරීන් සහ පොලීසිය එක්ව කිරිඳිඔයේ තවත් උණ්ඩ තිබේද යන්න සොයා මෙහෙයුමක් ආරම්භ කර ඇති අතර මේ වන විට ටී පනස් හය ජීව උණ්ඩ දහ අටක් සොයාගෙන ඇති බව අද දෙරණ වාර්තාකරු ප්‍රකාශ කර සිටියි. එම උණ්ඩ අලුත්ම උණ්ඩ තොගයක් බව යුද හමුදාව පවසා ඇත. මේ වන විටත් උණ්ඩ සොයා මෙහෙයුමක් ක්‍රියාත්මක වන අතර වැල්ලවාය මොණරාගල මාර්ගයේ ආනපල්ලම ප්‍රදේශයේ මාර්ගයක් අසළ දමා ගොස් තිබූ යුද හමුදා නිල ඇදුමක්ද පොලිස් නිලධාරීන් විසින් සොයාගෙන ඇත. ඊට අමතරව කිරිඳි ඔය පාලම අසල උණ්ඩ සොයා සිදු කරන මෙහෙයුම වීඩීයෝ ගත කල දමිළ තරුණයෙක් පොලිස් අත්අඩංගුවට ගෙන ඇති අතර ඔහුගේ ජංගම දුරකථනය පරික්ෂා කිරිමේ දී එහි තිබී තවුහිද් ජමාද් සංවිධානයේ ජායාරූප කිහිපයක් ද හමු වී ඇත. එම සැකකරු යාපනය ප්‍රදේශයේ පදිංචි විසි හතර හැවිරිදි පුද්ගලයකු වන අතර සැකකරු වැල්ලවාය පොලිස් නිලධාරීන් විසින් විමර්ශන සඳහා වැල්ලවාය පොලීසිය වෙත රැගෙන ගොස් ඇත. වැල්ලවාය පොලීසිය සහ යුද හමුදාව සිදුවීම් සම්බන්ධයෙන් ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=109281", "Category": null, "Parent URL": null}