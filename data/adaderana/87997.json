{"Source": "Adaderana", "Timestamp": "April 25, 2018 11:33 am", "Headline": " 20 වෙනි ව්‍යවස්ථා සංශෝධනය පෞද්ගලික මන්ත්‍රී යෝජනාවක් ලෙස ගේනවා", "News Content": "ආණ්ඩුක්‍රම ව්‍යවස්ථාවට ගෙන එන 20 වන සංශෝධනය පෞද්ගලික මන්ත්‍රී යෝජනාවක් ලෙස ඉදිරිපත් කිරීමට කටයුතු කරන බව ජනතා විමුක්ති ‍පෙරමුණ පවසයි. අද සිය පක්ෂ මූලස්ථානයේ පැවති මාධ්‍ය හමුවකදී ජනතා විමුක්ති පෙරමුණු නායක අනුර කුමාර දිසානායක මහතා සඳහන් කළේ එළඹෙන මැයි මාසයේදී මෙම යෝජනාව පාර්ලිමේන්තුවට ඉදිරිපත් කිරීමට කටයුතු කරන බවයි. මෙම යෝජනාව පසුගිය අප්‍රේල් මාසයේදී පාර්ලිමේන්තුවට ඉදිරිපත් කිරීමට සැලසුම් කලද එය විවිධ කරුණු හේතුවෙන් කල් දැමීමට සිදු වූ බව ඔහු සඳහන් කළේය. මෙය පාර්ලිමේන්තුවට ඉදිරිපත් කිරීමෙන් අනතුරුව මහා නායක හිමිවරුන් ඇතුළු දේශපාලන පක්ෂ නියෝජිතයින් සහ සිවිල් සංවිධාන සමඟ සාකච්ඡා කිරීමට බලාපොරොත්තු වන බවද ජනතා විමුක්ති පෙරමුණු නායකයා සඳහන් කළේය. නව ආණ්ඩුක්‍රම ව්‍යස්ථාවක් සකස් කිරීමට වත්මන් ආණ්ඩුව පියවර ගත්තද එය මේ වන විට අතරමඟ නැවතී ඇති බවද අනුර කුමාර දිසානායක මන්ත්‍රීවරයා පැවසුවේය. පවතින තත්තවය හමුවේ මෙම යෝජනාව ඉදිරිපත් කිරීමට සුදුසුම අවස්ථාව මෙය බව ජනතා විමුක්ති පෙරමුණු නායක අනුර කුමාර දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=87997", "Category": null, "Parent URL": null}