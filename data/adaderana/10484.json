{"Source": "Adaderana", "Timestamp": "August 28, 2010 08:24 am", "Headline": "කෝටි 5 ක වංචාකාරියට ඇප ලැබෙයි", "News Content": "විදේශ රැකියා ලබාදෙන බව පවසා රුපියල් කෝටි 50 කට අධික මුදලක් වංචා කළ බවට අත්අඩංගුවට ගත් කාන්තාවක දැඩි ඇප කොන්දේසි සහිතව මුදාහැරීමට කොළඹ මහේස්ත්‍රාත් අධිකරණය නියම කර තිබේ.‍ සැකකාරිය රුපියල් ලක්ෂ 10 බැගින් වූ පුද්ගලික ඇප 03 ක් මත මුදාහැරීමට නියම කළ අධිකරණය එම ඇපකරුවන් සියලු දෙනා කොළඹ අධිකරණ බල සීමාව තුළ පදිංචිකරුවන් විය යුතු බව ද නියම කර ඇත. දිනේෂා මාලියද්ද නැමැති මෙම සැකකාරිය දිවයිනේ විවිධ ප්‍රදේශවලින් විදේශ රැකියා ලබාදෙන බව පවසා මුදල් ලබාගෙන රුපියල් කෝටි 50 කට අධික මුදලක් වංචා කර ඇති බව සඳහන් වේ. මෙම සැකකාරිය ගොතටුව ප්‍රදේශයේ නිවසක රැඳී සිටියදී අත්අඩංගුවට ගත් බව කොළඹ අපරාධ කොට්ඨාශය පවසයි. සැකකාරිය විසින් සිදුකළ වංචා සම්බන්ධයෙන් පැමිණිලි ලැබෙමින් පවතින බව ද කොළඹ අපරාධ කොට්ඨාශය, අධිකරණයට දැනුම්දෙන ලදී.", "URL": "https://sinhala.adaderana.lk/news.php?nid=10484", "Category": null, "Parent URL": null}