{"Source": "Adaderana", "Timestamp": "October 29, 2013 01:11 pm", "Headline": "පොදුරාජ්‍ය මණ්ඩලයීය සමුළුව - අගමැතිතුමා වේලාවට හොඳ තීරණයක් ගනී", "News Content": "තම රජය බලාපොරොත්තු වු දේ සහ ඉල්ලූ දේ ශ්‍රී ලංකාව විසින් මේ වන විට ඉටුකර ඇති බව ඉන්දීය විදේශ අමාත්‍ය සල්මන් කුර්ෂිඩ් මහතා පවසයි. උතුරේ දෙමළ ජනතාව සඳහා මැතිවරණයක් පවත්වා ඔවුන් කැමති දේශපාලන නායකයින් තෝරා ගැනීමට ශ්‍රී ලංකා රජය ඉඩකඩ ලබාදීම ඉන්දීය රජය බලාපොරොත්තු වු කරුණක් බව ඉන්දීය විදේශ අමාත්‍යවරයා පවසා ඇත. එම නිසා මින් ඉදිරියට පවතින කාරණා පිළිබඳව සාකච්ඡා කිරීම ඉන්දීය රජය සතු කාර්යය භාරයක් බව ඉන්දීය විදේශ අමාත්‍ය සල්මන් කුර්ෂිඩ් මහතා පවසා තිබේ. ඒ සඳහා ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට තමන් අනිවාර්යයෙන්ම සහභාගී වන බව ඉන්දීය විදේශ අමාත්‍යවරයා පවසා ඇත. ඉන්දීය මාධ්‍යවේදීන් පිරිසක් ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීම සම්බන්ධයෙන් ඉන්දීය විදේශ අමාත්‍යවරයාගෙන් සිදුකළ විමසීමකට පිළිතුරු දෙමින් ඔහු මෙම අදහස් පළකර තිබේ. මෙහිදී වැඩිදුරටත් අදහස් දක්වා ඇති ඉන්දීය විදේශ අමාත්‍යවරයා සඳහන් කර ඇත්තේ සමුළුවට සහභාගී නොවී ශ්‍රී ලංකාවෙන් කිසිදු ඉල්ලීමක් සිදුකළ නොහැකි බවයි. ශ්‍රී ලංකා රජය, ඉන්දීය රජය බලාපොරොත්තු වු දේ ඉතා හොඳින් ඉටුකර ඇති බව ද ඉන්දීය විදේශ අමාත්‍යවරයා පෙන්වාදී තිබේ. පොදුරාජ්‍ය මණ්ඩලයීය රාජ්‍ය නායක සමුළුව සඳහා ඉන්දීය අග්‍රාමාත්‍යවරයාගේ සහභාගීත්වය සම්බන්ධයෙන් සිදුකළ ප්‍රශ්න කිරිම්වලට පිළිතුරු ලබාදෙමින් සල්මන් කුර්ෂිඩ් මහතා පවසා ඇත්තේ අග්‍රාමාත්‍යවරයා අවශ්‍ය අවස්ථාවේ දී ඉතා හොඳ තීරණයක් ගනු ඇති බවයි.", "URL": "https://sinhala.adaderana.lk/news.php?nid=38466", "Category": null, "Parent URL": null}