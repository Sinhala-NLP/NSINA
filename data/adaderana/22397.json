{"Source": "Adaderana", "Timestamp": "February 26, 2012 10:06 am", "Headline": "අලුත් මැණික් ඉල්ලමට විශේෂ පොලිස් ආරක්ෂාවක්", "News Content": "කතරගම, තම්මැන්නාව ප්‍රදේශයේ තවත් මැණික් ඉල්ලමක් මතුව ඇති බව කියන ප්‍රදේශයට විශේෂ ආරක්ෂාවක් යොදවා ඇති බව පොලිසිය පවසයි. පොලිස් නිලධාරීන් සිය දෙනෙකු පමණ අදාළ ප්‍රදේශයේ ආරක්ෂාවට යොදවා ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය. තම්මැන්නාව ප්‍රදේශයේ පසුගියදා වෙන්දේසි කළ ඉඩම ආසන්නයේ තවත් ප්‍රදේශයක මැණික් පවතින බවට ඊයේ දිනයේ ප්‍රදේශවාසීන් විසින් හඳුනාගනු ලැබිණි. ඒ අනුව දහස් ගණනක් පුද්ගලයින් අදාළ ස්ථානයේ මැණික් සෙවීමේ කටයුතු වල නිරත වී ඇති බව පොලිසිය සඳහන් කරයි. කෙසේ වුව ද පිටස්තර පුද්ගලයින්ට අදාළ ප්‍රදේශයෙන් ඉවත් වන ලෙසට පොලිසිය නියෝග කර ඇත.", "URL": "https://sinhala.adaderana.lk/news.php?nid=22397", "Category": null, "Parent URL": null}