{"Source": "Adaderana", "Timestamp": "May 9, 2017 01:32 pm", "Headline": "කසළ ගැන ජාතික ප්‍රතිපත්තියකට ජනපතිගෙන් උපදෙස් ", "News Content": "කසළ කළමනාකරණය පිළිබද ජාතික ප්‍රතිපත්තියක් සකස් කිරීම සඳහා ඒ ඒ අමාත්‍යාංශ සහ පළාත් පාලන ආයතනවල යෝජනා ඉදිරිපත් කරන ලෙස ජනාධිපති මෛත්‍රීපාල සිරිසේන මහතා උපදෙස් ලබා දී තිබේ.අද (9) පෙරවරුවේ පළාත් පළාන කොමසාරිස්වරුන් ඇතුළු රාජ්‍ය නිලධාරීන් සමග ජනාධිපති කාර්යාලයේ පැවති සාකච්ඡාවකදී ජනාධිපතිවරයා මෙම උපදෙස් ලබා දී ඇති බව ජනාධිපති මාධ්‍ය අංශය සඳහන් කළේය. කසළ කළමනාකරණයේ දී පළාත් පාලන ආයතන මුහුණ දී ඇති ගැටළු සහ ඒ සඳහා ගෙන ඇති විසඳුම් මෙන්ම ඉදිරියේ දී ගත යුතු පියවර පිළිබද සාකච්ඡා කිරීමට ජනාධිපතිවරයා විසින් දිවයිනේ සියලු පළාත් පාලන කොමසාරිස්වරුන් මෙම සාකච්ඡාව සඳහා කැදවා තිබේ. මෙහිදි පළාත් පාලන කොමසාරිස්වරුන් අදාළ පළාත්වල කසළ කළමනාකරණය සඳහා ගෙන ඇති පියවර සහ එහිදී මතුව ඇති ගැටළු පිළිබද ජනාධිපතිවරයාගේ අවධානය යොමුකර තිබේ.කසළ කලමනාකරණය සඳහා ඉදිරි ක්‍රියාමාර්ග ගැනීමට පරිසර අමාත්‍යාංශය සහ මධ්‍යම පරිසර අධිකාරිය විසින් ලබාදිය යුතු විමර්ශන වාර්තාව කඩිනමින් ලබාදෙන ලෙස ද මෙහිදී උපදෙස් ලබාදුන් ජනාධිපතිවරයා පොලිතින් තහනම් කිරීම පිළිබද නව ගැසට් පත්‍රයක් කැබිනට් මණ්ඩලයට ඉදිරිපත් කරන ලෙස ද උපදෙස් ලබාදුන්නේය.", "URL": "https://sinhala.adaderana.lk/news.php?nid=72996", "Category": null, "Parent URL": null}