{"Source": "Adaderana", "Timestamp": "July 16, 2019 07:39 am", "Headline": "යුරෝපා සංගමය-ලංකාව අතර ප්‍රතිත්‍රස්ත සහයෝගීතාවය ගැන යාන්ත්‍රණයක් පිහිටුවයි", "News Content": "යුරෝපා සංගමය සහ ශ්‍රී ලංකාව අතර ප්‍රතිත්‍රස්ත සහයෝගීතාව සම්බන්ධයෙන් යාන්ත්‍රණයක් පිහිටුවා තිබේ. යුරෝපා සංගමයේ ප්‍රතිත්‍රස්ත සම්බන්ධිකාරක ගිල් ද කෙර්චෝව් මහතාගේ සහ වැඩබලන විදේශ කටයුතු ලේකම් අහමඩ් ඒ.ජවාඩ් මහතාගේ ප්‍රධානත්වයෙන් ඊට අදාළ සාකච්ඡා පවත්වා ඇති බව විදේශ කටයුතු අමාත්‍යාංශය සඳහන් කළේය. කෙර්චෝව් මහතා පසුගිය 11 වන දින සිට මෙරට සංචාරයක නිරත වන අතර එම සංචාරය අතර තුර දී මෙම යාන්ත්‍රණය සම්බන්ධයෙන් සාකච්ජා පවත්වා තිබේ. මෑත දී ගනු ලැබු ප්‍රතිත්‍රස්ත පියවර, රැඩිකල්කරණයට සහ ප්‍රචණ්ඩ අන්තවාදයට එරෙහිව කටයුතු කිරීම, ආරක්ෂක සහයෝගීතාව ආදී කරුණු පිළිබදව මෙහිදි සාකච්ඡා කර ඇති බව සඳහන් වෙයි. තොරතුරු අත්දැකීම් හා තාක්ෂණික සහය හුවමාරු කරගැනීම මෙන්ම ශ්‍රී ලංකාවේ සහ යුරෝපා සංගමයේ ආරක්ෂාව සහ නීතිය ක්‍රියාත්මක කරන ආයතන අතර අන්යෝන්‍ය වශයෙන් ප්‍රතිලාභ ලැබෙන සහයෝගීතාව වර්ධනය කරගැනීම පිළිබඳව මෙහිදි අවධානය යොමු වු බව විදේශ කටයුතු අමාත්‍යාංශය සඳහන් කළේය. පසුගිය පෙබරවාරි මාසයේ බ්‍රසල්ස් නුවර පැවති සාකච්ඡාවකදි ත්‍රස්ත වාදයට එරෙහි සහයෝගීතාව සඳහා වු යාන්ත්‍රණයක් ස්ථාපිත කිරීම පිළිබඳ සාකච්ඡා කර තිබු අතර පාස්කු ඉරිදා ප්‍රහාරය මෙම යාන්ත්‍රණය පිහිටුවීමේ කටයුතු කඩිනම් කර තිබේ.", "URL": "https://sinhala.adaderana.lk/news.php?nid=114225", "Category": null, "Parent URL": null}