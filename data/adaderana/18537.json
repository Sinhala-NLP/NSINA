{"Source": "Adaderana", "Timestamp": "September 5, 2011 10:36 pm", "Headline": "රජයේ වෛද්‍යවරුන් 7 දා වරුවක් ලෙඩවෙයි", "News Content": "සුවිශේෂී වූ රෝහල් කිහිපයක් හැර දිවයිනේ සියලුම රජයේ රෝහල්වල එළඹෙන 07 වන දිනයේ සංකේත වැඩවර්ජනයක් දියත් කරන බව රජයේ වෛද්‍ය නිලධාරීන්ගේ සංගමය පවසයි. ඒ අනුව මහරගම පිළිකා‍ රෝහල,රිජ්වේ ආර්යා ළමා රෝහල,කාසල් රෝහල ආදී රෝහල් කිහිපයක් හැරුණු විට සෙසු සියලුම රෝහල්වල 07 වන බදාදා දිනයේ පෙ.ව 8.00 සිට දහවල් 12.00 දක්වා මෙම වර්ජනය ක්‍රියාත්මක කෙරෙන බව රජයේ වෛද්‍ය නිලධාරීන්ගේ සංගමයේ උප ලේකම් සංකල්ප මාරසිංහ මහතා සඳහන් කරයි. අද රැස්වුණු රජයේ වෛද්‍ය නිලධාරීන්ගේ සංගමයේ මධ්‍යම කමිටුව විසින් ඒකමතිකව මෙම තීරණය ගත් බව සංකල්ප මාරසිංහ මහතා අද දෙරණට කියා සිටියේය. මාළඹේ පෞද්ගලික වෛද්‍ය විද්‍යාලයට වෛද්‍යවේදී සහ ශෛල්‍ය වෛද්‍යවේදී උපාධිය(එම්.බී.බී.එස්)පිරිනැමීම සඳහා උසස් අධ්‍යාපන අමාත්‍යංශය විසින් අවසර ලබාදීමට විරෝධය පෑම සඳහා මෙම සංකේත වැඩවර්ජනය දියත් කර තිබේ. මෙය සංකේත වැඩවර්ජනයක් පමණක් වුවද මේ පිළිබඳ රජයේ අවධානය ‍යොමු ‍නොකොට නිසි ක්‍රියා මාර්ගයක් ගනු නොලැබුවහොත් ගන්නා ඉදිරි ක්‍රියා මාර්ග පිළිබඳ පසුව තීරණය කරන බව මාරසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18537", "Category": null, "Parent URL": null}