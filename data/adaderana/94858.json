{"Source": "Adaderana", "Timestamp": "August 22, 2018 07:58 pm", "Headline": "උසස් පෙළ දැරියකට අතවර කරපු මන්ත්‍රීට වැඩ වරදී", "News Content": "මුලතිව් උදයාර්කට්ටු ප්‍රදේශයේ පාසලක උසස් පෙළ විභාගයට පෙනී සිට නැවත නිවෙස බලා යමින් සිටි සිසුවියක පැහැරගෙන ගොස් පලෙයි ප‍්‍රදේශයේ කැලෑවක රඳවාගෙන අපයෝජනය කළ බව කියන සිද්ධියක් සම්බන්ධයෙන් 2017/2018 වසර යොවුන් පාර්ලිමේන්තු මන්ති‍්‍රවරයකු ලෙස කටයුතු කරන සැකකරුවෙකු අද (22) අත්අඩංගුවට ගත් බව පුදුකුඩිඉරුප්පු පොලීසිය පවසයි. පොලිසිය පැවසූවේ අදාළ සිසුවිය පසුගිය 19 වැනිදා විභාගය නිමාවි නැවත නිවස බලා එමින් සිටියදී 26 හැවිරිදි යොවුන් පාර්ලිමේන්තු මන්ත්‍රීවරයා හා ඔහුගේ මිතුරෙකු විසින් වෑන් රථයකින් පැහැර‍ගෙන ගොස් ඇති බවයි. සිසුවිය විභාගට ගොස් නැවත නිවසට නොපැමිණි බවට සිසුවියගේ ඥාතීන් පුදුකුඩුඉරිප්පු පොලීසියට කළ පැමිණිල්ලක් අනුව පොලීසිය සිදුකළ පරීක්ෂණයකදී සැකකරු අත්අඩංගුවට ගත් බව වාර්තා වෙයි. පොලිසිය පැවසූවේ සැකකාර මන්ත්‍රීවරයා විසින් පලෙයි ප්‍රදේශයේ කැළෑවදී සිසුවිය අපයෝජනයට ලක්කොට 20 වැනිදා නැවත සිසුවිය මුදාහැර ඇති බවයි. සිසුවිය මුදා හැරීමෙන් අනතුරුව නිවස වෙත පැමිණ ඇති අතර, එහිදි සිසුවිය ඥාතීන් හා පොලීසිය වෙත සිද්ධිය අනාවරණය කොට තිබිණ. අනතුරුව පොලිසිය විසින් සැකකාර යොවුන් පාර්ලිමේන්තු මන්ත්‍රීවරයා ඇතුළු ඔහුගේ මිතුරා අත්අඩංගුවට ගත් බවය පොලීසිය සඳහන් කළේය. අත්අඩංගුවට ගත් සැකකරුවන් හෙට(23) මුලතිව් මහේස්ත්‍රාත්වරයා වෙත යොමු කිරීමට නියමිත අතර, සිසුවිය වෛද්‍ය පරීක්ෂණයක් වෙත යොමු කිරීමට නියමිත බවද පොලීසිය සඳහන් කළේය. සිද්ධිය සම්බන්ධයෙන් මුලතිවි පුදුකුඩිඉරිප්පු පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=94858", "Category": null, "Parent URL": null}