{"Source": "Adaderana", "Timestamp": "February 23, 2013 10:27 pm", "Headline": "නොරොච්චෝලේ විකුණන්නේ නෑ- විදුලි ගාස්තු වැඩි කරන්නෙත් නෑ", "News Content": "නොරොච්චෝලේ ලක්විජය බලාගාරය කිසිදු හේතුවක් මත චීනයට පවරන්නේ නැති බවත් විදුලි ගාස්තු වැඩි කිරීමට තීරණයක් ගෙන නැති බවත් විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය පවසයි. විදුලිබල හා බලශක්ති අමාත්‍යවරිය ලෙස වැඩ භාර ගැනීමෙන් පසු අද (23) පළමු වරට නොරොච්චෝලේ ලක්විජය බලාගාර පරිශ්‍රයේ නිරීක්ෂණ චාරිකාවට සහභාගි වූ අවස්ථාවේදී මාධ්‍ය වෙත අදහස් දක්වමින් ඇය මේ බව පැවසුවාය. විදුලිබල මණ්ඩලය දිනකට රුපියල් මිලියන 700ක පමණ පාඩුවක් ලබන බවත් එවැනි අවස්ථාවක නොරොච්චෝලේ බලාගාරය චීනයට පැවරීමෙන් අලාභය තවත් වැඩි වන බවද ඇය පෙන්වාදුන්නාය. විදුලිබල මණ්ඩලය දැනට ලබන පාඩුව පියවා ගැනීම සඳහා විදුලි ගාස්තු වැඩිකරන ලෙසට මහා භාණ්ඩාගාරය ඉල්ලීමක් කර ඇති නමුත් විදුලිගාස්තූ වැඩි කිරීමට තීරණයක් ගෙන නැති බව අමාත්‍යවරිය පැවසුවාය. එසේ විදුලිබිල වැඩි කළහොත් කුඩා පරිමාණ කර්මාන්තකරුවන් විශාල පීඩාවකට පත්වන බව ද එසේම එය රටේ ආර්ථිකයට බලපෑමක් කරන බවද පැවසු පවිත්‍රා වන්නිආරච්චි මහත්මිය නාස්තිය හා දූෂණය අඩුකර ගැනීමට පියවර ගන්නා බව එහිදී වැඩිදුරටත් කියා සිටියාය.", "URL": "https://sinhala.adaderana.lk/news.php?nid=31877", "Category": null, "Parent URL": null}