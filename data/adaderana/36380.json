{"Source": "Adaderana", "Timestamp": "August 5, 2013 07:24 am", "Headline": "ඩෙංගු වාර්තාවීම අඩුවෙලාලු", "News Content": "පසුගිය වසරවලට සාපේක්ෂව මේ වසරේ මැයි සහ ජුනි මාස වල ඩෙංගු රෝගීන් වාර්තාවීම අඩුවී ඇති බව සෞඛ්‍ය අමාත්‍යංශය පවසයි. සෞඛ්‍ය අමාත්‍යංශයේ වසංගත රෝග විද්‍යා අංශය පෙන්වා දෙන්නේ මෙරට ජනතාව තුළ ඩෙංගු වෛරසයට ඔරොත්තු දීමේ ශක්තියක් මේ වන විට නිර්මාණය වී ඇති බවයි. ඩෙංගු වෛරසය කාණ්ඩ 4 ක් යටතේ පවතින අතර ශ්‍රී ලංකාව තුළ පවතින්නේ ඉන් පළමු කාණ්ඩයේ වෛරසයි. එම වෛරසය මිනිස් ශරීරයට ඇතුළු වුව ද වර්තමානය වන විට එම වෛරසයට ඔරොත්තු දීමේ හැකියාවක් ශරීරය තුළින්ම ගොඩනැඟී ඇති බව වසංගත රෝග විද්‍යාංශය පෙන්වා දෙයි. කෙසේ වෙතත් මේ වන විට ඩෙංගු වෛරසයේ දෙවන කාණ්ඩය ඉන්දියාව ඇතුළු අනෙකුත් ආසියාතික රටවල ව්‍යාප්ත වෙමින් පවතින බැවින් ශ්‍රී ලංකාවේද එම වෛරස් කාණ්ඩය ව්‍යාප්ත වීමේ අවදානමක් පවතින බව සෞඛ්‍ය අමාත්‍යංශය පවසයි. එම නිසා දැනට ඩෙංගු රෝග මර්දනය සඳහා ගෙන යන වැඩ පිළිවෙල අඛණ්ඩව ක්‍රියාත්මක කළ යුතු බව සෞඛ්යි අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36380", "Category": null, "Parent URL": null}