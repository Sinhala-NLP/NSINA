{"Source": "Adaderana", "Timestamp": "August 19, 2018 08:32 am", "Headline": "මහා පරිමාණ දැව ජාවාරමක්  කොටු කර ගනියි", "News Content": "අනුරාධපුරය මාතලේ ,කුරුණෑගල දිස්ත්‍රික් තුනට මායිම්ව පිහිටි අතිවිශාල ප්‍රදේශයක් පුරා විහිදී ඇති කහල්ල පල්ලෙකැලේ රක්ෂිතය තුළ මහා පරිමාණ දැව ජාවාරමක් කොටු කරගැනීමට ගල්කිරියාගම වනජීවී නිලධාරීහු දින කිහිපයක සිදුකල මෙහෙයුමකින් පසුව සාර්ථකව සිදුකර ඇත. කහල්ලපල්ලෙකැලේ රක්ෂිතයේ වනජීවි දෙපාර්තමේන්තුවට අයත් මායිමේ වන සංරක්ෂණ දෙපාර්තමේන්තුවේ පාලනය වන රජයේ තේක්ක වන වගාවේ මහා පරිමාණයෙන් කාලයක සිට ජාවාරම් කරුවන් විසින් එහි තේක්ක ගස් කපා වැලි ටිපර් වලින් පටවාගෙන රැගෙන ජාවාරම මෙසේ හෙළි කරගත් බව ගල්කිරියාගම වනජීවී කාර්යාලය ප්‍රධානී ඩී .රාමසිංහ මහතා පැවසීය. මෙම ජාවාරමේ නිරත පුද්ගලයන් දෙදෙනෙකු සහ ටිපර් රථයක් සැකපිට වැටලීමේදී අත්අඩංගුවට ගෙන තිබේ. පසුව මහ වනාන්තරය මැද කපා දමා ප්‍රවාහනයට සූදානම් කර තිබූ විශාල තේක්ක කඳන් තොගයක් වනජීවී නිලධාරීන් විසින් අත්අඩංගුවට ගැනීම ද විශේෂත්වයකි. වාහනවලින් කිලෝමීටර් හයක් පමණ කැලෑවට ගොස් එතැන් සිට පාගමනින් කිලෝමීටර් දෙකක පමණ ප්‍රමාණයක් යන විට මෙම රජයේ තේක්ක වගා බිම පිහිටා තිබේ. වනජීවී නිලධාරීහු ටැක්ටර් රථ උපයෝගී මෙම තේක්ක කඳන් රැගෙන ඒම සඳහා විශාල මහන්සියක් දරනු ලැබූහ. ජාවාරම්කරුවන් විසින් තේක්ක වන වගාවේ සෑම තැනම බදින තුවක්කු සවිකර තිබීම නිසා දැඩි අවදානම් මධ්‍යයේ වනජීවී නිලධාරීහු මෙම මෙහෙයුම ක්‍රියාත්මක කිරීමද විශේෂත්වයකි. ජාවාරම්කරුවන් විසින් කපා දමා තිබූ තේක්ක කඳන් විශාල ප්‍රමාණයක් මෙහි තිබී සොයාගත් අතර තවත් ගස් කපා බිම හෙලීමට සූදානම් කර තිබූ අයුරුද දැක ගැනීමට හැකිවිණි. මෙම ජාවාරමට සම්බන්ධ තවත් පුද්ගලයන් පස්දෙනෙකු ප්‍රදේශයෙන් පලා ගිය බවත් අත්අඩංගුවට ගත් දෙදෙනා සහ ටිපර් රථය කැකිරාව මහේස්ත්‍රාත් අධිකරණයට ඉදිරිපත් කිරීමට නියමිත බව රාමසිංහ මහතා වැඩිදුරටත් සඳහන් කළේය. අධිකරණයට කරුණු ඉදිරිපත්කොට කාලයක් තිස්සේ මෙම මහා දැව ජාවාරම සහ වැලි ජාවාරම සිදු කරගෙන යමින් සිටින සංවිධානාත්මක කණ්ඩායමේ පැන ගිය අය පිළිබඳව වරෙන්තුවක් ලබා ගෙන ඔවුන් අත්අඩංගුවට ගැනීමට යන බවද හෙතෙම සඳහන් කළේය. වන සංරක්ෂණ දෙපාර්තමේන්තුවට අයත් මෙම වන වගාව කිසිඳු ආරක්ෂිත වැඩපිළිවෙළක් නොමැති වීම නිසා මේ වනවිටත් රජයේ තේක්ක වන වගාවේ ගස් ක් 300 ක් අතර ප්‍රමාණයක් මේ දිනවල කපා රැගෙන ගොස් තිබෙන බව නිරීක්ෂණවලදී හෙළිවී තිබේ. කහල්ල පල්ලෙකැලේ රක්ෂිත භූමිය ආසන්නයේ පිහිටා ඇති මෙම තේක්ක වන වගාව භාරව කටයුතු කරන වන සංරක්ෂණ කාර්යාලයේ නිලධාරියෙකු සම්බන්ධ කර ගැනීමට උත්සාහ කළ ද එම නිලධාරීහු සම්බන්ධ කරගැනීමට නොහැකි වීමද විශේෂත්වයකි. ප්‍රදේශවාසීහු කියා සිටියේ දිවා කාලයේ මෙන්ම රාත්‍රී කාලයේ ද ඉතා ප්‍රසිද්ධියේ රජයේ විසින් පවා ආරක්ෂා කර ඇති මෙම තේක්ක මෙන්ම කායා ගස් පවා හොර රහසේ මෙම පුද්ගලයන් කපාගෙන යන බවය. වන සංරක්ෂණ නිලධාරීන් පිළිබඳව කොතෙක් කීවද කිසිදු අවධානයක් යොමු නොකරන බවද එම ප්‍රදේශවාසීහු වැඩිදුරටත් සඳහන් කර සිටිති.", "URL": "https://sinhala.adaderana.lk/news.php?nid=94658", "Category": null, "Parent URL": null}