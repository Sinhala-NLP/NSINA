{"Source": "Adaderana", "Timestamp": "January 19, 2014 02:42 pm", "Headline": "තලගොයි මස් රහ බලන්න බැරිවෙයි", "News Content": "තලගොයි මස් කිලෝග්‍රෑම් 05 ක් ළඟ තබා ගෙන සිටි බව කියන පුද්ගලයෙකු කරුවලගස්වැව පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇත්තේ තබ්බෝව - ප්‍රදීපාගම පදිංචිකරුවෙකු බව අප වාර්තාකරු කියයි. අත්අඩංගුවට ගෙන ඇති සැකකරු දඩයම් බල්ලන් සහ උගුල් අටවා තලගොයින් 05 දෙනෙකු ඝාතනය කර ඇති බවට පොලීසියට තොරතුරු ලැබී ඇත. එසේ ඝාතනය කරන ලද තලගොයින් මස් කර එම මස් තම නිවසේ ශීතකරණයේ බහා ලීමට සුදානම් වන විට වැටලීම සිදු කිරීමට පොලිස් නිලධාරීන් සමත්වී තිබේ. අත්අඩංගුවට ගෙන ඇති සැකකරු සහ තලගොයි මස් පුත්තලම දිසා අධිකරණය වෙත ඉදිරිපත් කිරීමට නියමිතය. කරුවලගස්වැව පොලිස් ස්ථානාධිපති එල්.බී.අබේරත්න මහතා ඇතුළු නිලධාරීන් විසින් මෙම වැටලීම සිදු කර ඇත. මේ අතර මිනිස් පරිභෝජනයට නුසුදුසු මී ගව මස් තොගයක් ළඟ තබාගෙන සිටි පුද්ගලයෙකු ද වත්තේගම උඩතලවින්න ප්‍රදේශයේ දී අත්අඩංගුවට ගෙන තිබේ. පොලිස් විශේෂ කාර්ය බලකා අඹකොටේ කඳවුරේ නිලධාරීන් කණ්ඩායමක් විසින් සැකකරු අත්අඩංගුවට ගෙන ඇත. එහි දී පරිභෝජනයට නුසුදුසු මී ගව මස් කිලෝ ග්‍රෑම් 300 ක ප්‍රමාණයක් ද විශේෂ කාර්ය බලකාය භාරයට ගෙන තිබේ. අත්අඩංගුවට ගත් සැකකරු වැඩිදුර විමර්ශන සඳහා පහතදුම්බර මහජන සෞඛ්‍ය පරීක්ෂකවරයා වෙත භාර දුන් බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=40464", "Category": null, "Parent URL": null}