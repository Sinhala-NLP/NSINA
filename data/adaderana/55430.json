{"Source": "Adaderana", "Timestamp": "December 1, 2015 07:19 am", "Headline": "ජනපතිවරයා - මෝඩි හමුවෙලා", "News Content": "ජනාධිපති මෛත්‍රීපාල සිරිසේන මහතා , ඉන්දීය අග්‍රාමාත්‍ය නරේන්ද්‍ර මෝඩී මහතා හමුවී සාකච්ඡාවක් පවත්වා තිබේ.ප්‍රංශයේ පැරිස් නුවර දී මෙම හමුව සිදුව ඇති බව ජනාධිපති මාධ්‍ය අංශය සඳහන් කරයි.ප්‍රංශයේ පැරිස් නුවර පැවැත්වෙන එක්සත් ජාතීන්ගේ දේශගුණික විපර්යාස සමුළුවට සහභාගී වන අතරතුර ඉන්දීය අග්‍රාමාත්‍යවරයා සමග ජනාධිපතිවරයා මෙලෙස සාකච්ඡා පවත්වා තිබේ. මේ අතර ඊයේ පස්වරුවේ ජනාධිපති මෛත්‍රීපාල සිරිසේන මහතා එක්සත් ජාතීන්ගේ දේශගුණික විපර්යාස සමුළුව අමතනු ලැබිණි.සංවර්ධනය වෙමින් පවතින රටක් සහ නිවර්ථන කලාපීය දිවයිනක් ලෙස ශ්‍රී ලංකාව දේශගුණික විපර්යාසයේ බලපෑමට ඉතා විශාල ලෙස නිරාවරණය වී ඇති බව ජනාධිපතිවරයා මෙහිදි සඳහන් කළේය.එය රටේ ආර්ථිකයේ සියලුම අංශයන්ට සෘජුවම බලපෑම් එල්ල කරන බවද ජනාධිපතිවරයා පවසා ඇත.එක්සත් ජාතීන්ගේ දේශගුණික විපර්යාස පිළිබඳ සමුළුවේ දී දේශගුණය පිළිබඳ එළඹීමට නියමිත එකඟතාවයන්වලට අවශ්‍ය සියලු සහයෝගය ශ්‍රී ලංකාව විසින් ලබාදෙන බව ජනාධිපතිවරයා මෙහිදි ප්‍රකාශ කර ඇත.ලොවට පහළ වු ශ්‍රේෂ්ඨතම පරිසරවේදියාණන් වන්නේ අප සම්මා සම්බුදුරජාණන් වහන්සේ බව පෙන්වාදුන් ජනාධිපති මෛත්‍රීපාල සිරිසේන මහතා තිරසර සංවර්ධන සංකල්පය පිළිබඳ දේශනා කළ පළමු දාර්ශනිකයා වන්නේ ද උන්වහන්සේ බව මෙහිදී ප්‍රකාශ කළේය.", "URL": "https://sinhala.adaderana.lk/news.php?nid=55430", "Category": null, "Parent URL": null}