{"Source": "Adaderana", "Timestamp": "August 26, 2011 02:30 pm", "Headline": "පිං පඩිය ඉහළ නංවයි", "News Content": "අඩු ආදායම් ලාභී පවුල්වල වැඩිහිටියන් 207, 301 දෙනෙකු සඳහා දැනට රජය මහජන ආධාර(පිං පඩි) ලබාදෙන බව සමාජ සේවා අමාත්‍ය ෆීලික්ස් පෙරේරා මහතා අද(26) පාර්ලිමේන්තුවේදී සඳහන් කළේය. එම මුදල එක් අයෙකු සඳහා රුපියල් 100 ත් 300 ත් අතර වන බව ද අමාත්‍යවරයා පෙන්වා දුන්නේය. එම මුදල රුපියල් 500 ත් 1000 ත් අතර ප්‍රමාණයක් දක්වා ඉහළ නැංවීම සඳහා මේ වනවිට කැබිනට් අනුමැතිය පවා හිමිව තිබෙන බව ද එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා නගන ලද පැනයකට පිළිතුරු දෙමින් ඒ මහතා ප්‍රකාශ කළේය. ඒ අනුව ඉදිරි අයවැයේදී ඒ සඳහා නිසි පරිදි පියවර ගැනීමට බලාපොරොත්තු වන බව ද ඔහු කියා සිටියේය. අදාළ ප්‍රමාණය දක්වා මහජන ආධාර මුදල් ඉහළ නැංවුවහොත් රජයට ඒ සඳහා වර්ෂයකට කෝටි 299 ක් පමණ වැයකිරීමට සිදුවන බව ද අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=18320", "Category": null, "Parent URL": null}