{"Source": "Adaderana", "Timestamp": "August 13, 2014 09:06 am", "Headline": "කසිප්පු තිප්පොළේදී පොලිස් ජීප් රියට ගිනි - පොලීසියේ 7ක් රෝහලේ", "News Content": "මඩකළපුව, කොක්කඩිචෝලේ ප්‍රදේශයේ නීති විරෝධී කසිප්පු තිප්පොළක් වැටලීමකට ගිය පොලිසියේ පිරිසක් සහ නිවැසියන් අතර ඇති වූ ගැටුමකදී පොලිස් නිලධාරීන් 7 දෙනෙකු පහර කා ඇති බවත් පොලිස් කැබ්රථයකට ගිනි තබා ඇති බවත් පොලීසිය කියයි. මෙම ගැටුමේදී සාමාන්‍ය වැසියන් දෙදෙනෙකු ද තුවාල ලබා ඇති බවත් ත්‍රිවීලරයකට ද හානි සිදුව ඇති බවත් පොලීසිය පවසයි. තුවාල ලැබූ පොලිස් නිලධාරීන් 7‍දෙනා හා සාමාන්‍ය වැසියන් දෙදෙනා මඩකළපුව රෝහලට ඇතුළත් කර ඇත. ඔවුන් අතර පොලිස් කාන්තාවන් දෙදෙනෙකු ද වන බව පොලීසිය කියයි. කසිප්පු තිප්පොළේ සැකකාරියක අත්අඩංගුවට ගැනීමට යාමේදී ගැටුම හටගෙන ඇති අතර එහිදී තත්ත්වය පාලනය කිරීමට පොලීසිය අහසට වෙඩි තබද්දී ගිනි අවි උදුරා ගැනීමට තැත් කිරීම නිසා සාමාන්‍ය වැසියන්ට වෙඩි වැදී ඇතැයි ද පොලීසිය පවසයි.", "URL": "https://sinhala.adaderana.lk/news.php?nid=45315", "Category": null, "Parent URL": null}