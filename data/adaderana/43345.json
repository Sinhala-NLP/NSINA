{"Source": "Adaderana", "Timestamp": "May 21, 2014 08:46 am", "Headline": "2030 තෙක් විදුලි ජනන සැලැස්ම තනිව ඉදිරිපත් කරන්න බෑ", "News Content": "වසර 2030 දක්වා වන විදුලිබල ජනන සැලැස්ම විදුලි බල මණ්ඩලයට තනිව ඉදිරිපත් කළ හැක්කක් නොවන බව පරිසර හා පුනර්ජනනීය බලශක්ති අමාත්‍ය සුසිල් ප්‍රේමජයන්ත් මහතා පවසයි. ඔහු පවසන්නේ ලංකා විදුලි බල මණ්ඩලයේ ජනන සැලැස්මට අනුව වසර 2030 වනවිට ගල් අඟුරු නිෂ්පාදන ප්‍රමාණය සියයට 66 වන බවයි. 2020 වනවිට පුනර්ජනනීය බලශක්තිය සියයට 20ක් මට්ටමට පවත්වා ගන්නා බවට උපකල්පනය කළහොත් සම්පුර්ණ නිෂ්පාදනය ගල් අඟුරු හා එක්ව එය සියයට 86 ක් වන බව හෙතෙම පෙන්වාදෙයි. එවිට විදුලි නිෂ්පාදන ධාරිතාව සියයට 14ක් බව සුසිල් ප්‍රේමජයන්ත් අමාත්‍යවරයා පවසයි. ඒ අනුව විදුලි බල මණ්ඩලයේ ජනන සැලැස්ම සාර්ථක නොවන බව ඔහු පෙන්වාදෙයි. 2030 වසර වනවිට ගල් අඟුරු, ජලවිදුලිය, සුර්ය බලශක්තිය ඇතුළු අනෙකුත් පුනර්ජනනීය බලශක්ති ධාරිතාවන් කොපමණ ද යන්න පිළිබඳව තීන්දු කිරීම කළ යුත්තේ පරිසර අමාත්‍යංශය, විද්‍යා හා තාක්ෂණ අමාත්‍යංශය, ඛනිජ තෙල් අමාත්‍යංශය හා ආර්ථික සංවර්ධන අමාත්‍යංශය එක්ව සාකච්ජා කිරීමෙන් අනතුරුව බව සුසිල් ප්‍රේමජයන්ත් අමාත්‍යවරයා කියයි. සුසිල් ප්‍රේමජයන්ත් අමාත්‍යවරයා මේ බව පැවසුවේ දේශගුණික විපර්යාස පිළිබඳව 2014 වසරේ ජගත් විද්වත් වාර්තාව එළිදැක්වීමේ සම්මන්ත්‍රණයට සහභාගි වෙමිනි.", "URL": "https://sinhala.adaderana.lk/news.php?nid=43345", "Category": null, "Parent URL": null}