{"Source": "Adaderana", "Timestamp": "December 7, 2010 08:14 am", "Headline": "අවසර නැතිව රණවිරු නමින් අරමුදල් රැස්කිරීම තහනම්", "News Content": "ත්‍රිවිධ හමුදාවේ සහ පොලිසියේ සුභ සාධනය සඳහා පෙනී සිටින බවට හඟවමින් ඇතැම් පිරිස් රණවිරු නාමය භාවිතා කරමින් අරමුදල් රැස් කිරීමේ ක්‍රියාවලියක නිරතව සිටින බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. කිසිදු සිවිල් පුද්ගලයෙකුට හෝ ස්වේච්ඡා සංවිධානයකට රාජ්‍ය ආරක්ෂක අමාත්‍යාංශයේ අනුමැතියකින් තොරව\"රණවිරුවන්ට ආධාර පිණිසයි\" යන ශිර්ෂය භාවිතා කරමින් මුදල් රැස් කිරීම තහනම් බව එම මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ලේ මහතා සඳහන් කරයි. යම් පාර්ශවයක් එවැනි කාර්යයක් සිදු කරයි නම් ඒ පිළිබඳ ජාතික ආරක්ෂාව පිළිබඳ මාධ්‍ය මධ්‍යස්ථානය දැනුවත් ‍කොට එමඟින් රාජ්‍ය ආරක්ෂක අමාත්‍යාංශයේ පූර්ව අනුමැතිය ලබා ගත යුතු බව ලක්ෂ්මන් හුළුගල්ලේ මහතා අවධාරණය කරයි. යමෙක් මෙම නීතීයට පටහැනිව ක්‍රියාකරන්නේ නම් ඒ සම්බන්ධව නීත්‍යානුකූලව කටයුතු කිරීමට සිදු වනු ඇති බව ජාතික ආරත්ෂාව පිළිබඳ මාධ්‍ය මධ්‍යස්ථානය පෙන්වාදෙයි.", "URL": "https://sinhala.adaderana.lk/news.php?nid=12655", "Category": null, "Parent URL": null}