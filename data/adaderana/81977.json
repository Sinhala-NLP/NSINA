{"Source": "Adaderana", "Timestamp": "December 23, 2017 02:08 pm", "Headline": "මුහුදුබඩපත්තු ජනතාවට දෙන්න යයි", "News Content": "මුලතිව් මුහුදුබඩපත්තු ප්‍රදේශයේ ඉදිකර තිබූ හමුදා කඳවුර ඉවත් කිරීමෙන් අනතුරුව එය පිහිටා තිබූ භූමි ප්‍රදේශයේ නැවත සාමාන්‍ය ජනතාවට ලබාදීමට තීරණය කර තිබේ. ඒ අනුව ඉඩම් අක්කර 111ක ප්‍රමාණයක් සාමාන්‍ය ජනතාවට ලබාදීමට කටයුතු කර ඇති බව නැවත පදිංචි කිරීමේ සහ හින්දු ආගමික කටයුතු පිළිබඳ අමාත්‍යංශය සඳහන් කළේය. එමෙන්ම රුපියල් මිලියන 48ක මුදලක් ප්‍රතිපාදන වශයෙන් ශ්‍රී ලංකා යුද හමුදාව වෙත ලබාදීමට ද එම අමාත්‍යංශය පියවර ගෙන තිබේ. මුලතිව් දිස්ත්‍රික්කයේ ඉඩම්වල බිම් බෝම්බ ඉවත් කොට ඒවා සාමාන්‍ය ජනතාව වෙත ලබාදීමට මීට පෙර යුද හමුදාව කටයුතු කරනු ලැබීය. ඒ අනුව මුලතිව් දිස්ත්‍රික්කයේ පවුල් 168ක් සඳහා මෙලෙස ඉඩම් ලබාදීමට කටයුතු කර ඇති බව සඳහන්ය.", "URL": "https://sinhala.adaderana.lk/news.php?nid=81977", "Category": null, "Parent URL": null}