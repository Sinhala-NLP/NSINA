{"Source": "Adaderana", "Timestamp": "April 20, 2011 05:48 pm", "Headline": "පෞද්ගලික අංශයේ විශ්‍රාම වැටුප් වෙළඳකලාපයට අසාධාරණයි", "News Content": "පෞද්ගලික අංශයේ සේවකයන්ට විශ්‍රාම වැටුපක් ලබා දීම සඳහා රජය ඉදිරිපත් කර ඇති පනත් කෙටුම්පතට පෞද්ගලික අංශයේ සේවකයෝ දැඩි සේ විරෝධය පළකරති. නිදහස් වෙළඳ කලාප හා පොදු සේවා සේවක සංගමයේ සම ලේකම් ඇන්ටන් මාකස් මහතා කියා සිටියේ වෙළඳ කලාප වල සේවය කරන සේවකයින්ට මෙමඟින් දැඩි අසාධාරණයක් සිදු වන බවයි. දැනට ලැබෙන සේවක අර්ථසාධක හා සේවක භාරකාර අරමුදලේ ප්‍රතිලාභය හෝ ලබා ගැනීමේ අවස්ථාව යෝජිත ක්‍රමය මඟින් නොලැබෙනු ඇති බව ඇන්ටන් මාකස් මහතා ප්‍රකාශ කළේය. පනත් කෙටුම්පතට ‍එරෙහිව අධිකරණ ක්‍රියාමාර්ග ගෙන ඇති බැවින් ලබන 27 වැනි දින එය පාර්ලිමේන්තුවේ දී සම්මත කර ගැනීමට රජයට හැකියාවක් නොමැති බව ද ඔහු සඳහන් කළේය. මේ සම්බන්ධයෙන් කම්කරු සබඳතා අමාත්‍ය ගාමිණි ලොකුගේ මහතාගෙන් කළ විමසීමක දී ඔහු සදහන් කළේ නව විශ්‍රාම වැටුප් යෝජනා ක්‍රමයට වෘත්තීය සමිති විරෝධය පළ කරන්නේ ඔවුන්ගේ පැවැත්ම සම්බන්ධයෙන් ඇති ගැටලු හේතුවෙන් බවයි.", "URL": "https://sinhala.adaderana.lk/news.php?nid=15594", "Category": null, "Parent URL": null}