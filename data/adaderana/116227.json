{"Source": "Adaderana", "Timestamp": "August 10, 2019 01:29 pm", "Headline": "දිව දෙකේ පාලනය ගැන සජිත් පහදයි", "News Content": "ඇතැම් දේශපාලනඥයන් සිදු කරන්නේ දිව දෙකේ දේශපාලනයක් බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. කුරුණෑගල මහගල්කඩවල ශ්‍රී සුමන දහම් පාසල් ගොඩනැඟිල්ල සිසු අයිතියට පත් කිරීමේ උත්සවයට එක්වෙමින් ඔහු මේ බව සඳහන් කළේය. සිසු දහම් සෙවන වැඩසටහන යටතේ කුරුණෑගල දිස්ත්‍රික්කයේ ගල්ගමුව මහගල්කඩවල බෝ සෙවන විහාරස්ථානයේ ශ්‍රී සුමන දහම් පාසල් ගොඩනැඟිල්ල සිසු අයිතියට පත් කිරීම නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතාගේ ප්‍රධානත්වයෙන් ඊයේ සිදු කෙරුණි. වත්මන් ආණ්ඩුව බලයට එන තෙක් පාර්ලිමේන්තු මන්ත්‍රීවරුන්ට වාර්ශිකව ලැබෙන විමධ්‍යගත අරමුදල් වෙහෙර විහාරස්ථානවලට වෙන් කිරීම තහනම් කර තිබු බවත් ඒ සඳහා වෙනමම චක්‍රලේකයක් නිකුත් කර තිබු බවත් ඒ මහතා කියා සිටියි. පසුගිය රජය කතාවෙන් එක් දෙයක් හා ක්‍රියාවෙන් එක් දෙයක් සිදු කරන දිව දෙකේ පාලනයක් කළ බව ඔහු ප්‍රකාශ කරයි.", "URL": "https://sinhala.adaderana.lk/news.php?nid=116227", "Category": null, "Parent URL": null}