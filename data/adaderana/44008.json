{"Source": "Adaderana", "Timestamp": "June 16, 2014 05:46 pm", "Headline": "ජාතික සමගිය ගොඩනැගීමට මැදිහත්වෙන්න", "News Content": "ජාතික සමගිය ගොඩනැගීම වෙනුවෙන් මැදිහත්වන ලෙස ජනතාවට ආරාධනා කරන බව ජ.වි.පෙ. ප්‍රධාන ලේකම් ටිල්වින් සිල්වා මහතා පවසයි. ඒ මහතා මෙම අදහස් පළ කරන ලද්දේ අද(16) කොළඹ පැවති මාධ්‍ය හමුවකදීය. එම මාධ්‍ය හමුවේදී හෙතෙම පහත පරිදි අදහස් දැක්විය. මීට දින කිහිපයකට කලින් අලූත්ගමදී ඇතිවුණු සිද්ධියක් හේතුවෙන් මේවන විට රට පුරා ජාතිවාදී, ආගම්වාදී, ගැටුමක් පැතිරී යමින් තිබෙනවා. දේපළ විශාල ප‍්‍රමාණයකට අලාභහානි සිදුවී තිබෙනවා. විශාල ප‍්‍රමාණයක් තුවාල ලබා සිටින අතර එම ප‍්‍රදේශවල ජනතාව විශාල බියකින් පසුවෙනවා. මෙය සුළු සිද්ධීන් පදනම් කරගනිමින් අන්තවාදීන් විසින් නිර්මාණය කළ ගැටුමක්. එම ගින්න ඇවිලවූ අයටම නිවාගන්න බැරිව සෑම දිශාවකටම පැතිරෙමින් තිබෙනවා. එම ප‍්‍රදේශවල එකට ජීවත් වූ සියලු ජනතාව බියට, සැකයට මුහුණ දී සිටිනවා. සිංහල, දෙමළ, මුස්ලිම් සියලූ ජනතාවගෙන් අපි ඉල්ලා සිටිනවා. ජාතිවාදී, ආගම්වාදී ගැටුම් සියල්ල නවත්වන්න කියලා. සාමකාමී ජන ජීවිතයට ඇතුල් වීමට සුදුසු පරිසරයක් නිර්මාණය කිරීමට සහ ගැටුම් සමනයට එක්වන ලෙස සියලූ දෙනාගෙන් ඉල්ලා සිටිනවා. මෙම සිද්ධියට එකිනෙකාට නිදහසට කාරණා තිබෙන්න පුළුවන්. නමුත් විනාශයට ප‍්‍රතිඵලයක් ලැබෙන්නේ නැහැ. එකිනෙකාට චෝදනා එල්ල කරනවා වෙනුවට මනුෂ්‍යත්වයේ නාමයෙන් ගැටුම් නැවැත්වීමට මැදිහත්විය යුතුයි. මෙවැනි සිදුවීම් සඳහා ඕනෑ තරම් ඉතිහාසයෙන් පාඩම් ඉගෙන ගත යුතුයි. පොදු ජනතාවගේ මනෝභාවයන් අන්තවාදී කල්ලි විසින් ඔවුන්ගේ අරමුණුවලට යොදාගන්නවා. ජනතාවගේ හැගීම්වලට විෂ කවනවා. එය ජාතික සමගියට බාධාවක්. මීට පෙර ජාතිවාදී ගැටුම් නිසා වසර 30ක ජාතිවාදී යුද්ධයකට අප මුහුණ දුන්නා. මිනිස් ජීවිත, දේපළ විශාල ප‍්‍රමාණයක් විනාශ වුණා. දහස් ගණනකගේ අතපය අහිමි වුණා. අදටත් විසඳාගන්න බැරි තරමට ජාත්‍යන්තරයෙන් ගැටලූ මතුවෙමින් තිබෙනවා. එය අවසන් වී වසර 4-5ක් ගතවෙන්න කලින් නැවත එවැනි ජාතිවාදී ගැටුමක් ඇතිකිරීම ඉතාම බරපතළයි. ජනතාව අතීතයෙන් පාඩම් ඉගෙනගත යුතුයි. හදවතේ හැඟීම්වලින් නොසිතා බුද්ධියෙන් කල්පනා කරලා කටයුතු කළ යුතුයි. කට කතාවලට හසුවී රටත්, ජනතාවත් අනාගත පරපුරත් ලක්විය හැකි හානිකර බරපතළ තත්ත්වයන්ගෙන් වළක්වා ගත යුතුයි. 1983 කළු ජූලිය වසර 30ක යුද්ධයකට තර්කයක් නිර්මාණය කළා. එම කළු ජූලියේ පැල්ලම් තවමත් මකන්න බැහැ. නැවතත් කළු ජූලියක් මේ රටට අවශ්‍ය නැහැ. කුඩා අන්තවාදී කණ්ඩායම්වල උසිගැන්වීම්වලට, කටකතාවලට රැවටී ගැටුම්වලට නොයන ලෙස ජනාතවගෙන් නැවත නැවතත් ඉල්ලනවා. මේ මොහොත වෙද්දී එක්සත් ජාතීන්ගේ මානව හිමිකම් කමිටුව ලංකාව තුළ පරීක්‍ෂණයක් පැවැත්වීමට උත්සාහ දරමින් ඉන්නවා. එවැනි අවස්ථාවක මෙවැනි ගැටුම් ඇතිකිරීම සතුරන්ට වාසිදායකයි. ලංකාවට ඇඟිලි ගැසීමට බලා සිටින අධිරාජ්‍යවාදීන්ට වාසිදායකයි. එමගින් ඉතා නරක ප‍්‍රතිඵල ලැබෙන්න පුළුවන්කම තිබෙනවා. අන්තවාදීන්ගේ පටු අරමුණුවලට ඇතිකරන ගැටුම් රටට බරපතළ හානිකරයි. ඉන් රටත් ජනතාවත් අපකීර්තියට පත්වෙනවා. අපේ රට ලෝකය තුළ ම්ලේච්ඡ රටක් ලෙස අර්ථ ගැන්විය යුතුද? එය ජනතාව උසිගන්වන අන්තවාදී කණ්ඩායම්වලට තේරෙන්නේ නැහැ. එය කල්පනා කළ යුත්තේ දේශපාලනිකවයි. අන්තවාදය මොන පැත්තෙන් ආවත් වැරදියි. අප එක් පාර්ශ්වයකට චෝදනා කරන්නේ නැහැ. අපි මේ එක පැත්තක්වත් නියෝජනය කරන්නේ නැහැ. අප සිටින්නේ මනුෂ්‍යත්වය පැත්තේයි. මෙම ගැටුම් ඇතිකරන අය ගැටුම්වලින් පීඩා විඳින්නේ නැහැ. පීඩාවට පත්වන්නේ කිසිදු ගැටුමකට සම්බන්ධ නොවන පොදු ජනතාවයි. සිංහල, මුස්ලිම් ජනතාව අලූත්ගම කළුවාමෝදර, මග්ගොන, දර්ගා නගරය ඇතුළු ගම්වල එකට ජීවත් වුණා. ගනුදෙනු කළා. නමුත් අද ඔවුන් අතර මහා ගැටුමක් නිර්මාණය වෙලා තිබෙනවා. එය රට පුරා යන ජාතිවාදී කෝළාහලයක් ලෙස මතුවෙමින් තිබෙනවා. දවස් 4ක් පමණ ගත වෙලත් තත්ත්වය පාලනය කරගන්න නොහැකි වෙලා තිබෙනවා. ඒ නිසා අපි නැවත ඉල්ලා සිටින්නේ අන්තවාදී කණ්ඩායම්වල අඥාන ගොදුරු බවට පත් නොවන ලෙසයි. ජාතිවාදය ආණ්ඩුවට හිඟන්නාගේ තුවාළය වගෙයි. උතුරේ යුද්ධය පෙන්වලා ජනතා ප‍්‍රශ්න යට කළා. එම යුද්ධය අවසන් වීමත් සමඟ ආණ්ඩුවට පෙන්වන්න දෙයක් නැතිවෙලා තිබෙනවා. ඒනිසා ආණ්ඩුව උත්සාහ කරනවා මෙවැනි ජාතිවාදී ගැටුම් ඇතිකරවීමට. ඒ නිසයි ඒවා වර්ධනය වීම වැළැක්වීමට කටයුතු කරනවා වෙනුවට ආණ්ඩුව ජාතිවාදී කණ්ඩායම්වලට පහසුකම් සපයන්නේ. ආණඩුව එහි වගකීම බාරගත යුතුයි. මෙම ගැටුම්වල අවසන් ප‍්‍රතිඵලය විදියට පොදුජනතාව පීඩනයට පත්වෙලා. ඔවුන්ගේ ජීවිතවලට තර්ජන එල්ල වෙලා. ඔවුන් දුක් මහන්සියෙන් හම්බකරගත් දේපළ විනාශවෙලා. ඔවුන්ට මුල සිටි සියලූ දේ ගොඩනගන්න සිදුවෙලා. එකම ගමේ අය කඳවුරු දෙකක් බවට පත් වෙලා. ජනතා විමුක්ති පෙරමුණ මුල සිටම ජාතිවාදී ගැටුම් වළක්වන්න කටයුතු කළා. සෑම මැදිහත්වීමක්ම කළා. ජාතිවාදී ගැටුම්වලට මැදිහත් වෙන්න එපා කියලා ජනතාවගෙන් සෑම අවස්ථාවකම ඉල්ලා සිටියා. සමහර ජාතිවාදී සංවිධාන ආරම්භ කරන විටම ඔවුන් පිළිබඳව ජනතාවට අනතුරු ඇඟවීම් කළා. ආණ්ඩුව අන්තවාදී කණ්ඩායම් ජනතාවගේ දුර්වලකම් පාවිච්චි කරලා ගැටුම් ඇතිකළා. අපි පැත්තක් ගන්නේ නැහැ. සිංහල වේවා, දෙමළ වේවා, මුස්ලිම් වේවා අපිට මේ සියලූ දෙනා පොදු ජනතාවයි. අපි ඉන්නේ මානව හිතවාදි පැත්තේ. සාධාරණය පැත්තේ; ජාතික සමගිය ඇතිකිරීම පැත්තේ. මේ හටගෙන තිබෙන ගැටුම් වහා අත්හරින්න. යම් සිදුවීම් නීති මගින් විසඳා ගන්න කටයුතු කරන්න. සාමාන්‍ය ජන ජීවිතය සහ ජාතික සමගිය වෙනුවෙන් මැදිහත් වෙන්න. එමෙන්ම මේ මොහොතේ ආගමික නායකයින්ට විශාල කාර්යභාරයක් තිබෙනවා. ආගමික නායකතුමන්ලාගෙන් අපි ඉල්ලා සිටිනවා තමන්ගේ ජනතාවට ගැටුම් සමනය කර ගැනීම සඳහා බලපෑම් කරන්න කියලා. ඒවගේම මේ රටේ උගතුන්ගෙන්, බුද්ධිමතුන්ගෙන් ඉල්ලා සිටිනවා තමන්ගේ හඬ අවදි කරන්න කියලා. ජාතිවාදයේ, ආගම්වාදයේ අහිතකර ප‍්‍රතිඵල ජනතාවට පැහැදිළි කර දෙන්න කියලා. ඒ වගේම සමාජ කි‍්‍රයාකාරීන්ගෙන්, කලාකරුවන්ගෙන්, විශේෂයෙන්ම මාධ්‍යවේදීන්ගෙන්, මාධ්‍ය ආයතන හිමිකරුවන්ගෙන් අපි ඉල්ලා සිටිනවා මෙම ඇතිවී තිබෙන තත්ත්වය සමනය කරගැනීමට කඩිනමින් මැදිහත් වෙන්න කියලා. මෙය ඉතාම සංවේදී ප‍්‍රශ්නයක්. අපි හැමෝම සිටිය යුත්තේ ජාතිවාදී ගැටුම්වලට විරුද්ධ පැත්තේ.", "URL": "https://sinhala.adaderana.lk/news.php?nid=44008", "Category": null, "Parent URL": null}