{"Source": "Adaderana", "Timestamp": "December 25, 2012 04:43 pm", "Headline": "පැරකුම් සමුදුරු බැම්මේ පැල්මක්", "News Content": "පොළොන්නරුව පරාක්‍රම සමුද්‍රයේ වැව් බැම්මේ එක් ස්ථානයක අඩි 15ක් පමණ ගැඹුරට පැළුමක් දක්නට ලැබෙන බවත් තවත් එවැනි ස්ථාන කිහිපයක් දක්නට ලැබෙන බවත් අප වාර්තාකරු පවසයි. මේ පිළිබඳව ප්‍රදේශවාසීන් වාරිමාර්ග ඉංජිනේරුවන්ගේ අවධානය යොමු කර ඇතැයි ද පවසන අප වාර්තාකරු ඔවුන් ඒ සම්බන්ධයෙන් දක්වන උනන්දුව මද බවද කියයි. මේවන විටත් ‍පරාක්‍රම සමුද්‍රයේ ජල මට්ටම අක්කර අඩි එක් ලක්ෂ 10,000ද ඉක්මන බවද එසේම ප්‍රදේශයට තවදුරටත් නොකඩවා වැසි ඇද වැටෙන බව ද හෙතෙම පවසයි. මේ අතර අනුරාධපුර දිස්ත්‍රික්කයේ ප්‍රධාන සහ මධ්‍යම ප්‍රමාණයේ වැව් රැසක් වාන් දමමින් පවතින බව වාර්තා වේ. හුරුළුවැව හැර ප්‍රධාන වැව් 10ක්ම වාන් දමමින් පවතින බව අනුරාධපුර කලාප වාරිමාර්ග අධ්‍යක්‍ෂ ලලිත් ද අල්විස් මහතා පවසයි. මධ්‍යම ප්‍රමාණයේ වැව් 87ක්ම අද පෙරවරුව වන විට වාන් දමමින් තිබු බව කලාප වාරිමාර්ග අධ්‍යක්‍ෂවරයා කියයි. කෙසේ වෙතත් නාච්චාදූව සහ නුවරවැවේ ජල මට්ටම් අද පෙරවරුව වන විට පහත බැස තිබූ බැවින් අනුරාධපුර නගරයට සහ පූජා නගරයට බලපා තිබෙන ජල ගැලීම් තත්ත්වය ක්‍රමයෙන් පහව යමින් පවතින බව ලලිත් ද අල්විස් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=30244", "Category": null, "Parent URL": null}