{"Source": "Adaderana", "Timestamp": "May 24, 2016 09:09 am", "Headline": " අනවසර පදිංචිවලට මින් මතු ඉඩ නෑ", "News Content": "අනවසර පදිංචිවීම්වලට මින් මතුවට කිසිදු ඉඩක් ලබා නොදෙන බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වා දෙන්නේ පසුගියදා සමස්ත දිවයිනටම මුහුණදීමට සිදුවූ ආපදා තත්ත්වයට ප්‍රධාන හේතුව අනවසර පදිංචිවීම් සහ ඉඩම් ගොඩකිරීම් බවයි. එම නිසා බස්නාහිර පළාතේ ඉඩම් ගොඩකිරීම ද වහාම ක්‍රියාත්මක වන පරිදි සම්පූර්ණයෙන් තහනම් කරන ලෙස ජනාධිපති මෛත්‍රීපාල සිරිසේන මහතා උපදෙස් ලබා දී තිබේ. හදිසි ආපදා තත්ත්ව කළමනාකරණය කිරීම සඳහා වු ජනාධිපති කාර්ය සාධක බලකාය ඊයේ පස්වරුවේ ජනාධිපති කාර්යාලයේ දී රැස් වු අවස්ථාවේ ජනාධිපතිවරයා මෙම උපදෙස් ලබා දී ඇති බව ජනාධිපති මාධ්‍ය අංශය සඳහන් කරයි. ගංවතුරින් සහ නායයෑම්වලින් ආපදාවට ලක්වූ ප්‍රදේශ අධි ආරක්ෂිත කලාප ලෙස නම් කිරීමට ද ජනාධිපති මෛත්‍රීපාල සිරිසේන මහතා එම අවස්ථාවේ දී උපදෙස් ලබාදෙන ලදී. ආපදා තත්ත්වය හේතුවෙන් හානියට පත් ප්‍රදේශවල ජනතාවට සහන සැලසීම සඳහා ප්‍රමාණවත් තරම් මුදල් ප්‍රතිපාදන පවතින බව ද ජනාධිපතිවරයා මෙහිදි අවධාරණය කර ඇත.", "URL": "https://sinhala.adaderana.lk/news.php?nid=60433", "Category": null, "Parent URL": null}