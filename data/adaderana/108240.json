{"Source": "Adaderana", "Timestamp": "April 19, 2019 05:20 pm", "Headline": "නිල් පැහැයෙන් වැසී ගිය වනාන්තරය", "News Content": "නිල් පැහැයෙන් වැසී ගිය වනාන්තරයක් පිළිබද බෙල්ජියමෙන් වාර්තා විය. මෙම අලංකාර දර්ශනය දැකබලා ගැනීම සදහා දසතින් සංචාරකයන් ඇදී එන බවත් විදෙස් වාර්තාවල සඳහන් වෙයි. බෙල්ජියමේ හාලේ නගරයේ පිහිටි හාලර්බොස් වනාන්තරයේ බිම් ආස්තරය නිල් පැහැ බ්ලූබෙල් මලින් වැසී ගොස් තිබුණේ මෙලෙසයි. හාලර්බොස් වනාන්තරය නිල් පැහැ මලින් වැසී යන්නේ සෑම වසරකම අප්‍රේල් මාසයේදීයි. ඒ සමයේදී බ්ලූ ෆොරස්ට් එනම් නිල් පැහැ වනාන්තරය ඉතාමත් සුන්දර දසුන් මවන බව විදෙස් වාර්තා පවසයි. දින 7 ත් 10ත් අතර කාලයක් පුරාවට මේ තත්ත්වය පවතින බවත් මේ වාර්තාවල වැඩිදුරටත් සඳහන් වෙයි. නිල් වනාන්තරය දැකබලා ගැනීමට දෙස් විදෙස් සංචාරකයන් රැසක් මේ සමයේදී එම කලාපයට පැමිණෙයි. වසන්ත සමයේදී ටියුලිප් මලින් වැසී යන සිය රාජ්‍යය ඉතාමත් සුන්දර දසුන් මැවූවත්, බෙල්ජියමේ නිල් වනාන්තරය දැකීම තමන්ට වෙනස්ම ආකාරයේ අත්දැකීමක් වූ බව මෙහි පැමිණි එක් නෙදර්ලන්ත සංචාරකයෙක් ප්‍රකාශ කළේය.", "URL": "https://sinhala.adaderana.lk/news.php?nid=108240", "Category": null, "Parent URL": null}