{"Source": "Adaderana", "Timestamp": "September 14, 2010 03:36 pm", "Headline": "අපිත් ස්වාධීනයි-ප්‍රජාතන්ත්‍රවාදී ජනතා පෙරමුණ කියයි", "News Content": "එක්සත් ජාතික පෙරමුණ සමග පවත්නා ගනුදෙනු වලට තිත තබා මින් ඉදිරියට ස්වාධීනව කටයුතු කරන බව ප්‍රජාතන්ත්‍රවාදී ජනතා පෙරමුණ පවසයි. පසුගිය මහ මැතිවරණයට එක්සත් ජාතික පෙරමුණ යටතේ තරග කළ පක්ෂ මේ වන විට වෙන් වෙන්ව කටයුතු කරන බවක් පෙන්නුම් කරන බව ප්‍රජාතන්ත්‍රවාදී ජනතා පෙරමුණේ මහ ලේකම් නල්ලයියා කුමරගුරුබරන් මහතා පවසයි. එක්සත් ජාතික පෙරමුණ නියෝජනය කළ මුස්ලිම් කොංග්‍රසය ආණ්ඩුවට එක් වූ බවත්,ශ්‍රී ලංකා නිදහස් පක්ෂයේ මහජන පාර්ශවය විසුරුවා හරිමින් මංගල සමරවීර මහතා එක්සත් ජාතික පක්ෂයට එක්වූ බවත් පෙන්වා දුන් ගුරුබරන් මහතා මේ වන විට මෙම පක්ෂ අතර පොදු එකගතාවක් ඇති කර ගැනීමට නොහැකි වී ඇතැයිද අද දෙරණට කියා සිටියේය. එක්සත් ජාතික පක්ෂය තුළ පවා මේවන විට මතභේද උග්‍රවී ඇතැයි ද හෙතෙම සඳහන් කළේය. 18 වන ව්‍යවස්ථා සංශෝධන පනත් කෙටුම්පත පාර්ලිමේන්තුවට ඉදිරිපත් කළ අවස්ථාවේ ඊට එරෙහිව ඡන්දය ප්‍රකාශ නොකිරීම ද එක්සත් ජාතික පක්ෂය සමග සහයෝගයෙන් කටයුතු නොකරන්නට තවත් හේතුවක් බව මහ ලේකම්වරයා පැවසීය. කෙසේ වෙතත් ලබන 18 වන දින පවත්වන්නට නියමිත පක්ෂයේ දේශපාලන කමිටු රැස්වීමේදී ඉදිරි දේශපාලන ක්‍රියාකාරකම් පිළිබඳ තීරණයක් ගන්නට සූදානම් බවත් ගුරුබරන් මහතා වැඩිදුරටත් කියා සිටියේය. කෙසේ වෙතත් ලබන 18 වන දින පවත්වන්නට නියමිත පක්ෂයේ දේශපාලන කමිටු රැස්වීමේදී ඉදිරි දේශපාලන ක්‍රියාකාරකම් පිළිබඳ තීරණයක් ගන්නට සූදානම් බවත් ගුරුබරන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10856", "Category": null, "Parent URL": null}