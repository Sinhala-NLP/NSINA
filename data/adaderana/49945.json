{"Source": "Adaderana", "Timestamp": "March 13, 2015 12:18 pm", "Headline": "ශ්‍රී ලංකාවට අතදෙන්න අපි සූදානම් - 13න් එහා යන්න", "News Content": "ත්‍රීකුණාමලය ප්‍රදේශයේ බලශක්ති කේන්ද්‍රස්ථානයක් ස්ථාපිත කරනු සඳහා සහය ලබාදීමට සූදානම් බව ඉන්දීය අග්‍රාමාත්‍ය නරේන්ද්‍ර මෝඩි මහතා පවසයි.එසේම ශ්‍රී ලංකාවේ දුම්රිය මාර්ග පද්ධතිය වැඩිදියුණු කිරීම සඳහා අමෙරිකානු ඩොලර් මිලියන 380 ක මුදලක් ප්‍රදානය කරන බවද හෙතෙම කියා සිටියි.ශ්‍රී ලංකාවට පැමිණි ඉන්දීය අග්‍රාමාත්‍යවරයා අද(13)ජනාධිපති ලේකම් කාර්යාලයේදී මැතිඇමතිවරුන් ප්‍රමුඛ සම්භාවනීය පිරිස් ආමන්ත්‍රණය කරමින් මේ බව සඳහන් කළේය.ශ්‍රී ලංකාවේ නව රජය සියලු ජනතාව එකමුතුකර සමගියෙන් නව ගමනක් ඇරඹීම ගැන තම රට බෙහෙවින් සතුටු වන බවත්, ඒ ගමන සාර්ථක කර ගැනීම සඳහා සහයදෙන බවත්, එහිදී ඉන්දීය අගමැතිවරයා පැවසීය.එසේම මෙරට දෙමළ ජනතාව ඇතුළු සියලු ජාතීන්ට සමගියෙන් සමානාත්මතාවයෙන් ඔවුන්ගේ සිතුම් පැතුම් සාර්ථක කර ගැනීමට හැකිවේවා යැයිද ඒ මහතා ප්‍රාර්ථනා කළේය.හැකි ඉක්මනින් ආණ්ඩුක්‍රම ව්‍යවස්ථාවේ 13 වැනි සංශෝධනය අනුව බලය බෙදමින් එකීය ශ්‍රී ලංකාවක් තුළ එම සංශෝධනය හෝ ඉන් එහා, යන විසඳුමක් ක්‍රියාත්මක කිරීම වැදගත් බවද, එහිදී ඔහු පැවසීය. බුද්ධ ධර්මයෙන් හා හින්දු ධර්මයෙන් දෙරටම බැඳී සිටින බව පළමුව උත්සව සභාව අමතා කතා කළ ජනපති මෛත්‍රීපාල සිරිසේන මහතා සඳහන් කළේය.දෙරටම සමීප සහයෝගතාවය ඔස්සේ ආර්ථික, සංස්කෘතික හා සෙසු අංශවල දියුණුව වර්ධනය කර ගැනීමට හැකි හැම පියවරක්ම ගන්නා බවද ඔහු කීවේය.ඉන්දියාවේ හිටපු අගමැතිවරයෙකු වූ රජිව් ගාන්ධි 1987දී මෙරටට පැමිණීමෙන් පසු නිල සංචාරයක් සඳහා ශ්‍රී ලංකාවට පැමිණි ප්‍රථම රාජ්‍ය නායකයා ලෙස නරේන්ද්‍ර මෝඩි මහතා සැලකේ. අද පෙරවරුවේ ජනාධිපති ලේකම් කාර්යාලය ඉදිරිපිට දී හමුදා ආචාර පෙළපාළියක් පවත්වා ඉන්දීය අගමැතිවරයා පිළිගත් අතර ඉන් පසුව ඔහු රතු පලස මතින් ගමන් කරමින් මැති ඇමැතිවරුන් ඔහුව සුහදව පිළිගන්නා ලදී. ඉන් පසු ඉන්දීය අගමැතිවරයා සිය දූත පිරිස මෛත්‍රීපාල සිරිසේන ශ්‍රී ලංකා ජනපතිට හඳුන්වාදීම සිදුවිය. මේ අතර ජනපති ලේකම් කාර්යාලයේදී පැවැති මෙම විශේෂ උත්සවයේදී දෙරටේ නායකයින් ඉදිරියේ ගිවිසුම් හතරකටද අත්සන් තැබිණ.එනම් රාජ්‍ය තාන්ත්‍රික හා නිලධාරී ගමන් බිමන්වලදී වීසා නොමැතිව ගමන් කිරීමේ හැකියාව පිළිබඳ ගිවිසුම, රේගු කටයුතුවල දී දෙරට අතර සහයෝගය දැක්වීමේ ගිවිසුම, තරුණ කටයුතු සංවර්ධන ගිවිසුම හා රවීන්ද්‍රනාත් තාගෝර් පදනම රුහුණ සරසවියේ පිහිටුවීම යන ගිවිසුම් හතර වේ. ‍මෙම උත්සවයට ඉන්දීය අගමැති නරේන්ද්‍ර මෝඩි, ශ්‍රී ලංකා ජනපති මෛත්‍රීපාල සිරිසේන, අගමැති රනිල් වික්‍රමසිංහ මහත්වරු ද, මැති ඇමැතිවරුන්ද, ඉන්දීය නිලධාරිහූද එක්ව සිටියහ.", "URL": "https://sinhala.adaderana.lk/news.php?nid=49945", "Category": null, "Parent URL": null}