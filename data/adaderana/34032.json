{"Source": "Adaderana", "Timestamp": "May 12, 2013 04:46 pm", "Headline": "රට රැකියා දෙනවා කියා මුදල් ගැරූ කප්පිත්තෙක් අල්ලයි", "News Content": "මලයාසියාවේ රැකියා ලබාදෙන බව පවසමින් මුදල් වංචා රැසක් සිදුකළ බව කියන පුද්ගලයෙකු කටුනායක ගුවන්තොටුපළේදී අත්අඩංගුවට ගෙන තිබේ. මලයාසියාවේ සිට අද (12) පෙරවරුවේ මෙරටට පැමිණි මෙම සැකකරු ආගමන විගමන දෙපාර්තමේන්තු නිලධාරීන් විසින් අත්අඩංගුවට ගත් බව ආගමන විගමන පාලක ජෙනරාල් චුලානන්ද පෙරේරා මහතා පැවසුවේය. කුරුණෑගල ප්‍රදේශයේ පදිංචිකරුවෙකු වන මෙම සැකකරු සම්බන්ධයෙන් ලැබුණු පැමිණිලිවලට අනුව මිරිහාන විශේෂ විමර්ෂණ ඒකකය මේ පිළිබඳ ආගමන විගමන දෙපාර්තමේන්තුව දැනුවත් කර තිබේ. සැකකරු පසුගිය ජනවාරි මාසයේ මලයාසියාවට ගොස් ඇති අතර තවත් පුද්ගලයෙකු සමඟ එක්ව මෙම මුදල් වංචාවන් සිදුකර ඇති බව සඳහන්ය. අත්අඩංගුවට ගත් සැකකරු වැඩිදුර විමර්ශන සඳහා කටුනායක පොලිස්ථානය වෙත භාරදුන් බව ආගමන විගමන පාලක ජෙනරාල් චූලාන්ද පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=34032", "Category": null, "Parent URL": null}