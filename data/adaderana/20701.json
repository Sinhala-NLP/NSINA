{"Source": "Adaderana", "Timestamp": "December 15, 2011 12:02 pm", "Headline": " අ.පො.ස(සා/පෙ)/ගණිතය සමත්කර ඇත්තේ ලකුණු 17 න්", "News Content": "පසුගිය වසරේ සා/පෙ විභාගයේ ගණිතය විෂයේ සාමාන්‍ය(එස්)සාමාර්ථය ලබාදී ඇත්තේ ලකුණු 17 න් බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක මහතා පවසයි. අධ්‍යාපනයේ සුදුසුකම් මේ ආකාරයෙන් බාල්දු නොකළ යුතු බව හෙතෙම කියා සිටියේ අද පාර්ලිමේන්තුවේ විවාදයට එක්වෙමිනි. මේ ආකාරයෙන් සාමාර්ථයන් ලබාදීමේ ලකුණු මට්ටම ඉතා පහලදැමීමෙන් සිසුන්ගේ අධ්‍යාපන මට්ටම බිඳ වැටෙන බවත්,එය සිසුන්ට අහිතකර බවත් අනුර කුමාර දිසානායක මහතා පෙන්වා දුන්නේය. ඊට පිළිතුරු ලබාදෙමින් අධ්‍යාපන නියෝජ්‍ය අමාත්‍ය විජිත් විජයමුනිද සොයිසා මහතා කියා සිටියේ වසරින් වසර යම් යම් හේතුන් නිසා සාමාර්ථයන්ගේ ලකුණු මට්ටම ඉහළ පහල දැමීමක් සිදුකරන බවයි. එසේ වුවද පසුගිය වසරේ ලකුණු මට්ටම මේසා ප්‍රමාණයකින් අඩුකිරීමක් පිළිබඳ තමන් දැනුවත්ව නොසිටි බව නියෝජ්‍ය අමාත්‍යවරයා අද පාර්ලිමේන්තුව හමුවේ කියා සිටියේය. මේ පිළිබඳ සොයා බලා විධිමත් ක්‍රියා මාර්ගයක් ගතයුතු බව කතානායක චමල් රාජපක්ෂ මහතා අවාසානයේ සඳහන් කළේය.", "URL": "https://sinhala.adaderana.lk/news.php?nid=20701", "Category": null, "Parent URL": null}