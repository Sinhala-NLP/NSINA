{"Source": "Adaderana", "Timestamp": "June 2, 2011 02:58 pm", "Headline": "පාසලක සතියට එක්දිනක් මදුරු මර්දන වැඩසටහනක් ", "News Content": "අධ්‍යාපන අමාත්‍යාංශය සමග සාකච්ඡා කර සතියට එක්දිනක් පාසල්වල මදුරු මර්දන වැඩසටහන් ක්‍රියාත්මක කළ යුතු බවට චක්‍රලේඛයක් නිකුත් කිරීමට සෞඛ්‍ය අමාත්‍යාංශය තීරණය කර තිබේ. බස්නාහිර පළාතේ පාසල්වලින් 75% කම ඩෙංගු මදුරු කීටයන් සහිත ස්ථාන තිබෙන බවට අනාවරණය වීම ඊට හේතුව බව සෞඛ්‍ය අමාත්‍යාංශය ‍‍පවසයි. කොළඹ වෛද්‍ය පර්යේෂණ ආයතනය සමග ඒකාබද්ධව සිදුකළ කීට විද්‍යා සමීක්ෂණයක දී මෙය තහවුරු වී ඇත. ගෙවී ගිය අ‍ප්‍රේල් සහ මැයි යන මාසවලදී මෙම සමීක්ෂණය සිදුකර ඇත. සෞඛ්‍ය අමාත්‍යාංශය ක්‍රියාත්මක කළ මදුරු මර්දන සතිවලදී මදුරුවන් බෝවිය හැකි ස්ථාන විනාශ කිරීමට පියවර ගෙන තිබුණ ද ඉන් අනතුරුව ඒ සම්බන්ධයෙන් වැඩසටහන් ක්‍රියාත්මක කිරීමට පාසල් බලධාරීන් ක්‍රියා නොකිරීම මීට හේතුව බව අමාත්‍යාංශය පවසයි.", "URL": "https://sinhala.adaderana.lk/news.php?nid=16495", "Category": null, "Parent URL": null}