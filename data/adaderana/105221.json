{"Source": "Adaderana", "Timestamp": "February 28, 2019 05:08 pm", "Headline": "අපූරු ආදරයක්-දර්ශන සහිතයි", "News Content": "බදුල්ල, බණ්ඩාරවෙල මාර්ගයේ දෙමෝදර ප්‍රදේශයේ නිවසක පිටුපස ඇති අඩි 40ක් පමණ උස වේල්ලකින් වැටී මුව දෙනක් තුවාල ලබා ඇති අතර ඒ මුව දෙන රැක බලා ගන්නා සුනඛයෙක් පිළිබඳ අද දෙරණට වාර්තා විය. මෙලෙස තුවාල ලබා ඇත්තේ වයස අවුරුදු 8ක පමණ මුව දෙනකි. එලෙස තුවාල ලබා සිටින මුව දෙන අසලට කිසිවෙකුටත් ඒමට නොදී මෙලෙස රැක බලා ගන්නේ බූලා නැමති සුනඛයා විසිනි. නිවැසියන් පවසන්නේ මෙලෙස තුවාල ලබා සිටින මුව දෙන කලක පටන් තම ගෙවත්තට පැමිණෙන බවත් වර්ෂා කාලය නිසා මුව දෙන වේල්ලෙන් පහලට ලිස්සා වැටෙන්නට ඇති බවයි. බූලා නැමති මෙම සුනඛයා පැය 4ක පමණ කාලයක් මුවා ළඟ රැදී සිටිමින් ආරක්ෂාව ලබා දී තිබේ. පසුව රාවනා ඇල්ල වනජීවි නිලධාරීන් පැමිණ මුව දෙනට අවශ්‍ය ප්‍රතිකාර ලබා දීම සඳහා රැගෙන ගොස් ඇති බව වාර්තා වෙයි. වනජීවි නිලධාරීන් පැමිණ එලෙස රැගෙන යන අවස්ථාවේදීද අදාළ සුනඛයා රථයටද නැඟීමට උත්සහ කරන අයුරු දැක ගත හැකි වූ බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=105221", "Category": null, "Parent URL": null}