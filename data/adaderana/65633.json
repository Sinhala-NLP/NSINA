{"Source": "Adaderana", "Timestamp": "November 2, 2016 08:49 am", "Headline": "යාපනය සිසු දෙන්නා වෙනුවෙන් වන්දි - මරණ පරීක්ෂණ වාර්තාවත් කඩිනමින්", "News Content": "යාපනය විශ්වවිද්‍යාලයේ උපකුලපති, ප්‍රධාන ආචාර්යවරුන් සහ ශිෂ්‍ය නියෝජිතයින් පිරිසක් ජනාධිපති මෛත්‍රිපාල සිරිසේන මහතා හමුවී තිබේ.පසුගියදා සිදුවූ යාපනය විශ්වවිද්‍යාලයේ සිසුන් දෙදෙනාගේ මරණය සම්බන්ධයෙන් සාකච්ඡා කිරීම සඳහා මොවුන් ජනාධිපති කාර්යාලය වෙත පැමිණ ඇති බව ජනාධිපති ලේකම් කාර්යාලය නිකුත් කළ නිවේදනයේ දැක්වෙයි.අග්‍රාමාත්‍ය රනිල් වික්‍රමසිංහ මහතා සහ පුනරුත්තාපන, නැවත පදිංචි කිරීම් හා හින්දු ආගමික කටයුතු අමාත්‍ය ඩී.එම්. ස්වාමිනාදන් මහතා ද මෙම අවස්ථාවට එක්වූ බව සඳහන්ය.මෙම හමුවේදී සිසුන් කළ ඉල්ලීමකට අනුව පශ්චාත් මරණ පරීක්ෂණ වාර්තාව කඩිනම් කිරීමට නීතිපතිවරයා වෙත උපදෙස් ලබාදී ඇති අතර එම වාර්තාව ලැබුණු වහාම අදාළ සිසුන්ගේ පවුල්වලට වන්දි මුදල් ගෙවීමට කටයුතු කරන බවද ජනාධිපතිවරයා විසින් ප්‍රකාශ කර තිබේ.", "URL": "https://sinhala.adaderana.lk/news.php?nid=65633", "Category": null, "Parent URL": null}