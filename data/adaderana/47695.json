{"Source": "Adaderana", "Timestamp": "November 30, 2014 08:55 am", "Headline": "පුලතිසිපුරෙන් අද මෛත්‍රීගේ මංගල රැළිය  ඇරඹෙයි ", "News Content": "විපක්ෂයේ ජනාධිපති පොදු අපේක්ෂක මෛත්‍රීපාල සිරිසේන මහතාගේ ජනාධිපතිවරණ ප්‍රචාරක කටයුතු අද(30) ආරම්භ වීමට නියමිතව තිබේ. “මෛත්‍රී පාලනයකට එක්වෙමු“ යන තේමාව යටතේ සංවිධානය කරන පළමු ප්‍රචාරක රැළිය අද පස්වරුවේ පොළොන්නරුවේ දී පැවැත්වීමට නියමිතය. මේ අතර මෛත්‍රීපාල සිරිසේන මහතාට ආශිර්වාද කිරීම සඳහා මහා සංඝරත්නය 500 නමක් වහන්සේගේ සහභාගීත්වයෙන් ආශිර්වාද පිරිත් දේශනයක් පැවැත්වීමට සංවිධානය කර තිබේ. පොළොන්නරුව ඓතිහාසික වටදාගෙය ආශ්‍රිතව ඒ සඳහා ඉදිකර තිබු ආවරණය ඊයේ(29) පස්වරුවේ හදිසියේ ගලවා ඉවත් කරගැනීමට එහි හිමිකරුවන් කටයුතු කර ඇති බව වාර්තා වෙයි. මේ අතර විපක්ෂයේ දේශපාලන පක්ෂ ගිවිසුමකට අත්සන් තැබීම හෙට සිදුකිරීමට නියමිතව තිබේ. ජාතික හෙළ උරුමය සහ මෛත්‍රීපාල සිරිසේන මහතා අතර ගිවිසුමකට ද ඉදිරි දින දෙක තුළ අත්සන් තැබීමට නියමිතය.", "URL": "https://sinhala.adaderana.lk/news.php?nid=47695", "Category": null, "Parent URL": null}