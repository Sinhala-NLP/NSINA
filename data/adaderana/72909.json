{"Source": "Adaderana", "Timestamp": "May 7, 2017 09:02 am", "Headline": "උසස් අධ්‍යාපනය වෙනුවෙන් නව පනතක් එන ලකුණු", "News Content": "මෙරට උසස් අධ්‍යාපන ක්ෂේත්‍රයේ ප්‍රමිතිය වර්ධනය කිරීම සඳහා නව පනතක් හඳුන්වාදීමට රජය සැලසුම් කර තිබේ. එම පනත සකස් කිරීමේ කටයුතු මේ වන විට ආරම්භ කර ඇති බව විශ්වවිද්‍යාල ප්‍රතිපාදන කොමිෂන් සභාව සඳහන් කළේය. උසස් අධ්‍යාපන අමාත්‍යාංශය සහ විශ්වවිද්‍යාල කොමිෂන් සභාව එක්ව මෙම පනත සකස් කිරීමේ කටයුතු ආරම්භ කර තිබේ. ඒ සඳහා මේ වන විට නීති කෙටුම්පත් දෙපාර්තමේන්තුව සමඟ සාකච්ඡා වට කිහිපයක් පවත්වා ඇති බව විශ්වවිද්‍යාල ප්‍රතිපාදන කොමිෂන් සභාව සඳහන් කළේය. මෙරට උසස් අධ්‍යාපන ක්ෂේත්‍රයේ ප්‍රමිතිය හා තත්ත්වය ඉහළ නැංවීම උදෙසා මෙම නව පනත හඳුන්වාදීමට නියමිත අතර එමඟින් රාජ්‍ය සහ පෞද්ගලික උසස් අධ්‍යාපන ආයතන නියාමනය කිරිම සිදුවනු ඇත. සිංගප්පුරුව, මැලේසියාව සහ ඔස්ට්ට්‍රේලියාව යන රටවල උසස් අධ්‍යාපන පනත් පිළිබඳව අධ්‍යනය කර මෙරටට ගැළපෙන ආකාරයෙන් නව පනත සකස් කිරීමේ කටයුතු සිදුකරන බව විශ්වවිද්‍යාල ප්‍රතිපාදන කොමිෂන් සභාව සඳහන් කළේය.", "URL": "https://sinhala.adaderana.lk/news.php?nid=72909", "Category": null, "Parent URL": null}