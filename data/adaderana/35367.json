{"Source": "Adaderana", "Timestamp": "June 30, 2013 01:25 pm", "Headline": "පොදුරාජ්‍ය මණ්ඩලයීය සමුළුවට මලයාසියාවේ පූර්ණ සහය", "News Content": "නොවැම්බර් මාසයේ ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රටවල නායක සමුළුවට මලයාසියාව පූර්ණ සහය පළ කර තිබේ. ටැන්සානියාවේ සංචාරයක නිරත වු ජනාධිපති මහින්ද රාජපක්ෂ මහතා හමුවු මලයාසියානු අග්‍රාමාත්‍ය දාතෝ ශ්‍රී මොහොමඩ් නිජාබ් බින් මහතා විසින් මේ බව පවසා ඇති බව ජනාධිපති මාධ්‍ය අංශය සඳහන් කළේය. ටැන්සානියාවේ පැවති ගෝලීය සහයෝගීතා සංවාදයට සමගාමීව මැලේසියානු අග්‍රාමාත්‍යවරයා සමඟ ජනාධිපතිවරයා ද්වීපාර්ශවික සාකච්ඡා පවත්වා ඇත. එහිදී පොදුරාජ්‍ය මණ්ඩලයීය රාජ්‍ය නායක සමුළුව ගැන දෙරටේ රාජ්‍ය නායකයින් අදහස් හුවමාරුකරගෙන ඇති අතර එම සමුළුවට සමගාමීව පැවැත්වෙන ව්‍යාපාරික සංසදයට ද දූත පිරිසක් එවන ලෙස ජනාධිපතිවරයා මැලේසියාවට ඇරයුම් කර ඇති බව ජනාධිපති මාධ්‍ය අංශය සඳහන් කළේය. ටැන්සානියානු සංචාරයෙන් අනතුරුව ජනාධිපති මහින්ද රාජපක්ෂ මහතා සීෂෙල්ස් රාජ්‍යයේ සංචාරයක නිරත වී සිටියි. අද දිනයේ දෙරට අතර ද්වීපාර්ශවික සාකච්ඡා පවත්වා ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=35367", "Category": null, "Parent URL": null}