{"Source": "Adaderana", "Timestamp": "September 13, 2011 08:47 am", "Headline": "ඩෙංගු මර්දනයට සහයදෙන්න පකිස්ථානයට යයි", "News Content": "පකිස්ථානයේ ඩෙංගු මර්දන වැඩපිළිවෙළ සඳහා සහය දැක්වීමට මෙරට විශේෂ කණ්ඩායමක් අද(13) දිනයේ පකිස්ථානය බලා පිටත්ව යාමට නියමිතව තිබේ. විශේෂඥ වෛද්‍යවරුන් ඇතුළු පුද්ගලයින් දස දෙනෙකු පමණ මේ සඳහා එක්වනු ඇති බව සෞඛ්‍ය අමාත්‍යාංශය ප්‍රකාශ කරයි. පකිස්ථානු රජයේ ඉල්ලීමකට අනුව එරට ශීඝ්‍රයෙන් පැතිර යන ඩෙංගු රෝගය මර්දනය කිරිම සඳහා අවශ්‍ය උපදෙස් සහ දැනුම ලබාදීම මෙහි අරමුණ වී ඇත. අද දිනයේ පිටත්වන මෙම කණ්ඩායමට ළමා රෝග විශේෂඥයින්, කායික රෝග විශේෂඥයින් සහ කීට විද්‍යා සහකාරවරුන් සහභාගී වනු ඇත. ඊට අමතරව ඩෙංගු මර්දන ක්‍රියාවලියට අවශ්‍ය දූමායන යන්ත්‍ර සහ රසායන ද්‍රව්‍ය ද මෙරට සිට පකිස්ථානයට රැගෙන යාමට නියමිත බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=18683", "Category": null, "Parent URL": null}