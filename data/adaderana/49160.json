{"Source": "Adaderana", "Timestamp": "February 5, 2015 12:44 pm", "Headline": "බන්ධනාගාරයේ ඉන්න තිස්සට පාර්ලිමේන්තු යන්න අවසරයි  ", "News Content": "රක්ෂිත බන්ධනාගාරගත වී සිටින පාර්ලිමේන්තු මන්ත්‍රී තිස්ස අත්තනායක මහතාට පාර්ලිමේන්තු රැස්වීම සඳහා සහභාගීවීමට අවසර ලබා දී තිබේ.මේ වන විට බන්ධනාගාරලත වී සිටින පාර්ලිමේන්තු මන්ත්‍රී තිස්ස අත්තනායක මහතාගේ නීතිඥයින් වන ජනාධිපති නීතිඥ කාලිංග ඉන්ද්‍රතිස්ස මහතා සහ නීතිඥ සාරංග සිරිවර්ධන මහතා යන අය විසින් අධිකරණයට ඉදිරිපත් කරන ලද මෝසමක් සලකා බැලීමෙන් අනතුරුව මෙලෙස පාර්ලිමේන්තු රැස්වීම් සඳහා සහභාගී වීමට අවසර ලබා දී ඇත. අදාළ මෝසම කොටුව මහේස්ත්‍රාත් තිලිණ ගමගේ මහතා සලකා බැලීමෙන් අනතුරුව බන්ධනාගාර නිලධාරීන්ගේ අද(05) හෙට(06) සහ අනිද්දා(07) යන දිනයන් හී ආරක්ෂාව සහිතව පාර්ලිමේන්තු රැස්වීම සඳහා සහභාගීවීමට ඒ මහතාට ඉඩ සලස්වා දී ඇති බව අද දෙරණ වාර්තාකරු සඳහන් කළේය. පසුගිය ජනාධිපතිවරණ සමයේ දී පොදු අපේක්ෂක මෛත්‍රීපාල සිරිසේන මහතාගේ සහ එවකට විපක්ෂ නායක රනිල් වික්‍රමසිංහ මහතාගේ අත්සන් ව්‍යාජ ලෙස භාවිත කරමින් ලියවිල්ලක් ප්‍රසිද්ධියට පත්කිරීම සම්බන්ධයෙන් තිස්ස අත්තනායක මහතා පසුගිය 02 දින එළඹෙන 11වන දින තෙක් රක්ෂිත බන්ධනාගාරගත කරන ලදී.", "URL": "https://sinhala.adaderana.lk/news.php?nid=49160", "Category": null, "Parent URL": null}