{"Source": "Adaderana", "Timestamp": "February 16, 2019 12:45 pm", "Headline": "දුෂණ සොයන ජනපති කොමිසමට පැමිණිලි 70ක්", "News Content": "2015 ජනවාරී මස 15 වන දින සිට 2018 දෙසැම්බර් මස 31 වනදා දක්වා කාලය තුල රජයේ ආයතනවල සිදුවී ඇතැයි සැලකෙන දුෂණ වංචා සම්බන්ධයෙන් සොයාබැලීමේ ජනාධිපති විමර්ශන කොමිෂන් සභාව වෙත මේ වනවිට පැමිණිලි 70 ක් පමණ ලැබී තිබේ. එම කොමිශන් සභාවේ ප්‍රකාශකයෙකු සදහන් කළේ ඒ සම්බන්ධයෙන් වන විමර්ශන කටයුතු ලබන 28 වනදා ආරම්භ කීරීමට තීරණය කර ඇති බවයි. රජයේ ආයතනවල සිදුවී ඇතැයි සැළකෙන දුෂණ වංචා සම්බන්ධයෙන් සොයා බැලීමේ ජනාධිපති විමර්ශන කොමිෂන් සභාව පසුගිය 14 වනදා රැස් වී තිබේ. එම කොමිසන් සභාව වෙත පළමු අවස්ථාවේදී ලැබුණු පැමිණිලි 48ක් අතරින් පැමිණිලි 2ක් විමර්ශනයට ලක් කීරීමට එහිදී තීරණය කර ඇති බව සඳහන්ය. ඒ අතර පාඨලි චම්පික රණවක අමාත්‍යවරයා විසින් ඉදිරිපත් කර ඇති රට තුළ අඛණ්ඩ විදුලි සැපයුමක් සහතික කිරීම හා අතිරේක විදුලි ධාරිතාවක් කෙටිකාලීන පදනම මත ලබා ගැනීමේදී සහ ලංකා විදුලිබල මණ්ඩලයේ බලාගාර සහ ඉන්ධන ගෙන්වීමේදී සිදුවු මහ පරිමාණ වංචා සම්බන්ධයෙන් වන පැමිණිල්ල වෙයි. එමෙන්ම දුෂණ විරෝධි හඬ සංවිධානයේ කැඳවුම්කරු වසන්ත සමරසිංහ මහතා ඉදිරිපත් කළ ශ්‍රි ජයවර්ධනපුර රෝහලේ අධ්‍යක්ෂ හා රාජ්‍ය මුදල් අවභාවිතා කිරීම සම්බන්ධයෙන් වු පැමිණිල්ල ද විමර්ශනයට ලක් කීරීමට තීරණය කර තිබේ. මේ අතර සහකාර පොලිස් අධිකාරීවරයෙකුගේ මුලිකත්වයෙන් යුතු පොලිස් හා අපරාධ පරීක්ෂණ දෙපාර්තමේන්තු විශේෂ දක්ෂතා ඇති නිලධාරීන්ගෙන් සමන්විත පොලීස් ඒකකයක් කොමිෂන් සභාවේ ස්ථාපිත කිරීමට වහාම පියවර ගන්නා ලෙස පොලිස්පතිවරයා වෙත දන්වා යැවීමට කොමිෂන් සභාව තීරණය කර ඇති බව සඳහන්ය. එම පොලීස් ඒකකය ලබන 18 වන දිනට පෙර පිහිටුවීමටද පොලිස්පති පුජිත් ජයසුන්දර මහතා වෙත දන්වා යැවීමට රජයේ ආයතනවල සිදු වී අතැයි සැළකෙන දුෂණ වංචා සම්බන්ධයෙන් සොයා බැලීමේ ජනාධිපති විමර්ෂන කොමිෂන් සභාව තීරණය කර තිබේ.", "URL": "https://sinhala.adaderana.lk/news.php?nid=104454", "Category": null, "Parent URL": null}