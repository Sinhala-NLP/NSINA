{"Source": "Adaderana", "Timestamp": "May 3, 2019 05:04 pm", "Headline": "අසමඟිය ඇති වන ආකාරයේ ලිපි මුද්‍රණ කළ පරිගණකය-ඡායා පිටපත් යන්ත්‍රය පොලිස් බාරයට", "News Content": "ජනාධිපතිවරයාගේ නම සඳහන් කරමින් සහ රාජ්‍ය විරෝධි වචන සමග ජාතීන් අතර අසමගිය ඇති වන ආකාරයේ ලිපි 640 ක් සමග අත්අඩංගුවට ගත් පුද්ගලයින් තිදෙනා වැඩිදුර විමර්ශන සඳහා කොළඹ අපරාධ කොට්ඨාසයට භාර දී තිබේ. මෙම සැකකරුවන් තිදෙනා, මහාමාර්ග සංවර්ධන සහ රාජ්‍ය ව්‍යවසාය යන අමාත්‍යංශවල සේවයේ නිරතවූවන්ය. මෙම පුද්ගලයින් තිදෙනා ඊයේ(02) පස්වරු 3.30 ට පමණ කොළඹ මධ්‍යම තැපැත් හුවමාරුවට පැමිණ ඇත්තේ, ලිපි 640ක් තැපැල් කිරීම සඳහායි. මෙවැනි ලිපි සංඛ්‍යාවක් එකවර යොමුකිරීමේදී එහි පිටපතක් තැපැල් නිලධාරීන්ට ලබා දිය යුතුව තිබුණත් ඔවුන් ඊට ප්‍රතිචාර දක්වා නොතිබුණි. සැකකරුවන්ගේ විරෝධය මැද ලිපි විවෘත කළ නිලධාරීන් දැනගැනීමට හැකිව ඇත්තේ, එක් ලිපියක් පිටු 3කින් සමන්විතව තිබීමයි. වැඩිදුර සොයායාබැලීමේදී අදාළ ලිපිවල ජනාධිපතිවරයාගේ නම සඳහන් කරමින් සහ රාජ්‍ය විරෝධි වචන සමග ජාතීන් අතර අසමගිය ඇති වන ආකාරයේ කරුණු ඇතුලත් ව තිබූ බව අනාවරණ වුණි. තැපැල් නිලධාරීන්ගේ ඉල්ලීම මත එම ස්ථානයට පැමිණි කොටුව පොලිස් නිලධාරීන් ඔවුන් සතු ලිපි 640 සමග සැකකරුවන් අත්අඩංගුවට ගනු ලැබුවේය. පොලිසිය පැවසුවේ, අදාළ ලිපි වල ලිපිනයන් වූයේ කොළඹින් පිටත විහාරස්ථාන බවයි. පසුව කරන ලද ප්‍රශ්න කිරීම්වලදී අනාවරණ වී ඇත්තේ, සැකකරුවන්, අමාත්‍ය ලක්ෂ්මන් කිරිඇල්ල මහතාගේ රාජ්‍ය ව්‍යවසාය , කන්ද උඩරට උරුමය හා මහනුවර සංවර්ධන අමාත්‍යංශයට අනියුක්තව සේවය කර ඇති බවයි. ඉන් එක් සැකකරුවෙක් ලක්ෂ්මන් කිරිඇල්ල මහතා මහාමාර්ග අමාත්‍යවරයා ලෙස කටයුතු කළ සමයේදී එහි සේවය කළ කැමරා ශිල්පියෙකි. ඔහු වත්තේගම ප්‍රෙද්ශයේ පදිංචිකරු සම්පත් කුමාර නැමැති පුද්ගලයෙකු ලෙස හඳුනාගෙන තිබේ. අනෙක් පුද්ගලයන් දෙදෙනා වන්නේ විජේරත්න මුදියන්සේලාගේ ධනූෂ ප්‍රියදර්ශන සහ කවිඳු තක්ෂිල විරසේන යන අයයි. අලව්ව ප්‍රදේශයේ පදිංචි ධනූෂ ප්‍රියදර්ශන රාජ්‍ය ව්‍යවසාය, කන්ද උඩරට උරුමය හා මහනුවර සංවර්ධන අමාත්‍යාංශයේ මාධ්‍ය අංශයේ කැමරා ශිල්පපියෙකු ලෙස කටයුතු කර තිබේ. පොලිසිය පැවසුවේ, අද අලුයම 1.45ට පමණ වැඩිදුර ප්‍රශ්න කිරීම් සඳහා සැකකරුවන් තිදෙනා කොළඹ අපරාධ කොට්ඨාසයට භාර දුන් බවයි. කොළඹ අපරාධ කොට්ඨාසය භාරයට ගත් සැකකරුවන් තිදෙනා අද පෙරවරුවේ ලෝක වෙළඳ මධ්‍යස්ථානයේ පිහිටා ඇති රාජ්‍ය ව්‍යවසාය , කන්ද උඩරට උරුමය හා මහනුවර සංවර්ධන අමාත්‍යංශය වෙත රැගෙන ආවේය. අනතුරුව අමාත්‍යංශ පරිශ්‍රය පරික්ෂා කළ කොළඹ අපරාධ කොට්ඨාසයේ නිලධාරින් එහි තිබු පරිගණක ඇතුලු භාණ්ඩ කිහිපයක් සිය භාරගට ගත්තේය. එහිදී අනාවරණ වූයේ අදාළ ලිපි පරිඝනක ගත කිරීම සහ පිටපත් කිරීම සිදුකර ඇත්තේ, අමාත්‍යාංශයට අයත් අදාළ පරිගණකවලින් බවයි.", "URL": "https://sinhala.adaderana.lk/news.php?nid=109182", "Category": null, "Parent URL": null}