{"Source": "Adaderana", "Timestamp": "January 6, 2019 06:22 am", "Headline": "සිරිපා කරුණාවට යන වන්දනාකරුවන් මිල ගණන් නිසා අපහසුතාවයක", "News Content": "නල්ලතන්නිය නගරයේ හා නල්තන්නිය-ශ්‍රී පාද මාර්ගයේ පවත්වාගෙන යන ඇතැම් තාවකාලික ආපන ශාලා හා වෙළඳසල් වල අධික මිල ගණන් වලට වන්දනාකරුවන්ට ආහාර පාන සහ භාණ්ඩ අලෙවි කිරීම නිසා තමන් අපහසුතාවට පත්ව සිටින බව වන්දනාකරුවෝ පවසයි. මෙවර ශ්‍රීපාද වන්දනා සමය ආරම්භ වී තවමත් ගතවී ඇත්තේ සති දෙකක පමණ කාලයකි. ශ්‍රී පාද වන්දනා සමය ආරම්භ වීමට ප්‍රථම නුවරඑළිය දිස්ත්‍රික් ලේකම් වරයාගේ ප්‍රධානත්වයෙන් රාජ්‍ය නිලධාරීන්ගේද සහභාගීත්වයෙන් නල්ලතන්නියේදී පවත්වනු ලැබූ සම්බන්ධීකරණ රැස්වීමේදී රිකාටන් ප්‍රදේශයේ සිට නල්ලතන්නිය දක්වාත්, නල්ලතන්නිය-ශ්‍රීපාද මාර්ගයේත් ස්ථාන අනුව වෙළඳ ප්‍රජාවට හා වන්දනාකරුවන්ට අසාධාරණයක් නොවන අයුරින් මිල ගණන් ප්‍රකාශයට පත් කිරීමට තීරණය විය. මෙම අවස්ථාවට පාරිභෝගික සේවා අධිකාරියේ නුවරඑළිය දිස්ත්‍රික් ඒකකයේ නිලධාරින්ද පැමිණ සිටියහ. ආපන ශාලා හා සෑම වෙළඳසැලකම මිළ ප්‍රදර්ශනය අනිවාර්ය බව මෙහිදී වෙළඳ ප්‍රජාවට උපදෙස් ලබා දුන්නද මේ දක්වා ඇතැම් වෙළඳසල්වල හා ආපන ශාලාවල එසේ මිළ ප්‍රදර්ශණයක් සිදු කර නොමැත. පාරිභෝගික සේවා අධිකාරියේ උපදෙස් පිළිපදිමින් සාධාරණ ලෙස වසර ගණනක් ශ්‍රී පාද පුද බිමේ ව්‍යාපාරික කටයුතුවල නිරතවන තමන්ගේ කීර්ති නාමයට මෙම ඇතැම් ව්‍යාපාරිකයින්ගේ ක්‍රියා කළාපයන් නිසා කැළලක් වන බව එම වෙළඳ ප්‍රජාව පෙන්වා දෙයි. මේ පිළිබඳව පාරිභෝගික සේවා අධිකාරියේ නුවරඑළිය දිස්ත්‍රික් ඒකකයේ නිලධාරීන්ගේ කඩිනම් අවධානයට ලක්විය යුතු බව පවසයි.", "URL": "https://sinhala.adaderana.lk/news.php?nid=101862", "Category": null, "Parent URL": null}