{"Source": "Adaderana", "Timestamp": "September 16, 2018 07:09 pm", "Headline": "රටට එල්ලවන චෝදනාවලට රජය පෙනී සිටින්නේ නෑ", "News Content": "ත්‍රස්තවාදයේ ආරම්භය හා යුද්ධයේ සම්බන්ධයෙන් පැතිරී ඇති වැරදි මත සම්බන්ධයෙන් පළමු වතාවට ජිනීවා නුවර මානව හිමිකම් සැසිවාරයේදී කරුණු දැක්වීමට බලාපොරොත්තු වන බව ජගත් දේශප්‍රේමී ලාංකික සංසදය පවසයි. එම සංසදය අද කැඳවා තිබූ මාධ්‍ය හමුවකට එක් වෙමින් ඔවුන් මේ බව ප්‍රකාශ කළේය. රටට හා හමුදාවට චෝදනාවක් එල්ල වන විට ඒ සම්බන්ධයෙන් ඉදිරිපත් වී කරුණු දැක්විය යුත්තේ රජය බවත් එහෙත් අවාසනාවකට එවැන්නක් සිදු නොවන බව එම සංසදය පවසයි. රජය එල්ල වන චෝදනා සම්බන්ධයෙන් ප්‍රතිචාර නොදක්වන නිසා ලොවපුරා සිටින දේශප්‍රේමී ශ්‍රී ලාංකිකයන් හට තම පුද්ගලික ධනයෙන් රට වෙනුවෙන් පෙනී සිටීමට සිදුව ඇති බවද ඔවුන් ප්‍රකාශ කළේය. ලංකාව තුළ ජාතිවාදී ප්‍රශනයක් ලෙස හුවාදක්වන හා ත්‍රස්තවාදය ආරම්භ වූයේ ජාතිවාදී උගතුන් විසින් දෙමළ ජනතාව වෙනුවෙන් වෙනම නිජ භූමියක් ඇති බවට සංකල්පයක් දියුණු කිරීම නිසා බවට කරුණු දැක්වීමට බලාපොරොත්තු වන බවද ඔවුන් පැවසීය.", "URL": "https://sinhala.adaderana.lk/news.php?nid=96187", "Category": null, "Parent URL": null}