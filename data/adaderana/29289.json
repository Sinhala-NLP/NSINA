{"Source": "Adaderana", "Timestamp": "November 18, 2012 01:55 pm", "Headline": "ක්‍රෙඩිට් කාඩ් ජාවාරමේ නිරත රුසියානුවන් 5ක් වැල්ලවත්තේදී මාට්ටු", "News Content": "ක්‍රෙඩිට් කාඩ් ජාවාරමකට සම්බන්ධ රුසියානු ජාතිකයින් පස් දෙනෙකු අපරාධ පරික්ෂණ දෙපාර්තමේන්තුව විසින් අත්අඩංගුවට ගෙන තිබේ. අදාළ සැකකරුවන් වැල්ලවත්ත ප්‍රදේශයේ දී අත්අඩංගුවට ගත් බව ‍එම දෙපාර්තමේන්තුව සඳහන් කළේය. අත්අඩංගුවට ගන්නා අවස්ථාවේ දී මොවුන් සතුව තිබි ව්‍යාජ ක්‍රෙඩිට් කාඩ් පත් 250ක් සොයාගෙන තිබේ. මීට අමතරව විදේශීය මුදල් තොගයක් ද මොවුන් සතුව තිබී සොයාගත් බව අපරාධ පරික්ෂණ දෙපාර්තමේන්තුව සඳහන් කළේය‍. අදාළ විදේශීය ජාතිකයින් 5 දෙනා එක් දිනක් තුළ ව්‍යාජ ක්‍රෙඩිට් කාඩ්පත් යොදා ගනිමින් රුපියල් ලක්ෂ 21ක මුදලක් වංචා කර ඇති බව ද තොරතුරු අනාවරණය වී තිබේ. මොවුන් සම්බන්ධයෙන් සිදුකළ වැඩිදුර විමර්ශනවලදී අදාළ සැකකරුවන් වියට්නාමය සහ කාම්බෝජය යන රටවල්වල ද මෙම ජාවාරම සිදුකර ඇති බව තොරතුරු අනාවරණය වී ඇතැයි අපරාධ පරික්ෂණ දෙපාර්තමේන්තුව සඳහන් කළේය. අදාළ සැකකරුවන් අධිකරණයට ඉදිරිපත් කිරීමෙන් අනතුරුව ලබන 30 වන දින දක්වා රක්ෂිත බන්ධනාගාර ගතකර තිබේ.", "URL": "https://sinhala.adaderana.lk/news.php?nid=29289", "Category": null, "Parent URL": null}