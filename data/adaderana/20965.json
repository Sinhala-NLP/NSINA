{"Source": "Adaderana", "Timestamp": "December 27, 2011 08:35 am", "Headline": "ශ්‍රී ලංකාවේ උගත් පාඩම් රුසියාවේ ප්‍රසාදයට", "News Content": "ජාතික සමගිය ඇති කිරීම සඳහා ශ්‍රී ලංකා රජය ගෙන යන වැඩපිළිවෙල පිළිබඳව සතුටු වන බව රුසියාව පවසයි. උගත් පාඩම් හා ප්‍රතිසන්ධානය පිළිබඳ ජනාධිපති කොමිසන් වාර්තාව ඊට හොඳම උදාහරණය බව රුසියානු විදේශ කටයුතු අමාත්‍යාංශය පවසයි. එරට විදේශ කටයුතු අමාත්‍යාංශයේ මාධ්‍ය ප්‍රකාශකවරයා නිවේදනයක් නිකුත් කරමින් මේ බව පවසා තිබේ. ශ්‍රී ලංකා රජය යුද්ධයෙන් පසුව අවංකව සිය ගැටලුවලට විසඳුම් සෙවීමට යොමු වී ඇති බව එම නිවේදනයේ සඳහන් වේ. විශේෂයෙන් විවිධ ජාතීන් සහ විවිධ ආගම් වලට අවශ්‍ය අයිතිවාසිකම් ලබාදීමට ශ්‍රී ලංකා රජය කටයුතු කරමින් සිටින බව රුසියාව පෙන්වාදෙයි. උගත් පාඩම් හා ප්‍රතිසන්ධාන වාර්තාවේ නිර්දේශ ක්‍රියාත්මක කිරීමට ශ්‍රී ලංකා රජය කඩිනමින් කටයුතු කරනු ඇති බවට තම විශ්වාසය බව ද එම නිවේදනයේ වැඩිදුරටත් සඳහන්වේ.", "URL": "https://sinhala.adaderana.lk/news.php?nid=20965", "Category": null, "Parent URL": null}