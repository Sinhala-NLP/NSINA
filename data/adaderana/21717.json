{"Source": "Adaderana", "Timestamp": "January 29, 2012 09:08 am", "Headline": " වෛද්‍යවරයාට පහරදුන් පුංචි ආණ්ඩුවක ලොක්කාට පොලිස් ඇප", "News Content": "වෛද්‍යවරයෙකුට පහරදීමේ සිදුවීමක් සම්බන්ධයෙන් අත්අඩංගුවට ගෙන අධිකරණයට ඉදිරිපත් කළ මාතලේ ප්‍රාදේශීය සභාවේ සභාපතිවරයා පොලිස් ඇප මත මුදාහැර තිබේ. ඒ අනුව සැකකරු මාතලේ මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් දස දහසක පොලිස් ඇප මත මුදාහැරීමට නියෝග කෙරුණි. සැකකරු නැවතත් හෙට දින‍යේ අධිකරණය හමුවේ පෙනී සිටිය යුතුය. මාතලේ රෝහලේ වෛද්‍යවරයෙකු ලෙස කටයුතු කරන එල්.ඩබ්ලිව්.සී.එන්.රණවීර මහතාගේ පෞද්ගලික ආරෝග්‍යශාලාවට පැමිණි සභාපතිවරයා එම පහරදීම සිදුකර ඇති බවට පොලිසියට පැමිණිලි කර තිබුණි. කෙසේවුවද මේ සම්බන්ධයෙන් කළ විමසීමකදී ප්‍රාදේශීය සභාවේ සභාපති කපිල බණ්ඩාර මහතා කියා සිටියේ අදාළ ආරෝග්‍යශාලාව පැවති ප්‍රදේශයේ සංවර්ධන කටයුත්තක් පිළිබඳ සාකච්ඡා කිරීමට ගිය අවස්ථාවේ දී මෙම තත්ත්වය හටගත් බවයි. එහිදි තමාට දෝෂාරෝපණය කළ වෛද්‍යවරයා පළමුව පහරදීම සිදුකළ බව සභාපති කපිල බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=21717", "Category": null, "Parent URL": null}