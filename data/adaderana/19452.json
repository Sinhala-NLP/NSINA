{"Source": "Adaderana", "Timestamp": "October 19, 2011 01:20 pm", "Headline": "ආණ්ඩුව ඇතුළේ ආණ්ඩු ‍ගොඩයි-රෙද්ද  පිටිපස්සට අත දැම්මොත් පාතාලයින් ඇල්ලිය හැකියි", "News Content": "ආණ්ඩුව තුළ සැබෑ ජනමතයක් ක්‍රියාත්මක නොවන බවත්,රටේ ආණ්ඩු කිහිපයක් ක්‍රියාත්මක වන බවත් එක්සත් ජාතික පක්ෂය පවසයි. ඒ නිසාම එක් ආණ්ඩුවකින් වැරැද්දක් කළ විට තවත් ආණ්ඩුවකින් සමාව ඉල්ලන බව බස්නාහිර පළාත් සභාවේ විපක්ෂ නායක,එ.ජා.ප පළාත් සභා මන්ත්‍රී මංජු ශ්‍රී අරංගල මහතා පෙන්වාදෙයි. මේ රටේ පාතාල අපරාධකරුවන්,මත්කුඩු ජාවාරම්කරුවන් සැඟවී සිටින්නේ දේශපාලනඥයන්ගේ රෙද්ද අස්සේ බැවින් ඔවුන් අල්ලා ගැනීමට සැබෑ වුවමනාවක් ඇත්නම් කළ යුත්තේ රෙද්ද පිටුපසට අතදැමීම යයි හෙතෙම සඳහන් කළේය. පාතාලයයි මත්කුඩු ජාවාරමයි මෙහෙයවෙන්නේ එකම තැනකින් බවත්,ආණ්ඩුවට මේවා මර්දනය කිරීමේ සැබෑ අවශ්‍යතාවක් නැති බවත් අරංගල මහතා අවධාරණය කළේය. ගිනි අවි 14-15 බැගින් ආණ්ඩුවේ දේශපාලනඥයන්ට බෙදුවාම දැන් බියවන්නේ විපක්ෂය හෝ රටේ සාමාන්‍ය ජනයා නොව ආණ්ඩුවේම තවත් පිරිසක් බියට පත්ව ඇති බව ඔහු පෙන්වා දුන්නේය. ආණ්ඩුව විසින් පාතාලය මර්දනය කරන බව දිගින් දිගටම කියා සිටියද ආණ්ඩුවට එරෙහිව පාතල අපරාධකරුවන් මර්දනය වුවද ආණ්ඩුවට පක්ෂපාතී පාතාල අපරාධකරුවන් ආරක්ෂා කෙරෙන බවද අරංගල මහතා අද කොළඹ පැවති මාධ්‍ය හමුවකට එක්වෙමින් අවධාරණය කළේය. හම්බන්තොටට වරායක් දුන්නද නැව් නොඑන්නා සේම මහනුවරට ගුවන්තොටුපළක් දිය හැකි වුවත් ගුවන්යානා ගොඩ බැස්සවිය නොහැකිවනු ඇති බැවින් ඒ ප්‍රදේශයේ කොල්ලො කුරුට්ටන්ට ගුවන් පථයේ සරුංගල් යවන්නට අවස්ථාව සැලසෙනු ඇති බව හෙතෙම කියා සිටියේය. පසුගිය ජනාධිපතිවරණයේදීද නොකළ ආකාරයට පසුගිය පළාත් පාලන මැතිවරණයේදී ජනාධිපතිවරයා වතු ගාණේ පමණක් නොව කාණු ගාණේද ඇවිද්ද බවත්,ඇවිදින සයිස් එකේ බොරු ඇද බෑ බවත් අරංගල මහතා සඳහන් කළේය. මන්නාරමේ කොයි බටයෙන් ගෑස් එන්නේදැයි දැන් ජනයා බලා සිටින බවත්,මේ ආණ්ඩුව බලයට පත් වූ දා සිට රටේ ජනයාගේ බඩවල් වලින් නම් ගෑස් පිටවෙන්නට පටන් අරන් බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19452", "Category": null, "Parent URL": null}