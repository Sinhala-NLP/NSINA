{"Source": "Adaderana", "Timestamp": "January 12, 2011 06:34 pm", "Headline": "ආණ්ඩුවේ බැරිබැරියාවට හමුදාවට අපහාස කිරීම නැවැත්විය යුතුයි ", "News Content": "ආණ්ඩුව තමන්ගේ බැරිකම වහගන්න හමුදාවට අපහාස කරන බව ජ.වි.පෙ ප්‍රධාන ලේකම් ටිල්වින් සිල්වා මහතා පවසයි. අද(12) කොළඹ පැවති මාධ්‍ය හමුවකට එක්වෙමින් හෙතෙම මේ බව අවධාරණය කළේය. ඔහු මෙසේද කියා සිටියේය. ලෝක කුසලාන ක‍්‍රිකට් තරගාවලිය නිසා මැතිවරණ කල් දානවා කියලායි ආණ්ඩුව කියන්නේ. ක‍්‍රිකට් තරගාවලිය තියෙනවා කියලා ආණ්ඩුව දන්නවා. ඒ වගේම පළාත් පාලන මැතිවරණය තියනවා කියලාත් දන්නවා. ඒ නිසා අඩුම තරමින් මාස කිහිපයක් දුර දකින්න පුළුවන් නම් ලෝක කුසලාන තරගාවලියට බාධාවක් නොවන පරිදි මැතිවරණය තියන්න ආණ්ඩුවට තිබුණා. නමුත් එවැනි දැක්මක් නැහැ. ඒ විතරක් නොවෙයි. මොරටුව මහ නගර සභාවේ මැතිවරණය තියන්නේ නැහැ. දෙහිවල ගල්කිස්ස මහ නගර සභාවේ, කෝට්ටේ මහ නගර සභාවේ මැතිවරණ නැහැ. ඒවා කොහොමද ක‍්‍රිකට් තරගාවලියට බලපාන්නේ. අනුරාධපුර, බදුල්ල මහ නගර සභාවලත් මැතිවරණය තියන්නේ නැහැ. අනුරාධපුරේ බදුල්ලේ ක‍්‍රිකට් ක‍්‍රීඩාංගන නැහැ. ආණ්ඩුවට පාරට බහින්න බැරි තැන්වල ක‍්‍රිකට්වලට මුවා වෙලා මැතිවරණ කල් දානවා. ඒක ඉතාම බරපතළයි. ප‍්‍රජාතන්ත‍්‍රවාදය උල්ලංඝනය කිරීමක්. මේ ආණ්ඩුවට දේශපාලන මළබද්ධය හැදිලා. කිසිම දෙයක් එකවර කර ගන්න බැරි වෙලා තියෙන්නේ ඒ නිසා. දැන් කතාවක් තියෙනවා, මහ නගර සභා තවත් වසරකින් කල් දාන්න. ඒක කරන්න යන්නේ ජනාධිපතිවරයාට පැවරී තිබෙන බලතල භාවිත කරලා. පළාත් පාලන මැතිවරණ කල් දාන්නත් ජනාධිපති බලතල පාවිච්චි කරන්න සිද්ධ වුණු ආණ්ඩුවක්. පාර්ලිමේන්තුවේ තුනෙන් දෙකක් තියෙනවා කිව්වාට ඒ තරමට දුර්වල වුණු ආණ්ඩුවක්. ආණ්ඩුවට මෙහෙම වෙලා තියෙන්නේ ඇයි? ජනතාවට දුන්නු බලාපොරොත්තු කඩ කරලා තියෙන්නේ. රජයේ සේවකයින්ට වැටුප් වැඩිවීමක් නොදුන්නා විතරක් නොවෙයි, 2500ක් දෙනවා කියලා රාජ්‍ය සේවකයින් රැවැට්ටුවා. දැන් එළවලූ බෙදන්න හමුදාව පාවිච්චි කරනවා. ත‍්‍රස්තවාදය පැරදවූ හමුදාව දැන් එළවළු බෙදනාව. මේවා මාධ්‍ය සංදර්ශන විතරයි. නමුත් හමුදාවට එළවළු සපයන්නේ ආණ්ඩුවේ ඇමතිවරයෙක්. ඒ ඇමතිවරයාට හමුදාවට ලාබෙට එළවළු දෙන්නේ නැහැ. මේක තමයි ආණ්ඩුවේ විකාරය. ආණ්ඩුව තමන්ගේ බැරිකම වහගන්න හමුදාවට අපහාස කරනවා. ඒක වහාම නතර කරන්න. හමුදාවට ආරක්ෂාව සැලසීමේ වගකීම තියෙනවා. ඊළඟට මේ මැතිවරණ තියන්නේත් හදිසි නීතිය යටතේ. කලින් සියලූම මැතිවරණ පැවැත් වූයේ හදිසි නීතිය යටතේ. ඒ කාලේ ආණ්ඩුවට නිදහසට කරුණක් තිබුණා, යුද්ධය තියෙන නිසා හදසිි නීතිය අවශ්‍යයි කියලා. දැන් යුද්ධය අවසන් වෙලා අවුරුදු එක හමාරක් ගත වෙලා. තවමත් හදිසි නීතිය ඉවත් කර නැහැ. ඒ විතරක් නොවෙයි, කොමිෂන් සභා පත් කරන්නෙත් නැහැ. ආණ්ඩුව කොමිෂන් සභාවලට බයයි. දැන් කොමිෂන් සභා පත් කරන්නේ ජනාධිපතිවරයා. නමුත් කොමිෂන් සභා පත් කරන්නේ මැතිවරණයෙන් පසුව කියලා ආණ්ඩුව කියනවා. තමන් පත් කරන කොමිෂන් සභාවටත් ජනාධිපතිවරයා බයයි. නිලධාරීන් විශ්වාස නැහැ. ඇමතිවරුන් විශ්වාස නැහැ. මන්ත‍්‍රීවරුන් විශ්වාස නැහැ. ආණ්ඩුව ඒ තත්ත්වයට පත් වෙලා. ඒ නිසා, හදිසි නීතිය ඉවත් කර සාමාන්‍ය නීතිය යටතේ මැතිවරණ පවත්වන්න කියා අපි ආණ්ඩුවට බලකරනවා. ඒ වගේම සියලූම පළාත් පාලන ආයතනවල මැතිරවණ එකවර පවත්වන්න කියාත් බල කරනවා. මෙම අවස්ථාවට එක්වූ ජනතා විමුක්ති පෙරමුණේ ප‍්‍රචාරක ලේකම් විජිත හේරත් මහතා මෙසේ කියා සිටියේය. \"ගංවතුරෙන් විපතට පත් වූ ජනතාවට සහන සලසන්න ආණ්ඩුවට නිසි වැඩපිළිවෙළක් නැහැ. සමහර ප‍්‍රදේශවලට සහන සලසන්න ආණ්ඩුවේ කිසිම නිලධාරියෙක් මේ වන තුරුත් සම්බන්ධ වෙලා නැහැ. පෙරේරා මඩකලපුවට ගිය ඇමතිවරයා මුළු දවසම ගත කළේ තමන්ට ඉන්න හෝටලයක් සොයන්න මිස දහස් ගණනක් ජනතාව කොටු වෙලා ඉන්න තැන්වලින් මුදා ගන්න නොවෙයි. ඇතැම් තැන්වල හය දෙනකුට කන්න දීලා තියෙන්නේ රුපියල් 20 බිස්කට් පැකට් එකක් විතරයි\". මඩකළපුව රෝහලේ ඊයේ උදේ වන විට පැරසිටමෝල් පෙත්තක්වත් නැති තත්ත්වයට පත් වෙලා. මඩකළපුව දිස්ත‍්‍රික්කයේ රෝහල් හතක් වැහි වතුර නිසා වසා දමන්න වෙලා තියෙනවා. එවැනි තත්වයක් තුළ එම ජනතාවට සෞඛ්‍ය සේවා සපයන්න ආණ්ඩුවට වැඩපිළිවෙළක් තිබිය යුතුයි. නමුත් ආණ්ඩුව කරන්නේ බොරු පුරාජේරු කතා කියන එක විතරයි. ඇත්තටම භූමියට ගිහින් බැලූවොත් කන්න දෙයක් නැතිව ඒ ජනතාව දුක් විඳිනවා. 95ක ඇමති මණ්ඩලයක් ඉන්නවා නමුත් මේ තත්ත්වයට මැදිහත් වෙන්න බැරි වෙලා.", "URL": "https://sinhala.adaderana.lk/news.php?nid=13453", "Category": null, "Parent URL": null}