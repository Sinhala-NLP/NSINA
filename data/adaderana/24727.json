{"Source": "Adaderana", "Timestamp": "June 3, 2012 01:18 pm", "Headline": "ඉන්ධන හා විදුලිබල සහන දුන්නේ ජනතාවට නෙවෙයි", "News Content": "අත්‍යවශ්‍ය බඩු භාණ්ඩ මිල ඉහළයාම සම්බන්ධයෙන් ආණ්ඩුව බේගල් ඇදබාමින් සිටින බව නව සම සමාජ පක්ෂයේ ප්‍රධාන ලේකම්,දෙහිවල-ගල්කිස්ස නාගරික මන්ත්‍රී,ආචාර්ය වික්‍රමබාහු කරුණාරත්න මහතා පවසයි. භාණ්ඩ මිල පහතදැමිය නොහැක්කේ ජනතාවට ඉන්ධන හා විදුලිය සහන මිලට ලබාදෙන නිසා යයි බේගල් ඇදබාමින් ආණ්ඩුව ජනතාව නොමග යවන බව හෙතෙම කියා සිටියි. ඉන්ධන හා විදුලිය සහන මිලට ලබාදෙන්නේ මෙරට කම්කරු ජනතාවට හෝ සාමන්‍ය ජනතාවට නොවන බවත්,එකී සහන හිමිවන්නේ රටේ සුපිරි පැළැන්තියට හා ආණ්ඩුවේම නාස්තිකාර ව්‍යාපෘතිවලට පමණක් බවත් කරුණාරත්න මහතා පෙන්වාදෙයි. ආණ්ඩුව අධිරාජ්‍ය විරෝධි යයි කියමින් ජාත්‍යන්තර මූල්‍ය අරමුදලේ යෝජනාවලට අනුව ජනතාවගේ සහනාධාර කප්පාදු කරමින් රුපියල බාල්දු කරමින් සිටින බව අද කොළඹ පැවති\"විපක්ෂයේ විරෝධය\"නම් මාධ්‍ය හමුවට එක්වෙමින් කරුණාරත්න මහතා අවධාරණය කළේය. ලෝක බැංකුවෙන් හා ජාත්‍යන්තර මූල්‍ය අරමුදලෙන් මේ සා ණය කන්දරාවක් ලබා ගත් කිසිදු ආණ්ඩුවක් මෑත ඉතිහාසය තුළ නොමැති බවද ඔහු කියා සිටියේය. උගත් පාඩම් හා ප්‍රතිසන්ධාන කොමිසමේ නිර්දේශයන් ක්‍රියාත්මක කිරීමට ද්‍රවිඩ ජාතික සන්ධානය හෝ විපක්ෂය කිසිදු ආකාරයේ විරෝධතාවක් දක්වා නොමැති බවත්,ආණ්ඩුවත් ඊට සූදානම් නම් ක්‍රියාත්මක නොකිරීමට පවත්නා බාධාව ආරක්ෂක ලේකම්වරයාදැයි නොදන්නා බව ඔහු සඳහන් කළේය. වාර්ගික ප්‍රශ්නයට දේශපාලන විසඳුමක් යෝජනා කිරීමේ අපේක්ෂාවෙන් බව කියා පත්කරනු ලබන තේරීම් කාරක කමිටුවට එන්නැයි ද්‍රවිඩ සන්ධානයට බලකරන ආණ්ඩුවට ඒ සඳහා සැබෑ අවශ්‍යතාවක් නැතැයිද,ලෝකය රැවටීම සඳහා ද්‍රවිඩ සන්ධානයේ මන්ත්‍රීවරුන් මැඩවීම සඳහා පමණක් මෙසේ ඔවුන් සමග සාකච්ඡාවට යාමට සූදානමක් පවත්නා බවට ඇඟවීම් කරනු ලබන බවත් කරුණාරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24727", "Category": null, "Parent URL": null}