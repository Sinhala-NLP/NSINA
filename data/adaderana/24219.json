{"Source": "Adaderana", "Timestamp": "May 13, 2012 08:44 pm", "Headline": "යහපත් ප්‍රතිචාර නැත්නම් අධිකරණ ක්‍රියාමාර්ගයක් ගන්නවා", "News Content": "අ.පො.ස උසස් පෙළ සිසු සිසුවියන්ට තමන් කැමති පාසලක අධ්‍යාපනය ලැබීමට ඇති අයිතිය මේවන විට ආණ්ඩුව විසින් උදුරාගෙන ඇතැයි ලංකා ගුරු සංගමය පවසයි. විශේෂ අවස්ථාවන්හිදී හැර ජාතික පාසල්වල උසස් පෙළ සිසුන්ට තවත් ජාතික පාසලක අධ්‍යාපනය ලැබීමට අවස්ථාව නොදීමට පසුගියදා අධ්‍යාපන අමාත්‍යංශය තීරණය කළ බවට අධ්‍යාපන අමාත්‍යවරයා කළ ප්‍රකාශය සම්බන්ධයෙන් අදහස් දක්වමින් ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා මේ බව කියා සිටියි. මෙම චක්‍රලේඛහ වහා අහෝසි කොට සිසුන්ගේ අධ්‍යාපන අයිතිය තහවුරු කෙරෙන නිසි ක්‍රමවේදයක් සකස් නොකළහොත් මේ සම්බන්ධයෙන් අධිකරණ ක්‍රියාමාර්ගයක් ගන්නා බව ඔහු අද දෙරණට කියා සිටියේය. අධ්‍යාපන අමාත්‍යවරයා නව චක්‍රලේඛයත් අරන් කරළියට එන්නට මත්තෙන් ඇතැමි ජාතික පාසල්වල දරු දැරියන් වෙනත් ජාතික පාසල්වලට මාරුවී ඇති බවත්,තවත් සමහර සිසුන් තමාගේ පෙර පාසලෙන් දැනටමත් අස්වී ඇති බවත් සිහිපත් කළ ස්ටාලින් මහතා එහෙව් සිසුන්‍ සම්බන්ධයෙන් ගනු ලබන ක්‍රියාමාර්ගය කුමක් විය හැකිදැයි පෙන්වා දුන්නේය. අනෙක් අතට හෝමාගම මහින්ද රාජපක්ෂ ජාතික පාසලට මෙවර ඒ.07 සාමාර්ථ සහිත සිසුන් 320 ක් බඳවා ගන්නා බවටත්,ඒ සිසුන් අනිවාර්යයෙන්ම විශ්ව විද්‍යාල සඳහා තේරී පත්වන මට්ටමින් උසස් පෙළ සමත් කරවන බවටත් පුවත්පත්වල දැන්වීම් පළ කර තිබුණු බව ගුරු සංගමයේ ලේකම්වරයා සිහිපත් කළේය. නව චක්‍රලේඛය අනුව එම පාසලට එන සිසුන් සම්බන්ධයෙන් ක්‍රියාකරනු ඇත්තේ කුමන පදනමින්දැයි හෙතෙම ප්‍රශ්න කළේය. අනෙක් අතට ජාතික පාසල් සියල්ලම එක හා සමාන මට්ටමේ පිළිගැනීමක් හෝ සම්පත් නොපවතින බවත්,නිදසුනක් ලෙස කොටහේන මධ්‍ය මහා විද්‍යාලය,ආදුරුප්පු වීදියේ හමීඩ් අල්හුසෙයිනියා පාසල හා කොළඹ රාජකීය විද්‍යාලය සලකා බලනවිට මෙම සියලු පාසල් ජාතික පාසල්වන විට ඒවාට ඇති ඉල්ලුම වෙනස් වන අයුරු ස්ටාලින් මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=24219", "Category": null, "Parent URL": null}