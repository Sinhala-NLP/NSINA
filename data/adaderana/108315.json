{"Source": "Adaderana", "Timestamp": "April 20, 2019 05:36 pm", "Headline": "කැළෑ සුනඛයෙකු දරුවෙකු පැහැර ගැනීමට ගත් උත්සහය", "News Content": "ඩින්ගෝ විශේෂයට අයත් කැළෑ සුනඛයෙකු දරුවෙකු පැහැර ගැනීමට ගත් උත්සහයක් පිළිබඳව විදෙස් මාධ්‍ය වාර්තා කරයි. ඔස්ට්‍රේලියාවේ ෆ්‍රේසර් දිවයිනේ කඳවුරු බැඳගෙන සිටි සංචාරකයින් පිරිසක් තද නින්දේ පසු වූ අවස්ථාවක ඒ අතර සිටි මාස 14 ක් වයසැති පිරිමි ළමයෙක් පැහැරගෙන යාමට ඩින්ගෝ වර්ගයේ සුනඛයෙක් උත්සාහ කර තිබේ. කෙසේ වෙතත් එම අවස්ථාවේ අවදි වූ පියා සුනඛයාගේ ග්‍රහණයෙන් දරුවා මුදාගැනීමට සමත් වී තිබුණි. ප්‍රහාරයෙන් දරුවාගේ හිසට සහ බෙල්ලට තුවාල සිදු ව ඇති බව සඳහන් වෙයි. එම අවස්ථාවේ ප්‍රතිකාර සඳහා ගුවන් මගින් අසළ පිහිටි රෝහලකට රැගෙන ගිය දරුවා අනතුරුව ක්වීන්ස්ලන්ඩ් ප්‍රාන්තයේ ළමා රෝහලකට මාරුකර යැවුණි. ප්‍රචණ්ඩ සුනඛ වර්ගයක් වන ඕස්ට්‍රේලියාවේ ඩින්ගෝ සුනඛයින් ෆ්‍රේසර් දූපතේ රක්ෂිත සත්ත්ව කොටසක් ලෙස සැළකෙයි. එමෙන්ම කඳවරු බැඳීම සඳහා එහි පැමිණෙන සංචාරකයින් අතරද එම සතුන් අතිශය ජනප්‍රියයි. කෙසේ වෙතත් එම දිවයින තුළ මේ වසරේ සුනඛයෙකුගේ ප්‍රහාරයක් පිළිබඳව වාර්තා වූ තෙවන අවස්ථාව මෙයයි. එම දූපතේ ඩින්ගෝ සත්ත්වයන් 200කට අධික පිරිසක් වාසය කරන අතර ඔවුන් රංචු වශයෙන් සැරිසරමින් එහි කාලය ගතකරන බවත් ක්වීන්ස්ලන්ඩ් පරිසර හා විද්‍යා දෙපාර්තමේන්තුව සඳහන් කරයි. මේ අතර 1980 වර්ෂයේදී එහි ඩින්ගෝ සුනඛයෙකුගේ පැහැර ගැනීමට ලක් වූ දරුවෙකු පිළිබඳව ග්‍රන්ථයක් සහ සිනමාපටයක් පවා නිර්මාණය තිබුණි.", "URL": "https://sinhala.adaderana.lk/news.php?nid=108315", "Category": null, "Parent URL": null}