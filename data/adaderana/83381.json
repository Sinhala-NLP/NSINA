{"Source": "Adaderana", "Timestamp": "January 23, 2018 11:12 am", "Headline": "යාපනය සරසවියේ සිංහල සිසුන් හතරක් රිමාන්ඩ්", "News Content": "යාපනය විශ්වවිද්‍යාලයේ කළමනාකරණ පීඨයේ සිංහල සිසුන් හතර දෙනෙකු ලබන 25 වෙනිදා තෙක් රිමාන්ඩ් බාරයේ තබන ලෙස යාපනය දිසා විනිසුරු සී.සතීස්වරන් මහතා නියෝග කොට තිබේ. මෙම සිසුන් හතර දෙනා කෝපායි පොලීසිය මඟින් අත් අඩංගුවට ගෙන තිබුණේ යාපනය විශ්වවිද්‍යාලයේ කළමනාකරන පීඨයේ සිසුන් තුන්දෙනෙකුට පහරදී ඔවුන්ට තුවාල සිදු කිරීමේ චෝදනාව මතයි. මෙම සිසුන් හතර දෙනාට ඇප ලබාදෙන ලෙස ඔවුන් වෙනුවෙන් පෙනී සිටි නීතිඥයා අධිකරණයෙන් ඉල්ලා සිටි නමුත් පහර කෑමට ලක්ව තුවාල ලැබූ සිසුන්ගෙන් දෙදෙනෙකු තවමත් රෝහලේ ප්‍රතිකාර ලබන බව කෝපායි පොලීසිය විසින් අධිකරණයට දැණුම් දීම නිසා විනිසුරුවරයා එම සිසුන් හතර දෙනාට ඇප ලබාදීම ප්‍රතික්ෂේප කර තිබේ. ඇප ඉල්ලුම් පත ප්‍රතික්ෂේප කළ දිසා විනිසුරුවරයා එම සිසුන් හතර දෙනා 25 වෙනිදා තෙක් රිමාන්ඩ් බාරයේ තබා ඔවුන් එදින්න අධිකරණය වෙත ඉදිරිපත් කරන විට යාපනය ශීක්ෂණ රෝහලේ අධිකරණ වෛද්‍යවරයාගෙන් තුවාල ලැබූ සිසුන්ගේ සෞඛ්‍ය තත්ත්වය පිළිබඳව වෛද්‍යවාර්තාවක්ද අධිකරණය වෙත ඉදිරිපත් කරන ලෙස පොලීසියට නියෝග කොට තිබේ.", "URL": "https://sinhala.adaderana.lk/news.php?nid=83381", "Category": null, "Parent URL": null}