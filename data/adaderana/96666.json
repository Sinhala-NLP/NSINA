{"Source": "Adaderana", "Timestamp": "September 25, 2018 07:35 am", "Headline": "දුම් සහතික ගද්දි පරිස්සමින්", "News Content": "වායු විමෝචන සහතිකය ලබා ගැනීම සඳහා පැමිණි තරුණයෙකුගේ යතුරු පැදියක් පැහැරගෙන එය නාගොඩ පොලිසියට ආසන්න ප්‍රදේශයක අතහැර දමා ගොස් තිබියදී සොයා ගත් බව හිනිදුම පොලීසිය පවසයි. පසුගිය 23 වන දින තවලම පිහිටි වායු විමෝචන සහතිකපත්‍ර ලබා දීමේ ආයතනයකට පැමිණි තරුණයකු එම සේවාව ලබා ගැනීම සඳහා එම අංගනය තුළට ඇතුලත් කල යතුරු පැදිය නාඳුනන පුද්ගලයකු විසින් පැහැරගෙන ගොස් ඇති බවට හිනිදුම පොලිසියට පැමිණිල්ලක් ලැබී තිබිණි. ඒ අනුව ක්‍රියාත්මක වූ පොලිසිය ප්‍රදේශයේ සවිකර ඇති සී.සී.ටී.වී දර්ශන උපයෝගී කරගෙන යතුරු පැදිය සම්බන්ධයෙන් තොරතුරු ලබාගෙන ඇත. ඒ අනුව නාගොඩ පොලීසියට ආසන්න ප්‍රදේශයකදී අතර දමා ගොස් තිබු යතුරු පැදිය සොයා ගැනීමට හැකිවී ඇත. යතුරු පැදිය මේ වන විට හිනිදුම පොලිසිය භාරයේ ඇති අතර සී.සී.ටී.වී.දර්ශන උපයෝගී කරගනිමින් ඊට සම්බන්ධ පිරිස් අත්අඩංගුවට ගැනීමට කටයුතු කරන බව හිනිදුම පොලිස් අපරාධ අංශ ස්ථානාධිපති උප පොලිස් පරීක්ෂක දුනුවිල හෙට්ටිආර්හි මහතා පැවසීය. මේ සම්බන්ධයෙන් අධිකරණයට කරුණු ඉදිරිපත් කර ඉදිරි ක්‍රියාමාර්ග සිදු කිරීමට කටයුතු කරන බව හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=96666", "Category": null, "Parent URL": null}