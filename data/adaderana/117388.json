{"Source": "Adaderana", "Timestamp": "August 24, 2019 06:57 pm", "Headline": "රජයේ රෝහලකදී සිසේරියන් සැත්කමින් දරුවා බිහිවන හැටි සියැසින් දැකගත් පියා", "News Content": "රජයේ රෝහලක සිසේරියන් සැත්කමින් තම දරුවා බිහිවන අයුරු පළමු වතාවට දැක ගැනීමේ අවස්ථාව පියෙකුට හිමිව ඇත. ඒ, රිකිල්ලගස්කඩ දිස්ත්‍රික් මූලික රෝහලේදීයි. හඟුරන්කෙත, දෙල්පත්කඩ පදිංචි 35 හැවිරිදි චාමලි දිල්හානි සිය තුන්වැනි දරුවා බිහිකිරීමට ඇතුළු වන්නේ, රිකිල්ලගස්කඩ දිස්ත්‍රික් මූලික රෝහලටයි. ඒ අනුව ඇයගේ සිසේරියන් දරු උපත ඇය අසළම සිට දැක ගැනීමේ අවස්ථාව ඇයගේ ස්වාමි පුරුෂයා වන සෙබළ සනත් ශාන්ත කුමාරට හිමිවුණි. රිකිල්ලගස්කඩ රෝහල මෙම වැඩසටහන නම් කර ඇත්තේ, සෙනෙහසේ අත්වැල ලෙසයි. දරු උපතකදී උපත් සහකරුවෙකුගේ අවශ්‍යතාව මවගේ මානසික මට්ටම යහපත්ව පවත්වා ගැනීම සඳහා වර්තමාන ලෝකයේ වඩාත් ආරක්ෂිත සංකල්පයක් ලෙස සැලකෙයි. අලුත උපන් බිළිදන් මවට ලබාදෙන්නේ හෙදියන් විසිනි. නමුත් ඊයේ එම අවස්ථාව මෙම පියාට හිමිවුණි. ශල්‍යාගාරය තුළදීම ඔවුන්ට ඡායාරූපයක් ගැනීමේ අවස්ථාව ද හිමිවීම විශේෂත්වයකි.", "URL": "https://sinhala.adaderana.lk/news.php?nid=117388", "Category": null, "Parent URL": null}