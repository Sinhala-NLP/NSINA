{"Source": "Adaderana", "Timestamp": "September 27, 2010 09:19 pm", "Headline": "තිස්ස, මහේස්ත්‍රාත්ගේ වැඩ තහනම්", "News Content": "වහාම ක්‍රියාත්මක වන පිරිදි තිස්සමහාරාම මහේස්ත්‍රාත්වරයාගේ වැඩ තහනම් කිරීමට තීරණය කර ඇත. ඔහු වෙත ලබා දී ඇති ගිනි අවිය අයුතු ලෙස භාවිත කිරීමේ චෝදනාව මත එසේ ඔහුගේ වැඩ තහනම් කර ඇති බව අධිකරණ සේවා කොමිසන් සභාව පවසයි. කොළඹ, කොල්ලුපිටිය ප්‍රදේශයේ රාත්‍රී සමාජ ශාලාවක ඇතිවූ වෙඩි තැබීමේ සිද්ධියක් සම්බන්ධව මෙම මහේස්ත්‍රාත්වරයාට විරුද්ධව පැමිණිල්ලක් ලැබී ඇත. මෙම සිදුවීම පිළිබඳව විමර්ශනය කිරීම සඳහා විශේෂ කමිටුවක් ද පත්කර ඇති බව අධිකරණ සේවා කොමිසන් සභාව සඳහන් කරයි. අදාළ සිදුවීම සිදුවූ අවස්ථාවේදී සිය නිල පිස්තෝලය මගින් අහසට වෙඩි තැබීම පිළිබඳව මහේස්ත්‍රාත්වරයාට චෝදනා එල්ල වී ඇති බව එම කොමිසම වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=11134", "Category": null, "Parent URL": null}