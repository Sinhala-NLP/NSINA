{"Source": "Adaderana", "Timestamp": "March 22, 2019 02:24 pm", "Headline": "සාගර ජලය පිරිසිදු කරන්න ප්‍රංශයේ දැවැන්ත වැඩපිළිවෙලක්", "News Content": "සාගර ජලය පිරිසිදු කිරීමේ දැවැන්ත වැඩපිළිවෙලක් ක්‍රියාත්මක කිරීමට ප්‍රංශ රජයට සිදු වී ඇත. ඉතාලියට අයත් භාණ්ඩ ප්‍රවාහන නෞකාවක් පෙරළීමෙන් කාන්දු වූ ඉන්ධන ඉවත් කිරීම එම වැඩපිළිවෙළේ අරමුණයි. පසුගිය මාර්තු මස 12වැනිදා අදාළ කන්ටේනර් ප්‍රවාහන නෞකාවක ගින්නක් හටගත් අතර ඉන් අනතුරුව එය ප්‍රංශයට ආසන්න මුහුදේදී පෙරළී ගියේය. අනතුරට පත්වන අවස්ථාවේදී නෞකාව හැම්බර්ග් නුවර සිට මොරොක්කෝවේ කැසබ්ලන්කාවරයා වෙත යාත්‍රා කරමින් පැවතියේය. ගිලී යන අවස්ථාවේ එම නෞකාව ඉන්ධන ටොන් 200ක් ප්‍රවාහනය කරමින් සිටි අතර ඉන් වැඩි කොටසක් සාගරය හා මුසු වී ඇති බවට සඳහන්ය. සාගරය පිරිසිදු කිරීමේ වැඩපිළිවෙල ක්‍රියාත්මක කෙරුණේ එසේ මුසු වූ ඉන්ධන ඉවත් කිරීම සඳහාය. පවතින යහපත් කාලගුණය හේතුවෙන් පවිත්‍ර කිරීමේ වැඩසටහන සාර්ථකව සිදුකෙරෙන බව ප්‍රංශ රජය පවසා සිටියි. ඊට සාගර දූෂණය සහ සාගර ජලය පිරිසිදු කිරීමේ කටයුතු සඳහා ප්‍රවීණයන් යොදවා ඇති බවත් වාර්තා වෙයි.", "URL": "https://sinhala.adaderana.lk/news.php?nid=106555", "Category": null, "Parent URL": null}