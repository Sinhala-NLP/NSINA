{"Source": "Adaderana", "Timestamp": "December 20, 2015 12:37 am", "Headline": " ඵලදායි අදහස් හා යෝජනා ඉදිරිපත් කළ සැමට කථානායකගෙන් තුති!", "News Content": "ඵලදායි අදහස් හා යෝජනා ඉදිරිපත් කරමින් අයවැය සාර්ථක කරගැනීමට සහය දුන් ජනතා නියෝජිතයන් සැමට ව්‍යවස්ථාදායකය වෙනුවෙන් ස්තූතිය පුදකරන බව කථානායක කරූ ජයසූරිය මහතා කියයි.අද (19) රජයේ මංගල අයවැය සම්මත වීමෙන් අනතුරුව සභාව හමුවේ විශේෂ ප්‍රකාශයක් සිදුකරමින් කථානායකවරයා මේ බව පැවසීය.අයවැය කාරක සභා අවස්ථාවේ සිට සභාවේ රැදී සිටිමින් සහයෝගය ලබදුන් ජනපති, අගමැති, විපක්ෂනායක, සභානායක, ආණ්ඩුපක්ෂයේ සංවිධායක, විපක්ෂයේ ප්‍රධාන සංවිධායක ඇතුළු සියලු අමාත්‍යවරු, මන්ත්‍රීවරු සැමට සිය ස්තූතිය පළකරන කථානායකවරයා එහිදී කියා සිටියේය. 2016 පාර්ලිමේන්තුව කිසිදා නොතිබූ ආකාරයක ශක්තිමත් පාර්ලිමේන්තුවක් බවට පත්වෙනු ඇති බවත්, එහි වගකීම් සම්භාරයක් ඉටුකිරීමේ වගකීම පාර්ලිමේන්තු මන්ත්‍රීවරුන්ට ඇති බවත්, පාර්ලිමේන්තුවේ ගෞරවය ආරක්ෂා කළ යුතු බවත් ඒ මහතා පෙන්වාදුන්නේය.සාර්ථක අයවැයක් වෙනුවෙන් කැප වූ පාර්ලිමේන්තු මහලේකම්වරයා ඇතුළු සියලු කාර්ය මණ්ඩලයට ද තම ස්තූතිය පිරිනමින් සැමට සුබට නත්තලක් වේවා යැයිද කථානායකවරයා පැවසීය.", "URL": "https://sinhala.adaderana.lk/news.php?nid=55826", "Category": null, "Parent URL": null}