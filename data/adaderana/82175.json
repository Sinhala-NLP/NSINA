{"Source": "Adaderana", "Timestamp": "December 28, 2017 08:48 am", "Headline": "වසර දහ අටකට පසු බිරිඳ සහ දරුවන් දැකගත් හිටපු LTTE සාමාජිකයා ", "News Content": "යාපනයේ වැසියෙකුගේ අතුරුදහන් වූ බිරිද හා දරුවා වසර දහ අටකට පසුව 27 දා ඕස්ට්‍රේලියාවේදී හමුවී තිබේ. පී. බහිදරන් නැමති මේ පුද්ගලයා විවාහ වී වසර හතරකට පසුව එල්.ටී.ටී.ඊ.සාමාජිකයින් පිරිසක් විසින් බලහත්කාරයෙන් පැහැර ගෙන ගොස් එම සංවිධානයට බදවා ගෙන තිබේ. අවසන් යුද සමය දක්වා ඔහු එල්.ටී.ටී.ඊ.සංවිධානය සමඟ කටයුතු කොට අවසන් කාලයේදී යුද හමුදාව වෙත බාර වී රජයේ පුනරුත්ථාපන වැඩ සටහන යටතේ පුනරුත්ථාපනය වීමෙන් පසුව නිදහස ලබා ඇත. නිදහස ලද දිනයේ සිට තම බිරිද හා දරුවා සොයමින් බහිදරන් විවිධ පළාත්වලට ගොස් ඇතත් ඔහුට ඔවුන් දෙදෙනාව හමු වී නොමැත. ඕස්ට්‍රේලියානු රූපවාහිනී වැඩසටහනකදී තම බිරිද වැනි අයෙක් දැකීමෙන් පසුව ඔහු ඕස්ට්‍රේලියාවේ සිටින මිතුරෙකුට තොරතුරු දැනුම් දීමෙන් පසුව ඔහු එම රූපවාහිනී නාලිකාවෙන් ලබාගත් තොරතුරු වලට අනුව බහිදරන්ගේ බිරිද සොයාගෙන ඇත. බහිදරන්ගේ බිරිදට කීප දෙනෙකුම පවසා ඇත්තේ යුදධයේදී ඔහු මිය ගිය බවයි. තම සැමියා තමන්ට දුරකතනයෙන් කතා කිරීමෙන් පසුව දෙදෙනාම හමුවීම පිණිස ගත් සෑම උත්සාහයක්ම අසාර්ථක වී තිබේ. බහිදරන් අවස්ථා දෙකක්ම විශාල මුදලක් ගෙවා බෝට්ටුවෙන් ඕස්ට්‍රේලියාවට යාමට උත්සහ කොට ඇතත් ඒ අවස්ථා දෙකම අසාර්ථක වී ඇත. අවසානයේදී බහිදරන්ගේ ඕස්ට්‍රේලියාවේ සිටින මිතුරා අදාල රූපවාහිනී නාලිකාවට බහිදරන්ගේ බිරිද හා දරුවා රැගෙන ගොස් තත්ත්වය විස්තර කිරීමෙන් පසුව බහිදරන්ට ඕස්ට්‍රේලියාවට ගොස් සිය බිරිද හා දරුවා දැක ගැනීමට වසර දහ අටකට පසුව අවස්ථාව උදා වී තිබේ.", "URL": "https://sinhala.adaderana.lk/news.php?nid=82175", "Category": null, "Parent URL": null}