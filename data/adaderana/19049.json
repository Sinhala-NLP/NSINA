{"Source": "Adaderana", "Timestamp": "September 30, 2011 07:59 am", "Headline": "ලංකා පිටපත් තොගයක් සමග පස්දෙනෙකු අත්අඩංගුවට", "News Content": "නීතිවිරෝධීව මුද්‍රණය කළ ලංකා පුවත්පතේ පිටපත් තොගයක් සමග එම පුවත්පත් මුද්‍රණය කරමින් සිටි පුද්ගලයින් පස්දෙනෙකු ගල්කිස්ස පොලිසිය විසින් අත්අඩංගුවට ගෙන තිබේ. අධිකරණයෙන් ලබාගත් සෝදිසි වරෙන්තුවක් මත රත්මලාන, කුරුඳුවත්ත පා‍ර ප්‍රදේශයේ පිහිටි අදාළ මුද්‍රණාලය සෝදිසි කිරීමෙන් අත්අඩංගුවට ගත් සැකකරුවන් අතර අදාළ පුවත්පතේ අධ්‍යක්ෂ මණ්ඩලය විසින් වැඩ තහනම් කළ කතුවරයෙකු ද සිටින බව වාර්තා වේ. එහිදී මුද්‍රණය කර තිබූ පුවත්පත් 20,400 ක් පමණ සහ මුද්‍රණ යන්ත්‍ර ද සිය භාරයට ගත් බව ගල්කිස්ස පොලිසිය සඳහන් කරයි. අත්අඩංගුවට ගත් සැකකරුවන්ගෙන් ප්‍රකාශ සටහන් කරගැනීමෙන් අනතුරුව පොලිස් ඇප මත මුදා හැර තිබේ.", "URL": "https://sinhala.adaderana.lk/news.php?nid=19049", "Category": null, "Parent URL": null}