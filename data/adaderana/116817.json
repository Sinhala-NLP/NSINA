{"Source": "Adaderana", "Timestamp": "August 18, 2019 10:19 am", "Headline": "ප්‍රංශ ස්පයිඩර්මෑන්ගේ තවත් වික්‍රමයක්", "News Content": "‘ප්‍රංශ ස්පයිඩර්මෑන්’ (The French Spiderman)නමින් ජනප්‍රියත්වයට පත් වී සිටින ඇලන් රොබට්ගේ (Alain Robert) තවත් වික්‍රමයක දර්ශන මාධ්‍යයට නිකුත් වී ඇත. හොංකොං හි පිහිටි මහල් 63කින් සමන්විත ගොඩනැඟිල්ලක ඉහළට නගිමින් ඔහු යළිත් ප්‍රේක්ෂක සහ මාධ්‍ය අවධානය දිනාගැනීමට සමත් වුණි. ඇලන් රොබට් මේ සඳහා සහභාගී වුයේ ප්‍රජාතන්ත්‍රවාදය වෙනුවෙන් වීදි බැස සිටින උද්ඝෝෂකයන්ගෙන් හොංකොංහි අස්ථාවරත්වයක් ඇති පසුබිමකයි. සාමයේ පණිවිඩයක් සඳහන් බැනරයක් රැගෙන ගමන් ගත් මේ අපූරු මිනිසා එය ගොඩනැගිල්ලේ ප්‍රදර්ශනය කිරීමටද කටයුතු කළේය. ආරක්‍ෂිත රැහැන් කිසිවක් නොමැතිව 57 හැවිරිදි ඇලන් රොබට් මීටර් 283ක් උසැති මෙම ගොඩනැගිල්ලේ ඉහළට නැග්ගේය. මෙම ගොඩනැගිල්ලේ අයිතිය හොංකොං හි ධනවත්ම පුද්ගලයා ලෙස සැළකෙන ලී කා-ෂින්ග් (Li Ka-shing)ටයි. ඇලන් රොබට්ගේ මෙම වික්‍රමය සියැසින් දැකබලා ගැනීමට ගොඩනැගිල්ල අසළට විශාල පිරිසක්ද එක්රොක් වී සිටියේය. කෙසේ වෙතත් මේ ක්‍රියාව සම්බන්ධයෙන් පසුව ඔහුව අත්අඩංගුවට ගැනීමට පොලීසිය පියවර ගත්තේය. මෙම සිදුවීමෙන් ස්වල්ප වේලාවකට පසු ගොඩනැගිල්ලේ හිමිකරු ලී කා-ෂින්ග් පළමුවරට ප්‍රසිද්ධියේ හොංකොං හි උද්ගතව ඇති විරෝධතාවලට ප්‍රතිචාර දක්වා ඇත. චීනයට හොංකොං දේශයට සහ තමන්ට ආදරය කරන ලෙස එහිදී ඔහු ජනතාවගෙන් ඉල්ලීමක් කර තිබුණි. චීනය සමඟ එක්ව ගැටළුවට පිළියම් සෙවිය හැකි බව ඇලන් රොබට්ගේ අදහසයි. එමෙන්ම ඔහු මෙම ගොඩනැගිල්ල තරණය කළ තෙවන අවස්ථාව මෙය වීම විශේෂත්වයක්. කෙසේ වෙතත් හොංකොංහි ගොඩනැගිලිවල නැගීම අවහිර කරමින් ඔහුට වසරක තහනමක් පනවා තිබූ අතර එය මීට සති දෙකකට ඉහතදී අවසන් වුණි. රොබට් ලොව උසම ගොඩනැගිලිවල ඉහළට නගිමින් ප්‍රසිද්ධියට පත් වී සිටියි. ප්‍රංශය ඉන්දුනීසියාව පිලිපීනය බ්‍රිතාන්‍යය වැනි ලොව රටවල් රැසක ඔහු සිය හැකියාව පෙන්වා ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=116817", "Category": null, "Parent URL": null}