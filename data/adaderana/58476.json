{"Source": "Adaderana", "Timestamp": "March 21, 2016 09:42 pm", "Headline": "මහා පරිමාන මත්පැන් නිෂ්පාදනාගාරයක් වටළයි", "News Content": "ගෑස් භාවිතා කරමින් නීති විරෝධී මත් ද්‍රව්‍ය නිපදවිමින් සිටි පුද්ගලයෙකු සහ නිෂ්පාදනය උපකරණ තොගයක් අත්අඩංගුවට ගැනීමට පුත්තලම විෂ මත්ද්‍රව්‍ය නාශක හදිසි වැටලීම් ඒකකය සමත්වී ඇත.වෙන්නප්පුව - මිරිස්සන්කොටුව ප්‍රදේශයේ නිවසක් තුළ මෙම මත් ද්‍රව්‍ය නිෂ්පාදනාගාරය පවත්වා ගෙන ගොස් තිබේ.එම ස්ථානයේ තිබී නිපදවන ලද මත් ද්‍රව්‍ය ඩ්‍රෑම්ස් 240 ක් අඩංගු බෝතල් 30 ක්ද, මත් ද්‍රව්‍ය නිපදවීමට ගන්නා ගෝඩා ඩ්‍රෑම්ස් 6880 ක් අඩංගු බැරල් 08 ක්ද, තඹ දගරයක් ඇතුළු මත් ද්‍රව්‍ය නිපදවීමට ගන්නා උපකරණ තොගයක්ද, ගෑස් ලිපක් සහ ගෑස් සිලින්ඩරයක්ද වැටලීම් කළ නිලධාරීන් තම බාරයට ගෙන ඇති බව සඳහන්ය.මෙලෙස අත්අඩංගුවට ගෙන ඇත්තේ වයස අවුරුදු 24 ක තරුණයෙක් වන අතර ඔහු කුලී කම්කරුවෙකු ලෙස මත් ද්‍රව්‍ය නිෂ්පාදනාගාරයේ සේවය කළ අයෙකු බවට හඳුනාගෙන ඇත.අත්අඩංගුවට ගත් සැකකරු හා මත් ද්‍රව්‍ය නිෂ්පාදනාගාරයේ තිබූ සෙසු ද්‍රව්‍යද මාරවිල දිසා අධිකරණයට ඉදිරිපත් කිරීම සඳහා වෙන්නප්පුව පොලීසියට භාරයට ගෙන ඇත.", "URL": "https://sinhala.adaderana.lk/news.php?nid=58476", "Category": null, "Parent URL": null}