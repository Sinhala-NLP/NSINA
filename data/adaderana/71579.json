{"Source": "Adaderana", "Timestamp": "March 31, 2017 04:39 pm", "Headline": "ලංකාවේ සංවර්ධනයට රුසියාවෙන් ආධාර", "News Content": "ශ්‍රී ලංකාවේ කෘෂිකර්ම, බලශක්ති හා නව තාක්ෂණය දියුණු කිරීම සඳහා ආධාර දීමට රුසියානු ජනාධිපති ව්ලැඩිමීර් පුටින් මහතා ජනාධිපති මෛත්‍රීපාල සිරිසේන මහතා සමඟ පැවති ද්විපාර්ශ්වික සාකච්ඡාවලදී එකඟ වී ඇති බව නිපුණතා සංවර්ධන හා වෘත්තීය පුහුණු ඇමති මහින්ද සමරසිංහ මහතා පවසයි. රජයේ ප්‍රවෘත්ති දෙපාර්තමේන්තුවේ අද (31) පැවති මාධ්‍ය හමුවකට එක් වෙමින් අමාත්‍යවරයා මේ බව කියා සිටියේ ය. ඒ අනුව රුසියානු ආධාර ලබාගත යුතු අංශ පිළිබඳව අධ්‍යයනය කිරීම සඳහා ජනාධිපතිතුමා විසින් ළඟදීම කමිටුවක් පත්කිරීමට බලාපොරොත්තු වන බවද සමරසිංහ මහතා පැවසීය. රුසියානු සංචාරකයින් ශ්‍රී ලංකාවට ගෙන්වා ගැනීම තවත් වර්ධනය කිරීම පිළිබඳව ද ජනාධිපති මෛත්‍රීපාල සිරිසේන මහතා අවධාරණය කර ඇති අතර ඒ සඳහා රුසියාව හා ශ්‍රී ලංකාව අතර සෘජු ගුවන් ගමන් සේවාවක් ආරම්භ කිරීමට ද නායකයින් දෙදෙනා එකග වී තිබේ.", "URL": "https://sinhala.adaderana.lk/news.php?nid=71579", "Category": null, "Parent URL": null}