{"Source": "Adaderana", "Timestamp": "February 15, 2017 08:19 am", "Headline": "සියලු පුරවැසියන් හා දේපළ ආවරණය වන ජාතික රක්ෂණයක්", "News Content": "සියලු පුරවැසියන් සහ දේපළ ආවරණය වන ජාතික රක්ෂණ ක්‍රමයක් හඳුන්වාදීමට රජය ගෙන ඇති පියවර ලෝක ආහාර වැඩසටහනේ ඇගයීමට ලක්ව තිබේ. මෙවැනි රක්ෂණ ක්‍රමයක් හඳුන්වාදීම තුළින් ශ්‍රී ලංකා රජය ප්‍රතිපත්ති සම්පාදනයේ ඉදිරි පියවරක් තබා ඇති බව ලෝක ආහාර වැඩසටහන පෙන්වා දෙයි. ලෝක ආහාර වැඩසටහනේ විධායක අධ්‍යක්ෂ එල්තරීන් කසීම් මහත්මිය හා මුදල් අමාත්‍ය රවී කරුණානායක මහතා අතර පැවති සාකච්ඡාවකදී මේ බව ප්‍රකාශ කර ඇති බව වාර්තා වෙයි. ගංවතුර, නායයෑම් හා වියළි කාලගුණය තුළින් ඇති වන ස්වභාවික විපතකදී ඊට තාක්ෂණික ආධාර සැපයීමට ලෝක ආහාර වැඩසටහනට හැකි බව කසිම් මහත්මිය මෙහිදී ප්‍රකාශ කර තිබේ. සංවර්ධනය වෙමින් පවතින රටක් ලෙස මෙවැනි රක්ෂණ ක්‍රමයක් හඳුන්වාදීම ශ්‍රී ලාංකීය ජනතාව ලද ජයග්‍රහණයක් බව ලෝක ආහාර වැඩසටහනේ විධායක අධ්‍යක්ෂවරිය වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=69641", "Category": null, "Parent URL": null}