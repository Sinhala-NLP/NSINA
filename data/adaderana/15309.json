{"Source": "Adaderana", "Timestamp": "April 6, 2011 01:07 pm", "Headline": "රවීගේ පත්වීම ගැන සජිත්ගේ විරෝධය -එජාපය උණුසුම් වෙයි", "News Content": "අද(06) පෙරවරුවේ කේම්බ්‍රිජ් ටෙරස්හි විපක්ෂ නායක කාර්යාලයේදී රැස්වූ එක්සත් ජාතික පක්ෂයේ උපදේශක මණ්ඩලය අතරතුර උණුසුම් තත්ත්වයක් උද්ගතවී ඇති බව ආරංචි මාර්ග සඳහන් කරයි. විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් දේශපාලන මණ්ඩලය රැස් වු බව පක්ෂයේ ජ්‍යෙෂ්ඨ මන්ත්‍රීවරයෙකු අද දෙරණට ප්‍රකාශ කර තිබුණි. එහිදී එක්සත් ජාතික පක්ෂයේ ජාතික සංවිධායක ධුරය සදහා විපක්ෂ නායක රනිල් වික්‍රමසිංහ මහතා විසින් පාර්ලිමේන්තු මන්ත්‍රී රවී කරුණානායක මහතා පත්කිරීමට කටයුතු කිරීම මෙම උණුසුම් තත්ත්වය ඇතිවීමට හේතුවී ඇති බව සඳහන්ය. අදාළ තනතුර සඳහා රවී කරුණානායක මහතා පත්කිරීම පිළිබඳව පක්ෂ නියෝජ්‍ය නායක සජිත් ප්‍රේමදාස මහතාගේ බලවත් විරෝධය ඉදිරිපත්ව ඇති බව ආරංචි මාර්ග පවසයි. එක්සත් ජාතික පක්ෂ ජාතික සංවිධායක ධුරය සඳහා පාර්ලිමේන්තු මන්ත්‍රී රවී කරුණානායක මහතාගේ සහ රංජිත් මද්දුමබණ්ඩාර මහතාගේ නම් යෝජනා වී ඇති බව මීට පෙර වාර්තා විය.", "URL": "https://sinhala.adaderana.lk/news.php?nid=15309", "Category": null, "Parent URL": null}