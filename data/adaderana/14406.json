{"Source": "Adaderana", "Timestamp": "February 22, 2011 01:50 pm", "Headline": "ආණ්ඩුවේ පරාජය හා නොහැකියාව වසාගන්න ඡන්දය කල්දමනවා", "News Content": "කඩින් කඩ මැතිවරණ පැවැත්වීම සම්බන්ධයෙන් එක්සත් ජාතික පක්ෂය දැඩි විරෝධය පළ කර සිටින බව එම පක්ෂයේ මහලේකම් තිස්ස අත්තනායක මහතා පවසයි. මැතිවරණ කිහිපයක්ම මේ ආකාරයෙන් පැවැත්වීමට රජය අනුබල දෙන්නේ දේශපාලන වාසි පෙරදැරි කරගෙන බව ඔහු සඳහන් කළේය. කොළඹ දී අද(22) පැවති මාධ්‍ය හමුවකට සහභාගී වෙමින් තිස්ස අත්තනායක මහතා මෙම අදහස් පළ කළේය. පළාත් පාලන 60 ක මැතිවරණය කල්දැමීම පිටුපස හස්තයක් ලෙස ආණ්ඩුව ක්‍රියාකරන බවට ද ඔහු චෝදනා කරයි. පළාත් පාලන මැතිවරණය තට්ටු ක්‍රමයට නොපවත්වන ලෙස එක්සත් ජාතික පක්ෂය ඉල්ලා සිටින බව ද ඒ මහතා කියා සිටියේය. අධිකරණ නියෝගයක් ලබාදීමට පෙර පළාත් පාලන ආයතන ගණනාවක මැතිවරණය කල්දැමීමට මැතිවරණ දෙපාර්තමේන්තුව තීරණය කර ඇති බව ඔහු පෙන්වාදෙයි. මැතිවරණ කල්දැමීම පිළිබඳව රජය දක්වන උනන්දුවට අනුග්‍රහය නොදක්වන ලෙස මැතිවරණ කොමසාරිස්වරයාගෙන් ඉල්ලා සිටින බව අත්තනායක මහතා ප්‍රකාශ කර සිටියේය. පසුගිය සතියේ මැතිවරණ කොමසාරිස්වරයා හමුවූ අවස්ථාවේදී මැතිවරණය කල් දැමීම සම්බන්ධව ඔහු එකඟ නොමැති බව සඳහන් කළ බවත්, එසේ තිබියදී නීතිපතිවරයා මැතිවරණය කල් දැමීම සම්බන්ධව අධිකරණය වෙත සහතික වන්නේ කෙසේදැයි ඔහු විමසා සිටියි. මෙම අවස්ථාව ආණ්ඩුවේ අවශ්‍යතා ඉටුකිරීමට උත්සාහ දරන අවස්ථාවක් ලෙස දකින බවත් හෙතෙම අවධාරණය කරයි. මැතිවරණයෙන් ආණ්ඩුවට සිදුවන අවාසිය, පරාජය හා නොහැකියාව වසා ගැනීමට ආණ්ඩුව විසින්ම ජන මතය විකෘති කිරීම සඳහා මෙසේ මැතිවරණය කල්දැමීමට කටයුතු කරන බව මාධ්‍ය හමුවේදී අදහස් දැක්වූ අත්තනායක මහතා අවධාරණය කර සිටියේය.", "URL": "https://sinhala.adaderana.lk/news.php?nid=14406", "Category": null, "Parent URL": null}