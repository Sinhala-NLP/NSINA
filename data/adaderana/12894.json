{"Source": "Adaderana", "Timestamp": "December 16, 2010 01:54 pm", "Headline": "පාරට කුණු දැමූ වැල්ලම්පිටියේ 16 දෙනෙකුට නඩු ", "News Content": "නීති විරෝධි අයුරින් ප්‍රධාන මාර්ගයට කැලි කසළ දැමීමේ චෝදනාව මත අත්අඩංගුවට ගත් වැල්ලම්පිටිය ප්‍රදේශවාසීන් 16 දෙනෙකුට එරෙහිව නඩු පවරා තිබේ. වැල්ලම්පිටිය පොලිසිය මගින් මෙම සැකකරුවන්ට එරෙහිව‍ කොළඹ මහේස්ත්‍රාත් අධිකරණය හමුවේ චෝදනා ගොනුකෙරුණි. පාරිසරික නීති කඩකරමින් ප්‍රධාන මාර්ගයට කැලි කසළ බැහැර කිරීම තුළින් වරදක් සිදුකර ඇතැයි පවසමින් පොලිසිය මෙම චෝදනා පත්‍ර ඉදිරිපත් කර ඇත. එමෙන්ම අනාරක්ෂක ලෙස විවෘත කොට ආහාර අලෙවි කිරීමේ චෝදනාව මත කෝට්ටේ බල ප්‍රදේශයේ පිහිටි වෙළඳසැල් හිමියන් නව දෙනෙකුට එරෙහිව ද කොළඹ මහේස්ත්‍රාත් අධිකරණය හමුවේ නඩු පවරා ඇති බව සඳහන්ය. කෝට්ටේ නාගරික සෞඛ්‍ය පරීක්ෂකවරයා විසින් මෙම වැටලීම සිදුකර තිබේ.", "URL": "https://sinhala.adaderana.lk/news.php?nid=12894", "Category": null, "Parent URL": null}