{"Source": "Adaderana", "Timestamp": "January 22, 2010 03:50 pm", "Headline": "කඳවුරු තාමත් මාධ්‍යවේදීන්ට තහනම්", "News Content": "උතුරේ සරණාගත කඳවුරු වලට යාමට ඒමට කිසිදු බාධාවක් නැතැයි රජය පුන පුනා ප්‍රකාශ කළද එකී ප්‍රකාශ වල සත්‍යතාවයක් නැතැයි එ.ජා.ප පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. වි‍ශේෂයෙන්ම උතුරේ සරණාගත කඳවුරු තාමත් මාධ්‍යවේදීන්ට තහනම් කලාපයක් බවට පත් වී ඇතැයි හෙතෙම අද දෙරණට කියා සිටියේය.. ජෙනරාල් සරත් ෆොන්සේකා මහතාට සහය පළ කිරීම වෙනුවෙන් සරණාගත කඳවුරු වල වෙසෙන ජනයා දැනුවත් කිරීම උදෙසා අද ජ.වි.පෙ පාර්ලිමේන්තු මන්ත්‍රී රාමලිංගම් චන්ද්‍රසේකර්,ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන්,එ.ජා.ප පාර්ලිමේන්තු මන්ත්‍රී දොස්තර ජයලත් ජයවර්ධන යන මහත්වරුන් අද උතුරේ සංචාරයක නිරතවූහ. එහෙත් තමන් සමග මෙම අවස්ථාවට සහභාගී වූ කිසිදු මාධ්‍යවේදියෙකුට කඳවුරු තුළට ඇතුළු වීමට අවස්ථාව ලබා නොදුන් බවත්,එයි න් අවතැන් කඳවුරු ජීවිතය පිළිබඳ සැබෑ තතු දැනගැනීමට ජනතාවට ඇති ඉඩ කඩ අහුරා ඇති බවත්,එය මාධ්‍ය නිදහසට අමු අමුවේ මර්දනය කිරීමක් බවත් දොස්තර ජයලත් ජයවර්ධන මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=6182", "Category": null, "Parent URL": null}