{"Source": "Adaderana", "Timestamp": "May 3, 2019 10:05 am", "Headline": "සුඩාන වැසියන් නැවතත් විරෝධතාවයක", "News Content": "සිවිල් පාලනයක් ඉල්ලා සුඩාන වැසියන් නැවතත් විරෝධතා ආරම්භ කර ඇත. තමාට සාමය, සාධාරණත්වය සහ නිදහස අවශ්‍ය බවද විරෝධතාකරුවන් එහිදී අවධාරණය කර තිබේ. සුඩාන වැසියන් දහස් ගණනක පිරිසක් කාර්ටොම් අගනුවර පිහිටි ආරක්ෂක අමාත්‍යාංශය ඉදිරිපිටට රැස්ව ඇත. පවතින හමුදා පාලනය අවසන් කර රට තුළ සිවිල් පාලනයක් ස්ථාපිත කරන විරෝධතාකරුවන් ඉල්ලා ඇත. මේ අතර ඔවුන් කාර්ටොම් නගරයේදී විරෝධතා පා ගමනක්ද පවත්වා තිබුණි. සිය ඉල්ලීම ඉටු වන තෙක් මෙම සටන අත්නොහරින බව විරෝධතාකරුවන් එහිදී සඳහන් කර ඇත. සුඩානයේ දිගුකාලීන නායකයා වූ ඔමාර් අල් බෂීර් හමුදා කුමන්ත්‍රණයකින් ධුරයෙන් පහ කෙරුණු අතර ඉන් පසුව රටේ පාලනය හිමිවුණේ හමුදා ප්‍රධානියෙකු යටතේ තාවකාලික හමුදා කවුන්සිලයකටයි. එහෙත් හමුදා පාලනය දැඩිව ප්‍රතික්ෂේප කරන එරට ජනතාව එවක පටන් සිවිල් පාලනයක් ඉල්ලා විරෝධතා සිදු කළේය.", "URL": "https://sinhala.adaderana.lk/news.php?nid=109154", "Category": null, "Parent URL": null}