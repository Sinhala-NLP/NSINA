{"Source": "Adaderana", "Timestamp": "February 25, 2019 11:54 am", "Headline": "යුද හමුදා බුද්ධි නිලධාරියෙක් ඇතුළු කතකට මරු කැඳවූ මාරක රිය අනතුර", "News Content": "හංවැල්ල-ඌරාපොල මාර්ගයේ තිත්තපත්තර ප්‍රදේශයේදී සිදු වූ අනතුරකින් යුද හමුදා බුද්ධි අංශ නිලධාරියෙක් සහ ඔහුගේ නැන්දනිය ජීවිතක්ෂයට පත්ව ඇති බව අද දෙරණ වාර්තාකරු පවසයි. යුද හමුදා ට්‍රක් රථයක් හා යතුරුපැදියක් මුහුණට මුහුණ ගැටීමෙන් ඊයේ(25) රාත්‍රීයේ මෙම අනතුරු සිදුව ඇති බව වාර්තා වෙයි. හංවැල්ල සිට පනාගොඩ යුද හමුදා කඳවුර දෙසට ධාවනය කරමින් තිබූ ට්‍රක් රථය වෑන් රථයක් පසුකර යෑමට උත්සහ කිරීමේදී ඌරාපොල දෙස සිට හංවැල්ල දෙසට ධාවනය වෙමින් තිබූ යතුරුපැදියේ ගැටී මෙම අනතුර සිදුව ඇති බව පොලීසිය පවසයි. අනතුරින් බරපතල තුවාල ලැබු යතුරුපැදිකරු සහ පසුපැදිකාරිය ගම්පහ රෝහලට ඇතුළත් කිරීමෙන් පසු මියගොස් ඇති බව වාර්තා වේ. මෙලෙස මියගොස් ඇත්තේ යතුරුපැදියේ ගමන් ගත් ලුණුගම, මණ්ඩාවල ප්‍රදේශයේ පදිංචි යුද හමුදා බුද්ධි නිලධාරියෙක් වන චතුරංග බාලසුරිය නැමති 29 හැවිරිදි විවාහක පුද්ගලයෙකු වන අතර යතුරුපැදියේ පිටිපස ගමන් ගත් ප්‍රියංකා ප්‍රියදර්ශනී නැමති 49 හැවිරිදි කාන්තාවයි. අනතුර සම්බන්ධයෙන් යුද හමුදා ට්‍රක් රථයේ රියදුරු අත්අඩංගුවට ගෙන ඇති අතර ඔහු පූගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=104996", "Category": null, "Parent URL": null}