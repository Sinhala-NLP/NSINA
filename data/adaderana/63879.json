{"Source": "Adaderana", "Timestamp": "September 7, 2016 07:45 am", "Headline": "මෝටර් රථය ගැටී දෙදෙනෙක් මරුට", "News Content": "මෝටර් රථයක් සහ ලොරියක් මුහුණට මුහුණ ගැටීමෙන් සිදුවී ඇති අනතුරකින් මෝටර් රථයේ ගමන් කරමින් සිටි දෙදෙනෙකු මිය ගොස් ඇති බව පුත්තලම පොලීසිය කියයි.ඊයේ(06)සවස පුත්තලම - අනුරාධපුර මාර්ගයේ සිරම්බිඅඩිය ප්‍රදේශයේදී මෙම අනතුර සිදුවී ඇත.අනතුරින් මිය ගොස් ඇත්තේ මෝටර් රථයේ රියදුරු ලෙස කටයුතු කළ පුත්තලම - මන්නාරම පාර 2 කණුව පදිංචිව සිටි විජේසූරිය මුදියන්සේලාගේ දිනේෂ් චතුරංග (අවු:25) සහ පුත්තලම - තිල්අඩිය,රත්මල්යාය පදිංචිව සිටි සිමියොන් මනුවෙල් සතිෂ් මධුශාන් (අවු:23) නම් වූ දෙදෙනෙකි.අනතුරට පත් මෝටර් රථය අනුරාධපුර දෙස සිට පුත්තලම දෙසටද,ලොරිය පුත්තලම දෙස සිට අනුරාධපුරය දෙසටද ගමන් කරමින් තිබී ඇත.මෝටර් රථයේ වේගය පාලනය කර ගැනීමට නොහැකිව ඉදිරියෙන් පැමිණි ලොරියේ එය ගැටී ඇති බව පොලීසිය කියයි.අනතුරින් තුවාල ලැබූ මෝටර් රථයේ ගමන් කරමින් සිටි තරුණයින් දෙදෙනා එම අවස්ථාවේදීම පුත්තලම මූලික රෝහලට ඇතුළත් කර ඇති නමුත් ඔවුන් දෙදෙනා ඊයේ රාත්‍රීයේ මිය ගොස් ඇත.අනතුරට සම්බන්ධ ලොරිය පැදවූ බව කියන රියදුරු පුත්තලම පොලීසිය විසින් අත්අඩංගුවට ගෙන ඇති බවත්,ගම්පහ - උඩුතුත්තිරිපිටිය පදිංචි ඔහු 45 හැවිරිදි අයෙකු බවත් පොලීසිය පවසයි.පුත්තලම පොලීසියේ රථවාහන අංශය වැඩිදුර විමර්ශන කටයුතු කරගන යයි.මේ අතර වාරියපොළ, අවුලේගම, රඹුක්කන හංදිය ප්‍රදේශයේ දී සිදුවූ රිය අනතුරකින් පුද්ලයෙකු මියගොස් තිබේ.වෑන් රථයක් පාපැදියක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබූ පාපැදිකරු නිකවැරටිය රෝහලට ඇතුළත් කිරීමේදී මියගොස් තිබේ.මියගොස් අත්තේ කුඹුරුපිටිය, අවුලේගම ප්‍රදේශයේ පදිංචිව සිටි 58 හැවිරිදි පුද්ගලයෙකි.අනතුර සම්බන්ධයෙන් වෑන් රථයේ රියදුරු අත්අඩංගුවට ගෙන ඇති අතර වාරියපොළ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=63879", "Category": null, "Parent URL": null}