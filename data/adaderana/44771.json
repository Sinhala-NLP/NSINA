{"Source": "Adaderana", "Timestamp": "July 19, 2014 08:12 am", "Headline": "ඉදිකිරීම් ක්ෂේත්‍රය ජාත්‍යන්තරයට ගෙනයායුතු බව ජනපති කියයි", "News Content": "ඉදිකිරිම් ක්ෂේත්‍රය ජාත්‍යන්තරයද ජය ගැනීමට සුදානම් වී ඇති බව ජනාධිපති මහින්ද රාජපක්ෂ මහතා පවසයි. ඔහු පවසන්නේ පසුගිය වසර කිහිපය තුළ මෙරට ඉදිකිරීම් ක්ෂේත්‍රයේ සියලු දෙනා පසුගිය කාලයේදී විශාල දියුණුවක් අත්කර ගෙන ඇති බවයි. වර්තමානය වනවිට ජාත්‍යන්තර වෙලඳපොළ අවස්ථා ද පුළුල්වී ඇති බව ජනාධිපතිවරයා පෙන්වා දෙයි. ප්‍රධානපෙලේ දේශීය කර්මාන්තකරුවන් සහ අපනයනකරුවන් සමඟ ඊයේ (18) පස්වරුවේ පැවති සාකච්ජාවක දී ජනාධිපති මහින්ද රාජපක්ෂ මහතා මේ බව ප්‍රකාශ කර තිබේ. එහිදී ඔහු තවදුරටත් ප්‍රකාශ කර ඇත්තේ දේශීය කර්මාන්තකරුවන් නගාසිටුවීමට රජය විශාල කාර්යභාරයක් ඉටුකර ඇති බවයි. ඇඟළුම් කර්මාන්තය, සිමෙන්ති කර්මාන්තය, සෙරමික් ආදී කර්මාන්ත රැසක් පිළිබඳව මෙම සාකච්ජාවේ දී අවධානය යොමු වු බව ජනාධිපති මාධ්‍ය අංශය පවසයි. එහිදී කර්මාන්තකරුවන් අදහස් දක්වමින් ප්‍රකාශ කර ඇත්තේ පසුගිය කාලයේ සිදුවු යටිතල පහසුකම් සංවර්ධනයත් සමඟ තම කටයුතු වඩාත් පහසුවී ඇති බවයි. මේ අතර මෙරට සංචාරයක නිරතව සිටින ඉන්දීය ගුවන් හමුදාපති එයාචීෆ් මාෂල් අරුප්‍රාහා මහතා ජනාධිපති මහින්ද රාජපක්ෂ මහතා හමුවී තිබේ. අරලියගහ මන්දිරයේ දී මෙම හමුව සිදුව ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය පවසයි. ආරක්ෂක සහයෝගිතාවට අදාළ අඛණ්ඩ පුහුණුවීම් හා ඒකාබද්ද ගුවන් ව්‍යායාම යන කරුණු සම්බන්ධයෙන් ජනාධිපතිවරයා සහ ඉන්දීය ගුවන් හමුදාපතිවරයා අතර හමුවේ දී අවධානය යොමු වී ඇති බව සඳහන් වෙයි.", "URL": "https://sinhala.adaderana.lk/news.php?nid=44771", "Category": null, "Parent URL": null}