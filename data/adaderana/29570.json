{"Source": "Adaderana", "Timestamp": "November 29, 2012 09:22 am", "Headline": "රුසියාවේ එච්.අයි.වී. 12% න් ඉහළට", "News Content": "රුසියාවේ එච්.අයි.වී ආසාදනය වීම 12% න් ඉහළ ගොස් තිබේ. දිනකට රුසියාවේ ‍නව එච්.අයී.වී ආසාදිතයින් 200 ක් පමණ වාර්තා වන බව විදෙස් මාධ්‍ය වාර්තා කරයි. පසුගිය වසරේ පළමු මාස 6 ට සාපේක්ෂව 2012 වසරේ පළමු මාස 6 තුළ එච්.අයි.වී ආසාදිතයින් වාර්තා වීම 12% න් ඉහළ ගොස් ඇති බව රුසියානු සෞඛ්‍ය බලධාරීන් පවසයි. මේ වසරේ පළමු මාස 10 තුළ එච්.අයි.වී ආසාදිතයින් හත් ලක්ෂ තුන් දහස් හත්සිය අසූ එක් දෙනෙකු හඳුනාගෙන ඇති අතර අනූ දහස් තුන්සිය අනූ දෙනෙකු ජීවිතක්ෂයට පත් වී ඇත. එච්.අයි.වී ආසාදිතයින් ඉහළ යාමට බහුල ලෙසම බලපා ඇත්තේ මත්ද්‍රව්‍ය එන්නත් කර ගැනීම සඳහා අපිරිසිදු ඉඳිකටු වැනි දෑ භාවිතා කිරීම බව වාර්තා වේ. මේ අතර 2012 වසරේ පළමු මාස 10 තුළ කුඩා ළමුන් 4398 දෙනෙකුට සිය මවගෙන් එච්.අයි.වී ආසාදනය වී ඇති බව ද සඳහන්ය.", "URL": "https://sinhala.adaderana.lk/news.php?nid=29570", "Category": null, "Parent URL": null}