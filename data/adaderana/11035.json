{"Source": "Adaderana", "Timestamp": "September 23, 2010 09:31 am", "Headline": "මහින්ද සමරසිංහ සමුළුවට නොගිය බව විජිත කියයි", "News Content": "කෙන්යාවේ නයිරෝබි නුවරදී පසුගියදා නිමාවට පත්වු පොදු රාජ්‍ය මණ්ඩලයීය සැසිවාරයේදී ශ්‍රි ලංකාව පිළිබඳ විශේෂයෙන් සාකච්ඡා ‍නොවු බව වැවිලි කර්මාන්ත අමාත්‍ය මහින්ද සමරසිංහ මහතා අවධාරණය කර සිටියි. ප්‍රජාතන්ත්‍රවාදී ජාතික සන්ධානයේ පර්ලිමේන්තු මන්ත්‍රී විජිත හේරත් මහතා පසුගියදා සිදුකරන ලද ප්‍රකාශයක් සම්බන්ධයෙන් කරුණු දක්වමින් අමාත්‍යවරයා මේ බව සඳහන් කළේය. කෙසේ වෙතත් මහින්ද සමරසිංහ මහතා අදාළ සමුළුව සඳහා කිසිසේත්ම සහභාගි වී නොමැති බව මහින්ද සමරසිංහ මහතාගේ මෙම ප්‍රකාශය සම්බන්ධයෙන් අද දෙරණ කළ විමසීමකදී අදහස් දැක්වු විජිත හේරත් මන්ත්‍රීවරයා සඳහන් කළේය. ඔහු නයිරෝබි වෙත ළඟාවුවද සමුළුවට සහභාගි වී නොමැති බවත්, සමරසිංහ මහතා ඔහුගේ පෞද්ගලික සංචාරයන්හි නිරතව ඇති බවටත් හේරත් මහතා චෝදනා කරයි. නමුත් පොදු රාජ්‍ය මණ්ඩල සැසිවාරයේ නිල වශයෙන් පැවති සෑම සමුළුවකටම තමා සහභාගී වු බව මහින්ද සමරසිංහ අමාත්‍යවරයා පෙන්වා දෙයි. විජිත හේරත් මහතා ප්‍රකාශ කරන පරිදි පොදු රාජ්‍ය මණ්ඩලයීය සැසිවාරවාරය සඳහා සහභාගි වූ ශ්‍රී ලාංකික නියෝජිත පිරිසට හෝ මහින්ද සමරසිංහ මහතා හමුවී නොමැත. ශ්‍රි ලංකාවේ ප්‍රජාතන්ත්‍රවාදය සහ යහපාලනය බිඳ වැටීම සම්බන්ධයෙන් අදාල සැසිවාරයේදී විශේෂයෙන් සාකච්ඡා කෙරුණු බවද විජිත හේරත් මන්ත්‍රීවරයා අවධාරණය කර සිටියේය. නමුත් අදාළ පොදු රාජ්‍ය මණ්ඩලයීය සැසිවාරයේදී ශ්‍රි ලංකාව සම්බන්ධයෙන් විශේෂයෙන් සාකච්ඡා කිරීමට තරම් දෙයක් නොතිබු බව ද මහින්ද සමරසිංහ අමාත්‍යවරයා පෙන්වා දෙයි.", "URL": "https://sinhala.adaderana.lk/news.php?nid=11035", "Category": null, "Parent URL": null}