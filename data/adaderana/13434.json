{"Source": "Adaderana", "Timestamp": "January 12, 2011 09:36 am", "Headline": "හමුදාව එළවළු විකුණයි.. ජනාතාවට හොරුන් අල්ලන්න කියයි", "News Content": "උතුරු ප්‍රදේශයේ සිදුවන,මංකොල්ලකෑම්,ස්ත්‍රී දූෂණ,පැහැර ගැනීම් ආදී අපරාධ වලට ආණ්ඩුව වගකිව යුතු බවත්,ඒවා ආණ්ඩුවේ න්‍යාය පත්‍රයට අනුව සිදුවන බවත් අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. \"අපි ශ්‍රී ලාංකිකයෝ\"නම් සංවිධානයක් ලෙස එහි මාධ්‍ය ඒකකය විසින් නිකුත් කර ඇති නිවේදනයක දැක්වෙන පරිදි ඔහුගේ අදහස් දැක්වීම මෙපරිදිය. උතුරු ප‍්‍රදේශයේ ජනතාවට වැඩිවන අපරාධ රැල්ල හමුවේ තමන්ගේ ආරක්‍ෂාව තමන් බලාගන්නා ලෙස සඳහන් කරමින් ආරක්‍ෂක අංශ විසින් පත‍්‍රිකා බෙදාහැර ඇත. ඒසේම අපරාධ සිදුකරන හොරුන් අල්ලා පොලීසියට භාරදෙන ලෙසත් මහජනතාවගෙන් උතුරේ ආරක්‍ෂක අංශ ඉල්ලා ඇත. අපි ශ‍්‍රී ලාංකිකයෝ සංවිධානය විදියට අද දින මේ අකාරයෙන් මාධ්‍ය සාකච්ඡාව පවත්වන්න සිදුවෙලා තිබෙන්නේ උතුරේ ද්‍රවිඩ ජනතාවට සිදුවී තිබෙන අනාරක්‍ෂිතභාවය නිසයි. ආණ්ඩුව පවසන්නේ ද්‍රවිඩ ජනතාවට ප‍්‍රශ්න නොමැති බවයි. ඔවුන්ගේ සියලු ප‍්‍රශ්න ආණ්ඩුව විසින් විසඳා ඇති බවත්ය. නමුත් අපි ශ‍්‍රී ලාංකිකයෝ සංවිධානය විදියට අප අවාධාරණය කර සිටින්නේ එම ප‍්‍රකාශය මුළු මනින්ම අසත්‍ය ප‍්‍රකාශයක් බවයි. එමෙන්ම දෙමල ජනතාවට ඇති ප‍්‍රශ්න රාජ්‍ය මාධ්‍ය යොදා ගනිමින් යටපත්කර තිබෙනවා. අපි මේ අවස්ථාවේ මාධ්‍යවේදී හිතවතුන්ගෙන් ඉල්ලා සිටින්නේ මෙම තත්ත්වයට ඉඩ නොදී ඔවුන්ට ඇති සැබෑ ගැටලු මාධ්‍යය ඉදිරියේ නිරාවරණය කරන ලෙසයි. විශේෂයෙන් පසුගිය කාලය පුරා උතුරු ප‍්‍රදේශයේ ස්ත‍්‍රී දූෂණ, පැහැරගැනීම්, මංකොල්ල කෑම්, අතුරුදහම්වීම් විශාල වශයෙන් සිදුවුණා. සිදුවෙමින් පවතිනවා. මේ ක‍්‍රියා සියල්ලම සඳහා ආණ්ඩුව සෘජුවම ඔවුන්ගේ දේශපාලන න්‍යායපත‍්‍රයට අනුව සිදුවෙනවා. මීට දින කිහිපයකට පෙර යාපනය වලිකාමම් කලාප අධ්‍යාපන අධ්‍යක්ෂවරයා වන මාර්කන්ඩු සිවලිංගම් (වයස 52)මහතා,ඒ මහතාගේ නිවස තුළදීම ඝාතනයට ලක්වුණේ මෝටර් සයිකල් වලින් පැමිණී තුවක්කුකරුවන් විසින් තබන ලද වෙඩි පහර හේතුවෙන්. එසේම ඝාතකයන් විසින් ඒ මහතාගේ දියණියද දූෂණය කිරීමට උත්සාහ දරා තිබුණා. ඒ මහතා 26 වන දා යාපනයේ පැවති සුනාමි අනුස්මරණ උත්සවයේදී ජාතික ගීය සිංහලෙන් පමණක් ගායනා කළ යුතුද යන ශ‍්‍රී ලංකා ආණ්ඩුවේ තීරණයට විරුද්ධව අදහස් දක්වා තිබුණු නිසා එදිනම රාත‍්‍රියේ ඒමහතාගේ නිවසේ දීම ඔහුගේ දියණිය ඉදිරිපිටදිම ඔහුව ශ‍්‍රීලංකා රජයේ පූර්ණ ආශිර්වාදය මත ඝාතකයන් විසින් වෙඩිතබා ඝාතනය කරනු ලැබුවා. එමෙන්ම පේදුරු තුඩුව තැපැල් සේවක තවරාසා කේ දීස්වරන් (වයස 27)තරුණයා වඩමාරච්චි ප‍්‍රදේශයේ සිදුවන අනවසර වැලි ගොඩදැමීම පිළිබඳ ඡායාරූප තම ෆේස් බුක් පිටුවේ දමා තිබුණා. එමෙන්ම මෙම ක‍්‍රියාව සිදුකරනුයේ ඊ.පී.ඩී.පී සාමාජිකයන් බවද ඔහු චෝදනා කර තිබුණා. 31 වන දා රාත‍්‍රියේ ඔහුගේ නිවසට පැමිණි සන්නද්ධ කණ්ඩායම ඔහු ලවා ඔහුගේ පරිඝණකයෙන්ම එම ෆේස් බුක් පිටුව විවෘතකරන ලෙස එහුට අණකරලා. ඔහු අදාළ ෆේස් බුක් පිටුව විවෘත කරන අතරතුර මෙම සන්නද්ධ කණ්ඩායම ඔහුගේ හිසට වෙඩිතබා ඝාතනය කර ඇති බව අනාවරණය වී තිබෙනවා. මේ අකාරයෙන් මෙම ඝාතන ආරක්‍ෂක අංශවල සහය ඇතිව දේශපාලන පක්‍ෂවල සමාජකයින් විසින් කරන බව පැහැදිලියි. ඩග්ලස් දේවානන්ද මහතා පසුගිය දිනකදී පාර්ලිමේන්තුවේදී කියා සිටියේ මෙම ක‍්‍රියා වලට වැරදිකරුවන්ට දඬුවම් කරන ලෙසය. නමුත් මේ සියල්ලටම ඊ.පී.ඩී.පී සහ ආරක්‍ෂක අංශවල සෘජු දායකත්වයක් තිබෙනවා. පසුගිය දවසක පොලීසිය විසින් වව්නියාව ප‍්‍රදේශයේ අත්පත‍්‍රිකාවක් බෙදාහැර තිබෙනවා. ඒ පත‍්‍රිකාවේ සාරාංශය වී තිබෙන්නේ ඔබේ ආරක්‍ෂාව ඔබ බලාගන්නා ලෙසයි. වර්තමාන ආණ්ඩුව විසින් හමුදාව පාරවල්ගානේ එළවළු විකුණන්න යොදවලා මිනිසුන්ට කියනවා හොරුන් අල්ලන්න කියලා. මේ ආකාරයෙන් රාජපක්‍ෂ ආණ්ඩුව විසින් වගකීම් විරහිතව කටයුතු කරමින් සිටිනබව අපට පැහැදිලි වෙනවා. අපි මේ අවස්ථාවේ ආණ්ඩුවට ප‍්‍රකාශකර සිටින්නේ උතුරේ ද්‍රවිඩ ජනතාව ඝාතනය කර, ඔවුන්ව පැහැරගෙනගොස් බියවද්දා ජාතික සමගිය ගොඩනැගිය නොහැකි බවත්ය. එමනිසා අප ආණ්ඩුවට බලකර සිටින්නේ ඔවුන් විසින් උතුරු ප‍්‍රදේශයේ ද්‍රවිඩ ජනතාවට එරෙහිව ගෙනයන මෙම ක‍්‍රියාවන් සියල්ල වහා නතර කරන ලෙසය.", "URL": "https://sinhala.adaderana.lk/news.php?nid=13434", "Category": null, "Parent URL": null}