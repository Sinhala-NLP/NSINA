{"Source": "Adaderana", "Timestamp": "November 15, 2016 07:34 am", "Headline": " ශ්‍රී ලංකාවේ ඇති ඉන්දීය යාත්‍රා නිදහස් කරන්නැයි ඉල්ලීමක්", "News Content": "ශ්‍රී ලංකාව බාරයේ ඇති ධීවර යාත්‍රා කඩිනමින් නිදහස් කිරීමට පියවර ගන්නා ලෙස තමිල්නාඩු ප්‍රාන්ත රජය ඉන්දීය මධ්‍යම රජයෙන් ඉල්ලීමක් කර තිබේ. තමිල්නාඩු ප්‍රධාන ලේකම් ආචාර්ය පී.රාමා විසින් ඉන්දීය විදේශ ලේකම්වරයා වෙත ලිපියක් යොමුකරමින් මෙම ඉල්ලීම සිදුකර ඇති බව ඉන්දීය මාධ්‍ය වාර්තා කරයි.මෙරට බාරයේ ඇති ධීවර යාත්‍රා 105ක් කඩිනමින් නිදහස් කිරීමට පියවර ගන්නා ලෙස අදාළ ලිපියෙන් ඉල්ලා තිබේ. තමිල්නාඩු ධීවර යාත්‍රා 158ක් පමණ මෙරට බාරයේ පවතින අතර එයින් 105ක් කඩිනමින් නිදහස් කිරීමට පියවර ගත යුතු බව පී.රාමා පෙන්වා දී තිබේ.මෙරට බාරයේ ඇති ඇතැම් ධීවර යාත්‍රා හානියට පත්ව ඇති අතර ඒවා අලුත්වැඩියා කිරීම සඳහා ඉන්දීය රුපියල් ලක්ෂ 25ක පමණ මුදලක් වැය වන බැවින් ඒ සඳහා ආධාර ලබාදීමක් සිදුකරන ලෙස ද තමිල්නාඩු ප්‍රධාන ලේකම්වරයා ඉන්දීය මධ්‍යම රජයෙන් ඉල්ලා ඇති බව සඳහන්ය.", "URL": "https://sinhala.adaderana.lk/news.php?nid=66041", "Category": null, "Parent URL": null}