{"Source": "Adaderana", "Timestamp": "February 5, 2018 03:31 pm", "Headline": "වගා ළිඳක පාවෙමින් තිබූ මළ සිරුරක් සොයා ගනියි ", "News Content": "දඹුල්ල ගල්වැටියාය ප්‍රදේශයේ නිවසක් පිටුපස පාළු ස්ථානයක පිහිටි වගා ළිඳක පාවෙමින් තිබූ මළ සිරුරක් (5) දින පෙරවරුවේ සොයාගත් බව දඹුල්ල පොලිසිය පවසයි. මෙසේ මියගොස් ඇත්තේ ඊ .එම්.විජේරත්න බණ්ඩා (52)නැමැති දෙදරු පියකු වූ දඹුල්ල බස් ඩිපෝවේ විශ්‍රාම ගිය සේවකයෙක් බව හඳුනාගෙන තිබේ. මීට දින දෙකකට ඉහතදී සිය වැඩිමහල් දියණියගේ නිවසට පැමිණ සිය බිරිඳ පැමිණියේ දැයි විමසා නැවත නිවසට යන බව පවසමින් පිටත්ව ගිය ඉන්පසු මෙම පුද්ගලයා ගැන කිසිදු තොරතුරක් නොමැති බව නිවැසියන් පවසති. පසුව (5) දින උදෑසන නිවස පිටුපස කැලෑබද ස්ථානයක මියගොස් සිටින පුද්ගලයා පාවිච්චි කරනලද මුදල් පසුම්බියක් ඥාතීන් දැක ඒ අවට පරීක්ෂා කර බැලීමේදී වගා ළිඳක පාවෙමින් තිබු ඔහුගේ මළ සිරුර දැක ඇති බව පොලීසිය පවසයි. ඔහු වැටී සිටින ළිඳට මඳක් දුරින් මියගිය පුද්ගලයාගේ බවට සැක කරන ජංගම දුරකථනයක් වැටී ඇති අයුරු දැක ගැනීමට හැකි වී ඇති අතර එමෙන්ම ළිඳ තුළ මුදල් නෝට්ටු කිහිපයක් පාවෙමින් තිබෙන ආකාරයද දැක ගැනීමට හැකි වී තිබේ. ළිඳට මඳක් දුරින් පිහිටි ස්ථානයක මෙම මියගිය පුද්ගලයාගේ මුදල් පසුම්බිය වැටී තිබීම පිළිබඳවත් ජංගම දුරකථනය ළිඳට මදක් දුරින් වෙනත් ස්ථානයක තිබීමත් තවත් ස්ථානයක දුම්වැටියක් කැඩී වැටී තිබෙන ආකාරයත් පොලිසියේ සැකයට ද තුඩු දී තිබේ. කාලයක සිට පවුල් ආරවුලක් පිළිබඳව සිත් තැවුලෙන් මෙම පුද්ගලයා සිටි බව නිවැසියන් පොලිසියට ප්‍රකාශ කොට ඇති අතර එමෙන්ම බිරිඳ සමඟ ද දැඩි අමනාපයෙන් පසුගිය දින කිහිපයේ ගත වූ බවත් ඥාතීන් පොලිසියට ප්‍රකාශ කොට තිබේ. දඹුල්ල බස් ඩිපෝවේ කම්කරුවෙකු ලෙස සේවය කර ඔහු වීශ්‍රාම ගැනීමෙන් පසු ඩිපෝවෙන් ලැබිය යුතු වන්දි මුදල් ලක්ෂ තිහකට අධික මුදලක් ලබාගෙන ඇති බවත් එම මුදල් බහුතරයක් ඔහු මත්පැන් පානය සඳහා ළඟ තබාගෙන වියදම් කරමින් සිටි බවද ඥාතීහු පොලිසියට ප්‍රකාශ කොට තිබේ. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා ඇතුළු පොලිස් කණ්ඩායමක් එම ස්ථානයට ගොස් විශේෂ පරීක්ෂණයක් ආරම්භ කරමින් මෙම මරණය පිළිබඳව අධිකරණයට කරුණු වාර්තා කොට පශ්චාත් මරණ පරීක්ෂණයක් පැවැත්වීමට පියවර ගන්නා බව පොලීසිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=83999", "Category": null, "Parent URL": null}