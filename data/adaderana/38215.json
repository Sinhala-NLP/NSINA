{"Source": "Adaderana", "Timestamp": "October 18, 2013 04:10 pm", "Headline": "කොරියානු විභාගය හෙට ඇරඹෙයි ", "News Content": "11 වන කොරියානු භාෂා ප්‍රවීණතා විභාගය හෙට(19) සහ අනිද්දා දිනයන්හි පැවැත්වීමට කටයුතු කරන බව විදේශ සේවා නියුක්ති කාර්යාංශය පවසයි. කොළඹ දිස්ත්‍රික්කයේ මධ්‍යස්ථාන හයකදී විභාගය පැවැත්වීමට කටයුතු යොදා ඇති බව එම කාර්යාංශය පවසයි. කොළඹ නාලන්ද විද්‍යාලය, ගෝතමි බාලිකා මහ විද්‍යාලය, අශෝක විද්‍යාලය, ඩීස්.එස්.සේනානායක විද්‍යාලය, ඉසිපතන විද්‍යාලය සහ තර්ස්ටන් විද්‍යාලවල යන විභාග මධ්‍යස්ථාන වලදී විභාගය පැවැත්වෙයි. අදාළ දිනයන්හි විභාගය පෙරවරු 10.30 සිට පෙරවරු 11. 40 දක්වා පළමු සැසිය පැවැත්වෙන අතර දෙවන සැසිය පස්වරු 3.00 සිට පස්වරු 04.10 දක්වා පැවැත්වීමට නියමිතයි. විභාගය පෙනී සිටීම සඳහා විදේශ ගමන් බලපත්‍රය අනිවාර්යය බව විදේශ සේවා නියුක්ති කාර්යාංශය පවසයි. විභාග මධ්‍යස්ථානවල ආරක්ෂාව සඳහා පොලීසිය යොදවන අතර විභාග මධ්‍යස්ථාන තුළට ජංගම දුරකථන ඇතුළු විද්‍යුත් උපකරණ රැගෙන ඒම සපුරා තහනම් බව ද එම කාර්යාංශය සඳහන් වෙයි. මෙවර කොරියානු විභාගය සඳහා අපේක්ෂකයින් 20,536 දෙනෙක් පෙනී සිටීමට නියමිතයි.", "URL": "https://sinhala.adaderana.lk/news.php?nid=38215", "Category": null, "Parent URL": null}