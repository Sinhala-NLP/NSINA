{"Source": "Adaderana", "Timestamp": "June 23, 2015 05:23 pm", "Headline": "ශ්‍රී ලාංකිකයින් හෘද රෝගවලට ‍‍ගොදුරුවීමේ දැඩි අවදානමක් - අධ්‍යයනයක්", "News Content": "ශ්‍රී ලංකාව ඇතුළු දකුණු ආසියානු රටවල ජනතාව වයස්ගතවීමට පෙර හෘද රෝගවලට ගොදුරුවීමේ වැඩි අවදානමක් පවතින බව නවතම වාර්තාවක් අනාවරණය කර තිබේ.ස්ටැන්ෆ්ඩ් දකුණු ආසියානු පරිවර්තන හෘද වැඩසටහන විසින් සිදු කළ අධ්‍යනයකින් මේ බව අනාවරණ වී ඇති බව විදෙස් වාර්තා සඳහන් කළේය.ශ්‍රී ලංකාව, ඉන්දියාව, පාකිස්ථානය, බංග්ලාදේශය, නේපාලය, භූතානය, මාලදිවයින, යන දකුණු ආසියානු රටවල සාමාන්‍ය ජනගහනයෙන් සිව්ගුණයක් වයස අවුරුදු 50ට පෙර හෘදයාබාධයන්ට ලක් වීමේ වැඩි අවදානමක පසුවන බව සඳහන්ය. එමෙන්ම කාන්තාවන්ට වඩා පිරිමි පුද්ගලයන් මෙම තත්ත්වයට ගොදුරුවීමේ අවදානම ඉහළ බව ද අදාළ වාර්තාවේ දැක්වෙයි.දකුණු ආසියානු සම්භවයක් සහිත දරුවන්ගේ රුධිරයේ කොලෙස්ටරෝල්, ලයිපොප්‍රෝටීන් සහ ඇමයිනෝ අම්ල මට්ටම ඉහළ අගයක් ගැනීම මෙම තත්ත්වයට බලපාන ප්‍රබල හේතු වන බව පර්යේශනවලදී අනාවරණ වී ඇත.", "URL": "https://sinhala.adaderana.lk/news.php?nid=52201", "Category": null, "Parent URL": null}