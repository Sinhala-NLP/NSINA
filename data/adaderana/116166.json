{"Source": "Adaderana", "Timestamp": "August 9, 2019 03:59 pm", "Headline": "ක්‍රිමියාව යළි තම රටට ඇඳා ගන්න යුක්‍රේන ජනපතිගෙන් උත්සහයක්", "News Content": "යුක්‍රේන ජනාධිපති වොලොදිමීර් සෙලෙන්ස්කි තුර්කියේ සංචාරයක නිරත වෙයි. ක්‍රිමියාව යුක්‍රේනයට යළි ඈඳා ගන්නා දිනය වැඩි ඈතක නොවන බවයි සංචාරය අතරතුරදී අදහස් දක්වමින් ඔහු ප්‍රකාශ කළේය. තුර්කියේ සංචාරයක නිරත වන යුක්‍රේන ජනාධිපති වොලොදිමීර් සෙලෙන්ස්කි ඕතඩොක්ස් කිතුණු නිකායේ ප්‍රධාන පූජකතුමන් හමුවීමට ගොස් තිබේ. ලොව පුරා විසිරී සිටින ඕතඩොක්ස් කිතුණුවන්ගේ අධ්‍යාත්මික නායකයා වන බර්තොලමෙව් පූජකතුමා ඉකුත් ජනවාරි මාසයේදී යුක්‍රේන දේවස්ථානයට නිදහස ප්‍රදානය කළේය. සියවස් ගණනාවක් මොස්කව්හි රුසියානු ඕතඩොක්ස් කිතුණු නායකයන්ගේ අධිකාරිය යටතේ පැවති යුක්‍රේන දේවස්ථානයට නිදහස ලැබුණේ ඒ අනුවයි. ඉස්තාන්බුල් නගරයේ පිහිටි ශාන්ත ජෝර්ජ් ආසන දෙව්මැදුරේ පැවති දේව මෙහෙයක් අතරතුර බර්තොලමෙව් පූජකතුමා ඊට අදාළ ලේඛනයට අස්සන් තැබීය. කෙසේ වෙතත් එය රුසියාව සහ යුක්‍රේනය අතර මතභේද තවත් උත්සන්න කිරීමට සමත් සිදුවීමක් බවට පත්විය. ඊට ප්‍රතිචාර දක්වමින් රුසියානු ජනාධිපති ව්ලැදිමීර් පුටින් ලේ වැගිරීම් සිදුවිය හැකි බවට අනතුරු අඟවා තිබේ.", "URL": "https://sinhala.adaderana.lk/news.php?nid=116166", "Category": null, "Parent URL": null}