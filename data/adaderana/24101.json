{"Source": "Adaderana", "Timestamp": "May 8, 2012 04:47 pm", "Headline": "බසයක ගැටුණු පාසල් දැරිය මියයයි", "News Content": "අද(08) පෙරවරුවේ නාරම්මල - ගිරිඋල්ල ප‍්‍රධාන මාර්ගයේ දම්පැලැස්ස ප‍්‍රදේශයේදී සිදුවූ රිය අනතුරකින් පාසල් දැරියක් මරණයට පත්ව තිබේ. නාරම්මල දෙස සිට ගිරිඋල්ල දෙසට ධාවනය වූ පුද්ගලික බස් රථයක පදික කාන්තාවක් හා එම පාසැල් දැරිය ගැටීමෙන් මෙම රිය අනතුර සිදුවී ඇති බව පොලිසිය පවසයි. කාන්තාව සහ දැරිය මව සහ දියණිය වන බවත්, රිය අනතුරින් තුවාල ලැබූ දෙදෙනා නාරම්මල රෝහලට ඇතුළත් කිරීමෙන් පසුව පාසල් දැරිය මියගොස් තිබේ. කාන්තාව වැඩිදුර ප‍්‍රතිකාර සඳහා කුරුණෑගල රෝහලට මාරු කර යවා ඇති බව ද පොලිසිය සඳහන් කරයි. 14 හැවිරිදි සුභසිංහ මුදියන්සේලාගේ වැරනි සුභසිංහ නැමැති වලව්වත්ත, වැලිකුඹුර, නාරම්මල ප්‍රදේශයේ පදිංචි දැරියක මෙසේ මරණයට පත්ව ඇත. පුද්ගලික බස් රථයේ රියදුරු අත්අඩංගුවට ගෙන ඇති අතර නාරම්මල පොලීසිය වැඩිදුර විමර්ශන පවත්වාගෙන යනු ලබයි. මේ අතර අද අලුයම තණමල්විල, දාහතහමාර ප‍්‍රදේශයේ දී කොළඹ දෙස සිට මොණරාගල දෙසට ධාවනය වූ පුද්ගලික බස් රථයක් මාර්ගයෙන් ඉවතට පැන බෝක්කු කණුවක ගැටී පෙරළීමෙන් රිය අනතුරක් සිදුවී තිබේ. රිය අනතුරින් තුවාල ලැබූ මගීන් 10 දෙනෙකු තණමල්විල රෝහලට ඇතුළත් කර ඇති බවත්, ඉන් හත්දෙනෙකු වැඩිදුර ප‍්‍රතිකාර සඳහා මොණරාගල රෝහලට මාරුකර යවා ඇති බවත් පොලිසිය පවසයි. තණමල්විල රෝහලේ ප‍්‍රතිකාර ලැබූ තුවාලකරුවන් දෙදෙනෙකු ප‍්‍රතිකාර ලබා පිටව ගොස් ඇත. රියදුරු අත්අඩංගුවට ගෙන ඇති අතර තණමල්විල පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=24101", "Category": null, "Parent URL": null}