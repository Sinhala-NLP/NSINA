{"Source": "Adaderana", "Timestamp": "January 6, 2017 09:20 am", "Headline": " වොක්ස්වැගන් හැළුණු හැටි අගමැති කියයි", "News Content": "වොක්ස්වැගන් සමාගමේ ආයෝජන නැතිව වොක්ස්වැගන් වාහන නිෂ්පාදනය කිරීමේ කර්මාන්තයක් ඇතිකරන බවට තීරණය කරනු ලැබුවේ 2016 වසරේ මූලාරම්භයේදීම බව අග්‍රාමාත්‍ය රනිල් වික්‍රමසිංහ මහතා පවසයි.2015 අවුරුද්දේදී වොක්ස්වැගන් කර්මාන්තයක් ආරම්භ කිරීමට තීරණය කළද, ජාත්‍යන්තරයේ එම කර්මාන්තය බිඳ වැටීමකට ලක්වෙමින් පැවති නිසා අවසානයේ වෙස්ටර්න් ඔටෝ මොබයිල් සමාගම එක්ව මෙම කටයුත්ත ආරම්භ කළ බව වික්‍රමසිංහ මහතා සඳහන් කළේය.ඒ අනුව මෙහිදී වොක්ස්වැගන් මෝටර් රථ මෙන්ම වෙනත් සමාගම්වල මෝටර් රථ ද නිෂ්පාදනය කිරීමට හැකියාව පවත්නා බවත්, මේ අයුරින් කර්මාන්තශාලා ආරම්භ කරමින් දැන් රැකියා ලබාදීමේ වැඩපිළිවෙළ ආරම්භ කර ඇති බවත් ඔහු කියා සිටියේය.වොක්ස්වැගන් නමින් මෙරට කර්මාන්තයක් ආරම්භ කිරීමට කටයුතු කර නැති බවට වොක්ස්වැගන් ආයතනයෙන් විමසා තොරතුරු ප්‍රකාශ කිරීමට උනන්දුවන පිරිස්වලට තමාගෙන් හෝ අමාත්‍යවරයාගෙන් ඒ පිළිබඳ විමසීමක් කළානම් මෙතරම් මහන්සි නොවී නිවරදි තොරතුරු ලබාගත හැකිව පැවති බවද අග්‍රාමාත්‍යවරයා පෙන්වා දුන්නේය.කෙසේ වෙතත් තමා සමග පවත්නා පුද්ගලික තරහකට අන් අය මනස විකෘති කරගත යුතු නැති බව ඔහු වැඩිදුරටත් කියා සිටියේ කළු ගඟ ව්‍යාපෘතියේ දෙවෙනි අදියර විවෘත කිරීමේ උත්සවයට එක්වෙමිනි.", "URL": "https://sinhala.adaderana.lk/news.php?nid=67774", "Category": null, "Parent URL": null}