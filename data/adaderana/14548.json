{"Source": "Adaderana", "Timestamp": "March 1, 2011 03:34 pm", "Headline": "අගමැති හීන ලෝක වල සිට කතාකරන බවක් පේනවා  ", "News Content": "ජනතාව තුළ මෙවර පළාත් පාලන මැතිවරණය පිළිබඳ විශාල උනන්දුවක් ඇතිවෙමින් තිබෙන බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. දැඩි පීඩනකාරී, ජීවත්වීමේ අරගලය හේතුවෙන් ජනතාව තුළ ආණ්ඩුව පිළිබඳ විරෝධයක් පළකිරීම සඳහා මෙම උනන්දුව ඇතිවෙමින් තිබෙන බව ඔහු පෙන්වාදෙයි. එළවළු මිල ඔරොත්තු නොදෙන තරමට ඉහළ නැංවීම එළවළු ආහාරයට නොගන්නා ලෙස ජනතාවට කරන අවවාදයක් දැයි පෙනීයන බව අද(01) කොළඹ, පැවති මාධ්‍ය හමුවකදී අදහස් දක්වමින් අත්තනායක මහතා සඳහන් කළේය. ශ්‍රී ලංකාව ලොව භාණ්ඩ මිලම අඩුම රට බව අග්‍රාමාත්‍යවරයා ප්‍රකාශ කර ඇති බවත්, එවැනි ප්‍රකාශ සිදුකිරීම තුළින් ඔහු සිහින ලෝක වල සිට කතාකරන බවක් පෙනීයන බවත් හෙතෙම ප්‍රකාශ කළේය. යුද්ධය අවසන්වීම නිසා ඉතුරු වූ මුදලින් ජනතාවට සහන සලසන බව සඳහන් කළ රජයම, එම සහන ලබාදීමට කටයුතු නොකරන බව මෙම මාධ්‍ය හමුවේදී අදහස් දැක්වූ අත්තනායක මහතා අවධාරණය කර සිටියේය.", "URL": "https://sinhala.adaderana.lk/news.php?nid=14548", "Category": null, "Parent URL": null}