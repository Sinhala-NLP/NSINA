{"Source": "Adaderana", "Timestamp": "April 9, 2017 03:29 pm", "Headline": "හෙද සේවාවේ පුරප්පාඩු නිසා ස්ථාන මාරුවීම් දෙන්න බෑ", "News Content": "හෙද ස්ථාන මාරුවීම් ක්‍රියාත්මක කිරීමට නොහැකි වී ඇත්තේ හෙද සේවාවේ පවතින පුරප්පාඩු හේතුවෙන් බව සෞඛ්‍ය අමාත්‍ය රාජිත සේනාරත්න මහතා පවසයි. හෙද සේවාව සඳහා රජය අනුමත කර ඇති තනතුරු සංඛ්‍යාව 37,875ක් වුවද, දැනට සිටින්නේ හෙද නිලධාරීන් 31,354ක් බව සෞඛ්‍ය අමාත්‍යවරයා පෙන්වා දෙයි. ඉන් 11,933 දෙනෙකු පළාත් සභා රෝහල් සඳහා අනුයුක්ත කර ඇති අතර 6000ගේ පමණ පුරප්පාඩු පවතින බව රාජිත සේනාරත්න මහතා පවසයි. හෙද හෙදියන් 1300කට පත්වීම් ලිපි ප්‍රදානය කිරීමේ අවස්ථාවකට අරලිය ගහ මන්දිරයේදී එක්වෙමින් සෞඛ්‍ය අමාත්‍යවරයා මෙම අදහස් පළ කළේය. මේ අතර හෙද නිලධාරීන්ගේ වැඩි කළ වැටුපට අනුමත අතිකාල දීමනා 2016 වසරේ ජනවාරි පළමු වනදා සිට බලපැවැත්වෙන පරිදි ගෙවීමට මේ වන විට රජය තීරණය කර ඇති බව ද සෞඛ්‍ය අමාත්‍ය රාජිත සේනාරත්න මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=71906", "Category": null, "Parent URL": null}