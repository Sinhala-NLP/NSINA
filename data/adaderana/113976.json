{"Source": "Adaderana", "Timestamp": "July 12, 2019 11:19 am", "Headline": "ගිං පොල් රකින්න වෑයමක්", "News Content": "වෙන්නප්පුව-ගිං ඔය දෙපස ඇති ගිං පොල් ආශ්‍රිත ප්‍රදේශය සංරක්ෂිත කලාපයක් ලෙස නම් කිරීමට අදහස් කර ඇතැයි පුත්තලම වන ජීවී සහකාර අධ්‍යක්ෂකවරයා ප්‍රකාශ කර ඇත. \"නීෆා ෆුටිනස්\" නම් වූ උද්භිත නාමයෙන් හඳුන්වන ගිං පොල් කඩොලාන කුලයට අයත් ශාඛයකි. ගිං පොල් මෙරට දක්නට ඇත්තේ ගිං ගඟ සහ ඔය ආශ්‍රිතවය. එමෙන්ම මෙම ශාඛය තාල වර්ගයට අයත්ය. කරදිය මිශ්‍ර මිරිදිය ඇති ගං ඉව්රු තුළ ගිං පොල් සරුවට වැවෙන බව පරිසරවේදීන් සඳහන් කරයි. වෙන්නප්පුව - ගිං ගග ආශ්‍රිතව ඉව්ර දෙපස ගිං පොල් විශාල ලෙස දක්නට ඇත. නමුත් වගකිව යුතු අංශ වල අවධානය යොමු නොවීම හේතුවෙන් පුසගිය කාලය තුළ ගිං පොල් ශාඛයට විශාල වශයෙන් හානි සිදු විය. ඇතමුන් දේවස්ථාන සැරසිළි කටයුතු සදහා ගිං පොල් ශාඛයේ අතු සහ මල් රැගෙන යන අතර,තවත් පිරිසක් ඉවුම් පිහුම් කටයුතු සදහා දැව ලබා ගැනීම නිසාද ගිං පොල් ශාඛ විනාශ වන්නට විය. මේ අතර ගිං පොල් වගාවන් තුළ සිදු කරන කසිප්පු ජාවාරම හේතුවෙන්ද මෙම ශාඛයට බරපතළ ලෙස හානි වන්නට විය. ගිං ඔය ඉව්රේ සිට මීටර් 50 ක සීමාව රක්ෂිත කලාපයක් විය යුතු නමුත් අනවසර ඉදිකිරීම් සිදු කර පසුව ඒවා නීත්‍යානුකූල කර ගැනීමද ගිං පොල් විනාශ වීමට තවත් හේතුවක් විය. මෙම තත්ත්වයන් හේතුවෙන් පසුගිය කාලය තුළ ගිං පොල් විශාල වශයෙන් විනාශයට පත් වන්නට විය. ගිං පොල් ශාඛ විනාශ වීමත් සමඟ ඒ ආශ්‍රිතව ජීවත් වන විවිධ සත්ත්ව කොට්ඨාසද දක්නට නොමැති තත්ත්වයක් මේ වන විට උදා වී ඇත. මේ සියල්ලට විසඳුමක් ලෙස ගිං ගග දෙපස ගිං පොල් දක්නට ඇති ප්‍රදේශය සංරක්ෂිත ප්‍රදේශයක් ලෙස නම් කිරීමට අදහස් කර ඇති බව වන ජීවී සහකාර අධ්‍යක්ෂකවරයා සඳහන් කර ඇත. මේ සම්බන්ධයෙන් මූලික ශක්‍යතා අධ්‍යයනක් සිදු කර අනතුරුව සංරක්ෂිත කලායක් ලෙස නම්කිරීම සිදු වන බවද සහකාර අධ්‍යක්ෂකවරයා සඳහන් කියා ප්‍රකාශ කර ඇත. ගිං ඔය අවට ප්‍රදේශය සංරක්ෂිත කලාපයක් බවට පත්කිරීමෙන් සංචාරක ව්‍යාපාරයටද විශාල පිටුවහලක් සිදු වන බැවින් කඩිනමින් මෙම කටයුත්ත සිදු කිරීම අරමුණයැයි පුත්තලම දිස්ත්‍රික් සහකාර වන ජීවී අධ්‍යක්ෂක ඩබ්ලිව්.එම්.කේ.එස්.චන්ද්‍රරත්න මහතා සඳහන් කර ඇත.", "URL": "https://sinhala.adaderana.lk/news.php?nid=113976", "Category": null, "Parent URL": null}