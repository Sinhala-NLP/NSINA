{"Source": "Adaderana", "Timestamp": "July 3, 2012 04:29 pm", "Headline": "අනුරාධපුරයේ සැරි සැරූ මිනීමරු වන අලියා අල්ලයි", "News Content": "වසර 2 ට අධික කාලයක් තිස්සේ අනුරාධපුර ප්‍රදේශ කිහිපයක සැරි සැරූ මිනීමරු වන අලියා නිර්වින්දය කොට අල්ලාගෙන තිබේ. මෙම වන අලියා ශ්‍රාවස්තිපුර, මොරගොඩ, උලුක්කුලම හා ඒ අවට ගම්මානවල සැරිසරා ඇති අතර මෙහි දී අලියා පහරදීම හේතුවෙන් කාන්තාවන් තිදෙනෙකු ඇතුළු 7 දෙනෙකු ජීවිතක්ෂයට පත්ව ඇත. මේ සම්බන්ධයෙන් වනජීවී නිලධාරීන්ට ලද තොරතුරක් අනුව දින 5 ක මෙහෙයුමකින් අනතුරුව මෙම වන අලියා අල්ලා ගත් බව වන ජීවී දෙපාර්තමේන්තුව සඳහන් කරයි. වයඹ වනජීවී කලාප භාර පශු වෛද්‍ය චන්දන ජයසිංහ සහ වනජීවී නියෝජ්‍ය අධ්‍යක්ෂ වෛද්‍ය තාරක ප්‍රසාද් යන මහත්වරුන්ගේ ප්‍රධානත්වයෙන් මෙම මෙහෙයුම සිදුකොට තිබේ. නිර්වින්දය කොට අල්ලා ගත් මෙම වන අලියා වනෝද්‍යානයකට මුදා හැරීමට පියවර ගන්නා බව වනජීවී පශු වෛද්‍ය නිලධාරීන් සඳහන් කරයි.", "URL": "https://sinhala.adaderana.lk/news.php?nid=25498", "Category": null, "Parent URL": null}