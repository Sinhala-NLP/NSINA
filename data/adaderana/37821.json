{"Source": "Adaderana", "Timestamp": "September 30, 2013 06:26 pm", "Headline": "ශිරාණි බණ්ඩාරනායක වෙනුවෙන් උසාවියට මෝසමක්", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මිය වෙනුවෙන් කොළඹ ප්‍රධාන මහේස්ත්‍රාත් ගිහාන් පිලපිටිය මහතා හමුවේ අද මෝසමක් ඉදිරිපත් කර තිබේ. මෙම මෝසමේ සඳහන් වුයේ අල්ලස් නඩු පිළිබඳව ශිරාණි බණ්ඩාරනායක මහත්මියට නොතීසි නිකුත් කළ බවත් එහෙත් මේ දක්වා ඇයට ඒ සම්බන්ධයෙන් චෝදනා පත්‍රයක් භාරදී නැති බවයි. එසේම ඇයට එරෙහිව ඉදිරිපත් කළ සාක්ෂි සම්බන්ධයෙන් ජාතික සංවර්ධන බැංකුවේ පරිගණක යන්ත්‍ර මගින් ඇයට දැන ගැනීමට හැකි බවද එම මෝසමේ සඳහන් විය. මෙම මෝසම සම්බන්ධයෙන් ඇය වෙනුවෙන් පෙනී සිටි ජනාධිපති නීතිඥ නලීන් ලද්දුවහෙට්ටි කියා සිටියේ තවමත් චෝදනා පත්‍රයක් භාරදී නැති අවස්ථාවක ඉදිරි‍ෙය්දී ඇයට එරෙහිව ඉදිරිපත් වන සාක්ෂි පිළිබඳව පරිගණක යන්ත්‍රයෙන් දැන ගන්න යැයි දන්වා ඇති බවයි. මෙය විශේෂ සාක්ෂි විධිවිධාන පනතට පටහැනි බවත් චෝදනාවක් නොදැන සාක්ෂි ගැන සෙවීමේ ප්‍රතිඵලයක් නොමැති බවත් සාක්ෂි පිළිබඳ ලියවිල්ලක සඳහන් කර එවීම නීතියට එකඟ බවත් එසේ නොමැතිව මෙලෙස සාක්ෂි දැන ගන්න යැයි කීම නෛතික වශයෙන් දෝෂ සහිත බවත් ලද්දුවහෙට්ටි මහතා කීවේය. මෙහිදී පැමිණිල්ල වෙනුවෙන් පෙනී සිටි රජයේ නීතිඥ ඩිලාන් රත්නායක මහතා ඊට පිළිතුරු දෙමින් පැවසුවේ සාක්ෂි පිළිබඳව කලින් දැන ගැනීම දෙපාර්ශවයටම අගතියක් නොවන බවයි. අද වුණත් ඇයට විරුද්ධව ඇති චෝදනා පත්‍රය භාරදීමට හැකි බවත් රජයේ අධිනීතිඥවරයා කියා සිටියේය. ඊට පිළිතුරු දුන් ජනාධිපති නීතිඥවරයා පැවසුවේ ඇයට එරෙහිව ඇති චෝදනා පත්‍රය භාරදීම 2014දී පෙබරවාරි 19 දිනට කල්දමා ඇති බවද, චෝදනාව නොදැන සාක්ෂි දැන ගැනීමේ ඵලයක් නැතැයිද, නීතියට අනූව නම් චෝදනා භාරදීමෙන් පසු ඊට දින 45ට පෙර සාක්ෂි පිළිබඳව පැමිණිල්ල සැකකාර පාර්ශවයට විස්තරයක් ලබාදීම නීතියට අනූව සිදුවිය යුත්තක් බව කියා සිටියේය. මෙහිදී මහේස්ත්‍රාත්වරයා සඳහන් කළේ නොවැ. 14 දිනට සාක්ෂි පිළිබඳ විස්තරයක් පැමිණිල්ලෙන් ඇයට භාරදිය යුතු බවත් ඉදිරියට ගන්නා පියවර සම්බන්ධයෙන් මෙදිනට තීරණය කළ හැකි බවයි.", "URL": "https://sinhala.adaderana.lk/news.php?nid=37821", "Category": null, "Parent URL": null}