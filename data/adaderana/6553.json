{"Source": "Adaderana", "Timestamp": "February 8, 2010 09:17 am", "Headline": "උතුරේ නව සන්ධානයක්", "News Content": "උතුරේ නව දේශපාලන සන්ධානයක් ඇති වීමේ වටපිටාවක් සැකසී ඇති බව වාර්තා වේ. දෙමළ එක්සත් විමුක්ති පෙරමුණ සහ දෙමළ ජාතික සන්ධානයට විරුද්ධ කණ්ඩායමක් අතර නව සන්ධානය ගොඩනැගෙනු ඇති බව විදෙස් මාධ්‍යක් පෙන්වාදෙයි. උතුරු පළාතේ යාපනය සහ වන්නි මැතිවරණ දිස්ත්‍රික් සදහා නව සන්ධානය තරග කිරීමට අ‍පේක්ෂිතය. මේ වන විට දෙමළ ජාතික සන්ධානයේ මන්ත්‍රීවරුන් කණ්ඩායම් කිහිපයකට බෙදී සිටී. ඉදිරියේදී පැවැත්වීමට නියමිත මහ මැතිවරණයේදී ඉන් කිහිපදෙනෙකු ආණ්ඩුව සමග එක්වනු ඇති බවට ද තොරතුරු වාර්තා වේ. ජනාධිපතිවරණයේදී එම්.කේ.සිවාජිලිංගම් මන්ත්‍රීවරයා ස්වාධීන අපේක්ෂකයෙකු ලෙස තරඟ කළ අතර එන්.ශ්‍රි කාන්තා මන්ත්‍රීවරයා ඔහුට සහය පළකළේය. ආර්.සම්බන්ධන‍්‍ මහතාගේ නායකත්වයෙන් යුත් සෙසු පිරිසේ සහය හිමිවුයේ විපක්ෂයටය. කෙසේ වුවද දෙමළ ජාතික සන්ධානය යළි ආණ්ඩුව සමග එක්වීම කෙරෙහි අවධානය යොමු කර ඇති බව ද වාර්තා වේ.", "URL": "https://sinhala.adaderana.lk/news.php?nid=6553", "Category": null, "Parent URL": null}