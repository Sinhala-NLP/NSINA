{"Source": "Adaderana", "Timestamp": "November 3, 2016 11:10 pm", "Headline": " වරදක් කරලා නැත්තම් ඇයි පැනලා යන්නේ ", "News Content": "මේ දක්වා කිසිවෙකුත් තමන් වැරදිකරුවෙකු ලෙස නම්කර නැතැයි හිටපු මහබැංකු අධිපති අර්ජුන මහේන්ද්‍රන් මහතා අද පැවසීය.ඒ සිය විදෙස් සංචාරය නිමවා කටුනායකින් දිවයිනට පැමිණි අවස්ථාවේදී මාධ්‍යවේදීන් අමතමිනි.තමන් රටින් පිටව ගියේ තමාගේ හොඳම මිතුරෙකුගේ මංගල උත්සවයකට බවත්, වරදක් කර නැතිනම් රටින් පැන යාමට අවශ්‍යතාවයක් නැති බවත්, එහිදී ඔහු කියා සිටියේය.තමන්ට එරෙහිව එල්ල වී ඇති චෝදනාව නීතිපතිවරයා වෙත යොමුකර ඇති බවත්, ඔහු ලබාදෙන තීන්දුවකට යටත් වෙන බවත් පැවසූ ඒ මහතා තවමත් කිසිවෙකුත් තමාව වැරදිකරුවෙකු ලෙස නම්කර නැතැයිද පෙන්වාදුන්නේය.මේ අතර මහ බැංකු බැදුම්කර ගණුදෙනුව සම්බන්ධයෙන් ඉදිරිපත් වූ කෝප් කමිටු වාර්තාව පිළිබඳ කරුණු දැක්වීමට පත් කළ ශ්‍රී ලංකා නිදහස් පක්ෂයේ කමිටුව ඊයේ(03) රාත්‍රී පළමුවරට රැස්වුණි.අමාත්‍ය නිමල් සිරිපාල ද සිල්වා මහතා අදාළ කමිටුවේ ප්‍රදානත්වය දරන අතර එම කමිටුවේ නිර්දේශ ජනාධිපතිවරයා වෙත යොමු කිරීමට නියමිතය.ජනාධිපති මෛත්‍රීපාල සිරිසේන මහතා අද ප්‍රකාශ කළේ මහ බැංකු බැදුම්කර සිද්ධිය ස්වාධීන අධිකරණ විමර්ශනයක් සඳහා යොමු කිරීමට නීතිපති උපදෙස් ලබා ගන්නා බවයි.", "URL": "https://sinhala.adaderana.lk/news.php?nid=65688", "Category": null, "Parent URL": null}