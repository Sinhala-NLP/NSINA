{"Source": "Adaderana", "Timestamp": "February 13, 2013 07:15 am", "Headline": "ගැටුම විසඳන්න ගිය පොලිස් රාලහාමිටත් පොලු පහරක්- දෙදෙනකුට තුවාලයි", "News Content": "නොච්චියාගම ප්‍රදේශයේ ගැටුමක් මැඩපැවැත්වීම සඳහා ගිය පොලිස් නිලධාරියෙකු හා ගැටුමට සම්බන්ධ තවත් පුද්ගලයෙකු තුවාල ලබා තිබේ. තුවාල ලැබූ දෙදෙනාම මේවන විට රෝහල්ගත කර ඇති බව පොලීසිය පවසයි. ඊයේ රාත්‍රීයේ නොච්චියාගම පොලිස් බල ප්‍රදේශයට අයත් ස්ථානයක යම්කිසි ගැටුමක් සිදුවන බවට පොලීසියට ලැබුණු තොරතුරක් අනුව වහාම එම ස්ථානයට පොලිස් කණ්ඩායමක් පිටත්ව ගොස් තිබේ. එහිදී එම ස්ථානයේ සිටි අයෙක් පොලිස් නිලධාරියෙකුටද පොල්ලකින් පහරදීම නිසා පොලිස් නිලධාරියාට තුවාල සිදුවී ඇත. එසේම එම අවස්ථාවේ පැවති නොසන්සුන්කාරී තත්ත්වය හේතුවෙන් අත්වැරදීමකින් පොලිස් නිලධාරියෙකුගේ ගිනි අවියෙන් නිකුත්වූ වෙඩි පහරක් හේතුවෙන් පුද්ගලයෙකුටද තුවාල සිදුවී ඇති බව පොලීසිය පවසයි. එම පුද්ගලයාගේ අතට මෙම වෙඩි පහර එල්ලවී ඇති බවත්, තත්ත්වය බරපතළ නොවන බවත් පොලීසිය සඳහන් කරයි. නොච්චියාගම පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=31581", "Category": null, "Parent URL": null}