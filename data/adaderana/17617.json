{"Source": "Adaderana", "Timestamp": "July 25, 2011 09:10 am", "Headline": "රිය අනතුරු 4 ක්-සිව්දෙනෙකු මරුට", "News Content": "ප්‍රදේශ කිහිපයක සිදු වූ රිය අනතුරු වලින් පුද්ගලයන් සිව් දෙනෙකු මිය ගොස් තිබේ. කොහුවල , එස් ද එස් ජයසිංහ මාවතේ දී ජීප් රථයක ගැටීමෙන් පදික කාන්තාවක මිය ගොස් ඇති බව පොලිසිය කියා සිටියි. මිය ගිය කාන්තාව නුගේගොඩ මද්දුමගේ නිවාස සංකීර්ණයේ පදිංචිව සිටි 51 හැවිරිදි අයෙකු බවට අනාවරණය වී තිබේ. වාලච්චේන - මඩකළපුව ප්‍රධාන මාර්ගයේ මොරතොටන්චේන ප්‍රදේශයේ දී ලොරි රථයක ගැටීමෙන් පා පැදිකරුවෙකු මිය ගොස් තිබේ. එම අනතුරින් තවත් පාපැදිකරුවන් සිව් දෙනෙකු තුවාල ලබා මඩකළපුව රෝහලට ඇතුළත් කර ඇති බව එරාවුර් පොලිසිය සදහන් කරයි. ගිරිඋල්ල - පන්නල ප්‍රධාන මාර්ගයේ නාරගමුව අතුරු මාර්ගය ආසන්නයේ දී ටිපර් රථයක ගැටීමෙන් යතුරුපැදිකරුවෙකු මිය ගොස් තිබේ. ටිපර් රථයේ රියදුරු අද දිනය දක්වා රක්ෂිත බන්ධනාගාර ගත කර ඇති බවද ගිරිඋල්ල පොලිසිය සඳහන් කරයි. මිනුවන්ගොඩ - කුරූණෑගල ප්‍රධාන මාර්ගයේ දොලේවත්ත , හොරම්පැල්ල ප්‍රදේශයේ දී ද යතුරු පැදියක ගැටීමෙන් පදිකයෙකු මිය ගොස් තිබේ.", "URL": "https://sinhala.adaderana.lk/news.php?nid=17617", "Category": null, "Parent URL": null}