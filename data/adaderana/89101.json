{"Source": "Adaderana", "Timestamp": "May 14, 2018 10:19 pm", "Headline": " රාජ්‍ය කළමනාකරණ සහකාර සේවයට අලුත් පත්වීම්", "News Content": "රාජ්‍ය කළමනාකරණ සහකාර සේවය සඳහා බඳවාගත් නව නිලධාරීන් වෙත පත්වීම් ලිපි ප්‍රදානය කිරීමේ උත්සවය අද (14) දින අග්‍රාමාත්‍ය රනිල් වික්‍රමසිංහ මහතා ප්‍රධානත්වයෙන් අරලියගහ මන්දිරයේ දී පැවැත්විණි. මෙම අවස්ථාවට රාජ්‍ය පරිපාලන හා කළමනාකරණ සහ නීතිය හා සාමය පිළිබඳ අමාත්‍ය රංජිත් මද්දුමබණ්ඩාර, සමාජ සුබසාධන හා ප්‍රාථමික කර්මාන්ත අමාත්‍ය දයා ගමගේ යන මහත්වරු සහ රාජ්‍ය නිලධාරින් ඇතුළු විශාල පිරිසක් එක්ව සිටියහ. මෙහිදී රාජ්‍ය කළමනාකරණ සහකාර සේවයට අලුතින් බඳවා ගන්නා ලද 4511ක් වූ නවක නිලධාරීන්ට පත්වීම් ලිපි ප්‍රදානය සිදු වුණි. එහිදී අදහස් දක්වමින් අගමැති රනිල් වික්‍රමසිංහ මහතා කියා සිටියේ ආයෝජනය හා අපනයනය ඉහළ නැංවීම සඳහා ස්ථාපිත කිරීමට නියමිත නව වෙළඳ සහ සංචාරක කලාප තුළින් රැකියා බිහි කිරීමට බලාපොරොත්තු වන බවයි.", "URL": "https://sinhala.adaderana.lk/news.php?nid=89101", "Category": null, "Parent URL": null}