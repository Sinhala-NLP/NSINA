{"Source": "Adaderana", "Timestamp": "November 16, 2018 11:34 am", "Headline": "අධික වේගය මරුවා කැඳවයි", "News Content": "අධික වේගයෙන් ධාවනය වූ යතුරු පැදියක ගැටී මාර්ගය හරහා ගමන් ගත් පදිකයෙකු ජීවිතක්ෂයට පත් වී ඇති බව කොත්මලේ පොලීසිය පැවසිය. ඊයේ(15) පස්වරු 6.30 ට පමණ මෙම අනතුර සිදුවී ඇත්තේ නුවරඑලිය ගම්පොල ප්‍රධාන මාර්ගයේ කොත්මලේ කටුකිතුල ප්‍රදේශයේදීය. මෙම අනතුරෙන් මිය ගොස් ඇත්තේ කොත්මලේ හෙල්බොඩ වත්තේ පදිංචි අගනාදන් සිවනාදන් නැමති (55) හැවිරිදි තිදරු පියෙකි. කොත්මලේ පොලීසිය පැවසුවේ නුවරඑලියේ සිට කොළඹ දක්වා ධාවනය වු යතුරු පැදියේ ගැටී පදිකයා අඩි කිහිපයක් ඉදිරියට විසි වී ප්‍රධාන මාර්ගයේ බරපතල ලෙස තුවාල ලබා කොත්මලේ රෝහල වෙත ඇතුලත් කිරිමේදී පදිකයා ජීවිතක්ෂයට පත් වී ඇති බවයි. මෙම අනතුරෙන් යතුරුපැදිකරු සහ යතුරුපැදියේ පිටුපස ගමන් ගත් කාන්තාවද බරපතල ලෙස තුවාල ලබා කොත්මලේ රෝහල වෙත ඇතුලත් කිරීමෙන් පසු තුවාලකරුවන් වැඩිදුර ප්‍රතිකාර සඳහා ගම්පොල මුලික රෝහල වෙත ඇතුලත් කර තිබේ. යතුරු පැදියේ අධික වේගය අනතුරට හේතු වි ඇති බව අනතුර පිලිබඳ පරික්ෂණ පවත්වන කොත්මලේ පොලීසියේ රථ වාහන අංශයේ ස්ථානාධිපති උප පොලීස් පරීක්ෂක ලක්ෂ්මන් අබේරත්න මහතා පැවසීය. අනතුරෙන් යතුරු පැදියටද බරපතල ලෙස අළාභ හානි සිදු වී තිබේ.", "URL": "https://sinhala.adaderana.lk/news.php?nid=99299", "Category": null, "Parent URL": null}