{"Source": "Adaderana", "Timestamp": "December 11, 2018 07:29 pm", "Headline": "අකිලගේ තහනමට එරෙහිව අභියාචන බෑ", "News Content": "ජාතන්තර ක්‍රිකට් කවුන්සිලය අකිල ධනංජයගේ පන්දු යැවීම තහනම් කිරීම සම්බන්ධයෙන් ඊට එරෙහිව ඔහුට අභියාචනයක් ඉදිරිපත් කළ නොහැකි බව ශ්‍රී ලංකා ක්‍රිකට් ආයතනයේ ප්‍රධාන විධායක නිලධාරී ඈෂ්ලි ද සිල්වා මහතා පවසයි. ශ්‍රී ලංකා දඟ පන්දු යවන ක්‍රීඩක අකිල ධනංජයගේ පන්දු යැවීමේ ඉරියව්ව සැක සහිත බවට චෝදනා එල්ල වුයේ එංගලන්ත කණ්ඩායමට එරෙහිව ගාල්ලේදී පැවැති පළමු ටෙස්ට් තරගයේදීයි. ඒ අනුව අකිල ධනංජය ඔස්ට්‍රේලියාවේදී පරීක්ෂණයක් සඳහා පෙනී සිටි අතර එහිදී ඔහුගේ පන්දු යැවීමේ ඉරියව්ව නීත්‍යානුකූල නොවන බව පවසමින් වහාම ක්‍රියාත්මක වන පරිදි ජාත්‍යන්තර තරගවලදී පන්දු යැවීම තහනම් කිරීමට ජාත්‍යන්තර ක්‍රිකට් කවුන්සියල ඊයේ (10) පියවර ගනු ලැබීය. ඒ සම්බන්ධයෙන් ශ්‍රි ලංකා ක්‍රිකට් ආයතනයේ ගත හැකි ක්‍රියාමාර්ග පිළිබඳ අප කළ විමසීමකදී එහි ප්‍රධාන විධායක නිලධාරී ඈෂ්ලි ද සිල්වා මහතා සඳහන් කළේ ඊට ගත හැකි එකම පියවර ඔහුගේ පන්දු යැවීමේ ඉරියව් නිවැරදි කර යළි පරීක්ෂණයක් සඳහා පෙනී සිටීම බවයි.", "URL": "https://sinhala.adaderana.lk/news.php?nid=100605", "Category": null, "Parent URL": null}