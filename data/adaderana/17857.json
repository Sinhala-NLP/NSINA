{"Source": "Adaderana", "Timestamp": "August 5, 2011 08:40 am", "Headline": "ජගත් ඩයස්ට එරෙහිව පැමිණිල්ලක්", "News Content": "තමාට එරෙහිව එල්ල කරන යුද අපරාධ චෝදනා පදනම් විරහිත බව මේජර් ‍ජෙනරාල් ජගත් ඩයස් මහතා පවසයි. එම චෝදනාවල කිසිදු සත්‍යතාවක් නොමැති බව ඔහු සඳහන් කරයි. ස්විට්සර්ලන්තයේ දෙමළ කණ්ඩායම් දෙකක් විසින් ඉදිරිපත් කර ඇති චෝදනා සම්බන්ධයෙන් විමසූ අවස්ථාවේ ජගත් ඩයස් මහතා මේ බව ප්‍රකාශ කර ඇති බව සඳහන්ය. ජාත්‍යන්තර \"ඇසෝසියේටඩ් ප්‍රෙස්\" ප්‍රවෘත්ති සේවය කළ විමසීමක දී ඔහු මේ බව ප්‍රකාශ කර තිබේ. යුද ගැටුම් පැවති සමයේ දි සිවිල් ජනතාවට කිසිදු හිරිහැරයක් සිදු‍නොවන ආකාරයෙන් තමා මෙහෙයුම් සිදුකළ බව මේජර් ජෙනරාල් ජගත් ඩයස් මහතා උපුටා දක්වමින් ඇසෝසියේටඩ් ප්‍රෙස් තවදුරටත් වාර්තා කරයි. ලක්ෂ 03 ට අධික ප්‍රාණ ඇපකරුවන් පිරිසක් බේරාගැනීමේ දැවැන්ත මෙහෙයුම සිදුකළේ ද තම හමුදාව බව හෙතෙම ප්‍රකාශ කර තිබේ. ස්විට්සර්ලන්තයේ මානව හිමිකම් කණ්ඩායම් දෙකක් විසින් ජගත් ඩයස් මහතාට එරෙහිව එරට නීතිපතිවරයා හමුවේ මෙම පැමිණිල්ල සිදුකර ඇති බව ජාත්‍යන්තර පුවත් සේවය වාර්තා කරයි. ජගත් ඩයස් මහතා මේ වන විට බර්ලින්හි නියෝජ්‍ය තානාපතිවරයා ලෙස කටයුතු කරයි.", "URL": "https://sinhala.adaderana.lk/news.php?nid=17857", "Category": null, "Parent URL": null}