{"Source": "Adaderana", "Timestamp": "February 13, 2011 07:39 am", "Headline": "බම්බලපිටියේ සුපිරි ගණිකා නිවසක් වටලයි", "News Content": "බම්බලපිටිය ප්‍රදේශයේ හෝටලයක පවත්වාගෙන ගිය සුපිරි ගණිකා නිවාසයක් වටලා එහි සිටි කාන්තාවන් 5 දෙනෙකු අත්අඩංගුවට ගෙන තිබේ. වලාන මධ්‍යම ‍දූෂණ මර්දන ඒකකයේ නිලධාරීන් විසින් ඊයේ(12) පස්වරුවේ මෙම වැටලීම සිදු කර ඇති බව සඳහන්ය. එහි දී එම ගණිකා නිවාසය පවත්වාගෙන ගිය කළමනාකරු ද පොලිසිය ‍විසින් අත්අඩංගුවට ගෙන ඇත. අත්අඩංගුවට ගත් සැකකාරියන් අවුරුදු 25 සිට 40 දක්වා වයස් කාණ්ඩ වල කාන්තාවන් බව පොලිසිය පවසයි. මොවුන් රත්මලාන , අනුරාධපුර , පදවිය , වේයන්ගොඩ , ගම්පහ , යන ප්‍රදේශ වල පදිංචිකාරියන් බව වාර්තා වේ. වසර ගණනාවක සිට ‍හෝටලය තුළ මෙම ගණිකා නිවාසය පවත්වාගෙන ගොස් ඇති අතර එම ස්ථානයට එරෙහිව නඩු රැසක් ද අධිකර‍ණයේ විභාග වෙමින් පවතියි. වලාන මධ්‍යම දුෂණ මර්දන ඒකකයේ ස්ථානාධිපති ප්‍රධාන පොලිස් පරීක්ෂක දුමින්ද බාලසූරිය මහතාගේ ප්‍රධානත්වයෙන් යුත් විශේෂ ‍පොලිස් කණ්ඩායමක් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=14175", "Category": null, "Parent URL": null}