{"Source": "Adaderana", "Timestamp": "April 11, 2013 07:39 am", "Headline": "හොරට කිරූ 14 ක් මාට්ටු", "News Content": "වංචනික ලෙස කිරුම් මිනුම් උපකරණ භාවිතා කළ වෙළෙඳුන් 14 දෙනෙකු පිටකොටුව ප්‍රදේශයේ දී මිනුම් ඒකක ප්‍රමිති සේවා දෙපාර්තමේන්තුව විසින් අත්අඩංගුවට ගෙන තිබේ. උත්සව සමය තුළ කිරුම් මිනුම් වංචා අවම කිරීමේ වැඩසටහන යටතේ විශේෂ වැටලීමක් පිටකොටුව බස් නැවතුම්පළ අසළ හා බෝධිරාජ මාවත අසළ ඊයේ (10) සිදුකරනු ලැබීය. එහිදී වංචනික ලෙස කිරුම් මිනුම් කළ තරාදි 14 ක් සොයා ගැනීමට හැකිවූ බව සමූපාකාර හා අභ්‍යන්තර වෙළඳ කටයුතු අමාත්‍යංශය සඳහන් කළේය. අත්අඩංගුවට ගත් වෙළෙඳුන් 14 දෙනා ශරීර ඇපමත මුදා හැර ඇති අතර ඔවුන් මැයි මස 7 වන දින අධිකරණයට ඉදිරිපත් කිරීමට නියමිතය. උත්සව සමයේ දී මෙවැනි වැටලීම් දිවයින පුරා ක්‍රියාත්මක කරන බව සමූපාකාර හා අභ්‍යන්තර වෙළඳ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=33173", "Category": null, "Parent URL": null}