{"Source": "Adaderana", "Timestamp": "October 31, 2016 10:25 am", "Headline": "  ලෝටස් වටරවුම අවට රථවාහන තදබදයක්", "News Content": "තම විශ්‍රාම වැටුප කපා හැරීමට විරෝධය පළ කරමින් ත්‍රිවිද හමුදාව හා පොලීසිය නියෝජනය කළ විශ්‍රාමික ආබාධිත රණවිරුවන් පිරිසක් විසින් ආරම්භ කර ඇති විරෝධතා පා ගමනක් හේතුවෙන් කොළඹ ලෝටස් පාර ප්‍රදේශයේ දැඩි රථ වාහන තදබදයක් ඇති බව වාර්තා වෙයි.අද දෙරණ වාර්තාකරු පැවසුවේ ත්‍රිවිද හමුදාව හා පොලීසිය නියෝජනය කළ විශ්‍රාමික පිරිසක් විසින් සිය ඉල්ලීම් සම්බන්ධයෙන් ජනාධිපති ලේකම් කාර්යාලයට ලිපියක් භාරදීම සඳහා යාමට උත්සහ කිරීම හේතුවෙන් රථවාහන තඳබදය හටගෙන ඇති බවයි.මේ හේතුවෙන් කොළඹ-ගාලු මුවදොර මාර්ගයේ වාහන ගමනා ගමනයටද බාධා එල්ලවී තිබේ.කොළඹ කොටුව ලෝටස් වටරවුමෙන් ගාලු මුවදොර දෙසට වන මාර්ගය වසා දමා ඇති බව වාර්තා වෙයි.එමෙන්ම ගාලු මුවදොර මන්සන්දියේ දැඩි රථ වාහන තඳබදයක් හට ගෙන ඇති බව අද දෙරණ වාර්තාකරු සඳහන් කළේය.මේ සම්බන්ධයෙන් අදහස් දැක්වූ රණවිරු අයිතිවාසිකම් සුරැකීමේ ජාතික බලවේගයේ සභාපති යු.බී.වසන්ත මහතා සඳහන් කළේ යෝජිත සේවා විශ්‍රාම වැටුප සම්බන්ධයෙන් රණවිරුවන්ගේ ඉල්ලීම් ඉටුකිරීමට වත්මන් ආණ්ඩුව මෙතෙක් පියවර ගෙන නොමැති බවයි.වසර 10කට අඩු විශ්‍රාමික ආබාධිත රණවිරුවන්ගේ යෝජිත සේවා විශ්‍රාම වැටුප චක්‍රලේඛණයකට පමණක් සීමාකර ඇති බව පවසමින් පසුගිය ජුලි මස 30 වැනිදා පිටකොටුව ප්‍රදේශයේ දී ආබාධිත රණවිරුවන් උද්ඝෝෂණය නිරත වුණි.කෙසේවෙතත් එම ස්ථානයට පැමිණි ශ්‍රී ලංකා නිදහස් පක්ෂයේ මහලේකම් අමාත්‍ය දුමින්ද දිසානායක මහතා තම ගැටළුවට මාස 3ක් ඇතුළත විසඳුම් ලබාදෙන බවට පොරොන්දු වූ බව යූ.බී. වසන්ත මහතා පවසයි.මේ වන විට එම කාලය ඉක්මවා ගොස් ඇති අතර මේ වන තෙක් තම ගැටළුව විසඳීමට බලධාරීන් කටයුතු කර නොමැති බව රණවිරු අයිතිවාසිකම් සුරැකීමේ ජාතික බලවේගයේ සභාපති යු.බී.වසන්ත මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=65574", "Category": null, "Parent URL": null}