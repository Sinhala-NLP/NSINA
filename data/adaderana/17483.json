{"Source": "Adaderana", "Timestamp": "July 18, 2011 06:35 pm", "Headline": "අක්‍රමිකතා බරපතල නම් ඡන්දය අවලංගුයි", "News Content": "ඉදිරි මැතිවරණයේ දී බරපතල ලෙස යම් ඡන්ද අක්‍රමිකතාවක් සිදුවුවහොත් අදාළ ඡන්ද මධ්‍යස්ථානයේ ඡන්දය අවලංගු කරන බව මැතිවරණ කොමසාරිස්වරයා දේශපාලන පක්ෂ ලේකම්වරුන්ට අවධාරණය කර තිබේ. ඒ දේශපාලන පක්ෂ ලේකම්වරුන් සමඟ මැතිවරණ මහලේකම් කාර්යාලයේ දී අද(18) පැවති විශේෂ සාකච්ඡාවකට එක්වෙමිනි. එම සාකච්ඡාවෙන් අනතුරුව ඒ ඒ දේශපාලන පක්ෂ ලේකම්වරුන් මාධ්‍ය හමුවේ අදාළ සාකච්ඡාව සම්බන්ධයෙන් කරුණු දක්වා සිටි අතර ශ්‍රී ලංකා නිදහස් පක්‍ෂයේ මහලේකම් මෛත්‍රීපාල සිරිසේන මහතා කියා සිටියේ ඉතා සාමකාමී හා නීතිගරුකව මෙම මැතිවරණය පැවැත්විය යුතු බව මැතිවරණ කොමසාරිස්වරයා සහ පොලිස්පතිවරයා නියෝජනය කරමින් සාකච්ඡාවට සහභාගී වූ නියෝජ්‍ය පොලිස්පතිවරුන් විසින් අවධාරණය කළ බවයි. වෙනත් මැතිවරණවලට සාපේක්ෂව මෙම මැතිවරණය සාමකාමී බවත්, පැමිණිලි ඉතාමත් අඩු බවත්,එක්සත් ජනතා නිදහස් සන්ධානය හා ශ්‍රී ලංකා නිදහස් පක්ෂය ලෙස සාමකාමී හා නීතිගරුක මැතිවරණයක් පැවැත්වීමට තමන් බැඳී සිටින බවත් මෛත්‍රීපාල සිරිසේන මහතා එහිදී වැඩිදුරටත් කියා සිටියේය. උතුරේ මැතිවරණ කටයුතු පිළිබඳ මෙහිදී විශේෂ අවධානයක් යොමු කළ බවත්,එහි සිදුවන මැතිවරණ ප්‍රචණ්ඩ ක්‍රියා කෙරෙහි සැලකිල්ලක් දක්වමින් මැතිවරණ දිනවල ආරක්ෂාවට පොලීසිය පමණක් යොදවන ලෙස දන්වා සිටි බව අද මැතිවරණ කොමසාරිස්වරයා හා සාකච්ඡාවට එක්වූ එ.ජා.ප මහ ලේකම් තිස්ස අත්තනායක මහතා කියා සිටියි. ඡන්ද පවත්වන ස්ථාන වල පවතින ගැටලු පිළිබඳ මැතිවරණ කොමසාරිස්වරයා දැනුවත් කළ බවත්, කඩුවෙල,අත්තනගල්ල හා වරකාපොළ ආදී ප්‍රදේශවල පවත්නා ගැටලු එහිදී විශේෂ බවත් ජ.වි.පෙ ප්‍රධාන ලේකම් ටිල්වින් සිල්වා මහතා කියා සිටියිත උතුරේද බරපතල තත්ත්වයක් නිර්මාණය වෙමින් පවතින නිසා කිලිනොච්චියට විශේෂ පොලිස් ආරක්ෂාවක් ලබාදිමට කටයුතු කරන බව කොමසාරිස්වරයා කියා සිටි බව ටිල්වින් සිල්වා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17483", "Category": null, "Parent URL": null}