{"Source": "Adaderana", "Timestamp": "September 20, 2013 04:31 pm", "Headline": "ප්‍රචන්ඩ ක්‍රියා ගැන අමෙරිකාවේ අවධානය යොමු වෙයි", "News Content": "යාපනය - වඩුක්කොඩෙයි චුල්ලිපුරම් ප්‍රදේශයේ පිහිටි පළාත් සභා මැතිවරණයට ඉදිරිපත්ව සිටින අපේක්ෂීකාවකගේ නිවසකට සහ නිරීක්ෂණ සංවිධානයක සාමාජිකයෙකුට එල්ල වු ප්‍රහාරය සම්බන්ධයෙන් තම අවධානය යොමුවී ඇති බව අමෙරිකාව පවසයි. මෙරට පිහිටි අමෙරිකානු තානාපති කාර්යාලය නිවේදනයක් නිකුත් කරමින් පවසන්නේ මෙම ප්‍රහාරය නිදහස් හා සාධාරණ මැතිවරණයක් පැවැත්වීම සඳහා බලපෑමක් වනු ඇති බවයි. මැතිවරණ දිනයට ආසන්නයේ සිදුවු මෙම ප්‍රහාරය පිළිබඳ තම දැඩි අවධානය යොමුවී ඇති බව මෙරට අමෙරිකානු තානාපති කාර්යාලය නිකුත් කළ නිවේදනයේ සඳහන් වෙයි. ප්‍රහාරය සම්බන්ධයෙන් විනිවිද භාවයෙන් යුතු ස්වාධීන පරීක්ෂණයක් පවත්වා ඊට සම්බන්ධ වූවන් කඩිනමින් නීතිය හමුවට ගෙන ආ යුතු බව එම නිවේදනයේ වැඩිදුරටත් සඳහන් වෙයි. ප්‍රචණ්ඩත්වයෙන් වැළකී නිදහස් සාධාරණ හා විශ්වාසනීයත්වයෙන් යුතු සාමකාමී මැතිවරණයක් මගින් සිය නියෝජිතයින් ප්‍රජාතන්ත්‍රවාදී ලෙස තෝරා පත් කරගැනීමට ජනතාවට ඉඩ සලසන ලෙස සියලු පාර්ශවයන්ගෙන් ඉල්ලා සිටින බව මෙරට අමෙරිකානු තානාපති කාර්යාලය සඳහන් කරයි.", "URL": "https://sinhala.adaderana.lk/news.php?nid=37554", "Category": null, "Parent URL": null}