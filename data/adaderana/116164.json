{"Source": "Adaderana", "Timestamp": "August 9, 2019 03:25 pm", "Headline": "අපූරු නිපැයුම්කරුවෙක්", "News Content": "ගලාගෙන යන ජලයෙන් විදුලිය නිපදවීමේ යන්ත්‍රයක් සොයාගත් නව නිපැයුම්කරුවෙකු පිළිබඳ දමන ප්‍රදේශයෙන් අද දෙරණට වාර්තා වුණි. ඔහු පවසන්නේ මෙම නව නිර්මාණය තවදුරටත් දියුණු කිරීම සඳහා අවශ්‍ය සහය ලබා දෙන ලෙස වගකිව යුතු බලධාරීන්ගෙන් ඉල්ලා සිටින බවයි. අම්පාර දිස්ත්‍රික්කයේ දමන ප්‍රාදේශීය ලේකම් කොට්ඨාශයේ මොරගහපල්ලම ගම්මානයේ පදිංචිකරුවෙකු වන ආර්.පී.කරුණාතිලක මහතා විසින් ගලාගෙන යන ජලයෙන් විදුලිය නිපදවීමේ යන්ත්‍රයක් නිෂ්පාදනය කරනු ලැබුවේ මීට වසර ගණනාවකට පෙරය. බැංකුවකින් ලබා ගත් ණය මුදලකින් සකස් කර ගත් බඹරයක් ආධාරයෙන් මොරගහපල්ලම ප්‍රදේශයෙන් ගලායන ගල්ඔය දකුණු ඉවුරේ ප්‍රධාන ඇලේ සවිකර විදුලිය නිෂ්පාදනය කිරීමට කටයුතු කර ඇත. ඒ අනුව ජලය ගලාගෙන යන වේගය අනුව එහි සවිකර තිබෙන දැති රෝදය කැරකෙන අතර එම දැති රෝදයට ඩයිනමෝව සම්බන්ධ කර විදුලිය නිෂ්පාදනය කරනු ලබයි. මෙහි නිර්මාණකරු වන ආර්.පී.කරුණාතිලක පවසන්නේ මේ වනවිට කිලෝ වෝට් 7.5ක විදුලියක් මෙම යන්ත්‍රයෙන් නිෂ්පාදනය කිරිමට හැකියාවක් ලැබුණු බවයි. කෙසේවෙතත් ගම්වාසීන් පවසන්නේ මෙම නව නිපැයුම තවදුරටත් දියුණු කර තම ගම්මානයට විදුලිය ලබා ගැනීම සඳහා අවශ්‍ය උපකාර ලබා දීමට වගකිව යුතු නිලධාරීන් කටයුතු කරන ලෙසයි.", "URL": "https://sinhala.adaderana.lk/news.php?nid=116164", "Category": null, "Parent URL": null}