{"Source": "Adaderana", "Timestamp": "October 11, 2011 01:17 pm", "Headline": "මුල්ලේරියාවේ වෙඩිතැබීම්-6 ක් අත්අඩංගුවේ ", "News Content": "මුල්ලේරියාව පොලිස් බල ප්‍රදේශයේ සිදුවූ වෙඩි තැබීමට අදාළව තවත් සැකකරුවන් පස් දෙනකු අත්අඩංගුවට ගත් බව පොලීසිය පවසයි. මෙම අපරාධය සම්බන්ධයෙන් පරීක්ෂණ පවත්වන අපරාධ පරීක්ෂණ දෙපාර්තමේන්තුව විසින්කොළඹ අවට විවිධ ප්‍රදේශ වලින් මෙම සැකකරුවන් අත්අඩංගුවට ගත් බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී මැක්සි ප්‍රොක්ටර් මහතා සඳහන් කරයි. මෙම සිදුවීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් තව දුරටත් පරීක්ෂණ පවත්වන බව පොලිස් මාධ්‍ය ප්‍රකාශකවරයා විසින් නිකුත් කළ නිවේදනයක සඳහන් වේ. මෙම අපරාධයට අදාළව ඊයේ දිනයේ ද එක් සැකකරුවකු අත්අඩංගුවට ගනු ලැබූ අතර ඒත් සමග පිස්ටල් 12ක්,ටී.56 වර්ගයේ ගිනි අවි 2 ක්,රිවෝල්වර 2 ක් ද පොලිස් භාරයට ගත් බව වාර්තා විය. ඉකුත් 08 වන දින මුල්ලේරියාව ප්‍රදේශයේ සිදුවූ වෙඩිතැබීමක් හේතුවෙන් හිටපු පාර්ලිමේන්තු මන්ත්‍රීවරයකු මෙන්ම වෘත්තීය සමිති කටයුතු පිළිබඳ ජනාධිපති අධ්‍යක්ෂ ජනරාල්වරයා වූ භාරත ලක්ෂ්මන් ප්‍රේමන්ද්‍ර මහතා ඇතුළු 4 දෙනකු ඝාතනයට ලක් වූ අතර පාර්ලිමේන්තු මන්ත්‍රී ආර්.දුමින්ද සිල්වා මහතා ශ්‍රී ජයවර්ධනපුර රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=19291", "Category": null, "Parent URL": null}