{"Source": "Adaderana", "Timestamp": "May 29, 2014 08:56 am", "Headline": "මත්තල ප්‍රහාරයෙන් පසු එජාප මන්ත්‍රීන් අද නොරොච්චෝලේ යයි", "News Content": "මෑතකදී මත්තල ගුවන් තොටුපළ හා හම්බන්තොට වරාය නිරීක්ෂණය කිරීමට ගොස් ප්‍රහාරයකට ලක්වීමෙන් පසු නොරොච්චෝලේ ගල් අගුරු බලාගාරයේ අද (29) නිරීක්ෂණ චාරිකාවක නිරත වීමට එක්සත් ජාතික පක්ෂයේ මන්ත්‍රීවරුන් පිරිසක් තිරණය කර තිබේ. බලාගාරයේ ඉදිරිකිරීම් කටයුතු පිළිබඳව සහ එහි ක්‍රියාකාරීත්වය පිළිබඳ සොයාබැලීම මෙම නිරීක්ෂණ චාරිකාවේ අරමුණ බව එක්සත් ජාතික පක්ෂ පාර්ලිමේන්තු මන්ත්‍රී එරාන් වික්‍රමරත්න මහතා පැවසුවේය. තමා ඇතුළු එක්සත් ජාතික පක්ෂයේ මන්ත්‍රීවරුන් 10 ‍දෙනෙකු පමණ අද පෙරවරුමේ මෙම නිරීක්ෂණ චාරිකාව සඳහා එක්වන බව ඒ මහතා කියා සිටියේය. මත්තල ගුවන් තොටුපළ හා හම්බන්තොට වරාය නිරීක්ෂණයට එ.ජා.ප. පාර්ලිමේන්තු මන්ත්‍රීන් වන ආර්. යෝගරාජන්, අජිත් මානප්පෙරුම, නලින් බණ්ඩාර, එරාන් වික්‍රමරත්න, අජිත් පී. පෙරේරා යන අය ඉකුත් මස 17දා ගිය අවස්ථාවේදී ඔවුන්ට එහිදී මැර ප්‍රහාරයක් එල්ල විය.", "URL": "https://sinhala.adaderana.lk/news.php?nid=43561", "Category": null, "Parent URL": null}