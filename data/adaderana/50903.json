{"Source": "Adaderana", "Timestamp": "April 26, 2015 10:12 am", "Headline": "නේපාල වැසියන්ට ස්වේච්ඡාවෙන් සහන සැපයීමට කැමතිනම් දැනුම් දෙන්න - විස්තරය මෙන්න  ", "News Content": "නේපාලයේ සිට සහන සේවා සැපයීමට ස්වේච්ඡාවෙන් ඉදිරිපත්වීමට කැමති වෛද්‍යවරුන්, හෙද හෙදියන් හා සහයකයන් වෙතොත් දැනුම් දෙන ලෙස අග්‍රාමාත්‍ය කාර්යාලය පවසයි.ඒ අනුව දුරකථන අංක 071 – 2492484 මගින් අග්‍රාමාත්‍ය කාර්යාලයේ සහකාර ලේකම් රුවන් ගුණවර්ධන මහතා ඇමතීමෙන් එම සත්කාර්යයන්ට දායක වීමට හැකි බව නිවේදනයක් නිකුත් කරමින් එම කාර්යාලය සඳහන් කරයි.එසේම අග්‍රාමාත්‍ය රනිල් වික්‍රමසිංහ මහතා විසින් නේපාල ජනාධිපති රාම් බැරන් යදව් මහතා සමඟ විශේෂ දුරකථන සාකච්ඡාවක් පවත්වමින් ශ්‍රී ලංකා ජනාධිපතිතුමන්ගේ සහ ලාංකේය ජනතාවගේ සහය සහ ශෝකය නේපාලය වෙත පළ කළ කර ඇති බවද සඳහන්ය.ඒ අනුව මේ වන විට පවතින අවාසනාවන්ත තත්ත්වය උඩ ශ්‍රී ලංකාව නේපාලය සමග එක්ව සිටින බවත්, හැකි සෑම සහයෝගයක්ම නේපාලය වෙත ලබා දෙන බවත් වික්‍රමසිංහ මහතා එම අවස්ථාවේදී දන්වා තිබේ.එසේම ඊයේ නේපාල අග්‍රාමාත්‍ය සුෂිල් කොයිරාල (SushilKoirala) මහතා සමග ද, වික්‍රමසිංහ මහතා දුරකථනයෙන් සාකච්ඡා කර ඇති අතර නේපාලනයට වැඩි වැඩියෙන් වෛද්‍ය අංශයේ සහන සේවාවන් අවශ්‍ය වී ඇති බැවින්,වෛද්‍යවරුන් හා හෙද හෙදියන්ගේ සේවය ලබා ගැනීමට සිදු වී ඇති බව එහිදී අවධාරණය වී ඇති බව අගමැති කාර්යාලය පවසයි.මේ හේතුවෙන් සහන සේවාවන් සඳහා ස්වේච්ඡාවෙන් ඉදිරිපත් වීමට කැමති වෛද්‍යවරුන්, හෙද හෙදියන් හා සහයකයන් වෙතොත් දුරකථන අංක 0712 492 884 මගින් අග්‍රාමාත්‍ය කාර්යාලයේ සහකාර ලේකම් රුවන් ගුණවර්ධන මහතා ඇමතීමෙන් ඒ සත්කාර්යයන්ට දායක වීමට හැකි බවද එම කාර්යාලය සඳහන් කරයි.එසේම නේපාලයේ වෛද්‍ය අධ්‍යාපනය ලබන ශ්‍රී ලාංකික ශිෂ්‍ය ශිෂ්‍යාවන්ගෙන් ද ලාංකික වෛද්‍ය කණ්ඩායම් සමග එක්වී සහන සේවා කටයුතු සඳහා සම්බන්ධවන ලෙස අගමැති වික්‍රමසිංහ මහතා වැඩිදුරටත් එම නිවේදනය මගින් ඉල්ලා සිටියි.", "URL": "https://sinhala.adaderana.lk/news.php?nid=50903", "Category": null, "Parent URL": null}