{"Source": "Adaderana", "Timestamp": "May 15, 2014 08:46 am", "Headline": "රාජ්‍ය වෙසක් අද පුලතිසිපුර බුද්ධි මණ්ඩපයේදී", "News Content": "රාජ්‍ය වෙසක් උත්සවයේ ප්‍රධාන උළෙල පොළොන්නරුව පුලතිසිපුර බුද්ධි මණ්ඩපයේ දී අද පස්වරුවේ පැවැත්වීමට නියමිතව තිබේ. අග්‍රාමාත්‍ය දී.මු.ජයරත්න මහතාගේ ප්‍රධානත්වයෙන් පස්වරු 02ට මෙම රාජ්‍ය වෙසක් උත්සවය ආරම්භ වෙයි. මෙවර වෙසක් දිනයට සමගාමීව පසුගිය 11 දින සිට ලබන 17 වන දින දක්වා ක්‍රියාත්මක වන පරිදි රජය විසින් වෙසක් සතියක් ද ප්‍රකාශයට පත් කර තිබේ. වෙසක් සතිය නිමිත්තෙන් පොළොන්නරුව දිස්ත්‍රික්කය කේන්ද්‍ර කර ගනිමින් විශේෂ ආගමික වැඩසටහන් රැසක් සංවිධානය කර ඇති බව බුද්ධශාසන හා ආගමික කටයුතු අමාත්‍යංශය සඳහන් කළේය. රාජ්‍ය වෙසක් උත්සවයට සමගාමීව අද දිනයේ ද පොළොන්නරුව දිස්ත්‍රික්කය තුළ විශේෂ ආගමික වැඩසටහන් රැසක් ක්‍රියාවට නංවා තිබේ. මේ අතර ටීවී දෙරණ සහ එෆ්.එම් දෙරණ වෙසක් උත්සවය නිමිත්තෙන් වැඩසටහන් රැසක් ක්‍රියාත්මක කර ඇත. ලංකා එක්සත් ප්‍රවෘත්ති පත්‍ර සමාගම 24 වන වරට සංවිධානය කරන අමාදහර වැඩසටහන සඳහා මෙවර බැතිබර මාධ්‍ය අනුග්‍රහය ලබා දෙන්නේ දෙරණ මාධ්‍ය ජාලයයි. අමාදහර වෙසක් කලාපය ඩී.ආර් විජේවර්ධන මාවතේ, ලේක්හවුස් පුවත්පත් සමාගම ඉදිරිපිටින් ආරම්භ වේ. එමෙන්ම ටීවී දෙරණ සහ එෆ්.එම් දෙරණ මාධ්‍ය අනුග්‍රහකත්වයෙන් පැවැත්වෙන ගම්පොළ වෙසක් කලාපය ඊයේ ආරම්භ කෙරුණි. එසේම දිවයිනේ බොහෝ ප්‍රදේශවල වෙසක් පහන් කුඩු සහ තොරණ ප්‍රදර්ශනය කෙරෙන අතර බත් දන්සැල්, බීම දන්සැල්, වියලි ආහාර දන්සැල් ඇතුළු දන්සැල් රැසක් අද දිනයේත් සංවිධානය කර ඇති බව අද දෙරණ වාර්තාකරුවන් පැවසීය.", "URL": "https://sinhala.adaderana.lk/news.php?nid=43204", "Category": null, "Parent URL": null}