{"Source": "Adaderana", "Timestamp": "November 20, 2010 09:04 am", "Headline": "නවසීලන්ත පතලේ පිපිරීමෙන් සිරවූ සේවකයින් ගැන තොරතුරක් නෑ", "News Content": "නවසීලන්තයේ පතලක සිදුවූ පිපිරීමකින් එහි සිරවූ සේවකයින් 29 දෙනා ජීවතුන් අතර සිටීද යන්න පිළිබඳ මෙතෙක් අනාවරණ වී නොමැති බව එරට බලධාරීන් පවසයි. අතුරුදන් වූ සේවකයින් නිරුපද්‍රිතව සිටී ද යන්න පිළිබඳව තහවුරු කරගන්නා තෙක් ඔවුන් මුදා ගැනීමේ කටයුතු ආරම්භ කිරීමට නොහැකි බව අදාළ පතලේ බලධාරීන් සඳහන් කරයි. එමෙන්ම අතුරුදන් වූ සේවකයින් පිළිබඳ මෙතෙක් කිසිදු තොරතුරක් අනාවරණය වී නොමැති බව ද සඳහන්ය. ඉදිරි පැය 24 තුළ ඔවුන් සිරවී සිටින ස්ථානය පිළිබඳවත් ඔවුන් සුරක්ෂිතව සිටීද යන්න පිළිබඳවත් යම් හෝඩුවාවක් ලැබෙනු ඇති බව පතල් බලධාරීන් පවසයි. අතුරුදන්ව ඇති සේවකයින් අවුරුදු 17 ත් 62 අතර වියේ පසුවන්නන් බව වාර්තා වේ. ඔවුන් බහුතරය නවසීලන්ත ජාතිකයින් වන අතර ඊට අමතරව ඕස්ට්‍රේලියානු සහ බ්‍රිතාන්‍ය ජාතිකයින් ද වේ.", "URL": "https://sinhala.adaderana.lk/news.php?nid=12276", "Category": null, "Parent URL": null}