{"Source": "Adaderana", "Timestamp": "July 22, 2013 04:18 pm", "Headline": "පුද්ගලයෙකුට මැර ප්‍රහාරයක් - මන්ත්‍රී සොයයි", "News Content": "ගොඩනැගිල්ලක් ඉදිකිරීමේ කටයුතුවල නිරතව සිටි පුද්ගලයෙකුට පොලුවලින් පහරදුන් බව කියන බියගම ප්‍රාදේශීය සභාවේ මන්ත්‍රීවරයෙකු ඇතුළු පිරිසක් අත්අඩංගුවට ගැනීම සඳහා පරීක්ෂණ ආරම්භ කර ඇති බව පොලීසිය පවසයි. සපුගස්කන්ද සමෘද්ධි මාවතේ, හෙයියන්තුඩුව ප්‍රදේශයේ ගොඩනැගිල්ලක් ඉදිකරන ස්ථානයකට ඊයේ පැමිණ ඇති අදාළ මන්ත්‍රීවරයා ඇතුළු 6 ‍දෙනෙකු එය ඉදිකිරීමට ගෙන ඇති අවසර පත්‍රය ඉල්ලා තිබේ. එහිදී දොඹකරයක සිටි පුද්ගලයෙකු බිමට බැස මන්ත්‍රීවරයා ඇතුළු පිරිස සමග වචන හුවමාරුවක පැටලී ඇති අතර පසුව ඔවුන් විසින් අදාළ පුද්ගලයාට පොලුවලින් පහරදී ඇති බව පොලීසිය කියයි. සිද්ධිය සැලවීමෙන් පසු සැකකරුවන් දෙදෙනෙකු පොලීසිය විසින් අත්අඩංගුවට ගෙන ඔවුන් අද මහර අධිකරණයට ඉදිරිපත් කිරීමට කටයුතු යොදා ඇත. සෙසු සැකකරුවන් අත්අඩංගුවට ගැනීම සඳහා පරීක්ෂණ ආරම්භ කර ඇති අතර පහර කෑමෙන් තුවාල ලැබු පුද්ගලයා කොළඹ ජාතික රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=36008", "Category": null, "Parent URL": null}