{"Source": "Adaderana", "Timestamp": "January 24, 2018 08:49 pm", "Headline": "යාපනයේ රිය අනතුරකින් තරුණයින් 2ක් මරුට", "News Content": "යාපනය - පලාලි ප්‍රධාන මාර්ගයේ ඌරලි ප්‍රදේශයේ ඊයේ(23) සවස සිදු වු රිය අනතුරකින් තරුණයින් දෙදෙනෙකු ජීවිතක්ෂයට පත්ව ඇති බව යාපනය කෝපායි පොලීසිය පවසයි. පොලීසිය පැවසූවේ යතුරුපැදියක් හා කැබ් රථයක් එකිනෙක ගැටීමෙන් අනතුර සිදුව අතර, අනතුරින් යතුරුපැදියේ ගමන්ගත් තරුණයෙකු අදාළ ස්ථානයේදීම ජීවිතක්ෂයට පත්ව ඇති අතර අනෙක් තරුණයා රෝහල්ගත කිරීමෙන් අනතුරුව ජීවිතක්ෂයට පත්ව ඇති බවයි. අනතුරින් යාපනය කුප්පිලානි ප්‍රදේ‍ශයේ පදිංචි 25 හැවිරිදි තරුණයෙකු වන නාගේන්ද්‍රන් රිෂාන්තන් නමැති තරුණයෙකු හා කුප්පිලාන් ප්‍රදේශයේම පදිංචි වයස අවුරුදු 36 ක පුද්ගලයෙකුද ජීවිතක්ෂයට පත්ව ඇති බවද පොලීසිය පැවසීය. ‍යතුරුපැදිය බස් රථයක් ඉස්සර කිරීමට යාමේදී අනතුර සිදුවී ඇති බවද පොලීසිය සඳහන් කළේය. සිද්ධිය සම්බන්ධයෙන් යාපනය චුන්නාකම් පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=83482", "Category": null, "Parent URL": null}