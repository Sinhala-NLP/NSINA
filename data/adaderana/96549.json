{"Source": "Adaderana", "Timestamp": "September 22, 2018 06:07 pm", "Headline": "දේශසීමාවේ අතර ගැටුමෙන් පුද්ගලයෙක් මරුට 54ට තුවාල", "News Content": "ගාසා දේශසීමාවේ ඊශ්‍රායලය සහ පලස්තීනය අතර යළිත් ගැටුම් හටගෙන ඇති බව විදෙස් මාධ්‍ය වාර්තා කරයි. එහිදී ඊශ්‍රායලය එල්ල කළ ප්‍රහාර වලින් පලස්තීන ජාතිකයින් රැසක් තුවාල ලබා ඇති බව වාර්තා වේ. ඊශ්‍රායල් ගාසා දේශසීමාව ආසන්නයේ සතිපතා පැවැත්වෙන විරෝධතාවක් අතරතුර ඊශ්‍රායල් ආරක්ෂක අංශ සිදුකළ වෙඩි තැබීමකින් එක් පලස්තීන ජාතිකයෙක් මියගොස් තවත් 54 දෙනෙකු පමණ තුවාල ලබා තිබේ. එම සංඛ්‍යා දත්ත ලබා දී තිබුණේ ගාසා සෞඛ්‍ය අමාත්‍යංශය විසින් බව සඳහන් වේ. දේශසීමාව සමීපයේදී පලස්තීන ජාතිකයින් ග්‍රෙනේඩ්, පුපුරන ද්‍රව්‍ය සහ පිළිස්සෙන ටයර් ආධාරයෙන් පහර දී සිය සොල්දාදුවන් ඔවුන්ගේ ග්‍රහණයට නතු කරගැනීමට උත්සහ කළ බව ඊශ්‍රායලය පවසයි. මේ අතර කුපිත් වූ පිරිස් විසුරුවා හැරීමේ අරමුණින් විරෝධතාවට ප්‍රහාර එල්ල කළ බව ඊශ්‍රායල් සොල්දාදුවන් පවසයි. එමෙන්ම එහිදී ඔවුන් සම්මත ක්‍රියා පටිපාටි වලින් බැහැර නොවූ බවද වැඩිදුරටත් සඳහන් කළේය. ගැටුම්වලින් ඊශ්‍රායල් සොල්දාදුවන්ද සුළු තුවාල ලබා ඇති බව වාර්තා වේ. මාර්තු මස 30 වැනිදා ගාසා තිරයේ සතිපතා විරෝධතා ආරම්භ වීමෙන් අනතුරුව ගතවූ කාලසීමාව තුළ ඊශ්‍රායල් ආරක්ෂක අංශ එල්ල කළ ප්‍රහාර වලින් පලස්තීන වැසියන් 183ක් මියගොස් ඇති බවත් දහස් සංඛ්‍යාත පිරිසක් තුවාල ලබා ඇති බවත් සංඛ්‍යා ලේඛන වාර්තා වල දැක්වේ. එහිදී ගාසා ස්නයිපර් තුවක්කු කරුවෙක්ද ඊශ්‍රායලය එල්ල කළ ප්‍රහාර වලින් මිය ගොස් ඇත. කෙසේ වෙතත් එම ප්‍රචණ්ඩකාරී විරෝධතා සම්බන්ධව ඊශ්‍රායලය චෝදනා කරන්නේ දේශසීමාවේ ක්‍රියාත්මක හමාස් සංවිධානයටයි.", "URL": "https://sinhala.adaderana.lk/news.php?nid=96549", "Category": null, "Parent URL": null}