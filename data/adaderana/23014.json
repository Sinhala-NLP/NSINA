{"Source": "Adaderana", "Timestamp": "March 24, 2012 08:17 am", "Headline": "ජිනසිරි හිමි හා ගුණරතන හිමිගේ ආදාහන පූජෝත්සවය අදයි", "News Content": "අපවත් වී වදාළ කෝට්ටේ රාජමහා විහාරවාසී පූජ්‍ය පිටිගල ජිනසිරි හිමි හා පූජ්‍ය බොරලැස්ගමුවේ ගුණරතන හිමි යන ස්වාමීන් වහන්සේලා දෙනමගේ දේහයන් පිළිබඳ ආදාහන පූජෝත්සවය අද(24) සිදුකෙරෙයි. කෝට්ටේ ආනන්ද ශාස්ත්‍රාලය ක්‍රීඩාංගණයේ දී පස්වරු 3 ට ආදාහන පූජෝත්සවය සිදුකිරීමට නියමිතය. ස්වාමීන් වහන්සේලා දෙනම පසුගිය 20 වැනිදා රාත්‍රි‍යේ දී සාහසිකයන් විසින් ඝාතනය කෙරුණි. මෙම අපරාධයට සම්බන්ධ සැකකරුවන් දෙදෙනෙකු අත්අඩංගුවට ගෙන අධිකරණය හමුවට ඉදිරිපත් කිරීමෙන් අනතුරුව මේ වන විට රක්ෂිත බන්ධනාගාරගත කර තිබේ. සැකකරුවන් ඊයේ(23) නුගේගොඩ මහේස්ත්‍රාත් අධිකරණයට ඉදිරිපත් කළ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. අනතුරුව ඔවුන් ලබන මස 5 වැනිදා දක්වා රක්ෂිත බන්ධනාගාරගත කරන ලෙස අධිකරණය නියෝග කර තිබේ. ඔවුන් අප්‍රේල් මස 19 වැනිදා හඳුනාගැනීමේ පෙරට්ටුවකට ඉදිරිපත් කරන ලෙස ද අධිකරණය නියෝග කළ බව අජිත් රෝහණ මහතා පැවසුවේය.", "URL": "https://sinhala.adaderana.lk/news.php?nid=23014", "Category": null, "Parent URL": null}