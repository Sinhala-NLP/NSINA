{"Source": "Adaderana", "Timestamp": "November 14, 2010 11:12 am", "Headline": "ත්‍රිවිධ හමුදා ඒකාබද්ධ ක්ෂේත්‍ර යුද අභ්‍යාසයක් ", "News Content": "මෙරට යුද ඉතිහාසයේ ප්‍රථම වරට ත්‍රිවිධ හමුදා ඒකාබද්ධ ක්ෂේත්‍ර යුද අභ්‍යාසයක් පැවැත්වීමට තීරණය කර තිබේ. යුද , ගුවන් හා නාවික හමුදා ඒකාබද්ධව මේ මස 21 වන දින මෙය ආරම්භ කරන බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. දින 9ක් පුරා යුද අභ්‍යාසය පැවැත්වීමට නියමිතය. මන්නාරම් දිස්ත්‍රික්කයේ සිලාවතුර සිට අනුරාධපුර , තන්තිරිමලේ , සහ මාවිල්ලු දක්වා වන ප්‍රදේශ ආවරණය වන පරිදි මෙම අභ්‍යාසය පැවැත්වෙන බව යුදහමුදා මාධ්‍ය ප්‍රකාශකවරයා සඳහන් කරයි. යුද හමුදාවේ කමාන්ඩෝ සහ විශේෂ බලකා සෙබළුන් 1600ක් පමණ මීට සහභාගී වන අතර නාවික හමුදා යාත්‍රා සහ ගුවන් හමුදා ප්‍රහාරක යානා ද මේ සඳහා යොදා ගැනෙයි. සියලු මට්ටම් වල දී අණ හා නායකත්වය ලබා දීම තීරණ ගැනීම තමාගේ දක්ෂතා හා සීමාවන් හඳුනා ගැනීම ඇතුළු ක්ෂේත්‍ර කිහිපයක් පිළිබඳ පුහුණුව ලබා ගැනීම මෙහි අරමුණු අතර වේ.", "URL": "https://sinhala.adaderana.lk/news.php?nid=12140", "Category": null, "Parent URL": null}