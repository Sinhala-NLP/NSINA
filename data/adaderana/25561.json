{"Source": "Adaderana", "Timestamp": "July 6, 2012 01:15 pm", "Headline": "රුවන් ෆර්ඩිනැන්ඩ්ස් අධිකරණය භාරයට නොගනියි", "News Content": "රජයට හා ජනාධිපතිවරයාට එරෙහිව අසත්‍ය තොරතුරු හා මහ ජනතාව නොමග යවන ලෙස රාජ්‍ය විරෝධී ක්‍රියා සිදුකරමින් අන්තර්ජාල වෙබ් අඩවි 02 ක් ඔස්සේ තොරතුරු ප්‍රචාරය කිරීමේ සිද්ධියට අදාළව රුවන් ෆර්ඩිනැන්ඩ්ස් නැමැත්තා නීතිඥවරු මාර්ගයෙන් කොළඹ අතිරේක මහේස්ත්‍රාත් ප්‍රසන්න අල්විස් මහතා වෙත අද(06) භාර වී තිබේ. නමුත් රුවන් ෆර්ඩිනැන්ඩ්ස් නැමැත්නා අධිකරණය විසින් භාරයට නොගන්නා බව අතිරේක මහේස්ත්‍රාත් ප්‍රසන්න අල්විස් මහතා විවෘත අධිකරණයේ දන්වා සිටියේය. මෙම රුවන් ෆර්ඩිනැන්ඩ්ස් නැමැති අය එම වෙබ් අඩවි සිද්ධියට අදාළ නඩුවේ සැකකරුවෙකු ලෙස නම් නොකරන බවට රහස් පොලිස් නිලධාරීන් අද අධිකරණයට දැනුම් දී ඇත. ඒ අනුව රුවන් ෆර්ඩිනැන්ඩ්ස් නැමති අය අදාළ නඩුවේ සැකකරුවෙකු ලෙස භාරයට නොගැනීමට අධිකරණය තීරණය කර තිබේ. මෙම සිද්ධියට අදාළව අත්අඩංගුවට ගෙන දැනට ඇප මත මුදාහැර සිටින සැකකරුවන් 08 දෙනා අද අධිකරණය හමුවෙහි පෙනී සිටි අතර සිද්ධියට අදාළ නඩුව ජූලි 20 වන දින යළි කැඳවීමට නියමිතය. එමෙන්ම රුවන් ෆර්ඩිනැන්ඩ්ස් නැමති අයගෙන් ප්‍රශ්න කර ප්‍රකාශයක් සටහන් කරගැනීමට අවශ්‍ය බව රහස් පොලිසියේ පරිගණක අංශයේ ස්ථානාධිපති පොලිස් පරීක්ෂක සේනාරත්න මහතා අධිකරණයට දන්වා සිටියේය. ඒ අනුව මෙම මස 16 වන දින පෙරවරු 9 ත් පස්වරු 4 ත් අතර කාල සීමාව තුළදී රහස් පොලිසිය වෙත ගොස් ප්‍රකාශයක් ලබාදෙන ලෙස අතිරේක මහේස්ත්‍රාත් ප්‍රසන්න අල්විස් මහතා රුවන් ෆර්ඩිනැන්ඩ්ස්ට නියෝග කළේය.", "URL": "https://sinhala.adaderana.lk/news.php?nid=25561", "Category": null, "Parent URL": null}