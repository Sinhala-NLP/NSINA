{"Source": "Adaderana", "Timestamp": "November 11, 2011 08:53 am", "Headline": "රනිල් සභාපති තනතුරට යළි තේරී පත්වෙයි", "News Content": "එක්සත් ජාතික පක්ෂ නායක රනිල් වික්‍රමසිංහ මහතා අන්තර්ජාතික ප්‍රජාතාන්ත්‍රිකයන්ගේ සංගමයේ ආසියා ශාන්තිකර කලාපයේ සභාපතිවරයා ලෙස යළි තේරී පත්ව තිබේ. ලන්ඩන් නුවර ඊයේ(10) පැවති අන්තර්ජාතික ප්‍රජාතාන්ත්‍රිකයන්ගේ සංගමයේ මහා සභා වාරයේ දී මෙම පත්කිරීම සිදුවූ බව එක්සත් ජාතික පක්ෂය පවසයි. මෙම සමුළුවට එක්සත් ජාතික පක්ෂය වෙනුවෙන් දොස්තර ජයලත් ජයවර්ධන, රවී කරුණානායක සහ රුවන් විජයවර්ධන යන පාර්ලිමේන්තු මන්ත්‍රීවරුන් සහ පාර්ලිමේන්තු මන්ත්‍රිනී අනෝමා ගමගේ මහත්මිය ද සහභාගී වී සිටියි. පාඩු ලබන ආයතන රජයට පවරා ගැනීම සම්බන්ධයෙන් වූ පනතක් මෙරට පාර්ලිමේන්තුවේ දී සම්මත කරගැනීම පිළිබඳ එම සමුළුව හමුවේ අවධානයට ලක්ව තිබේ. ඒ පිළිබඳ එක්සත් ජාතික පක්ෂ මන්ත්‍රිවරුන් ඉදිරිපත් කළ කරුණු පිළිබඳ ඉදිරියේ දී සුදුසු පියවර ගැනීමට නියෝජිතයන් එකඟ වූ බව එක්සත් ජාතික පක්ෂය නිකුත් කර ඇති නිවේදනයක දැක්වෙයි.", "URL": "https://sinhala.adaderana.lk/news.php?nid=19922", "Category": null, "Parent URL": null}