{"Source": "Adaderana", "Timestamp": "July 14, 2011 12:04 pm", "Headline": "බිරිඳගේ මළ සිරුර ඇඳ යටට දමා සැමියා පළාගිහින්", "News Content": "සිය බිරිඳ ඝාතනය කොට පොලිතින් උරයක බහා නිවසේ ඇඳ යට තැබූ බව කියන පුද්ගලයෙකු අත්අඩංගුවට ගැනීම සඳහා කුරුණෑගල පොලීසිය විසින් පරීක්ෂණ ආරම්භ කර තිබේ. කුරුණෑගල පොලිස් ස්ථානයට ලද තොරතුරක් අනුව කුරුණෑගල පොලිස් වසමේ තිත්තවැල්ල ප‍්‍රදේශයේ,ධර්මපාල මාවත නිවසක පදිංචිව සිටි කාන්තාවකගේ මළ සිරුරක් මෙසේ හමුවී ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කරයි. මෙසේ ඝාතනයට ලක්ව ඇත්තේ වයස අවුරුදු 63 ක් වූ ලොකුගේ දොන් ශ‍්‍රියාලතා නැමත්ති කාන්තාවක බව සඳහන් වේ. මෙම අපරාධය සම්බන්ධයෙන් සැකකරන ඇයගේ සැමියා ප‍්‍රදේශයෙන් පළා ගොස් ඇති බවත්,සැකකරු අත්අඩංගුවට ගැනීම සඳහා පරීක්ෂණ ආරම්භ කර ඇති බවත් පොලීසිය කියා සිටියි. මරණකාරිය සහ සැකකරු අතර පවුලේ ආරවුල් තිබුණ බවට මූලික විමර්ශනයේදී කරුණු අනාවරණය වී ඇති බවත්,කුරුණෑගල පොලීසිය වැඩිදුර විමර්ශන පවත්වාගෙන යන බවත් පොලිස් මාධ්‍ය ප්‍රකාශකවරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=17392", "Category": null, "Parent URL": null}