{"Source": "Adaderana", "Timestamp": "July 20, 2012 09:39 pm", "Headline": "මන්නාරම සිද්ධිය ගැන ජනපති වි‍ශේෂ විමර්ශනයක් ඉල්ලයි", "News Content": "මන්නාරම සිද්ධිය පිළිබඳ වහාම විධිමත් පරීක්ෂණයක් පවත්වන ලෙස ජනාධිපති මහින්ද රාජපක්ෂ මහතා පොලිස්පති එන්.කේ.ඉලං‍ගකෝන් මහතාට නියෝග කර තිබේ. අදාළ සිද්ධිය පිළිබඳ අවධානය යොමු කළ ජනාධිපතිවරයා මෙම නියෝගය ලබාදුන් බව ජනාධිපති ප්‍රකාශක බන්දුල ජයසේකර මහතා පවසයි. මන්නාරම ම‍හේස්ත්‍රාත්වරයා ලබාදුන් තීන්දුවකට විරෝධය පළ කරමින් පසුගියදා උද්ඝෝෂණයක් ක්‍රියාත්මක වූ අතර එහිදී උද්ඝෝෂකයින් උසාවි සංකීර්ණයට ප්‍රහාර එල්ල කරනු ලැබීය. එම තීන්දුව වෙනස් කරන ලෙස හා අදාළ උද්ඝෝෂණය සංවිධාන කළ බවට අමාත්‍යවරයෙකුට එරෙහිව චෝදනා එල්ල වී තිබුණි. අමාත්‍යවරයාට එරෙහිව වහාම පියවර ගන්නා ලෙසත් අධිකරණයේ ස්වාධීනත්වය රකින ලෙසත් හා අදාළ සිද්ධියට විරෝධය පළ කිරීම සඳහාත් ඊයේ දිවයින පුරා නීතීඥවරු සිය අධිකරණ කටයුතුවලින් වැළකී සිටියහ. විනිසුරුවරුන්ගේ සංගමය ද එම සිද්ධියට විරෝධය පළ කරනු ලැබීය.", "URL": "https://sinhala.adaderana.lk/news.php?nid=25934", "Category": null, "Parent URL": null}