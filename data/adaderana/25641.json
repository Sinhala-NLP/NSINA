{"Source": "Adaderana", "Timestamp": "July 10, 2012 06:11 am", "Headline": "හැටන්-නුවරඑළිය මාර්ගය කුඩාඔයේදී වැසෙයි", "News Content": "හැටන් නුවරඑළිය ප්‍රධාන මාර්ගයේ කුඩාඔය ප්‍රදේශයේ දී පස්කන්ඩියක් කඩා වැටීම ‍හේතුවෙන් වාහන ගමනාගමනයට බාධා එල්ල වී තිබේ. විකල්ප මාර්ගයක් ලෙස හැටන් සිට දික්ඔය , ආගරපතන හරහා නුවරඑළියට ගමන් කළ හැකි බව නුවරඑළිය දිස්ත්‍රික් ආපදා කළමනාකරණ සම්බන්ධීකාරක එරන්දන හේමවර්ධන මහතා සඳහන් කළේය. නිරිත දිග මෝසම් කාලගුණ තත්ත්වය යටතේ දිවයිනේ හා අවට මුහුදු ප්‍රදේශවල පැවති තද සුළං තත්ත්වය ඉදිරි කාලය තුළ ද පැවතිය හැකි බව කාලගුණ විද්‍යා දෙපාර්තමේන්තුව පවසයි. ඊයේ රාත්‍රී 9 සිට පැය නවයක කාලයක් දිවයිනේ සහ අවට මුහුදු ප්‍රදේශවල පැයට කිලෝමීටර් සියයක පමණ වේගයකින් සුළං හැමිය හැකි බව කාලගුණ විද්‍යා දෙපාර්තමේන්තුව නිවේදනය කර තිබුණි. එම තත්ත්වය උදෑසන වන විට පහව ගොස් ඇති බව කාර්යයේ නියුතු කාලගුණ විද්‍යාඥ පී.ජි.යසරත්න මහතා සඳහන් කළේය. මේ අතර පවතින වැසි සහිත කාලගුණ තත්ත්වයත් සමඟ මහනුවර, නුවරඑළිය සහ කෑගල්ල යන දිස්ත්‍රික්කවල ප්‍රදේශ කිහිපයක නායයෑමේ අවදානමක් පවතින බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=25641", "Category": null, "Parent URL": null}