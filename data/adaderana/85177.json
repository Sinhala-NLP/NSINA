{"Source": "Adaderana", "Timestamp": "March 5, 2018 06:39 am", "Headline": "  බිම්බෝම්බ තහනම් කිරීම පිළිබඳ සම්මුතියේ විශේෂ නියෝජිත අද දිවයිනට", "News Content": "‍ පුද්ගලනාශක බිම් බෝම්බ තහනම් කිරීම පිළිබඳ සම්මුතියේ විශේෂ නියෝජිත ජෝර්දානයේ මිරෙද් අල් හුසේන් කුමරු අද දිවයිනට පැමිණිමට නියමිතය. දෙදින නිල සංචාරයක් සඳහා මිරෙද් අල් හුසේන් කුමරු දිවයිනට පැමිණෙන බව විදේශ කටයුතු අමාත්‍යංශය සඳහන් කළේය. ශ්‍රී ලංකා රජයේ ආරාධනයකට අනුව දිවයිනට පැමිණෙන පුද්ගල නාශක බිම් බෝම්බ තහනම් කිරීම පිළිබඳ සම්මුතියේ විශේෂ නියෝජිතවරයා එම කාලය තුළදී ජනාධිපතිවරයා සහ අග්‍රමාත්‍යවරයා මුණගැසී සාකච්ඡා කිරීමට නියමිතය. මීට අමතරව ඔහු විදේශ කටයුතු අමාත්‍ය තිලක් මාරපන මහතා සහ පුනුරුත්තාපන හා බන්ධනාගාර ප්‍රතිසංස්කරණ අමාත්‍ය ඩී.එම් ස්වාමිනාදන් මහතා ද මුණගැසී සාකච්ඡා කරුනු ඇත. මේ අතර මිරෙද් අල් හුසෙන් කුමරු උතුරු පළාතේ සංචාරයක නිරතවිමට ද තීරණය කර ඇත. එහිදී ඔහු බිමි බෝම්බ ඉවත් කිරීමේ කටයුතු නිරීක්ෂණය කිරීමට නියමිත අතර බිම් බෝම්බ ඉවත් කරන පාර්ශව මුණගැසී සාකච්ඡා කිරීමට ද නියමිතය. එමෙන්ම උතුරු පළාතේ සිටින එක්සත් ජාතීන්ගේ සංවිධානයේ නියෝජිතයින් සමඟ ද මිරෙද් අල් හුසෙන් කුමරු සාකච්ඡා කිරීමට සැලසුම් කර ඇත. මේ අතර මිරෙද් අල් හුසෙන් කුමරු හෙට කොළඹදී පුද්ගල නාශක බ්ම් බෝම්බ පිළිබඳ ඔටාවා සම්මුතිය, ආසියාවට ඇති අවස්ථා සහ අභියෝග යන මැයෙන් විශේෂ දේශනයක් පැවැත්වීමට ද නියමිතය.", "URL": "https://sinhala.adaderana.lk/news.php?nid=85177", "Category": null, "Parent URL": null}