{"Source": "Adaderana", "Timestamp": "March 5, 2012 12:58 pm", "Headline": "සරසවි ඇදුරු ගැටලුව එතනමයි - නෑ එහෙම නෑ", "News Content": "විශ්ව විද්‍යාල ආචාර්යවරුන් යළිත් වෘත්තීය ක්‍රියාමාර්ගයකට අවතීර්ණ වීමට සැලසුම් කර තිබේ. රජය පොරොන්දු වූ පරිදි කටයුතු නොකිරීම හේතුවෙන් මෙම වෘත්තීය ක්‍රියාමාර්ගයට යොමු වන බව විශ්ව විද්‍යාල ආචාර්යවරුන්ගේ සමිති සම්මේලනයේ මාධ්‍ය ප්‍රකාශක ආචාර්ය මහීම් මෙන්ඩිස් මහතා සඳහන් කළේය. ජනවාරි මාසයේ මෙන්ම පෙබරවාරි මාසයේදී ද විශ්ව විද්‍යාල ආචාර්යවරුන්ගේ ගැටලු සම්බන්ධව අනුගමනය කරන පියවරයන් පිළිබඳව විමසා උසස් අධ්‍යාපන අමාත්‍යවරයා වෙත ලිපි යොමුකළ ද ප්‍රතිචාර නොලැබුණු බව ඒ මහතා පෙන්වාදුන්නේය. නැවත වරක් විශ්ව විද්‍යාල ක්ෂේත්‍රය අස්ථාවරභාවයට පත්කිරීමට කටයුතු නොකරන ලෙස රජයෙන් ඉල්ලා සිටින බව ද අද දෙරණ වෙත අදහස් දක්වමින් හෙතෙම අවධාරණය කළේය. විශ්ව විද්‍යාල ආචාර්යවරුන්ගේ වරප්‍රසාද රැසක් මේ වන විට අහිමි වී ඇති බව ආචාර්ය මහීම් මෙන්ඩිස් මහතා පෙන්වාදෙයි. මාර්තු මස 15 වන දින වනවිට දැඩි වෘත්තීය ක්‍රියා මාර්ගයක් ගැනීමට සිදුවන බව රජයට දැනුම් දී ඇති බව ද ආචාර්ය මහීම් මෙන්ඩිස් මහතා ප්‍රකාශ කළේය. විශ්ව විද්‍යාල ආචාර්යවරුන්ගේ සමිති සම්මේලනයේ විධායක සභාව ඒකමතිකව ගන්නා ලද තීරණයක් බව ද ඔහු වැඩිදුරටත් අවධාරණය කළේය. එවැනි ගැටලුවක් මතු වී නොමැති බව මේ සම්බන්ධයෙන් කළ වීමසීමක දී උසස් අධ්‍යාපන අමාත්‍යාංශයේ ලේකම් ආචාර්ය සුනිල් ජයන්ත නවරත්න මහතා සඳහන් කළේය.", "URL": "https://sinhala.adaderana.lk/news.php?nid=22592", "Category": null, "Parent URL": null}