{"Source": "Adaderana", "Timestamp": "June 27, 2012 02:43 pm", "Headline": "ලක්ෂ 10 ක කප්පම් ගැනීමට තැත්කළ පොලිස් නිලධාරීන් දෙදෙනා රිමාන්ඩ්", "News Content": "ව්‍යාපාරික ස්ථානයකින් රුපියල් ලක්ෂ 21 ක් කොල්ල කා, පුද්ගලයින් දෙදෙනෙකු පැහැරගෙන ගොස් ඔවුන් මුදාහැරීමට සඳහා රුපියල් ලක්ෂ 10 ක කප්පම් මුදලක් ලබාගැනීමට තැත්කිරීම සම්බන්ධව අත්අඩංගුවට ගත් පොලිස් නිලධාරීන් දෙදෙනෙකු ජූලි මස 06 වන දින දක්වා රිමාන්ඩ් භාරයේ තබන ලෙස කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අද(27) නියෝග කළේය. මෙලෙස රිමාන්ඩ් භාරයට පත්කරනු ලැබුවේ කොළඹ වංචා විමර්ශන අංශයට අනුයුක්තව රාජකාරී කළ උප පොලිස් පරීක්ෂක ජනක චමින්ද සහ පොලිස් කොස්තාපල් ප්‍රියන්ත ද සිල්වා නැමති පොලිස් නිලධාරීන් දෙදෙනාය. අදාළ සැකකරුවන් දෙදෙනා අපරාධ පරීක්ෂණ දෙපාර්තමේන්තුවේ වාණිජ අපරාධ විමර්ශන අංශය විසින් අත්අඩංගුවට ගෙන තිබිණි. මෙම සැකකරුවන් විවිධ ගණයේ අපරාධ රැසක් සිදුකර තිබෙන බවට තොරතුරු අනාවරණය වී ඇතැයි රහස් පොලිසියේ නිලධාරීන් අධිකරණයට දන්වනු ලැබීය. මෙම සැකකරුවන් දෙදෙනාට අමතරව තවත් සැකකරුවන් දෙදෙනෙකු ද අදාළ කප්පම් මුදල් ලබාගැනීමේ සිද්ධියට සම්බන්ධ වී ඇති බවට තොරතුරු අනාවරණය වී තිබෙන බවත්, එම දෙදෙනාගෙන් එක් අයෙකු කොළඹ වංචා විමර්ශන අංශයට අනුයුක්ත පොලිස් කොස්තාපල්වරයෙකු බවත්, අනෙක් සැකකරු මහනුවර ප්‍රදේශ‍යේ පදිංචිකරුවෙකු බවට මේ වනවිට හඳුනාගෙන ඇතැයි රහස් පොලිස් නිලධාරීන් අධිකරණය දන්වා තිබේ. මෙම සැකකරුවන් දෙදෙනා පොලිස් නිලධාරීන් වන හෙයින් බන්ධනාගාරයේ දී වෙන් වෙන්ව රඳවා තබන ලෙස රහස් පොලිස් නිලධාරීන් අධිකරණයෙන් ඉල්ලා සිටියේය. එම ඉල්ලීම සලකා බැලූ ප්‍රධාන මහේස්ත්‍රාත්වරයා බන්ධනාගාරය තුළ දී අදාළ සැකකාර පොලිස් නිලධාරීන් දෙදෙනා වෙන් වෙන්ව රඳවා තබන ලෙස බන්ධනාගාර අධිකාරීවරයාට නියෝග කළේය. මෙම සිද්ධිය සම්බන්ධව සිදුකරන ලද පරීක්ෂණයේ ප්‍රගතිය ජූලි මස 06 වන දින අධිකරණයට වාර්තා කරන ලෙස ද රහස් පොලිසියට නියෝග කරනු ලැබීය.", "URL": "https://sinhala.adaderana.lk/news.php?nid=25362", "Category": null, "Parent URL": null}