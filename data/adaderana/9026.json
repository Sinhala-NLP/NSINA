{"Source": "Adaderana", "Timestamp": "June 15, 2010 06:23 pm", "Headline": "බස්නාහිර නියෝජ්‍ය පොලිස්පතිට නොතීසි", "News Content": "බස්නාහිර පළාත් නියෝජ්‍ය පොලිස්පතිවරයා අත්අඩංගුවට ගෙන අධිකරණයට ඉදිරිපත් කරන්නැයි නිකුත් කර ඇති වරෙන්තුව සම්බන්ධයෙන් කොළඹ ම‍හේස්ත්‍රාත් අධිකරණය අද පොලිස්පතිවරයාට නොතීසි නිකුත් කර තිබේ. සැකකරුවන් දෙදෙනෙකු අත්අඩංගුවට ගෙන අධිකරණය හමුවට ඉදිරිපත් කිරීම පැහැර හැරීමේ සිද්ධියක් සම්බන්ධයෙන් අදාළ නියෝජ්‍ය පොලිස්පතිවරයා අත්අඩංගුවට ගන්නා ලෙස මහෙස්ත්‍රාත් අධිකරණය ඊයේ වරෙන්තු නිකුත් කර තිබුණි. ඒ අනුව එම වරෙන්තුවේ පිටපතක් පොලිස්පතිවරයා වෙත නිකුත් කිරීමට අධිකරණය පියවර ගෙන ඇති බව වාර්තා වේ. නීති විරෝධි ලෙස පුද්ගලයින් විදේශගත කි‍රීමේ ජවාරමක් සම්බන්ධයෙන් අධිකරණය මගහැර සිටින සැකකරුවන් දෙදෙනෙකු අත්අඩංගුවට ගෙන ඉදිරිපත් කරන ලෙස බස්නාහිර පළාත් නියෝජ්‍ය පොලිස්පතිවරයා වෙත මීට පෙර අධිකරණය නියෝග කර තිබුණි. එහෙත් ඊට අදාළ නඩුව කැඳවු අවස්ථාවේ නියෝජ්‍ය පොලිස්පතිවරයා එම සැකකරුවන් පිළිබඳ කිසිදු වාර්තාවක් ඉදිරිපත් කර නොතිබීම බරපතළ තත්ත්වයක් බව සඳහන් කළ කොළඹ ප්‍රධාන මහේස්ත්‍රාත්වරිය ඔහු අත්අඩංගුවට ‍ගැනීමට වරෙන්තු නිකුත් කළාය.", "URL": "https://sinhala.adaderana.lk/news.php?nid=9026", "Category": null, "Parent URL": null}