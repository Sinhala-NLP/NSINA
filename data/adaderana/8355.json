{"Source": "Adaderana", "Timestamp": "May 12, 2010 03:29 pm", "Headline": "දළ කඩියෙකු දෂ්ඨ කිරීමෙන් මවක් මරුට", "News Content": "දළ කඩියෙකු දෂ්ඨ කිරීමෙන් එක් දරු මවක මිය යාමේ සිද්ධියක් දඹුල්ල-බුලංවෙල ප්‍රදේශයෙන් වාර්තා වේ. මෙම ස්ත්‍රීය කුරුණෑගල ශික්ෂණ රෝහලේ දැඩි සත්කාර ඒකකයේ ප්‍රතිකාර ලබමින් සිටියදී මෙසේ මරු මුවට පත් වී ඇති බව සඳහන් වේ. කුරුණෑගල ශික්ෂණ රෝහලේ කායික රෝග විශේෂඥ වෛද්‍ය අශෝකා රත්නතිලක මහත්මිය හා වෛද්‍ය චරිත හේරත් මහතා පවසන පරිදි දළ කඩියන් දෂ්ඨ කිරීම නිසා තවත් දෙදෙනෙකු පිළිබඳ වාර්තා වී ඇත. එයින් එක් අයෙකු කුරුණෑගල-වලාකුල්පොළ ප්‍රදේශයෙන් හා මිනුවන්ගැටේ ප්‍රදේශයෙන් වාර්තා වී ඇති අතර එයින් එක් අයෙකු තවමත් රෝහලේ දැඩි සත්කාර ඒකකයේ ප්‍රතිකාර ලබන අතර අනෙක් රෝගියා ප්‍රතිකාර ලබා රෝහලෙන් පිටව ගොස් තිබේ. විශේෂඥ වෛද්‍ය අශෝකා රත්නතිලක මහත්මියගේ විශේෂ ඉල්ලීම පරිදි මෙම කුහුඹුවන් හඳුනාගැනීම කැලණිය විශ්වවිද්‍යාලයේ සත්ත්ව විද්‍යා අංශයේ මහාචාර්ය ශ්‍රියාණි ඩයස් මහත්මියගේ අධීක්ෂණය යටතේ සිදු කෙරී ඇති බව කැලණිය ව්ශ්ව විද්‍යාලයේ මාධ්‍ය අංශයේ අධ්‍යක්ෂ ආචාර්ය මාපා තිලකරත්න මහතා ගේ අත්සනින් යුතුව නිකුත් කළ නිවේදනයක දැක්වේ. එදිනෙදා කටයුතු වලදී සිදුවිය හැකි කුහුඹු දෂ්ඨ කිරීම් පිළිබඳ නිරන්තරයෙන් අවධානයෙන් සිටින ලෙසත් ,මෙවැනි දෂ්ඨ කිරීම් නිසා යම් අසාත්මිකතාවක් ඇති වුවහොත් විගස වෛද්‍ය ප්‍රතිකාර ලබාගත යුතු බවත් වෛද්‍යවරුන් ජනතාවගෙන් ඉල්ලීමක් කරයි. -------------------------------------------------------------------------------------------------- දළ කඩියා (Odontomachus simillimus)-මෙම කුහුඹු විශේෂයේ වැඩකාර කුහුඹුවා මි.මි 9-11 දිගින් යුතු අතර කුහුඹු රැජින මි.මි 15 ක පමණ දිගින් යුතුය.රතු දුඹුරු පැහැති ශරීරයක් ඇත.පස්ගුලි සාදයි.තෙත පොල් ලෙලි අතර ද දක්නට ලැබේ. අනෙක් කුහුඹු විශේෂය Tetraponera sp ලෙස හඳුනාගෙන ඇත.", "URL": "https://sinhala.adaderana.lk/news.php?nid=8355", "Category": null, "Parent URL": null}