{"Source": "Adaderana", "Timestamp": "March 1, 2013 03:36 pm", "Headline": "විල්ගමුව ප්‍රා. සභාපති අධිකරණ සිරමැදිරියට දමයි", "News Content": "අධිකරණ කටයුතුවලට බාධා කළැයි විල්ගමුව ප්‍රාදේශිය සභාවේ සභාපති ජයන්ත වීරසේකර මහතා අද (01) පස්වරුව දක්වා අධිකරණ සිර මැදිරියේ රඳවා තබන ලෙසත් ඔහුට එරෙහිව \"බී\" වාර්තාවක් මගින් චෝදනා ගොනු කරන ලෙසත් ලග්ගල මහේස්ත්‍රාත් රංගනී ගමගේ මහත්මිය නියෝග කර තිබේ. මීට වසර එක හමාරකට පෙර විල්ගමුව පොලීසියේ ස්ථානාධිපතිවරයාට විරෝධය පළ කර අයුතු ලෙස ජනරාශියක් කළ බවට ප්‍රාදේශීය සභා සභාපතිවරයාට එරෙහි නඩුවක් අද ලග්ගල අධිකණයේදී විභාගයට ගත් බව අප වාර්තාකරු පැවසීය. මේ සම්බන්ධයෙන් සැකකරුවන් සැකකරුවන් 17 දෙනෙකුට චෝදනා එල්ල වී ඇති අතර නඩුව විභාගයට ගන්නා අවස්ථාවේදී එකී 17 දෙනා සභාපතිවරයා හා තවත් පුද්ගලයෙකු නොසිටි බැවින් ඔවුන්ට වරෙන්තු නිකුත් කර ඇත. කෙසේ වුවද නඩුව විභාගයට ගන්නා අවස්ථාවේදී සභාපතිවරයා හා අදාළ පුද්ගලයා සැකකරුවන්ගේ පෝළීමට හෙමින් සීරුවේ එක්වන බව මහේස්ත්‍රාත්වරිය දැක තිබේ. මේ ක්‍රියාවෙන් අධිකරණයට අපහාස සිදුවු බව පැවසු ‍මහේස්ත්‍රාත්වරිය අදාළ සභාපතිවරයා පස්වරු 3.00ට උසාවි වැඩ අවසන් වනතුරු අධිකරණ සිර මැදිරියේ තබන ලෙසත් ඔහු කළ අපහාසය සම්බන්ධයෙන් බී වාර්තාවක් මගින් චෝදනා පත්‍රයක් ගොනු කරන ලෙසත් මහේස්ත්‍රාත්වරිය පොලීසියට නියෝග කර ඇත.", "URL": "https://sinhala.adaderana.lk/news.php?nid=32029", "Category": null, "Parent URL": null}