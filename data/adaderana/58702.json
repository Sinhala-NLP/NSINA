{"Source": "Adaderana", "Timestamp": "March 29, 2016 08:57 am", "Headline": "මත්ස්‍ය තහනම ඉවත්කර ගැනීමේ සාකච්ඡාවක් කල්යයි", "News Content": "යුරෝපා සංගමය විසින් ශ්‍රී ලංකාවේ මත්ස්‍ය නිෂ්පාදන මිලදි ගැනීමට පනවා ඇති තහනම ඉවත් කිරීම සඳහා වන අවසන් සමාලෝචනය ලබන 6 වන දින දක්වා කල් දමා තිබේ.අදාළ සමාලෝචනය හෙට සහ අනිද්දා බෙල්ජියමේ බ්‍රසල්ස් නුවර පැවැත්වීමට මීට පෙර සැලසුම් කර තිබුණි.කෙසේ වෙතත් පසුගියදා බෙල්ජියමේ බ්‍රසල්ස් නගරයට එල්ල වු ත්‍රස්ත ප්‍රහාරය හේතුවෙන් එය ලබන 6 වන දින දක්වා කල් දමා ඇති බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය.මෙරට මත්ස්‍ය නිෂ්පාදන මිලදී ගැනීම සඳහා යුරෝපා සංගමය විසින් ලබා දී තිබු නිර්දේශ හා ක්‍රියාකාරී සැලැස්ම පිළිබඳ අවසන් සමාලෝචනයක් මෙහිදී ශ්‍රී ලංකා රජය විසින් සිදුකිරීමට නියමිතය.ඒ සඳහා ධීවර අමාත්‍යාංශයේ ලේකම්, අධ්‍යක්ෂ ජනරාල්වරයා ඇතුළු සිව්දෙනෙකු සහභාගී වීමට සැලසුම් කර ඇත.අදාළ සමාලෝචනයෙන් අනතුරුව යුරෝපා සංගමය විසින් මෙරටට පනවා ඇති මත්ස්‍ය නිෂ්පාදන මිලදී ගැනීමේ තහනම ඉවත් කරනු ඇති බව වාර්ත‍ා වෙයි.", "URL": "https://sinhala.adaderana.lk/news.php?nid=58702", "Category": null, "Parent URL": null}