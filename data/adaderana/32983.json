{"Source": "Adaderana", "Timestamp": "April 4, 2013 07:47 am", "Headline": "පාසල් සිසුන් 10%-15% ට දියවැඩියාව", "News Content": "පාසල් සිසුන්ට සෞඛ්‍ය සම්පන්න ජීවන රටාවක් පුහුණු කිරීම සදහා නව වැඩපිළිවෙළක් හඳුන්වා දීමට සෞඛ්‍ය අමාත්‍යංශය තීරණය කර තිබේ. පාසල් සිසුන් අතර සීඝ්‍රයෙන් ඉහළ යමින් පවතින බෝනොවන රෝග පාලනය කිරීම මෙම වැඩසටහනේ අරමුණ වේ. සෞඛ්‍ය සම්පන්න නොවන ආහාර රටා මෙන්ම නිසි පරිදි ශාරීරික ව්‍යායාමවල නිරත නොවීම ද මෙම තත්ත්වයට හේතු වී තිබේ. මේ වන විට පාසල් දරුවන්ගෙන් 10% ත් 15% ත් අතර ප්‍රමාණයක් දියවැඩියාවට ගොදුරු වී ඇති අතර විශාල පිරිසක් අධි ස්ථූලතාවයට පත්ව ඇති බව සෞඛ්‍ය අමාත්‍යංශය සඳහන් කළේය. එම නිසා බෝ නොවන රෝග පිළිබඳව සහ ඒවා වළක්වා ගත හැකි ආකාරය පිළිබඳව දිවයින පුරා පාසල් සිසුන් දැනුවත් කිරීමේ වැඩසටහනක් දිස්ත්‍රික්ක මට්ටමින් ක්‍රියාත්මක කිරීමට නියමිතය. මෙහි පළමු අදියර අද (04) දිනයේ කොළඹ දිස්ත්‍රික්කයෙන් ආරම්භ කිරීමට නියමිත අතර ඒ සඳහා දිස්ත්‍රික්කයේ තෝරාගත් පාසල් 10 ක සිසුන් 500 ක් පමණ සහභාගී වන බව සෞඛ්‍ය අමාත්‍යංශය සඳහන් කළේය. මේ අතර ආහාර නිෂ්පාදනයේ දී එම ආහාර ද්‍රව්‍යවල අඩංගු සීනි සහ ලුණු ප්‍රතිශතය ප්‍රදර්ශනය කිරීමට අදාළ නව නීති ඉදිරියේ දී හඳුන්වා දෙන බව සෞඛ්‍ය අමාත්‍යංශය පවසයි. කොළඹ ඊයේ පැවති සම්මන්ත්‍රණයකට එක්වෙමින් සෞඛ්‍ය අමාත්‍යංශයේ අධ්‍යක්ෂ ජෙනරාල් වෛද්‍ය පාලිත මහීපාල මහතා මෙම අදහස් පළ කළේය.", "URL": "https://sinhala.adaderana.lk/news.php?nid=32983", "Category": null, "Parent URL": null}