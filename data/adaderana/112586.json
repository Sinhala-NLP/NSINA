{"Source": "Adaderana", "Timestamp": "June 23, 2019 11:47 am", "Headline": "ලොව කැතම සුනඛයාට හිමි ජය Scampට", "News Content": "කැලිෆෝනියාවේ පැවති ලොව අවලස්සනම සුනඛයා තේරීමේ තරගයෙන් ජයග්‍රහණය හිමිකරගැනීමට ස්කෑම්ප් ද ට්‍රෑම්ප් (Scamp the Tramp) නම් සුනඛයා සමත්ව ඇත. ස්කෑම්ප් ද ට්‍රෑම්ප් මෙම ජයග්‍රහණය හිමිකරගෙන ඇත්තේ තවත් අවලස්සන සුනඛ තරගකරුවන් 18 දෙනෙකු පරදවමිනි. ලොව අවලස්සනම සුනඛයා තේරීමේ තරගය වාර්ෂිකව පැවැත්වෙන්නේ අමෙරිකාවේ කැලිෆෝනියා ප්‍රාන්තයේ පෙටලූමා නගරයේදීයි. මෙම තරගයට 1970 දශකය දක්වා දිගු ඉතිහාසයක් පවතින අතර මෙවර පැවැත්වුණේ එහි 31 වන අදියරයි. මේ තරගයෙන් ජයග්‍රහණය කරන අවලස්සනම සුනඛයාගේ හිමිකරුට අමෙරිකානු ඩොලර් 1500ක් සහ කුසලානයක් හිමිවෙයි. මේ සඳහා සැලකිය යුතු අන්දමේ මාධ්‍ය ආවරණයක්ද සැපයෙන අතර සුනඛ හිමියන් ඇතුළුව තවත් බොහෝ පිරිසකගේ සහභාගීත්වයද ලැබෙයි. මේ වසරේ මෙම තරගයෙන් ජයග්‍රහණය කළේ අමෙරිකා එක්සත් ජනපදයේ කැලිෆෝනියා ප්‍රාන්තයේ සැන්ට රෝසා (Santa Rosa) සිට පැමිණි කාන්තාවකට හිමි සුනඛයෙකි. සුනඛයාගේ නම ස්කෑම්ප් ද ට්‍රෑම්ප්. ස්කෑම්ප් ද ට්‍රෑම්ප් ගේ හිමිකාරිය ඉවෝන් මොරොන්ස්. (Yvonne Morones) මේ සඳහා ඉදිරිපත් කෙරුණු සුනඛයින් බහුතරයක් අතහැර දැමූ හෝ එරට සත්ව ආරක්ෂණ ආයතනවලින් බේරාගත් සුනඛයින්ය. මේ ආකාරයෙන් අත්හැර දැමූ සුනඛයන් කෙරෙහි දයාව අනුකම්පාව දක්වමින් එම සතුන් හදා වඩා ගැනීමට ජනතාව උනන්දු කරවීමද මෙවැනි තරගයක් පැවැත්වීමේ එක් අරමුණක් බව ලොව අවලස්සනම සුනඛයා තේරීමේ තරගයේ සංවිධායකයින් පවසයි.", "URL": "https://sinhala.adaderana.lk/news.php?nid=112586", "Category": null, "Parent URL": null}