{"Source": "Adaderana", "Timestamp": "May 6, 2015 02:09 pm", "Headline": "ගෙදර හොරා අල්ලා නෑ -සංවර්ධනය නැවතීමට ජනාධිපති වගකිව යුතු නෑ", "News Content": "හැමතැනම හොරු අල්ලන නමුත් ගේ තුළ සිටින හොරා ඇල්ලීමට තාමත් ආණ්ඩුවට හැකිවී නොමැති බව එජනිස මහලේකම්,ශ්‍රීලනිප ජාතික සංවිධායක,පාර්ලිමේන්තු මන්ත්‍රී සුසිල් ප්‍රේමජයන්ත මහතා පවසයි.මහ බැංකුවේ සිදුවූ මහා පරිමාණ මූල්‍ය වංචාවට අදාළව එහි අධිපති අර්ජුන් මහේන්ද්‍රන්ව අල්ලා ගැනීමට කටයුතු නොකිරීම කනගාටුවට කරුණක් බව හෙතෙම පෙන්වා දුන්නේය.බැසිල් රාජපක්ෂ ,ජොන්ස්ටන් ප්‍රනාන්දු යන මන්ත්‍රීවරුන්ට ඇපදීමක් හෝ නොමැතිව රක්ෂිත බන්ධනාගාර ගත කර ඇති බව ඔහු කියා සිටියි.නඩු වාර්තාවල සඳහන් වන්නේ පොදු දේපළ පනත අනුව සාවද්‍ය පරිහරණය කිරීම් කළ බවට වන බවත්,ඇමතිවරයෙක් පොදු දේපළක් පොදු ජනතාව වෙනුවෙන් පරිහරණය කිරීම සාවද්‍ය පරිහරණයක් වන්නේ කෙසේදැයි මන්ත්‍රීවරයා විමසා සිටියේ අද(06)කොළඹ පැවති මාධ්‍ය හමුවකදීය.ශ්‍රීලනිපයේ සභාපති වන මෛත්‍රීපාල සිරිසේන මහතා සහ අනුශාසක මහින්ද රාජපක්ෂ මහතා අතර සාකච්ඡා පැවැත්වීම ගැන එජාපය බියෙන් පසුවන බව ඔහු පෙන්වා දුන්නේය.රටේ සංවර්ධන ව්‍යාපෘති නැවතීම සම්බන්ධයෙන් වගකිව යුත්තේ ජනාධිපතිවරයා නොවේදැයි මාධ්‍යවේදීන් විසින් විමසන ලදුව මන්ත්‍රීවරයාගේ අදහස වුයේ ඊට ජනාධිපතිවරයා වගකිව යුතු නැති බවයි.ආණ්ඩුවේ බලවත්ව සිටින්නේ අගමැතිවරයා බැවින් රටේ සංවර්ධනය අඩාලවී ඇත්නම් ඊට වගකිව යුත්තේ අගමැති රනිල් වික්‍රමසිංහ මහතා ප්‍රමුඛ එජාප රජය බව ප්‍රේමජයන්ත මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51135", "Category": null, "Parent URL": null}