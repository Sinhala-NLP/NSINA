{"Source": "Adaderana", "Timestamp": "March 12, 2019 03:45 pm", "Headline": "රුපියල් 8000 ක අල්ලසක් ගද්දී ජාතික පාසලක විදුහල්පති අතටම හසුවෙයි", "News Content": "මාතර දෙයියන්දර ජාතික පාසලේ විදුහල්පතිවරයා රුපියල් 8000 ක අල්ලස් මුදලක් ලබා ගැනීමේ දී අල්ලස් හා දූෂණ චෝදනා විමර්ශන කොමිසමේ නිලධාරීන් විසින් අත්අඩංගුවට ගෙන තිබේ. පාසලේ 6 වන ශ්‍රේණිය සඳහා සිසුවෙකු ඇතුළත් කර ගැනීමට විදුහල්පතිවරයා විසින් රුපියල් 15,000 ක මුදලක් ඉල්ලා ඇති අතර, එයින් අද(12) දිනයේ දී රුපියල් 8000 ක මුදල පාසලේ විදුහල්පති කාමරයේ දී ලබා ගෙන ඇත. එහිදී අදාළ නිලධාරීන් විසින් විදුහල්පතිවරයා අත්අඩංගුවට ගෙන ඇති අතර, පසුගිය ඉරිදා(10) දිනයේ දී මෙම මුදලින් රුපියල් 7000 ක මුදලක් අදාළ සිසුවාගේ දෙමාපියන්ගෙන් විදුහල්පතිවරයා ලබා ගෙන ඇතැයි අල්ලස් කොමිසමේ නිලධාරීන් පැවසීය. කෙසේ වෙතත් මේ වන විට විදුහල්පතිවරයා කඹුරුපිටිය පොලීසියේ රඳවා ප්‍රශ්න කරන අතර, අධිකරණයට ඉදිරිපත් කිරීමට බලාපොරොත්තු වන බව ද වාර්තා වෙයි. අදාළ සිසුවා ඊයේ(11) දිනයේ දී පාසලට ඇතුළත් කර ගෙන ඇතත් ඔහුගේ නම තවමත් පාසලේ නාම ලේඛනයට ඇතුළත් කර නොමැති බව ද අල්ලස් කොමිසමේ නිලධාරීන් අද දෙරණට පැවසීය.", "URL": "https://sinhala.adaderana.lk/news.php?nid=105931", "Category": null, "Parent URL": null}