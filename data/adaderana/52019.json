{"Source": "Adaderana", "Timestamp": "June 15, 2015 07:34 pm", "Headline": "පාසල් සිසුවා අලි ප්‍රහාරයකින් ‍රෝහලේ", "News Content": "අනුරාධපුර, තලාව, මොරගොඩ ප්‍රදේශයේ පාසල් සිසුවෙකු වන අලි ප්‍රහාරයකට ලක්වීම සම්බන්ධයෙන් ප්‍රදේශවාසීන් විරෝධතාවක නිරතවී තිබේ.අද අළුයම 5.30ට පමණ තලාව, මොරගොඩ ප්‍රදේශයේදී අදාළ සිසුවා තම මව සමඟ පාසලට යන අතරතුර වන අලි ප්‍රහාරයට ලක්ව ඇති බව වාර්තා වේ.බරපතළ තුවාල ලැබූ සිසුවා තලාව රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා අනුරාධපුර ශික්ෂණ රෝහල වෙත මාරුකර යවා තිබේ.මේ සම්බන්ධයෙන් විරෝධතාවයක් සංවිධානය කළ පිරිස් පෙන්වාදෙන්නේ වසර 20ක පමණ කාලයක් තිස්සේ ප්‍රදේශයට පවතින වන අලි තර්ජනයට විසඳුම් ලබාදීමට බලධාරීන් අපොහොසත් වී ඇති බවයි. විරෝධතාව හේතුවෙන් අද පෙරවරුවේ අනුරාධපුර - කුරුණෑගල ප්‍රධාන මාර්ගයේ ගමනා ගමනයටද බාධා එල්ල වී තිබුණි.", "URL": "https://sinhala.adaderana.lk/news.php?nid=52019", "Category": null, "Parent URL": null}