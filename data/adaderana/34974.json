{"Source": "Adaderana", "Timestamp": "June 16, 2013 03:12 pm", "Headline": "ලොතරැයි දිනුමක් තියෙනවා කිවුවොත් පොලීසියට කියන්න", "News Content": "ලොතරැයි දිනුම් හිමිව ඇති බව පවසා ලැබෙන දුරකථන ඇමතුම් සහ කෙටි පණිවිඩ පිළිබඳව ළඟම ඇති පොලිස් ස්ථානය වෙත දැනුම් දෙන ලෙස පොලිස් මූලස්ථානය මහජනතාවගෙන් ඉල්ලීමක් කරයි. නිවේදනයක් නිකුත් කරමින් පොලිස් මූලස්ථානය පෙන්වා දෙන්නේ පුද්ගලික දුරකථන සමාගම් මගින් ලොතරැයි දිනුම් ඇදීමක් සිදුකර වටිනා ත්‍යාග හිමිව ඇති බව පවසා ඇතැම් වංචනිකයින් දුරකථන ඇමතුම් සහ කෙටිපණිවිඩ මගින් පුද්ගලයින්ට දැනුම්දෙන බවයි. ඒ අනුව අදාළ ත්‍යාග මුදල් ලබාගැනීමට නම් ඔවුන් විසින් ලබාදෙන බැංකු ගිණුමක මුදල් තැන්පත් කළ යුතු බවට එම පණිවිඩවල සඳහන් වන බව පොලීසිය පවසයි. මෙම ජාවාරම්කරුවන්ට මුදල් ලබාදුන් පුද්ගලයින් පිළිබඳ පැමිණිලි රැසක් මේ වන විටත් ලැබී ඇති බව පොලීසිය සඳහන් කරයි. එබැවින් මෙම වංචනික පුද්ගලයින්ට හසු නොවී මේ ආකාරයේ යම් දුරකථන ඇමතුමක් හෝ කෙටි පණිවිඩයක් ලැබුණහොත් අදාළ දුරකථන සමාගමෙන් ඒ පිළිබඳ විමසීමක් කරන ලෙස පොලීසිය මහජනතාවට දැනුම් දෙයි.", "URL": "https://sinhala.adaderana.lk/news.php?nid=34974", "Category": null, "Parent URL": null}