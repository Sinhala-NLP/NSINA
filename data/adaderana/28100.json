{"Source": "Adaderana", "Timestamp": "October 7, 2012 08:40 pm", "Headline": "කිරුළ ඩැහැගන්න සිංහයන්ට 138ක ඉලක්කයක්", "News Content": "පන්දුවාර 20/20 ලෝක කුසලාන ක්‍රිකට් තරඟාවලියේ අවසන් තරඟයේ පළමුවෙන් පන්දුවට පහරදුන් කොදෙව් කණ්ඩායම නියමිත පන්දුවාර 20 අවසානයේ කඩුලු 6ක් දැවී ලකුණු 137ක් ලබා ගත්තේය. කොදෙව් කණ්ඩායම වෙනුවෙන් විශිෂ්ට පිතිහරඹයක නිරත වු මාලන් සැමුවෙල් ලකුණු 78ක් ලබා ගත් අතර කාගේත් කතාබහට ලක්වූ ප්‍රහාරාත්මක පිතිකරු ක්‍රිස්ගේල් පන්දු 16කදී ලබා ගත්තේ ලකුණු 3ක් පමණී. තරඟයේ පළමු පන්දුවාරයේදීම කොදෙව් කණ්ඩායමේ ජොන්සන් චාල්ස් ලකුණු නොලබාම පිටියෙන් ඉවත් කිරීමට ඇන්ජලෝ මැතිව්ස් සමත් වු අතර මේ හේතුවෙන් ඔවුන්ට සාර්ථක ආරම්භයක් ලබා ගැනීමට නොහැකි විය. කොදෙව් කණ්ඩායමේ ඉණිම සුණු විසුණු කළ අජන්ත මෙන්ඩිස් ලකුණු 12ට කඩුලු 4 ක් බිඳ දමන ලදී. එම කණ්ඩායම වෙනුවෙන් නායක ඩැරන් සාමි ලකුණු 26ක්, ඩ්වෙන් බ්‍රාවෝ ලකුණු 19ක් ලබා ගත්හ. කෙසේ වෙතත් ලසිත් මාලිංගගේ පන්දුවාර 4 දී ප්‍රතිවාදීන් ලකුණු 54ක් රැස්කර ගැනීමට සමත්වූහ. ඇන්ජලෝ මැතිව්ස්ට අමතරව අකිල ධනංජය ද එක් කඩුල්ලක් ලබා ගන්නා ලදී. ඒ අනුව මෙම තරඟය ජය ගැනීමට ශ්‍රී ලංකා කණ්ඩායමට ලකුණු 138ක ඉලක්කයක් හිමිව තිබේ.", "URL": "https://sinhala.adaderana.lk/news.php?nid=28100", "Category": null, "Parent URL": null}