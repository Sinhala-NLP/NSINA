{"Source": "Adaderana", "Timestamp": "July 22, 2013 12:38 pm", "Headline": "නහය කෑ සංවිධායක උසාවියට ", "News Content": "අත්තනගල්ලේ හෝටලයක මංගල උත්සවයකදී රාජ්‍ය මාධ්‍ය ආයතනයක සේවකයකුගේ නාසය සපා කෑ බව කියන එජාපයේ බස්නාහිර පළාතේ හිටපු ආසන සංවිධායකවරයෙකු වන තුෂාර හේමචන්ද්‍ර අද (22) උසාවියට ඉදිරිපත් කරන බව පොලීසිය පවසයි. සැකකාර ප්‍රාදේශීය දේශපාලනඥයා අද පෙරවරු 10.00ට පමණ නිට්ටඹුව පොලීසියට භාරවී තිබේ. රාජ්‍ය මාධ්‍ය ආයතනයක සේවකයෙකුගේ නාසය සපා කෑ බවට චෝදනාලත් එම පුද්ගලයා අත්තනගල්ල මහේස්ත්‍රාත් අධිකරණයට ඉදිරිපත් කරන බව පොලීසිය කියයි. මෙම සිද්ධියේදී තුවාල ලබා වතුපිටිවල රෝහලට ඊයේ සවස ඇතුළත් කළ අදාළ සේවකයාට මැහුම් 10ක් ගසා ඇතැයි ද වාර්තා වේ.", "URL": "https://sinhala.adaderana.lk/news.php?nid=36001", "Category": null, "Parent URL": null}