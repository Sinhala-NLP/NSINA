{"Source": "Adaderana", "Timestamp": "August 22, 2019 05:36 pm", "Headline": "මිලේනියම් සිටි බුද්ධි අංශ නිවස්නය වැටලීමට එරෙහිව ගොනුකර තිබෙන නඩු විභාගය", "News Content": "2002 වසරේ අතුරුගිරිය මිලේනියම් සිටි නිවාස සංකීර්ණය තුළ පවත්වාගෙන ගිය යුද හමුදා බුද්ධි අංශයට අයත් නිවස්නයක් වැටලීම තුළින් රාජ්‍ය ආරක්ෂාව අනතුරේ හෙළීමට ක්‍රියා කළේ යැයි චෝදනා කරමින් හිටපු පොලිස් අධිකාරීවරයෙකු වන කුලසිරි උඩුගම්පොල මහතාට එරෙහිව නීතිපතිවරයා විසින් ගොනු කර තිබෙන නඩුවක වැඩිදුර විභාගය නොවැම්බර් මස 25 වනදා කැඳවන ලෙස කොළඹ මහාධිකරණය නියම කළේය. මෙම නඩුව අද(22) කොළඹ මහාධිකරණ විනිසුරු ආදිත්‍ය පටබැඳි මහතා ඉදිරියේ කැඳවනු ලැබීය. එහිදී නීතිපතිවරයා විසින් මෙම නඩුවට අදාළ ලේඛන කීපයක් අධිකරණය හමුවේ ලකුණු කළේය. ඒ අනුව නඩුවේ වැඩිදුර විභාගය නොවැම්බර් මස 25 වන දා යළි ආරම්භ කිරීමට නියම කළ මහාධිකරණ විනිසුරුවරයා එදින නඩුවේ සාක්ෂි කරුවකු ලෙස නම් කර සිටින යුද හමුදා බුද්ධි අංශයේ හිටපු ප්‍රධානී කපිල හෙන්දාවිතාරණ මහතාගෙන් වැඩිදුර සාක්ෂි සටහන් සිදුකරන බව ද නියෝග කළේය. 2002 වසරේ අතුරුගිරිය මිලේනියම් සිටි නිවාස සංකීර්ණය තුළ පිහිටි යුද හමුදා බුද්ධි අංශයට අයත් ආරක්ෂක නිවස්නයක් වටලා එහි සිටි බුද්ධි අංශ සාමාජිකයින් අත්අඩංගුවට ගෙන ජාතික ආරක්ෂාව අනතුරේ හෙළීමට ක්‍රියාකළ යැයි චෝදනා කරමින් හිටපු පොලිස් අධිකාරී කුලසිරි උඩුගම්පොල මහතාට එරෙහිව නීතිපතිවරයා විසින් රාජ්‍ය නිල රහස් පනත යටතේ මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=117240", "Category": null, "Parent URL": null}