{"Source": "Adaderana", "Timestamp": "June 17, 2019 10:16 pm", "Headline": "එක් දුම්වැටියක් මනුෂ්‍ය ජීවිතයෙන් විනාඩි 11ක් අහිමි කරයි", "News Content": "මුදල් අමාත්‍යාංශයේ අනුමැතිය යටතේ චීන දුම්වැටි ශ්‍රී ලංකාවට ආනයනය කිරිමට සෞඛ්‍ය අමාත්‍යවරයා ලෙස ඉඩ ලබානොදෙන බවත්, චීන දුම්වැටි ආනයනය කළහොත් අමාත්‍ය මණ්ඩලයෙන් ඉවත් වන බවත් සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. ලෝක දුම්වැටි විරෝධී දිනය වෙනුවෙන් දුම්කොළ සහ මධ්‍යසාර පිළිබද ජාතික අධිකාරිය බත්තරමුල්ල වෝටර්ස් ඒඡ් පරිශ්‍රයේ අද (17) පැවැත් වූ උත්සවයට එක්වෙමින් සෞඛ්‍ය අමාත්‍යවරයා මේ බව ප්‍රකාශ කළේය. මෙහිදී වැඩිදුරටත් අදහස් දැක් වූ සෞඛ්‍ය අමාත්‍යවරයා, විශේෂයෙන්ම මැතිවරණ වේදිකාවේ දී සෞඛ්‍ය ප්‍රශ්න ගැන කථා කළා. චීන දුම්වැටි විරෝධය පිළිබද මාධ්‍ය කථා කළ යුතුයි. ජනතාව අවබෝධයෙන් සිටිය යුතුයි. ජනතාව මරන්න සුදානම් වන ප්‍රතිපත්ති වලට මම එකග වන්නේ නැහැ. කට පියාගෙන ඉන්නෙත් නැහැ. එම බලවේග වලට මුහුණ දෙන්න මම සුදානම්. පීඩිත පන්තියේ ජනතාව ආරක්ෂා කරමින් මේ පිළිබදව ජනතාව දැනුවත් කිරීමට මම කටයුතු කරනවා.” “ 2015 වසරේ මැතිවරණ වේදිකාවේ දී ප්‍රථම වරට සෞඛ්‍ය ගැටලු පිළිබදව ජනාධිපතිවරයාත් මමත්, අදහස් පළ කළා. එය ප්‍රධාන සටන් පාඨයක් වුනා. ඖෂධ මිල අඩු කිරිම, දුම්කොළ පාලනය පිළිබදව මෙහිදී අදහස් පළ කළා. සෑම වසරකදීම දුම්කොළ භාවිතය හේතුවෙන් මරණ 20,000 ක් පමණ සිදු වෙනවා. එමගින් සියයට 10 ක් දුම්පානයෙන් සිදුවන බවයි දැනට සොයාගෙන ඇත්තේ. එම රෝග මුදල් ලබාදී හදාගත් රෝගයි. ග්‍රාමිය දුප්පත් ජනතාවගේ ආදායමෙන් සියයට 40 ක් දුම්බිම සදහා වැය කරනවා. අවුරුදු 20 සිට තරුණයින් දුම්බිම ආරම්භ කරන අතර, සෑම දුම්වැටියකම ශරීරයට අහිතකර රසායනික ද්‍රව්‍ය 7000 ක් පමණ අන්තර්ගත වෙනවා. පිළිකාකාරක රසායනික ද්‍රව්‍ය 700 ක් පමණ එහි ඇතුලත්. ශ්‍රී ලංකාවේ සිටි තානාපතිවරයෙකුට හෘද රෝගයක් ඇති වී බලන විට ඔහුගේ පෙණහැල්ල කළුපාටින් දර්ශනය වුනා. එම තානාපතිවරයා උදේ සිට පස්වරුව වන තුරු දුම් පානය කිරිම ඊට හේතුවයි. ලෝකයේ සෑම පැය 04 කට ම වරක් දුම්පානය නිසා පුද්ගලයෙකු මිය යනවා. සෑම දුම්වැටියක්ම මනුෂ්‍ය ශරීරයේ විනාඩි 11 ක් ජිවිතය අහිමි කරනවා. ශ්‍රී ලංකාව දුම්පානය අවම කිරීම සදහා පියවර රැසක් ගනු ලැබුවා. ලෝක සෞඛ්‍ය සංවිධානයේ දුම්කොළ පාලනය පිළිබද මූලික සම්මුතියට අත්සන් කළ ආසියාවේ පළමු රට ශ්‍රී ලංකාවයි. එම ප්‍රඥප්තියේ ප්‍රතිපත්ති 22 ක් ඇතුලත් වන අතර, මේ වන විට ප්‍රතිපත්ති 20 ක් ශ්‍රී ලංකාව ක්‍රියාත්මක කර තිබෙනවා. තවත් තීන්දු තීරණ රැසක් පාර්ලිමේන්තුවට ඉදිරිපත් කිරීමට නියමිතයි. දුම්කොළ සහ මධ්‍යසාර පිළිබද ජාතික අධිකාරියේ නව පනත් කෙටුම්පතට එම ක්‍රියාමාර්ග ඇතුලත් කර තිබෙනවා. තනි සිගරට්ටුව අලෙවිය නතර කිරිමට ද යෝජනා ඉදිරිපත් කර තිබෙනවා. ශ්‍රී ලංකාවේ දුම්කොළ වගා කරන මුළු භූමි ප්‍රමාණය හෙක්ටයාර 2400 ක්. වසර 2020 වන විට ශ්‍රී ලංකාවේ දුම්කොළ වගාව සම්පූර්ණයෙන්ම තහනම් කිරීම රජයේ අරමුණයි. ඒ අනුව විකල්ප වගා කෙරෙහි ගොවීන් යොමු කරනවා. මේ වන විට එවැනි වගාවන් හෙක්ටයාර 400 ක පමණ ආරම්භ කර තිබෙනවා. 2019 වසරේ දී ජනාධිපතිවරයාගේ වැය ශිර්ෂයෙන් රුපියල් මිලියන 80 ක් වැය කරමින් වෙනත් වගාවන්ට ගොවීන් යොමු කළා. තනි සිගරට්ටුව නතර කිරීමේ අමාත්‍ය මණ්ඩල පත්‍රිතාව ඉදිරිපත් කර ඇති අතර, ඒ සදහා නිර්දේශ ඉදිරිපත් කිරීමට මහා භාණ්ඩාගාරය කල් ඉල්ලා තිබෙනවා. සෞඛ්‍ය අමාත්‍යාංශය සහ සෞඛ්‍ය අමාත්‍යවරයා ලෙස මා ගත් තීන්දු තීරණ ක්‍රියාත්මක කිරීමට මහජන සෞඛ්‍ය පරීක්ෂකවරුන් පෙරමුණ ගෙන තිබෙනවා. දුම්කොළ කර්මාන්තයෙන් ජනතාව බේරා ගැනීමට ඔවුන් ගන්නා ක්‍රියාමාර්ග මම අගය කරනවා. දිවයින පුරා දුම්වැටිවලින් තොර නගර 50 ක් නිර්මාණය කිරිමට මහජන සෞඛ්‍ය පරික්ෂකවරුන්ට හැකියාව ලැබී තිබෙනවා. දුම්වැටියෙන් තොර නගර බිහි කිරීමට ඔවුන්ට හැකියාව ලැබී ඇත්තේ මගේ ප්‍රතිපත්තිය තවත් ඉදිරියට ගෙන යමින්. දුම්වැටි අලෙවි කරන වෙළෙදසැල් ද තවමත් දක්නට ලැබෙන අතර, එම අලෙවිය අඩු කිරීමට මහජන සෞඛ්‍ය පරීක්ෂකවරුන් ගන්නා වෑයමට මම මාගේ ප්‍රණාමය පුද කරනවා.” “දුම්කොළ සහ දුම්වැටි පිළිබද ජාතික අධිකාරිය 2006 වසරේ සිට විශාල කාර්යභාරයක් ඉටු කළා. එම නිසා දුම්කොළ විරෝධී ජාත්‍යන්තර සම්මානය වසර 03 ක් ලබාගැනීමට අපට හැකි වුනා. 2015 වසරේ දී ජනාධිපතිවරයාටත්, 2016 වසරේ දී මටත්, 2017 වසරේ දී මෙම අධිකාරියටත් එම සම්මානය හිමි වුනා. 2017 වසරේ පැවැති ලෝක සෞඛ්‍ය සවිධානයේ දුම්කොළ පාලනය පිළිබද මූලික සම්මුතියට අදාල සම්මේලනයේ ප්‍රධාන ආරාධිත අමුත්තා වූයේ ජනාධිපතිවරයායි. ශ්‍රි ලංකාව ගත් ක්‍රියාමාර්ග ගැන සතුටට පත් වෙමින් අග්නිදිග ආසියාවේ අඩුම දුම්බිම ඇති රට ලෙස ශ්‍රී ලංකාව ලෝක සෞඛ්‍ය සංවිධානය විසින් ප්‍රකාශයට පත් කර තිබෙනවා. දුම්කොළ පාලනය පිළිබද මූලික සම්මුතියට අනුව දුම්බීමට එරෙහිව ක්‍රියාකරන ලෝකයේ ප්‍රධාන රටවල් දෙකෙන් එකක් ලෙස ශ්‍රී ලංකාව හදුන්වා දී තිබෙනවා. ලෝක සෞඛ්‍ය සංවිධානය ශ්‍රී ලංකාව හදුන්වන්නේ දුම්කොළ භාවිතයට එරෙහි කටයුතු කරන ලෝකයේ පෙර ගමන්කරු කියලයි. ශ්‍රී ලංකාවේ දුම්කොළ භාවිතය තවත් දශම 3 ක් අඩු කළ විට දුම්කොළ වලින් ඇතිවන රෝග නිවාරණය කළ රටක් ලෙස ශ්‍රී ලංකාව නම් කරනවා. දුම්කොල භාවිතය හේතුවෙන් ඇතිවන රෝග නිවාරණය කිරිමට රුපියල් බිලියන 214 ක් වැය වන අතර, දුම්කොළ බදු වලින් ලැබෙන ආදායම රුපියල් බිලියන 194 ක් වෙනවා. ආදායම මෙන් දෙගුණයක් රෝග නිවාරණයට වැය කරනවා. ලෝකය පුරා ද එවැනි තත්ත්වයක් තමයි දක්නට ලැබෙන්නේ. මේ තරම් බලපෑමක් තිබිය දී ලෝකයේ සෞඛ්‍ය අමාත්‍යවරුන් දුම්කොළ පාලනයට එරෙහිව පියවර නොගැනීම පිළිබද ලෝක සෞඛ්‍ය සංවිධානය චෝදනා කළා. නමුත් ලංකාවේ නිවුස් වෙබ් අඩවියේ මාධ්‍යවේදිනියක් තම ලිපියක සදහන් කර තිබුනේ “දුම්කොළ පාලනයට ක්‍රියාමාර්ග රැසක් ගැනීම නිසා අපේ රටේ සෞඛ්‍ය අමාත්‍යවරයා වීරයෙක් නොවේද” යනුවෙනි.” “දුම්වැටි සදහා සියයට 90 ක බදු පැනවීම තුලින් දුම්කොළ සමාගමේ ආදායම වැඩි වුවද දුම්වැටි මිල ඉහළ නැංවීමට ඔවුන්ට සිදු වුනා. එය අපගේ ජයග්‍රහණයක්. මෙලෙස දුම්වැටි බදු වැඩි කළ විට බ්‍රිතාන්‍ය යේ දුම්කොළ සමාගමේ ප්‍රධානියා ශ්‍රී ලංකාවට පැමිණ අග්‍රාමාත්‍යවරයා සමග සාකච්ඡා කළා. වසර 134 ක් පැරණි ආයෝජනයක් වසා දැමීමට සුදානම් වන බවත්, බදු පැනවිම තුලින් ලැබෙන ලාභය සියයට 1 ක් වන බවත් එම ප්‍රධානියා ප්‍රකාශ කළා. එවිට ආයෝජන නොමැති වන බවට රජය බය වුවත්, අග්‍රාමාත්‍යවරයා දුම්කොළ සමාගමේ ප්‍රධානියා මා වෙත යොමු කිරීමෙන් පසු ඔහුට කරුණු පැහැදිලි කළා. මේ ආකාරයට දුම්කොළ පාලනය කළේ බලපෑම් මතයි. මම බලපෑම් වලට යටත් වුනේ නැහැ. 2016 වසරේ ලෝක සෞඛ්‍ය සංවිධානයේ වාර්තාවට අනුව දුම්කොළ පැණිබීම සහ ඖෂධ කර්මාන්තකරුවන්ගෙන් සෞඛ්‍ය අමාත්‍යවරයාට ඉදිරියෙන් දී ක්‍රියාත්මක වන විරෝධතා වලට ලෝක සෞඛ්‍ය සංවිධානය පෙනී සිටින බව සදහන් කර තිබුනා. විවිධ වේශ නිරූපන වලින් දුම්කොළ කර්මාතය ඉදිරියට පැමිණෙනවා. නමුත් අපි සැලෙන්නේ නැහැ. දුම්වැටි සදහා සියයට 90 ක බදු පැනවූ අවස්ථාවේ දී දුම්වැටි අලෙවිය බිලියනයකින් අඩු වුනා. එය අපි ලද ජයග්‍රහණයක්. සමහරු කියනවා දුම්වැටි වෙනුවට බීඩි භාවිතය වැඩි වී තිබෙනවා කියලා. නිකොටින් වලට හුරු වූ පුද්ගලයින්ට බීඩි බීලා වැඩක් නැහැ. බදු වැඩි කළත් බීඩි භාවිතය වැඩි නොවූ බව මම කියන්න කැමැතියි. එම දුම්කොළ කර්මාන්තයේ මිථ්‍යාවක්. නීතී විරෝධී දුම්වැටි ශ්‍රී ලංකාවට ගෙන්වන්නේ ද දුම්කොළ කර්මාන්තකරුවන් විසින්. ඔවුන් රේගුවට ඔත්තු දීලා එම නීති විරෝධී දුම්වැටි අත්අඩංගුවට ගෙන රට තුල මතයක් ඇති කරනවා නීති විරෝධී දුම්වැටි ශ්‍රී ලංකාවේ භාවිතය ඉහළ ගොස් ඇති බව.” මෙහිදී 2020/2025 කාලය තුල ශ්‍රී ලංකාවේ දුම්වැටි භාවිතය අවම කිරිම සදහා ගත යුතු ක්‍රියාමාර්ග ඇතුලත් වාර්තාව දුම්කොළ සහ මධ්‍යසාර පිළිබද ජාතික අධිකාරියේ සභාපති වෛද්‍ය පාලිත අබේකෝන් මහතා විසින් සෞඛ්‍ය අමාත්‍යවරයාට පිරිනමන ලදි. තව ද විෂ බදුනෙන් ජීවිත බේරා ගමු යන තේමාව යටතේ ගායන ශිල්පී වෛද්‍ය ප්‍රදීප් රංගන මහතා ගීතයක් ඉදිරිපත් කළ අතර, ඔහුට සෞඛ්‍ය අමාත්‍යවරයා විසින් සමරු තිළිණයක් ද පිරිනමන ලදි.\"", "URL": "https://sinhala.adaderana.lk/news.php?nid=112193", "Category": null, "Parent URL": null}