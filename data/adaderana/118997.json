{"Source": "Adaderana", "Timestamp": "September 13, 2019 09:49 am", "Headline": "එංගලන්ත-ඔස්ට්‍රේලියා ටෙස්ට් තරගයේ දෙවන දිනය", "News Content": "ඔස්ට්‍රේලියාව සහ එංගලන්තය අතර පැවැත්වෙන අළුබඳුන ටෙස්ට් ක්‍රිකට් තරගාවලියේ පස්වන සහ අවසන් ටෙස්ට් තරගයේ දෙවන දිනය අදයි. තරගයේ පළමු දිනය වු ඊයේ තරගය නතර කරන විට සිය පළමු ඉනිම ක්‍රීඩා කරන එංගලන්ත කණ්ඩායම කඩුලු 8ක් දැවී ලකුණු 271ක් රැස කර ගෙන සිටියේය. ලන්ඩන් නුවර කෙනින්ටන් ඕවල් ක්‍රීඩාංගණයේදී කාසියේ වාසිය දිනූ ඔස්ට්‍රේලියානු කණ්ඩායම ප්‍රථමයෙන් පන්දුවට පරහදීමට එංගලන්තයට ආරාධනා කළේය. ඒ අනුව පිටියට පිවිසි එංගලන්ත කණ්ඩායමේ පළමු කඩුල්ල ලකුණු 27කදී බිඳ වැටෙද්දී දෙවන කඩුල්ලට ජෝ රූට් සහ රොරි බර්න්ස් එක්ව ලකුණු 76ක සබඳතාවයක් ගොඩනැගූ අතර රොරි බර්න්ස් ලකුණු 47යි. බෙන් ස්ටෝක්ස් ලකුණු 20කට තුන්වන කඩුල්ල ලෙස දැවී යද්දී ජොනී බෙයාස්ටෝව් සහ ජො රූට් සිව්වන කඩුල්ලට ලකුණු 40ක සබඳතාවයක් ගොඩනැගූ අතර සිව්වන කඩුල්ල ලෙස ජො රූට් ලකුණු 57කට දැවී ගියේය. අනතුරුව එංගලන්ත පළමු ඉනිමට තවත් ලකුණු 56ක් එක් වෙද්දී ඔවුන්ගේ තවත් කඩුලු 4ක් දවා ගැනීමට ඔස්ට්‍රේලියානු පන්දු යවන්නන් සමත් විය. පන්දු යැවීමේ දී මිචෙල් මාෂ් ලකුණු 35කට කඩුලු 4ක් දවා ගැනිමට සමත්විය. ඒ අනුව ඊයේ දිනය සඳහා තරගය නතර කරන විට ජොස් බට්ලර් නොදැවි ලකුණු 64ක් සහ ජැක් ලීච් නොදැවී ලකුණූ 10ක් රැස් කර ගනිමින් කඩුල්ලේ රැදී සිටියි.", "URL": "https://sinhala.adaderana.lk/news.php?nid=118997", "Category": null, "Parent URL": null}