{"Source": "Adaderana", "Timestamp": "January 26, 2019 08:39 pm", "Headline": "දෙයියෝ වඳින්න ගිහින් මුහුදට බිළි වුණ ජීවිත", "News Content": "හලාවත මුහුදේ ගිලුණු හතර දෙනෙකුගෙන් සමන්විත පිරිසකගෙන් දෙනෙකුගේ ජිවිත බේරා දීමට හලාවත වැල්ල තරුණ පිරිසක් අද(26) පස්වරුවේ කටයුතු කර ඇත. මෙලෙස මුහුදේ ගිලී ඇත්තේ මාතලේ ඇල්කඩුව ප්‍රදේශයේ සිට පැමිණි පිරිසක් බව වාර්තා වෙයි. මේ පිරිස මුන්නේෂ්වරම දේවස්ථානය වැඳපුදා ගැනීම සඳහා පැමිණ ඇති අතර ඉන් පසු හලාවත මුහුදු වෙරළට පැමිණ දිය නැමේ නිරතව ඇත. මේ පිරිසට තිහකට ආසන්න පුද්ගලයන් ඇතුලත්ව සිටි අතර ඒ අතර කුඩා දරුවන් හා කාන්තාවන්ද සිටි බව අප වාර්තාකරු පවසයි. මේ පිරිසෙන් පහළොවකට ආසන්න පිරිසක් මුහුදේ දිය නැමේ නිරතව සිටි අවස්ථාවේ පැමිණි රළ පහරකට අසුව පස් දෙනෙකු මුහුදට ගසා ගෙන ගොස් තිබේ. ඉන් දෙදෙනෙකු මුල් අවස්ථාවේම බේරා ගෙන ඇති අතර දෙදෙනෙකු විනාඩි කීපයක් ඇතුලත බේරා ගෙන තිබේ. මින් එක් අයෙකු හලාවත රෝහලට ඇතුළත් කිරීමේදී මියගොස් සිටි අතර අනෙක් අය හලාවත රෝහලේ දැඩි සත්කාර ඒකකයේ ප්‍රතිකාර ලබයි. සමිදු ගිම්හාන් නමැති 17 හැවිරිදි තරුණයෙකු අතුරුදන් වී සිටින බව වාර්තා වෙයි. මියගොස් ඇත්තේ ශ්‍රී ලංකා යුද හමුදාවේ විශ්‍රාමික සෙබෙලෙකු වන සරත් බණ්ඩාර නමැති අයෙකි. හලාවත පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=103130", "Category": null, "Parent URL": null}