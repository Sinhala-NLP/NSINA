{"Source": "Adaderana", "Timestamp": "August 8, 2016 09:47 am", "Headline": " දුම්රියේදී ගල් ප්‍රහාරයකට ලක්වූ සහකාර අධ්‍යාපන අධ්‍යක්ෂවරයා මියයයි", "News Content": "දුම්රියේ ගමන් කරමින් සිටියදී ගල් ප්‍රහාරයකට ලක්ව බරපතළ තුවාල ලබා දින පහක කාලයක් තිස්සේ අනුරාධපුර ශික්ෂණ රෝහලේ දැඩි සත්කාර ඒකකයේ ප්‍රතිකාර ලැබූ පුද්ගලයෙකු ඊයේ රාත්‍රීයේ ජීවිතක්ෂයට පත්වී තිබේ.මෙසේ ජීවිතක්ෂයට පත්ව ඇත්තේ දින කිහිපයක් තිස්සේ සිහිසුන්ව සිටි කේ.එල් පුෂ්පකුමාර නමැති උතුරු මැද පළාත් අධ්‍යාපන දෙපාර්තමේන්තුවේ සහකාර අධ්‍යාපන අධ්‍යක්ෂවරයෙකි.49 හැවිරිදි තිදරු පියෙකු වන හෙතෙම අනුරාධපුර,හතරැස්වල,ඇළපාර නිවසක පදිංචිව සිටි බව අද දෙරණ වාර්තාකරු පවසයි.රාජකාරී කටයුත්තක් සඳහා ඉකුත් 3වන දින එදින සවස කොළඹ පැමිණි ඔහු පසුව කොටුව සිට වව්නියාව බලා ධාවනය වූ නගරාන්තර සීඝ්‍රගාමී දුම්රියෙන් යළ අනුරාධපුර බලා පැමිණෙමින් සිටියදී පිටතින් ගැසූ ගල් පහරක් ජනේලය අසළ සිටි ඔහුගේ හිසේ වැදී තිබේ.තුවාල සහිතව අනුරාධපුර දුම්රිය ස්ථානයෙන් බැස ඇති මොහු ප්‍රතිකාර සඳහා අනුරාධපුර රෝහලට රැ‍ගෙන යමින් සිටියදී සිහිසුන්ව ඇති අතර දින 5ක් තිස්සේ සිහිසුන්ව සිටි ඔහු මෙලෙස ඊයේ රාත්‍රීයේ ජීවිතක්ෂයට පත්ව ඇත.රාගම දුම්රිය ස්ථානයට නුදුරු තැනකදී මෙම ගල් ප්‍රහාරය එල්ල වී තිබිණි.", "URL": "https://sinhala.adaderana.lk/news.php?nid=62871", "Category": null, "Parent URL": null}