{"Source": "Adaderana", "Timestamp": "January 30, 2014 08:04 am", "Headline": "නාම යෝජනා බාර ගැනීම අදින් ඇරඹෙයි", "News Content": "බස්නාහිර සහ දකුනු පළාත් සභා ඡන්ද විමසීමට අදාළ නාම යෝජනා බාර ගැනීම අද(30) දිනයේ සිට ආරම්භ වෙයි. මැතිවරණ කොමසාරිස් මහින්ද දේශප්‍රිය මහතා සඳහන් කළේ බස්නාහිර සහ දකුනු පළාත් දෙකට අදාළ සියලු දිස්ත්‍රික් කාර්යාල වලදී නාම යෝජනා බාර ගැනීම සිදුවන බවයි. නාම යෝජනා බාර ගැනීම ලබන මස 06 වන දින මධ්‍යහ්න 12.00 න් අවසන් වෙයි. මැතිවරණයට තරඟ කරන ස්වාධීන පක්ෂ සඳහා ඇප මුදල් තැන්පත් කිරිමද පෙබරවාරි මස 05 වන දින මධ්‍යහ්න 12න් අවසන් වීමට නියමිතය. මේ අතර ප්‍රධාන දේශපාලන පක්ෂ මේ වන විට සිය නාම යෝජනා ලැයිස්තු සකස් කිරිමේ අවසන් අදියරට පැමිණ තිබේ. එක්සත් ජාතික පක්ෂයේ මහ ලේකම් තිස්ස අත්තනායක මහතා සඳහන් කළේ අද(30) සහ හෙට සිය අපේක්ෂක ලැයිස්තු සකස් කර අවසන් කිරිමට බලාපොරොත්තු වන බවයි. පෙබරවාරි මස 05 වන දින සහ 06 වන දින තම පක්ෂයේ නාම යෝජනා බාර දීම සිදුකරන බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ප්‍රකාශ කළේය. ශ්‍රි ලංකා නිදහස් පක්ෂය ප්‍රමුඛ එක්සත් ජනතා සන්ධානයේ අපේක්ෂක ලැයිස්තු සකස් කිරිමේ කටයුතු අවසන් අදියරට පැමිණ ඇති බව ශ්‍රි ලංකා නිදහස් පක්ෂයේ මහ ලේකම් මෛත්‍රිපාල සිරිසේන මහතා පැවසුවේය.", "URL": "https://sinhala.adaderana.lk/news.php?nid=40753", "Category": null, "Parent URL": null}