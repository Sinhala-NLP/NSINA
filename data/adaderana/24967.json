{"Source": "Adaderana", "Timestamp": "June 12, 2012 12:01 pm", "Headline": "මිහින් එයාර් පාඩු ලබන්නේ ජනපති පෞද්ගලිකව ගුවන්යානා භාවිත කිරීම නිසයි", "News Content": "මිහින් එයාර් ගුවන් සමාගම පාඩු ලබන්නේ ජනාධිපති මහින්ද රාජපක්ෂ මහතා විසින් සිය සංචාරයන් සදහා පෞද්ගලිකව ගුවන්යානා භාවිත කිරීම නිසා බව එක්සත් ජාතික පක්ෂයේ මහ ලේකම්, පාර්ලිමේන්තු මන්ත්‍රී තිස්ස අත්තනායක මහතා පවසයි. 2006 වසරේ සිට ජනාධිපති මහින්ද රාජපක්ෂ සිය නියොජිතයින් සමඟ රටවල් 20 ක පමණ සංචාරය කිරීම සදහා මිහින් එයාර් ගුවන් සේවාව යොදාගෙන ඇති බව අද (12) පැවති මාධ්‍ය හමුවකදී අදහස් දක්වමින් තිස්ස අත්තනායක මහතා ප්‍රකාශ කළේය. එමෙන්ම විදේශ කටයුතු අමාත්‍ය ජී. එල් පීරිස් මහතා මේ වනවිට රටවල් 15 ට වඩා සංචාරය කිරීමට මෙම ගුවන් සේවාව යොදා ගෙන ඇති අතර එම සංචාරවලින් අප රටට කිසිදු ප්‍රයෝජනයක් අත් නොවූ බවත්, මෙම සංචාරවල අරමුණ වී ඇත්තේ ඔවුන්ට ඇති ග්‍රහ අපල දුරුකර ගැනීම බවත් මෙහිදී අත්තනායක මහතා පවසා ඇත. මේ අතර ලෝක වෙළඳපොළේ බොරතෙල් මිල පහත වැටී ඇති නිසා ශ්‍රී ලංකාවේ පෙට්‍රල් ලීටරයක් රුපියල් 90 ත් 92 අතර මිලකට ලබා දිය හැකි බවත්, ඛනිජ තෙල් අධිකාරියේ ඇති දූෂණය නිසා ජනතාවට එම සහන ලබාදීමට නොහැකි වී ඇති බවත් එම මහතා සදහන් කරයි. ප්‍රමිතියක් නැති තෙල් ගෙන්වීමෙන් ඇතිවු පාඩුව ජනතාවටම දරාගැනීමට සිදුවී ඇති බවත්, ආණ්ඩුව කරන සියලුම කටයුතුවලට වන්දි ගෙවීමට සිදුව ඇත්තේ අසරණ ජනතාවට බවත් ඒ අනුව මේ වන විට ඛනිජතෙල් අධිකාරිය ජනතාව හිරකාරයන් බවට පත්කර ඇති බවත්, මන්ත්‍රීවරයා මෙහිදී වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=24967", "Category": null, "Parent URL": null}