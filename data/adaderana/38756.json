{"Source": "Adaderana", "Timestamp": "November 11, 2013 12:59 pm", "Headline": "එදාට මහින්ද මැදමුලන නායකයා නෙවෙයි", "News Content": "තවත් දින කිහිපයකින් ජනාධිපති මහින්ද රාජපක්ෂ මහතාට පොදුරද සමුළුවේ සභාපතිත්වය හිමිවීමෙන් පසු වසර 2ට බලපැවැත්වෙන ‍එම තනතුරේදී ඔහු ක්‍රියා කළ යුත්තේ මැදමුලන නායකයා ලෙස නොව පොදුරාජ්‍ය මණ්ඩලයේ නායකයා ලෙස යැයි එක්සත් ජාතික පක්ෂයේ මහ ලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. සභාපතිධූරය හිමි‍වීමෙන් පසු පොදුරද සමුළුවේ ප්‍රඥප්ති 16ක් ඉටුකිරීමට ශ්‍රී ලංකාව බැඳී සිටින බව ඒ මහතා කියයි. කොළඹදී අද (11) පෙරවරුවේ පැවති මාධ්‍ය හමුවකදී ඔහු මේ බව පැවසීය. එහි අඩංගු කරුණුවලට අනූව ශිරානි බණ්ඩාරනායක හිටපු අගවිනිසුරුවරිය ඉවත් කිරීම පවා පොදුරද සමුළුවේ ප්‍රඥප්ති උල්ලංඝණය කිරීමක් බව වැටහෙනු ඇති බවද හෙතෙම පෙන්වාදුන්නේය. ශිරාණි බණ්ඩාරනායක මහත්මිය තනතුරින් ඉවත් කිරීම ගැන කමලේෂ් ශර්මා මහතා ස්වාධීන මත 2ක් ලබාගෙන ඇති බවත් එහි වාර්තා ඔහුගේ මේසය මත ඇති බවත් තිස්ස අත්තනායක මහතා පැවසීය. තවද සංචාරක වීසා මත පැමිණි මන්ත්‍රීවරුන් දෙදෙනෙකු වීසා නීති උල්ලංඝණය කර බව කියමින් ආණ්ඩුව ඔවුන් රඳවාගෙන ප්‍රශ්න කළ නමුත් එවැනිම සංචාරක වීසා මත පැමිණෙන කැසිනෝ ව්‍යාපාරික ජේම්ස් පැකර්ට මෙවැනි ක්‍රියාමාර්ග නොමැති බවත් හෙතෙම පෙන්වාදුන්නේය. ජනාධිපතිවරයාට ටී.එන්.ඒ. පක්ෂයේ විග්නේෂ්වරන්, සම්බන්ධන් වැනි අය සමග සාකච්ඡා කළ හැකි නමුත් ඔවුන්ට විදේශ මන්ත්‍රීවරුන් මුණ ගැසී සාකච්ඡා කිරීමට නොහැකි මන්දැයි තිස්ස අත්තනායක මහතා ප්‍රශ්න කළේය. එජාපයේ නව නායකත්ව මණ්ඩලයේ සමාරම්භක උත්සවය ලබන 14 වැනිදා පැවැත්වෙන බවද ඔහු කියා සිටියේය. මන්ත්‍රී සජිත් ප්‍රේමදාස මහතා නායකත්ව මණ්ඩලයෙන් ඉවත් වී සිටීම හා ඔහු මේවන විට තවත් මාධ්‍ය හමුවක් පැවැත්වීම ගැන මාධ්‍යවේදීන් තිස්ස අත්තනායක මහතාගෙන් විමසූ විට ඔහු කියා සිටියේ නායකත්ව මණ්ඩලය විසින් ඒ ගැන සොයා බැලිය යුතු බවකි. ඉන්දීය අගමැතිවරයා සමුළුවට සහභාගී නොවීම ගැන විමසූ කළ හෙතෙම පෙන්වාදුන්නේ අසල්වැසි රට සමග පවා රාජ්‍ය තාන්ත්‍රික සබඳතාවල ඇති දුර්වලතා ඊට හේතුව බවය.", "URL": "https://sinhala.adaderana.lk/news.php?nid=38756", "Category": null, "Parent URL": null}