{"Source": "Adaderana", "Timestamp": "July 3, 2011 09:17 am", "Headline": "ආරක්ෂක ලේකම්ට එල්ල කළ ප්‍රහාරයේ සියලුම පරීක්ෂණ වාර්තා නීතිපතිට", "News Content": "2007 වසරේ දී ආරක්ෂක ලේකම් ගෝඨාභය රාජපක්ෂ මහතා වෙත මරාගෙන මැරෙන ප්‍රහාරයක් එල්ල කිරීමට තැත් කිරීමේ සිද්ධියට අදාළව සිදු කළ සියලුම පරීක්ෂණ වාර්තා නීතීපතිවරයා වෙත ඉදිරිපත් කර තිබේ. ඒ පිළිබඳ විමර්ශන සිදු කරන රහස් පොලිසිය මේ බව කොළඹ මහේස්ත්‍රාත් අධිකරණයට දැනුම් දෙනු ලැබිණි. මෙම සිද්ධියට අදාළව මේ වන විට සැකකරුවන් 6 දෙනෙකු අත්අඩංගුවට ගෙන ඇති අතර ඔවුන් අධිකරණ නියෝග මත රක්ෂිත බන්ධනාගාර ගත කර තිබේ. ඔවුන්ගෙන් පොලිසිය දීර්ඝ ලෙස ප්‍රශ්න කර ප්‍රකාශ සටහන් කර ගෙන ඇති අතර ඊට අමතරව තවත් අංශ ගණනාවකින් පරීක්ෂණ පවත්වා ඇති බවද වාර්තා වේ. එම සියලු වාර්තා නීතීපතිවරයා වෙත ඉදිරිපත් කර ඇති බැවින් නීතීපතිවරයාගේ උපදෙස් ලැබීමෙන් අනතුරුව සැකකරුවන්ට එරෙහිව ගන්නා නීතීමය ක්‍රියාමාර්ග තීරණය කරන බව රහස් පොලිසිය අධිකරණයට දැනුම්දෙන ලදී.", "URL": "https://sinhala.adaderana.lk/news.php?nid=17158", "Category": null, "Parent URL": null}