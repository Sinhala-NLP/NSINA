{"Source": "Adaderana", "Timestamp": "March 14, 2019 06:56 pm", "Headline": "වසර 18ක් වසා දැමූ පාසලක් යළි විවෘත වෙයි", "News Content": "සිසුන් ප්‍රමාණවත් නොවීම නිසා මෙයට වසර 18 කට පමණ පෙර එනම් 2001 දී වසා දැමුණු කටුගස්තොට අධ්‍යාපන කලාපයට අයත් වටගොඩ කණිෂ්ඨ විද්‍යාලය අද (14) යළිත් වටගොඩ ආදර්ශ ප්‍රාථමික විදුහල නමින් විවෘත කර ඇත. කටුගස්තොට අධ්‍යාපන කලාපයට අයත් විශාලතම පාසැල් ගොඩනැගිල්ලකට හිමිකම් කියන මෙම වටගොඩ කණිෂ්ඨ විදුහල සිසුන් සිය ගණනක් අධ්‍යාපනය ලැබුවද විවධ හේතූන් මත සිසුන් වෙනත් පාසැල් කරා යාම හේතුවෙන් පාසැලේ සිසුන්ගේ සංඛ්‍යාව ප්‍රමාණවත් නොවීම නිසා 2001 වසරේදී පාසැල වසා දැමුණු බව ප්‍රදේශයේ ජනතාව සඳහන් කර ඇත. එසේ වුවත් වසර 18ක් පුරා මෙම පාසැල් ගොඩනැගිල්ල රැක ගැනීමට ප්‍රදේශයේ ජනතාව සමත් වූ අතර එනිසාම අද යළිත් ගමට පාසැලක් යන ඔවුන්ගේ සිහිනය සැබෑ කර ගන්නට සමත් වී ඇත. මධ්‍යම පළාත් අධ්‍යාපන අධ්‍යක්ෂ තිලක් ඒකනායක මහතා ඇතුළු පිරිසකගේ සහභාගීත්වයෙන් මෙම විදුහල ආදර්ශ ප්‍රාථමික විදුහලක් වශයෙන විවෘත වූ අතර මුලින් සිසුන් අට දෙනෙකු පාසැලට ඇතුලත් වී ඇති බව අද දෙරණ වාර්තාකරු සඳහන් කර සිටියි. මහා සංඝරත්නය, රාජ්‍ය නිළධාරීන් ඇතුළු විශාල පිරිසක් මෙම අවස්ථාවට එක්ව සිට ඇති අතර පූජාපිටිය ප්‍රාථමික විදුහලේ සිසු සිසුවියන් නවක සිසුන් පිළිගැනීම සඳහා පැමිණ සිට ඇත.", "URL": "https://sinhala.adaderana.lk/news.php?nid=106070", "Category": null, "Parent URL": null}