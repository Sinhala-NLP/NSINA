{"Source": "Adaderana", "Timestamp": "April 30, 2017 09:20 am", "Headline": "වියළි කාලගුණය නිසා  ජල විදුලි නිෂ්පාදනය පහල වැටිලා", "News Content": "පවතින වියළි කාලගුණික තත්ත්වය හේතුවෙන් ජල විදුලි නිෂ්පාදනය පහල වැටී ඇති බව විදුලිබල හා පුනර්ජනනීය බලශක්ති අමාත්‍යාංශය පවසයි. ජල විදුලිය නිෂ්පාදනය සඳහා පවතින ජල ධාරිතාව සියයට 31යි දශම 4 දක්වා පහත බැස ඇති බව එම අමාත්‍යාංශය ප්‍රකාශ කළේය. මේ අතර වියළි කාලගුණික තත්ත්වය හේතුවෙන් විදුලි භාවිතය ද ඉහළ ගොස් තිබේ. ඒකක මිලියන 38ක්ව පැවති දිවාකාලයේ විදුලි ඉල්ලූම ඒකක මිලියන 45 දක්වා සියයට 18යි දශම 4කින් ඉහළ ගොස් තිබේ.රාත්‍රී කාලයේ දී මෙගාවොට් 2470කින් විදුලි ඉල්ලුම ඉහළ ගොස් ඇති බව අමාත්‍යාංශය පැවසුවේය.පසුගිය සදුදා රාත්‍රිෙය් ඉතිහාසයේ වැඩිම විදුලි ඉල්ලුම වාර්තා වී ඇති අතර එය මෙගාවොට් 2450ක් බව වාර්තා වේ. මෙම තත්ත්වය මත විදුලිය අරපරිස්සමෙන් භාවිත කරන ලෙස අමාත්‍යාංශය සියලු පාරිභෝගිකයින්ගෙන් ඉල්ලා සිටියි. මේ අතර මැයි මස 02 වැනිදා සිට කර්මාන්ත ශාලාවල පවතින විදුලි ජනන යන්ත්‍ර ක්‍රියාත්මක කිරීම අනිවාර්යය කර තිබේ. මීතොටමුල්ල සම්ප්‍රේෂණ පද්ධතිය යථා තත්ත්වයට පත් කිරීම එළඹෙන 06 වැනිදා අවසන් කරන බව අමාත්‍යාංශය සඳහන් කළේය. මේ අතර නොරොච්චෝලේ ගල් අගුරු තාප විදුලි බලාගාරයෙන් පිටවන පාරිසරික බලපෑම් පිළිබඳ ඇගයීම් ආරම්භ කර තිබේ. එම ගල් අගුරු බලාගාරයෙන් සිදුවන හානී සම්බන්ධයෙන් ගනු ලැබු අධිකරණ ක්‍රියාමාර්ගවලට අනුව එහි පාරිසරික බලපෑම් පිළිබඳ ඇගයීමක් සිදුකරන ලෙස මහජන උපයෝගීතා කොමිසමට නියම කර තිබේ.", "URL": "https://sinhala.adaderana.lk/news.php?nid=72636", "Category": null, "Parent URL": null}