{"Source": "Adaderana", "Timestamp": "May 10, 2018 07:00 am", "Headline": "අල්ලස් මුදලක් ලබා ගැනීමේ චෝදනාවට විදුලි අධාකාරීවරයෙකු අත්අඩංගුවට", "News Content": "ලංකා විදුලිබල මණ්ඩලයේ නිකවැරටිය ප්‍රාදේශීය කාර්යාලයට අනුයුක්තව රාජකාරී කරන විදුලි අධාකාරීවරයෙකු අල්ලස් හෝ දූෂණ චෝදනා විමර්ශන කොමිෂන් සභාවේ නිළධාරීන් විසින් අත්අඩංගුවට ගෙන තිබේ. රුපියල් 20,000ක මුදලක් අල්ලස් ලෙස ලබාගැනීමේ චෝදනාව මත විදුලි අධිකාරීවරයා අත්අඩංගුවට ගත් බව අල්ලස් හෝ දූෂණ චෝදනා විමර්ශන කොමිෂන් සභාව සඳහන් කළේය. පොතුහැර ප්‍රදේශයේ පදිංචි ව්‍යාපාරිකයෙකු විසින් නිකවැරටිය, හීලෝගම ප්‍රදේශයේ පවත්වාගෙන යන සත්ව ආහාර නිෂ්පාදනය කිරීමේ මධ්‍යස්ථානයකට, තෙකලා විදුලිය ලබාදීමට අවශ්‍ය කටයුතු සිදුකර දීම සඳහා විදුලි අධිකාරීවරයා විසින් රුපියල් 20,000ක මුදලක් අල්ලස් වශයෙන් ඉල්ලා තිබේ. සැකකරු විසින් කුරුණෑගල, කදිරේෂන් මාවතේ, රන්තලිය හංදියේදී අදාළ මුදල ලබාගන්නා අවස්ථාවේදී ඊයේ (09) පස්වරුවේ අල්ලස් කොමිසමේ නිලධාරීන් විසින් මෙම අත්අඩංගුවට ගැනීම සිදුකර ඇති බව වාර්තා වේ. අත්අඩංගුවට ගත් සැකකරු විමර්ශන වලින් අනතුරුව කුරුණෑගල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=88818", "Category": null, "Parent URL": null}