{"Source": "Adaderana", "Timestamp": "January 3, 2013 12:08 pm", "Headline": " පාර්ලිමේන්තු තේරීම් කාරක සභාවට කිසිදු නීතිමය බලයක් නෑ", "News Content": "අගවිනිසුරු,ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග චෝදනා විමර්ශනය කිරීම සඳහා පත්කරන ලද පාර්ලිමේන්තු තේරීම් කාරක සභාවට කිසිදු නීතිමය බලයක් නොමැති බව අභියාචනාධිකරණය නියෝග කර තිබේ. ශ්‍රේෂ්ඨාධිකරණය විසින් ඒ පිළිබඳ අභියාචනාධිකරණයට ලබාදී ඇති අර්ථනිරූපනය එය වන බව අද (03) අභියාචනාධිකරණය සඳහන් කළ බව අද දෙරණ අධිකරණ වාර්තාකරු පවසයි. අගවිනිසුරු,ආචාර්ය ශිරාණි බණ්ඩාරනායක මහත්මිය විසින් ගොනු කරන ලද පෙත්සම් දෙකක් විභාගයට ගනිමින් අභියාචනාධිකරණය විසින් මෙම නියෝගය ලබාදී තිබේ. ශ්‍රේෂ්ඨාධිකරණය හෝ අභියාචනාධිකරණ විනිසුරුවරයෙකුට එරෙහි චෝදනා විමසුම එකී විනිසුරුවරුන්ගේ අයිතිවාසිකම්වලට හා අධිකරණ පද්ධතියට දැඩි ලෙස බලපෑම් එල්ල කරන බැවින් එවැනි චෝදනා ඇත්නම් විභාග කළ යුත්තේ අධිකරණමය බලයක් ඇති ආයතනයක් විසින් බව අභියාචනාධිකරණය විසින් පෙන්වා දී ඇත. ඒ අනුව අගවිනිසුරුවරියට එරෙහි චෝදනා විමසීම සඳහා පත් කළ පාර්ලිමේන්තු තේරීම් කාරක සභාව පත් කර ඇත්තේ ආණ්ඩුක්‍රම ව්‍යවස්ථාවේ 107 (1) ව්‍යවස්ථාව හා පාර්ලිමේන්තු ස්ථාවර නියෝග 78 (ඒ) පදනම් කරගෙන බව අභියාචනාධිකරණයේ අදහස වී තිබේ. එබැවින් පාර්ලිමේන්තු ස්ථාවර නියෝග 78 (ඒ) යනු නීතියක් නොවන බැවින් ඒ මගින් පත් කරන ලද කමිටුවකට අධිකරණ බලයක් නොපවත්නා බව සඳහන්ය. එබැවින් අගවිනිසුරුවරියට එරෙහි චෝදනා විමසීම සඳහා පාර්ලිමේන්තුව විසින් කළ යුතුව ඇත්තේ අධිකරණ බලයක් හිමි මණ්ඩලයක් හෝ ආයතනයක් ස්ථාපිත කිරීම බව අධිකරණයේ නිගමනය වන බව අප අධිකරණ වාර්තාකරු කියා සිටියි. අභියාචනාධිකරණ සභාපති එස්. කන්දරාජා, අනිල් ගුණරත්න,ඒ. ඩබ්ලිව්. සලාම් යන ත්‍රිපුද්ගල විනිසුරු මඩුල්ල විසින් ශ්‍රේෂ්ඨාධිකරණයේ අර්ථ නිරූපණ අනුව මෙම නියෝගය ලබාදී තිබේ. අගවිනිසුරුවරියට එරෙහිව දෝෂාභියෝග යෝජනාවක් ගෙන ඒමේ සූදානමක් පවතින බවට නිල නොවන ආරංචි මාර්ගවලින් යම් යම් පුවත් පළවුවද නිල වශයෙන් ඒ පිළිබඳ කරළියට පැමිණියේ ඉකුත් වසරේ ඔක්තෝම්බර් මස 30 වන දින ජනාධිපති මහින්ද රාජපක්ෂ මහතා‍ගේ ප්‍රධානත්වයෙන් රැස්වුණු සන්ධාන පක්ෂ නායකයින්ගේ රැස්වීමේදීය. ඉන්පසු අගවිනිසුරු ශිරාණි බණ්ඩාරනායක මහත්මියට එරෙහි දෝෂාභියෝගය එක්සත් ජනතා නිදහස් සන්ධාන මන්ත්‍රීවරුන් 117 දෙනෙකුගේ අත්සනින් යුතුව කතානායකවරයාට භාරදෙන ලද්දේ නොවැම්බර් මස 01 වනදාය. නොවැම්බර් මස 06 වන දින චෝදනා 14 න් යුතු දෝෂාභියෝග යෝජනාව කතානායකවරයා විසින් පාර්ලිමේන්තුවට ඉදිරිපත් කරන ලදී. අගවිනිසුරුවරියට එරෙහි දෝෂාභියෝග චෝදනා විමර්ශනය කිරීම සඳහා පත්කිරීමට නියමිත තේරීම් කාරක සභාවට සාමාජිකයින් 11 දෙනකු ඇතුළත් වන බව පාර්ලිමේන්තු ආරංචි මාර්ග විසින් අනාවරණය කරනු ලැබුවේ නොවැම්බර් මස 07 වන දාය. කමිටුවේ සාමාජිකයින් සංඛ්‍යාව 9 ක් බව මීට පෙරාතුව වාර්තාවී තිබුණි. කෙසේ වෙතත් ආණ්ඩු පක්ෂයෙන් මන්ත්‍රීවරුන් 7 දෙනකුද, විපක්ෂයෙන් මන්ත්‍රීවරුන් 4 දෙනකුද නියෝජනය වන සේ ඒ ඒ පක්ෂ සාමාජිකයින් නම්කර එවන ලෙස කතානායකවරයා විසින් ආණ්ඩු පක්ෂයේ ප්‍රධාන සංවිධායක දිනේෂ් ගුණවර්ධන මහතාටද, විපක්ෂයේ ප්‍රධාන සංවිධායක ජෝන් අමරතුංග මහතාටද දන්වා යවා තිබුණි. අගවිනිසුරු , ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝ චෝදනා විමර්ශනය කිරීම සඳහා පත් කළ පාර්ලිමේන්තු තේරීම් කාරක සභාවේ සභාපතිවරයා ලෙස අමාත්‍ය අනුර ප්‍රියදර්ශන යාපා මහතා පත්කරන ලද්දේ නොවැම්බර් මස 14දාය. අදාළ තේරීම් කාරක සභාව සඳහා ආණ්ඩු පක්ෂය නියෝජනය කරමින් අනුර ප්‍රියදර්ශන යාපා, නිමල් සිරිපාල ද සිල්වා, සුසිල් ප්‍රේමජයන්ත, විමල් වීරවංශ, ඩිලාන් පෙරේරා, රාජිත සේනාරත්න, යන අමාත්‍යවරුන් සහ නියොමාල් පෙරේරා නියෝජ්‍ය අමාත්‍යවරයා නම් කරන ලද අතර විපක්ෂය නියෝජනය කරමින් මෙම තේරීම් කාරක සභාවට නම් කර ඇත්තේ ජෝන් අමරතුංග, ලක්ෂ්මන් කිරිඇල්ල, විජිත හේරත් සහ ආර්. සම්බන්දන් යන මන්ත්‍රීවරුන් පත්කරන ලදී. පාර්ලිමේන්තු තේරීම් කාරක සභාව හමුවේ අගවිනිසුරුවරිය විසින් පළමු වරට කරුණු දැක්වීම කරන ලද්දේ නොවැම්බර් මස 23 දාය. එසේම දෙසැම්බර් මස 06 වන දින පාර්ලිමේන්තු තේරීම් කාරක සභාව හමුවට පැමිණි අගවිනිසුරුවරිය එකී තේරීම් කාරක සභාව පිළිබඳ පැහැදීමක් නොමැති බව පවසා චෝදනා විමර්ශනය කෙරුණු අතරතුරදී පිටත්ව ගියාය. පාර්ලිමේන්තු තේරීම් කාරක සභාවේ විපක්ෂයේ සාමාජිකයින් හා තේරීම් කාරක සභාවේ සභාපතිවරයා අතර ඇතිවූ මත ගැටුමක් හේතුවෙන් නොවැම්බර් මස 07 වන දින විපක්ෂයේ නියෝජිතයින් කමිටුව හැරයන බව නිල වශයෙන් නිවේදනය කරන ලදී. කෙසේ වෙතත් පාර්ලිමේන්තු තේරීම් කාරක සභාවේ වාර්තාව එහි සභාපති, අමාත්‍ය අනුර ප්‍රියදර්ශන යාපා මහතා විසින් පාර්ලිමේන්තුවට ඉදිරිපත් කරන ලද්දේ දෙසැම්බර් 08 දාය. එහෙත් එම වාර්තාවේ සඳහන් වූයේ චෝදනා 5න් චෝදනා 3 ට ඇය වැරදිකරු බවට තහවුරුවී ඇති බවයි. එයින් ඉක්බිතිව අගවිනිසුරුවරිය, පාර්ලිමේන්තු තේරීම් කාරක සභාව අභියෝගයට ලක්කරමින් අභියාචනාධිකරණය හමුවේ පෙත්සම් දෙකක් ගොනු කරන ලද අතර අභියාචනාධිකරණය විසින් කතානායකවරා ප්‍රමුඛ පාර්ලිමේන්තු තේරීම් කාරක සභාවේ සියලුම සාමාජිකයින්ට අධිකරණය හමුවේ පෙනී සිටින ලෙස නියෝග කෙරිණි. එහෙත් ආණ්ඩු පක්ෂයේ නියෝජිතයින් මෙන්ම එක්සත් ජාතික පක්ෂයේ නියෝජිතයින් අධිකරණය හමුවේ පෙනී නොසිටින බව නිල වශයෙන් ප්‍රකාශයට පත් කළ අතර ජ.වි.පෙ නියෝජිතයා සහ ද්‍රවිඩ ජාතික සන්ධානයේ නියෝජිතයා අධිකරණය හමුවට පැමිණ කරුණු දැක්වීමට මේවන විට කැමැත්ත පළ කර තිබේ. තත්ත්වය මෙසේ තිබියදී අද (03) දින ප්‍රකාශයට පත්වූයේ එකී පෙත්සම් පිළිබඳ සැලකිල්ල යොමුකරමින් අභියාචනාධිකරණය විසින් දෙනු ලැබූ නියෝගයකි.", "URL": "https://sinhala.adaderana.lk/news.php?nid=30461", "Category": null, "Parent URL": null}