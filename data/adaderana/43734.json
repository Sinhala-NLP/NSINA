{"Source": "Adaderana", "Timestamp": "June 4, 2014 02:39 pm", "Headline": "ආණ්ඩුව නැතැයි කීවත් අවබෝධතාවය නිසා මුදල් කප්පාදු කරනවා ", "News Content": "රජය කවර කතා පැවසුවත් අධ්‍යාපනය සඳහා වෙන්කරන මුදල් අඩු කිරීමට ජාත්‍යන්තර මූල්‍ය අරමුදල හා එකඟතාවයකට එළඹ ඇතැයි එක්සත් ජාතික පක්ෂ පාර්ලිමේන්තු මන්ත්‍රී එරාන් වික්‍රමරත්න මහතාද අවධාරණය කරයි. සිරිකොත පක්ෂ මූලස්ථානයේදී අද පෙරවරුවේ පැවැති මාධ්‍ය හමුවකදී ඔහු මේ බව පැවසීය. ජාත්‍යන්තර මූල්‍ය අරමුදල හා එළඹ ඇති එකඟතාවයට අනූව ආණ්ඩුව අධ්‍යාපනය සඳහා වෙන්කරන මුදල් කප්පාදු කර ඇතැයි විපක්ෂනායක රනිල් වික්‍රමසිංහ මහතා පසුගියදා පැවසීමෙන් පසු අධ්‍යාපන අමාත්‍ය බන්දුල ගුණවර්ධන මහතා අදාළ චෝදනාව ප්‍රතික්ෂේප කරමින් කියා සිටියේ එවැනි ගිවිසුමක් නැති බවයි. ජාත්‍යන්තර මූල්‍ය අරමුදල ද අදාළ චෝදනාව ප්‍රතික්ෂේප කර තිබුණි. මේ අතර අධ්‍යාපන ඇමතිවරයා ගිවිසුම මෙන්ම අවබෝධතාවය ද පටලවාගෙන ඇතැයි එජාප මන්ත්‍රී අකිල විරාජ් කාරියවසම් මහතා ද අනතුරුව පැවැති මාධ්‍ය හමුවකදී කියා සිටියේය. අද මේ ගැන යළි සිහිපත් කළ එජාප මන්ත්‍රී එරාන් වික්‍රමරත්න මහතා පෙන්වාදුන්නේ අධ්‍යාපනය සඳහා වෙන්කරන මුදල් කප්පාදු කර නැති නම් අධ්‍යාපන ක්ෂේත්‍රයේ මේ තරම් ප්‍රශ්න ඇති වන්නේ කෙසේ ද පිළිබඳවයි. පාසලකට ළමුන් ඇතුළත් කර ගැනීමේ සිට විශ්වවිද්‍යාල පද්ධතිය දක්වාම ගැටලු රැසක් පැන නැගී ඇති බවත් එම ගැටලු විසඳීමට ආණ්ඩුව ප්‍රමාණවත් ක්‍රියාමාර්ගයක් අනුගමනය නොකරන බවද ඔහු පැවසුවේය. පාසලකට ළමයෙකු ඇතුළත් කර ගැනීමේදී ස්ථීර පදිංචිය, ඉඩම් ඔප්පු වැනි සහතික රැසක් ඉදිරිපත් කළ යුතු බවත් මේ නිසා කුලී නිවාසවල සිටින මව්පියන් දැඩි අපහසුතාවට පත්ව ඇති බවත් හෙතෙම කියා සිටියේය. කුලියට සිටියද ළමයා ළමයාම බැවින් එමගින් පවා ළමුන්ට අධ්‍යාපනය ලබා ගැනීමේ නිදහස අහිමිකර ඇතැයි පෙන්වාදුන්නේය. ළමයෙකුට පුටුවක් ඩෙස්ක් එකක් ලබාදීමට තරම්වත් ආණ්ඩුවට නොහැකි බවත් අසල්වැසි ඉන්දියාව අධ්‍යාපනය ලබන ළමයෙකුට පරිගණකයක් පවා ලබාදීමට ඉන්දීය රජය සමත්ව ඇති බවත් ඔහු කියා සිටියේය. මහ බැංකු වාර්තාවට අනූව අධ්‍යාපනය සඳහා වෙන්කරන මුදල් අඩුවී ඇතැයි පැහැදිලි වන බවද පැවසූ එරාන් වික්‍රමරත්න මන්ත්‍රීවරයා සරසවි ආචාර්යවරුන් ඊයේ යළි වෘත්තීය ක්‍රියාමාර්ගයක නිරත වීම ගැන ද අදහස් පළ කළේය. ආචාර්යවරුන්ට සිය ගැටලු ගැන උපකුලපතිවරයා සමග පවා සාකච්ඡා කිරීමට නොහැකි නම් මෙය සංවේදී රජයක් වන්නේ කෙසේදැයි ප්‍රශ්න කළේය. මේ අතර තමිල්නාඩු මහ ඇමති ජයලලිතා ජයරාම් දෙමළ ඊළමක් පිහිටුවීමට ජනමත විචාරණයක් පැවැත්විය යුතු බවට කර ඇති ප්‍රකාශය ගැන මාධ්‍යවේදියෙකු ප්‍රශ්න කළ විට රට බෙදීමට එජාපය විරුද්ධ බවත් උගත් පාඩම් වාර්තාවේ නිර්දේශ ක්‍රියාත්මක කිරීම මෙම ගැටලුවට විසඳුමක් බවත් පෙන්වාදුන්නේය. මෙම මාධ්‍ය හමුව ආරම්භ කිරීමට පෙර සම සෞඛ්‍ය උපාධිය කප්පාදුව ගැන රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා ඇතුළු නිලධාරීන් විපක්ෂනායක රනිල් වික්‍රමසිංහ මහතා සමග ද සාකච්ඡාවක් පැවැත්වීය. එම සාකච්ඡාවේදී සමන් රත්නප්‍රිය මහතා පැවසුවේ අදාළ ගැටලුව සම්බන්ධයෙන් ජනාධිපතිවරයා සමග ඊයේ පැවැති සාකච්ඡාවේදී ක්‍රෙඩිට් අගය මත පදනම්ව විසඳුමක් ලබාදුන් බව පැවසුණත් ඒ ගැන ද ගැටලුවක් ඇති බවයි. මෙම ක්‍රමවේදය ගැන උසස් අධ්‍යාපන ඇමති එස්.බී. දිසානායක මහතා සමග සාකච්ඡාවක් පැවැත්වීමට අවශ්‍ය බවද ඔහු කියා සිටියේය.", "URL": "https://sinhala.adaderana.lk/news.php?nid=43734", "Category": null, "Parent URL": null}