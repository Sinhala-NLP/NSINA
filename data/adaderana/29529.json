{"Source": "Adaderana", "Timestamp": "November 27, 2012 03:48 pm", "Headline": "බුද්ධංගලට විදුලිවැටක්", "News Content": "අම්පාර, බුද්ධංගල අභය භූමිය ප්‍රදේශයේ කිලෝමීටර් 40ක් දිග විදුලි වැටක් ඉදිකිරීමට වන ජීවි සංරක්ෂණ දෙපාර්තමේන්තුව තීරණය කර තිබේ. බුද්ධංගල අභය භූමියට අයත් වළඳාපිටිය වැව සහ රජවැව අතර මෙම විදුලි වැට ඉදිකිරීමට නියමිතය. වන අලි තර්ජන, ප්‍රදේශවාසීන් අභය භූමියට ගවයින් ඇතුළු කිරීම හා සතුන් දඩයම් කිරීම හේතුවෙන් අභය භූමිය ආශ්‍රිතව ඉදිකර තිබු විදුලි වැටට 2009 වසරේදී හානී සිදුව තිබුණි. මේ හේතුවෙන් අභය භූමිය තුළ සිදුවන සතුන් දඩයම් කිරීම් වැළැක්වීම සහ මිනිසුන්ට වන අලින්ගෙන් සිදුවන හානිය අවම කිරීමේ අරමුණින් මෙම නව විදුලි වැට ඉදිකරන බව වන ජීවි දෙපාර්තමේන්තුව සඳහන් කළේය. මේවන විට විදුලිවැට ඉදිකිරීමේ කටයුතු ආරම්භ කර ඇති අතර මෙම වසර අවසන් වීමට පෙර එම කටයුතු අවසන් කිරීමට නියමිතය.", "URL": "https://sinhala.adaderana.lk/news.php?nid=29529", "Category": null, "Parent URL": null}