{"Source": "Adaderana", "Timestamp": "August 10, 2015 04:24 pm", "Headline": "සිසුවියන්ගේ නේවාසිකාගාරයට ඇතුළුවෙන්න ගිය රියදුරු මාට්ටු", "News Content": "සබරගමුව විශ්වවිද්‍යාලයේ කාන්තා නේවාසිකාගාරයට ඇතුළුවීමට උත්සාහ කළ සැකකටයුතු පුද්ගලයෙක් අත්අඩංගුවට ගෙන තිබේ.ඊයේ රාත්‍රි අදාළ පුද්ගලයා නේවාසිකාගාරයට ඇතුළුවීමට උත්සාහ දරා ඇති බවට සරසවි සිසුවියන් දෙදෙනෙකු බලංගොඩ පොලිසියට කළ පැමිණිල්ලක් මත සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.අත්අඩංගුවට ගෙන ඇත්තේ සමනලවැව විදුලි බලාගාරයේ රියදුරෙකු ලෙස කටයුතු කරන 26 හැවිරිදි පුද්ගලයෙකි.මේ අතර එම විශ්වවිද්‍යාලයේ සිසුවෙකුට පහරදීමේ චෝදනාව මත පුද්ගලයෙකු අත්අඩංගුවට ගෙන ඇත.බලංගොඩ, පඹහින්න ප්‍රදේශයේ අවන්හලක් තුළදී ඊයේ රාත්‍රියේ එම පහරදීම සිදු කර ඇත.අත්අඩංගුවට ගෙන ඇත්තේ අදාළ අවන්හලේ හිමිකරු වන අතර බහින්බස්වීමක් දුරදිග යාමෙන් පහරදීම සිදුව ඇති බව වාර්තා වේ.බලංගොඩ පොලිසිය මේ සම්බන්ධ වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=53159", "Category": null, "Parent URL": null}