{"Source": "Adaderana", "Timestamp": "March 4, 2014 05:12 pm", "Headline": "ලාදුරු නැවත හිස ඔසවලා", "News Content": "ඇතැම් ඉලක්කගත ප්‍රතිපත්ති වැඩසටහන් ක්‍රියාත්මක කිරීමේ දී සිදුකෙරෙන පසු විපරම්වල දුර්වලතාවන් හේතුවෙන් ලාදුරු වැනි රෝග ඉහළ ගොස් ඇති බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. ලාදුරු රෝගය සම්බන්ධයෙන් ආදර්ශ රෝග මර්දන වැඩපිළිවෙළක් පළාත් 5ක අද සිට ක්‍රියාත්මක කිරීම ආරම්භ වු අතර එහි සමාරම්භක අවස්ථාවට එක්වෙමින් සෞඛ්‍ය අමාත්‍ය මෛත්‍රිපාල සිරිසේන මහතා මේ බව පැවසීය. ඒ අනුව බස්නාහිර, දකුණ වයඹ සහ නැගෙනහිර යන පළාත් සඳහා මෙම ආදර්ශ ලාදුරු මර්දන වැඩසටහන ක්‍රියාත්මක කිරීමට නියමිතය. මෙම අවස්ථාවට එක්වෙමින් වැඩිදුරටත් අදහස් දැක්වු සෞඛ්‍ය අමාත්‍ය මෛත්‍රිපාල සිරිසේන මහතා පැවසුවේ මීට වසර කිහිපයකට පෙර ලාදුරු රෝගය සම්පූර්ණයෙන්ම තුරන් කිරීම පිළිබඳ අප සෑහීමකට පත්ව සිටි නමුත් පසුගිය වසර කිහිපය තුළ නැවතත් ලාදුරු රෝගයේ වර්ධනයක් පෙන්නුම් කරන බවයි.", "URL": "https://sinhala.adaderana.lk/news.php?nid=41539", "Category": null, "Parent URL": null}