{"Source": "Adaderana", "Timestamp": "August 12, 2014 10:35 pm", "Headline": "හෙට කොළඹ පෙළපාලි තහනම් ", "News Content": "කොටුව, පිටකොටුව ප්‍ර දේශය අවට හෙට(13) දිනය තුළ සංවිධාන කිහිපයකට කිසිදු විරෝධතාවයක් සිදුනොකරන ලෙස කොළඹ මහේස්ත්‍රාත් අධිකරණය විසින් වාරණ නියෝගයක් නිකුත් කර තිබේ. ඒ අනුව හෙට දිනය තුළ බොදු බල සේනා සංවිධානය, සිහළ රාවය සංවිධානය, තව්හීඩ් ජමාත් සංවිධානය යන සංවිධාන වලට බලපැවැත්වෙන පරිදි අදාළ නියෝගය ලබා දී ඇති බව වාර්තා වෙයි. එම සංවිධාන විසින් හෙට දිනයේ පෙළපාලි සහ විරෝධතා ව්‍යාපාර පැවැත්වීමට සැළසුම් කර ඇති බවට ලද තොරතුරු අනුව පිටකොටුව පොලිසිය විසින් අධිකරණය වෙත දැනුම් දී තිබේ. අදාළ ඉල්ලීම සළකා බැලීමෙන් අනතුරුව කොළඹ මහේස්ත්‍රාත් අධිකරණය මෙම අතුරු තහනම් නියෝගය නිකුත් කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේය.", "URL": "https://sinhala.adaderana.lk/news.php?nid=45309", "Category": null, "Parent URL": null}