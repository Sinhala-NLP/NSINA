{"Source": "Adaderana", "Timestamp": "January 29, 2016 06:34 pm", "Headline": " මම මාධ්‍යවේදීන්ට තර්ජනය කළේ නෑ", "News Content": "පාර්ලිමේන්තුවේ දී ඊයේ (28) තමන් විසින් සිදු කළ ප්‍රකාශයෙන් මාධ්‍යවේදීන්ට කිසිදු තර්ජනයක් සිදු නොකළ බව අග්‍රාමාත්‍ය රනිල් වික්‍රමසිංහ මහතා අද (29) පාර්ලිමේන්තුවේ දී ප්‍රකාශ කර තිබේ.අග්‍රාමාත්‍යවරයා, අමාත්‍යාංශ නිවේදනය යටතේ ප්‍රකාශයක් කරමින් මේ බව පැවසූ බව රජයේ ප්‍රවෘත්ති දෙපාර්තමේන්තුව පවසයි.අග්‍රාමාත්‍යවරයා එහිදී වැඩිදුරටත් මෙසේද පැවසූ බව එහි සඳහන්ය.\"මම ඊයේ(28) මාධ්‍යවේදීන්ට තර්ජනය කළා යැයි සභාවේ මන්ත්‍රීවරයකු පවසා තිබෙනවා. මම කිසිම තර්ජනයක් කර නෑ. එක එක ඒවා පිටුපස ඉන්නේ කවුද කියලා මම නම් කළා. ඒක අපේ අයිතියක් නොවෙයි ද? මේ අය ඉල්ලනවා තොරතුරු දැනගැනීමේ පනතක් ගේන්න කියලා, ගෙනාවාම තවත් තොරතුරු දැනගන්න පුළුවන්. ඕන කෙනෙක් නම් කරන්න පුළුවන්, මේ අය නම් කරන්න බෑ.මම මාධ්‍ය ඇතුළෙන් එන අදහස් මෙතැන ප්‍රකාශ කළේ. දේශපාලඥයන්ගේ අදහස් නොවෙයි. මාධ්‍යයෙත් බමුණුකුලයක් තිබෙනවා. ඒ බමුණුකුලයට තේරෙන්නේ නෑ. ඒ අය දැන් වසලයෝ වී ඇති බව. මාධ්‍යයේම ඉන්නවා මාධ්‍ය නිදහසට සටන් කළ අය. ඒ ගොල්ල තමයි කියන්නේ. මම කාටවත් තර්ජනය කළේ නෑ. පත්තරවලට මන්ත්‍රීවරු නම් කරන්න පුළුවන් නම් අපිට මාධ්‍යවේදීන් නම් කරන්න බැරි ඇයි? බමුණුකුලය අපිට වැඩක් නෑ\" මේ අතර නව නීතිපතිවරයෙකු පත් කිරීමට පෙර ඒ සම්බන්ධයෙන් ශ්‍රී ලංකා නීතිඥ සංගමය සමගද සාකච්ඡා කරන බව අගමැති රනිල් වික්‍රමසිංහ මහතා අද කියා සිටියේය.නීතිපතිවරයා පත් කිරීමට ප්‍රමාදවීම සම්බන්ධයෙන් සන්ධාන මන්ත්‍රී දිනේෂ් ගුණවර්ධන මහතා ඇසූ ප්‍රශ්නයකට පිළිතුරු දෙමින් අගමැතිවරයා මේ බව පැවසීය.මේ සඳහා සුදුසු පුද්ගලයන් නම් කිරීමේ බලය ජනපති සතු බවද ස්විට්සර්ලන්ත සංචාරය නිසා නාම යෝජනා ප්‍රමාද වූ බවද දැන් ඒ ගැන සාකච්ඡා කරගෙන යන බවද අගමැතිවරයා එහිදී කියා සිටියේය.", "URL": "https://sinhala.adaderana.lk/news.php?nid=56771", "Category": null, "Parent URL": null}