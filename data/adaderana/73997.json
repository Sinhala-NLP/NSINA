{"Source": "Adaderana", "Timestamp": "June 7, 2017 01:34 pm", "Headline": "පොසොන් පෙරහැර නිසා තිස්සමහාරාමයේ  විශේෂ වාහන සැලැස්මක් ", "News Content": "ඓතිහාසික තිස්සමහාරාම පොසොන් මහ පෙරහැර හේතුවෙන් අද(7) සිට තිස්සමහාරාම අවට ප්‍රදේශයේ විශේෂ රථ වාහන සැලැස්මක් ක්‍රියාත්මක බව පොලීසිය පවසයි. අද(7) රාත්‍රී 07.00 සිට මධ්‍යම රාත්‍රී 12.00 දක්වාත් හෙට රාත්‍රී 07.00 සිට අළුයම 02.00 දක්වාත් මෙම විශේෂ රථ වාහන සැලැස්ම ක්‍රියාත්මක බව පොලීසිය සඳහන් කළේය. ඒ අනුව එම කාලය තුල කොළඹ සිට කතරගම දක්වා පැමිණෙන වාහන සඳහා තිස්සවැව බැම්ම මාර්ගය භාවිත කළ හැකි අතර කතරගම සිට කොළඹ බලා ගමන් ගන්නා වාහන මහජන හන්දියෙ සිට රබර් වත්ත මාර්ගයේ ගමන් කළ හැකි බව සඳහන්වේ. මේ අතර කතරගම සිට සිතුල්පවුව දක්වා පැමිණෙන වාහන ජූල් පල්ලම හන්දියෙන් ජපන්ගෙ පාර, යෝධ කන්ඩියෙන් වමට හැරී සිතුල්පවුව මාර්ගය භාවිත කිරීමට හැකියාව පවතී. කොළඹ සිට සිතුල්පවුවට ගමන් ගන්නා වාහන වැලිගත්ත, 10 කොළනිය හන්දියෙන් දකුණට හැරී කිරින්ද හන්දියෙන් යෝධ කණ්ඩිය හරහා සිතුල්පවුව පාර භාවිත කළ හැකි බව පොලීසිය සඳහන් කළේය. එමෙන්ම රත්නපුර - බදුල්ල දෙසින් ගමන් ගන්නා වාහන ලුණුගම්වෙහෙර වටරවුමෙන් අළුත්පාර ඔස්සේ කතරගම මාර්ගයට පිවිසිමට ද හැකියාව පවතින බව සඳහන්වේ.", "URL": "https://sinhala.adaderana.lk/news.php?nid=73997", "Category": null, "Parent URL": null}