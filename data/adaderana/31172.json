{"Source": "Adaderana", "Timestamp": "January 29, 2013 07:56 am", "Headline": "පක්ෂයේ තීරණවලට සහයෝගය දිය යුතුයි", "News Content": "එක්සත් ජාතික පක්ෂය ගනු ලබන තීන්දු තීරණවලට පක්ෂයේ සියලු සාමාජිකයින් සහයෝගය ලබාදිය යුතු බව එම පක්ෂයේ මහලේකම් තිස්ස අත්තනායක මහතා පවසයි. එක්සත් ජාතික පක්ෂයේ ඉදිරි වැඩ කටයුතු පිළිබඳව විශේෂ සාකච්ඡාවක් ඊයේ (28) පස්වරුවේ සිරිකොත පක්ෂ මූලස්ථානයේ දී පැවැත්විණි. මෙම අවස්ථාවට එක්සත් ජාතික පක්ෂයේ හිටපු නියෝජ්‍ය නායක සජිත් ප්‍රේමදාස මහතා ද සහභාගී වී තිබේ. එහිදී සියලු දෙනා ඒකමතිකව පක්ෂය ගනු ලබන තීන්දු තීරණවලට සහයෝගය ලබාදීමට එකඟතාව පළ කළ බව තිස්ස අත්තනායක මහතා සඳහන් කළේය. මේ අතර 2010 වසරේ එක්සත් ජාතික පක්ෂයෙන් පාර්ලිමේන්තුවට තේරීපත්ව දෝෂාභියෝග යෝජනාවට පක්ෂව ඡන්දය ප්‍රකාශ කළ මන්ත්‍රීවරුන්ට නිදහසට කරුණු ඉදිරිපත් කිරීම සඳහා තවත් සති දෙකක කාලයක් ලබාදී ඇත. අදාළ මන්ත්‍රීවරුන්ගේ ඉල්ලීම්වලට අනුව මෙම අතිරේක කාලය ලබාදීමට තීරණය කළ බව තිස්ස අත්තනායක මහතා සඳහන් කළේය.", "URL": "https://sinhala.adaderana.lk/news.php?nid=31172", "Category": null, "Parent URL": null}