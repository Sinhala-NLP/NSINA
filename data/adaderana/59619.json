{"Source": "Adaderana", "Timestamp": "April 29, 2016 10:13 am", "Headline": "ගුවන් යානය ආපසු හැරවූ  හේතුව හෙළිවෙයි", "News Content": "මීට දෙසතියකට පමණ ඉහතදී සිංගප්පූරු‍වේ සිට මෙරටට පැමිණීමට ගුවන් ගතවූ ශ්‍රීලංකන් ගුවන්‍ සේවයට අයත් යානයක් ආරක්ෂක හේතුන් මත නැවතත් එරට චැන්ගි ගුවන් තොටුපළට ගොඩබැස්සවීමේ සැබැ තතු හෙළිව තිබේ.යූ.එල් 309 දරණ ශ්‍රීලංකන් ගුවන් යානය පසුගිය 14 වැනිදා 7ට සිංගප්පූරුවෙන් පිටත්ව ශ්‍රී ලංකාව බලා ගමන් ආරම්භ කර තිබිණ.ටික වේලාවකට පසු එහි ගමන් මළු කුටීරයේ ඇති වූ ගින්නක් සමග එම යානය එරට චැංගි ගුවන් තොටුපළට ගොඩබැස්සූ බව වාර්තා විය.කෙසේ වුවද එය නැවත පරික්ෂා කිරීමෙන් අනතුරුව පැය 3ක පමණ ප්‍රමාදයකින් පසුව යළි ශ්‍රී ලංකාව බලා පිටත්ව තිබුණි.ගමන් මළු කුටීරයේ තිබූ butane නැමැති ගෑස් විශේෂයක් නිසා එහි ගින්නක් හටගත් බව ඉන් පිළිස්සුම් තුවාල ලැබූ 22 හැවිරිදි සේවකයෙකු මේ ගැන සිංගප්පූරු පොලීසියට ඊයේ ලබාදුන් ප්‍රකාශයක් මගින් සනාථ කර ඇත.එම ප්‍රකාශයට අනූව සිංගප්පූරුවේ පැවැති සූපවේදි තරඟයකට සහභාගි වූ ශ්‍රී ලාංකිකයින් 5 දෙනෙකු එහි රැගෙන ගිය ඉවුම් පිහුම් උපකරණ අතර මෙම ගිනි ඇවිළෙන සුළු ගෑස් විශේෂය ද තිබී ඇතැයි සඳහන්ය.ගුවන් ගමන් නීතිය යටතේ මෙවැනි ද්‍රව්‍ය ගුවනින් ගෙනයාම සම්පූර්ණයෙන් තහනම් බව පැවසෙන අතර සිද්ධියත් සමග අදාළ ශ්‍රී ලාංකිකයින් පස්දෙනාගෙන් තිදෙනෙකුට ගුවන් තොටුපළ ආරක්ෂක අංශ දැඩි ලෙස අවවාද කර ඇත.එසේම ඔවුන්ගේ සියලූම ඉවුම් පිහුම් උපකරණ ද ගුවන් යානයෙන් ඉවත් කිරීමෙන් පසුව එම යානයට නැවත ශ්‍රී ලංකාව බලා පියාසර කිරීමට ඉඩදී තිබේ.", "URL": "https://sinhala.adaderana.lk/news.php?nid=59619", "Category": null, "Parent URL": null}