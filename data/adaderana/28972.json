{"Source": "Adaderana", "Timestamp": "November 6, 2012 11:44 pm", "Headline": "සිංහයින්ට ජය", "News Content": "සංචාරක නවසීලන්ත කණ්ඩායම හා ශ්‍රී ලංකාව අතර පැවති තෙවන එක්දින ක්‍රිකට් තරඟය කඩුලු 7 න් ජයග්‍රහණය කිරීමට ශ්‍රී ලංකා කණ්ඩායම සමත් විය. කාසියේ වාසිය දිනූ ශ්‍රී ලංකා කණ්ඩායම පළමුවෙන් පන්දුවට පහරදීමට නවසීලන්ත කණ්ඩායමට ආරාධනා කළේය. ඇදහැළුණු වර්ෂාවත් සමග තරඟයට බාධා එල්ල වූ අතර එහිදී තරඟය පන්දුවාර 33 ට සීමා කිරීමට තීරණය කෙරිණි. ඒ අනුව පළමුවෙන් පන්දුවට පහරදුන් නවසීලන්ත කණ්ඩායම නියමිත පන්දුවාර 33 අවසානයේ දී කඩුලු 6 ක් දැවී රැස්කර ගත් ලකුණු සංඛ්‍යාව ලකුණු 188 කි. එහිදී ඩක්වත් ලුවිස් න්‍යාය අනුව තරඟයේ ජයග්‍රහණය සඳහා ශ්‍රී ලංකාව ලකුණු 197 ක් රැස් කර ගත යුතුව තිබිණි. ඒ අනුව පිළිතුරු ඉනිම ක්‍රීඩා කළ ශ්‍රී ලංකා කණ්ඩායම පන්දුවාර 31 යි එක් පන්දුවක් තුළ සිය ඉලක්කය හඹා යාමට සමත්වූයේ කඩුලු 3 ක් පමණක් දැවී තිබියදීය. ඊට ඇන්ජලෝ මැතිව්ස් එක් කළ ලකුණු 54 හා තිලකරත්න ඩිල්ෂාන් නොදැවී රැස් කළ ලකුණු 102 ද ඇතුළත්ය. එය එක්දින තරඟයක දී තිලකරත්න ඩිල්ෂාන් රැස්කළ 14 වන ශතකය විය. එහිදී විශිෂ්ට පිතිහරඹයක යෙදුණු තිලකරත්න ඩිල්ෂාන් තරඟයේ වීරයා සම්මානයට හිමිකම් ලැබීය. සංචාරක නවසීලන්ත කණ්ඩායම හා ශ්‍රී ලංකා කණ්ඩායම අතර පැවති එක්දින තරඟ 3 න් එක් තරඟයක් වර්ෂාව හේතුවෙන් නවතා දැමූ අතර අනෙක් තරඟ 2 ජයග්‍රහණය කිරීමට ශ්‍රී ලංකා කණ්ඩායම සමත් වී තිබේ. මේ අනුව තරඟ 5 න් යුතු තරඟාවලියේ 2 ට 0 ක් ලෙස ශ්‍රී ලංකා කණ්ඩායම ඉදිරියෙන් පසුවෙයි.", "URL": "https://sinhala.adaderana.lk/news.php?nid=28972", "Category": null, "Parent URL": null}