{"Source": "Adaderana", "Timestamp": "May 15, 2012 11:18 am", "Headline": "පිටි කෑම කිලෝ 16 ට අඩු කිරීම රජයේ ඉලක්කයයි", "News Content": "මෙරට වාර්ෂික ඒක පුද්ගල තිරිගු පිටි පරිභෝජනය කිලෝග්‍රෑම් 26 සිට 16 දක්වා අඩුකිරීම රජයේ ඉලක්කය බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. මේ වන විට මෙරට සහල් පරිභෝජනය ඉහළ ගොස් තිබීම මෙම ඉලක්ක ගත වැඩපිළිවෙලට හේතුව බව අද දෙරණට අදහස් දක්වමින් ආර්ථික සංවර්ධන අමාත්‍යවරයා සඳහන් ක‍ළේය. මේ අතර රජය විසින් කෘෂි කර්මාන්තය සඳහා ලබාදෙන සහනාධාර හේතුවෙන් සහල් නිෂ්පාදනය ඉහළ ගොස් තිබේ. විශේෂයෙන්ම ගොවීන් විසින් නිෂ්පාදනය කරන වී රජය මැදිහත් වී සෘජුවම මිලදීගැනීමත් සමග වෙළෙඳපොළ තුළ සහල් මිල පහළ මට්ටමක පවත්වා ගැනීමට හැකි බව රජය පවසයි. ඒ අනුව ඉතා අඩුමිලට පාරිභෝගිකයන්ට සහල් මිලදීගැනීමේ හැකියාව පවතියි. මෙම තත්ත්වය තුළ දැනට භාවිත කරන තිරිගු පිටි පරිභෝජනය අවම කිරීමට හැකියාව ලැබෙන බව ආර්ථික සංවර්ධන අමාත්‍ය බැසිල් රාජපක්ෂ මහතා මෙහිදි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24260", "Category": null, "Parent URL": null}