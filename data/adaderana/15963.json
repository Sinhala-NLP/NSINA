{"Source": "Adaderana", "Timestamp": "May 8, 2011 09:21 am", "Headline": "හොර පාරෙන් රට පටවා එල්.ටී.ටී.ඊයට පණපෙවූ සැකකරු දින 90 ක් රඳවයි", "News Content": "පුද්ගලයින් නීතීවිරෝධී ලෙස විදේශ ගත කොට එයින් ලැබෙන මුදල් එල්.ටී.ටී.ඊ සංවිධානය ප්‍රතිනිර්මාණය කිරීමේ කාර්යයට යෙද වූ බවට සැකපිට අත්අඩංගුවට ගත් දෙමළ ජාතිකයෙකු රඳවා ගෙන ප්‍රශ්න කිරීමට කොළඹ මහේස්ත්‍රාත් අධිකරණය පොලිසියට අවසර ලබා දී තිබේ. මෙම සැකකරු වව්නියාව ප්‍රදේශයේ දී විශේෂ පොලිස් කණ්ඩායමක් විසින් අත්අඩංගුවට ගනු ලැබිණි.. අපරාධ පරීක්ෂණ දෙපාර්තමේන්තුව අධිකරණයට වාර්තාවක් ඉදිරිපත් කරමින් සඳහන් කර සිටියේ මොහු වන්නි මානූෂික මෙහෙයුම අවසානයේ දී පලාඑන එල්.ටී.ටී.ඊ සාමාජිකයින් ආරක්ෂක හමුදා අත්අඩංගුවට පත් වීමට ඉඩ නොදී බහු දින ධීවර යාත්‍රා වලින් විදේශ ගත කළ බවට තොරතුරු හෙළි වී ඇති බවයි. එමෙන්ම සාමාන්‍ය පුද්ගලයින් ද බහුදින ධීවර යාත්‍රා වලින් ඔස්ට්‍රේලියාව ඇතුළු රට වලට නීතී විරෝධී අයුරින් ප්‍රවාහනය කර ලැබෙන මුදල් විනාශ වී තිබෙන එල්.ටී.ටී.ඊ සංවිධානය ප්‍රතිනිර්මාණය කිරීමේ කාර්යය සඳහා යොදවා ඇති බවට තොරුතුරු ලැබී ඇති බවද පොලිසිය අධිකරණයට දැනුම් දී ඇත. මෙම කටයුතු පිළීබඳ තවදුරටත් ප්‍රශ්න කිරීමට අවශ්‍ය බවට අපරාධ පරීක්ෂණ දෙපාර්තමේන්තුව කළ ප්‍රකාශය පිළිගත් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු දින 90 කාලයක් තවදුරටත් රඳවා තබා ගැනීමට පොලිසියට අවසර ලබා දෙනු ලැබුණි.", "URL": "https://sinhala.adaderana.lk/news.php?nid=15963", "Category": null, "Parent URL": null}