{"Source": "Adaderana", "Timestamp": "March 15, 2018 06:54 am", "Headline": "‍අල්ලස් ලබාගැනීමේ චෝදනාවට ආයුර්වේද දෙපාර්තමේන්තුවේ නිලධාරීන් 2 ක් අත්අඩංගුවට", "News Content": "අල්ලස් ලබාගැනීමේ චෝදනාව මත මහරගම ආයුර්වේද දෙපාර්තමේන්තුවේ නිලධාරීන් දෙදෙනෙකු අල්ලස් හෝ දූෂණ චෝදනා විමර්ශන කොමිෂන් සභාව විසින් අත්අඩංගුවට ගෙන තිබේ. මහරගම ආයුර්වේද දෙපාර්තමේන්තුවට අනුයුක්තව සේවය කරන නීති නිලධාරියෙකු සහ සූත්‍ර කමිටු සාමාජිකයෙකු වන ආයුර්වේද වෛද්‍යවරයෙකු මෙලෙස අත්අඩංගුවට ගෙන ඇති බව වාර්තා වේ. රුපියල් 50,000ක මුදලක් අල්ලස් ලෙස ලබාගැනීමේ චෝදනාව මත මහරගම ආයුර්වේද දෙපාර්තමේන්තු කාර්යාලයේදී මෙම සැකකරුවන් දෙදෙනා අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් විසින් අත්අඩංගුවට ගෙන තිබේ. ආයුර්වේද නිෂ්පාදන සමාගමක් සඳහා වාර්ෂික බලපත්‍රය ලබාගැනීම සඳහා ඊට අදාළ අනුමැතිය ලබාදීමට රුපියල් ලක්ෂ 03ක මුදලක් අල්ලස් ලෙස අත්අඩංගුවට ගත් සැකකරුවන් විසින් ඉල්ලා ඇති බව වාර්තා වේ. එම මුදල රුපියල් ලක්ෂ දෙකහමාර දක්වා අඩු කරගෙන, ඉන් අත්තිකාරම් ලෙස රුපියල් 50,000ක් ලබාගන්නා අවස්ථාවේදී මෙම අත්අඩංගුවට ගැනීම සිදුකර තිබේ. අත්අඩංගුවට ගත් මහරගම ආයුර්වේද දෙපාර්තමේන්තුවේ නිලධාරීන් දෙදෙනා අද (15) දින කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=85714", "Category": null, "Parent URL": null}