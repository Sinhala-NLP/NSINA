{"Source": "Adaderana", "Timestamp": "January 11, 2013 04:12 pm", "Headline": "දෝෂාභියෝගයට මම ඡන්දය දෙන්නේ නෑ", "News Content": "අධිකරණය, ව්‍යවස්ථාදායකය හා විධායකය යන ආයතන තුන අතර නිර්මාණය වී ඇති ගැටුම නිමා කළ යුතු බව අමාත්‍ය ඩිව් ගුණසේකර මහතා පවසයි. මෙවැනි තත්ත්වයක් යටතේ කුමන ආණ්ඩුවක් බලයට පැමිණිය ද කුමන ජනාධිපතිවරයෙක් බලයට පත්වූවද කුමන අගවිනිසුරුවරයෙක් පත්කරනු ලැබූව ද ගැටලුවට විසඳුමක් නොලැබෙන බව හෙතෙම කියා සිටියි. මේ හේතුවෙන් ශ්‍රී ලංකා කොමියුනිස්ට් පක්ෂය ලෙස තම පක්ෂයේත් තමන්ගේත් ස්ථාවරය වන්නේ දෝෂාභියෝගයට අදාළ ඡන්දයේ දී ඡන්දය භාවිතා නොකිරීම බව අමාත්‍යවරයා අද පාර්ලිමේතුවේ සභාගත කරන ලද නිවේදනයක දැක්වෙයි. ප්‍රජාතන්ත්‍රවාදය ශක්තිමත් කිරීමට ව්‍යවස්ථාව, විධායකය, මෙන්ම අධිකරණය යන ත්‍රිවිධ ක්ෂේත්‍රයන් තුළ ගෞරවය ආරක්ෂා කළ යුතුව ඇති බවත් අමාත්‍යවරයා පෙන්වාදෙයි. ව්‍යවස්ථාදායකයේ උත්තරීතර බව ආරක්ෂා කරනවා සේම අධිකරණයේ ස්වාධීනත්වය ද ගෞරවය ද ආරක්ෂා කළ යුතුව ඇති බවත් එකී වගකීම ව්‍යවස්ථාදායකය විසින් පැහැර හැර ඇති බවත් හෙතෙම නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=30675", "Category": null, "Parent URL": null}