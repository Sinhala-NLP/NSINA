{"Source": "Adaderana", "Timestamp": "July 23, 2011 12:31 pm", "Headline": "පොලිසියෙන් දෙන තාවකාලික හැඳුනුම්පත භාවිතයට අවසර ලැබෙයි", "News Content": "කිලිනොච්චි දිස්ත්‍රික්කයේ සහ මුලතිවු දිස්ත්‍රික්කයේ තුනුක්කායි ප්‍රාදේශීය සභා බල ප්‍රදේශයේ ඡන්ද හිමියන් වෙත පොලිස් දෙපාර්තමේන්තුව නිකුත් කර ඇති තාවකාලික හැඳුනුම්පත ඡන්දය ප්‍රකාශ කිරීම සඳහා පිළිගත් හැඳුනුම්පතක් ලෙස භාවිත කිරීමට මැතිවරණ කොමසාරිස්වරයා අවසර ලබා දී තිබේ. වෙනත් කිසිදු වලංගු හැඳුනුම්පතක් නොමැති අදාළ බල ප්‍රදේශවල ඡන්ද දායකයින්ට පොලිස් දෙපාර්තමේන්තුව නිකුත් කළ තාවකාලික හැඳුනම්පත ඡන්දය ප්‍රකාශ කිරීමේ දී භාවිත කිරීමට අවසර ලබාදෙන බව මැතිවරණ කොමසාරිස් මහින්ද දේශප්‍රිය මහතා පැවසුවේය. ඡන්ද පොළෙහි ඇතිවන ප්‍රමාදයන් වළක්වා ගැනීම සඳහා තම ප්‍රදේශයේ ග්‍රාම නිලධාරියා වෙත අදාළ හැඳුනුම්පත ඉදිරිපත් කර 2010 ඡන්ද හිමි නාමලේඛනයේ සඳහන් අනු අංකය සටහන් කරගෙන යාම වැදගත් වන බව මැතිවරණ කොමසාරිස්වරයා පවසයි. 2010 ඡන්ද හිමි නාමලේඛනයේ ලියාපදිංචි ඡන්ද දායකයෙකු නම් නිල ඡන්ද දැන්වීම් පත්‍රිකා නොමැතිව වුව ද වලංගු හැඳුනුම්පත් ඉදිරිපත් කර ඡන්දය ප්‍රකාශ කිරීමට හැකියාව ඇති බව කොමසාරිස්වරයා සඳහන් කරයි.", "URL": "https://sinhala.adaderana.lk/news.php?nid=17582", "Category": null, "Parent URL": null}