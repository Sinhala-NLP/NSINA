{"Source": "Adaderana", "Timestamp": "March 21, 2013 08:16 am", "Headline": "ශ්‍රී ලංකාවට එරෙහිව ඡන්දය අදයි", "News Content": "එක්සත් ජාතීන්ගේ මානව හිමිකම් කවුන්සිලයට ශ්‍රී ලංකාව සම්බන්ධයෙන් අමෙරිකාව විසින් ඉදිරිපත් කර ඇති යෝජනාව පිළිබඳ වූ ඡන්ද විමසීම අද (21) සිදු කිරීමට නියමිතව තිබේ. ස්විස්ටර්ලන්තයේ ජිනීවා නුවර එක්සත් ජාතීන්ගේ මානව හිමිකම් කවුන්සිලයේ 22 වැනි සැසිවාරයට ශ්‍රී ලංකාව සම්බන්ධයෙන් නව යෝජනාවක් අමෙරිකාව විසින් පසුගියදා ඉදිරිපත් කරන ලදී. ඒ අනුව එක්සත් ජාතින්ගේ මානව හිමිකම් කවුන්සිලයේදී ජිනීවා වේලාවෙන් අද (21) පෙරවරුවේ මෙම ඡන්ද විමසීම සිදු කිරීමට නියමිතව ඇතැයි සඳහන්ය. අදාළ ඡන්දය සඳහා මානව හිමිකම් කවුන්සිලයේ සාමාජික රටවල් 47 ක් සුදුසුකම් ලබා සිටියි. එම රටවල් 47න් බහුතරය බටහිර රටවල් නොවන බවත් රටවල් 33ක් තුන්වන ලෝකයේ රටවල් බවත් ඔවුන්ගේ සහය ලබාගැනීමට නොහැකි වුවහොත් ලංකාව ගිය ග‍මනේ විශාල අඩුවක් පෙන්නුම් කරනු ඇති බවත් ප්‍රවීන දේශපාලන විචාරක ආචාර්ය දයාන් ජයතිලක මහතා පවසයි. ඡන්දය වූ කලී විභාගයකට පෙනී සිට ප්‍රතිඵල බලාපොරොත්තු වීමක් හා සමාන යැයිද ඔහු කීවේය. ශ්‍රී ලංකාව සම්බන්ධයෙන් ඉදිරිපත් වී ඇති මෙම යෝජනාව පිළිබඳව ඊයේ දිනයේදී මානව හිමිකම් කවුන්සිලයේදී බොහෝ රටවල් අදහස් පළ කර ඇති බව වාර්තා වේ. එහිදී ශ්‍රී ලංකා රජය විසින් රට තුළ ජාතික සංහිඳියාව ගොඩ නැගීමට ගෙන ඇති ක්‍රියාමාර්ග පිළිබඳව රටවල් රැසකින් ප්‍රසාදය පළවී තිබේ. රුසියාව, තායිලන්තය, වෙනිසියුලාව, චීනය, කියුබාව, මියන්මාරය, වියට්නාමය ශ්‍රී ලංකාවට පක්ෂව අදහස් පළ කර ඇති බව වාර්තා වේ. අමෙරිකාව, මහා බ්‍රිතාන්‍ය සහ කැනඩාව ශ්‍රී ලංකාවට එරෙහිව අදහස් පළ කර ඇති අතර නෝර්වේ රාජ්‍යය මධ්‍යස්ථ අදහස් පළ කර ඇත.", "URL": "https://sinhala.adaderana.lk/news.php?nid=32593", "Category": null, "Parent URL": null}