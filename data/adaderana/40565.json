{"Source": "Adaderana", "Timestamp": "January 22, 2014 05:38 pm", "Headline": "චෝදනා එල්ලවන්නේ ලංකාවට නෙවෙයි ආණ්ඩුවටයි ", "News Content": "ජාත්‍යන්තරයෙන් මානව හිමිකම් චෝදනා එල්ල වන්නේ ලංකාවට නොවන බවත්, එම චෝදනා එල්ලවන්නේ මේරටේ ආණ්ඩුවට බවත් එ.ජා.ප. පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. යුද්ධය ජයග්‍රහණය කළද ආණ්ඩුව විසින් මෙරටේ හමුදාව ජාත්‍යන්තරය ඉදිරියේ අමාරුවේ දමා ඇති බව අද(22) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම රටේ සිදුවන ප්‍රශ්න සම්බන්ධයෙන් ආණ්ඩුව විසින් කමිටු පත්කරන බවත්, අලුත්ම කමිටුව වැලිකඩ බන්ධනාගාර ගැටුමේ කමිටුව බවත්, නමුත් රැඳවියන් විසින් රැඳවියන්ටම වෙඩි තබාගත් බව එම කමිටු වාර්තාව මගින් කියා ඇති බවද ඒ මහතා එහිදී අවධාරණය කළේය. තවද මේ රටේ ඉතා උග්‍රලෙස මාධ්‍ය මර්දනයක් පවතින බවද කිරිඇල්ල මහතා එහිදී පෙන්වා දුන්නේය. මානව හිමිකම් සම්බන්ධයෙන් රජය ජීනිවාවලදී කොටුවෙන බවත්, එයට හේතුව රජයේම වැරදි සහගත තත්ත්වයන් බවත්, හෙතෙම කීවේය. එසේම රජය විසින් මානව හිමිකම් සම්බන්ධයෙන් සොයා බලා කටයුතු කරන බව ජාත්‍යන්තරයට පැහැදිලි පොරොන්දු දී ඇති බවද ඔහු කියා සිටියේය. තවද අසල්වැසි ඉන්දියාව පවා ලංකාව සමඟ නොමැති බවත්, ඉන්දියාව සමඟ සුහදත්වයෙන් වැඩ කටයුතු කළ යුතු බවත් ඒ මහතා එහිදී පෙන්වා දුන්නේය. එසේම කිසියම් ප්‍රශ්න සහගත තත්ත්වයක් වූ විට ලංකාව වෙනුවෙන් කතා කිරීම සඳහා ආණ්ඩුව විසින් රටවල් පෙළගැස්විය යුතු බවත්, ලංකාව වෙනුවෙන් කතා කිරීමට ලෝකයේ පිලිගත් රටක් නොමැති බවත් කිරිඇල්ල මහතා එම අවස්ථාවේදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=40565", "Category": null, "Parent URL": null}