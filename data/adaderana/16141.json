{"Source": "Adaderana", "Timestamp": "May 16, 2011 06:46 pm", "Headline": " පිල්ලෙයාන්ගේ දකුණු අත-ප්‍රදීප් මාස්ටර් අත්අඩංගුවට", "News Content": "ටී.එම්.වී.පී යේ දේශපාලන කමිටු සාමාජික,නැගෙනහිර පළාත් සභා මන්ත්‍රී ප්‍රදීප් මාස්ටර් නමැති අය මඩකළපුව පොලීසිය විසින් අද(16)පස්වරුවේ අත්අඩංගුවට ගෙන තිබේ. කිසිදු හේතු දැක්වීමකින් තොරව පුද්ගලයෙකු අත්අඩංගුවට ගැනීමේදී පිළිපැදිය යුතු මූලික නීතිමය කරුණු හෝ සැලකිල්ලට නොගෙන මෙම අත්අඩංගුවට ගැනීම සිදුවී ඇතැයි නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතා පවසයි. පසුගිය දිනවල මඩකළපුව ප්‍රදේශයේ සිදුවූ වෙඩිතැබීම් හා ඇතැම් අපරාධවලට අදාළ කිසිවෙකුත් අත්අඩංගුවට ගැනීමට පොලීසිය අසමත්වීම නිසා කිසිදු වගවිභාගයකින් තොරව එකී අපරාධ චෝදනා ප්‍රදීප් මාස්ටර්ට එල්ල කිරීමේ සූදානමක් පවතින බවද ප්‍රධාන අමාත්‍යවරයා අද දෙරණට කියා සිටියේය. මෙම අත්අඩංගුවට ගැනීම තමන් තරයේ හෙලාදකින බවත් මේ පිළිබඳ නීතිමය වශයෙන් ඉදිරි ක්‍රියා මාර්ග ගැනීමට තමන් පසුබට නොවන බවත් චන්ද්‍රකාන්තන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16141", "Category": null, "Parent URL": null}