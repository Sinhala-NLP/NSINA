{"Source": "Adaderana", "Timestamp": "October 20, 2012 08:32 pm", "Headline": "රාගම ඇලේවත්තේදී පුද්ගලයෙක් පැහැර ගනී", "News Content": "රාගම, ඇලේවත්ත ප්‍රදේශයේදී අද (20) පස්වරුවේ පුද්ගලයෙකු පැහැර ගැනීමට ලක්ව තිබේ. යතුරු පැදියෙන් නිවෙසට යමින් සිටියදී සුදු පැහැති වෑන් රථයකින් පැමිණි පිරිසක් මාර්ගය හරස්කර ස්වාමියාට පහරදී තම සැමියා පැහැරගෙන ගිය බව ඔහුගේ බිරිඳ පවසයි. පැහැර ගැනීමට පැමිණි පිරිස තමාට ද තර්ජනය කළ බවත් එක් පුද්ගලයෙකුගේ අතේ ගිනි අවියක් තිබු බවත් ඇය සඳහන් කර තිබේ. මේ පිළිබඳව දුරකතන අංක 119 ඔස්සේ පොලිස් හදිසි ඇමතුම් අංශයට දන්වා සිටි බවත් එසේම මහබාගේ හා පෑලියගොඩ පොලීසියට ද පැමිණිලි කළ බවත් එම කාන්තාව පවසයි. පැහැර ගැනීමට පැමිණි පිරිස අතර පොලිස් නිලධාරියෙකු සිටින බවට ද ඇය චෝදනා කරයි. කෙසේ වෙතත් එසේ පැහැර ගැනීමට පැමිණි පුද්ගලයින් අතර පොලිස් නිලධාරියෙකු සිටින බවට කර ඇති ප්‍රකාශය සම්බන්ධයෙන් පරීක්ෂණ ආරම්භ කර ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පවසයි. එහෙත් පොලීසියට අදාළ කාන්තාව කළ පැමිණිල්ලේ සඳහන් පරිදි ඊට පොලිස් නිලධාරියෙකු සම්බන්ධ යැයි සඳහනක් කර නොමැති බව ද ජයකොඩි මහතා කියා සිටියේය. මෙම සිද්ධිය සම්බන්ධයෙන් විශේෂ පරීක්ෂණයක් පැවැත්වෙන බව ද ඔහු පැවසුවේය.", "URL": "https://sinhala.adaderana.lk/news.php?nid=28469", "Category": null, "Parent URL": null}