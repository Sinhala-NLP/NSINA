{"Source": "Adaderana", "Timestamp": "November 15, 2013 12:40 pm", "Headline": "කතාව නොව වැදගත් ක්‍රියාවයි", "News Content": "ලොව පුරා සිදුවූ ව්‍යවසන ගැන සිහිපත් කරමින් සිටිනවාට වඩා සිදුවිය යුත්තේ ඒවාට ප්‍රතිචාර දැක්වීම යැයි පොදු රාජ්‍ය මණ්ඩයේ නායිකා එළිසබෙත් රැජින නියෝජනය කරමින් ශ්‍රී ලංකාවට පැමිණි චාල්ස් කුමාරයා 23 පොදුරාජ්‍ය මණ්ඩලයීය නායක සමුළුව විවෘත කරමින් පැවසීය. පොදුවේ රටවල් මුහුණ පා සිටින ගැටලුවලට විසඳුම් ලබාදීමට පොදුරාජ්‍ය මණ්ඩලය මැදිහත්වීමේ අවශ්‍යතාවයද හෙතෙම එහිදී පෙන්වාදුන්නේය. සුනාමිය නිසා ශ්‍රී ලංකාවට දැඩි දුෂ්කරතාවකට මුහුණ පෑමට සිදුවූ බව චාල්ස් කුමාරයා පැවසීය. 2005 වසරේදී තමන් ශ්‍රී ලංකාවේ කළ සංචාරයේදී එය දුටු බවත් ව්‍යවසනයෙන් පීඩාවට පත්වූවන් යළි නගාසිටුවීම ගැන බොහෝ දෙනා සමග අදහස් හුවාමාරු කරගත් බවත් ඔහු කීවේය. කෙසේ හෝ සුනාමියෙන් පසු ශ්‍රී ලංකාව මේවන විට ලබාගෙන ඇති සංවර්ධනය ගැන සතුටට පත්වන බව ද ඔහු පැවසීය. එලිසබෙත් රැජින නියෝජනය කරමින් පොදුරද සමුළුවට සහභාගි වීමට ලැබීම ගැන සතුට පළ කළ චාල්ස් කුමාරයා මහ රැජිනගේ සුභ පැතුම්ද සමුළුවට එක් කළේය.", "URL": "https://sinhala.adaderana.lk/news.php?nid=38858", "Category": null, "Parent URL": null}