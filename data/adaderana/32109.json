{"Source": "Adaderana", "Timestamp": "March 4, 2013 03:14 pm", "Headline": "මාතර-කතරගම දුම්රිය මඟේ පළමු අදියර ඇරඹෙයි", "News Content": "මාතර-කතරගම දුම්රිය මාර්ගයේ ඉදිකිරීම් ව්‍යාපෘතියේ පළමු අදියර ආරම්භ කිරීමට මුදල් හා ක්‍රමසම්පාදන අමාත්‍යංශය පියවර ගෙන තිබේ. මෙම දුම්රිය මාර්ගය අදියර 3 න් සාදා නිම කිරීමට පියවර ගෙන ඇති බව එම අමාත්‍යංශය සදහන් ක‍ළේය. ඒ අනුව මෙම දුම්රිය මාර්ගයේ පළමු අදියර වන මාතර සිට බෙලිඅත්ත දක්වා වූ කොටස ඉදිකිරීමට චීන ජනරජය මුදල් ආධාර ලබා දීමට එකඟතාව පළ කොට තිබේ. මේ සදහා චීන ජන රජය එහි ආනයන අපනයන බැංකු හරහා අමෙරිකානු ඩොලර් මිලියන 278.2 ක මුදලක්, 2% ක පොලී අනුපාතිකයක් යටතේ ලබාදීමට නියමිතය. මාතර සිට බෙලිඅත්ත දක්වා වූ කිලෝමිටර 26.75 ක කොටසේ නව දුම්රිය ස්ථාන 04 ක් ඇතුළු පාලම්, ගුවන් පාලම් සහ දුම්රිය හරස් මාර්ග ද මෙම මුදලින් ඉදිකිරීමට නියමිත බව මුදල් හා ක්‍රමසම්පාදන අමාත්‍යංශය සදහන් කළේය.", "URL": "https://sinhala.adaderana.lk/news.php?nid=32109", "Category": null, "Parent URL": null}