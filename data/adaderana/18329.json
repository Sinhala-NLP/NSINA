{"Source": "Adaderana", "Timestamp": "August 26, 2011 09:24 pm", "Headline": "හදිසිය ඉවත් කිරීම ගැන ඉන්දියාවේ ප්‍රසාදය", "News Content": "ශ්‍රී ලංකා රජය හදිසි නීතිය ඉවත් කිරීමට කටයුතු කිරීම සම්බන්ධව ඉන්දීය රජය අද(26) සිය ප්‍රසාදය පළකර ඇති බව විදෙස් මාධ්‍ය වාර්තා සඳහන් කරයි. ‍ එමෙන්ම සිවිල් යුද ගැටුම් පැවති කාල සීමාව තුළ මානව හිමිකම් කඩවීමේ චෝදනා සම්බන්ධව විනිවිදභාවයකින් යුක්තව විමර්ශන කටයුතු සිදුකිරීම සම්බන්ධව ද ඉන්දියාව අවධාරණය කර තිබේ. ‍ නමුත් ශ්‍රී ලංකාව සමග පවතින මිත්‍රත්වය බිඳදැමීමේ අවශ්‍යතාවයක් නොවන බවත්, අවතැන් වූ ජනතාව නැවත පදිංචි කිරීමේ කටයුතු සඳහා රජය සහය දැක්වීම සිදුකරන බවත් ඉන්දීය විදේශ අමාත්‍ය එස්. එම්. ක්‍රිෂ්ණා මහතා ප්‍රකාශ කර ඇත. ‍ හදිසි නීතිය ඉවත්කිරීමට පියවර ගන්නා බව ඊයේ(25) පාර්ලිමේන්තුවේදී විශේෂ ප්‍රකාශයක් සිදුකරමින් ශ්‍රී ලංකා ජනාධිපති මහින්ද රාජපක්ෂ මහතා සඳහන් කළේය.", "URL": "https://sinhala.adaderana.lk/news.php?nid=18329", "Category": null, "Parent URL": null}