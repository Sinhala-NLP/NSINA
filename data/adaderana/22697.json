{"Source": "Adaderana", "Timestamp": "March 9, 2012 04:17 pm", "Headline": "උකුණන් මර්දන ඖෂධයකට තහනමක්  ", "News Content": "උකුණන් මර්දනය සඳහා භාවිත කළ \"ලින්ඩේන්\" නම් ඖෂධය මෙරට භාවිත කිරීම තහනම් කර තිබේ. විලවුන් උපකරණ හා ඖෂධ නියාමන අධිකාරියේ අධ්‍යක්ෂවරයා විසින් අදාළ බාහිර ආලේපන ඖෂධය තහනම් කර ඇති බව ‍දැනුම් දී ඇති බව සෞඛ්‍ය අමාත්‍යාංශය පවසයි. \"ලින්ඩේන්\" ඖෂධයේ අඩංගු රසායනය දීර්ඝ කාලීනව භාවිත කිරීම හරහා භයානක සෞඛ්‍ය ප්‍රශ්න ඇතිකරන බව මෑතකදී තහවුරු කරගෙන තිබීම මෙම තීරණයට හේතු වී තිබේ. කෘමිනාශකයක් ලෙස ද යොදාගන්නා අදාළ ඖෂධය කෘෂිකාර්මික භාවිතයෙන් ඉවත් කිරීමට 2009 වසරේ දී ස්ටොක්හෝම් සම්මුති මණ්ඩලය විසින් තීරණය කර තිබුණි. එහෙත් බාහිර ආලේපන ඖෂධයක් ලෙස එය 2015 වසර දක්වා භාවිත කිරීමට අවසර දී තිබුණ ද ශ්‍රී ලංකාවේ එම ඖෂධය වහාම ක්‍රියාත්මක වන පරිදි තහනම් කිරීමට තීරණය කළ බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=22697", "Category": null, "Parent URL": null}