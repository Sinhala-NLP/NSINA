{"Source": "Adaderana", "Timestamp": "June 28, 2011 05:15 pm", "Headline": "විනිසුරු නිවාඩුයි-ෆොන්සේකාගේ නඩුව 6 ට කල්යයි", "News Content": "දෙවන යුධ අධිකරණ තීන්දුවට එරෙහිව සරත් ෆොන්සේකා මහතා ඉදිරිපත් කළ අභියාචනය විභාග කිරීම කල් දමා තිබේ. අදාළ පෙත්සම අද කැඳවු අවස්ථාවේ ත්‍රිපුද්ගල අභියාචනාධිකරණ විනිසුරු මඩුල්ලේ සභාපති එරික් බස්නායක මහතා සඳහන් කර සිටියේ විනිසුරු මඩුල්ලේ සාමාජික විනිසුරු උපාලි අබේරත්න මහතා නිවාඩු ලබා සිටින බැවින් අද දින නඩු විභාගයට සහභාගී නොවන බවයි. ඒ අනූව නඩු විභාගය ලබන 6 වන දින දක්වා කල්දැමීමට අධිකරණය තීන්දු කළ බව අද දෙරණ අධිකරණ වාර්තාකරු සඳහන් කරයි. එදිනට විත්තිකාර සරත් ෆොන්සේකා මහතා අධිකරණයට ඉදිරිපත් කරන ලෙස ද විනිසුරු මඩුල්ල බන්ධනාගාර නිලධාරීන්ට දැනුම් දී තිබේ. සරත් ෆොන්සේකා මහතාට දෙවන යුධ අධිකරණය මඟින් මාස 30ක සිරදඩුවමක් පනවා තිබේ. එම දඩුවම පනවා ඇති ආකාරය නීතියට පටහැනි බැවින් එය අහෝසි කර තමා චෝදනා වලින් නිදහස් කිරීමේ නියෝගයක් නිකුත් කරන ලෙස සරත් ෆොන්සේකා මහතා අදාළ පෙත්සමෙන් ඉල්ලා සිටියි.", "URL": "https://sinhala.adaderana.lk/news.php?nid=17063", "Category": null, "Parent URL": null}