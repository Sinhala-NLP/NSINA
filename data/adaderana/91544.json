{"Source": "Adaderana", "Timestamp": "June 26, 2018 07:20 pm", "Headline": "මාතර වෙඩි තැබීමේ ඇස නොගැටුණු සංවේදී කතාව", "News Content": "කඹුරුපිටිය, විල්පිට ප්‍රදේශයේදී පොලිස් විශේෂ කාර්ය බලකාය සමඟ ඇති වූ වෙඩි හුවමාරුවකදී පාතාල නායකයකු වන මාකදුරේ මදුෂ්ගේ ප්‍රධාන ගෝලයෙකු ලෙස සැලකෙන මානෙල් රෝහණ නොහොත් තිලක් ජීවිතක්ෂයට පත්ව තිබේ. මේ අතර සැඟව සිටින පාතාල සාමාජිකයන් දෙදෙනකු සොයා විල්පිට රක්ෂිතයේ අද දිනයේත් සෝදිසි මෙහෙයුමක් දියත් කෙරුණි. කඹුරුපිටිය ප්‍රදේශයේ අවිගත් කණ්ඩායමක් සැරිසරන බවට පොලිස් විශේෂ කාර්ය බලකායට ලැබුණු තොරතුරකට අනුව ඊයේ(25) රාත්‍රී 7.45ට පමණ කඹුරුපිටිය - අකුරැස්ස මාර්ගයේ විල්පිට ප්‍රදේශයේදී මාර්ග බාධක යොදා සෝදිසි කිරීමට පියවර ගැනුණි. එම අවස්ථාවේ අකුරැස්ස දෙස සිට කඹුරුපිටිය දෙසට ධාවනය වූ ත්‍රිරෝද රථයකට නවත්වන ලෙස පොලිස් විශේෂ කාර්ය බලකාය අණ කළද එය නොනවත්වා ධාවනය කර තිබේ. ඒ අනුව පොලිස් විශේෂ කාර්ය බලකායේ නිලධාරීන් ජීප් රථයකින් එම ත්‍රිරෝද රථය හඹා ගොස් ඇති අතර අදාල ත්‍රිරෝද රථයේ පිරිස් එය කැළෑබද ප්‍රදේශයකට ධාවනය කර අනතුරුව විශේෂ කාර්ය බලකා නිලධාරීන්ට වෙඩි තැබීමට පටන් ගෙන තිබෙනවා. පොලිස් විශේෂ කාර්ය බලකායද ඊට ප්‍රතිප්‍රහාර එල්ල කර තිබෙන අතර ත්‍රිරෝද රථයේ ගමන් ගත් පුද්ගලයෙකු ඉන් තුවාල ලබා ඒ අසල වැටී සිටියදී පොලිසිය විසින් සොයාගැණුනි. කෙසේ වෙතත් ඔහු කඹුරුපිටිය රෝහලට ඇතුළත් කරන විටත් මියගොස් සිටි බව පොලීසිය පැවසුවේය. මෙලෙස ජීවිතක්ෂයට පත්ව ඇත්තේ හේවාසුදු අකුරුගේ මානෙල් රෝහණ නොහොත් තිලක් නමැත්තා බව පසුව අනාවරණ වී තිබේ. මොහු මාකදුරේ මදුෂ් නමැති පාතාල කල්ලි සාමාජිකයාගේ දකුණු පළාත තුළ සිටින ප්‍රධානතම සහයකයෙකු බවට තොරතුරු ලැබී ඇතැයිද පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. සිද්ධිය වු ස්ථානයේ කළ සෝදිසියකදී තිබී ටී 56 වර්ග‍යේ ගිනිඅවියක් සොයා ගෙන තිබෙන අතර පලා ගිය අනිකුත් පුද්ගලයින් දෙදෙනා සොයා අද දිනයේ පොලිස් විශේෂ කාර්ය බලකාය විල්පිට රක්ෂිතයේ මෙහෙයුමක්ද දියත් කළේය. මෙම වෙඩි තැබීම සිදුවූ ස්ථානයේ මහේස්ත්‍රාත් පරීක්ෂණය මාතර වැඩබලන මහේස්ත්‍රාත් උපාලි රණසිංහ මහතා විසින් අද දහවල් සිදුකරනු ලැබීය. මේ අතර අදාළ වෙඩි තැබීම සිදුවූ අවස්ථාවේ මාතර සිට කඹුරුපිටිය බලා ධාවනය වූ බස් රථයක සිටි රිය සහායකයෙකුගේ හිස ප්‍රදේශයටද වෙඩි වැදී මාතර රෝහලට ඇතුළත් කෙරුණු අතර ඔහුගේ බිරිඳද දරු ප්‍රසූතියක් සඳහා එම රෝහලටම ඒ වන විට ඇතුළත් කර තිබුණි. පවුලේ ඥාතීන් පැවසුවේ, ඔහුට වෙඩි වැදීම සිදුවූ වේලාවට ආසන්න වේලාවකදී ඔහුගේ බිරිඳ නිවුන් දරු ප්‍රසූතියක් සිදුකර ඇති බවයි. මෙලෙස වෙඩි වැදී තිබුණේ මාතර, දම්පැල්ල, බොකුටුගහහේන ජන උදාගම්මානයේ පදිංචි ඉන්දික ලසන්ත මානගේ නම් 40 හැවිරිදි පුද්ගලයෙකුටයි. ඔහු මේ වන විට රෝහල්ගතව ප්‍රතිකාර ලබන බැවින් ඔහුගේ බිරිඳ, දරුවන් සිව්දෙනා හා මවද මේ වන විට දැඩි දුෂ්කරතාවට මුහුණ පා ඇති බව වාර්තා වෙයි.", "URL": "https://sinhala.adaderana.lk/news.php?nid=91544", "Category": null, "Parent URL": null}