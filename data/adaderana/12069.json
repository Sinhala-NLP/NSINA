{"Source": "Adaderana", "Timestamp": "November 11, 2010 09:40 am", "Headline": "තද සුළං නිසා නිවාස 11 ට හානි", "News Content": "වර්ෂාව සහ තද සුළං හේතුවෙන් දිස්ත්‍රික් කිහිපයක නිවාස 11ට පමණ මේ වන විට අලාභ හානි සිදුවී ඇති බව ආපදා කළමනාකරණ මධ්‍යස්ථානය පවසයි. රත්මලාන ප්‍රදේශයේ නිවාස 5ට සහ කළුතර පයාගල ප්‍රදේශයේ නිවාස 6ට මෙසේ අලාභ හානි සිදුව ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේය. ජල ගැලීම් වලට ලක්ව තිබෙන ‍ඔරුගොඩවත්ත සහ බොරලැස්ගමුව යන ප්‍රදේශවල ජනතාවගේ ප්‍රවාහන කටයුතු සඳහා බෝට්ටු දෙකක් යොදවා ඇති බව ප්‍රදීප් කොඩිප්පිලි මහතා ප්‍රකාශ කළේය. කොළඹ ඇතුළු තදාසන්න ප්‍රදේශවල ජල ගැලීම් හේතුවෙන් විපතට පත් ජනතාවට අවශ්‍ය සහන සැලසීමට මේ වන විටත් ආපදා කළමනාකරණ මධ්‍යස්ථානයේ නිලධාරීන් යොමුකර ඇති බව ද ප්‍රදීප් කොඩිප්පිලි මහතා වැඩිදුරටත් සඳහන් කළේය. මේ අතර ජලයෙන් යටවී ඇති මාර්ග සහ සෙසු මාර්ග අසල රැඳී සිටින ජනතාව හේතුවෙන් එම මාර්ගවල වාහන ගමනාගමනයට බාධා පැමිණ ඇති බව නුගේගොඩ කොට්ඨාශය බාර පොලිස් අධිකාරී දේශබන්දු තෙන්නකෝන් මහතා පවසයි. එහෙයින් අදාළ මාර්ග අසල නිකරුණේ රැඳී සිටීමෙන් වළකින ලෙස ඔහු ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=12069", "Category": null, "Parent URL": null}