{"Source": "Adaderana", "Timestamp": "January 17, 2018 08:46 am", "Headline": " බැඳුම්කර වාර්තාව අද පාර්ලිමේන්තුවට", "News Content": "මහ බැංකු බැඳුම්කර කොමිසමේ වාර්තවේ පිටපතක් අද(17) දිනයේ පාර්ලිමේන්තුව වෙත ලබාදෙන බව ජනාධිපති ලේකම් කාර්යාලය පවසයි. අදාළ විමර්ශන වාර්තාව තමන් වෙත බාරදෙන ලෙස කථානායක කරූ ජයසූරිය මහතා පසුගියදා ජනාධිපති ලේකම් ඔස්ටින් ප්‍රනාන්දු මහතා වෙත ලිඛිතව දැනුම් දී තිබුණි. ඒ අනුව අද දිනයේදී ප්‍රශ්නගත මහ බැංකු බැඳුම්කර ගනුදෙනුවට අදාළ ජනාධිපති විමර්ශන කොමිසමේ වාර්තාවේ පිටපතක් පාර්ලිමේන්තුවට ලබාදෙන බව අද දෙරණ කළ විමසීමකට පිළිතුරු දෙමින් ජනාධිපති ලේකම් කාර්යාල ප්‍රකාශකයෙකු සඳහන් කළේය. බැඳුම්කර ගනුදෙනුවට අදාළ ජනාධිපති කොමිසමේ වාර්තාව ජනාධිපතිවරයාට බාර දීමත් සමඟ එය පාර්ලිමේන්තුවට ඉදිරිපත් කරන ලෙස දේශපාලන පක්ෂ පසුගියදා කථානායකවරයාගෙන් ඉල්ලීමක් කළේය. අදාළ වාර්තාව සම්බන්ධයෙන් විවාද කිරීමට හදිසි පාර්ලිමේන්තු රැස්වීමක් පසුගිය 10 වනදා කැඳවූ අතර එහිදී අනාවරණය වූයේ බැඳුම්කර කොමිසමේ වාර්තාවේ පිටපතක් පාර්ලිමේන්තුව වෙත ලැබී නොමැති බවයි. මේ සම්බන්ධයෙන් පක්ෂ විපක්ෂ මන්ත්‍රීවරුන් විවිධ මත පල කර සිටි අතර එහිදී පාර්ලිමේන්තුව තුළ උණුසුම්කාරී වාතාවරණයක්ද හට ගත්තේය. පැවති තත්ත්වය තුළ කථානායකවරයා පාර්ලිමේන්තුව හමුවේ ප්‍රකාශ කර සිටියේ ජනාධිපති විමර්ශන වාර්තාවේ පිටපත් ජනවාරි 17 වනදා පාර්ලිමේන්තුවට යොමු කරන බව ජනාධිපති ලේකම්වරයා තමන්ට දැනුම් දී ඇති බවයි. කෙසේවෙතත් අදාළ වාර්තාවේ පිටපත් නීතිපති දෙපාර්තමේන්තුව, අල්ලස් හෝ දූෂණ විමර්ශණ කොමිසම සහ ශ්‍රී ලංකා මහ බැංකුවට යොමු කර තිබේ. යළි පාර්ලිමේන්තුව ලබන 23 වනදා රැස්වීමට නියමිතය.", "URL": "https://sinhala.adaderana.lk/news.php?nid=83093", "Category": null, "Parent URL": null}