{"Source": "Adaderana", "Timestamp": "March 22, 2016 10:30 am", "Headline": "විශ්වවිද්‍යාල සිසුන් ඇතුළත් කර ගැනීමේ සිසු අත්පොත ඉදිරියේදී", "News Content": "නව අධ්‍යයන වර්ෂය සඳහා විශ්ව විද්‍යාලවලට සිසුන් ඇතුළත් කර ගැනීමේ සිසු අත්පොත ඉදිරි සති තුන ඇතුළත නිකුත් කරන බව විශ්ව විද්‍යාල ප්‍රතිපාදන කොමිෂන් සභාව පවසයි. එම කොමිෂන් සභාව පෙන්වා දෙන්නේ අදාළ සිසු අත්පොත මුද්‍රණය කිරීමේ කටයුතු මේ වන විට ආරම්භ කර ඇති බවයි.සිසුන්ට පහසුවෙන් තේරුම්ගත හැකි වන පරිදි මෙවර ඉතා සරළ ආකාරයෙන් විශ්ව විද්‍යාල සිසු අත්පොත නිර්මාණය කිරීමට කටයුතු යොදා ඇති බව විශ්ව විද්‍යාල ප්‍රතිපාදන කොමිෂන් සභාව පවසයි.සිසු අත්පොත නිකුත් කිරීමෙන් අනතුරුව තැපැල් මඟින් මෙන්ම අන්තර්ජාලය ඔස්සේ ද විශ්ව විද්‍යාලවලට ඉල්ලුම් කිරීමේ අවස්ථාව සිසුන්ට හිමි වෙයි.අන්තර්ජාලය ඔස්සේ විශ්ව විද්‍යාලවලට අයදුම් කිරීම පළමු වරට ආරම්භ වුයේ පසුගිය වසරේ දී වන අතර එය ලබන වසරේ සිට සියලු සිසුන්ට අනිවාර්යය කිරීමට ද සැළසුම් කර ඇති බව වාර්තා වෙයි.විශ්ව විද්‍යාලවලට ඇතුළත් වීම සඳහා වන කඩඉම් ලකුණු නිකුත් කිරීමට පෙර විශ්ව විද්‍යාල සඳහා අයදුම් කිරීමේ අවස්ථාව මෙවර සිසුන්ට ලබාදීමට කටයුතු කරන බව විශ්ව විද්‍යාල ප්‍රතිපාදන කොමිෂන් සභාව පවසයි.", "URL": "https://sinhala.adaderana.lk/news.php?nid=58493", "Category": null, "Parent URL": null}