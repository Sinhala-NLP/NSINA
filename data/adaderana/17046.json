{"Source": "Adaderana", "Timestamp": "June 28, 2011 08:13 am", "Headline": "වැස්ස නැතිවුනොත් විදුලි බල උත්පාදනයට ගැටලුවක්", "News Content": "බලාගාර ආශ්‍රිත ජල පෝෂක ප්‍ර‍දේශ වලට ඉදිරි දින කිහිපය තුළ ද වර්ෂාව නොලැබුනහොත් විදුලි බල උත්පාදනය ගැටලු සහගත තත්ත්වයකට පත්විය හැකි බව විදුලි බල හා බලශක්ති අමාත්‍යාංශය පවසයි. පසුගිය මැයි මාසයේ සිට බලාගාර ආශ්‍රිත ජල පෝෂක ප්‍රදේශ වලට ප්‍රමාණවත් තරම් වර්ෂාව නොලැබීම හේතුවෙන් ජලාශ වල ජල මට්ටම පහත වැටී තිබේ. මෙම තත්ත්වය ඉදිරි මාසය තුළ ද මෙලෙසම පැවතුණහොත් ජල විදුලිය උත්පාදනය කිරීම බරපතල ගැටලුවක් වන බව විදුලි බල හා බලශක්ති අමාත්‍යාංශයේ සභාපති මහාචාර්ය විමලධර්ම අබේවික්‍රම මහතා ප්‍රකාශ කළේය. එම නිසා විදුලි බලය අරපිරිමැස්මෙන් භාවිතා කිරීමට පියවර ගත යුතු බවට අමාත්‍යාංශ සභාපතිවරයා ජනතාවගෙන් ඉල්ලීමක් කළේය. කෙසේ වෙතත් පසුගිය දින කිහිපය තුළ දිවයිනේ ඇතැම් ප්‍රදේශ වල සිදු වූ විදුලි බිඳ වැටීම්, විදුලිය කප්පාදු කිරීමක් බව ඇතැම් පිරිස් චෝදනා කරනු ලැබීය. එහෙත් එය කිසිදු විදුලි කප්පාදුවක් නොව බලාගාර කිහිපයක සිදු වූ අලුත්වැඩියා කටයුතු හේතුවෙන් සිදු වූ විදුලි බිඳවැටීමක් බව අමාත්‍යාංශ සභාපතිවරයා ප්‍රකාශ කළේය. එම තත්ත්වය මේ වන විට සම්පූර්ණයෙන්ම පාලනය කර ඇති බව අමාත්‍යාංශ සභාපති මහාචාර්ය විමලධර්ම ‍අබේවික්‍රම මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=17046", "Category": null, "Parent URL": null}