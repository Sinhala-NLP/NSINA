{"Source": "Adaderana", "Timestamp": "September 15, 2019 02:35 pm", "Headline": "මෙවර ස්වර්ණ පුස්තක සම්මානය අදිසි නදියට ", "News Content": "''ස්වර්ණ පුස්තක සම්මාන 2019\" සම්මාන උළෙළ ඊයේ අති උත්කර්ශවත් අයුරින් කොළඹදී පැවැත්වුණි. ඒ කොළඹ බණ්ඩාරණායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේදී. කෘතහස්ත, කතෘවරුන් සහ පොත් ප්‍රකාශකයින් ඇගයීම අරමුණුකරගත් ස්වර්ණ පුස්තක සම්මාන උළෙල මෙවර පැවැත්වෙන්නේ 13වන වරටයි. ශ්‍රී ලංකා පොත් ප්‍රකාශකයන්ගේ සංගමය මෙය සංවිධාන කරයි. මෙවර සම්මාන උළලේ ප්‍රධාන ආරාධිතයා ලෙස සහභාගී වුණේ හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මියයි. 2018 වසරේ රචනා කර, ප්‍රකාශයට පත්කෙරුණු නවකතා 125ක් මෙවර සම්මාන උළෙල සඳහා ඉදිරිපත් වී තිබුණි. ඉන් කත්‍යානා අමරසිංහ ගේ - ධරණී , කලිප කුමාර කාලිංගගේ - අදිසි නදිය, ශමෙල් ජයකොඩිගේ - වීනස්ගේ උපත , දීප්ති මංගලා රාජපක්ෂගේ - අව පෑළවිය සහ පූජ්‍ය බටුවන්ගල රාහුල හිමියන්ගේ - ගුම් යන නවකතා 5 අවසන් වටය නිර්දේශ වුණි. ආචාර්ය ප්‍රනීත් අබේසුන්දර මහතා ප්‍රමුඛ පස් දෙනෙකු සමන්විත ප්‍රවීන විනිශ්චය මණ්ඩලයකින් අවසන් නවකතා 5 විනිශ්චය කරනු ලැබුවා. ඒ අතරින් මෙවර උළෙලෙහි ස්වර්ණ පුස්තක සම්මානයෙන් පිදුම් ලැබුවේ කපිල කුමාර කාලිංග මහතා විසින් රචනා කළ අදිසි නදිය කෘතියයි. එහිදී සම්මානයට පාත්‍ර වූ නවකතා වෙනුවෙන් මුදල් හා තිළිණ ප්‍රධානය සිදුකෙරුණි.", "URL": "https://sinhala.adaderana.lk/news.php?nid=119154", "Category": null, "Parent URL": null}