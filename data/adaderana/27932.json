{"Source": "Adaderana", "Timestamp": "October 2, 2012 09:06 am", "Headline": "හැමෝටම එක විදිහට සලකන්න ඕන", "News Content": "ගැටුම් නිරාකරණයේ දී එක් එක් රටවලට වෙනස් ආකාරයෙන් සැලකීම එක්සත් ජාතීන්ගේ සංවිධානයේ ප‍්‍රතිපත්තිවලට පටහැනි බව විදේශ අමාත්‍ය මහාචාර්ය ජී.එල්.පීරිස් මහතා පෙන්වාදෙයි. සෑම රටකම ස්වෛරීභාවය, සමානාත්මතාවය සහ භෞමික අඛණ්ඩතාවය පිළිගත යුතු බව එම සංවිධානයේ 67 වන වාර්ෂික මහ සමුළුවේ අවසන් දිනය වු ඊයේ (01) සමුළුව අමතමින් විදේශ අමාත්‍යවරයා ප‍්‍රකාශ කළේය. රටවල් තෝරා බේරාගෙන ගැටුම් නිරාකරණය සඳහා මැදිහත් වන ආකාරය පිළිබඳ අදහස් පළ කළ විදේශ අමාත්‍ය මහාචාර්ය ජි.එල්.පීරිස් මහතා ඇතැම් කරුණු එක්සත් ජාතීන්ගේ ප‍්‍රතිපත්තිවලට පටහැනි බව ද පැවසීය. පසුගිය වසර තුළ ශ‍්‍රී ලංකාව ආර්ථික සහ සමාජයීය වශයෙන් ලබා ඇති සංවර්ධනය පිළිබඳව ද විදේශ අමාත්‍යවරයා එහිදී පැහැදිලි කර තිබේ. මේ අතර ලබන වසරේ ශ‍්‍රී ලංකාවේ පැවැත්වෙන 23 වන පොදුරාජ්‍ය මණ්ඩලයීය රාජ්‍ය නායක සමුළුවට සියල්ල සූදානම් බව විදේශ අමාත්‍ය මහාචාර්ය ජී.එල්.පීරිස් මහතා පොදුරාජ්‍ය මණ්ඩලයීය රටවලට දන්වා ඇත. නිව්යෝර්ක් නුවර දී පැවති පොදු රාජ්‍ය මණ්ඩලයීය විදේශ අමාත්‍ය සැසිවාරයේ දී අමාත්‍යවරයා මේ බව දැනුම් දී තිබෙන බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=27932", "Category": null, "Parent URL": null}