{"Source": "Adaderana", "Timestamp": "June 2, 2014 09:35 am", "Headline": "ජල ගැලීම් හා නායයෑම් වලින් මළ ගණන 15ට නඟී - 6ක්ම කාන්තාවන්", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් සිදුවු අනතුරු වලින් මේවන විට මියගොස් ඇති පුද්ගලයින් සංඛ්‍යාව 15 දෙනෙකු දක්වා ඉහළ ගොස් ඇති අතර තවත් අයෙකු අතුරුදන් වී ඇති බව පොලීසිය කියයි. මෙම මරණ 15න් 12ක්ම කළුතර දිස්ත්‍රීක්කයේ වන අතර ඉතිරි මරණ 3ක වාර්තා වන්නේ කොළඹ හා මාතර දිස්ත්‍රීක්කයෙනි. කළුතර දිස්ත්‍රීක්කයේ මතුගමින් මරණ 7ක්, බුලත්සිංහලින් මරණ 3ක්, මීගහතැන්නෙන් මරණ 1ක්, වැලිපැන්නෙන් මරණ 1ක් වාර්තා වී ඇත. කළුතර මරණ 12න් 5ක්ම කාන්තාවන් වේ. ඔවුන් වයස අවුරුදු 47, 45, 22, 09 හා 08 වයස්වල පසුවන අය බව පොලිසිය කියයි. බුලත්සිංහල මියගිය තිදෙනාම පිරිමි අය වන අතර ඔවුන් පිළිවෙළින් වයස 80, 54 හා 35 වයස් වල පසුවන අය වේ. කොළඹ දිස්ත්‍රීක්කයේ මාලඹෙන් මරණ 2ක් වාර්තා වී ඇති අතර ඉන් අයෙක් කාන්තාවකි. මාතර දිස්ත්‍රීක්කයේ හිනිදුමෙන් මරණ 1ක් හා අකුරැස්සෙන් 1ක පුද්ගලයෙකු අතුරුදන් වී ඇත. ඔහුගේ වයස අවුරුදු 35කි. හිනිදුම මියගොස් ඇති පුද්ගලයාගේ වයස අවුරුදු 27ක් වේ. පවත්නා අයහපත් කාලගුණයත් සමග කළුතර හා ගාල්ල දිස්ත්‍රීක්කවලට නාය යෑම් ඇති විය හැකි බවට ජාතික ගොඩනැගිලි පර්යේෂණ සංවිධානය අනතුරු ඇඟවීම් නිකුත් කර ඇතැයි සඳහන්ය.‍ මහ වැසි හේතුවෙන් කොළඹ, කළුතර සහ ගාල්ල යන දිස්ත්‍රික්ක වල ප්‍රධාන මාර්ග මෙන්ම අතුරු මාර්ග ද ජලයෙන් යටවී තිබේ. ආපදා තත්ත්වය හේතුවෙන් කළුතර, මතුගම, අගලවත්ත යන ප්‍රදේශ වල පුද්ගලයින් රැසක් පීඩාවට පත්ව ඇති බව ආපදා කළමනාකරණ මධ්‍යස්ථානය සඳහන් කළේය. ජල ගැලීම් තත්ත්වයන් හේතුවෙන් පුද්ගලයින් විශාල පිරිසක් නිවාස වල සිරවී සිටින බවද එම මධ්‍යස්ථානය අවධාරණය කළේය. ඒ අනුව මෙම පුද්ගලයින් බේරාගැනීම සඳහා කණ්ඩායම් 05ක් යොමු කර ඇති බව ද ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා අද දෙරණ සමග සඳහන් කර සිටියේය. මෙම මෙහෙයුම් සඳහා නාවික හමුදාවේ මෙන්ම ගුවන් හමුදාවේ ද සහය ලබාගෙන ඇත. මේ අතර පවතින සුළං ප්‍රවාහයේ අභිසාරී තත්ත්වය හේතුවෙන් දිවයිනේ ප්‍රදේශ කිහිපයකට වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තුමේන්තුව පවසයි. ඒ අනුව කොළඹ ,කළුතර, ගාල්ල ,මාතර සහ රත්නපුර දිස්ත්‍රික්ක වලට මෙලෙස වැසි ඇති විය හැකි බව එම දෙපාර්තුමේන්තුව සඳහන් කළේය. එම ප්‍රදේශ වලට මිලි මීටර් සියයකට වැඩි තද වැසිද ඇති විය හැකි බව කාලගුණ විද්‍යා දෙපාර්තුමේන්තුව වැඩිදුරටත් පැවසුවේය.", "URL": "https://sinhala.adaderana.lk/news.php?nid=43659", "Category": null, "Parent URL": null}