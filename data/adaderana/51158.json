{"Source": "Adaderana", "Timestamp": "May 7, 2015 12:51 pm", "Headline": "මහින්දගේ කොමාන්ඩෝ ආරක්ෂක නිලධාරියා අද රහස් පොලීසියේ", "News Content": "හිටපු ජනාධිපති මහින්ද රාජපක්ෂ මහතාගේ කොමාන්ඩෝ ආරක්ෂක ඒකකයේ ප්‍රධානී කර්නල් මහේන්ද්‍ර ප්‍රනාන්දුගෙන් අපරාධ පරීක්ෂණ දෙපාර්තමේන්තුව මේවන විට ප්‍රශ්න කරමින් සිටියි.අදාළ නිලධාරියාගෙන් ඊයේ යුද හමුදා විශේෂ විමර්ශන ඒකකය ප්‍රකාශය සටහන් කරගත් බව වාර්තා විය.ඒ අනූව අද යළිත් ඔහුගෙන් රහස් පොලීසිය ද ප්‍රශ්න කරමින් සිටින බව ආරක්ෂක අංශ ආරංචි මාර්ග තහවුරු කළේය.මෙලෙස ප්‍රශ්න කිරීම්වලට මුල්ව ඇති සිද්ධිය වන්නේ ජනාධිපති මෛත්‍රීපාල සිරිසේන මහතා සහභාගිවූ හම්බන්තොට ශ්‍රීලනිප රැස්වීමට ගිනි අවියක් රැගෙන ගිය බව කියන හමුදා කෝප්‍රල්වරයාගේ සිද්ධිය සම්බන්ධයෙනි.පසුගිය 25 වන දින හම්බන්තොට,අඟුණකොළපැලැස්ස පැවති ශ්‍රීලනිප රැස්වීමට ගිනි අවියක් රැගෙන පැමිණි බව කියන යුද හමුදා කෝප්‍රල්වරයා අත්අඩංගුවට ගනු ලැබුවේ ඉකුත් මැයි මස 02 දාය.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා නිවේදනය කර තිබුණේ අත්අඩංගුවට ගත් සැකකරු අඟුණකොළපැලැස්ස මහේස්ත්‍රාත්වරයා වෙත ඉදිරිපත් කිරීමෙන් අනතුරුව ලබන 12 වන දින දක්වා රක්ෂිත බන්ධනාගාර ගත කර ඇති බවයි.", "URL": "https://sinhala.adaderana.lk/news.php?nid=51158", "Category": null, "Parent URL": null}