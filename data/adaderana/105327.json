{"Source": "Adaderana", "Timestamp": "March 2, 2019 09:40 am", "Headline": "කිම් ජොන් පිළිගන්න වියට්නාමයේ උත්සවයක්", "News Content": "උතුරු කොරියානු නායක කිම් ජොන් උන් පිළිගැනීම වෙනුවෙන් වියට්නාමයේ හැනොයි අගනුවර දී තවත් උත්සවයක් පවත්වා ඇත. එම අවස්ථාවට වියට්නාම ජනාධිපති ගුයෙන් පූ ත්‍රොන් ද එක් ව සිටි බව විදෙස් වාර්තා සඳහන් කර සිටියි. රාජ්‍ය නායකයන් අතර මෙම හමුව සිදුවුණේ අමෙරිකානු ජනාධිපති ඩොනල්ඩ් ට්‍රම්ප් සහ කිම් ජොන්ග් උන් අතර පැවති ඓතිහාසික දෙවන සමුළුවෙන් අනතුරුවය. පිළිගැනීමේ උත්සවයෙන් අනතුරුව කිම් සහ ත්‍රොන් අතර ද්වී පාර්ශවික සාකච්ඡා ආරම්භ වුණි. අනතුරුව ඔහු වියට්නාම අග්‍රාමාත්‍යවරයා හමු වී යුද විරුවන්ට පුෂ්පෝහාර දැක්වීමේ අවස්ථාවකට එක්වීමට නියමිත බව විදෙස් වාර්තා වැඩිදුරටත් සඳහන් කළේය. ඩොනල්ඩ් ට්‍රම්ප් සහ කිම් ජොන්ග් උන් අතර පැවැති සාකච්ඡා එකඟතාවයකින් තොරව අවසන් වීම විශේෂත්වකි. එහිදී තම රටට පනවා ඇති සම්බාධක ඉවත් කිරීම සඳහා උතුරු කොරියාව කළ ඉල්ලීමක් හේතුවෙන් එම සාකච්ඡා අසාර්ථක වූ බව විදෙස් වාර්තා සඳහන් කරනු ලබයි. ඒ සම්බන්ධයෙන් දෙපාර්ශවයම කරුණු ඉදිරිපත් කර ඇති නමුත් ඒවා පරස්පර විරෝධී බව විශ්ලේෂකයින් පෙන්වා දී ඇත. විදෙස් වාර්තා පවසන ආකාරයට න්‍යෂ්ටික අවිහරණ සාකච්ඡා අවසන් වී ඇත්තේ එහි අනාගතය පිළිබද ප්‍රශ්නාර්ථයක් ඉතිරි කරමිනි. කෙසේ වෙතත් දින දෙකක් පුරාවට පැවති සාකච්ඡා සාර්ථක බවත් දෙරට අතර සබඳතා වර්ධනය කරගැනීමට සහ න්‍යෂ්ටික අවිහරණයට එය මනා පිටුවහලක් බවත් ජනාධිපති ට්‍රම්ප් පවසා ඇත. කෙසේ වෙතත් අහිතකර ප්‍රතිඵල අත්කරදෙන ගිවිසුමකට අත්සන් නොකිරීමට තමා එහිදී වගබලා ගත් බව ද ඔහු වැඩිදුරටත් කියා පවසා ඇති බවත් වාර්තා වෙයි. සමුළුවෙන් අනතුරුව උතුරු කොරියානු විදේශ අමාත්‍ය රී යොන්ග් හෝ මාධ්‍ය හමුවේ ප්‍රකාශ කර ඇත්තේ සම්බාධක අර්ධ වශයෙන් ඉවත් කිරීම සඳහා පමණක් අමෙරිකාවට ඉල්ලීමක් ඉදිරිපත් කළ බවය. කෙසේ වෙතත් ඒ සිය රටවැසියන්ගේ සුභසිද්ධිය වෙනුවෙන් පමණක් බව ඔහු එහිදී අවධාරණය කළ බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=105327", "Category": null, "Parent URL": null}