{"Source": "Adaderana", "Timestamp": "November 26, 2010 09:33 am", "Headline": "ශ්‍රී ලංකාවෙන් උදව් ඉල්ලුවේ නෑ -නේපාලය කියයි", "News Content": "නේපාලයේ වත්මන් දේශපාලන අර්බුදකාරී තත්ත්වය සමථයකට පත්කරගැනීම සඳහා ශ්‍රී ලංකාවේ මැදිහත්වීම ඉල්ලා සිටි බවට මෙරට අමාත්‍යවරයෙකු විසින් කරන ලද ප්‍රකාශය නේපාලය ප්‍රතික්ෂේප කර තිබේ. නේපාල ජනාධිපති රාම් බරන් යාදෙව් මහතා විසින් මෙසේ ශ්‍රී ලංකා ජනාධිපති මහින්ද රාජපක්ෂ මහතාගේ සහයෝගය අපේක්ෂා කරන බව ඊයේ(25) පාර්ලිමේන්තුවේදී විදේශ කටයුතු අමාත්‍ය ජී. එල්. පීරිස් මහතා සඳහන් කර තිබිණි. පසුගිය මස ෂැංහයි එක්ස්පෝ වෙළඳ ප්‍රදර්ශනය සඳහා චීනය බලා පිටත්ව ගිය ජනාධිපති මහින්ද රාජපක්ෂ මහතා එහිදී නේපාල ජනාධිපතිවරයා හමුවිය. එම හමුවේදී අදාළ කරුණ පිළිබඳව සාකච්ඡාවට බඳුන් වූ බව විදේශ කටයුතු අමාත්‍යවරයා ප්‍රකාශ කළේය. නමුත් මෙම හමුව අතරතුර නේපාල ජනාධිපතිවරයා ශ්‍රී ලංකා ජනාධිපතිවරයාගෙන් එවන් ඉල්ලීමක් නොකළ බව නේපාල ජනාධිපති රාම් බරන් යාදව් මහතාගේ මාධ්‍ය උපදේශක රාජේන්ද්‍ර ධාල් මහතා ඉන්දීය මාධ්‍ය වෙත සඳහන් කර ඇත.", "URL": "https://sinhala.adaderana.lk/news.php?nid=12407", "Category": null, "Parent URL": null}