{"Source": "Adaderana", "Timestamp": "June 27, 2018 02:49 pm", "Headline": "කුඩා වෙළෙඳපොළක් මඟින් ආර්ථික වර්ධන වේගයක් ලබාගත නොහැකියි", "News Content": "මිලියන 22ක කුඩා වෙළෙඳපොළක් මඟින් වේගවත් ආර්ථික වර්ධන වේගයක් ලබාගත නොහැකි බව අග්‍රාමාත්‍ය රනිල් වික්‍රමසිංහ මහතා පවසයි. කොළඹ පැවැති උත්සවයකට එක්වෙමින් අග්‍රාමාත්‍යවරයා සඳහන් කළේ ඒ සඳහා විශාල වෙළෙඳපොළවලට පිවිසිය යුතු බවයි. ශ්‍රී ලංකා අධ්‍යක්ෂවරුන්ගේ ආයතනයේ 6 වැනි වාර්ෂික සමුළුවේ ප්‍රධාන ආරාධිතයා ලෙස අග්‍රාමාත්‍ය රනිල් වික්‍රමසිංහ මහතා එක්වුණි. එහිදී වැඩිදුරටත් අදහස් දැක්වු අග්‍රාමාත්‍යවරයා “ආර්ථික වර්ධනය යනු රැකියා හා ආදායම් උත්පාදනය කිරිමයි. අද වනවිට ආර්ථික වර්ධනයේ වගකීම සහ මූලික කාර්යභාරය පැවැරී ඇත්තේ පෞද්ගලික අංශයටයි. මගේ ප්‍රශ්නය ඔබ එම අභියෝගයට මුහුණදීමට සූදානම් ද ? ඒ සඳහා ශක්තිමත් දක්ෂ සහ අභියෝග බාරගැනීමට අධ්‍යක්ෂවරුන් අවශ්‍යයි. අපේ ආර්ථිකය වර්ධනය කරගන්නේ කෙසේද? ඒ කියන්නේ වෙළඳපොලට පිවිසිමයි. මිලියන 22ක කුඩා වෙළෙඳපොළක් තුළ ඔබට වර්ධනය විය හැකිද? ඔබට වර්ධනය විමට අවශ්‍ය නම් විශාල වෙළෙඳපොළවලට පිවිසිමට අවශ්‍යයි. ඉන් අනතුරුව අපි ජාත්‍යන්තර වෙළෙඳපොළවලට පිවිසිය යුතුයි. වෙළෙඳපොළවලට පිවිසෙන්නට නම් අපි තරගකාරී විය යුතුයි ඒ තුළින් සාර්ථක වෙන්න වැඩි ආර්ථික වර්ධනයක් අත්පත් කරගන්න තිබෙන අවස්ථාව වැඩියි.“", "URL": "https://sinhala.adaderana.lk/news.php?nid=91580", "Category": null, "Parent URL": null}