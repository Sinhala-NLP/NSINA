{"Source": "Adaderana", "Timestamp": "December 31, 2018 07:03 am", "Headline": "ආණ්ඩුකාරවරුන් කීපදෙනෙක්ට ධුරවලින් ඉවත් වන්න ජනපතිගෙන් දැනුම් දීමක්", "News Content": "ආණ්ඩුකාරවරුන් කිහිප දෙනෙකුට එම ධුරවලින් ඉල්ලා අස් වන ලෙස ජනාධිපති මෛත්‍රීපාල සිරිසේන මහතා දැනුම් දී තිබේ. අද(31) දිනට ප්‍රථම එම ධුර වලින් ඉල්ලා අස් වන ලෙස ජනාධිපතිවරයා දැනුම් දී ඇති බව වාර්තා වෙයි. මේ සම්බන්ධයෙන් අද දෙරණ ආණ්ඩුකාරවරුන් කිහිප දෙනෙකුගෙන් විමසීමක් කළ අතර ඔවුන් පවසා සිටියේ ආණ්ඩුකාරවරුන්ගේ සංශෝධනයක් සඳහා ජනාධපතිවරයා විසින් අදාළ දැනුම් දීම සිදුකළ බවයි. එමෙන්ම තමන්ට යළිත් ආණ්ඩුකාරධුර ලැබෙනු ඇති බව ද ඔවුන් ප්‍රකාශ කර සිටියේය. අදාළ දැනුම්දීමට අනුව උතුරු පළාත් ආණ්ඩුකාර රෙජිනෝල්ඩ් කුරේ මහතා සිය ඉල්ලා අස්වීමේ ලිපිය ජනාධිපතිවරයා වෙත බාරදීමට පියවර ගත් බව ඒ මහතාගේ මාධ්‍ය ප්‍රකාශකවරයා අද දෙරණ සමඟ සඳහන් කළේය. කෙසේවෙතත් අද දෙරණ කළ විමසීමකට පිළිතුරු දෙමින් නැගෙනහිර පළාත් ආණ්ඩුකාර රෝහිත බෝගොල්ලාගම මහතා සඳහන් කළේ ධූරයෙන් ඉල්ලා අස්වන ලෙස තමන්ට කිසිඳු දැනුම්දීමක් සිදුකර නොමැති බවයි. මේ අතර පෞද්ගලික සංචාරයක් සඳහා දිවයිනෙන් පිටත්ව ගිය ජනාධිපති මෛත්‍රීපාල සිරිසේන මහතා ඊයේ(30) රාත්‍රි යළිත් දිවයිනට පැමිණ තිබේ.", "URL": "https://sinhala.adaderana.lk/news.php?nid=101559", "Category": null, "Parent URL": null}