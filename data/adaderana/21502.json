{"Source": "Adaderana", "Timestamp": "January 19, 2012 03:00 pm", "Headline": "අලි වැටට එරෙහි පැමිණිල්ල ගැන කරුණු දක්වන්නැයි නියෝගයක්", "News Content": "අලි මිනිස් ගැටුම අවමකිරීමේ අරමුණින් උඩවළව දහයියාගල සංරක්ෂිතය ආශ්‍රිතව ඉදිකිරීමට යෝජිත විදුලි වැට ඉවත්කරන ලෙස ඉල්ලා ගම්වාසීන් පිරිසක් ගොනුකර ඇති පැමිණිල්ලක් සම්බන්ධව කරුණු දක්වන ලෙස ශ්‍රේෂ්ඨාධිකරණය නීතිපතිවරියට නියෝග කර තිබේ. යෝජිත අලි වැට හේතුවෙන් තම පාරම්පරික ගම්බිම් අහිමිවන බව අදාළ ගම්වාසීන් පිරිස සිය පෙත්සමෙන් සඳහන් කර තිබිණි. එමෙන්ම අලිවැට නිසා තම ගම්බිම් සංරක්ෂිතය තුළට කොටුවී ඇති බව සඳහන් කළ ගම්වාසීන් මේ හේතුවෙන් අලින්ගෙන් තමන්ට විවිධ හිරිහැර සිදුවන බව ද කියා සිටියේය. යෝජිත අලි වැට නැවත ඉදිකිරීම සම්බන්ධව මිනුම් කටයුතු මේ වනවිට ආරම්භ වී ඇති බව මෙහිදී රජයේ නීතිඥවරයා අධිකරණය හමුවෙහි ප්‍රකාශ කළේය. මිනුම් කටයුතු අවසන් කිරීම සඳහා මාස 02 ක් පමණ ගතවන බව ප්‍රකාශ කළ රජයේ නීතිඥවරයා ඉන්පසුව ඒ පිළිබඳව වාර්තාවක් අධිකරණයට ඉදිරිපත් කරන බව සඳහන් කළේය. ඉදිරිපත් වූ කරුණු සලකා බැලූ අග්‍රවිනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ල පෙත්සම් විභාගය මැයි මස 03 වන දින දක්වා කල්දැමීය. එදිනට මෙම විදුලි වැට වෙනස්කිරීම සම්බන්ධව පවතින හැකියාව සොයාබලා අධිකරණයට වාර්තාවක් ඉදිරිපත් කරන ලෙස ශ්‍රේෂ්ඨාධිකරණය රජයේ නීතිඥවරයාට නියෝග කළේය.", "URL": "https://sinhala.adaderana.lk/news.php?nid=21502", "Category": null, "Parent URL": null}