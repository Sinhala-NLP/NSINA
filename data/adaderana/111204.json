{"Source": "Adaderana", "Timestamp": "June 2, 2019 07:28 pm", "Headline": "රජය ගන්න යන තවත් ණයක් ගැන බන්දුල කියයි", "News Content": "වර්තමාන ආණ්ඩුව ස්වෛරීත්ව බැඳුම්කර තුළින් තවත් අමෙරිකානු ඩොලර් බිලියන 2.5 ණය මුදලක් ජාත්‍යන්තර වෙළඳපොලෙන් ලබා ගැනීමට සූදානම් වන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ආචාර්ය බන්දුල ගුණවර්ධන මහතා පවසයි. ඔහු සඳහන් කළේ රජය ලබාගන්නා මෙම ණය හේතුවෙන් විඳීමට සිදුවන ප්‍රතිවිපාක ගැන විපක්ෂ නායකවරයා හෙට (03) දින අග්‍රාමාත්‍යවරයා සමඟ සාකච්ඡා කිරීමටද සූදානමින් පසුවන බවයි. ගිය සතියේ කැබිනට් මණ්ඩලය විසින් ගිනි පොලියට ජාත්‍යන්තර වෙළදපොලට ගොස් ස්වෛරීත්ව බැඳුම්කර තුළින් අමෙරිකානු ඩොලර් බිලියන 2.5 ගන්න අනුමැතිය හිමිවෙලා තියෙනවා. මහින්ද රාජපක්ෂ යුගයේදී මේ සියලු අර්බුද යටතේ ලබාගෙන තියෙන මුළු ප්‍රමාණය අමෙරිකානු ඩොලර් බිලියන 5.5යි. එවැනි අර්බුද කිසිවක් නැතුව පසුගිය අවුරුදු පහක කාලය තුළ ලබාගෙන තියෙනවා ස්වෛරීත්ව බැඳුම්කර ඩොලර් බිලියන 12.5 ක්. මේක ඓතිහාසික වාර්තාවක් වෙන්නේ නිදහසෙන් පසුව බලයට පත්වූ කිසිම රජයක් මේ අයුරින් වාණිජ ණය ලබාගත්තේ නෑ. පසුගිය වසර හතරේදි පමණක් රුපියල අවප්‍රමාණය වීමෙන් ණය බර වැඩිවෙලා රු.බි. 1760 කින්. එනිසා මේ තත්ත්වය ගැන රජය අවධානය යොමුකර නොමැති නිසා විපක්ෂ නායකතුමා අනෙකුත් නායකයන් සමඟ සහන පැකේජයක් දෙන මෙන් ඉල්ලමින් හෙට උදෑසන අගමැතිතුමා ප්‍රමුඛ ආණ්ඩුවේ නායකයින් හමුවෙනවා\" ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=111204", "Category": null, "Parent URL": null}