{"Source": "Adaderana", "Timestamp": "August 7, 2014 09:02 pm", "Headline": "බඩුත් සමඟ නිධන් හොරු මාට්ටු ", "News Content": "ඡායා රූ - රංජිත් රාජපක්ෂ නිධානයකින් ගොඩගත් බවට සැක කෙරෙන රන් ආලේපිත අඟල් 22 ක් දිගැති කඩුවක් සහ කඩු කොපුවක් සමඟ පුද්ගලයින් දස දෙනෙකු හැටන් පොලීසියේ විශේෂ මෙහෙයුම් ඒකකය විසින් අද (07) පස්වරුවේ අත්අඩංගුවට ගෙන තිබේ. මස්කෙළිය ප‍්‍රදේශයෙන් නිධානයකින් ගොඩගත්තේයැයි කියන මෙම කඩුව සහ කඩුකොපුව රුපියල් ලක්ෂ තිස්හයකට අලෙවි කිරීමට සුදානම්කර තිබියදී පොලිස් බුද්ධි අංශයේ උපාය දූතයෙක් යොදා මෙම කඩුව, කඩුකොපුව සහ අදාළ සැකකරුවන් දස දෙනා අත්අඩංගුවට ගත් බව හැටන් පොලීසිය පවසයි. මෙම නිධානයෙන් ගොඩගත් තවත් භාණ්ඩ රැසක් අදාළ සැකකරුවන් ළඟ ඇති බව ඔවුන් විසින් ප්‍රකාශ කර ඇති අතර එම භාණ්ඩ සොයා හැටන් පොලීසිය මෙහෙයුමක් ආරම්භකර තිබේ. අද (07) පස්වරු 7.00 පමණ මෙම කඩුව සහ කඩුකොපුව සොයාගෙන ඇති අතර අදාළ සැකකරුවන් දස දෙනා හැටන් දික්ඔය ප‍්‍රදේශයේ පදිංචිකරුවන් බව හැටන් පොලීසිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=45200", "Category": null, "Parent URL": null}