{"Source": "Adaderana", "Timestamp": "February 16, 2016 12:43 pm", "Headline": "සල්ලි දී මිනිසුන් පාරට දමා කාලය නාස්ති කරන්න එපා!", "News Content": "මිනිස්සුන්ට සල්ලි දීලා ඔවුන් පාරට දමා කෑ ගසමින් කාලය නාස්ති නොකරන්නැයි තමන් සියලු පාර්ශව වලින් ඉල්ලා සිටින බව අග්‍රාමාත්‍ය රනිල් වික්‍රමසිංහ මහතා පවසයි.මෙරට ප්‍රධාන දේශපාලන පක්ෂ දෙක එක්වූයේ රට හැදීමට බවත්, රට ගොඩනැඟීම සඳහා අපි යන ගමන කාටවත් නතර කළ නොහැකි බවත්, අග්‍රාමාත්‍යවරයා අවධාරණය කරයි. \"ඉන්දියාවට එරෙහිව මිනිසුන්ට සල්ලි දීලා උද්ඝෝෂණ කිරීමෙන් වැඩක් වෙන්නේ නෑ. ඒවාට උත්තරේ මාර්තු මාසේ වෙනකොට මහජනතාවම දේවි. ඊට පස්සේ ඉන්දියාව, චීනය ඇතුළු හැම රටක් එක්කම අපිට සහයෝගයෙන් වැඩ කරන්න පුළුවන්\" යැයි හෙතෙම අද බත්තරමුල්ල අපේගම පරිශ්‍රයේදී පැවැති උත්සවයකදී පැවසීය.ශ්‍රී ලංකාවේ දුගී බව හා සෞඛ්‍ය පිළිබඳ ලෝක බැංකුවේ පර්යේෂකයින් සොයාගත් තොරතුරු වාර්තාව එළිදැක්වීමේ අවස්ථාවට ප්‍රධාන ආරාධිතයා ලෙස ඔහු සහභාගි විය.මිනිසුන් පාරට දමන අයට කියන්නේ අපට ද ඒ වගේ දසගුණයක් පාරට දැමීමට හැකියාව ඇති බව යැයිද මාධ්‍යයද ඒ වෙනුවෙන් කාලය නිකරුණේ වැය නොකරනු ඇතැයිද අගමැතිවරයා එහිදී පැවසීය.බදු ගෙවීමේ ක්‍රියාවලිය තුළ රජයට වැඩි වශයෙන් බදු ගෙවන්නේ මෙරට සියයට 80ක් පමණ වන දුප්පත් ජනතාව බවත්, වැඩි ආදායම් ලබන පැලැන්තියෙන් ප්‍රාග්ධන බද්දක් ක්‍රමානුකූලව අය කිරීමේ අදහසක් ඇති බවත්, අගමැතිවරයා එහිදී කියා සිටියේය.එසේම මෙරට ඉඩමක අයිතිය නැතිව සිටින ලක්ෂ 20ට පමණ සින්නක්කර අයිතිය ලබාදීමේ ක්‍රියාවලිය මේ වසරේදී ආරම්භ කරන බවද ඔහු පැවසුවේය.තවද මෙරට ජාතික, පළාත් හා කලාප මට්ටමේ අධ්‍යාපන කාර්යාලවල ව්‍යුහයේ ඇත්තේ නිලධාරීන් ආරක්ෂා කර ගැනීමේ වැඩපිළිවෙළක් මිස අධ්‍යාපනයේ ගුණාත්මක සංවර්ධනයට අවශ්‍ය තීන්දු තීරණ ගැනීමේ වැඩපිළිවෙළක් නොවන බවද අගමැතිවරයා කීවේය.ලෝක බැංකුවේ ශ්‍රී ලංකා නියෝජිත ෆ්‍රාන්සුවා ක්ලොට්, ජ්‍යෙෂ්ඨ ආර්ථිකවේදී ඩේවිඩ් නිව්හවුස් ද අමාත්‍යවරුන් වන එස්.බී.දිසානායක හා ආචාර්ය හර්ෂ ද සිල්වා ද එම අවස්ථාවට එක්වූහ.", "URL": "https://sinhala.adaderana.lk/news.php?nid=57262", "Category": null, "Parent URL": null}