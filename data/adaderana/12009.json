{"Source": "Adaderana", "Timestamp": "November 8, 2010 12:31 pm", "Headline": "හැන්ද දුන්නොත් විප්ලවය මගෙන් ", "News Content": "ඉදිරියේදී කුමන හෝ හේතුවකට ජනතාව රාජ්‍ය බලය නැමැති හැන්ද තමාට ලබාදුනහොත් කිසිදාක අමතක නොවන විප්ලවීය ජනතා සේවයක් සිදුකරන බව එක්සත් ජාතික පක්ෂ පාර්ලිමේන්තු මන්ත්‍රී සජිත් ප්‍රේමදාස මහතා පවසයි. කටුගම්පල, බෝපිටිය ශ්‍රී සුදර්ශනාරාම විහාරස්ථානයේ පැවති උත්සවයකට එක්වෙමින් මන්ත්‍රීවරයා මෙම අදහස් පළකළේය. එසේ රාජ්‍ය බලය නැමති හැන්ද ලැබුණහොත් සම්බුද්ධ ජයන්තිය වෙනුවෙන් විහාරස්ථාන 2600 ක් ගොඩනගන බව ද ඔහු අවධාරණය කරයි. ඇතැම් දේශපාලනඥයින් මෙන් තමන් ප්‍රවෘත්ති ප්‍රකාශන මගින් දේශපාලනය නොකරන බව මෙහිදි වැඩිදුරටත් අදහස් දැක්වු සජිත් ප්‍රේමදාස මහතා පවසා සිටියේය. රට පරිහානියට පත්වීමට ප්‍රධානම හේතුව දේශපාලන කුහකකම බව ද හෙතෙම පෙන්වාදෙයි. තමන් දේශපාලනය කරනු ලබන්නේ ඉහළ මාලයට වී නොවන බවත්, මාර්ගයට, වීදියට බැස දේශපාලනයෙහි යෙදෙන බව ද ඒ මහතා පෙන්වාදෙයි. ජනතාව තමන්ගේ දෙපතුල අසලට ගෙන්වාගන්නා දේශපාලනයක් නොව ජන වරමින් පත්වුණු ජනතා සේවකයින් ලෙස පොදු ජනතාවගේ දෙපතුල ළඟට ගොස් සේවය කරන දේශපානයක් තමන් ක්‍රියාත්මක කරන බව ද ප්‍රේමදාස මහතා කියා සිටියේය. එමෙන්ම තමන් කරගෙන යන සංවර්ධන ක්‍රියාදාමය කිසිවෙකුට නවතාලිය නොහැකි බව ද ඔහු අවධාරණය කරයි. විවිධාකාර හේතූන් මත විවිධාකාර පුද්ගලයින් සිය ගමනට එක්වන බවත්, තවත් පුද්ගලයින් පිරිසක් විවිධ හේතූන් පෙන්වා එම සංවර්ධන වැඩසටහනින් ඉවත්වන බව ද සජිත් ප්‍රේමදාස මහතා සඳහන් කරයි නමුත් ඒ පිළිබඳව තමන් සැලකිලිමත් නොවන බව ද ඔහු අවධාරණය කළේය.", "URL": "https://sinhala.adaderana.lk/news.php?nid=12009", "Category": null, "Parent URL": null}