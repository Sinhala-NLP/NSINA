{"Source": "Adaderana", "Timestamp": "January 27, 2017 07:25 pm", "Headline": " සියලු සැලසුම්වල තත්ත්වය හා ප්‍රමිතිය ගැන අවධානයක්", "News Content": "වර්තමාන ලෝකයේ අභියෝග ජයග්‍රහණය කිරීම සඳහා සියලු කාර්යයන් හා සැලසුම්වල තත්ත්වය හා ප්‍රමිතිය පිළිබඳව අවධානය යොමු කළ යුතු බව ජනාධිපති මෛත්‍රීපාල සිරිසේන මහතා පවසයි.ශ්‍රී ලංකා ප්‍රමිති ආයතනය විසින් වාර්ෂිකව සංවිධානය කරනු ලබන ජාතික තත්ත්ව සම්මාන උළෙලේ දී ජනාධිපතිවරයා එම අදහස් පළ කළ බව ජනාධිපති මාධ්‍ය අංශය සඳහන් කරයි.තිරසර සංවර්ධන ජාතික ප්‍රතිපත්තිය තුළ කටයුතු කිරීමේ දී සියලු දෙනාට පුළුල් කාර්යභාරයක් සහ වගකීම් රැසක් පැවරෙන අතර එම කාර්යයන්වල ප්‍රමිතිය සහ තත්ත්වයන් පිළිබඳව අවධානය යොමු කළයුතු බව ජනාධිපති මෛත්‍රීපාල සිරිසේන මහතා එහිදී ප්‍රකාශකර සිටියේය.ශ්‍රී ලංකා ප්‍රමිති ආයතනය මඟින් සිදු කරන මෙම කාර්යය කාලීනව වඩාත් යෝග්‍ය බව පවසන ජනාධිපතිවරයා මෙවැනි කාර්යයක් ඉදිරියටත් සිදු කිරීමට රජයේ උපරිම සහය ලබා දෙන බවට එහි දී ප්‍රකාශ කර ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=68701", "Category": null, "Parent URL": null}