{"Source": "Adaderana", "Timestamp": "September 13, 2013 02:27 pm", "Headline": "ඉන්දීය ධීවරයින් 31ක් යළි රිමාන්ඩ්", "News Content": "මෙරට මුහුදු සීමාව උල්ලංඝණය කර මසුන් ඇල්ලීමේ කටයුතුවල නිරත වීම සම්බන්ධයෙන් අත්අඩංගුවට ගත් ඉන්දීය ධීවරයින් 31 දෙනෙකු තවදුරටත් රක්ෂිත බන්ධනාගාර ගත කිරීමට ත්‍රීකුණාමලය මහේස්ත්‍රාත් අධිකරණය නියෝග කර තිබේ. අද(13) දිනයේ ඔවුන් අධිකරණය හමුවට ඉදිරිපත් කළ අවස්ථාවේ ප්‍රධාන මහේස්ත්‍රාත් යු.එල්.ඒ.අස්හර් මහතා විසින් මෙම නියෝගය ලබාදුන් බව අද දෙරණ වාර්තාකරු සඳහන් කරයි. පසුගිය ජුලි මස 29 වන දින ත්‍රීකුණාමලයට උතුරු මුහුදු සීමාවේ දී මෙම ධීවරයින් පිරිස නාවික හමුදාව විසින් අත්අඩංගුවට ගනු ලැබුණි. අද දිනයේ සැකකරුවන් අධිකරණය වෙත ඉදිරිපත් කළ අවස්ථාවේ ඔවුන් ලබන 27 වන දින දක්වා යළිත් වරක් රක්ෂිත බන්ධනාගාර ගත කිරීමට ත්‍රීකුණාමල අධිකරණ ප්‍රධාන මහේස්ත්‍රාත් යු.එල්.ඒ.අස්හර් මහතා නියෝග කරන ලදී.", "URL": "https://sinhala.adaderana.lk/news.php?nid=37377", "Category": null, "Parent URL": null}