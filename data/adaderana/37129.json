{"Source": "Adaderana", "Timestamp": "September 4, 2013 08:22 am", "Headline": "හෙද පුරප්පාඩු පිරවීමට කිසිදු පියවරක් ගෙන නෑ ", "News Content": "රෝහල්වල පවතින හෙද පුරප්පාඩු පිරවීම සඳහා කිසිදු පියවරක් ගෙන නොමැති බව රජයේ හෙද නිලධාරින්ගේ සංගමය පවසයි. එම සංගමයේ කැඳවුම්කරු සමන් රත්නප්‍රිය මහතා පැවසුවේ මේ පිළිබඳ සෞඛ්‍ය බලධාරීන්ගේ අවධානය යොමු කළ ද මේ වනතෙක් කිසිදු පිළියමක් ලැබී නොමැති බවයි. මේ පිළිබද අද දෙරණ කළ විමසීමක දී සෞඛ්‍ය අමාත්‍යංශයේ ප්‍රකාශකයෙකු පැවසුවේ හෙද පුරප්පාඩු පිළිබඳ ගැටළුවක් රෝහල් වල නොමැති බවයි. ලබන නොවැම්බර් මස වන විට දැනට හෙද විදුහල් වල පුහුණුව ලබන 3500ක පිරිසකට පත්වීම් ලබාදීමට අපේක්ෂා කරන බව එම ප්‍රකාශකයා පවසයි. හෙද විදුහල් වල මීළඟ පුහුණුවීම් සඳහා 6025ක පිරිසක් බඳවා ගැනීමට අපේක්ෂා කරන බව එම අමාත්‍යංශය කියා සිටියි. හෙද හිඟයක් හේතුවෙන් දිවයිනේ රෝහල් වල කිසිදු කාර්යක් අඩපනවී නොමැති බව ද සෞඛ්‍ය අමාත්‍යංශ සඳහන් කරයි.", "URL": "https://sinhala.adaderana.lk/news.php?nid=37129", "Category": null, "Parent URL": null}