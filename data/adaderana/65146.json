{"Source": "Adaderana", "Timestamp": "October 18, 2016 12:19 pm", "Headline": " සිනමාහලට මුවාවෙන් මත්පැන් හලක් - රන්න වැසියන්ගෙන් විරෝධයක්", "News Content": "රන්න නගරය ආසන්නයේ සිනමාහලක් හා ඒ මුවාවෙන් මත්පැන් අලෙවි සැලක් ඉදිරියේදී විවෘත කිරීමට සැලසුම් කොට ඇති බව පවසමින් එයට විරෝධය පාමින් ප්‍රදේශයේ ජනතාව මෙන්ම පළාත් සභා ප්‍රාදේශීය සභාවල දේශපාලනඥයින් පිරිසක් අද (18)පෙරවරුවේ රන්න නගරයේදී විරෝධතාවයක නිරත විය.විරෝධතාවය පයකට අධික කාලයක් පැවතුන අතර විරෝධතාකරුවන් පෙන්වාදුන්නේ මේ සඳහා ප්‍රබල අමාත්‍යවරයෙකුගේද සහයෝගයෙන් ඔහුගේ පාක්ෂිකයෙකු විසින් මෙම සිනමා හල හා මත්පැන් අලෙවි සැල විවෘත කිරීමට කටයුතු යොදා ඇති බවයි. විරෝධතාවයට එක්වූ ප්‍රදේශයේ ජනතාව කියා සිටින්නේ සිනමා ශාලාව මුවාවෙන් මත්පැන් විකිණීම සිදුවන නිසා මත්පැන් අලෙවි සැල මෙන්ම සිනමා ශාලාවද ගමට නොදෙන ලෙසයි.දැනටමත් ප්‍රදේශයේ තරුණයින් බොහොමයක් මත්පැන් සඳහා පුරුදු වී සිටින බවත්, මෙය ආරම්භ කිරීම මත ඒ තත්ත්වය තවත් උග්‍ර වී ප්‍රදේශයේ ගැහැණු දරුවෙකු ගෙදරකවත් තියා ගැනීමට නොහැකි තත්ත්වයක් උදා විය හැකි බවත් විරෝධතාකරුවන් පැවසීය. ඡායා රූ - රාහුල් සමන්ත", "URL": "https://sinhala.adaderana.lk/news.php?nid=65146", "Category": null, "Parent URL": null}