{"Source": "Adaderana", "Timestamp": "August 14, 2019 07:01 pm", "Headline": "අයහපත් කාලගුණයෙන් ජීවිත 2ක් අහිමි වෙයි-දස දහසකට පීඩා", "News Content": "දිවයිනේ ප්‍රදේශ කිහිපයකට බලපෑ වැසි සහිත කාලගුණික තත්ත්වය හමුවේ පවුල් 2620ක පුද්ගලයින් 10302 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. මේ අතර රත්නපුර කෑගල්ල සහ නුවරඑළිය දිස්ත්‍රික් තුනට නිකුත්කළ නායයාමේ අනතුරු ඇඟවීම් නිවේදනය තවුදුරටත් බලපැවැත්වෙන බව ජාතික ගොඩනැඟිලි පර්යේෂණ සංවිධානය සඳහන් කළේය. නිරිතදිග මෝසම තවදුරටත් සක්‍රීයව පැවතීමත් සමඟ දිවයිනේ ප්‍රදේශ රැසකට මේවන විටත් පවතින්නේ වැසි සහිත කාලගුණික තත්ත්වයක්. කෙසේවෙතත් ඊයේ(13) දිනයේ වර්ෂාවත් සමඟ පිටාර මට්ටමට ආසන්නව පැවති කැලණි, ගිං,කළු සහනිල්වලා යන ගංගාවල ජල මට්ටම් ක්‍රමයෙන් පහත බසිමින් පවතින බව වාරිමාර්ග දෙපාර්තමේන්තුව පවසයි. එහෙත් කළු ගඟ, මිල්ලකන්ද ප්‍රෙදේශයෙනුත් නිල්වලා ගග පානදුගඟ ප්‍රදේශයෙනුත් පමණක් පිටාර මට්ටමට ආසන්න වී ඇති බව වාර්තා වෙයි. එබැවින් ඒ ආශ්‍රිත පහත් බිම්වල ජනතාවට විමසිලිමත් වන ලෙස වාරිමාර්ග දෙපාර්තමේන්තුව ඉල්ලා සිටියි. මේ අතර දින කිහිපයක් පුරා පවතින අයහපත් කාලගුණික තත්ත්වය හේතුවෙන් පවුල් 2620ක පුද්ගලයින් 10302 දෙනෙකු පීඩාවට පත්ව සිටින බව ආපදා කළමණාකරණ මධ්‍යස්ථානය පවසයි. ඉන් වැඩිම බලපෑමක් එල්ලවී ඇත්තේ ගම්පහ දිස්ත්‍රක්කයටයි. අයපත් කාලගුණික තත්ත්වය හමුවේ පුද්ගලයින් දෙදෙනෙකු මියගොස් ඇති අතර තවත් තුවාල ලබා සිටින පුද්ගලයන් ගණන 18 ක්. එමෙන්ම නිවාස 15කට පූර්ණ හානි සිදුව ඇති අතර තවත් නිවාස 2092 කට අර්ධ හානි සිදුව ඇති බව ආපදා කළමණාකරන මධ්‍යස්ථානය ප්‍රකාශ කළේය. මහවැලි ගඟ පිටාර ගැලීමත් සමඟ නාවලපිටිය බව්වාගම ප්‍රදේශයේ නිවාස 31 ක් ඊයේ පස්වරුවේ ජලයෙන් යටවීම හේතුවෙන් එහි පුද්ගලයින් 163 දෙනෙකු ආරක්ෂිත ස්ථාන වෙත යොමු කර තිබුණි. මේ අතර නෝර්වුඩ් තේවතුයායේ බංගලා කොටසේ පස් කන්දක් කඩා වැටීමෙන් වතු ලැයිම් කාමර 10ක් යටවී පවුල් 11කට අයත් පුද්ගලයින් 59 දෙනෙකු අවතැන්ව සිටියි. ඔවුන් මේවන විට දෙමළ විද්‍යාලයේ තාවකාලිකව නතර කර ඇති බව අද දෙරණ වාර්තාකරු සඳහන් කළේය. කුකුලේ ගඟ ජල විදුලි බලාගාරය අයත් ජලාශයේ ජල මට්ටම ඉහළ යාම නිසා වාන් දොරටු විවෘත කිරීම හමුවේ මෝල්කාව - බුලත්සිංහල මාර්ගය ස්ථාන කිහිපයකින් ජලයෙන් යටවී තිබේ. ඒ අතර අකුණුසැරයක් වැදී දුම්බර මිණිපුර ප්‍රදේශයේ 20 හැවිරිදි තරුණයෙකු මිය ගොස් තිබේ. අදාළ තරුණයා ජංගමදුරකථන භාවිත කරමින් සිට ඇති අවස්ථාවේදී අවාසනාවන්ත ලෙස මෙලෙස මරණයට පත්ව ඇති බව වාර්තා වෙයි. මේ අතර ගිනිගත්හේන නගරයේ වෙලෙදසැලකට පස් කන්දක් කඩා වැටීම හේතුවෙන් ඒ ආශ්‍රිත වෙළෙදසැල් 7 ක් ඉවත් කිරීමට අඹගමුව ප්‍රාදේශිය සභාව පියවර ගෙන තිබේ. මේ අතර පවතින වැසි තත්ත්වය හමුවේ අතුරුදන්ව සිටි මස්කෙළිය සාමිමලේ ප්‍රදේශයේ පුද්ගලයෙකුගේ මළ සිරුර සාමිමලේ පුංචි සෝලංකන්ද තේවත්ත ප්‍රදේශයේ ඇල මාර්ගයක තිබී අද සොයා ගැනුණි. කාලගුණවිද්‍යා දෙපාර්තමේන්තුව පවසන්නේ බස්නාහිර සබරගමුව දකුණ උතුරුමැද වයඹ සහ මධ්‍යම පළාත් වලටත් , ගාල්ල මාතර සහ කලුතර දිස්ත්‍රික් වලත් ඇතැම් ස්ථාන වලට ඉදිරි පැය කිහිපයේදී මිලි මීටර් 100ට වැඩි තද වැසි අපේක්ෂා කරන බවයි. ගිගුරුම් සහිත වැසිත් සමඟ එම ප්‍රදේශවල තාවකාලික තද සුළංද ඇතිවීමේ අවදානමක් පවතියි. එමෙන්ම පොතුවිල් සිට හම්බන්තොට කොළඹ පුත්තලම සහ කන්කස්තුරය හරහා ත්‍රිකුණාමලට දක්වා මුහුදු ප්‍රෙද්ශවල සුළගේ වේගය පැයට කිලෝමීටර් 80 දක්වා ක්ෂණිකව ඉහළ යා හැකි බැවින් ධීවර සහ නාවුක ප්‍රජාව එම කටයුතුවල යෙදීම අනතුරුදායක බව කාලගුණ විද්‍යා දෙපාර්තෙම්න්තුව පවසයි. මේ අතර ජාතික ගොඩනැඟිලි පර්යේෂන සංවිධානය නුවරඑළිය රත්නපුර සහ කෑගල්ල යන දිස්ත්‍රික්ක තුනක් සදහා ඊයේ නිකුත් කළ නාය යාම් අනතුරු ඇගවීම් නිවේදනය අද රාත්‍රී දක්වා බලපැවැත්වෙයි. ඕනෑම හදිසි ආපදා තත්ත්වයකට මුහුණ දීමට රජය සූදානම් බව අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන මහතා පවසයි. නිවේදනයක් නිකුත් කරමින් අමාත්‍යරවයා වැඩිදුරටත් පවසන්නේ ඒ සම්බන්ධයෙන් සියලුම දිස්ත්‍රික් ලේකම්වරුන් ප්‍රාදේශිය ලේකම්වරුන් සහ ග්‍රාම නිලධාරීන් දැනුවත් කර ඇති බවයි.", "URL": "https://sinhala.adaderana.lk/news.php?nid=116541", "Category": null, "Parent URL": null}