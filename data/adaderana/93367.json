{"Source": "Adaderana", "Timestamp": "July 28, 2018 09:01 pm", "Headline": "යතුරු පැදියක් දුම්රියේ ගැටීමෙන් තරුණයින් දෙදෙනෙකු ජිවිතක්ෂයට", "News Content": "යාපනය,අරියාලෙයි,නෙලුක්කුලම අනාරක්ෂිත දුම්රිය හරස් මාර්ගයකදී යතුරුපැදියක් දුම්රියේ ගැටීමෙන් අද (28) දහවල් තරුණයින් දෙදෙනෙකු ජිවිතක්ෂයට පත්ව ඇති බව යාපනය පොලීසිය පවසයි. පොලීසිය පැවසූවේ කොළඹ සිට යාපනය බලා ධාවනය වු ශිඝ්‍රගාමී දුම්රියේ අදාළ යතුරුපැදිය ගැටී ඇති අතර, අනතුරින් යතුරුපැදියේ ගමන්ගත් තරුණයින් දෙදෙනෙකු අදාළ ස්ථානයේදීම ජිවිතක්ෂයට පත්ව ඇති බවයි. අනතුරින් යාපනය අරියාලෙයි පුම්බුහාර් ප්‍රදේශයේ හා යාපනය මනියම්තෝට්ටෙයි ප්‍රදේශයේ පදිංචි කන්දසාමි චන්ද්‍රකුමාර් නමැති 29 හැවිරිදි තරුණයෙකු හා රාජගෝපාල් ක්‍රිෂාන් නමැති 27 හැවිරිදි තරුණයෙකු අදාළ ස්ථානයේදීම ජිවිතක්ෂයට පත්ව ඇති බවද පොලිසිය පැවසීය. අනතුර සිදුවන අවස්ථාවේ යතුරුපැදියේ තිදෙනෙකු ගමන්කොට ඇති අතර අනෙක් පුද්ගලයාද බරපතල තුවාල ලබා යාපනය රෝහලට ඇතුළත් කොට ඇති බවද පොලිසිය සදහන් කළේය. දුම්රිය මාර්ගය හරහා වන අතුරුමාර්ගයේ දුම්රිය මග හරස් ආවරණ නොතිබු නමුත් දුම්රිය සංඥා පැවති බව ප්‍රදේශවාසීන් පැවසූහ. යාපනය ප්‍රදේශවාසීන් පැවසූවේ අදාළ සංඥා නොතකා දුම්රිය හරස් මාර්ගය හරහා යතුරුපැදිය ධාවනයට උත්සහ කිරීමේදී අනතුර සිදුව ඇති බවයි. සිද්ධිය සම්බන්ධයෙන් යාපනය ‍පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=93367", "Category": null, "Parent URL": null}