{"Source": "Adaderana", "Timestamp": "December 15, 2014 10:29 pm", "Headline": " මේවා දැක ඉවසනු බැරි තැනයි ආණ්ඩුවෙන් එළියට බැස්සේ", "News Content": "කොටි ත්‍රස්තවාදීන් විසින් මෙරට ආර්ථිකයට කළ හානියට වඩා රාජපක්ෂ පවුල මෙරටට අති විශාල ආර්ථික හානියක් සිදුකර ඇති බව හෙළ උරුමයේ මහ ලේකම් පාර්ලිමේන්තු මන්ත්‍රී පාඨලි චම්පික රණවක මහතා පවසයි. චම්පික රණවක මහතා මේ බව කියා සිටියේ එතුමා විසින් රචිත ආලාපාළු ආර්ථිකය නැමැති කෘතිය එළිදැක්වීමේ උත්සවයට අද (15) කොළඹදී සහභාගි වෙමිනි. මුදල් අමාත්‍යංශයේ ලේකම් ආචාර්ය පී.බී. ජයසුන්දර මහතාගේ ආර්ථික සංගණන දත්ත සම්පූර්ණයෙන්ම බොරුවක් බව එහිදී රණවක මහතා සඳහන් කළේය. මුදල් අමාත්‍යාංශයේ ලේකම් රටේ ණය බර අඩු කර ඇති බවට මහා බොරු ප්‍රකාශ කරමින් අඩු ප්‍රතිශත පෙන්වමින් ජනතාව මුලා කරමින් සිටින බවත්, ඔහු පාර්ලිමේන්තුව පවා නොමග යවන බවත්, එහිදී ඒ මහතා අවධාරණය කර සිටියේය. එසේම ජනාධිපති මහින්ද රාජපක්ෂ මහතා තනිවම යුද්ධය ජයග්‍රහණය කළ බවට මුලාවක් පැතිරෙමින් යන බවත්, ජනාධිපති මහින්ද රාජපක්ෂ මහතා තනිවම යුද්ධය ජයග්‍රහණය නොකළ බවත්, එහිදී ඔහු කීවේය. කොටි ත්‍රස්තවාදීන් නැවත පැමිණෙන බවට ආණ්ඩුව විසින් ප්‍රචාරය කරන බවත්, නැවත ත්‍රස්තවාදීන් නැගිට සිටියහොත් එය වැළැක්වීමට තමන් ඇතුළු පිරිස කටයුතු කරන බවත්, චම්පික රණවක ‍මහතා එහිදී පෙන්වාදුන්නේය. පෙට්‍රල් ලීටරයකින් රුපියල් 80ක මුදලක් සංවේදී නායකයා විසින් ලබා ගන්නා බවත්, ඩීසල් ලීටරයකින් රුපියක් 45ක මුදලක් මේ සංවේදී නායකයා ලබා ගන්නා බවත්, එවා පියවිය යුත්තේ මෙරටේ අහිංසක ජනතාව බවද ඔහු කීවේය. මෙරටේ සිදුවන ජාතික මංකොල්ලය තමන් ඇතුළු පිරිස දුටු බවත්, ඒ බව තවදුරටත් දරාගත නොහැකිව තමන් ඇතුළු පිරිස තීරණයකට පැමිණ ආණ්ඩුවෙන් ඉවත් වූ බවද ඒ මහතා වැඩිදුරටත් එහිදී සඳහන් කළේය.", "URL": "https://sinhala.adaderana.lk/news.php?nid=48031", "Category": null, "Parent URL": null}