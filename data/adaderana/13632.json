{"Source": "Adaderana", "Timestamp": "January 20, 2011 02:49 pm", "Headline": "ෆොන්සේකාගේ පෙත්සමට විරෝධතා ඉදිරිපත් කිරීමට කල්දෙයි   ", "News Content": "දෙවන යුදාධිකරණය මගින් තමන්ට පනවා ඇති මාස 30 ක සිර දඬුවම ඉවත්කරන්නැයි ඉල්ලා හිටපු යුද හමුදාපති සරත් ෆොන්සේකා මහතා විසින් ඉදිරිපත් කර ඇති පෙත්සමට විරෝධතා ඉදිරිපත්කිරීම සඳහා අභියාචනාධිකරණය කල් ලබාදී තිබේ. ඒ අනුව පෙත්සමට අදාළ විරෝධතා ඇත්නම් ඒවා පෙබරවාරි මස 21 වන දිනට පෙර ඉදිරිපත් කරන ලෙස එම පෙත්සමේ වගඋත්තරකරුවන් ලෙස නම් කර ඇති යුදහමුදාපති, දෙවන යුදාධිකරණයේ විනිශ්චයකාරවරුන් සහ නීතිපතිවරයාට අභියාචනාධිකරණය කල් ලබාදෙනු ලැබීය. එමෙන්ම එම විරෝධතා වලට යම් ප්‍රතිවිරෝධතා ඇත්නම් ඒවා ද මාර්තු මස 04 වන දිනට පෙර ඉදිරිපත් කරන ලෙස අභියාචනාධිකරණය නි‍යෝග කර ඇත. එම විරෝධතා සහ ප්‍රතිවිරෝධතා ඉදිරිපත් කිරීමෙන් පසුව එම පෙත්සම මැයි මස 23 වන දින සිට 27 වන දින දක්වා අඛණ්ඩව විභාගයට ගන්නා බව එරික් බස්නායක සහ උපාලි අබේරත්න යන අභියාචනාධිකරණ විනිසුරු මඬුල්ල සඳහන් කරනු ලැබීය. එදිනට දැනට සිරභාරයේ පසුවන හිටපු යුද හමුදාපති සරත් ෆොන්සේකා මහතා අධිකරණයට ඉදිරිපත් කරන ලෙසද අභියාචනාධිකරණය, බන්ධනාගාර බලධාරීන්ට නියෝග කරනු ලැබීය. දෙවන යුදාධිකරණය මගින් තමන්ට පනවා ඇති මාස 30ක සිර දඬුවම නීති විරෝධී බවත්, එය අවලංගු කොට තමන්ව එම චෝදනා වලින් නිදහස් කරන්නැයි නියෝග කරන ලෙස ඉල්ලා සරත් ෆොන්සේකා මහතා මෙම පෙත්සම ඉදිරිපත් කර ඇත.", "URL": "https://sinhala.adaderana.lk/news.php?nid=13632", "Category": null, "Parent URL": null}