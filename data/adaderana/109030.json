{"Source": "Adaderana", "Timestamp": "May 1, 2019 03:42 pm", "Headline": "ප්‍රහාරය සම්බන්ධ පාර්ශව ගැන ඉදිරියේ දී පියවර ගන්නවා", "News Content": "පාස්කු ඉරිදා එල්ල වූ ප්‍රහාරය සම්බන්ධයෙන් ජනාධිපතිවරයා පත්කළ කමිටුවේ වාර්තාව ලබාගැනීමෙන් අනතුරුව හැකි ඉක්මනින් වගකිව යුතු පාර්ශ්වයන් සම්බන්ධයෙන් පියවර ගන්නා බව අමාත්‍ය රංජිත් මද්දුම බණ්ඩාර මහතා පවසා සිටියි. රජයක් ලෙස ප්‍රහාරයේ වගකීම සාමූහිකව බාර ගනු ලබන බවත් මින් ඉදිරියට මෙවනි සිදුවීමක් සිදුනොවීමට අවශ්‍ය පියවර රජය විසින් ගෙන ඇති බවත් ඒ මහතා සඳහන් කර සිටියේය. විශේෂයෙන් බුද්ධි අංශ, පොලීසිය හා හමුදාව ඉතා හොඳින් පසුගිය දින කිහිපය තුළ ජනතාවට අවශ්‍ය ආරක්ෂාව සැපයූ බවත් ඒ මහතා ප්‍රකාශ කර සිටියි. ප්‍රහාරය සම්බන්ධව විමර්ශනය සඳහා පත් කර ඇති කොමිසම විසින් ඉදිරිපත් කරනු ලබන වාර්තාව අනුව ඉදිරි ක්‍රියාමාර්ග ගනු ලබන බවත් ඒ මහතා තවදුරටත් ප්‍රකාශ කර සිටියේය. කටාන දේවස්ථානයට එල්ල වූ ප්‍රහාරයෙන් විපතට පත්වූවන්ට වන්දි පිරිනැමීම සඳහා පැමිණි අවස්ථාවේදී අමාත්‍යවරයා මේ බව සඳහන් කළේය.", "URL": "https://sinhala.adaderana.lk/news.php?nid=109030", "Category": null, "Parent URL": null}