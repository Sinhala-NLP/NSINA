{"Source": "Adaderana", "Timestamp": "August 14, 2018 04:37 pm", "Headline": "නේවි සම්පත් රඳවා ගෙන ප්‍රශ්න කිරීම CID ට", "News Content": "තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අත්අඩංගුවට ගත් හෙට්ටිආරච්චි මුදියන්සේලාගේ චන්දන ප්‍රසාද් හෙට්ටිආරච්චි නොහොත් “නේවී සම්පත්” නැමැත්තා රඳවා තබා ගෙන ප්‍රශ්න කිරීමට අධිකරණය අවසර ලබා දී තිබේ. සැකකරු අපරාධ පරීක්ෂණ දෙපාර්තමේන්තුව මඟින් අද(14) පස්වරුවේ කොළඹ අතිරේක මහේස්ත්‍රාත් කාංචනා එම්.සිල්වා මහත්මිය හමුවට ඉදිරිපත් කළේය. අපරාධ පරීක්ෂණ දෙපාර්තමේන්තුවේ කරුණු දැක්වීමෙන් අනතුරුව සැකකරු පැය 24 ක කාලයක රඳවා තබාගෙන ප්‍රශ්න කිරීමට කොළඹ අතිරේක මහේස්ත්‍රාත්වරිය අවසර ලබා දී තිබේ. 2008/2009 කාලයේදී තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධියට අවශ්යීව සිටි හෙට්ටිආරච්චි මුදියන්සේලාගේ චන්දන ප්‍රසාද් හෙට්ටිආරච්චි නොහොත් “නේවී සම්පත්” නැමැත්තා අපරාධ පරීක්ෂණ දෙපාර්තමේන්තුව මඟින් ඊයේ(13) අත්අඩංගුවට ගෙන තිබුණි. කොළඹ ලෝටස් පාර ප්‍රදේශයේදී ඔහු අත්අඩංගුවට ගත් බව පොලීසිය පැවසුවේය. “නේවී සම්පත්” නැමැත්තා අත්අඩංගුවට ගැනිම සඳහා කොටුව මහේස්ත්‍රාත් අධිකරණයෙන් වරෙන්තුවක් ද නිකුත් කර තිබුණි. ඒ අනුව අපරාධ පරීක්ෂණ දෙපාර්තමේන්තුව සිදුකල මෙහෙයුමකදි සැකකරු අත්අඩංගුවට ගෙන ඇති අතර ඔහු සතුව තිබී ව්‍යාජ හැඳුනුම්පතක් ද පොලීසිය භාරයට ගෙන ඇති බව සඳහන් වෙයි. මොහු දොම්පේ ප්‍රදේශයේ ඉඩමක මුරකරුවෙකු ලෙස සේවය කරමින් සිට ඇති අතර අදාල ව්‍යාජ හැඳුනුම්පතේ පොල්වත්තේ ගාල්ලගේ අශෝක ලෙස සදහන්ව තිබූ බවයි පොලීසිය සඳහන් කළේය. සැකකරු මීට මාස කිහිපයකට පෙර විදෙස්ගතව සිට මෙරටට පැමිණ ඇති බවට අපරාධ පරීක්ෂණ දෙපාර්තමේන්තුව සිදුකල මූලික විමර්ශනවලදී අනාවරණය වී තිබේ. මේ සම්බන්ධයෙන් අපරාධ පරීක්ෂණ දෙපාර්තමේන්තුව වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=94400", "Category": null, "Parent URL": null}