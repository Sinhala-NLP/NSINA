{"Source": "Adaderana", "Timestamp": "April 9, 2012 08:09 am", "Headline": "ප්‍රදේශ රැසකට අදත් ගිගුරුම් සහිත වැසි", "News Content": "දිවයිනේ ප්‍රදේශ රැසකට අද(09) පස්වරුවේත් ගිගුරුම් සහිත වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි. මෙසේ ඇතිවන වැසි සමඟ කෙටි කාලයක් තුළ හමා යන තද සුළං ද ඇතිවිය හැකි බව කාර්යයේ නියුතු කාලගුණ විද්‍යාඥ මෙරිල් මෙන්ඩිස් මහතා සඳහන් කළේය. මේ අතර ඊයේ(08) පස්වරුවේ මහනුවර ප්‍රදේශයට බලපෑ තද සුළං තත්ත්වයක් හේතුවෙන් බෝගම්බර බන්ධනාගාරයේ වහලයට හා වෙළඳසැල් කිහිපයකට හානි සිදුව තිබේ. තව ද රත්නපුර, සන්නස්ගල ප්‍රදේශයට ඊයේ පස්වරුවේ බලපෑ තද සුළං තත්ත්වයක් හේතුවෙන් නිවාස 3 ට පමණ හානි සිදුව ඇති බව ආපදා කලමනාකරණ මධ්‍යස්ථානය සඳහන් කරයි. මේ අතර දිවයිනේ ප්‍රදේශ කිහිපයකට බලපා ඇති දැඩි උෂ්ණත්ව ස්වභාවය අද දිනයේත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=23377", "Category": null, "Parent URL": null}