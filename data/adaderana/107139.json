{"Source": "Adaderana", "Timestamp": "April 1, 2019 11:49 am", "Headline": "කොකේන් කිලෝ 769ක් වාෂ්ප කරන්න සියල්ල සූදානම්", "News Content": "මෙරට ආරක්ෂක අංශ විසින් අත්අඩංගුවට ගත් අධිකරණ ක්‍රියාවලිය අවසන් කළ නීති විරෝධී මත්ද්‍රව්‍ය ප්‍රසිද්ධියේ විනාශ කිරීමේ ජනාධිපති මෛත්‍රීපාල සිරිසේන මහතාගේ නිරීක්ෂණයෙන් ආරම්භ වී ඇති බව අද දෙරණ වාර්තාකරු පවසයි එම අවස්ථාව මේ වන විට කැලණිය මගුරුවෙල පිහිටි ගබඩා සංකීර්ණයකදීය. පොලිස් මත්ද්‍රව්‍ය නාශක කාර්යාංශයේ මුලිකත්වයෙන් අන්තර්ජාතික ප්‍රමිතීන්ට අනුව මෙම මත්ද්‍රව්‍ය විනාශ කිරීම සිදුකෙරෙනු ඇත. පොලීසිය මගින් සිය භාරයට ගන්නා මත්ද්‍රව්‍ය සදහා සිදුවන දේ සම්බන්ධයෙන් ජනතාව තුළ පවතින ගැටළුවට විසඳුමක් ලෙස ජනාධිපතිවරයාගේ උපදෙස් මත මෙම වැඩසටහන ක්‍රියාවට නංවා තිබේ. ඒ අනුව පසුගිය වසරේ ජනවාරි මස 15 වැනිදා කොකේන් මත්ද්‍රව්‍ය කිලෝග්‍රෑම් 926ක් ප්‍රසිද්ධියේ විනාශ කර තිබේ. මෙලෙස විනාශ කරනු ලැබුවේ 2016 වසරේ දෙසැම්බර් මස 09 වැනිදා අත්අඩංගුවට ගත් කොකේන් මත්ද්‍රව්‍ය තොගයක් බව සඳහන්ය. 2016.07.21 දින ඔරුගොඩවත්ත බහාලුම් අංගනයේ දී අත්අඩංගුවට කොකේන් 301.235ක්, 2016.11.09 කැලණිය පෙතියාගොඩ ප්‍රදේශයේ දී අත්අඩංගුවට ගත් කොකේන් කිලෝ 31.844 ක්, 2016.11.24 වන දින ඔරුගොඩවත්ත රේගු අංගනයේ දී අත්අඩංගුවට ගත් කොකේන් 219.950ක් මුලික වශයෙන් අද(01) දිනයේ දී විනාශ කිරීමට නියමිතයි. ඒ අතර මෙම වැටලීම් 3ම පොලිස් මත්ද්‍රව්‍ය කාර්යාංශයේ නිලධාරීන් විසින් සිදු කරනු ලැබු බව ද පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා පැවසීය. මේ අතර, 2017.07.19 වන දින ගල්කිස්ස පොලිස් නිලධාරීන් හා පොලිස් මත්ද්‍රව්‍ය කාර්යාංශයේ නිලධාරීන් විසින් රත්මලාන ආර්ථික මධ්‍යස්ථානයේ දී අත්අඩංගුවට ගත් කොකේන් කිලෝ ග්‍රෑම් 216.435ක් ඇතුළත්ව සමස්ත කොකේන් 769.464ක ප්‍රමාණය මෙලෙස අද දින විනාශ කරනු ලබන බව ද මාධ්‍ය ප්‍රකාශක වරයා වැඩිදුරටත් සඳහන් කළේය. මෙහෙදී ඝන කොකේන් දියර කොකේන් බවට පත් කර, පසුව විශේෂිත වු ටැංකි 4කට එම දියර දැමීම සිදු කරනු ලබයි. ඉන් අනතුරුව එම ටැංකි 4 පූර්ණ පොලිස් ආරක්ෂාව යටතේ‍් හා විනිසුරුවරුන්ගේ අධීක්ෂණය යටතේ පුත්තලමේ පිහිටි සිමෙන්ති කර්මාන්ත ශාලාවක් වෙතට ගෙන යෑමට නියමිත බව ද මාධ්‍ය ප්‍රකාශකවරයා මෙහිදී වැඩිදුරටත් පැවසීය. එහිදී මෙම ටැංකි 4 හි ඇති දියර කොකේන් සෙල්සියස් අංශක 1800-2000 ත් අතර උෂෟණත්වයක දී පූර්ණ දහනය කිරීමකට ලක්කිරීමකට සුදානම් වෙයි. මෙම උෂ්ණත්වය සුර්යාගේ මතුපිට උෂ්ණත්වයෙන් තුනෙන් එකකට සමාන වන බව ද මාධ්‍ය ප්‍රකාශකවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=107139", "Category": null, "Parent URL": null}