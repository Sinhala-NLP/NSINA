{"Source": "Adaderana", "Timestamp": "September 19, 2019 06:41 pm", "Headline": "රක්ෂණාවරණ මුවාවෙන් ආණ්ඩුවේ දේශපාලනය පාසල්වලට ගෙනයන වැඩපිළිවෙලක්-කංචන", "News Content": "ආණ්ඩුව නියෝජනය කරන විවිධ පාර්ශව ජනාධිපතිවරණය කෙසේ හෝ කල් දැමීමට උත්සාහ කරන බව පාර්ලිමේන්තු මන්ත්‍රී කංචන විජේසේකර මහතා පවසයි. අද පැවති මාධ්‍ය හමුවක් අමතමින් ඒ මහතා මේ බව ප්‍රකාශ කළේය. එහිදී වැඩිදුරටත් අදහස් දක්වමින් ඒ මහතා මෙසේද පැවසීය. \"ආණ්ඩුව නියෝජනය කරන විවිධ පාර්ශව මේ මැතිවරණය කෙසේ හෝ කල් දාගන්න උත්සාහ කරනවා. ප‍්‍රජාතන්ත‍්‍රවාදය තහවුරු කරන්න ඕන කියන මතයේ ඉඳලා කටයුතු කරපු,ආණ්ඩුකාරවරයෙක් බවට පත්වෙන්න පෙර කැෆේ සංවිධානය නියෝජනය කරපු කීර්ති තෙන්නකෝන් මැතිතුමා පවා අපි දැක්කා ඊයේ ජාතික පුවත්පත් ගණනාවක වාර්තා කරලා තිබුණා ජනාධිපතිවයාගේ කාලය තවත් දීර්ඝ කර ගන්න ප‍්‍රමාද නෑ කියලා. ජනාධිපතිතුමාගේ කාලයේ දීර්ඝ කර ගන්නවට වඩා එතුමාගෙ ආණ්ඩුකාර ධූරයේ කාලය දීර්ඝ කර ගැනීම වෙනුවෙන් යම්කිසි උත්සාහයක යෙදුනා ද කියලත් අපට හිතෙනවා එතුමාගේ ඒ ප‍්‍රකාශයෙන්. මේ උත්සහයන් සියල්ල ව්‍යාර්ථ වෙලා මැතිවරණ කොමිෂන් සභාවේ සභාපතිවරයා ඇතුළු නිලධාරී මණ්ඩලය ගත්ත තීන්දුව පිළිබඳව අපේ ගෞරවනීය ස්තුතිය පළ කරනවා. ඒ වගේම අපි ඉල්ලීමකුත් ඉදිරිපත් කරනවා මැතිවරණ කොමිසන් සභාවේ සභාපති වරයාගේන්. අපිට මතකයි පහුගිය අවුරුද්ද එතුමා එක් අවස්ථාවක ප‍්‍රකාශයක් කළා පළාත් සභා මැතිවරණය පවත්වන්නේ නැතිව ජනාධිපතිවරණයට යන්න සිද්ධ වුනොත් තම ධුරයෙන් ඉල්ලා අස්වෙලා සාමාජිකයෙක් හැටියට පමණක් කටයුතු කරන්න සිද්ධ වෙනවා කියලා. මේ අවස්ථාව රටේ තීරණාත්මක අවස්ථාවක්. මේ තීරණාත්මක අවස්ථාවේ එතුමාගේ ඉල්ලා අස්වීම නෙමෙයි වැදගත්. මේ මැතිවරණය සාධාරණව ප‍්‍රජාතන්ත‍්‍රවාදය ආරක්ෂා කරමින් නීතියට අනුව ක‍්‍රියාත්මක කිරීමේ වගකීම එතුමාට තියෙනවා. පසුගිය අවුරුදු හතරහමාරක විශේෂයෙන්ම දහනව වෙනි ව්‍යවස්ථා සංශෝධනයෙන් පසුව ස්වාධීනයි කියපු මැතිවරණ කොමිසන් සභාවට තිබුණු බලය පවා මේ රජය අහිමි කරලා තිබුණු අවස්ථාවක එතුමාට ලැබිලා තියෙන බලය අනුව ඒ සාධාරණය මේ රටේ ජනතාවට ඉෂ්ට කරයි කියලා මේ රටේ පොදු මහජනතාව බලාපොරොත්තුවෙන් ඉන්නවා. අපි දැක්කා ජනාධිපතිවරයා ඊයේ සහභාගි වුණු උත්සවයකදී මේ මාසයේ නම් කෙරුවා සාහිත්‍ය මාසයේ නෙමෙයි රැුකියා ලබාදීමේ මාසය කියලා. ඊයෙ උදෙත් අරලියගහ මන්දිරයේ පත්වීම් රුසක් ලබා දුන්නා. අපේ කිසිම විරෝධයක් නෑ මේ සම්බන්ධයෙන්. නමුත් මේ රාජ්‍ය සම්පත් රාජ්‍ය දේපල රාජ්‍ය යාන්ත‍්‍රණය පාවිච්චි කරලා යම්කිසි බලපෑමක් කරන්න හදනවා නම් රටේ ජනාධිපතිවරණය වෙනුවෙන් එයට අපේ විරෝධය පළ කරනවා. පසුගිය කාලේ අධ්‍යාපන අමාත්‍යාංශය හරහා රක්ෂණාවරණයක් සඳහා යෝජනාවක් ඉදිරිපත් වුණා. පාසල් ශිෂ්‍ය ශිෂ්‍යාවන් සියලූ දෙනාම රක්ෂණාවරණය කරන්න. මේ රක්ෂණාවරණය පවා පහුගිය කාලේ ශ‍්‍රී ලංකා රක්ෂණ සංස්ථාවේ එලියට අරගෙන පෞද්ගලික සමාගමකට ලබා දීලා තිබුණා. ඊයෙ දවසෙ අපිට ආරංචි වෙනවා මේ පෞද්ගලික රක්ෂණ ආයතනය පසුගිය දින කීපය ඉඳලා ආරම්භ කරලා තියෙනවා කියලා සෑම පාසලකටම ගිහිල්ලා මේ රක්ෂණාවරණය පිළිබඳ දැනුවත් කිරීමේ වැඩ මුළුවකට මුවාවෙලා ආණ්ඩුවේ දේශපාලන න්‍යාය පත‍්‍රය පිළිබඳව දෙමව්පියන් දැනුවත් කිරීමේ වැඩපිළිවෙළ ආරම්භ කරන්න. අපි ඉල්ලීමක් කරනවා මැතිවරණ කොමිෂන් කොමිසන් සභාවේ සභාපති වරයාගේන් අවධානය මේ පිළිබඳව යොමු කරලා මේ දෙමව්පියන් කැඳවලා, මේ රක්ෂණ සමාගම් විසින් කරන දේශපාලන න්‍යායපත‍්‍රය ක‍්‍රියාත්මක කිරීමේ වැඩපිළිවෙලවල් පිළිබඳව අවධානය යොමු කරන්න කියලා. ඊයේ දවසේ අපි මතු කරා, පාර්ලිමේන්තුවේදී නැව් සංස්ථාව පිලිබඳව සංශෝධන කෙටුම්පත ඉදිරිපත් කරන වෙලාවේ නැවත වතාවක් ආණ්ඩුවේ ඉන්න අමාත්‍යවරු විවිධ ආයතන වල තියෙන ස්ථාවර තැන්පතු වලට අත් තැබීම පිළිබඳව. ඒ විතරක් නෙමෙයි පහුගිය කාලේ මේ රටේ සමෘද්දි බැංකු ජාලය තුළ තිබෙන ස්ථාවර තැනපතු උපයෝගී කරගෙන ආන්ඩුවේ මේ දේශපාලන න්‍යායපත‍්‍රය ක‍්‍රියාත්මක වීම් සඳහා ඒ මුදල් මහා භාණ්ඩාගාරයට ගැනීමේ සැලසුමක් ක‍්‍රියාත්මක වුණා. සජිත් පේ‍්‍රමදාස මැතිතුමා, චම්පික රණවක මැතිතුමා, රාජිත සේනාරත්න මැතිතුමා වැනි ජනාධිපති සිහිනය තබාගෙන හිටපු සියලූම අපේක්ෂකයින් පසුගිය අවුරුදු එක හමාර කාලය තුළ විශාල මුදල් ප‍්‍රමානයක් උපයෝගී කරගෙන තමන්ගේ දේශපාලන ප‍්‍රතිරූපය ගොඩ නැගීම සඳහා රාජ්‍ය මුදල් අවභාවිතාවක් සිදු කරා කියලා.ඒ පිළිබඳව විපක්ෂයේ පාර්ලිමේන්තු මන්ත‍්‍රීවරු හැටියට පසුගිය කාලය පුරාවටම අපි දැනුවත් කිරීම් කරලා තියෙනවා.\"", "URL": "https://sinhala.adaderana.lk/news.php?nid=119524", "Category": null, "Parent URL": null}