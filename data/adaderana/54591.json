{"Source": "Adaderana", "Timestamp": "October 21, 2015 04:51 pm", "Headline": "මුස්තා‍ෆාගෙන් පස්දෙනෙකුගේ කමිටුවක්", "News Content": "පළාත් පාලන ආයතන සීමා නිර්ණය ගැටලු සම්බන්ධයෙන් සොයා බැලීමට පස්දෙනෙකුගෙන් සමන්විත කමිටුවක් පත්කර තිබේ.පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා විසින් මෙම කමිටුව පත්කර ඇති බව සඳහන්ය.කමිටුවේ සභාපතිවරයා ලෙස අශෝක පීරිස් මහතා පත් කර ඇති බව පළාත් සභා සහ පළාත් පාලන අමාත්‍යාංශය සඳහන් කළේය.එක්සත් ජාතික පක්ෂය නියෝජනය කරමින් ඒ.එස්.එම්.මිස්බාර් මහතා, එක්සත් ජනතා නිදහස් සන්ධානය නියෝජනය කරමින් නීතීඥ කේ.සාලිය මැතිව් මහතා, දෙමළ ජාතික සන්ධානය නියෝජනය කරමින් මහාචාර්ය බාලසුන්දරම් පිල්ලෙයි මහතා සහ ජනතා විමුක්ති පෙරමුණ නියෝජනය කරමින් නීතීඥ උපුල් කුමාරප්පෙරුම මහතා ඒ සඳහා පත්කර ඇත.මාස තුනක් ඇතුළත සීමා නිර්ණය සම්බන්ධයෙන් පවතින ගැටලු සහ ඊට අදාළ සංශෝධන සහිත වාර්තාවක් මෙම කමිටුව විසින් පළාත් සභා සහ පළාත් පාලන අමාත්‍යවරයා වෙත භාරදිය යුතුය.", "URL": "https://sinhala.adaderana.lk/news.php?nid=54591", "Category": null, "Parent URL": null}