{"Source": "Adaderana", "Timestamp": "November 21, 2012 03:32 pm", "Headline": "කොබොල්ට් විකිරණය යොදා මදුරු මර්දන පරීක්ෂණ කිරීමට සහය", "News Content": "කොබොල්ට් විකිරණය යොදා ගැනීම මගින් මදුරු මර්දනය සඳහා පර්යේෂණ ආරම්භ කිරීමට ඔස්ටේ‍්‍රලියාව ඇතුළු රටවල් කිහිපයක සහය පළ වී තිබේ. දැනට ඔස්ටේ‍්‍රලියාව, වියානාව, අමෙරිකා එක්සත් ජනපදය සහ දකුණු අප‍්‍රිකාව ඇතුළු ලෝකයේ රටවල් ගණනාවක් මෙම කොබෝල්ට් විකිරණ තාක්ෂණය මදුරුවන් බෝ වීම වැළැක්වීම සඳහා යොදාගෙන ඇති බව සඳහන්ය. එහෙත් මෙරට මදුරු මර්දන කටයුතු සඳහා කොබෝල්ට් යන්ත‍්‍ර යොදාගැනීම තවමත් භාවිතා කර නොමැති බව සෞඛ්‍ය අමාත්‍යංශය සඳහන් කළේය. ඒ අනුව අදාළ පර්යේෂණ ලබන මාසයේ දී ආරම්භ කිරීමට තීරණය කර ඇති බව ජාතික මැලේරියා මර්දන වැඩසටහනේ අධ්‍යක්ෂ වෛද්‍ය සරත් දෙණියගේ මහතා සඳහන් කළේය. පළතුරු මැස්සා බෝවීම වැළැක්වීම සඳහා මෙම ක‍්‍රමවේදය යොදාගෙන ඇති අතර සාර්ථක ප‍්‍රතිඵල අත්කර ගෙන ඇති බව සඳහන්ය. මෙම වැඩපිළිවෙළ සඳහා ශ‍්‍රී ලංකා පරමාණුක ශක්ති අධිකාරියේ සහයෝගය ලබා ගැනීමට බලාපොරොත්තු වන බවද වෛද්‍ය සරත් දෙණියගේ මහතා සඳහන් කළේය. මෙම ක‍්‍රමවේදයේ දී මදුරුවන් දහස් ගණනක් එක ස්ථානයක බෝ කර ඔවුන්ට විකිරණය ලබාදීම මගින් ඔවුන්ගේ පැටවුන් බෝ කිරීමේ හැකියාව නැතිකර දමනු ලබන බව සෞඛ්‍ය අමාත්‍යංශය පැවසීය. මෙම වැඩපිළිවෙළ අඛණ්ඩව වසර 3 ක පමණ කාලයක් ක‍්‍රියාත්මක කළ යුතු බව ද සෞඛ්‍ය අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=29376", "Category": null, "Parent URL": null}