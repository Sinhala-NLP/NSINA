{"Source": "Adaderana", "Timestamp": "January 17, 2018 05:07 pm", "Headline": " තවත් තේ කොළ පැකට් එකක පණුවෙක්", "News Content": "වවුනියාව - තාණ්ඩික්කුලමේ පිහිටි හෝටලයකින් 17 දා උදෑසන තේ කෝප්පයක් ඉල්ලා සිටි පාරිභෝගිකයෙකුට වෙළෙද සැල් හිමියා විසින් ලබා දුන් කුඩා තේ කොළ පැකැට්ටුව තුළ පණුවෙකු හා අපද්‍රව්‍ය තිබීම නිසා කුපිත් වූ පාරිභෝගිකයා මේ පිළිබඳව මහජන සෞඛ්‍ය පරීක්ෂක කාර්යාලය් වෙත පැමිණිලි කොට තිබේ. මෙම පැමිණිල්ලට අනුව එක් මහජන සෞඛ්‍ය පරීක්ෂකයෙකු අදාළ හෝටලය වෙත ගොස් හෝටල් හිමියාගෙන් කළ ප්‍රශ්න කිරීමේදී ඔහු පවසා ඇත්තේ තම හෝටලයෙන් තේ ඉල්ලූවිට කුඩා තේ කොළ පැකැට්ටුවක්,සීනි බදුනක් සමඟ උණුවතුර කෝප්පයක් හා හැන්දක් පාරිභෝගිකයා වෙත ලබා දෙන බවයි. වඩාත් සෞඛ්‍ය ආරක්ෂිත ක්‍රමයක් ලෙස තමන් මේ ක්‍රමය අනුගමනය කරන බව පවසා ඇති හෝටල්කරු තමන් විසින් කුඩා තේ කොළ පැකට් 100 ක් අඩංගු පෙට්ටියක එක් පැකැට්ටුවක් තුළ පණුවකු සිට ඇතත් තමන් ඒ ගැන නොදැන සිටි බවද පවසා තිබේ. තේ කොළ සමාගම් පිළිබඳව අති විශ්වාසය මත තමන් තේ කොළ මිලට ගත් බවත් පැකට් 100 කින් යුත් එම තේ කොළ පැකැට්ටුව මීට දින දෙකකට ඉහතදී මිලදී ගත් බවත් හෝටල් හිමියා බිල්පතක්ද ඉදිරිපත් කරමින් පෙන්වා අත. අදාළ තේ කොළ පැකැට්ටුව කල් ඉකුත් වීම සඳහා තවත් මාස හයක කාලයක් අති නිසා නීතිය ක්‍රියාත්මක විය යුත්තේ තමන්ට විරුද්ධව නොව අදාළ තේ කොළ සමාගමට එරෙහිව බවද හෝටල්කරු පවසා ඇත. හෝටල්කරුගෙන් ප්‍රකාශයක් සටහන් කරගෙන අදාළ තේ කොළ පෙට්ටියේ ඉතිරි කුඩා තේ කොළ පැකට් සියල්ලද ගෙන මහජන සෞඛ්‍ය පරීක්ෂකවරයා ඔහුගේ කාර්යාලය වෙත ගොස් තිබේ. මේ සම්බන්ධයෙන් නීතිය ක්‍රියාත්මක වන අන්දමක් පිළිබඳව මෙතෙක් තොරතුරු වාර්තා නොවෙයි.", "URL": "https://sinhala.adaderana.lk/news.php?nid=83126", "Category": null, "Parent URL": null}