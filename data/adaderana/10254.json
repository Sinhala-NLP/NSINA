{"Source": "Adaderana", "Timestamp": "August 16, 2010 08:55 am", "Headline": "සන් සී නැවේ එක් සරණාගතයෙක් මියයයි", "News Content": "පසුගියදා කැනඩාව වෙත ළඟා වූ ශ්‍රී ලාංකික සරණාගතයින් 500 ට ආසන්න ප්‍රමාණයක් රැගත් \"සන් සී\" නැමති නෞකාවේ සිටි එක් පුද්ගලයෙකු මියගොස් ඇති බව වාර්තා වේ. මෙම නෞකාව පසුගිය සිකුරාදා දින කැනඩාවට අයත් බ්‍රිටිෂ් කොළොම්බියා වෙරළ තීරය වෙත ළඟාවිය. මෙම නෞකාවේ සිටින පුද්ගලයන්ගෙන් වැඩි පිරිසක් එල්.ටී.ටී.ඊ. සංවිධානයට සම්බන්ධ බවට තොරතුරු අනාවරණය වී ඇති බව ද සඳහන්ය. මෙසේ මියගොස් ඇත්තේ 37 හැවිරිදි ශ්‍රී ලාංකිකයෙකු බව කැනේඩියානු පොලීසිය ප්‍රකාශ කරයි. ඔහුගේ නම පිළිබඳව අනාවරණය වී නොමැති අතර ඔහු මියගොස් ඇත්තේ අසනීප තත්ත්වයක් හේතුකොටගෙනය. තම සංවිධානයේ නීතිඥවරුන් හා නියෝජිතයින් පිරිසක් පසුගිය සෙනසුරාදා දින මෙම නෞකාවේ සිටින සරණාගතයින් අතරින් කිහිපදෙනෙකු හමුවූ බව කැනේඩියානු ද්‍රවිඩ කොංග්‍රසයේ මාධ්‍ය ප්‍රකාශක සරුජාන් කනපතිපිල්ලෙයි මහතා ප්‍රකාශ කර තිබේ. එහිදී මෙම මියගිය පුද්ගලයාගේ බිරිඳ හා දරුවන් තවමත් ශ්‍රී ලංකාවේ වෙසෙන බව එම සරණාගතයින් පැවසූ බවද ඔහු සඳහන් කර ඇත.", "URL": "https://sinhala.adaderana.lk/news.php?nid=10254", "Category": null, "Parent URL": null}