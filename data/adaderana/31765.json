{"Source": "Adaderana", "Timestamp": "February 19, 2013 12:44 pm", "Headline": "මානව හිමිකම් චෝදනාවලට මුහුණදීමට විදේශ අමාත්‍යංශය වැඩ පටන් ගනියි", "News Content": "ජීනිවා හි පැවැත්වීමට නියමිත මානව හිමිකම් සැසිය පිළිබඳ තානාපතිවරුන් දැනුවත් කිරීමට විදේශ අමාත්‍යාංශය පියවර ගෙන තිබේ. අනිද්දා දිනයේ දී මෙම දැනුවත් කිරීමේ වැඩසටහන පැවැත්වෙන බව විදේශ අමාත්‍යාංශ ප්‍රකාශකයෙකු සඳහන් කළේය. විදේශ අමාත්‍ය මහාචාර්ය ජී.එල්.පීරිස් මහතා ප්‍රධානත්වය දරණ මෙම දැනුවත් කිරීමේ වැඩසටහන සඳහා විදේශ අමාත්‍යාංශ ලේකම්වරයා ඇතුළු නිලධාරීන් පිරිසක් සහභාගී වීමට නියමිතය. මෙහිදී ශ්‍රී ලංකාවේ වර්තමාන සංවර්ධන කටයුතු පිළිබඳ සහ විදේශ රටවල් ශ්‍රී ලංකාව සම්බන්ධයෙන් සිදුකරන ආයෝජන පිළිබඳ තානාපතිවරුන් දැනුවත් කිරීම සිදුකෙරෙනු ඇත. මීට අමතරව උගත් පාඩම් හා ප්‍රතිසන්ධාන කොමිෂන් සභා වාර්තාවේ යෝජිත නිර්දේශ ක්‍රියාත්මක කිරීම සම්බන්ධයෙන් සහ දැනට ක්‍රියාත්මක කර ඇති නිර්දේශ පිළිබඳ මෙහිදී තානාපතිවරුන් දැනුවත් කරන බව විදේශ අමාත්‍යාංශය සඳහන් කළේය. ජනාධිපතිවරයාගේ යාපනය සංචාරය සහ යාපනයේ දෙමළ ජනතාව වෙනුවෙන් ශ්‍රී ලංකා රජය ක්‍රියාත්මක කරන වැඩසටහන් පිළිබඳව මෙහිදී තානාපතිවරුන් දැනුවත් කිරීමට පියවර ගෙන තිබේ. මීට අමතරව මානව හිමිකම් කවුන්සිලයේ දී තානාපතිවරුන්ගේ කාර්යය භාරය සම්බන්ධයෙන් ද ඔවුන් දැනුවත් කිරීමට නියමිත බව විදේශ අමාත්‍යාංශ ප්‍රකාශකයා සඳහන් කළේය. මේ අතර ඉදිරියේ දී පැවැත්වෙන මානව හිමිකම් කවුන්සිල සැසිවාරය සම්බන්ධයෙන් කරුණු අධ්‍යයනය කරමින් පවතින බව විදේශ අමාත්‍යාංශය පවසයි. මානව හිමිකම් සැසිවාරය ලබන සතියේ ආරම්භ වීමට නියමිත අතර ශ්‍රී ලංකාව සම්බන්ධයෙන් ඉදිරිපත් කෙරෙන යෝජනා මාර්තු මස මුල සාකච්ඡා කිරීමට නියමිත බව විදේශ අමාත්‍යාංශය සඳහන් කළේය. ඒ අනුව එම සැසිය සඳහා ශ්‍රි ලංකාව නියෝජනය කරන නියෝජිතයන් පිළිබඳව මේ වන විට සාකච්ඡා කරමින් පවතින බව ද විදේශ අමාත්‍යාංශය පැවසුවේය. මානව හිමිකම් කවුන්සිලය වෙනුවෙන් සහභාගී වන නියෝජිතයන් මෙම සතිය තුළ ප්‍රකාශයට පත් කිරීමට නියමිත බව විදේශ අමාත්‍යාංශය සඳහන් කළේය. මානව හිමිකම් කවුන්සිලයේ සැසිවාර කිහිපයක් පැවැත්වෙන අතර එම එක් එක් සැසිය සඳහා වෙන් වෙන් වශයෙන් නියෝජිතයන් යොමුකිරීමට බලාපොරොත්තු වන බව ද විදේශ අමාත්‍යාංශය පැවසුවේය.", "URL": "https://sinhala.adaderana.lk/news.php?nid=31765", "Category": null, "Parent URL": null}