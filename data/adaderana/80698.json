{"Source": "Adaderana", "Timestamp": "November 28, 2017 09:51 pm", "Headline": "පාසල ඉදිකර දවස්19ක් යද්දී සිසුන් ඉවතට-ඉදිකළ ගොඩනැගිලි කඩා වැටීමේ අවදානමක්", "News Content": "ලග්ගල - කළුගඟ ජලාශ ඉදිකිරීම සඳහා ඉඩම් පවරා ගැනීමේදී ලග්ගල නව නගරයේ පිහිටි ලග්ගල මධ්‍ය මහා විද්‍යාලය ලග්ගල - නවනගරය ප්‍රදේශයේ ඉදි කරනු ලැබීය. ඒ අනුව එම විද්‍යාලයේ ඉගෙන ගනිමින් සිටි දරුවන්ව නව ගොඩනැගිල්ල ඉදිකර ඇති ලග්ගල - නව නගරයට පසුගිය 6 වන දින කැඳවා එම ගොඩනැගිල්ලේ පන්ති පවත්වා තිබේ. ඉන් පසුව දින දහ නවයක් ගත වෙද්දී ඉගෙන ගනිමින් සිටි එක ගොඩනැගිල්ලක බිත්ති බරපතළ ලෙස සෙලවෙන්නට පටන් ගෙන ඇති බව විද්‍යාලයේ දෙමව්පියන් සහ සිසු සිසුවියන් විදුහල්පතිවරයාට දන්වා තිබේ. ඒ අනුව තත්ත්වය සොයා බැලූ විදුහල්පතිවරයා වහාම ක්‍රියාත්මක වන පරිදි එකේ සිට පහ වසර දක්වා වූ දරුවන් ඉගෙන ගනිමින් සිටී ගොඩනැගිල්ලේ අවදානම් තත්ත්වය නිසා දරුවන් වෙනත් ගොඩනැගිල්ලකට රැගෙන ගොස් තිබේ. පාසල් සංවර්ධන සමිතියේ ලේකම් කේ. ජී .රංජිත් මහතා ඇතුළු දෙමව්පියන් පිරිසක් මෙම ගොඩනැඟිල්ල පිළිබඳව මහවැලි බලධාරීන්ට දැනුම් දුන්නද මෙතෙක් ඒ පිළිබඳව කිසිඳු අවධානයක් යොමු නොකළ බව චෝදනා කරති. එමෙන්ම දෙමව්පියන් පිරිස විද්‍යාලයේ ගොඩනැගිලි වලට සිදු ව ඇති හානිය පිළිබඳව මාධ්‍ය දැනුවත් කිරීමට ක්‍රියාත්මක විය. එම පන්ති වල අධ්‍යාපනය ලබමින් සිටි සියලුම දරුවන් විද්‍යාලයේම වෙනත් ගොඩනැගිල්ලක ඉගෙන ගන්නා බව විද්‍යාලයේ දරු දැරියන් අප සමඟ පැවසූහ. ශ්‍රීලංකා මහවැලි අදිකාරියේ ඉංජිනේරුවරුන්ගෙන් මේ පිළිබඳව විමසීමේ දී කියා සිටියේ මෙම ප්‍රදේශයේ පවතින අධික උෂ්ණත්වය නිසා බිත්ති මේ ආකාරයෙන් ඉරි තැලීම් සිදු වන බව ය. දෙමව්පියන් සහ ප්‍රදේශවාසීන් කියා සිටියේ මෙම කොන්ත්‍රාත්කරුවන්ගේ ක්‍රියාව නිසා අවදානම් තත්ත්වයට පත්ව ඇති බවයි. කෙසේ වෙතත් මෙම දරුවන් ඉවත් කිරීම පිළිබඳව අප විදුහලේ විදුහල්පති තුමා ගෙන් විමසීමට ගිය ද විදුහල්පති තුමා එම අවස්ථාවේ හදිසි රාජකාරි කටයුත්තකට පාසලෙන් බැහැරව ගොස් තිබිණි. මෙම විද්‍යාලයේ සිසුන් ඉවත් කිරීම පිළිබඳව කළුගඟ මොරගහකන්ද ජලාශ ව්‍යාපෘතියේ නියෝජ්‍ය අධ්‍යක්ෂ ඩී.බී. විජයරත්න මහතාගෙන් විමසීමේදී කියා සිටියේ මෙහි ඉදිකිරීම් වල කිසිඳු ගැටළුවක් නොමැති බවත්, ඉදිරියේ ඇති අඩි 3ක බැම්ම හා දැල් මත පාසලේ දරුවන් එම ඉල්ලීම නිසා මෙය සිදු වන බවය. එසේ වෙතත් දරුවන් මෙම ගල් බිත්තිවල එල්ලෙන්නේ නැති ව සිටින්නේ නම් එවැනි හානියක් සිදුනොවන බවත් සඳහන් කළේය. විදුහල්පතිවරයා දරුවන්ට මෙම දැල් වල එල්ලීමෙට නොයන ලෙස දැනුවත් කළේ නම් එවැන්නක් සිදුනොවන බවද විජේරත්න මහතා සඳහන් කළේය. තවත් පාසල් කිහිපයක්ම මේ ආකාරයෙන් පවතින බවත්, එම පාසල්වල දරුවන් නොයෙල්ලන නිසා ඒවා ආරක්ෂා වී ඇති බවද සඳහන් කෙළේය. කෙසේ වෙතත් එම ස්ථාන නැවතත් අලුත්වැඩියා කොට පාසලට බාර දීමට අවශ්‍ය පියවර ගන්නා බවද විජේරත්න මහතා සඳහන් කළේය.", "URL": "https://sinhala.adaderana.lk/news.php?nid=80698", "Category": null, "Parent URL": null}