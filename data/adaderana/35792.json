{"Source": "Adaderana", "Timestamp": "July 15, 2013 12:04 pm", "Headline": "සංජීවට සරසවි දොර වැහෙයි", "News Content": "අන්තර් විශ්ව විද්‍යාලයීය ශිෂ්‍ය බලමණ්ඩලයේ කැදවුම්කරු සංජීව බණ්ඩාරට මෙරට තුළ කිසිදු විශ්ව විද්‍යාලයකට ඇතුළුවීම වළක්වමින් කොටුව මහේස්ත්‍රාත් අධිකරණය නියෝගයක් නිකුත් කර තිබේ. එසේම සංජීව බණ්ඩාර අද ඇපමත මුදාහැරිණ. ඔහු විසින් නීති විරෝධි අන්දමින් ශිෂ්‍ය උද්ඝෝෂණයක් මෙහෙය වූ බවට වූ චෝදනාවක් යටතේ අත්අඩංගුවට ගෙන අධිකරණයට ඉදිරිපත් කිරීමෙන් පසු අද දක්වා රිමාන්ඩ් කර තිබුණි. මේ අතර මහජන පීඩා සහ තවත් චෝදනා කිහිපයක් යටතේ සංජීව බණ්ඩාරට එරෙහිව නුගේගොඩ ගංගොඩවිල මහේස්ත්‍රාත් අධිකරණයේ ද නඩුවක් විභාගයට ගැනෙයි. එහිදී සංජීව බණ්ඩාර වෙනුවෙන් ඔහුගේ නීතිඥයින් විසින් අද අධිකරණයට කරුණු ඉදිරිපත් කරමින් තම සේවා දායකයාට ඇප ලබාදෙන ලෙස ඉල්ලා තිබේ. එසේ වුවද නුගේගොඩ ප්‍රධාන මහේස්ත්‍රාත් හා අතිරේක දිසා විනිසුරු අජිත්.එම් මාසිංහ මහතා නියෝග කර ඇත්තේ සංජීව බණ්ඩාර 26 දින දක්වා රක්ෂිත බන්ධනාගාර ගත කර ඇති බැවින් එදිනට ඔහු අධිකරණයට ඉදිරිපත් කළ යුතු බවයි. ඒ අනුව අන්තරේ කැඳවුම්කරු සංජීව බණ්ඩාරට ඇප ලබාදෙන්නේ ද නැද්ද යන වග එළඹෙන 26දා අධිකරණය විසින් තීරණය කරනු ඇති බව විනිසුරුවරයා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=35792", "Category": null, "Parent URL": null}