{"Source": "Adaderana", "Timestamp": "March 26, 2012 12:33 pm", "Headline": "ඔබාමා න්‍යෂ්ටික අවිවලින් තොර ලොවක් සඳහා සහය පතයි", "News Content": "න්‍යෂ්ටික අවිවලින් තොර ලොවක් ඇති කිරීම සඳහා සහය වන ලෙස අමෙරිකානු ජනාධිපති බැරැක් ඔබාමා උතුරු කොරියාවෙන් සහ ඉරානයෙන් ඉල්ලා සිටියි. දකුණු කොරියාවේ දැනට පැවැත්වෙමින් තිබෙන න්‍යෂ්‍ටික ත්‍රස්තවාදය පිළිබඳ සමුළුවේ දී බැරැක් ඔබාමා සෘජුව මෙම ඉල්ලීම කළ බව විදෙස් මාධ්‍ය වාර්තා කරයි. න්‍යෂ්ටික අවිහරණ කටයුතු සම්බන්ධයෙන් රුසියාව සහ චීනය සමඟ එක්ව ක්‍රියාකරන බව ද ඔබාමා ප්‍රකාශ කර තිබේ. රුසියාවේ නව ජනාධිපතිවරයා වශයෙන් තේරී පත්වී සිටින ව්ලැදිමීර් පුටින් හමු වී ලබන මැයි මාසයේ දී මේ සම්බන්‍ධයෙන් සාකච්ඡා කරන බව ඔබාමා ප්‍රකාශ කර ඇත. දකුණු කොරියාවේ සෝල් නුවර පැවැත්වෙමින් තිබෙන මෙම න්‍යෂ්‍ටික ත්‍රස්තවාදය පිටුදැකීමේ සමුළුව සඳහා රටවල් 50 ක පමණ නියෝජිතයින් සහභාගී වී සිටින බව සඳහන්ය.", "URL": "https://sinhala.adaderana.lk/news.php?nid=23069", "Category": null, "Parent URL": null}