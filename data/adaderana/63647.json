{"Source": "Adaderana", "Timestamp": "August 31, 2016 04:59 pm", "Headline": " දඹුල්ලේ ක්‍රීඩා ලෝලීන්ගෙන්  විරෝධයක් - පොලීසියෙන් කඳුළු ගෑස් ප්‍රහාරයක්", "News Content": "දඹුල්ල ක්‍රීඩාංගණයේදී දැන් පැවැත්වෙන ක්‍රිකට් තරඟය නැරඹීමට තමන්ට ඉඩ ලබාදෙන ලෙස ඉල්ලමින් ක්‍රීඩා ලෝලීන් පිරිසක් ක්‍රීඩාංගණ‍ය ඉදිරිපිට මේවන විට විරෝධතාවයක් ආරම්භ කර තිබේ.ක්‍රීඩාංගණය අවට ඇති පුවරුවලට හානි කරමින්, හූ කියමින් ඔවුන් මෙලෙස විරෝධතාවයක නිරත වන අතර මේ හේතුවෙන් දඹුල්ල - කුරුණෑගල මාර්ගයේ රථවාහන ධාවනයටද බාධා පැමිණ ඇත.මේ අතර විරෝධතාකරුවන් පලවා හැරීම සඳහා පොලීසිය විසින් ජල ප්‍රහාරයක් හා කඳුළු ගෑස් ප්‍රහාරයක් මේවන විට එල්ල කරමින් සිටින බව අප වාර්තාකරු කියයි.වසර 6ට පසුව දඹුල්ල ක්‍රීඩාංගණයේදී ජාත්‍යන්තර තරඟයක් නැරඹීමට ක්‍රීඩාලෝලීන්ට ඉකුත් තරඟයේදී අවස්ථාව හිමිවූ අතර එම අවස්ථාවේදී ද පාලනය කරගත නොහැකි ක්‍රීඩා ලෝලීන් පිරිසක් තරඟය නැරඹීම සඳහා පොරකමින් සිටි අයුරු දැකගත හැකිවිය.බොහෝ දෙනා ගස් උඩට නැඟ එම තරඟය නැරඹූ අතර අද තරඟය ආරම්භවීමට මත්තෙන් ක්‍රීඩාංගණය වටා තිබූ ගස් කිහිපයක් කපා ඉවත් කිරීමට ද බලධාරීන් පියවර ගෙන ඇති බව වාර්තා විය.ක්‍රිකට් තරඟයක් නැරඹීම සඳහා දඹුල්ල ක්‍රීඩාංගණයේ පහසුකම් ඇත්තේ විසිදහසකට පමණක් බවද පැවසේ.එහෙත් ඉකුත් තරඟය නැරඹීමට 50,000ක පමණ පිරිසක් එක්ව සිටි බවත්, එම තරඟයෙන් රුපියල් ලක්ෂ 46ක ආදායමක් උපයාගත් බවත්, එම ක්‍රීඩාංගණයේ භාරකාරිත්වය විසින් පවසා තිබුණි.ඡායා රූ - කාංචන කුමාර ආරියදාස", "URL": "https://sinhala.adaderana.lk/news.php?nid=63647", "Category": null, "Parent URL": null}