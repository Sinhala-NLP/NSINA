{"Source": "Adaderana", "Timestamp": "October 5, 2011 04:22 pm", "Headline": "කිරි පැකට්වල සීනි 5% ක් දක්වා අඩුකරනවා", "News Content": "වෙළ‍ඳපොළේ ඇති ඇතැම් පානීය කිරි පැකට් වල අඩංගු සීනි ප්‍රතිශතය 5%ක් දක්වා අඩු කිරීමට පියවර ගන්නා බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. දැනට වෙළඳපොළේ අලෙවි කරන ඇතැම් කිරි පැකට්වල අඩංගු සීනි ප්‍රතිශතය 15% ක් පමණ වන බව අමාත්‍යවරයා පෙන්වාදෙයි. මෙවැනි කිරි පැකට් පානය කරන මෙරට දරුවන් දෙවන කාණ්ඩයේ දියවැඩියා රෝගයට ගොදුරු වීමේ වැඩි අවදානමක් පවතින බව ඔහු පවසයි. ජාතික සෞඛ්‍ය සතියේ තෙවන දිනය වන අද බොරැල්ල ප්‍රදේශයේ පැවති වැඩසටහන් කිහිපයකට සහභාගී වෙමින් මෛත්‍රීපාල සිරිසේන මහතා මේ අදහස් පළ කළේය. මෙරට දෛනිකව පුද්ගල මරණ දහසක් පමණ සිදුවන අතර ඉන් මරණ 600 ක්ම බෝ නොවන රෝග හේතුවෙන් සිදුවන බව ඔහු එහිදී පෙන්වාදුන්නේය. හෘද රෝග, දියවැඩියාව, අධිරුධිර පීඩනය, පිළිකා, වකුගඩු ආශ්‍රිත රෝග වැනි දෑ මේ අතර ප්‍රධාන වන බව අමාත්‍යවරයා එහිදී කියා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19163", "Category": null, "Parent URL": null}