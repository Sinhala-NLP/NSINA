{"Source": "Adaderana", "Timestamp": "May 25, 2016 01:36 pm", "Headline": " ආමි සම්පත් වමාරයි - තවත් 3ක් දැලේ", "News Content": "විවිධ අපරාධවලට සම්බන්ධ බවට සැකපිට පුද්ගලයින් තිදෙනෙකු අවි ආයුධ සහ මත්ද්‍රව්‍ය සමග ත්‍රස්ත විමර්ශන කොට්ඨාසය මගින් අත්අඩංගුවට ගෙන තිබේ.අත්අඩංගුවේ පසුවන සම්පත් චාමර ෆොන්සේකා නොහොත් ආමි සම්පත් නමැති සැකකරු සම්බන්ධයෙන් සිදුකරන ලද විමර්ශනවල දී අනාවරණය වූ කරුණු මත මොවුන් අත්අඩංගුවට ගෙන ඇති බව පොලිස් මුලස්ථානය සඳහන් කළේය.රාගම, මීගමුව සහ නිකදළුපොත ප්‍රදේශවල පදිංචිකරුවන් තිදෙනෙකු මෙලෙස අත්අඩංගුවට ගෙන ඇති බව සඳහන්ය.ඉන් එක් සැකකරුවෙකු සතුව තිබී විවිධ වර්ගවල ගිනි අවි 03ක්, උණ්ඩ තොගයක්, මුහුණු ආවරණ 02ක් සොයාගත් බව පොලීසිය සඳහන් කළේය.මීට අමතරව ඔහු සතුව තිබී කොකේන් ග්‍රෑම් එකයි මිලිග්‍රෑම් 280ක්, හෂීස් ග්‍රෑම් 25යි මිලිග්‍රෑම් 380ක් සහ ගංජා ග්‍රෑම් එකයි මිලිග්‍රෑම් 110ක් ද සොයාගෙන ඇත. අත්අඩංගුවට ගත් තවත් සැකකරුවෙකු සතුව තිබී බෝර 12 වර්ගයේ ගිනි අවියක්ද සොයාගත් බව පොලීසිය පැවසුවේය. මෙම සැකකරුවන් සම්බන්ධයෙන් පොලිස්පති පුජිත් ජයසුන්දර මහතාගේ සෘජු අධීක්ෂණය යටතේ ත්‍රස්ත විමර්ශන කොට්ඨාසය විසින් වැඩිදුර විමර්ශන සිදුකරන බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=60479", "Category": null, "Parent URL": null}