{"Source": "Adaderana", "Timestamp": "October 2, 2012 02:45 pm", "Headline": "හෙරොයින් ළඟ තබා ගත්තාට මරණ දඬුවම", "News Content": "හෙරොයින් ග්‍රෑම් 3.8 ක් ළඟ තබාගත් කාන්තාවකට කොළඹ මහ අධිකරණය විසින් මරණීය දණ්ඩනය නියම කර තිබේ. කොළඹ මහ අධිකරණ විනිසුරු පද්මන් සූරසේන මහතා විසින් අද (02) මෙම නියෝගය නිකුත් කර ඇති බව සඳහන්ය. 2002 වර්ෂයේ නොවැම්බර් 18 වන දින හෙරොයින් ග්‍රෑම් 3.8 ක් ළඟ තබා ගැනීමේ චෝදනාව මත අදාළ කාන්තාව අත්ඩංගුවට ගෙන තිබිණි. ඒ අනුව අදාළ නඩුව අද කැඳවු අවස්ථාවේ දී මහ අධිකරණ විනිසුරු මෙම නියෝගය ලබා දී ඇත. මරණීය දණ්ඩනය නියම කරමින් පද්මන් සූරසේන මහතා කියා සිටියේ සැකකාරියට එරෙහිව ඇති චෝදනා ඔප්පු වන බැවින් මෙම මරණ දඬුවම නියම කරන බවය.", "URL": "https://sinhala.adaderana.lk/news.php?nid=27940", "Category": null, "Parent URL": null}