{"Source": "Adaderana", "Timestamp": "May 26, 2014 08:18 am", "Headline": "මෝඩිගේ දිවුරුමට ජනපති ඉන්දියාවට යයි ", "News Content": "ඉන්දියාවේ නව අග්‍රාමාත්‍යවරයා ලෙස තේරි පත්වූ නරේන්ද්‍ර මෝඩි මහතාගේ දිවුරුම්දීමේ උත්සවයට සහභාගි වීම සඳහා ජනාධිපති මහින්ද රාජපක්ෂ මහතා මීට ස්වල්ප වේලාවකට පෙර දිවයිනෙන් පිටත්ව ගිය බව වාර්තා වෙයි‍‍. දිවුරුම් දීමේ අවස්ථාවට සහභාගි වන ලෙස නරේන්ද්‍ර මෝඩි මහතා සිදුකළ ආරාධනයකට අනුව ජනාධිපතිවරයා ඉන්දියාව බලා පිටත්ව ගිය බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. ජනාධිපතිවරයා සමඟ විදේශ අමාත්‍ය මහාචාර්ය ජි.එල් පිරිස්, අධීක්ෂණ මන්ත්‍රි සජින්ද වාස් ගුණවර්ධන ඇතුළු මැති ඇමතිවරුන් පිරිසක් මෙම සංචාරයට එක්ව සිටියේය. මෙම සංචාරය තුළ දී ජනාධිපති මහින්ද රාජපක්ෂ මහතා රටවල් කිහිපයක රාජ්‍ය නායකයින් සමග ද්විපාර්ශවික් සාකච්ඡා පැවැත්වීමට නියමිතය. එමෙන්ම ජනාධිපතිවරයා සහ විදේශ අමාත්‍යවරයා ඉන්දිය ජනාධිපති ප්‍රනාබ් මුඛර්ජි මහතා සමග ද සාකච්ඡා කිරිමට නියමිත බව ඉන්දිය මාධ්‍ය වාර්තා කර තිබුණි. මේ අතර ජනාධිපති මහින්ද රාජපක්ෂ මහතාට අමතරව තවත් රටවල් 07ක රාජ්‍ය නායකයින්ට මෙම දිවුරුම්දීමේ අවස්ථාවට සහභාගි වන ලෙස නරේන්ද්‍ර මෝඩි විසින් ආරාධනා කර තිබේ. ඒ අනුව දිවුරුම් දීමේ උත්සව අවස්ථාවට දෙස් විදෙස් ආරාධිතයින් 4000ක පමණ පිරිසක් සහභාගි වීමට නියමිත බව වාර්තා වෙයි. දිවුරුම් දීමේ උත්සවය හේතුවෙන් දිල්ලි නගරය ආශ්‍රිතව විශේෂ ආරක්ෂිත වැඩපිළිවෙළක් ද ක්‍රියාත්මක කර තිබේ.", "URL": "https://sinhala.adaderana.lk/news.php?nid=43473", "Category": null, "Parent URL": null}