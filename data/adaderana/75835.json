{"Source": "Adaderana", "Timestamp": "August 1, 2017 07:37 am", "Headline": "  මොන ප්‍රශ්න ආවත් විදුලිය දෙනවා ", "News Content": "කුමන ප්‍රශ්න හා බාධක පැමිණියද ඒවාට මුහුණ දෙමින් රටට අවශ්‍ය විදුලි පරිබෝජනය ලබාදීමට කටයුතු කරන බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. අමාත්‍යවරයා මේ බව පැවසුවේ, සූර්යබල සංග‍්‍රාමයට සමගාමීව ආගමික ස්ථානයන්ට සූර්යබල පද්ධති ලබාදීම යටතේ, මාවනැල්ල තිරිංගදෙනිය කතෝලික දේවස්ථානයට සූර්යබල පද්ධති ලබාදීම වෙනුවෙන් සංවිධානය කර තිබූ උත්සව අවස්ථාවකට සහභාගි වෙමිනි. මෙහිදී වැඩිදුරටත් අදහස් දැක්වූ අමාත්‍ය සියඹලාපිටිය මහතා, \"අපි මේ සූර්යබල සංග‍්‍රාමය කියලා යුද්ධයක් කරන්නේ. ඇයි අපි මේකට යුද්ධයක් කියන්නේ. ඒ අපේ විදුලි පාරිභෝගිකයන් වන ඔබතුමාලට අඛණ්ඩ විදුලියක් සපයන්නයි. මේ දිනවලදී 70% ක් විදුලිය නිපදවන්නේ ඉන්ධන වලින්. පසුගිය දිනවලදී ඉන්ධන ප‍්‍රශ්නයක් තිබුණා. ඒ අවස්ථාවේදි විදුලිය නොකපා ඉන්න අපි උපක‍්‍රම රාශියක් ක‍්‍රියාත්මක කළා. අද වනවිට ජල විදුලිය නිපදවන්න මුළු රටේම ජලය තියෙන්නේ 36%ක් පමණයි. ඉතින් මේක විශාල යුද්ධයක්. මේ යුද්ධයට ඊළඟ විසඳුම තමයි ගල් අගුරු සහ ඉන්ධන. ඒ දෙකටම විශාල වියදමක් යනවා. පරිසරයටත් ප‍්‍රශ්නයක්. නමුත් මේ රට සමකයට ආසන්න නිසා හිරු එළියෙන් විදුලිය නිපදවන එක වඩාත් ලාභදායි ක‍්‍රමයක්. නමුත් විවිධ ගැටළු නිසා මෙතෙක් කලක් සූර්යබල විදුලි නිෂ්පාදනයට අත තිබ්බේ නැහැ. නමුත් දැන් අපි ඒ ක‍්‍රමය උපයෝගී කරගන්නවා. සංග‍්‍රාමය කියන්නේ මොන ප‍්‍රශ්න බාධක ආවත් ඒවා පෙරලගෙන වේගයෙන් ඉදිරියට යන දේකටයි. ඒ වගේ තමයි මොන බාධක ගැටළු ආවත්, සූර්යබල සංග‍්‍රාමය සමස්ත දිවයිනේම ව්‍යාප්ත කරමින් ඉදිරියට ගෙනයනවා. ඒ නිසයි අපි මේකට සංග‍්‍රාමය කියලා නම තිබ්බේ\" යැයි බලශක්ති අමාත්‍ය, රංජිත් සියඹලාපිටිය මහතා පැවසීය. එමෙන්ම සූර්යබල සංග‍්‍රාමයේ විශේෂ වාසි තමයි අපේ රටේ මුදල් පිටරටට ඇදි යන්නේ නැහැ. පරිසරය ආරක්ෂා වෙනවා. ඒ වගේම රටේ විදුලිබල පද්ධතිය සමතුලිත වෙනවා. අපේ උත්සාහය තමයි රටේ නිවාස පියසි දස ලක්ෂයක් සූර්යබලාගාර බවට පත්කිරීමයි . මේක හොඳ වැඩක්. ඒත් හොඳ වැඩ ඉදිරියට ගෙනයන එක ටිකක් අමාරුයි. මාධ්‍ය තුළින් වුනත් ප‍්‍රචාරය වෙන්නේ හොඳ දේකට වඩා නරක දේවල්. අපේ ජනතාව අහන්න දකින්න කැමති නරක දේවල්. ඒ නිසා හොඳ වැඩ ඉදිරියට ගෙනයන්න වෙලා තියෙන්නේ ඉබි ගමනින්. මේ සූර්යබල සංග‍්‍රාමය වේගවත් කරන්න තමයි, ජනතාව උතුම්කොට සලකන ආගමික ස්ථානයන්ට සූර්යබල පද්ධති නොමිලයේ ලබාදීමට අපි තීරණය කළේ \" යැයි පැවසීය.", "URL": "https://sinhala.adaderana.lk/news.php?nid=75835", "Category": null, "Parent URL": null}