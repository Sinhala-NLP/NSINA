{"Source": "Adaderana", "Timestamp": "June 11, 2015 01:45 pm", "Headline": "රවීට එරෙහි විශ්වාසභංගය ජූලි 4දා විවාදයට ", "News Content": "මුදල් අමාත්‍ය රවී කරුණානායක මහතාට එරෙහි විශ්වාසභංග යෝජනාව ජූලි 4 වැනිදා විවාදයට ගන්නා බව සභානායක වැවිලි කර්මාන්ත අමාත්‍ය ලක්ෂ්මන් කිරිඇල්ල මහතා පාර්ලිමේන්තුවට දැනුම්දී තිබේ.අමාත්‍යවරයා මේ බව ප්‍රකාශ කර ඇත්තේ මහජන එක්සත් පෙරමුණේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා අද පාර්ලිමේන්තුවේදී ඇසූ ප්‍රශ්නයකට පිළිතුරු දෙමිනි.අදාළ විශ්වාසභංග යෝජනාව සම්බන්ධයෙන් පක්ෂ නායක රැස්වීමේදී සාකච්ඡා කළ බව සභානායක ලක්ෂ්මන් කිරිඇල්ල මහතා එහිදී සඳහන් කර ඇත.ඒ අනුව එය ජූලි මස 04 වනදා පාර්ලිමේන්තුවේදී විවාදයට ගන්නා බව ලක්ෂ්මන් කිරිඇල්ල අමාත්‍යවරයා පැවසු බව අද දෙරණ පාර්ලිමේන්තු වාර්තාකරු සඳහන් කළේය.මුදල් අමාත්‍යවරයාට එරෙහිව විශ්වාසභංගයක් ගෙන එන බව පසුගියදා විපක්ෂයේ මන්ත්‍රීන් පිරිසක් විසින් පවසන ලදී.එසේම අගමැතිවරයාට එරෙහිව ද ඔවුන් විශ්වාසභංගයක් ගෙන එන බව පසුගිය දිනවල ප්‍රකාශයට පත් කළ අතර ඔවුන් දෙදෙනාටම එරෙහි විශ්වාසභංග යෝජනා පාර්ලිමේන්තුවේ මහලේකම් වෙත ලබාදීමට ඒ අනූව පියවර ගෙන තිබුණි.", "URL": "https://sinhala.adaderana.lk/news.php?nid=51929", "Category": null, "Parent URL": null}