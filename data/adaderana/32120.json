{"Source": "Adaderana", "Timestamp": "March 5, 2013 08:45 am", "Headline": "පෙත්සම් 6 ට පූර්ණ ශ්‍රේෂ්ඨාධිකරණ විනිසුරු මඩුල්ලක්", "News Content": "නව අගවිනිසුරු මොහාන් පීරිස් මහතාගේ පත්වීම අභියෝගයට ලක් කරමින් විකල්ප ප්‍රතිපත්ති කේන්ද්‍රයේ විධායක අධ්‍යක්ෂවරයා විසින් ගොනුකර ඇති පෙත්සම ඇතුළු පෙත්සම් 6 ක් සලකා බැලීම සඳහා නව දෙනෙකුගෙන් යුත් පූර්ණ ශ්‍රේෂ්ඨාධිකරණ විනිසුරු මඩුල්ලක් පත් කර තිබේ. හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝගය විභාග කිරීම සඳහා පත් කළ පාර්ලිමේන්තු තේරීම් කාරක සභාව අභියෝගයට ලක් කරමින් ගොනු කර තිබු මූලික අයිතිවාසිකම් පෙත්සම් හතර ද එම විනිසුරුමඬුල්ල හමුවේ සලකා බැලෙන සෙසු පෙත්සම් වේ. ශිරාණි තිලකවර්ධන, නිමල් ගාමිණි අමරතුංග, ශලීම් මර්ෂුක්, කේ.ශ්‍රී පවන්, පී.එ.රත්නායක, චන්ද්‍රා ඒකනායක, සත්‍යාහෙට්ටිගේ, ප්‍රියසාද් ඩෙෆ් සහ ඊවා වනසුන්දර යන ශ්‍රේෂ්ඨාධිකරණ විනිසුරුවරුන්ගෙන් මෙම විනිසුරුමඬුල්ල සමන්විතය. දෝෂාභියෝගය විමර්ශනය කළ පාර්ලිමේන්තු තේරීම් කාරක සභාවේ වාර්තාව බලරහිත කරමින් අභියාචනාධිකරණය නිකුත් කළ සර්ටියෝරාරි රීට් ආඥාව අහෝසි කරන ලෙස ඉල්ලා ගොනුකළ අභියාචනා පෙත්සම ද මෙම විනිසුරුමඬුල්ල විසින් සලකා බැලෙන පෙත්සම් 6 ට ඇතුළත්ව තිබේ. අදාළ පෙත්සම් හය අද (05) දිනයේ සලකා බැලීමට නියමිතය.", "URL": "https://sinhala.adaderana.lk/news.php?nid=32120", "Category": null, "Parent URL": null}