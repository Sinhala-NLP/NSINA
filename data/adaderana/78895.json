{"Source": "Adaderana", "Timestamp": "October 19, 2017 12:54 pm", "Headline": "කැලිෆෝනියාවේ හෙපටයිටීස් ඒ වෛරසයෙන් 9ක් මරුට", "News Content": "අමෙරිකාවේ කැලිෆෝනියා ප්‍රාන්තයේ පැතිර යන “හෙපටයිටීස් ඒ“ වෛරසය හේතුවෙන් මියගිය සංඛ්‍යාව 9ක් දක්වා ඉහළ ගොස් තිබේ. කැලිෆෝනියා ප්‍රාන්තයේ පමණක් “හෙපටයිටීස් ඒ“ රෝගය වැළඳුනු පුද්ගලයින් 500 දෙනෙකු පමණ හඳුනාගෙන ඇති බව විදෙස් මාධ්‍ය වාර්තා කළේය. කැලිෆෝනියාවේ සැන් දියාගෝ ප්‍රදේශයේ පමණක් නිවාස අහිමි පුද්ගලයින් 5000ක් පමණ වාසය කරන අතර නිවාස අහිමි පුද්ගලයින් අනුගමනය කරන අවිධිමත් සනීපාරක්ෂක ක්‍රියා හේතුවෙන් මෙම රෝගය ව්‍යාප්ත වීම වේගවත් වී තිබේ. පසුගිය වසර 20 තුළ හෙපටයිටීස් රෝගය බහුල ලෙස ව්‍යාප්ත වූ ප්‍රථම අවස්ථාව මෙය බව වාර්තා වෙයි. හෙපටයිටීස් රෝගය හේතුවෙන් අක්මාවට සෘජු බලපෑම් එල්ල කරන අතර රෝගකාරක ද්‍රව්‍යම ස්පර්ශ කිරීමෙන් මුඛයෙන් හෝ ලිංගික සංසර්ගයේදී මෙම රෝගය බෝවන බව සඳහන් වෙයි.", "URL": "https://sinhala.adaderana.lk/news.php?nid=78895", "Category": null, "Parent URL": null}