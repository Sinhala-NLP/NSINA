{"Source": "Adaderana", "Timestamp": "September 16, 2013 06:09 pm", "Headline": "ටී.එන්.ඒ. ප්‍රතිපත්ති ප්‍රකාශනයට එරෙහිව උසාවියට පෙත්සමක්", "News Content": "දෙමළ ජාතික සන්ධානය උතුරු පළාත් සභා මැතිවරණයට අදාළව ඉදිරිපත් කර ඇති ප්‍රකාශනය පිළිබඳ ශ්‍රේෂ්ඨාධිකරණය හමුවට පෙත්සමක් ඉදිරිපත් කර තිබේ. ජාතික සංවිධාන එකමුතුවේ කැඳවුම්කරු ආචාර්ය ගුණදාස අමරසේකර මහතා විසින් එම පෙත්සම ඉදිරිපත් කර ඇතැයි සඳහන්ය. එකී ප්‍රතිපත්ති ප්‍රකාශනයෙන් ශ්‍රී ලංකාවේ ආණ්ඩුක්‍රම ව්‍යවස්ථාව උල්ලංඝණය කිරීමක් සිදුව ඇතිදැයි අර්ථ නිරූපණයක් ලබාදෙන ලෙස එම පෙත්සමෙන් ඉල්ලා තිබේ. ආණ්ඩුක්‍රම ව්‍යවස්ථාවේ 157 “අ” වගන්තිය මගින් ශ්‍රී ලංකාවේ දේශය තුළ වෙනම රජයක් පිහිටුවීමට, සෘජුවම හෝ අන්‍යාකාරයෙන් ශ්‍රී ලංකාව තුළදී හෝ ඉන් පිටතදී හෝ ආධාර කිරීම, අනුබලදීම, අනුග්‍රහය දැක්වීම , මුදල් යෙදවීම, ධෛර්යයදීම හෝ දේශනා කිරීම කිසිදු තැනැත්තෙකු විසින් නොකළ යුතුය යනුවෙන් සඳහනක් ද ඇත‍.", "URL": "https://sinhala.adaderana.lk/news.php?nid=37454", "Category": null, "Parent URL": null}