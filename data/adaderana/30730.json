{"Source": "Adaderana", "Timestamp": "January 13, 2013 02:03 pm", "Headline": "අගවිනිසුරුවරියට ආරක්ෂාව දිය යුතුයි", "News Content": "අගවිනිසුරුවරියට ලබාදී ඇති ආරක්ෂාව ඇය එම තනතුරින් ඉවත්ව යන තුරු ලබාදිය යුතු බව ශ්‍රී ලංකා නීතිඥ සංගමය පවසයි. සම්ප්‍රදාය අනුව ඇය එකී තනතුරින් නිල වශයෙන් ඉවත්වන තුරු ලබාදී ඇති ආරක්ෂාව තහවුරු කිරීම අදාළ බලධාරීන්ගේ වගකීමක් යැයි එම සංගමයේ ලේකම් නීතිඥ සංජය ගමගේ මහතා කියයි. අගවිනිසුරුවරියගේ ආරක්ෂාව සඳහා පොලිස් නිලධාරීන් 8 දෙනෙකු ලබාදී තිබේ. මේ අතර ඇයගේ ආරක්ෂාව ඉවත් කළ බවට තොරතුරක් තමාට වාර්තා නොවු බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පවසයි. අගවිනිසුරුවරිය එකී තනතුරින් ඉවත් කිරීමට අදාළ ලියවිල්ලට ජනාධිපතිවරයා අද (13) පෙරවරුවේ අත්සන් තබා ඇති අතර එය ඇයගේ නිල නිවසට යවා තිබේ.", "URL": "https://sinhala.adaderana.lk/news.php?nid=30730", "Category": null, "Parent URL": null}