{"Source": "Adaderana", "Timestamp": "April 14, 2016 08:17 am", "Headline": "පොලිසියෙන් ගිනි අවි 06 ක් උස්සලා", "News Content": "ලග්ගල පොලිස් ස්ථානයේ තිබී ගිනි අවි 06ක් කිසියම් පුද්ගලයෙකු විසින් සොරකම් කර තිබේ. පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා කියා සිටියේ අද(14) අළුයම 1.00ට පමණ එම සොරකම සිදුව ඇති බවයි. ඒ අනුව පොලිස් ස්ථානයේ ආයුධ බහාලනය විවෘත කර අදාළ පුද්ගලයා විසින් ටී 56 වර්ගයේ ගිනි අවියක් සහ රිවෝල්වර 05ක් රැගෙන ගොස් තිබේ. එම අවස්ථාවේ උප සේවක නිළධාරියෙකු අදාළ යතුර භාරව සිට ඇති බව වාර්තා වේ. සොරකමට පැමිණි පුද්ගලයා පතරොම් කිසිවක් රැගෙන ගොස් නොමැති අතර ඔහු සරමක් සහ කමිසයකින් සැරසුනු පුද්ගලයෙකු බවට තොරතුරු ලැබී ඇති බව පොලිස් මාධ්‍ය ප්‍රකාශකවරයා සඳහන් කළේය. ඊයේ රාත්‍රීයේ සිද්ධිය වන අවස්ථාවේදී ලග්ගල පොලිස් ස්ථානයේ පොලිස් නිළධාරීන් සිව් දෙනෙකු සේවයේ නිරතව සිට තිබේ. ඔවුන් බීමත්ව සිටියේද යන්න සොයාබැලීම සඳහා මේ වන විට වෛද්‍ය අංශ වෙත යොමු කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා ප්‍රකාශ කළේය. සිද්ධිය සම්බන්ධයෙන් වහාම විශේෂ විමර්ශනයක් සිදු කරන ලෙස වැඩ බලන පොලිස්පති එස්.එම් වික්‍රමසිංහ මහතා මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පතිවරයා වෙත උපදෙස් දී තිබේ.", "URL": "https://sinhala.adaderana.lk/news.php?nid=59165", "Category": null, "Parent URL": null}