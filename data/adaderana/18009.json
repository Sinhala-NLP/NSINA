{"Source": "Adaderana", "Timestamp": "August 12, 2011 08:21 am", "Headline": "කදිරගාමර් ඝාතනයට වසර 6 ක් සපිරෙයි", "News Content": "හිටපු විදේශ අමාත්‍යවරයෙකු වූ ලක්ෂ්මන් කදිරගාමර් මහතා ඝාතනයට ලක්ව අදට(12) වසර 6ක් සපිරෙයි. 2005 අ‍ගෝස්තු මස 12 වැනිදා හෙතෙම එල්.ටී.ටී.ඊ. වෙඩික්කරුවෙකුගේ ස්නයිෆර් ප්‍රහාරයකින් ජීවිතක්ෂයට පත්විය. යාපනය මිනිපායි හි උපත ලැබූ ලක්ෂ්මන් කදිරගාමර් මහතා මහනුවර ත්‍රිත්ව විද්‍යාලයෙන් මූලික අධ්‍යාපනය ලැබීය. ලංකා විශ්ව විද්‍යාලයෙන් නීති උපාධිය ලැබූ ඔහු 1955 වස‍රේ දී ශ්‍රේෂ්ඨාධිකරණ නීතීඥයෙකු ලෙස දිවුරුම් දුන්නේය. ශිෂ්‍යත්වයක් ලැබ එංගලන්තයේ ඔක්ස්ෆර්ඩ් විශ්ව විද්‍යාලයට ඇතුල් වූ ලක්ෂමන් කදිරගාමර් මහතා ඔක්ස්ෆර්ඩ් හි නොමැකෙන මතක සටහන් තැබීය. පසුව ක්‍රියාකාරී දේශපාලනයට පිවිසි කදිරගාමර් මහතා 1994 වසරේ දී එක්සත් ජනතා නිදහස් සන්ධානයෙන් ජාතික ලැයිස්තු මන්ත්‍රීවරයෙකු ලෙස පාර්ලි‍මේන්තුවට පත් කෙරුණි. පසුව ඔහු විදේශ අමාත්‍යවරයා ලෙස පත්විය. මෑතකාලීන ඉතිහාසයේ මෙරට බිහිවූ කෘතහස්තම විදේශ අමාත්‍යවරයා ලක්ෂ්මන් කදිරගාමර් මහතා බව අවිවාදිතය. ලෝකයේ රටවල් බොහොමයක එල්.ටී.ටී.ඊ.යට එරෙහිව මතවාදීමය සටනක් ගෙන යාමට හෙතෙම ක්‍රියා කළේය. ලෝකයේ ‍රටවල් බොහොමයක් එල්.ටී.ටී.ඊ සංවිධානය තහනම් සංවිධානයක් ලෙස නම් කිරීම එහි ප්‍රතිඵලය විය. කෘතහස්ත රාජ්‍ය තාන්ත්‍රිකභාවය විදහා දැක්වූ ලක්ෂ්මන් කදිරගාමර් මහතා නොමැති අඩුව අන් කවරදාකටත් වඩා අද ශ්‍රී ලාංකිකයන්ට දැනෙමින් පවතියි. ඒ ජාත්‍යන්තර බලවේග බොහොමයක් මේ වන විටත් ලංකාවට එරෙහිව අද සිය අදෘශ්‍යමාන හස්තයන් යොමු කර ඇති නිසාය.", "URL": "https://sinhala.adaderana.lk/news.php?nid=18009", "Category": null, "Parent URL": null}