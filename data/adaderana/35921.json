{"Source": "Adaderana", "Timestamp": "July 19, 2013 12:40 pm", "Headline": "ජේම්ස් පැකර්ට අවුරුදු 10ට බදු සහන - ලංකාව ගිනස් වාර්තාවක් තබලා", "News Content": "ජේම්ස් පැකර් කැසිනෝ ව්‍යාපාරිකයා‍ට වසර 10ක බදු සහන ලබාදීමේ ගැසට් නිවේදනය නිකුත් කර ඇති බවත් කැසිනෝ ව්‍යාපාරිකයින්ට එසේ බදු සහන ලබාදෙන ලොව පළමු රට ශ්‍රී ලංකාව බවත් එක්සත් ජාතික පක්ෂ පාර්ලිමේන්තු මන්ත්‍රී හර්ෂද සිල්වා මහතා පවසයි. අදාළ බදු සහනය ඊයේ රාත්‍රී නිකුත් කළ ගැසට් නිවේදනයකින් ප්‍රකාශයට පත්කර ඇති බව අද (19) පෙරවරුවේ පැවැති මාධ්‍ය හමුවකදී මන්ත්‍රීවරයා ප්‍රකාශ කළේය. එම ගැසට් නිවේදනයට අනූව කැසිනෝ ව්‍යාපාරිකයින්ට බදු සහන ලබාදෙන ලොව ප්‍රථම රට ලෙස ශ්‍රී ලංකාව ගිනස් වාර්තාවක් තබා ඇතැයිද හෙතෙම පැවසීය. සාමාන්‍ය ජනතාවට බදු පිට බදු ගසමින් කැසිනෝ ව්‍යාපාරිකයින්ට රජය බදු සහන ලබාදී ඇති බව හෙතෙම චෝදනා කළේය. දේශීය ආර්ථිකයින්ට බදු සහන නොදී ලොව සිටින ලොකුම ව්‍යාපාරිකයාට බදු සහන දී ඇති බවත් ආණ්ඩුවට දේශීය ව්‍යාපාරිකයින් නංවාලීමට අපේක්ෂාවක් නැත්තේ මන්දැයි ඔහු ප්‍රශ්න කළේය. මෙම ගැසට් නිවේදනය පාර්ලිමේන්තුවේ සම්මත කිරීමට විපක්ෂයක් හැටියට අප ඉඩ නොදෙන බව එම අවස්ථාවේදී ඒ මහතා කියා සිටියේය. ජාතික හෙළ උරුමය මුලින්ම මේ සම්බන්ධයෙන් විරුද්ධ වූවානම් ආණ්ඩුව වීරයෝ සේ කැසිනෝ ව්‍යාපාරයට සහන නොදෙන බව හෙතෙම පැවසීය. කැසිනෝ රජාට බදු සහන ලබා දීම ජනතාදෝහී ක්‍රියාවක් බව වැඩිදුරටත් අදහස් දක්වමින් ඒ මහතා කියා සිටියේය.", "URL": "https://sinhala.adaderana.lk/news.php?nid=35921", "Category": null, "Parent URL": null}