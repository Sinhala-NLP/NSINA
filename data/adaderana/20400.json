{"Source": "Adaderana", "Timestamp": "December 1, 2011 04:38 pm", "Headline": "ප්‍රජාතන්ත්‍රවාදය වෙනුවෙන් එජාපය සමග කරන අරගලයක් නෑ", "News Content": "ප්‍රජාතන්ත්‍රවාදය දිනාගැනීම වෙනුවෙන් එක්සත් ජාතික පක්ෂය සමග එක්ව කරන අරගලයක් නොමැති බව ජනතා විමුක්ති පෙරමුණ පවසයි. පසුගියදා බන්ධනාගාරගතව සිටින සරත් ෆොන්සේකා මහතා නිදහස් කරගැනීම වෙනුවෙන් එක්සත් ජාතික පක්ෂය විසින් සංවිධානය කරන ලද විරෝධතා ව්‍යාපාරය තම පක්ෂය වෙත ලිඛිත දැනුම්දීමක් සිදුනොකළ බව එම පක්ෂ පාර්ලිමේන්තු මන්ත්‍රී අනුර කුමාර දිසානායක මහතා සඳහන් කරයි. අද(01) පැලවත්ත ජනතා විමුක්ති පෙරමුණු මූලස්ථානයේ පැවති මාධ්‍ය හමුවක දී අදාළ විරෝධතාවට සහභාගි නොවීම සම්බන්ධව මාධ්‍යවේදියකු නැගූ පැනයකට පිළිතුරු දෙමින් මන්ත්‍රීවරයා මේ බව සඳහන් කළේය. එමෙන්ම එම විරෝධතාවය පිළිබඳව එක්සත් ජාතික පක්ෂය දැනුම්දීමක් සිදුකළ ද නොකළ ද ඒ සඳහා ජනතා විමුක්ති පෙරමුණ සහභාගි නොවන බව ඔහු එහි දී අවධාරණය කළේය. වෙනස් කළ යුත්තේ මහින්ද රාජපක්ෂ පාලනය වන නමුදු නැවත ගෙන ආ යුත්තේ ඒ සඳහා ආදේශකයක් නොව විකල්පයක් බවත් හෙතෙම පෙන්වාදුන්නේය. එක්සත් ජාතික පක්ෂය ඒ සඳහා ආදේශකයක් බවත්, ජනතා විමුක්ති පෙරමුණ එහිදී විකල්පයක් ලෙස පෙනී සිටින බවත් අනුර කුමාර දිසානායක මහතා ප්‍රකාශ කළේය. ජාතික ගැටලුව විසඳීම සඳහා පාර්ලිමේන්තු තේරීම් කාරක සභාවක් පත්කිරීම අවශ්‍ය නොවන බව ද මාධ්‍ය හමුවේ දී වැඩිදුරටත් අදහස් දැක්වූ ඒ මහතා සඳහන් කළේය. එසේ තේරීම් කාරක කමිටුවක් පත්කරනු ලබන්නේ ජනතාව මුලාකිරීමේ අරමුණින් බව ද හෙතෙම පෙන්වාදුන්නේය. අදාළ කමිටුවට නියෝජිතයින් නොයැවීමට ජනතා විමුක්ති පෙරමුණ ඒකමතිකව තීරණය කර ඇති බව ද මන්ත්‍රීවරයා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=20400", "Category": null, "Parent URL": null}