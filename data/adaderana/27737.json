{"Source": "Adaderana", "Timestamp": "September 25, 2012 03:01 pm", "Headline": "මහ ඇමති වෙන්න ආසාවක් තිබුණා", "News Content": "නැගෙනහිර පළාත් සභාවේ ප්‍රධාන අමාත්‍යවරයා බවට පත්වීමේ බලාපොරොත්තුවක් තිබු බව එම පළාත් සභාවේ හිටපු ප්‍රධාන අමාත්‍ය හා ජනාධිපති උපදේශක සිවනේසතුරෙයි චන්ද්‍රකාන්තන් හෙවත් පිල්ලෙයාන් පවසයි. මැතිවරණයේදී සන්ධානයට තවත් ආසන 3ක් දිනා ගැනීමට හැකි වුයේ නම් එම බලාපොරොත්තුව ඉටුකර ගැනීමට හැකිව තිබු බව ඔහු පෙන්වාදෙයි. කොළඹදී අද (25) පැවැති මාධ්‍ය හමුවකදී මාධ්‍යවේදියෙකු නැගු ප්‍රශ්නයකට පිළිතුරු වශයෙන් ඔහු මේ බව කියා සිටියේය. කෙසේ වෙතත් තමාට ජනාධිපති මහින්ද රාජපක්ෂ මහතා විසින් උපදේශක තනතුරක් ද ලබා දී ඇති බැවින් නැගෙනහිර පළාතේ සංවර්ධන කටයුතු කිරීමට මුල්වී කටයුතු කරන බව සිවනේසතුරෙයි චන්ද්‍රකාන්තන් මහතා පැවසුවේය. මේ අතර මුස්ලිම් කොංග්‍රසය ජාතිවාදය ඉස්මතු කරමින් මැතිවරණ ව්‍යාපාරයේ නිරත වු බැවින් ඔවුන් සමඟ එක්ව පළාත් සභාව පිහිටුවා කටයුතු කළ හැකිද යන්නත් මාධ්‍යවේදියෙකු විමසන ලදී. නැගෙනහිර මැතිවරණයේදී සියලු පක්ෂ ජාතිවාදය මතුකරමින් මැතිවරණ ව්‍යාපාරයේ නිරත වු නමුත් මුස්ලිම් කොංග්‍රසය සමග එක්ව පළාත් සභාව පිහිටවු බැවින් පළාතේ ජනතාවගේ අපේක්ෂාවන් වෙනුවෙන් කටයුතු කරන බව චන්ද්‍රකාන්තන් මහතා කියා සිටියේය. එසේම මැතිවරණයේදී ද්‍රවිඩ ජනතාවගේ ඡන්ද අඩුවීමක් සිදුව ඇති බව ද ඔහු පිළිගත්තේය. තවද ටී.එම්.වී.පී පක්ෂය තවදුරටත් ක්‍රියාකාරී පක්ෂයක් බවත් එසේම එය පුළුල් කිරීම තමාගේ අරමුණ බවත් සිවනේසතුරෙයි චන්ද්‍රකාන්තන් මහතා මාධ්‍යවේදීන්ගේ ප්‍රශ්නවලට පිළිතුරු වශයෙන් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=27737", "Category": null, "Parent URL": null}