{"Source": "Adaderana", "Timestamp": "October 13, 2013 09:55 am", "Headline": "ආණමඩුවේ ව්‍යාපාරිකයෙක් මරයි", "News Content": "ආණමඩුවේදී යකඩ උලකින් ඇන ව්‍යාපාරිකයෙකු ඝාතනය කර තිබේ. ඊට සම්බන්ධ බව කියන තරුණයෙකුව ආණමඩුව පොලීසිය විසින් අත්අඩංගුවට ගෙන ඇති බව අප වාර්තාකරු පවසයි. ඊයේ රාත්‍රී 10.00 ට පමණ ආණමඩුව නගරයේදී මෙම ඝාතනය සිදුවී ඇත. මිය ගොස් ඇත්තේ ආණමඩුව - හලාවත පාර පදිංචිව සිටි දිසානායක මුදියන්සේලාගේ ආරියරත්න (53) නම් වු ව්‍යාපාරිකයෙකි. මිය ගොස් ඇති අයගේ ව්‍යාපාරයට ආසන්නයේ සැකකාර තරුණයාගේ පියාද ව්‍යාපාරයක් කරගෙන ගොස් තිබේ. සැකකරුගේ පියා ගංජා භාවිතා කරන බව මිය ගොස් ඇති අය තවත් අයෙකු සමග පවසා තිබී ඇත. මේ සම්බන්ධයෙන් විමසීම සඳහා සැකකරු මිය ගොස් ඇති අයගේ ව්‍යාපාරික ස්ථානය වෙත ගොස් ඇත. මුලින් සුහදව ආරම්භ කර ඇති කථා බහ පසුව බහින් බස් වීමක් දක්වා දුර දිග ගොස් තිබේ. ඉන් පසුව සැකකරු විසින් යකඩ උලකින් මිය ගොස් ඇති අයට ඇන ඇති බව පොලීසිය කියයි. සිද්ධියෙන් තුවාල ලැබු ව්‍යාපාරිකයා එම අවස්ථාවේදීම ආණමඩුව දිසා රෝහලට ඇතුළත් කළත් ඔහු මිය ගොස් ඇත. ආණමඩුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38103", "Category": null, "Parent URL": null}