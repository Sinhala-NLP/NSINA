{"Source": "Adaderana", "Timestamp": "February 23, 2011 10:34 am", "Headline": "සබරගමුවේ අඛණ්ඩ පංති වර්ජනයක්..!", "News Content": "ශී‍්‍ර ලංකා සබරගමුව විශ්වවිද්‍යාලයේ සිසුන් අඛණ්ඩ පංති වර්ජනයක නිරත වී සිටින බව එම විශ්ව විද්‍යා‍ලයේ මහා ශිෂ්‍ය සංගමය පවසයි. ශී‍්‍ර ලංකා සබරගමුව විශ්වවිද්‍යාලයේ මහා ශිෂ්‍ය සංගමයේ සභාපති, සමාජයීය විද්‍යා හා භාෂා පීඨ ශිෂ්‍ය සංගමයේ සභාපති ඇතූළු ශිෂ්‍ය ශිෂ්‍යාවන් 58 කට එරෙහිව නවක වදය ලබා දුන්නා යැයි අභූත චෝදනා ගොනු කරමින් මේ වන විට පන්ති තහනමකට ලක් කර තිබීම හේතුවෙන් මෙම පංති වර්ජනය දියත් කරන බව එම විශ්ව විද්‍යා‍ලයේ මහා ශිෂ්‍ය සංගමය විසින් නිකුත් කළ නිවේදනයක දැක්වේ. විශ්වවිද්‍යාලය තුළ උග‍්‍ර අධ්‍යයන හා සුභසාධන ගැටලු පවතිද්දී ඒ වෙනුවෙන් හඬ නගන ශිෂ්‍ය නායකයින් සහ ශිෂ්‍ය කි‍්‍රයාකාරීන් මේ අන්දමට පන්ති තහනමට ලක් කරමින් පවතින බවට ඔවුහු චෝදනා කරති. ඒ අනුව මෙම අත්තනෝමතික තීරණ හකුලා ගන්නා තෙක් විශ්වවිද්‍යාලයේ සියලු සිසුන් 2011.02.23 දින සිට සියලුම අධ්‍යයන කටයුතු වලින් බැහැර වන බවද ඔවුන් කියා සිටියි. එසේ වුවද අත්‍යවශ්‍ය වූ කෘෂි විද්‍යා පීඨයේ දෙවන වසර ගොවිපළ ප‍්‍රායෝගික කි‍්‍රයාකාරකම් (Farm Practice), ව්‍යවහාරික විද්‍යා පීඨයේ පෙර සූදානම් කරගත් ක්ෂෙත‍්‍ර චාරිකා, භූ විඥාපන පීඨයේ ක්ෂෙත‍්‍ර චාරිකා වලට පමණක් සහභාගී වන බවද නිවේදනයේ වැඩිදුරටත් සඳහන් වේ. විශ්ව විද්‍යාල පාලනාධිකාරියේ අත්තනෝමතික තීරණ වලට විරෝධය දක්වමින් පඹහින්න මංසන්ධියේ දී දැවැන්ත උද්ඝෝෂණයක් ද පැවැත්වීමට නියමිත බවද සබරගමුව විශ්ව විද්‍යාලයේ මහා ශිෂ්‍ය සංගමය වැඩිදුරටත් කියා සිටියි.", "URL": "https://sinhala.adaderana.lk/news.php?nid=14421", "Category": null, "Parent URL": null}