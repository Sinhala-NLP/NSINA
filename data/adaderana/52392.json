{"Source": "Adaderana", "Timestamp": "July 2, 2015 04:11 pm", "Headline": "එදා එහෙම කියපු සරත් නන්ද සිල්වාත් මැදමුලනේ හිටියා", "News Content": "මහින්ද යනු හොරෙකු යැයි චෝදනා කොට ජනවාරී 08 වැනිදා ඔහු පැන්නුවාට ජනතාවට ස්තූතිය පළ කළ හිටපු අගවිනිසුරුවරයෙකු වූ සරත් නන්ද සිල්වා ඊයේ මැදමුලනට ගොස් සිටි බව සාහිත්‍ය පරිවර්තක හා සමාජ විචාරක ගාමිණි වියන්ගොඩ මහතා පවසයි.මහින්ද රාජපක්ෂ මහතාට එසේ චෝදනා නැඟු පුද්ගලයෙකු රාජපක්ෂ මහතා යළි බලයට ගෙනඒම වෙනුවෙන් පෙනී සිටින්නේ කුමකටදැයි ඉන් පැහැදිලි වන බව ඔහු කියයි.සුනාමිය අවස්ථාවේදී විපතටපත් ජනතාව වෙනුවෙන් ලබාදුන් මුදල් බැංකු ගිණුමකට දමාගත් බවට චෝදනා එල්ල වූ හිටපු ජනාධිපතිවරයාට දඬුවම් නොදීම ගැන රටේ ජනතාවගෙන් සරත් නන්ද සිල්වා සමාව ඉල්ලා සිටි බවද ගාමිණි වියන්ගොඩ මහතා සිහිපත් කරයි.පුරවැසිබලය හා සාධාරණ සමාජයක් සඳහා වූ සංවිධානය විසින් අද පෙරවරුවේ කොළඹදී මාධ්‍ය හමුවක් පැවැත්වූ අතර ඊට එක්වෙමින් ඒ මහතා මේ බව කියා සිටියේය.මාධ්‍ය හමුවට එක්වූ පූජ්‍ය දඹර අමිල හිමියන් පැවසුවේ පසුගිය ජනාධිපතිවරණයේදී මහින්ද රාජපක්ෂ මහතා අයින් කරනු ලැබුවේ මහින්ද යන සංස්කෘතියත් සමග බවයි.ශිෂ්ඨාචාර සම්පන්න ලෝකයට ඔහු හරියන්නේ නැති බවත්, මහින්ද යනු තුන්තරා බෝධියෙන් එකක් විදියට මිලිටරිවාදය තබාගත් නායකයෙකු බවත්, උන්වහන්සේ පැවසීය.මෛත්‍රීපාල සිරිසේන ජනාධිපතිවරයා මහින්ද රාජපක්ෂ මහතාට නාමයෝජනා ලබාදුනහොත් ඔහුට පාරේ බැහැලා යන්න බැරිවනු ඇති බවත්, ජනතාව කෙළ ගසනු ඇති බවත්, මෛත්‍රීට ඉතිරි වන්නේ වතුර බෝතලය පමණක් බවත්, උන්වහන්සේ පෙන්වාදුන්නේය. මාධ්‍ය හමුව ඇමතු මහචාර්ය සරත් විජේසූරිය මහතා පැවසුවේ මහින්ද රාජපක්ෂ මහතා කළ වැරදි දැන සිටියේ මෛත්‍රිපාල සිරිසේන මහතා බවයි.මහින්ද රාජපක්ෂ මහතා බලයට පත්වුවහොත් අඩි 6ක් පොළොව යට තමන්ට වැළලීමට සිදුවනු ඇතැයි කියා සිටියේද මෛත්‍රිපාල සිරිසේන මහතා බවත්, රාජපක්ෂ මහතා යළි දූෂිතයින් සමග එන්නේ නම් ඔහුව පරාජය කිරීමට දිවිහිමියෙන් ඇප කැපවන බවද ඒ මහතා කියා සිටියේය.මාධ්‍ය හමුව ඇමතු වෘත්තීය සමිති නායකයෙකු වන සමන් රත්නප්‍රිය මහතා පැවසුවේ ජනවාරී 8 වැනිදා ජනතාව මෛත්‍රීට ජනවරමක් දුන්නේ මෛත්‍රී - මහින්ද පාලනයක් ඇති කිරීමට නොවන බවයි.මේ නිසා ඔහුට නාම‍යෝජනා ලබාදීමට විරුද්ධ බවත්, එසේ නොකරනු ඇතැයි ජනාධිපතිවරයා ගැන විශ්වාසයකින් සිටින බවත්, මහින්ද රාජපක්ෂ මහතා දකින්නේ සිහිනයක් පමණක් බවත්, හෙතෙම පැවසීය.එම මාධ්‍ය හමුවට සමාජයේ විවිධ ක්ෂේත්‍ර නියෝජනය කරමින් රින්ස්ලි ප්‍රනාන්දු පියතුමා, සෝමරත්න දිසානායක, ආචාර්ය නිර්මාල් රංජිත් දේවසිරි, ධර්මසිරි බණ්ඩාරනායක, නීතිඥ ලාල් විජේනායක, නීතීඥ නිමල්කා ප්‍රනාන්දු කලාකාරිණියක වන දීපානි සිල්වා මහත්මිය ඇතුළු පිරිසක් එක්ව සිටියහ.“ජනවරමට ගරු කරනු මහින්දට යළි ඉඩනොදෙමු” යනුවෙන් මහජන පුස්තකාලයේදී මෙම මාධ්‍ය හමුව සංවිධානය කර තිබිණ.", "URL": "https://sinhala.adaderana.lk/news.php?nid=52392", "Category": null, "Parent URL": null}