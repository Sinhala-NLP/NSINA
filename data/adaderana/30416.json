{"Source": "Adaderana", "Timestamp": "January 1, 2013 01:15 pm", "Headline": "2013 සැමරු 702ක් රෝහලේ", "News Content": "හදිසි අනතුරු හේතුවෙන් ගතවු පැය 48 ඇතුළත පුද්ගලයින් 702 ප්‍රතිකාර ලබා ගැනීම සඳහා කොළඹ ජාතික රෝහලට පැමිණ තිබේ. ඔවුන්ගෙන් 204 දෙනෙකු තවදුරටත් නේවාසිකව ප්‍රතිකාර ගන්නා බව කොළඹ ජාතික රෝහලේ හදිසි අනතුරු ඒකකයේ අධ්‍යක්ෂ වෛද්‍ය ප්‍රසාද් ආරියවංශ මහතා පවසයි. මේ වසරේ උත්සව සමය තුළ සිදුවූ හදිසි අනතුරුවල අඩුවීමක් දක්නට ලැබෙන බව ද හෙතෙම කියයි. කෙසේ වෙතත් පුද්ගලයින් 498 ‍දෙනෙකු බාහිර රෝගී අංශයෙන් ප්‍රතිකාර ලබාගෙන ඇතැයිද එම සංඛ්‍යාව පසුගිය වසරේදී 598 ක් බවත් එය මේ වසරේදී සියයට 17ක අඩුවක් බවත් ඔහු පවසයි. එසේම ගිය වසරේදී හදිසි අනතුරු හේතුවෙන් පුද්ගලයින් 219 දෙනෙකු නේවාසිකව ප්‍රතිකාර ගෙන ඇති බවත් එය මේ වසරේදී 204 ක් යැයිද ප්‍රතිශතයක් ලෙස එය සියයට 7ක අඩුවීමක් බවත් ප්‍රසාද් ආරියවංශ මහතා කියයි. එසේම ඉකුත් වසරේ රිය අනතුරු හේතුවෙන් පුද්ගලයින් 150 දෙනෙකු ප්‍රතිකාර ගෙන ඇති බවත් එය මේ වසරේදී 109ක් බවත් ඒ අනුව එයද පසුගිය වසරට සාපේක්ෂව සියයට 27ක අඩුවීමක් බව ඔහු පෙන්වාදෙයි. තවද වෙනත් රෝහල්වලින් පසුගිය වසරේදී පුද්ගලයින් 64 දෙනෙකු ජාතික රෝහලට මාරුකර එවා ඇති බවද එය මේ වසරේදී 51 ක් බවද පවසන ප්‍රසාද් ආරියවංශ මහතා එය සියයට 20ක අඩුවක් යැයි කියයි. එසේම ගෘහස්ථ අනතුරුවල අඩුවක් දක්නට ලැබෙන බවත් ඉකුත් වසරේදී 102 ක්වු එම සංඛ්‍යාව මේ වසරේදී 60 දක්වා අඩුව ඇති බවත් එය සියයට 68 අඩුවීමක් යැයි පවසයි. කෙසේ වෙතත් පසුගිය වසරේදී වැටීම් නිසා සිදුවු තුවාල සම්බන්ධයෙන් 115 දෙනෙකු ප්‍රතිකාර ගෙන ඇති බවත් මෙවර එය 140දක්වා වැඩි වී ඇති බවත් ඔහු කියයි.", "URL": "https://sinhala.adaderana.lk/news.php?nid=30416", "Category": null, "Parent URL": null}