{"Source": "Adaderana", "Timestamp": "June 28, 2012 09:30 pm", "Headline": "පළාත් සභා තුනෙහි මැතිවරණයට එජනිස නොබියව ඉදිරිපත් වෙනවා", "News Content": "විසුරුවා හරින ලද පළාත් සභා තුනෙහි පළාත් සභා මැතිවරණ සඳහා එක්සත් ජනතා නිදහස් සන්ධානය ඉදිරිපත් වන්නේ නොබියව හා ජයග‍්‍රහණය පිළිබඳව දැඩි විශ්වාසයෙන් බව එක්සත් ජනතා නිදහස් සන්ධානයේ මහලේකම්, අමාත්‍ය සුසිල් පේ‍්‍රමජයන්ත මහතා පවසයි. ‍ විසුරුවා හරින ලද පළාත් සභා තුන වෙනුවෙන් ඉතිහාසයේ කවරදාකවත් නොවූ සංවර්ධනයක් පසුගිය වසර 04 ට වැඩි කාලයක් තුළ එක්සත් ජනතා නිදහස් සන්ධාන රජය විසින් ඉටුකර තිබීම ඊට හේතුව බව ඒ මහතා පෙන්වාදෙයි. ‍ පළාත් සභා ආණ්ඩුකාරවරුන් විසින් විසුරුවා හරින ලද උතුරු මැද, සබරගමුව හා නැගෙනහිර යන පළාත් සභාවන්ට අදාළව මැතිවරණ පැවැත්වීම පිළිබඳව නිවේදනය මැතිවරණ කොමසාරිස්වරයා විසින් නිකුත් කිරීමෙන් අනතුරුව මැතිවරණයට අදාළ කටයුතු ක‍්‍රියාත්මක කිරීමට එක්සත් ජනතා නිදහස් සන්ධානය පියවර ගෙන ඇති බව ද ඒ මහතා සඳහන් කරයි. ‍ පළාත් සභා ඉදිරි මැතිවරණ පිළිබඳව මේ වනවිට එක්සත් ජනතා නිදහස් සන්ධානයේ සාමාජික සියලුම දේශපාලන පක්‍ෂ සමග මූලික සාකච්ඡා පවත්වා ඇති බව ද නිවේදනයක් නිකුත් කරමින් සුසිල් ප්‍රේමජයන්ත මහතා පවසයි. ‍ එමෙන්ම එක්සත් ජනතා නිදහස් සන්ධානයේ සංවිධායකවරු මාර්ගයෙන් පසුගිය කාලය තුළ මෙම පළාත් සභා තුනෙහි සෑම ඡන්ද කොට්ඨාසයකම ප‍්‍රතිසංවිධාන කටයුතු කර තිබෙන බව ද ඔහු සිය නිවේදනයෙන් පෙන්වාදෙයි. ‍ ජනාධිපති මහින්ද රාජපක්‍ෂ මැතිතුමාගේ නායකත්වයෙන් රජයක් ලෙස මෙන්ම මෙම පළාත් සභා මගින් ද පසුගිය කාල පරිච්ඡේදය තුළ සුවිශාල සංවර්ධනීය වැඩකොටසක් මෙම පළාත් සභා සඳහා ඉටුකර ඇති බව ද අමාත්‍යවරයා කියා සිටියි. ‍ විසුරුවා හරින ලද පළාත් සභා තුනට අදාළ මැතිවරණ සඳහා ඉදිරිපත්වීමට එක්සත් ජනතා නිදහස් සන්ධානය මනා සූදානමකින් පසුවෙන බව ද හෙතෙම සඳහන් කරයි. ‍ එමෙන්ම එක්සත් ජනතා නිදහස් සන්ධාන රජය මැතිවරණ කල් ඇතිව පවත්වනවා මිස මැතිවරණ කල්දමා නොමැති බවත්, ඒ අනුව මෙම පළාත් සභා තුනෙහි මැතිවරණයන් ද කල් නොදමා පැවැත්වීමට සන්ධාන රජය කටයුතු කර ඇති බවත් ප්‍රේමජයන්ත මහතා පෙන්වාදෙයි. ‍ ඒ තුළින් විපක්‍ෂයේ දේශපාලන පක්‍ෂවලට හා මහජනතාවට පුළුල් ප‍්‍රජාතන්ත‍්‍රවාදී අයිතියක් ලබාදී තිබෙන බවත් එක්සත් ජනතා නිදහස් සන්ධානයේ මහලේකම්වරයා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=25394", "Category": null, "Parent URL": null}