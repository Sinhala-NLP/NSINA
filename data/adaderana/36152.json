{"Source": "Adaderana", "Timestamp": "July 28, 2013 08:10 am", "Headline": "වෙන්නප්පුවේ මැර ප්‍රහාරයකින් ත්‍රීරෝද රථ රියදුරෙක් මරුට", "News Content": "වෙන්නප්පුව නයිනමඩම ලුණුගම පාලම අසල ප්‍රදේශයේ දී ත්‍රිරෝද රථ රියදුරෙකු කිසියම් පිරිසක් විසින් තියුණු ආයුධවලින් පහරදී ඝාතනය කර තිබේ. ඊයේ රාත්‍රී අදාළ ඝාතනය සිදුකර ඇති බව පොලිසිය පැවසුවේය. කුලී ගමනක් යන මුවාවෙන් අදාළ ත්‍රිරෝද රථ රියදුරු රැගෙන ගොස් තියුණු ආයුධවලින් පහරදී ඇති බව පොලිසිය පවසයි. එහිදී බරපතළ තුවාල ලබා සිටි අදාළ පුද්ගලයා ප්‍රදේශවාසීන් විසින් මාරවිල රෝහලට ඇතුළත් කිරීමෙන් අනතුරුව මියගොස් තිබේ. සිද්ධියෙන් මියගොස් ඇත්තේ 20 හැවිරිදි හලාවත ප්‍රදේශයේ පදිංචිව සිටි තරුණයෙකි. කෙසේ වෙතත් ත්‍රිරෝද රථ රියදුරුට අයත් ත්‍රිරෝද රථය ද සැකකරුවන් විසින් සිද්ධිය වු ස්ථානයේ දමා පලාගොස් ඇත. සැකකරුවන් අත්අඩංගුවට ගැනීම සඳහා වෙන්නප්පුව පොලිසිය පරීක්ෂණ සිදුකරයි.", "URL": "https://sinhala.adaderana.lk/news.php?nid=36152", "Category": null, "Parent URL": null}