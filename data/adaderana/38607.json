{"Source": "Adaderana", "Timestamp": "November 4, 2013 06:18 pm", "Headline": "ළමා අපචාර චූදිත හිමිට ඇප ලැබුණත් යළි රිමාන්ඩ්", "News Content": "අනුරාධපුර විශේෂ මහාධිකරණයට බීමතින් පැමිණිමේ චෝදනා මත රක්ෂිත බන්ධනාගාර ගත කර සිටි ළමා අපයෝජන නඩුවක විත්තිකාර භික්ෂුන් වහන්සේ ඇප මත මුදා හැරීමට නියෝග කර තිබේ. සැකකරු රුපියල් ලක්ෂ දෙකක ශරීර ඇප මත මුදාහරින ලෙස අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය අද (04)නියෝග කළාය. ඇපකරුවන් ශ්‍රී ලංකා රාමඤ්ඤ මහා නිකායේ මහා නායක හිමිපාණන් වහන්සේ නිර්දේශ කරනු ලබන භික්ෂුන් වහන්සේ විය යුතු බවට විනිසුරුවරිය දැනුම් දී ඇත. එහෙත් ඇප කොන්දේසි ඉටුකිරීමට විත්තිකාර භික්ෂුන් වහන්සේට නොහැකි වීම හේතුවෙන් යළි රිමාන්ඩ් භාරයට පත් කෙරුණි. බාල වයස්කාර පාසල් සිසුවෙකු අපයෝජනය කිරීමේ සිද්ධියක් සම්බන්ධයෙන් සැකකරුට එරෙහිව අනුරාධපුර මහාධිකරණයේ නඩුවක් විභාගවෙමින් පවතියි. අනුරාධපුර සාලිය මාවත ප්‍රදේශයේ විහාරස්ථානයක වාසය කර ඇති සැකකාර භික්ෂුන් වහන්සේ පසුගිය 29 වනිදා එම නඩුවට පෙනි සිටිම සඳහා බීමත්ව අධිකරණයට වෙත පැමිණ තිබුණි. එහි දී පොලිසිය විසින් සැකකරු අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=38607", "Category": null, "Parent URL": null}