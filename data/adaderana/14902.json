{"Source": "Adaderana", "Timestamp": "March 17, 2011 02:32 pm", "Headline": "මැතිවරණ ප්‍රචණ්ඩ ක්‍රියා කිහිපයක් වාර්තා වෙයි", "News Content": "ඇතැම් ප්‍රදේශ වල මැතිවරණ ප්‍රචණ්ඩ ක්‍රියා කිහිපයක් වාර්තා වූ බව පැෆ්රල් සංවිධානය පවසයි. මැතිවරණය ආරම්භ වීමෙන් පසුව සහ මැතිවරණය ආරම්භ වීමට පෙර ද ප්‍රචණ්ඩ ක්‍රියා කිහිපයක් වාර්තා වූ බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මැතිවරණය ආරම්භවීමෙන් පසු හම්බන්තොට දිස්ත්‍රික්කයේ අපේක්ෂකයෙකුට පහරදීමක්, ගල්ගමුව ප්‍රදේශයේ ඡන්ද පොළ නියෝජිතයින් පලවා හැරීමක් පිළිබඳව වාර්තා වී ඇති බව ඔහු කියා සිටියේය. ඡන්ද දායකයින්ට බලපෑම් කිරීම සම්බන්ධව නාවලපිටිය, බේරුවල, පුත්තලම සහ නුවරඑළිය ප්‍රදේශ වලින් වාර්තා වන බව හෙතෙම පෙන්වාදුන්නේය. නීති විරෝධී ප්‍රචාරණ කටයුතු හම්බන්තොට, නුවර, පුත්තලම, අම්පාර වැනි දිස්ත්‍රික්ක වැනි ප්‍රදේශ බොහොමයකින් වාර්තා වූ බව හෙට්ටිආරච්චි මහතා ප්‍රකාශ කළේය. ඡන්දය ප්‍රකාශ කිරීමේ ප්‍රතිශතයේ අඩුවක් දක්නට ලැබෙන බව රෝහණ හෙට්ටිආරච්චි මහතා කියා සිටියි. කුමන දේශපාලන පක්ෂයක් වෙනුවෙන් ඡන්දය භාවිත කළ ද මෙවර මැතිවරණයේදී සිය ප්‍රාදේශීය ආණ්ඩුව සඳහා ඡන්දය භාවිත කරන ඔහු සියලු ඡන්ද දායකයින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=14902", "Category": null, "Parent URL": null}