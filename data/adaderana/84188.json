{"Source": "Adaderana", "Timestamp": "February 10, 2018 04:30 pm", "Headline": "රට පුරා ප්‍රචණ්ඩ ක්‍රියා වාර්තා වුණේ මෙහෙමයි", "News Content": "ඡන්ද විමසීම පැවැත්වූ අද(10) දිනයේදී ප්‍රදේශ කිහිපයක මැතිවරණ නීති උල්ලංඝණය කිරීම සහ ප්‍රචණ්ඩක්‍රියා රැසක් වාර්තා වී ඇත. නාවලපිටිය වෙරලුගස්හින්න ඡන්ද මධ්‍යස්ථානයේ ශ්‍රී ලංකා පොදුජන පෙරමුණේ ඡන්ද පොළ ඒජන්තවරයෙකු ලෙස සේවය කරන පුද්ගලයෙකුගේ දෙඅත්වලට නාඳුනන පිරිසක් විසින් තියුණු ආයුධයකින් පහරදී බරපතළ තුවාල සිදුකර තිබේ. තුවාලකරු මේවන විට නාවලපිටිය දිස්ත්‍රික් රෝහලේ ප්‍රතිකාර ලබන අතර සැකකරුවන් සොයා පොලිස් පරීක්ෂණ ආරම්භ කර තිබේ. ගම්පහ කොච්චිකඩේ ප්‍රදේශයේදී ශ්‍රී ලංකා පොදුජන පෙරමුණේ ආධාරකරුවන් පිරිසක් මෝටර් රථ කිහිපයක නීති විරෝධීව අලවා තිබු ස්ට්කර් ඉවත් කිරීමට පොලිසීය අද පෙරවරුවේ ක්‍රියාකළ අයුරුයි අපට දක්නට ලැබෙයි. මේ අතර තණමල්විල ඌව කුඩා ඔය ප්‍රදේශයේ ලැයිස්තු අපේක්ෂකයෙකු මෝටර් රථයකින් පැමිණ ඡන්ද දායකයින්ට අත්පත්‍රිකා බෙදීමේ නිරතව සිටියදී අත්අඩංගුවට ගෙන තිබේ. පොලිස් මුලස්ථානය නිවේදනය කළේ අදාළ අපේක්ෂකයා සතුව තිබු මෝටර් රථය සහ අත්පත්‍රිකා 143ක් පොලිස් බාරයට ගත් බවයි. අදාළ සැකකරු අද වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසීය ප්‍රකාශ කළේය. මේ අතර තණමල්විල කිවුල්ආර ප්‍රදේශයේ ඡන්ද මධ්‍යස්ථානයකට කැබ් රථයකින් ඡන්ද දායකයින් ප්‍රවාහනය කරමින් සිටි අයෙකු හා කැබ් රථයක්ද පොලිස් අත්අඩංගුවට ගෙන ඇති අතර ඔහු අද වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතයි. මොරටුව කටුබැද්ද ප්‍රදේශයේ පෝස්ටර් අලවමින් සිටි දේශපාලන පක්ෂයකට අදාළ ආධාරකරුවන් දෙදෙනෙක් පෝස්ටර් 110ක් ද සමඟ පොලිස් අත්අඩංගුවට ගෙන තිබේ. මේ අතර මැතිවරණ රාජකාරී සඳහා යොදාවා සිටි නිලධාරීන් ප්‍රවාහනය කළ කැබ් රථයක් මුලතිව් වත්තාපලෛ ප්‍රදේශයේදී අනතුරකට ලක්වී ඇති අතර එහි ගමන් ගත් තිදෙනෙකු සුළු තුවාල ලබා තිබුණි. කෑගල්ල පොල්ගහවෙල ඡන්ද මධ්‍යස්ථානයක් අසල ඡන්ද සලකුණු සහිත තුන්ඩු බෙදමින් සිටි සැකකරුවන් දෙදෙනෙක් පොලිස් අත්අඩංගුවට ගැණුණි. සැකකරුවන් ලබන 12වනදා දක්වා රක්ෂිත බන්ධානාගාර ගත කරන ලෙසට කෑගල්ල මහේස්ත්‍රාත් අධිකරණය පසුව නියෝග කර තිබේ. මහව දලදාගම ඡන්ද මධ්‍යස්ථානය ඉදිරිපිට නීතිවිරෝධීව රැඳී සිටි පුද්ගලයෙකු අද පෙරවරුවේ පොලිස් අත්අඩංගුවට ගෙන තිබේ. ප්‍රධාන පක්ෂ දෙකක ඡන්ද සලකුණ යතුරුපැදිවල ප්‍රදර්ශනය කරමින් බණ්ඩාරගම අටලුගම ප්‍රදේශයේ ඡන්ද මධ්‍යස්ථානයක් අසල රැදී සිටි පුද්ගලයින් කිහිප දෙනෙකු එම ස්ථානයෙන් ඉවත් කිරීමට පොලිසීය පියවර ගෙන තිබුණි. මුලතිව් පුදුකුඩිඉරිප්පු ප්‍රදේශයේදී ඉලංගෙයි තමිල් අරසු කච්චි පක්ෂ අපේක්ෂකයෙකු වෙනත් පක්ෂයක ඡන්ද දායකයෙකුට පහරදී තිබේ.", "URL": "https://sinhala.adaderana.lk/news.php?nid=84188", "Category": null, "Parent URL": null}