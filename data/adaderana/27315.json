{"Source": "Adaderana", "Timestamp": "September 11, 2012 11:05 am", "Headline": "අස්වීමේ සහතිකය ලබාදීම ප්‍රතික්ෂේප කරන්න විදුහල්පතිට බෑ", "News Content": "පාසල් ළමුන් සඳහා අස්වීමේ සහතික ලබා නොදීමේ සිද්ධීන් සම්බන්ධයෙන් මේ වන විට පැමිණිලි ලැබෙමින් පවතින බව මානව හිමිකම් කොමිසන් සභාවේ මධ්‍යම පළාත් කාර්යාලය පවසයි. පසුගිය වර්ෂවල මෙවැනි ආකාරයේ පැමිණිලි නොලැබුණු බවත් මෙම වර්ෂයේ සිට අදාළ පැමිණිලි තමන් වෙත ලැබෙමින් පවතින බව එම කාර්යාලය සඳහන් කළේය. අදාළ පැමිණිලි සම්බන්ධයෙන් විදුහල්පතිවරුන් දැනුවත් කර ඇති බව ද මධ්‍යම පළාත් කාර්යාලය සඳහන් කරයි. ඉදිරි දින කිහිපය තුළ දී අදාළ පැමිණිලි සම්බන්ධයෙන් විභාග කිරීමට විදුහල්පතිවරුන්ට මානව හිමිකම් කොමිසම හමුවේ පෙනී සිටින ලෙස ද දැනුම් දී ඇති බව, මධ්‍ය පළාත් කාර්යාලය පැවසීය. මෙම තත්ත්වය බරපතල කාරණයක් බව පවසන මානව හිමිකම් කොමිසන් සභාවේ මධ්‍යම පළාත් කාර්යාලය, අස්වීමේ සහතිකය ලබාදීම ප්‍රතික්ෂේප කිරීමට කිසිදු විදුහල්පතිවරයෙකුට හැකියාවක් නොමැති බව ද පෙන්වාදෙයි.", "URL": "https://sinhala.adaderana.lk/news.php?nid=27315", "Category": null, "Parent URL": null}