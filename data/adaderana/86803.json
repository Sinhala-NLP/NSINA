{"Source": "Adaderana", "Timestamp": "April 3, 2018 07:51 am", "Headline": "ජි.එස්.පි.ප්ලස්වල ප්‍රගතිය බැලීමට යුරෝපා පාර්ලිමේන්තු පිරිසක් හෙට දිවයිනට", "News Content": "යුරෝපා පාර්ලිමේන්තු සාමාජිකයන් පිරිසක් හෙට(04) දිවයිනට පැමිණීමට නියමිතව තිබේ. ලබන 06 වන දින දක්වා මෙරට රැදී සිටින එම කණ්ඩායම ජි.එස්.පි.ප්ලස් සහනය තුළින් ලබා ඇති ප්‍රගතිය පිළිබඳව සහ ඒ සම්බන්ධයෙන් පවතින ගැටලු පිළිබඳව සොයා බැලීමට නියමිතයි. අමාත්‍යවරුන්, පාර්ලිමේන්තු මන්ත්‍රීවරුන්, ව්‍යාපාරිකයන් සහ සිවිල් සංවිධාන ඇතුළු කණ්ඩායම් සමග එම නියෝජිතයින් කොළඹ දී සාකච්ඡා කිරීමට සැලසුම් කර තිබේ. පසුගිය වසරේ මැයි මාසයේ සිට ශ්‍රී ලංකාවට ජි.එස්.පී.ප්ලස් බදු සහනය යළි ලබාදීමට ජාත්‍යාන්තර වෙළෙඳ කටයුතු පිළිබඳ යුරෝපා පාර්ලිමේන්තු කමිටුවේ මැදිහත් වීමෙන් තීරණය කෙරුණි.", "URL": "https://sinhala.adaderana.lk/news.php?nid=86803", "Category": null, "Parent URL": null}