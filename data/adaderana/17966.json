{"Source": "Adaderana", "Timestamp": "August 10, 2011 08:08 am", "Headline": "අත්සන හොරට දමා විදුහල්පතිනිය ලක්ෂ ගණනකට විදලා", "News Content": "ව්‍යාජ විගණන වාර්තාවක් ඉදිරිපත් කොට ලක්ෂ ගණනක මුදල් වංචාවක් සිදු කළ බවට ‍චෝදනා එල්ල වී ඇති අනුරාධපුර ප්‍රධාන පෙලේ බාලිකා විද්‍යාලයක විදුහල්පතිනියක පිළිබඳව විධිමත් විමර්ශනයක් සිදුකරන ලෙස අධිකරණය විශේෂ අපරාධ විමර්ශන අංශයට නියෝග කර තිබේ. පාසල් සංවර්ධන සමති‍යේ ගණන් පරීක්ෂකවරයෙකුගේ අත්සන ව්‍යාජ ලෙස යොදා ව්‍යාජ විගණන වාර්තාවක් සකස් කොට අධ්‍යාපන අමාත්‍යාංශයට ඉදිරිපත් කර‍ මෙම වංචාව සිදුකර තිබේ. අදාළ විදුහල්පතිනිය විසින් සිදු කොට ඇති බව කියන වංචනික ක්‍රියාව සම්බන්ධයෙන් වාර්තාවක් ඉදිරිපත් කරමින් අනුරාධපුර කොට්ඨාශ විශේෂ අපරාධ විමර්ශන අංශය කළ කරුණු දැක්වීමකට අනුව අනුරාධපුර දිසා අධිකරණය මෙම නියෝගය ලබා දී ඇත. අදාළ විද්‍යාලයේ පාසල් සංවර්ධන සමිතියේ ගණන් පරීක්ෂකවරයෙකු විසින් ඉදිරිපත් කළ පැමිණිල්ලකට අනුව මෙම නඩුව විභාග කෙරෙයි.", "URL": "https://sinhala.adaderana.lk/news.php?nid=17966", "Category": null, "Parent URL": null}