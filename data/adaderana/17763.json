{"Source": "Adaderana", "Timestamp": "July 31, 2011 04:00 pm", "Headline": "නැගෙනහිර අනවසර ගිනි අවි දරන්නන් සොයා විශේෂ වැඩපිළිවෙළක්", "News Content": "නැගෙනහිර පළාත තුළ අනවසර ගිනි අවි භාවිතා කරන පුද්ගලයින් අත්අඩංගුවට ගැනීම සඳහා විශේෂ වැඩපිළිවෙළක් ක්‍රියාත්මක කර ඇති බව නැගෙනහිර ආරක්ෂක සේනා විධායක මේජර් ජෙනරාල් බොනිපස් පෙරේරා මහතා පවසයි. පළාත තුළ භාවිතා කරන අනවසර ගිනි අවි භාර දීමට ලබා දී තිබූ කාලය අද දිනයෙන් අවසන් වන බව ඔහු කියා සිටියි. ඒ අනුව මේ වන විට ටී56 ගිනි අවි 7ක් , පුපුරණ ද්‍රව්‍ය කිලෝග්‍රෑම් 20ක් , බෝම්බ 3ක් , ටී56 පතොරොම් 30ක් භාර දී ඇති බව බොනිපස් පෙරේරා මහතා ප්‍රකාශ කළේය. පළාත තුළ තවත් නීතී විරෝධී අවි ආයුධ ඇති බවට තොරතුරු ලැබී ඇති අතර එම ගිනි අවි භාවිතා කරන පුද්ගලයින් අත්අඩංගුවට ගැනීමට විශේෂ වැඩපිළිවෙළක් ක්‍රියාත්මක කර ඇති බව පෙරේරා මහතා පවසයි. නීතී විරෝධී ගිනි අවි භාවිතා කරන පුද්ගලයින් පිළිබඳ තොරතුරු වෙතොත් ආරක්ෂක අංශ දැනුවත් කරන ලෙස ද මේජර් ජෙනරාල් බොනිපස් පෙරේරා මහතා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=17763", "Category": null, "Parent URL": null}