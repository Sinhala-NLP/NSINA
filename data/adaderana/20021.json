{"Source": "Adaderana", "Timestamp": "November 15, 2011 01:44 pm", "Headline": "දිලිත්ගෙන් බී.බී.සී ලෝක සේවයට එන්තරවාසියක්", "News Content": "දෝෂ සහගත පුවත් පළකරමින් සිය කීර්ති නාමයට හානි සිදුකරන ලදැයි පවසමින්\"ට‍්‍රයඞ්\"පුද්ගලික සමාගමේ සම කළමනාකාර අධ්‍යක්ෂ දිලිත් ජයවීර මහතා විසින් ලන්ඩන් හි බී.බි.සී මාධ්‍ය ආයතනයට එරෙහිව ස්ටර්ලිං පවුම් මිලියන 5ක වන්දියක් ඉල්ලා නීතිඥවරුන් මගින් එන්තරවාසියක් යවා තිබේ. පසුගිය ඔක්තෝම්බර් මස 26 වන දින බී.බී.සී ලෝක සේවයේ සංදේශය සිංහල පුවත් විකාශන වැඩසටහනට ටෙලිෂාන් නෙට්වර්ක් ප්‍රයිවට් ලිමිටඩ්හි සභාපති ශාන් වික්‍රමසිංහ මහතා කැඳවමින් ඔහු හා කරන ලද සාකච්ඡාවකින් හා එකී සාකච්ඡාව පසුව වෙබ් අඩවියේ පලකරමින් තමාට එරෙහිව අසාත්‍ය කරුණු මත පදනම්ව ද්වේශ සහගත ලෙස ක්‍රියා කළ බවට දිලිත් ජයවිර මහතා සිය නීතිඥයින් මාර්ගයෙන් කරුණු දක්වා තිබේ. මීට ඉහතදී දිලිත් ජයවීර මහතා ශාන් වික්‍රමසිංහ මහතාට එරෙහිවද මිලියන 500 ක වන්දියක් ඉල්ලා එන්තර වාසියක් යොමුකරන ලදී. ටී.එන්.එල්. සහ ඉසිර ගුවන් විදුලියේ විවිධ වැඩසටහන් මගින් දිලිත් ජයවීර මහතාගේ කීර්ති නාමයට හානිකර අයුරින් ප‍්‍රවෘත්ති පළ කෙරුණු බවත්, ඊට හිලව් ලෙස දින 7 ක් ඇතුළත රුපියල් මිලියන 500යේ වන්දිය ලබාදිය යුතු බවත් අදාළ එන්තරවාසිය මගින් ඉල්ලා තිබේ. තම සේවාදායකයා වසර 19 ක් තිස්සේ වෘත්තීමය වශයෙන් ව්‍යපාරික ක්ෂේත්‍රයේ යහපත් ප්‍රතිරූපයක් සහිතව කටයුතු කරන බවත්,වෙළඳ ව්‍යාපාර හා සමාගම් 35 ක හිමිකාරිත්වයක් ඔහුට පවත්නා බවත්,මෙවැනි දෝෂ සහගත පුවත්පළකිරීම මගින් සිදුවන හානිය සුළුපටු නොවන බවත් නීතිඥයින් පෙන්වා දී ඇත. අදාළ වන්දි මුදල ලබානොදෙන්නේනම් ඊට එරෙහිව නීතිමය කි‍්‍රයාමාර්ග ගන්නා බව දිලිත් ජයවීර මහතා සිය නීතිඥයන් මගින් දැනුම්දී ඇත.", "URL": "https://sinhala.adaderana.lk/news.php?nid=20021", "Category": null, "Parent URL": null}