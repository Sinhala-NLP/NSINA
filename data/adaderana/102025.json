{"Source": "Adaderana", "Timestamp": "January 8, 2019 10:16 pm", "Headline": "ලංකාවට විධායක ජනාධිපති ක්‍රමයක් සුදුසු නෑ", "News Content": "දිවංගත ලලිත් ඇතුලත්මුදලි මහතා මෙන්ම තමන්ද එතුමාගේ ගෝලයෙකු වශයෙන් තමන් අදත් විධායක ජනාධිපති ක්‍රමය අහෝසි කිරීමේ සටන දියත් කරන බව විදුලිබලල බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. මේ රටට විධායක ජනාධිපති ක්‍රමය සුදුසු නොවන බවද අමාත්‍යවරයා එහිදි ප්‍රකාශ කළේය. 2018 වසරේ මාර්තු මස දිගන ප්‍රදේශයේ ඇතිවූ යම් කලහකාරී තත්ත්වයක් හේතුවෙන් විපතට පත් සිංහල සහ මුස්ලිම් පවුල් වෙනුවෙන් මූල්‍ය ආධාර ලබාදීමේ අවස්ථාවකට එක්වෙමින් අද (08) පෙරවරුවේ ඒ මහතා මෙම අදහස් පළ කළේය. මාධ්‍ය විසින් නගන ලද ප්‍රශ්න වලට පිළිතුරු දෙමින් වැඩිදුරටත් අදහස් දැක්වූ අමාත්‍යවරයා පැවසුවේ පාර්ලිමේන්තුවේ බහුතරයක් සිටින පක්ෂයකට තවත් පක්ෂයක් සමඟ ඒකාබද්ධවී ජාතික ආණ්ඩුවක ස්වරූපයෙන් කටයුතු කළ හැකි බවයි. ඒ අනුව එක්සත් ජාතික පක්ෂය ජාතික ආණ්ඩුවක් වශයෙන් ක්‍රියා කරන බවද අමාත්‍යවරයා එහිදි පැවසීය. මෙම අවස්ථාවේ වල්මත් වී තනතුරුදීම සිදු නොකළ යුතු බවත් සියළුදෙනාම පක්ෂ භේදයකන් තොරව එකතු වී සාමූහිකව කටයුතු කළ යුතු බවද අමාත්‍යවරයා වැඩිදුටත් ප්‍රකාශ කළේය.", "URL": "https://sinhala.adaderana.lk/news.php?nid=102025", "Category": null, "Parent URL": null}