{"Source": "Adaderana", "Timestamp": "December 23, 2012 11:05 am", "Headline": "මහේලට හා චරිත්ට විනය පරීක්ෂණ?", "News Content": "ශ්‍රී ලංකා ක්‍රිකට් කණ්ඩායමේ නායක මහේල ජයවර්ධන විසින් කණ්ඩායම් කළමනාකරු චරිත් සේනානායක මහතා මාර්ගයෙන් පුවත්පතකට කර ඇති ප්‍රකාශයකට අදාළව ඔවුන් දෙදෙනා පිළිබඳව පරීක්ෂණයක් පැවැත්වීම කෙරෙහි ක්‍රිකට් ආයතනයේ විධායක කමිටුවේ අවධානය යොමුව තිබේ. නිමාවට පත්වු පන්දුවාර 20/20 ලෝක කුසලාන තරගාවලියේදී කණ්ඩායමේ ක්‍රීඩකයින්ට සහය දුන් ක්‍රිකට් ආයතනයේ හා ක්‍රීඩාංගණයේ සැලකිය යුතු පිරිසකට, ලැබෙන මුදලින් සියයට 25ක් ගෙවන ලෙසට මහේල ජයවර්ධන ශ්‍රී ලංකා ක්‍රිකට් පරිපාලනයෙන් ලිඛිතව ඉල්ලීමක් කර ඇත. එකී ඉල්ලීම ශ්‍රී ලංකා ක්‍රිකට් ආයතන විධායක කමිටුව පසුගිය 12 වැනිදා සාකච්ඡා කර ඇතැත් එය ප්‍රතික්ෂේප වී තිබේ. මහේල ජයවර්ධන විසින් කළ එම ඉල්ලීමට අදාළ ලිපිය පුවත්පතක් මගින් ප්‍රසිද්ධ කිරීමත් සමග කණ්ඩායම් කළමනාකරු මාර්ගයෙන් මහේල එම පුවත්පතටම නැවත ප්‍රකාශයක් ලබාදී ඇත. එමගින් ඔහු පෙන්වාදී ඇත්තේ තමන් විසින් ලබාදුන් ලියවිල්ලේ රහසිගත භාවය පවා ආරක්ෂා කිරීමට ක්‍රිකට් ආයතනයට නොහැකිවීම නිසා එහි ක්‍රියාකාරිත්වය පිළිබඳව තමාගේ විශ්වාසය බිඳ වැටෙන බවයි. මහේලගේ එම ප්‍රකාශය අදාළ පුවත්පත මගින් ඉකුත් 19 වැනිදා අනාවරණය කර තිබේ. ඒ අනුව මහේල විසින් පුවත්පතට කර ඇති එම ප්‍රකාශය පිළිබඳව ශ්‍රී ලංකා ක්‍රිකට් ආයතනයේ මීළඟ විධායක කමිටු රැස්වීමේදී අවධානය යොමු කිරීමට නියමිත යැයි එම ආයතනය නිකුත් කළ මාධ්‍ය නිවේදනයක දැක්වෙයි. එහි වැඩිදුරටත් දැක්වෙන්නේ ශ්‍රී ලංකා ක්‍රිකට් ආයතනයේ කොන්ත්‍රාත් ගිවිසුමට අත්සන් කර ඇති ක්‍රීඩකයෙකු වශයෙන් මහේල ජයවර්ධන කර ඇත්තේ විනය විරෝධි ක්‍රියාවක් බැවින් ඔහු සම්බන්ධයෙන් පරීක්ෂණයක් පවත්වන්නේ ද යන්න විධායක කමිටුව අවධානය යොමුකරනු ඇති බවයි.", "URL": "https://sinhala.adaderana.lk/news.php?nid=30181", "Category": null, "Parent URL": null}