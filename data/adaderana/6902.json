{"Source": "Adaderana", "Timestamp": "February 23, 2010 04:43 pm", "Headline": "කොමසාරිස්ගෙන් යළිත් නියෝගයක්", "News Content": "මැතිවරණ කාලසීමාව තුළ රාජ්‍ය සේවයේ බඳවා ගැනීම් , උසස් කිරීම් සහ ස්ථාන මාරු කිරීම් සිදුනොකරන ලෙස තමන් නිකුත් කළ චක්‍රලේඛය දැඩි ලෙස ක්‍රියාත්මක කරන්නැයි මැතිවරණ කොමසාරිස්වරයා සියලු අමාත්‍යාංශ ලේකම්වරුන්ට යළි අවධාරණය කර තිබේ. නිවේදනයක් නිකුත් කරන මැතිවරණ කොමසාරිස්වරයා පවසන්නේ මැතිවරණයට අදාළ ගැසට් නිවේදනය නිකුත් කළ දිනයට පෙර දිනයන් යොදමින් එවැනි ස්ථාන මාරු කිරීම් සිදුකරන බවට පැමිණිලි රැසක් තමන් වෙත ලැබී ඇති බවයි. ඒ අනුව අදාළ ස්ථාන මාරුවීම් අත්හිටුවන ලෙස මැතිවරණ කොමසාරිස්වරයා අවධාරණය කරයි. එවැනි ස්ථාන මාරුවීම් ලැබු නිලධාරින් ඡන්ද විමසීමේ කාල පරිච්ඡේදය අවසන් වන තුරු අදලා සේවා ස්ථානයෙන් මුදා නොහැරිය යුතු බව ද කොමසාරිස්වරයා අමාත්‍යාංශ ලේකම්වරුන්ට දැනුම් දී තිබේ.", "URL": "https://sinhala.adaderana.lk/news.php?nid=6902", "Category": null, "Parent URL": null}