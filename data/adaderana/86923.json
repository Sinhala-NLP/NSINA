{"Source": "Adaderana", "Timestamp": "April 4, 2018 05:16 pm", "Headline": "බලපත්‍ර නැතුව බියර් ප්‍රවාහනය කළ 4කට වැඩ වරදියි", "News Content": "බලපත්‍ර නොමැතිව නිතී විරෝධි ලෙස ප්‍රවාහනය කරමින් තිබු රුපියල් ලක්ෂ පහළොවකට අධික වටිනා කමකින් යුත් බියර් බෝතල් හා ටින් තොගයක් අම්බලන්තොට නගරයේදී ඊයේ (03) සවස අත්අඩංගුවට ගැනීමට හම්බන්තොට සුරාබදු ස්ථානයේ නිලධාරීන් කණ්ඩායමකට හැකිවු බව අද දෙරණ වාර්තාකරු පැවසීය. ලැබුණු තොරතුරකට අනුව මෙම වැටලීම සිදුකර ඇති අතර එම අවස්ථාවේ ලොරි රථයේ සේවයට යොදවා සිටි රියදුරු ඇතුළු පුද්ගලයින් 04 දෙනෙකුද සුරාබදු නිලධාරීන් විසින් අත්අඩංගුවට ගෙන තිබේ . එමෙන්ම අත්අඩංගුවට ගත් බියර් තොගය අතර බියර් බෝතල 3248ක් හා බියර් ටින් 5928ක් පමණ තිබු බවත් ඒ අතර හිස් බෝතල් තොගයක්ද හමු වූ බව සුරාබදු නිලධාරීන් පවසයි. එලෙබෙන උත්සව සමය ඉලක්කර කරගනිමින් මත්පැන් විකුණන ස්ථානයන්හට මේ ආකාරයෙන් බියර් බෙදීම සිදුකරන්නට ඇතිබවට සැක කරන බවත් මෙම ජාවාරම් නිසා රජයට විශාල පාඩුවක්ද සිදුවන බව සුරාබදු නිලධාරීන් වැඩිදුරටත් සඳහන් කර තිබේ. අදාළ ලොරි රථය තංගල්ල ප්‍රදේශයට අයත් එකක් වන අතර එහි හිමි කරු සහ එම ජාවාරම කරගෙන ගිය පුද්ගලයා අත්අඩංගුවට ගැනීමට පරීක්ෂණ පවත්වන බව හම්බන්තොට සුරාබදු ස්ථානයේ නිලධාරීහු පැවසීය. කෙසේ නමුත් අත්අඩංගුවට ගත් සැකකරුවන් හා ලොරි රථය සමග බියර් තොගය 04 වනදා හම්බන්තොට මහේස්ත්‍රාත් අධිකරණයට ඉදිරිපත් කරීමට නියමිතයි.", "URL": "https://sinhala.adaderana.lk/news.php?nid=86923", "Category": null, "Parent URL": null}