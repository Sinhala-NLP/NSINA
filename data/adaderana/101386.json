{"Source": "Adaderana", "Timestamp": "December 27, 2018 04:54 pm", "Headline": "ඊශ්‍රායල් ගුවන් ප්‍රහාර ගැන එක්සත් ජාතීන්ගේ ආරක්ෂක කමිටුවට පැමිණිල්ලක්", "News Content": "ඊශ්‍රායලය විසින් සිරියාව වෙත එල්ල කළ ගුවන් ප්‍රහාර හෙලා දකිමින් එක්සත් ජාතීන්ගේ ආරක්ෂක කමිටුව වෙත පැමිණිල්ලක් ඉදිරිපත් කර තිබේ. සිරියාවේ ඩමස්කස් අගනුවර හමුදා කදවුරු ප්‍රදේශයක් ඉලක්ක කර ඊශ්‍රායල විසින් එල්ල කළ ගුවන් ප්‍රහාර සම්බන්ධයෙන් ජගත් සංවිධානයේ ආරක්ෂක කමිටුව වෙත පැමිණිලි කිරීමට එරට රජය කටයුතු කර ඇත. මෙවන් ප්‍රහාර මගින් සිරියානු අර්බුදය තවතවත් ව්‍යාකූල කරන බවට මෙහිදී සිරියාව චෝදනා කරයි. ඩමස්කස් අගනුවර සමීපයේ හමුදා කදවුරු සහ සිවිල් වාසස්ථාන කිහිපයක් ඉලක්ක කරමින් නත්තල් දිනයේදී ගුවන් ප්‍රහාර කිහිපයක් එල්ල වුණි. ප්‍රකාශයක් නිකුත් කරමින් පොදු නිවාඩු දිනයකදී එල්ල වූ එම ප්‍රහාර සදහා ඊශ්‍රායලය වගකිව යුතු බව සිරියානු විදෙස් කටයුතු අමාත්‍යංශය සෘජුව චෝදනා කළේය. හමුදාවක මැදිහත්වීමෙන් සිවිල් වැසියන් ඉලක්ක කර සිදුවන මෙවන් ප්‍රහාර ත්‍රස්තවාදී ක්‍රියාකාරකම්වලින් වෙනස් නොවන බවද සිරියාව පවසයි. මේ අතර පසුගියදා විවෘත ප්‍රකාශයක් නිකුත් කළ ඊශ්‍රායලය අදාළ ප්‍රහාරවල වගකීම තමන් වෙත භාරගත්තේය. එහිදී තමන් සිවිල් වැසියන් ඉලක්ක කළ බවට එල්ල වන චෝදනා ද ඔවුන් තරයේ ප්‍රතික්ෂේප කළේය. ප්‍රහාර සදහා සුවිශේෂී ඉලක්ක තෝරාගත් බවත්, ඉරානය විසින් හිස්බුල්ලා ගරිල්ලන් වෙත අලෙවිකරන ආයුධ ගබඩාවක් ඒ අතරට අයත් බව ඊශ්‍රායල බලධාරීන් මෙහිදී තහවුරු කළ බව විදෙස් වාර්තාවල සඳහන්ය.", "URL": "https://sinhala.adaderana.lk/news.php?nid=101386", "Category": null, "Parent URL": null}