{"Source": "Adaderana", "Timestamp": "August 2, 2013 10:41 pm", "Headline": "සංගක්කාරගේ උත්සාහය වතුරේ යයි - දකුණු අප්‍රිකාවට ජය", "News Content": "කුමාර් සංගක්කාර නොදැවී ලකුණු 59ක් ලබා ගනිමින් හුදෙකලා ඉනිමක් ගොඩනැගුවද දකුණු අප්‍රිකාව ලබාදුන් ලකුණු 116 ඉලක්කය හඹා යාමට නොහැකිවීම නිසා තරග 3කින් සමන්විත පන්දුවාර 20යි 20 තරගාවලියේ පළමු තරගයෙන් ලකුණු 12ක විශිෂ්ට ජයක් ලබා ගැනීමට දකුණු අප්‍රිකානු කණ්ඩායම සමත් විය. මෙම තරගයේ කාසියේ වාසිය දිනා පළමුවෙන් පන්දුවට පහරදුන් දකුණු අප්‍රිකානු කණ්ඩායම කඩුලු 6 ක් දැවී ලකුණු 115ක් ලබා ගැනීමට සමත් විණ. එහිදී ජේ.පී. ඩුමිනි ලකුණු 51ක් ලබාගත් අතර පන්දු යැවීමේදී සචිත්‍ර සේනානායක ලකුණු 14ට කඩුලු 3ක් ලබා ගන්නා ලදී. මෙම තරගයේදී ලසිත් මාලිංග පන්දුවාර 20 තරගවලදී සිය 50 වැනි කඩුල්ල ලෙස ලකුණු 25ක් ලබා සිටි ඩේවිඩ් මිලර් දවා ගැනීමට සමත්වීමද විශේෂත්වයක් ලෙස පෙන්වාදිය හැකිය. අද ඔහු සහභාගි වූයේ 44 වැනි තරගයටය. ලකුණු 116ක ඉලක්කයක් හඹා ගිය ශ්‍රී ලංකා කණ්ඩායමට පන්දුවාර 20 අවසානයේ කඩුලු 9ක් දැවී ලබා ගත හැකිවුයේ ලකුණු 103ක් පමණි. කුමාර් සංගක්කාර නොදැවී ලකුණු 59ක් ලබාගත් අතර කුසල් ජනිත් පෙරේරා ලබාගත් ලකුණු 11 හැරුණු විට සෙසු සියලු පිතිකරුවන් ලකුණු 10 සීමාවවත් ඉක්මවා ගියේ නැත. ජීවන් මෙන්ඩිස්, තිසර පෙරේරා, ලසිත් මාලිංග හා සචිත්‍ර සේනානායකට එකදු ලකුණක් හෝ ලබා ගැනීමට නොහැකි විය. 19 වන පන්දුවාරයේදී සචිත්‍ර සේනානායකත් ලසිත් මාලිංගත් කිසිදු ලකුණක් නොලබා දැවී යාම නිසා අවසන් පන්දුවාරයේදී කුමාර් සංගක්කාරට වැඩි පීඩනයක් එල්ල විය. ඒ අනූව ජයග්‍රහණය සඳහා අවසන් පන්දුවාරයට ලකුණු 21ක් ලබාගත යුතුව තිබුණද සංගක්කාරට එම පන්දුවාරයේදී මෝන් මෝකල් ලබාදුන්නේ ලකුණු 8ක් පමණි. පන්දු යැවිමේදී පිත්තෙන් දස්කම් දැක්වූ ජේ.පී. ඩුමිනි ලකුණු 18ට කඩුලු 3ක්ද බිඳ හෙළීමට සමත්විය. මේ නිසා ඔහු තරගයේ වීරයා සම්මානයද දිනා ගන්නා ලදී.", "URL": "https://sinhala.adaderana.lk/news.php?nid=36327", "Category": null, "Parent URL": null}