{"Source": "Adaderana", "Timestamp": "May 30, 2018 06:33 am", "Headline": "වැස්ස නිසා ඉස්සන්ට වෙච්ච දේ-අලාභය රුපියල් ලක්ෂ 1200 යි", "News Content": "කඩුපිටිඔය පිටාර ගලා යාම හේතුවෙන් තොඩුවාව සහ ඉරණවිල යන ප්‍රදේශවල පිහිටි ඉස්සන් ගොවිපල විශාල ප්‍රමාණයක් ජලයෙන් යටවී ගිය අතර,මෙම හේතුව නිසා තමන්ට සිදුවී ඇති අලාභය රුපියල් ලක්ෂ 1200 ක් පමණ වන බව ඉස්සන් වගා කරන්නන් සඳහන් කරයි. පසුගිය දිනවල ඇති වූ අධික වැසි සමඟ කඩුපිටිඔය පිටාර ගලා ගියේය. කඩුපිටිඔයට ආසන්නයෙන් පවත්වා ගෙන ගිය ඉස්සන් ගොවිපල රැසක් ජලයෙන් යටවී ගියේ කිසිවෙකු නොසිතූ ආකාරයටය. පුත්තලම දිස්ත්‍රික්කය තුළ ඉස්සන් වගා කටයුතු සිදු කරණු ලබන්නේ කලාප ක්‍රමයටය.ඒ අනුව තොඩුවාව උප කලාපය තුළ ඉස්සන් වගා කිරීම සිදු කරන ලැබුවේ මෙම කාලයේය. එසේ වගා කරන ලද ඉස්සන් අපනයනය කිරීම සඳහා අස්වැන්න නෙලා ගැනීමට තවත් ඉතිරිව තිබී ඇත්තේ දින කීපයක් පමණි. තම ගොවිපලවල සිටි ඉස්සන් ග්‍රෑම් 28 - 30 බර ප්‍රමාණයේ පසුවූ බව ඉස්සන් වගා කරන්නන් සඳහන් කරයි. හදිසියේ ඇති වූ ගංවතුර හේතුවෙන් කඩුපිටිඔය පිටාර ගලා ගොස් ඉස්සන් ගොවිපල තුළට ජලය ගලා එන්නට පටන් ගෙන ඇත. ඉස්සන් පොකුණුවල තිබෙන බැමි කඩා ගෙන ගොස් ඇති බවක්ද දක්නට ඇත. පිටාර ගලා යන ජලයට එකතුවී ඇති පොකුණුවල සිටි ඉස්සන් ගසා ගෙන ගොස් ඇත. ඒ අතර, ඇතැම් පුද්ගයින් ඉස්සන් පොකුණුවලට බලහත්කාරයෙන් කඩා වැදී ජලයේ ගසා ගෙන යන ඉස්සන් ඇල්ලීමක්ද සිදු කර ඇති බව ගොවිපල හිමියන් සඳහන් කරයි. අක්කරයක් විශාල පොකුණු 107 ක් ගංවතුර තත්ත්වයට බිලි වූ බවත්,එම පොකුණුවල සිටි ඉස්සන් ජලයේ ගසා ගෙන යාමෙන් සිදුවී ඇති අලාභය පමණක් රුපියල් ලක්ෂ 1200 ක් බව ව්‍යාපාරිකයින් සඳහන් කරයි. ඊට අමතරව ඉස්සන් ගොවිපලවල බැමි බිඳී යාම,විදුලි උත්පාදක යන්ත්‍ර සහ ඉස්සන් සඳහා ලබා දෙන ආහාර ජලයට යටවීම නිසා විනාශයට පත්වීම යන අලාභයන් මෙතෙක් තක්සේරු කර නොමැති බවද ඔවුන් කියා සිටියි. ගංවතුර තත්ත්වය හේතුවෙන් සිදුවී ඇති විනාශය සම්බන්ධයෙන් සොයා බැලීම සඳහා ජනාධිපති මෛත්‍රීපාල සිරිසේන මහතාද පසුගිය දිනක පැමිණියේය. එම අවස්ථාවේදී මහවැව ප්‍රාදේශීය ලේකම් කාර්යාලයේ පැවති සාකච්ඡාවකදී ඉස්සන් ව්‍යාපාරිකයින් විසින් මෙම තත්ත්වය පැහැදිලි කර ඇත. සිදුවී ඇති අලාභය සම්බන්ධයෙන් වාර්තාවක් තමන්ට ලබා දෙන ලෙස ජනාධිපතිවරයා මෙහිදී නිලධාරීන්ට උපදෙස් ලබා දී ඇත. සිදුවී ඇති අලාභය කෙසේ වෙතත් විනාශයට පත්ව ඇති ගොවිපල නැවත යථා තත්ත්වයට පත් කර ගැනීම සඳහා සහන පොලී පදනමක් මත ණය මුදලක් ලබා දෙන ලෙස එම අවස්ථාවේදී ඉස්සන් වගා කරන්නන් ජනාධිපතිවරයාගෙන් ඉල්ලා ඇත. ගංවතුර හේතුවෙන් තමන්ට අලාභයක් සිදුවූවා මෙන්ම මෙරටට විශාල අපනයන ආදායමක් අහිමි වූ බවද ඉස්සන් වගා කරන ව්‍යාපාරිකයන් සඳහන් කරයි.", "URL": "https://sinhala.adaderana.lk/news.php?nid=90044", "Category": null, "Parent URL": null}