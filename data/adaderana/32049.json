{"Source": "Adaderana", "Timestamp": "March 2, 2013 01:36 pm", "Headline": "පොලීසිය පාසල් යයි", "News Content": "පාසල්වල ප්‍රධාන ක්‍රිකට් තරග පැවැත්වෙන අතරවාරයේ සිදුවන අයථා ක්‍රියා නැවැත්වීම සඳහා පොලීසිය විශේෂ වැඩපිළිවෙළක් ක්‍රියාත්මක කර තිබේ. ඒ අනුව කොළඹ සහ අනෙකුත් ප්‍රධාන නගරවල පිහිටි පාසල්වල ප්‍රධාන ක්‍රිකට් තරග පැවැත්වෙන අතර වාරයේ එම පාසල්වලට නිලඇඳුමෙන් සහ සිවිල් ඇඳුමෙන් සැරසුණු පොලිස් නිලධාරීන් යෙදවීමට පොලිස් මූලස්ථානය පියවර ගෙන ඇති බව පොලිස් මාධ්‍ය ප්‍රකාශක කාර්යයාලය සදහන් කළේය. මේ දිනවල කොළඹ සහ වෙනත් ප්‍රධාන නගරවල පාසල් ආශ්‍රිතව ක්‍රිකට් තරග පැවැත්වෙයි. මෙම තරග අතරවාරයේ ඒවා නැරඹීමට පැමිණෙන සිසුන් සහ අනෙකුත් පිරිස් අසංවරව හැසිරෙන බවට තොරතුරු වාර්තා වී ඇති බව පොලීසිය සඳහන් කළේය. අදාළ සිසුන් සහ අනෙකුත් පිරිස් මාර්ග අවහිර කිරීම්, මාර්ගයේ ගමන් කරන පුද්ගලයින්ට හිරිහැර වන ආකාරයෙන් කටයුතු කිරීම සහ පාසල් සිසුන්ට හිරිහැර කිරීම් පිළිබඳ වාර්තා වන බව පොලීසිය පැවසුවේය. මෙම තත්ත්වයන් වැළැක්වීම සඳහා අදාළ පොලිස් නිලධාරීන් රාජකාරී කටයුතු සඳහා යොදවා ඇති බව සඳහන්ය.", "URL": "https://sinhala.adaderana.lk/news.php?nid=32049", "Category": null, "Parent URL": null}