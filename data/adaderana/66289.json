{"Source": "Adaderana", "Timestamp": "November 22, 2016 11:02 am", "Headline": "  අල්ලස් ගත් කොස්තාපල්ට වැඩ වරදියි", "News Content": "අල්ලස් ලබාගැනීමේ සිද්ධියක් සම්බන්ධයෙන් මැදවච්චිය ප්‍රදේශයේ දී පොලිස් කොස්තාපල්වරයෙකු අල්ලස් හෝ දූෂණ චෝදනා විමර්ශන කොමිසම විසින් අත්අඩංගුවටගෙන තිබේ.එම කොමිසමේ විමර්ශන නිලධාරීන් කණ්ඩායමක් විසින් මැදවච්චිය බස් නැවතුම්පොළ ඉදිරිපිටදී සැකකාර පොලිස් කොස්තාපල්වරයා අත්අඩංගුවට ගෙන ඇති බව සඳහන්ය.රියදුරු බලපත්‍රයක් නොමැතිව යතුරුපැදියක් ධාවනය කිරීමේ සිද්ධියකට අදාළව යතුරුපැදිකරුවෙකුගෙන් රුපියල් 2420ක් වටිනා මත්පැන් බෝතලයක් ලබාගන්නා අවස්ථාවේ අදාළ පොලිස් කොස්තාපල්වරයා අත්අඩංගුවට ගත් බව අල්ලස් කොමිසම සඳහන් කළේය.සැකකරු මැදවච්චිය පොලීසියේ රථ වාහන අංශයට අනුයුක්තව රාජකාරී කරන පොලිස් කොස්තාපල්වරයෙකු වන අතර ඔහු අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.මෙවැනි අල්ලස් ලබාගැනීමේ සිද්ධීන් සම්බන්ධයෙන් පැමිණිලි ඇතොත් පැය 24 පුරා ක්‍රියාත්මක 1954 යන දුරකථන අංකයට දැනුම්දෙන ලෙස ද අල්ලස් හෝ දූෂණ චෝදනා විමර්ශන කොමිසම ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=66289", "Category": null, "Parent URL": null}