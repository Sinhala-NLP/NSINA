{"Source": "Adaderana", "Timestamp": "June 6, 2010 08:03 am", "Headline": "ජනපතිගේ සංචාරයට ඉන්දීය පක්ෂ වල විරෝධය", "News Content": "ජනාධිපති මහින්ද රාජපක්ෂ මහතාගේ ඉන්දීය සංචාරයට එරෙහිව එරට පක්ෂ කිහිපයක් විරෝධතා ව්‍යාපාර පැවැත්වීමට තීරණය කර තිබේ. ශ්‍රී ලංකා ද්‍රවිඩ ව්‍යාපාරය, එම්. ඩී. එම්. කේ පක්ෂය ඇතුළු තවත් දේශපාලන කණ්ඩායම් කිහිපයක් මෙම විරෝධතා සඳහා සහ‍යෝගය දක්වා ඇති බව එම්. ඩී. එම්. කේ පක්ෂයේ මහලේකම් වයිකෝ පවසයි. චෙන්නායිහි පිහිටි ඉන්දීය නියෝජ්‍ය මහකොමසාරිස් කාර්යාලය ඉදිරිපිට පෙළපාලි සංවිධානය කර ඇති බව ඔහු සඳහන් කරයි. මීට අමතරව ජනාධිපති මහින්ද රාජපක්ෂ මහතා ඉන්දියාවට පැමිණීමට විරෝධය පළ කරමින් කළු කොඩි ව්‍යාපාරයක් ද ක්‍රියාත්මක කිරීමට තීරණය කර ඇති බව වයිකෝ ඉන්දීය ‍මාධ්‍ය වෙත පවසා තිබේ. පසුගිය වසර තුළ ශ්‍රී ලංකාවේ දී දහස් ගණන් දෙමළ ජාතිකයින් ඝාතනයට ලක්ව ඇති බව පවසන වයිකෝ ඒ සඳහා ඉන්දීය රජය ද සහය දක්වා ඇති බවට චෝදනා කරයි. ජනාධිපති මහින්ද රාජපක්ෂ මහතා එළඹෙන 8 වැනිදා ඉන්දියාවේ සංචාරය කිරීමට නියමිත අතර එහිදී ඉන්දීය අග්‍රාමාත්‍ය මන්මෝහන් සිං මහතා හමුවීමට නියමිතය.", "URL": "https://sinhala.adaderana.lk/news.php?nid=8833", "Category": null, "Parent URL": null}