{"Source": "Adaderana", "Timestamp": "April 4, 2019 12:02 pm", "Headline": "යහපත් ජීවන තත්ත්වයක් ඉල්ලා ජොහැනස්බර්ග් වැසියන් විරෝධතාවයක", "News Content": "නගරයේ සිදුකෙරෙන අනවසර ඉදිකිරීම් වලට සහ ප්‍රමාණවත් තරම් පහසුකම් නොමැතිවීම සම්බන්ධයෙන් දකුණු අප්‍රිකාවේ ජොහැනස්බර්ග් නගරයේ වැසියන් විරෝධතාවක නිරත වුණි. ඊයේ (03) මාර්ග බාධක යොදමින් සහ ටයර් පුළුස්සමින් සිදුකළ විරෝධතාව හේතුවෙන් ජොහැනස්බර්ග් නගරයේ මාර්ග රැසක් අවහිර වී තිබුණි. තමාට යහපත් ජීවන තත්ත්වයක් සමඟ වඩාත් හොඳ පොදු පහසුකම් ලබාදෙන ලෙස විරෝධතාකරුවන් එහිදී ඉල්ලා සිටියේය. සිය ගැටළුවලට සෘජු විසඳුම් ලබාදෙන ලෙසත් ඔවුන් ජනාධිපති සිරිල් රම්පෝසාගෙන් ඉල්ලා ඇත. මෙතෙක් කාලයක් පැවති මැතිවරණ වලදී ඡන්දය ලබාදුන් අපේක්ෂකයන්, සිය ගැටළු සඳහා විසඳුම් ලබා නොදුන් බැවින් විඩාවට පත්ව සිටින බවද විරෝධතාකරුවන් එහිදී ප්‍රකාශ කළේය. නිවාස හිඟය, අප්‍රිකාවේ වඩාත් කාර්මීකරණය වී ඇති රට වන දකුණු අප්‍රිකාව මුහුණපා සිටින ප්‍රධාන ගැටළුවකි. එරට පවුල් වලින් සියයට දහනවයක් පමණ දිවි ගෙවන්නේ අවිධිමත් නිවාස වලය. දිළිඳු ජනතාවට නව නිවාස ලබාදෙන බවට වත්මන් පාලක පක්ෂය වන අප්‍රිකානු ජාතික කොංග්‍රසය ලබාදුන් පොරොන්දුවද මෙතෙක් ඉටුවී නැත. මේ හේතුවෙන් නගරය පුරා අනවසර ඉදිකිරීම් රැසක් දක්නට ලැබෙන බව පැවසූ විරෝධතාකරුවන් ඇතැම් ප්‍රදේශ වල බිම් අඟලකුදු දක්නට නොලැබෙන බව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=107356", "Category": null, "Parent URL": null}