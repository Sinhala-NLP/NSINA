{"Source": "Adaderana", "Timestamp": "October 21, 2010 08:39 am", "Headline": "පළාත් පාලන මැතිවරණ වෙනස ජනතාවගේ ජයග්‍රහණයක්", "News Content": "යෝජිත පළාත් පාලන මැතිවරණ ක්‍රමය මෙරට ජනතාවගේ පැත්තෙන් බලන කල ඉතා සුබවාදී යැයි එක්සත් ජාතික පක්ෂය පවසයි. ජනතාවට වගකියන මන්ත්‍රීවරයෙකු අදාළ මැතිවරණ ක්‍රමය තුළින් බිහිවීම ජනතාවගේ ජයග්‍රහණයක් බව එම පක්ෂයේ සභාපති ගාමිණි ජයවික්‍රම පෙරේරා මහතා සඳහන් කළේය. කෙසේ වෙතත් ඇතැම් ආණ්ඩුවේ පළාත් පාලන නියෝජිතයින් මෙම ක්‍රමයට එතරම් පක්ෂපාතීත්වයක් නොදක්වන බව පැහැදිලි බව ද ඔහු ප්‍රකාශ කළේය. හොඳ, නරක පැවතියද ආරම්භයක් ලෙස මෙම ක්‍රමය යහපත් බව ද හෙතෙම පෙන්වා දුන්නේය. මේ වනවිට දිවයින පුරා ඉල්ලුම්කරුවන් 15000 ක් පමණ ඉදිරිපත්ව ඇති බව පළාත් පාලන මැතිවරණය ඉලක්ක කර ගනිමින් එක්සත් ජාතික පක්ෂය ආරම්භ කර ඇති අපේක්ෂකයින් තේරීමේ වැඩපිළිවෙලෙහි නවතම තත්ත්වය සම්බන්ධයෙන් අදහස් දක්වමින් ගාමිණි ජයවික්‍රම මහතා ප්‍රකාශ කළේය. ඔවුන් සම්බන්ධව සම්මුඛ පරීක්ෂණ නොකඩවා පැවැත්වෙන බව ද හෙතෙම පෙන්වා දුන්නේය. දෛනිකව තවත් විශාල පිරිස් පක්ෂ මූලස්ථානය වෙත ඉල්ලුම්පත් එවන බව ද ඔහු සඳහන් කළේය.", "URL": "https://sinhala.adaderana.lk/news.php?nid=11634", "Category": null, "Parent URL": null}