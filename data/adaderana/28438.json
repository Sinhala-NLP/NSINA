{"Source": "Adaderana", "Timestamp": "October 19, 2012 06:50 pm", "Headline": " මේ තීන්දුවට එරෙහිව උසාවි යනවා", "News Content": "හයිඩ් පාර්ක් පිටියේ පැවැති රැස්වීමට සහභාගී වු මන්ත්‍රීවරුන්ගේ පක්ෂ සාමාජිකත්වය තාවකාලිකව අත්හිටුවීමට ගනු ලැබු තීරණයට එරෙහිව අධිකරණයට යන බව දකුණු පළාත් සභා මන්ත්‍රී මෛත්‍රී ගුණරත්න මහතා අවධාරණය කරයි. එක්සත් ජාතික පක්ෂයේ නායක රනිල් වික්‍රමසිංහ මහතා ඒකාධිපතියෙකු ලෙස ක්‍රියාකරමින් ගනු ලැබු එම තීරණය පිළිබඳව විදේශ තානාපති අංශ දැනුවත් කරන බවත් එසේම ජාත්‍යන්තර ප්‍රජාතාන්ත්‍රිකයින්ගේ සංගමය දැනුවත් කරන බවත් ඔහු කියා සිටියේය. කොළඹදී අද (19) පැවැති මාධ්‍ය හමුවකදී ඔහු මේ බව සඳහන් කළේය. මන්ත්‍රීවරුන්ගේ පක්ෂ සාමාජිකත්වය අත්හිටුවීමට ගත් තීරණය ආණ්ඩුක්‍රම ව්‍යවස්ථාව මෙන්ම එක්සත් ජාතික පක්ෂ ව්‍යවස්ථාව ද උල්ලංඝණය කරන්නක් යැයි ඔහු පෙන්වාදුන්නේය. ඒ අනුව මෙම තීරණයට කිසිදු නීතිමය පදනමක් පක්ෂ නායකයාට හෝ මහ ලේකම්වරයාට නොමැති බව ඔහු අවධාරණය කළේය.", "URL": "https://sinhala.adaderana.lk/news.php?nid=28438", "Category": null, "Parent URL": null}