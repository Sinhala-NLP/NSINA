{"Source": "Adaderana", "Timestamp": "April 26, 2019 07:04 pm", "Headline": "දිවයින පුරා සෝදිසි මෙහෙයුම්-කඩු හා කැමා ඇඳුම් කොළඹින්", "News Content": "පාස්කු ඉරිදා ප්‍රහාරය සම්බන්ධයෙන් ආරක්ෂක අංශ විසින් අද(26) කොළඹ නගරයේ සිදුකරන ලද සෝදිසි මෙහෙයුම් අතරතුරදී කොම්පඤ්ඤවීදිය ප්‍රදේශයේ තිබී කඩු 50ක් සහ කොල්ලුපිටිය ප්‍රදේශයේ මුස්ලිම් පල්ලියක තිබි යුද හමුදා නිල ඇඳුමට සමාන ඇඳුම් කට්ටල කිහිපයක් සොයාගෙන තිබේ. එල්ලවූ මරාගෙන මැරෙන බෝම්බ ප්‍රහාර සම්බන්ධයෙන් මේ වනවිට සැකකරුවන් 80කට වැඩි පිරිසක් අත්අඩංගුවට ගෙන තිබේ. පාස්කු ඉරිදා දින එල්ල වු ත්‍රස්ත ප්‍රහාරය සම්බන්ධයෙන් අද දිනයේත් පොලිසිය සහ ත්‍රිවිධ හමුදාව එක්ව දිවයින පුරා විශේෂ සෝදිසි මෙහෙයුම් රැසක් සිදු කරනු ලැබීය. පොලිස් විශේෂ කාර්ය බලකාය, පොලිසිය සහ ගුවන් හමුදාව අද දහවල් කොම්පඤ්ඤවීදිය ප්‍රදේශයේ සිදුකළ සෝදිසි මෙහෙයුමක් අතරතුරදී කඩු 47 ක් සොයා ගැනුණි. අනතුරුව එම ප්‍රදේශයේ නිවසක සිදුකළ පරික්ෂාවකදී නිවසේ ඇදක් යට තිබි තවත් කඩු 3ක් සොයා ගෙන තිබේ. මෙම කඩු චීනයෙන් ආනයනය කර ඇති බවට වාර්තා වෙයි. මේ සම්බන්ධයෙන් පුද්ගලයින් දෙදෙනෙක් අත්අඩංගුවට ගනු ලැබීය. මේ අතර කොල්ලුපිටිය මුස්ලිම් දේවස්ථානයක නේවාසිකාගාරයක තිබියදී යුද හමුදා ඇදුමට සමාන ඇදුම් කට්ටල 17ක් සහ ඩ්‍රෝන කැමරා 2ක් සොයා ගැනිමට පොලිස් විශේෂ කාර්ය බලකාය අද සමත් විය. ඇදුම් කට්ටල හමුවූ කාමරයේ අවසන් වරට නවාතැන් ගෙන සිටියේ මාතර ප්‍රදේශයේ පදිංචිකරුවෙක්. අම්පාර සමන්තුරේ ප්‍රදේශයේදී තවුහිත් ජමාද් සංවිධානයේ මරාගෙන බෝම්බකරුවන් අවසන් වතාවට ඇඳසිටි ඇදුම් සහ අදාළ දර්ශනවල පිටුපස පෙනෙන ධජය සහ බෝම්බ නිෂ්පාදනය සදහා යොදාගන්නා වෝටර් ජෙල් සහ ඊයම් බෝල තොගයක් අද ආරක්ෂක අංශ විසින් සොයා ගත්තේය. මේ අතර මුස්ලිම් පල්ලි ඉලක්ක කර ප්‍රහාර එල්ල විය හැකි බවට පොලිස්පති නිල කාර්යාලය මඟින් පාර්ලිමේන්තු මන්ත්‍රි ආරක්ෂක කොට්ඨාසය වෙත ඊයේ ලිපියක් මගින් දැනුම් දීමත් සමඟ අද මුස්ලිම් පල්ලිවල ආරක්ෂාව තරකෙරුණි. ඒ අනුව අද මුස්ලිම් දේවස්ථාන බොහෝමයක සාමූහික ජුම්මා යාඥාව පැවැත්වුනේ නැහැ. කොලඹ දවටගහ ජුම්මා මස්ජිද් පල්ලිය ඇතුලු පල්ලි කිහිපයක පමණක් දැඩි ආරක්ෂක රැකවල් මැද ආගමික කටයුතු සිදුකෙරුණි. ත්‍රස්තවාදී ප්‍රහාරවලට විරෝධය දක්වමින් දවටගහ ජුම්මා මස්ජිද් පල්ලිය ඉදිරිපිට අද නිහඩ විරෝධතාවක් ද පැවැත්විය. බදුල්ල ජුම්මා ඉස්ලාම් පල්ලියේ අද පැවැති යාඥාව අතරතුරදී ඊට යාබදව ඇති මුස්ලිම් සුසාන භූමියේ බෝම්බයක් ඇති බවට ලද තොරතුරක් මත පොලිසිය හා යුධ හමුදාව පොලිස් නිල සුනඛයින්ද යොදා ගනිමින් සෝදිසි මෙහෙයුමක් සිදුකරනු ලැබීය. සෝදිසි මෙහෙයුම් අතරතුරදී කිසිදු පුපුරන ද්‍රව්‍යයක් හමුනොවුනු අතර දේවස්ථානයේ ආගමික කටයුතු මිනිත්තු 15කට සීමා කිරිමට මවුලවිවරුන්ට සිදුවිය. මේ අතර අයි.එස්.ත්‍රස්තවාදීන්ට සම්බන්ධ බවට සැකකෙරෙන අලුත්ගම වැලිපිටිය ප්‍රදේශයේ පදිංචි අවුරුදු 24 ක තරුණයෙක් අද අලුත්ගම පොලිසිය අත්අඩංගුවට ගත්තේය. අද දෙරණ වාර්තාකරු සදහන් කළේ, ඔහු මෘදුකාංග ඉංජිනේරුවෙක් වන බවයි. තවත් සැකකරුවන් 6 දෙනෙකු කිලිනොච්චියේදී අත්අඩංගුවට ගැණුනේ, යුද හමුදාව සහ පොලිසිය කළ ඒකාබද්ධ සෝදිසියකදී අත්අඩංගුවට දීයි. මහජනතාවගෙන් ලැබුණු තොරතුරකට අනුව ගල්නෑව අවුකන පොලිස් මුරපොල පිටුපස වෙල්යායේ‍ වැළලීමට උත්සහ ගනිමින් තිබූ චීනයේ සහ ඇමරිකාවේ නිශ්පාදිත බෝර 12 වර්ගයේ ගිනිඅවි 02ක්, පතොරම් 42ක් සමග පුද්ගලයින් දෙදෙනෙක් අත්අඩංගුවට ගැණුණි. මාතර කාලිදාස මාවතේ දානේවත්ත ප්‍රදේශයේ නිවසක් සෝදසි කිරීමේදී කළ ප්‍රශ්නකිරීම්වලදී නිවැසියන්ගේ ප්‍රකාශ පරස්පර වීම හේතුවෙන් පුද්ගලයින් සිව්දෙනෙක් පොලිස් භාරයට ගැණිනි. බණ්ඩාරවෙල නගරය ආසන්නයේ සැකකටයුතු නිවෙසක් නාවික හමුදාව විසින් පරික්ෂා කිරිමේදී එහි නවතා තිබු එකම අංක තහඩුව සහිත යතුරු පැදි 2ක් සොයා ගැනුණි. වැඩිදුර පරික්ෂා කිරිම්වලදී හෙළිවුනේ මෙම යතුරු පැදි 2කෙහි වැසි අංක හා එන්ජින් අංක වෙනස් වුවත් යතුරු පැදි දෙකම එක් පුද්ගලයෙක්ට අයත් බවයි. යතුරුපැදිවල හිමිකරු බණ්ඩාරවෙල පොලිසිය අත්අඩංගුවට ගනු ලැබුවා. මේ අතර ඊයේ අම්බලන්තොට කොග්ගල්ල මසංන්ධියේ නවතා තිබු ලංගම බස් රථයේ බෝම්බයක් මෙන් සකස් කළ පාර්සලයක් තබා ජනතාව බියට පත් කළ පුද්ගලයා අද සැකපිට අත්අඩංගුවට ගනු ලැබීය. හමුදාවෙන් පැන ගිය සෙබළෙක් වන 26 හැවිරිදි සැකකරු හම්බන්තොට මහේස්ත්‍රාත් අධිකරණයට ඉදිරිපත් කිරීමෙන් පසු මැයි 9 වැනිදා දක්වා රක්ෂිත බන්ධනාගාර ගත කර තිබේ. ඊයේ රාත්‍රි ඇඳිරි නීති කාලය තුළ හම්බන්තොට නගරය ආසන්නයේ සැකකටයුතු ලෙස සැරිසරමින් සිටි මුස්ලිම් ජාතිකයින් 11දෙනෙකු සහ වීසා නොමැතිව නීතිවිරෝධිව රැදී සිටි ඉන්දීය ජාතිකයෙක් පොලිසිය අත්අඩංගුවට ගත්තේය. අද දෙරණ වාර්තාකරු පැවසුවේ, වීසා නොමැති ඉන්දීය ජාතිකයා ලබන 8 වැනිදා දක්වා රක්ෂිත බන්ධනාගාර ගත කළ අතර සෙස් සැකකරුවන් 11 දෙනා රුපියල් ලක්ෂය බැගින් වූ ශරීර ඇප මත මුදාහැරි බවයි. මේ අතර මොරටුව බස් නැවතුම්පළ අසල සැකකටයුතු ලෙස නවතා තිබු හිමිකරුවෙක් නොමැති යතුරුපැදියක් ආරක්ෂක අංශ විසින් ඊයේ පුපුරුවා හැරියා. මේ අතර පාස්කු ඉරිදා ප්‍රහාරය සම්බන්ධයෙන් පොලිසිය මාධ්‍යයට ඉදිරිපත් කළ සැකකරුවන්ගෙන් අබ්දුල් කාදර් ෆාතීමා කාදියාගේ ඡායාරූපය ඇගේ නොවන බව පොලිසිය නිවේදනය කළේය. එම ඡායාරූපයේ සිටින්නේ තමා බවටඇමරිකාවේ සිවිල් සංවිධාන ක්‍රියාකාරිනියක් වන අමාරා මජීඩ් සිය ෆේස්බුක් සහ ට්විටර් ගිණුම් ඔස්සේ පවසා තිබුණි. මේ ප්‍රහාර මාලාවෙන් පුද්ගලයින් 359කක් මියගිය බවට පොලිස් මාධ්‍ය ප්‍රකාෂකවරයා සඳහන් කළත් සෞඛ්‍ය සේවා අධ්‍යක්ෂක ජනරාල් වෛද්‍ය අනිල් ජාසිංහ මහතා ඊයේ නිවේදනය කළේ, ප්‍රහාරවලින් මියගොස් ඇත්තේ 253 පමණක් බවයි. මේ ත්‍රස්ත ප්‍රහාරයෙන් පසුව පොලිස්පතිවරයාට ඉල්ලා අස්වැන්නැයි ජනාධිපතිවරයා කර ඇති ඉල්ලීම පිළිබදව අප කළ විමසූමකදී පූජිත් ජයසුන්දර මහතා සදහන් කළේ, තමන් ඉල්ලා අස්වීමට මෙතෙක් තීරණයක කර නොමැති බවයි. මේ අතර අද පස්වරුවේ මාවනැල්ල බුදු පිළිම විනාශ කිරීමේ සිද්ධියට අදාල ප්‍රධාන සැකකරු වන මොහොමඩ් ඊබ්‍රහිම් සාදික් අබ්දුල්ලාගේ බිරිඳ වන ෆාතිමා සහීඩා මාවනැල්ල ප්‍රදේශයේ පිහිටි සිය නිවසේදී අත්අඩංගුවට ගෙන තිබේ. සිංහල භාෂාවෙන් යුතු ජාතික හැදුනුම්පතක් අදාල කාන්තාව සතුව තිබී සොයාගෙන ඇති අතර ඇය අපරාධ කොට්ඨාසය වෙත මේ වන විට භාරදී තිබේ. එමෙන්ම අමෙරිකාවේ FBI ආයතනය මෙරට පාස්කු ඉරිදා ප්‍රහාරයේ විමර්ශන සඳහා සහාය ලබා දීම සම්බන්ධයෙන් ශ්‍රී ලංකාවේ අමෙරිකානු තානාපතිනි අලෙයිනා බී.ටෙප්ලිට්ස් මහත්මිය දෙරණ \" ඇට් හයිඩ් පාර්ක්\" වැඩසටහනට එක් වෙමින් මෙලෙස අදහස් පළ කළේය.", "URL": "https://sinhala.adaderana.lk/news.php?nid=108756", "Category": null, "Parent URL": null}