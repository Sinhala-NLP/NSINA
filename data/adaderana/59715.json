{"Source": "Adaderana", "Timestamp": "May 1, 2016 06:21 pm", "Headline": " රට ගොඩ නගන්න එකතු වෙන්න-දෑත් ඔසවා ආරාධනා කරනවා", "News Content": "සේවකයෙක් ලෙස ‍‍රටට හා ජනතාවට පැහැදිලි අනාගතයක් ගොඩනගා දීමට කැපවන බව ජනාධිපති මෛත්‍රීපාල සිරිසේන මහතා පවසයි.ඒ මහතා මේ බව ප්‍රකාශකර සිටියේ අද(01) ශ්‍රී ලංකා නිදහස් පක්ෂයේ, ගාල්ල සමනළ ක්‍රීඩාංගනයේ පැවති මැයි දින රැළිය අමතමිනි.ලොව සංවර්ධිත රටවල් අතරින් ප්‍රමුඛ පෙළේ රටක් හා සාරධර්ම අතින් සපිරි විනයගරුක, ප්‍රබුද්ධ රටක් වශයෙන් ශ්‍රී ලංකාව ඉදිරියට ගෙන යාම අරමුණු කොටගෙන රටේ ඉදිරි සංවර්ධනය වෙනුවෙන් කැපවන බවත් ජනාධිපතිවරයා එහිදී ප්‍රකාශකර සිටියේය.18/19 වන සියවස්වල සිටි කම්කරුවා හා අද සිටින කම්කරුවා අතර විශාල වෙනසක් හා පරිවර්ථනයක් සිදු වී ඇති බවත්, දේශපාලනික ,ආර්ථික , සමාජීක හා තාක්ෂණික කරුණු කාරණා හේතුවෙන් දිනෙන් දින කම්කරුවාද පරිවර්ථනයකට ලක් වන බව ඒ මහතා පවසයි.රටක් වශයෙන් ඉදිරියට ගමන් කිරීමේදී බෙදී ,වෙන් වී රට ගොඩ නැගිය නොහැකි බවත්, ඉදිරි දිගු ගමනක් යාමට නම් සියළු දෙනා එක්ව ගමනක් යා යුතු බව ජනාධිපතිවරයා පෙන්වා දෙයි.එහිදී සියළුම දේශපාලන පක්ෂ, දේශපාලන සංවිධාන, කණ්ඩායම්, වෘත්තීය සමිති මෙන්ම දේශපාලන නායකයින්ද එක්විය යුතු බවත් ඒ මහතා පෙන්වා දෙයි.රටට ආදරේනම් රට ගොඩ නැගීමට සියළු දෙනාට තමන් දෑත් ඔසවා ආරාධනා කරන බවද ජනාධිපති මෛත්‍රීපාල සිරිසේන මහතා පවසයි.අද ‍වන විට ලංකාව ආර්ථික වශයෙන් විශාල පසුබෑමකට ලක් වී ඇති බවත්, මෙවැනි බරපතළ තත්ත්වයන් හා අර්බුදයන් තුළ ඉදිරියට ගමන් කිරීමේදී සැමගේ සහය රට ගොඩ නැගීමටය අවශ්‍ය බවත් ඒ මහතා පෙන්වා දෙයි.උතුරේ ඇති වී තිබෙන යෝජනා සම්බන්ධයෙන් ප්‍රශ්න මතු කිරීමකට වඩා එවැනි යෝජනා මතුවන්නේ ඇයිද යන ප්‍රශ්නයට පිළිතුරු සෙවිය යුතු බවද ජනාධිපතිවරයා පවසයි.රටට ආදරේ කරන පිරිස් වශයෙන් ආර්ථික, දේශපාලන, ප්‍රජාතන්ත්‍රවාදී, සමෘධිමත් රටක් ගොඩ නැගීමට අවශ්‍ය සහයෝගයෙන් එකතු වන ලෙස රටේ ජනතාවටද ආරාධනා කරන බව ඒ මහතා පැවසුවේය.නිකරුනේ වාද, භේද කිරීමෙන් කිසිඳු සෙතක් රටට සිදු නොවන බවත්, විය යුත්තේ ආගම්, ජාති, භාෂා ප්‍රශ්න භේද දුරලා සියළු දෙනා එක්ව රට ගොඩනැගීම බවද ජනාධිපතිවරයා පවසයි.ශ්‍රී ලංකා නිදහස් පක්ෂය ප්‍රමුඛ පිරිසිදු ආණ්ඩුවක් ගොඩ නැගීමට අද ආරම්භ කළ මෙම ගමන පිටුවහලක් වනු ඇති බවත්, මෙය ශ්‍රී ලංකා නිදහස් පක්ෂයේ එක් පියවරක් බවද ඒ මහතා ප්‍රකාශකර සිටියේය.විනයගරුක දේශපාලන වටපිටාවක් හා විනයගරුක දේශපාලනයක්, ආණ්ඩුවක්, විනයකින් හෙබි රටක් ගොඩ නැගීම මෙම ගමනේ ප්‍රමුඛ අරමුණ බවද ජනාධිපතිවරයා පෙන්වා දෙයි.ජනාධිපතිවරයා රැළිය අමතමින් මෙසේ පැවසීයඅපි ශ්‍රමය පිළිබඳ කථා කරනකොට 18 වැනි සියවසේ කම්කරුවාගේ ශ්‍රමය අද තාක්ෂණයත් සමග බොහෝ වෙනස්කම්වලට පත්වී තිබෙනවා. වැඩකරන ජනතාව ආරක්ෂා කිරීම හා පෝෂණය කිරීම අපේ ප්‍රධානතම වගකීමයි. යුරෝපා සංගමයට අපේ ධීවර මත්ස්‍ය අලෙවිය නැවත ක්‍රියාත්මක කිරීමේ ගැසට් නිවේදනය අද මධ්‍යම රාත්‍රියේ සිට යළි ක්‍රියාත්මක වෙනවා. අද ලෝකයේ සියලු රාජ්‍යයන් කිසිදු භේදයක් නැතිව අපට උදව් කරනවා. ඒ නිසා අපි මේ රට ගොඩනගන්න සියලු රටවල සහාය ලබාගන්නවා. ලබන සතියේ පැවැත්වෙන ජී7 සමුළුව වෙනුවෙන් ලංකාවේ රාජ්‍ය නායකයාට ආරාධනා කර තිබෙනවා. එය පළමුවතාවට ලැබුණු ආරාධනයක්. දුප්පත්කම, දුගී භාවය මුලික වශයෙන්ම අපි ජයග්‍රහණය කළ යුතුයි. ඒ අනුව ජීවන තත්ත්වය උසස් කිරීමට අවශ්‍ය සෑම පියවරක්ම අපි ගන්නවා. ශ්‍රී ලංකා නිදහස් පක්ෂයේ දර්ශනය අනුව සමාජ ප්‍රජාතන්ත්‍රවාදය ශක්තිමත් කරමින් මිත්‍රශීලී පක්ෂ සමගින් මහජනතාවගේ යහපත සඳහා වැඩකරන ජනතාවගේ අයිතිවාසිකම් වරප්‍රසාද ලබාදීම සඳහා අපි සැම විටම ක්‍රියා කරනවා. මේ රට ගොඩනගන්න ජනතාවගේ ජීවන තත්ත්වය ගොඩනගන්න අපි කැපවෙලා කටයුතු කරනවා. ප්‍රජාතන්ත්‍රවාදය ශක්තිමත් කිරීම අපේ වගකීමක් හා යුතුකමක්.මේ රටේ වාද බේද අමතක කරලා දේශපාලන පක්ෂ භේද අමතක කරලා ආගම්, පක්ෂ, පාට ජාති කුල මල බේද නැතිව සියලු දෙනා එකතුවී මේ රට ගොඩනැගීම අවශ්‍යයි. මේ ගාලු පුරවරයේදී මේ රටේ සියලු දේශපාලන බලවේගවලට සියලු දෙනාට දෑත් ඔසවා ආරාධනා කරනවා මේ රට ගොඩනගන්න එකතුවෙන්න කියලා. සමගිය සුහදතාවය ඒකරාශීවීම අපට අවශ්‍යයි. අපේ අද ණය බර රුපියල් කෝටි 8,50,000 ක්. ඒ වගේම ශ්‍රී ලංකා ගුවන් සේවය මිහින් එයාර් ගුවන්සේවය වගේ පාඩුව කෝටි 8500ක්. මේ වගේ බරපතල තත්ත්වයන් එක්ක මේ රට ගොඩනගන්න ඉස්සරහට යන්න වාද බේද අමතක කරලා මුළු රට එකම සහෝදරත්වයෙන් ඉදිරියට ගෙන යන්න අපේ රට අපේ මාතෘ භූමිය කියන හැඟීමෙන් එකට එකතු වෙන්න ඕනෑ. අවුරුදු ගාණක සිට එන උතුරේ හඬ අපට පුරුදුයි. හතළිස් ගණන්වල, පනස් ගණන්වල, හැට ගණන්වලත් ෆෙඩරල් හඬක් ආවා. මේ හඬ නෙමෙයි ප්‍රශ්නයක් කර ගත යුත්තේ. ඒ ඇයි කියන කාරණය සොයා බැලිය යුතුයි. අපි සැම විටම ඒකීය රටක් විදියට රටට ආදරේ පිරිසක් විදියට ශක්තිමත් ජාතික සංහිඳියා පිළිවෙතක් අනුව වැඩකරන ජනතාවගේ අයිතිවාසිකම් දීලා ඉතා සුබ වාදී රටක් හදන්න සෑම කෙනෙක්ම එකට එකතු වෙන්න ඕනෑ. මේ පණිවිඩය රටට දෙන්න මේ වේදිකාව හදන්න මේ රැලිය වෙනුවෙන් ගාලු දිස්ත්‍රික්කයේ අපේ නායකයෝ ඇතුළු පිරිස විශාල සහයෝගයක් දීලා තිබෙනවා.මේ මහා අව්ව ඉවසන්න බැරි අව්වේ ඒත් එක්කම ඇදහැළුණු ධාරානිපාත වර්ෂාවට මුහුණ දී මේ මැයි රැලිය සාර්ථක කරන්න ඔබ කළ කැපවීමට ස්තූතියි. ශ්‍රීලනිපය හැටියට ඉදිරි අනාගතයේදී මේ රටේ ආණ්ඩුවක් හදන්න එකට එකතුවිය යුතුයි. ප්‍රජාතන්ත්‍රවාදී ලෙස මානවවාදී ලෙස ලෝකයේ විශිෂ්ට නායකයින් පිරිසිදු දේශපාලන ව්‍යාපාර ගෙනගියා. එදා කාල්මාක්ස්ලා එංගල්ස්ලා මහත්මා ගාන්ධි, නෙල්සන් මැන්ඩෙලා එස්.ඩබ්.ආර්.ඩී. බණ්ඩාරනායක වගේ නායකයින් ගුණාත්මක පිරිසිදු දේශපාලනයක් ගැන ලෝකයට පණිවිඩයක් දී තිබෙනවා. මේ රට හොඳ රටක් විදියට ගොඩනගන්න හොඳ ආණ්ඩුවක් හදන්න පිරිසිදු ගුණාත්මක මානවවාදී ශිෂ්ටසම්පන්න දේශපාලන ව්‍යාපාරයක් ගොඩනැගිය යුතුයි. අනාගතයේදී ශ්‍රීලනිපය ජයග්‍රහණය සඳහා පැහැදිලි පිරිසිදු අවංක මානවවාදී දේශපාලන ව්‍යාපාරයක් ගොඩනගන්න මේ මැයි රැලිය අද අඩිතාලම දැම්මා. තමුන්නාන්සේලා හෙළූ දහදිය දැනුම හා අවබෝධය දේශපාලන පරිණතභාවය ඔබ සෑම කෙනෙක්ම විශිෂ්ට කැපවීමක් කළා. ඔබ වෙනුවෙන් කළ හැකි සියලු පරිත්‍යාගයන් මාතෘ භූමිය වෙනුවෙන් මම ඉටු කරනවා. සියලු කැපවීම් නොබියම පරිත්‍යාගශීලීව ශ්‍රේෂ්ඨත්වය හා විශිෂ්ඨත්වය තුළින් සිදුකිරීමට බලාපොරොත්තු වෙනවා. මේ රට ගොඩනගන ශක්තිමත් කරන ඒ සියලු ජනතාවට ජයවේවා.", "URL": "https://sinhala.adaderana.lk/news.php?nid=59715", "Category": null, "Parent URL": null}