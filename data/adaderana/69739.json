{"Source": "Adaderana", "Timestamp": "February 17, 2017 11:51 am", "Headline": "භාවිතයට නුසුදුසු දියර කිරි ජලාශයට දැමූ කළමනාකරු කොටු වෙයි ", "News Content": "පරිභෝජනයට නුසුදුසු දියර කිරි ලීටර් 3000කට අධික ප්‍රමාණයක් කාසල්රි ජලාශයට මුදාහැරීම සම්බන්ධයෙන් පෞද්ගලික ආයතනයක කළමනාකාරවරයෙකු හැටන් පොලීසිය විසින් අත්අඩංගුවට ගෙන තිබේ.හැටන් දික්ඔය දරවල ප්‍රදේශයේ දියර කිරි එකතු කර බෙදාහරින පෞද්ගලික ආයතනයක කළමනාකාරවරයෙකු මෙලෙස අත්අඩංගුවට ගෙන ඇති බව වාර්තා වේ.එම ආයතනයට ආසන්නයේ ඇති දික්ඔය ඇළට නරක් වූ දියරකිරි තොගය අද(17) අළුයම මුදාහැර ඇති අතර අද(17) උදෑසන සිට දික්ඔය ඇළ දිගේ කාසල්රි ජලාශයට දියරකිරි ගලා යමින් පවතින බව අද දෙරණ වාර්තාකරු සඳහන් කළේය.මේ හේතුවෙන් අවට දැඩි දුර්ගන්ධයක් පවතින බව ද වාර්තා වේ.මේ සම්බන්ධයෙන් එම ආයතනයේ කළමනාකාරවරයා සඳහන් කළේ නළයක් පුපුරායාමෙන් දියර කිරි ජලාශයට මිශ්‍ර වූ බවය.කෙසේ වෙතත් මේ සම්බන්ධයෙන් හැටන් පොලීසියට ලැබුණු පැමිණිල්ලකට අනුව අදාළ ආයතනය පරික්ෂා කර ඇති අතර සිද්ධියට අදාළව එහි කළමනාකාරවරයා අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=69739", "Category": null, "Parent URL": null}