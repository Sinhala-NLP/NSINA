{"Source": "Adaderana", "Timestamp": "December 24, 2010 02:37 pm", "Headline": "නියෝජිත වෙසින් භාණ්ඩ සොරාගත් සැකකරු රිමාන්ඩ්", "News Content": "පෞද්ගලික ආයතන‍යක නියෝජිතයෙකු ලෙස නිවෙස්වලට ගොස් ස්වර්ණාභරණ හා විදුලි උපකරණ සොරාගත් බවට සැකපිට අධිකරණයට ඉදිරිපත් කළ පුද්ගලයෙකු ලබන 29 වැනිදින දක්වා රක්ෂිත බන්ධනාගාර ගතකිරීමට මාතලේ මහේස්ත්‍රාත් අධිකරණය නියෝග කර තිබේ. අදාළ පුද්ගලයා මාතලේ, උකුවෙල සහ වත්තෙගම ප්‍රදේශවල නිවාස 5 ට පමණ ඇතුළු වී රුපියල් පන් ලක්ෂයක් පමණ වටිනා ස්වර්ණාභරණ හා රූපවාහිනී යන්ත්‍ර සොරාගත් බවට සැකපිට මාතලේ පොලිසිය විසින් අත්අඩංගුවට ගෙන තිබුණි. මහනුවර, ජම්බුගස්පිටිය ප්‍රදේශයේ පදිංචි අදාළ සැකකරු උකුවෙල ප්‍රදේශයේ නිවසක සිටියදී අත්අඩංගුවට ගෙන ඇත. ලබන 29 වැනිදා සැකකරු හඳුනාගැනීමේ පෙරට්ටුවකට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=13065", "Category": null, "Parent URL": null}