{"Source": "Adaderana", "Timestamp": "June 17, 2013 05:47 pm", "Headline": "සබරගමු සිසුන්ගේ තහනමට එරෙහිව අතුරු තහනම් නියෝගයක්", "News Content": "සබරගමු විශ්ව විද්‍යාලයේ සිසුන් සිව්දෙනෙකුගේ ශිෂ්‍ය භාවය අහෝසි කිරීමට ගත් තීරණය අභියෝගයට ලක් කරමින් අභියාචනාධිකරණය අද (17) අතුරු තහනම් නියෝගයක් නිකුත් කර තිබේ. ඒ ශිෂ්‍ය භාවය අහෝසි කිරීමට එරෙහිව එම සිසුන් සිව්දෙනා ඉදිරිපත් කළ පෙත්සම් 04ක් සලකා බැලු අවස්ථාවේදීය. අභියාචනාධිකරණයේ සභාපති එස්. ස්කන්ධරාජා මහතා හා මාලනි ගුණරත්න යන විනිසුරු මඩුල්ල විසින් එකී නියෝගය ලබාදී ඇත. ඒ අනුව අදාළ සිසුන්ට විශ්ව විද්‍යාලයේ අවසන් විභාගය සඳහා පෙනී සිටීමට අවස්ථාව ලබාදිය යුතු බව ද අභියාචනාධිකරණය විශ්ව විද්‍යාල බලධාරීන්ට නියෝග කර තිබේ. එමෙන්ම විභාගයේ ප්‍රතිඵල නිකුත් කිරීම මෙම පෙත්සම් අධිකරණය හමුවේ විභාග කිරීම අවසන් වනතුරු සිදු නොකළ යුතු බව ද අභියාචනාධිකරණ විනිසුරු මඩුල්ල දැනුම් දුන් බව අද දෙරණ අධිකරණ වාර්තාකරු සඳහන් කළේය. ශිෂ්‍ය සංගමය නීත්‍යානුකූලව කටයුතු කර ගෙන ගිය බවත් පාලක මණ්ඩලය එම කටයුතු කිරීම ගැන අසතුටු වී ශිෂ්‍ය සංගමය තහනම් කළ බවත් අදාළ පෙත්සම්වල සඳහන්ය. එසේම එකී තහනම ගැන විමසා ඒ ගැන සාකච්ඡා කිරීමට රැස්වීමක් කැඳවීම නිසා සිසුන්ගේ ශිෂ්‍ය භාවය තාවකාලිකව තහනම් කළ බවද එකී සිසුන් සිව්දෙනා විසින් ගොනු කළ පෙත්සමේ දැක්වෙයි. අධිකරණයේදී නීතිඥ මංජුල බාලසුරිය පීරිස් මහතා කියා සිටියේ සරසවි ශිෂ්‍ය සංගමයේ කටයුතු කරගෙන යාමට ඉඩ නොදීම අසාධාරණ බවයි. සිසුන්ට තම අධ්‍යාපන කටයුතු කිරීමේදී මතුවන ප්‍රශ්න පිළිබඳව ඔවුන් සංගමයත් සමග සාකච්ඡා කර ඒවා ප්‍රශ්න විසඳා ගැනීමට පියවර ගන්නා බැවින් එය තහනම් කිරීමෙන් ඔවුන්ට අගතියක් සිදුවන බව ඔහු පෙන්වාදෙන ලදී. මෙම පෙත්සමෙන් සබරගමු සරසවිය හා එහි පාලක මණ්ඩලය වග උත්තරකරුවන් කර තිබෙන අතර ඔවුන්ට ජූලි මස 01 වැනිදා අධිකරණය හමුවේ පෙනී සිටින ලෙස දන්වමින් නොතීසි නිකුත් කිරීමට ද අධිකරණය නියෝග කර තිබේ.", "URL": "https://sinhala.adaderana.lk/news.php?nid=35006", "Category": null, "Parent URL": null}