{"Source": "Adaderana", "Timestamp": "November 18, 2011 03:23 pm", "Headline": " තීන්දුවට එරෙහිව අභියාචනාධිකරණයට යන්න ෆොන්සේකා සූදානම්", "News Content": "සරත් ෆොන්සේකා මහතාට අද මහාධිකරණය විසින් දෙනු ලැබූ තීන්දුවට එරෙහිව අභියාචනයක් ඉදිරිපත් කිරීමට කටයුතු කරන බව මෙම නඩුවේදී ෆොන්සේකා මහතා වෙනුවෙන් පෙනී සිටි නිතිඥ නලින් ලද්දුවහෙට්ටි මහතා පවසයි. නඩු තීන්දුවේ ලිඛිත පිටපතක් අද දින අධිකරණයෙන් ලබා ගැනීමට අපේක්ෂා කරන බවත්,එය ලබාගත හැකි වුවහොත් ලබන මහාධිකරණ තීන්දුව අභියෝගයට ලක්කරමින් සඳුදා දිනයේ අභියාචනාධිකරණය හමුවේ නඩුවක් ගොනු කරන බව ඔහු අද දෙරණට කියා සිටියේය. දඩුවම් නියම කිරීමට පෙර අධිකරණය ඇමතූ රජයේ නියෝජ්‍ය සොලිසිටර් ජනරාල් බුවනෙක අළුවිහාරේ මහතා අද අධිකරණයෙන් ඉල්ලා සිටියේ අදාළ චෝදනාව හදිසි නීතිය යටතේ ගොනුකර ඇති බැවින් ෆොන්සේකා මහතාට වසර 05ක සිරදඩුවමක් සහ රුපියල් 5,000ක දඩයක් නියම කළ හැකි බවයි. එහෙත් විත්තියේ නීතිඥ නලීන් ලද්දුවහෙට්ටි මහතා අධිකරණයෙන් ඉල්ලා සිටියේ ෆොන්සේකා මහතාගේ වසර 40ක හමුදා සේවය සලකා දඩුවම් ලිහිල් කරන ලෙසයි. ඒ අනූව ෆොන්සේකා මහතාට වසර 03ක සිරදඩුවමක් සහ රුපියල් 5,000ක දඩයක් නියම කිරීමට අවසානයේ ත්‍රිපුද්ගල විනිසුරු මඩුල්ලෙන් දෙදෙනකු විසින් තීරණය කරන ලදී. දඩුවම් නියම කිරීමට පෙර අධිකරණය හමුවේ ප්‍රකාශයක් කළ සරත් ෆොන්සේකා මහතා අදාළ තීන්දුව අසාධාරණ බව සඳහන් කළේය. එම තීන්දුව මුළුමනින්ම ප්‍රතික්ෂේප කරන බවත්,ප්‍රජාතන්ත්‍රවාදී රටක මෙවැනි තීන්දුවක් අපේක්ෂා කළ නොහැකි බවත් ඔහු වැඩිදුරටත් අධිකරණය හමුවේ කියා සිටියේය. මෙවැනි තීන්දුවක් ප්‍රකාශයට පත්වෙනු ඇත්තේ ඒකාධිපති රටක පමණක් බව ෆොන්සේකා මහතා අද අධිකරණය හමුවේ වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20084", "Category": null, "Parent URL": null}