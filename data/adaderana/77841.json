{"Source": "Adaderana", "Timestamp": "September 21, 2017 12:42 pm", "Headline": " වෛද්‍යවරු වර්ජනයේ-රෝගීන් දුෂ්කරතාවයේ", "News Content": "සයිටම් ආයතනය වසා දැමීම ඇතුළු කරුණු කිහිපයක් මුල් කරගනිමින් රජයේ වෛද්‍ය නිලධාරීන් විසින් දියත් කර ඇති වර්ජනය හේතුවෙන් දිවයින පුරා රෝහල් රැසක කටයුතු වලට බාධා එල්ල වී තිබේ.අද උදෑසන 8.00ට වෛද්‍යවරුන් මෙම වර්ජනය ආරම්භ කළේය.මහනුවර ශික්ෂණ රෝහලේ අධ්‍යක්ෂ වෛද්‍ය සමන් රත්නායක මහතා පැවසුවේ රෝහල් බාහිර රෝගී අංශයේ කටයුතු, වෛද්‍ය වර්ජනය හේතුවෙන් අඩාල වී ඇති බවයි.හැටන් ප්‍රදේශයේ ග්‍රාමීය රෝහල් බොහොමයකද වෛද්‍ය වර්ජනය හේතුවෙන් රෝගීන් අසීරුතාවයට පත්ව සිටින බව අද දෙරණ ප්‍රාදේශීය වාර්තාකරු රංජිත් රාජපක්ෂ මහතා පැවසුවේය.බදුල්ල මහ රෝහලේ බාහිර රෝගී අංශයේ කටයුතු ද වෛද්‍ය වර්ජනය හේතුවෙන් අඩාල වී ඇති බව බදුල්ල ප්‍රාදේශීය වාර්තාකරු පාලිත ආරියවංශ මහතා පවසයි.පොලොන්නරුව මහ රෝහලේ ක්‍රියාත්මක වෛද්‍ය වර්ජනනය හේතුවෙන් රෝගීන් දුෂ්කරතාවයට පත්ව සිටින බව පොලොන්නරුව ප්‍රාදේශීය වාර්තාකරු අසේල ධර්මවංශ මහතා පවසයි.උදෑසන ප්‍රතිකාර සඳහා පැමිණි තමන් වෛද්‍ය වර්ජනය හේතුවෙන් දැඩි දුෂ්කරතාවයට පත්ව සිටින බව රෝගීන් පවසයි.මේ අතර වෛද්‍ය වර්ජනය හෙට උදෑසන 8.00 වන තෙක් ක්‍රියාත්මක කරන බව වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද මහතා පැවසුවේය.", "URL": "https://sinhala.adaderana.lk/news.php?nid=77841", "Category": null, "Parent URL": null}