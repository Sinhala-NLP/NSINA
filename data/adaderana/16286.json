{"Source": "Adaderana", "Timestamp": "May 24, 2011 08:25 am", "Headline": "ඕමාර්ගේ මරණය තලෙයිබාන් සංවිධානය ඉවතලයි", "News Content": "තලෙයිබාන් සංවිධානයේ ප්‍රධානතම නායකයකු වන මුල්ලා මුහම්මද් ඕමාර්ගේ මරණය පිළිබඳ පුවත ඇෆ්ගනිස්ථාන තලෙයිබාන් සංවිධානය විසින් ප්‍රතික්ෂේප කර තිබේ. මුහම්මද් ඕමාර් කෝටාහි සිට උතුරු වසිරිස්ථානය දක්වා ගමන් කරමින් සිටියදී ඝාතනයට ලක්ව ඇති බව රජයේ ආරංචි මාර්ග උපුටා දක්වමින් ඇෆ්ගින්ස්ථාන මාධ්‍ය වාර්තා සඳහන් කර තිබිණි. නමුත් තවදුරටත් මුල්ලා මුහම්මද් ඕමාර් තලෙයිබාන් සංවිධානයට නායකත්වය සපයන බව එම වාර්තා ප්‍රතික්ෂේප කරමින් ඇෆ්ගනිස්ථාන තලෙයිබාන් සංවිධානයේ මාධ්‍ය ප්‍රකාශක සබිහුල්ලා මුජහිද් සඳහන් කර තිබේ. මෑතකාලීනව තලෙයිබාන් සංවිධානය විසින් සම්බන්ධීකරණ කටයුතු සිදුකළ ප්‍රහාරයන් ඇෆ්ගනිස්ථානය තුළ වර්ධනය වූ බවත්, එමනිසා තලෙයිබාන් සාමාජිකයින් තුළ සැකයක් ඉස්මතු කරමින් ඔවුන් අධෛර්යයට පත්කිරීමට ඇෆ්ගනිස්ථාන රජයට අවශ්‍යව ඇති බවත් ඔහු පෙන්වා දී ඇත.", "URL": "https://sinhala.adaderana.lk/news.php?nid=16286", "Category": null, "Parent URL": null}