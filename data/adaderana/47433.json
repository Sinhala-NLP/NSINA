{"Source": "Adaderana", "Timestamp": "November 17, 2014 10:39 am", "Headline": "වීඩියෝ: රතනහිමි තනතුරු අතහරී! - නිල රථයත් බාරදෙයි", "News Content": "දිවුලපිටිය ප්‍රාදේශීය සංවර්ධන කමිටු සභාපති තනතුරද ඇතුළුව සෙසු තනතුරු වලින් අද (17) ඉල්ලා අස්වූ බව ජාතික හෙළ උරුමයේ පාර්ලිමේන්තු මන්ත්‍රී පූජ්‍ය අතුරලියේ රතන හිමියන් පවසයි. එසේම තමන් වහන්සේට ලබාදී තිබූ නිල රථයද යළි බාරදුන් බවත්, ස්වාධීන මන්ත්‍රී හිමිනමක් ලෙස ආණ්ඩුව තුළ කටයුතු කරන බවත්, උන්වහන්සේ කියයි. එසේම මේ සියලුදේ කරන්නේ ආණ්ඩුව නිසි මඟට ගැනීමට බවද පවසන අතුරලියේ රතන හිමි තම පක්ෂය විසින් ලබාදී ඇති ව්‍යවස්ථා සංශෝධන සිදුකිරීමට ආණ්ඩුවට තවමත් කාලය ඇතැයිද පෙන්වාදෙයි. එසේ නොකරන්නේ නම් අනිවාර්යයෙන්ම පොදු අපේක්ෂකයෙකු ලවා වත්මන් ආණ්ඩුව පරාජයට පත් කරන බවද උන්වහන්සේ අවධාරණය කරයි. ඒ අනූව පමා නොවී අදාළ ව්‍යවස්ථා සංශෝධන කෙටුම්පත සිදුකරන්නැයි ඉතා ඕනෑකමින් ඉල්ලා සිටින බවද පැවසූ උන්වහන්සේ තම පක්ෂයේ යෝජනාවලට ආණ්ඩුවෙන් ලබාදුන් යෝජනා ගැන පක්ෂයේ මධ්‍යම කාරක සභාව රැස්වී අද තීරණයක් ගන්නා බවද සඳහන් කරයි.", "URL": "https://sinhala.adaderana.lk/news.php?nid=47433", "Category": null, "Parent URL": null}