{"Source": "Adaderana", "Timestamp": "November 13, 2010 08:38 am", "Headline": "වධ හිංසාවට ලක්වූ කත ගැන සෙවීමට විශේෂ නියෝජිතයෙක්", "News Content": "ජෝර්දානයේදී වධ හිංසාවට ලක්වූ ශ්‍රී ලාංකික ගෘහ සේවිකාව පිළිබඳ සොයාබැලීම සඳහා විශේෂ නියෝජිතයෙකු අද(13) දිනයේ දිවයිනෙන් පිටත්ව යාමට නියමිත බව විදේශ සේවා නියුක්ති කාර්යාංශය පවසයි. ජෝර්දානයේ සේවය කරන චාන්දනී නැමැති මෙම ශ්‍රී ලාංකික ගෘහ සේවිකාවට ඇය සේවය කළ ස්ථාන‍යේ හාම්පුතුන් විසින් ඇණ දැමූ පානයක් ලබා දී ඇති අතර පසුව ඇය රෝහල් ගත කර තිබේ. මේ සම්බන්ධයෙන් වැඩිදුර විමර්ශන කටයුතු සඳහා විශේෂඥ වෛද්‍යවරයෙකු අද දිනයේ පිටත් කර හරින බව විදේශ සේවා නියුක්ති කා‍ර්යාංශයේ සභාපති කිංස්ලි රණවක මහතා ප්‍රකාශ කළේය. මේ අතර ශරීරගතව තිබූ යකඩ කැබලි ඉවත් කළ කුවේට්හි සිට පැමිණි ලෙච්ඡමී නැමැති කාන්තාවගේ සෞඛ්‍ය තත්ත්වය මේ වන විට යහපත් බව කුරුණෑගල රෝහල් අධ්‍යක්ෂිකා වෛද්‍ය එස්. රාජමන්ත්‍රී මහත්මිය පවසයි. මෙම සිදුවීම් සම්බන්ධයෙන් විශේෂ පරීක්ෂණයක් ආරම්භ කිරීමට පියවර ගෙන ඇති බව විදේශ සේවා නියුක්ති කාර්යාංශයේ සභාපති කිංස්ලි රණවක මහතා ප්‍රකාශ කළේය.", "URL": "https://sinhala.adaderana.lk/news.php?nid=12114", "Category": null, "Parent URL": null}