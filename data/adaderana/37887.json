{"Source": "Adaderana", "Timestamp": "October 3, 2013 02:04 pm", "Headline": "බත්තරමුල්ලටත් සත්වෝද්‍යානයක් ස්ථාපිත කෙරෙයි", "News Content": "බත්තරමුල්ල ජනකලා කේන්ද්‍රය ආශ්‍රිතව කුඩා ප්‍රමාණයේ සත්වෝද්‍යානයක් ස්ථාපිත කිරීමට උද්භිද උද්‍යාන හා පොදු විනෝදාත්මක කටයුතු අමාත්‍යාංශය සැලසුම් කර තිබේ. ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව ඉලක්ක කරගනිමින් මෙම සත්වෝද්‍යානය ස්ථාපිත කෙරෙන බව එම අමාත්‍යාංශය පවසයි. අක්කර තුනහමාරක භූමි ප්‍රදේශයක ස්ථාපිත කෙරෙන මෙම සත්වෝද්‍යානය සඳහා රුපියල් මිලියන 10ක පමණ මුදලක් වැය වනු ඇති බවට ඇස්තමේන්තු ගත කර තිබේ. මීට අමතරව සංචාරක ආකර්ෂණය ඉහළ නැංවීමේ අරමුණින් ශ්‍රී ලාංකේය අනන්‍යතාව පිළිබිඹු වන ආකාරයේ ආදර්ශ පැරණි ගම්මානයක් ද ජනකලා පරීශ්‍රයේ ස්ථාපිත කෙරෙන බව උද්භිද උද්‍යාන හා පොදු විනෝදාත්මක කටයුතු අමාත්‍යාංශය පවසයි. එසේම ඉදිකිරීමට නියමිත සත්වෝද්‍යානය පොදුරාජ්‍ය මණ්ඩලයීය සමුළුව අවසන් වූ පසුව ද ජනතාව වෙනුවෙන් පවත්වාගෙන යාමට බලාපොරොත්තු වන බව එම අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=37887", "Category": null, "Parent URL": null}