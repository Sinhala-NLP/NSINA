{"Source": "Adaderana", "Timestamp": "June 18, 2014 01:56 pm", "Headline": "අපයෝජනය කිරීම සඳහා විදේශිකයෙකුට  ළමයි විකුණලා ", "News Content": "විදෙස් ජාතිකයෙකුට අපයෝජන ක්‍රියා සඳහා කුඩා ළමුන් මුදලට ලබාදීමේ ජාවාරමක නිරත වූ පුද්ගලයින් දෙදෙනෙකු ජාතික ළමා රක්ෂණ අධිකාරිය විසින් අත්අඩංගුවට ගෙන තිබේ. ප්‍රංශ පොලිසිය විසින් ජාතික ළමා රක්ෂණ අධිකාරියට ලබාදුන් තොරතුරකට අනුව සිදුකළ විමර්ශනයකදී සැකකරුවන් දෙදෙනා අත්අඩංගුවට ගෙන ඇති බව සඳහන් වෙයි. ළමා අපයෝජන ක්‍රියා වලට සම්බන්ධ ප්‍රංශ ජාතිකයෙකු එරට පොලිසිය විසින් පසුගියදා අත්අඩංගුවට ගෙන තිබේ. ඔහුගෙන් සිදුකරන ලද ප්‍රශ්න කිරිම් වල දී ළමා අපයෝජන ක්‍රියා රැසක් සම්බන්ධයෙන් තොරතුරු අනාවරණය කරගෙන ඇති අතර ශ්‍රි ලංකාවේ කුඩා ළමුන් කිහිප දෙනෙකු ද අපයෝජනයට ලක් කර ඇති බව අනාවරණය වි ඇති බව ජාතික ළමා රක්ෂණ අධිකාරිය පවසයි. ප්‍රංශ පොලිසිය විසින් ඒ පිළිබඳ මෙරට පොලිසිය හරහා ජාතික ළමා රක්ෂණ අධිකාරිය දැනුවත් කර ඇති අතර ඒ අනුව ප්‍රංශ ජාතිකයාට කුඩා ළමුන් මුදලට ලබාදුන් තැරැව්කරුවන් දෙදෙනා අත්අඩංගුවට ගෙන තිබේ. සැකකරුවන් අද අධිකරණයට ඉදිරිපත් කිරිමට නියමිත අතර ජාතික ළමා රක්ෂණ අධිකාරිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=44054", "Category": null, "Parent URL": null}