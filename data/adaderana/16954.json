{"Source": "Adaderana", "Timestamp": "June 23, 2011 11:08 am", "Headline": "වාහනවලට හොර ලිපිලේඛන විකුණූ හය දෙනෙකුට මාංචු", "News Content": "වාහන සඳහා ව්‍යාජ ලිපිලේඛන සකස් කර අලෙවි කිරීමේ ජාවාරමක නිරත වු පුද්ගලයින් හය දෙනෙකු පොලිස් වංචා විමර්ශන කාර්යාංශය විසින් අත්අඩංගුවට ගෙන තිබේ. පොලිස් වංචා විමර්ශන කාර්යාංශයට ලැබුණු තොරතුරකට අනුව සිදුකළ වැටලීමකදී මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් පුද්ගලයින් අතර මෝටර් රථ ප්‍රවාහන කාර්යාලයේ ලේඛනාගාරය භාර නිලධාරියෙකු ද සිටින බව පොලිසිය සඳහන් කරනු ලැබීය. ඔහු විසින් මෝටර් රථ ප්‍රවාහන කාර්යාලයේ තොරතුරු සහ ලිපිලේඛන මෙම ජාවාරම්කරුවන්ට ලබාදී ඇති බව සිදුකළ පරීක්ෂණ වලින් හෙළි වී තිබේ. මෙම ජාවාරම්කරුවන් විසින් සොරකම් කරන ලද සහ වංචා සහගතව ලබාගත් වාහනවල අංක තහඩු සහ ලියාපදිංචි බලපත්‍ර වෙනස්කර දිවයිනේ ප්‍රදේශ රැසකට අලෙවිකර ඇති බව වාර්තා වේ. මොවුන් ගණේමුල්ල, රාගම, මොරටුව, හෝමාගම යන ප්‍රදේශවල පදිංචිකරුවන් බව පොලිසිය පවසයි. සැකකරුවන් විසින් ව්‍යාජ ලෙස ලියකියවිලි සකස් කරන ලද මෝටර් රථයක් සහ කැබ් රථයක් ද පොලිස් වංචා විමර්ශන කාර්යාංශය විසින් සොයාගෙන තිබේ.", "URL": "https://sinhala.adaderana.lk/news.php?nid=16954", "Category": null, "Parent URL": null}