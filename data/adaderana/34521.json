{"Source": "Adaderana", "Timestamp": "May 31, 2013 04:33 pm", "Headline": "හොර වෙදුන් ජංගම දුරකථනයෙන් හොයන ක්‍රමයක් හදයි", "News Content": "දිවයින පුරා සිටින ව්‍යාජ වෛද්‍යවරු නීතියේ රැහැනට හසුකර ගැනීම සඳහා වැඩපිළිවෙළක් ක්‍රියාත්මක කර ඇති බව රජයේ වෛද්‍ය නිලධාරීන්ගේ සංගමය පවසයි. පොලීසිය සමඟ එක්ව පළාත් මට්ටමින් ව්‍යාජ වෛද්‍යවරුන් නීතියේ රැහැනට හසුකර ගැනීමේ වැඩපිළිවෙළක් ක්‍රියාත්මක කරන බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා කියයි. දැනටමත් වෛද්‍යවරුන් ලෙස පෙනී සිටින ව්‍යාජ වෛද්‍යවරුන් 400 දෙනෙකුගේ පමණ තොරතුරු අනාවරණය වී ඇති බව ඔහු පැවසීය. එමෙන්ම යම් වෛද්‍යවරයෙකු ශ්‍රී ලංකා වෛද්‍ය සභාවේ ලියාපදිංචි වී ඇති වෛද්‍යවරයෙකු ද යන්න පිළිබඳ රෝගියෙකුට කෙටි පණිවිඩ මගින් දැනගැනීම සඳහා දුරකථන සමාගම් සමඟ එක්ව ක්‍රමවේදයක් සකස් කිරීමට අපේක්ෂා කරන බව ද රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා කියයි.", "URL": "https://sinhala.adaderana.lk/news.php?nid=34521", "Category": null, "Parent URL": null}