{"Source": "Adaderana", "Timestamp": "June 27, 2018 08:17 am", "Headline": "බුරුත දැව තොගයක් සමඟ 1ක් පොලීසියට මාට්ටු", "News Content": "මල්ලාවි ප්‍රදේශයේ සිට යාපනය දක්වා බුරුත දැව කඳන් ප්‍රවාහනය කළ සැකකරුවෙකු ඊයේ(26) පූනකරි සුංගපිට්ටි පාලම ආසන්නයේදී අත්අඩංගුවට ගත් බව පූනකරී පොලීසිය පවසයි. පොලීසිය පැවසූවේ සිදුකළ හදිසි ‍සෝදිසි කිරීමදී ටිපර් රථයක් තුළ සඟවා බුරුත දැව ප්‍රවාහනය කළ සැකකරු අත්අඩංගුවට ගැනීමට හැකිවු බවයි. සැකකරු කළු ගල් ප්‍රවාහනය කරන මුවාවෙන් බුරුත දැව කඳන් පටවා ඊට උඩින් කළු ගල් යොදා ප්‍රවාහනය කරමින් සිටියදී අත්අඩංගුවට ගත් බව පොලීසිය සඳහන් කළේය. පොලිසිය පැවසූවේ රුපියල් ලක්ෂ අටක් පමණ වටිනා බුරුත දැව කඳන් ‍තොගයක් එලෙස අත්අඩංගුවට ගෙන ඇති බවයි. සැකකරු හා බුරුත දැව කිලිනොච්චිය මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් පූනකරි පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=91559", "Category": null, "Parent URL": null}