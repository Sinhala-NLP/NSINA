{"Source": "Adaderana", "Timestamp": "November 25, 2012 02:54 pm", "Headline": "නයිජීරියානුවන් දෙන්නෙක් ලාංකිකයෙක් හා මිතුරුව කළ අපූරු ජාවාරමක් හෙළිවෙයි", "News Content": "විවිධ ආයතනවලින් පිරිනැමීමට නියමිත ත්‍යාග සදහා වන මූලික අයකිරීම් ලෙස මුදල් ලබාගෙන මහා පරිමාණ මුදල් ජාවරමක නිරත වූ බව කියන නයිජීරියානු ජාතිකයින් දෙදෙනෙකු සහ ශ්‍රී ලාංකිකයෙකු හලාවත පොලීසියේ අපරාධ විමර්ශන අංශය විසින් අත්අඩංගුවට ගෙන තිබේ. හලාවත ප්‍රදේශයේ පදිංචි තරුණයෙකුගේ නමට ඇති බැංකු ගිණුම් කිහිපයකට විශාල ලෙස මුදල් ලැබෙන බවට හලාවත පොලීසියේ නිලධාරියෙකුට තොරතුරක් ලැබී ඇතැයි අප වාර්තාකරු පවසයි. මේ අතර තමන්ට එක්තරා ආයතනයකින් මෝටර් රථයක් දිනුමක් ලෙස හිමි වී ඇති බවත්, එම මෝටර් රථය ලබා ගැනීම සඳහා කිසියම් මුදල් ප්‍රමාණයක් එක්තරා බැංකු ගිණුමක තැන්පත් කරන ලෙසත් තවත් පුද්ගලයෙකුට දුරකථන ඇමතුමක් ලැබී තිබේ. ඔහු අදාළ ආයතනයෙන් විමසු විට එවැනි දිනුම් ඇදීමක් නොකළ බව පවසා ඇත. ඒ අනුව මෙම සිද්ධිය ද පොලීසියට වර්තාවී ඇතැයි අප වාර්තාකරු කියයි. විශාල ලෙස තම ගිණුම්වලට මුදල් ගෙන්වා ගන්නා තරුණයා සම්බන්ධයෙන් අවධානයෙන් සිට ඇති පොලීසිය හලාවත නගරයේ එක්තරා රාජ්‍ය බැංකුවක් අසළදී ඔහුව අත්අඩංගුවට ගෙන ප්‍රශ්න කර ඇත. එහිදී මෙම ජාවාරමේ තොරතුරු අනාවරණය කර ගැනීමට පොලීසිය සමත් වී තිබේ. මෙම ජාවාරමට සම්බන්ධ නයිජීරියානු ජාතිකයින් දෙදෙනෙකුද ඒ වන විට හලාවත නගරයේ හෝටලයක ලැගුම් ගෙන සිටින බව අත්අඩංගුවට ගෙන සිටින සැකකරු අනාවරණය කර ඇත. ඒ අනුව උපක්‍රමශීලීව අත්අඩංගුවට ගෙන සිටින තරුණයා ලවා දුරකතන ඇමතුමක් ලබාදී නයිජීරියානු ජාතිකයින් දෙදෙනාව හෝටලයෙන් පිටතට ගෙන්වා ගෙන අත්අඩංගුවට ගැනීමට සුදානම් වන විට ඔවුන් පලා ගොස් තිබේ. කෙසේ වෙතත් ප්‍රදේශවාසීන් විසින් පලායමින් සිටි නයිජීරියානු ජාතිකයින් දෙදෙනා අල්ලා පොලිස් නිලධාරීන්ට බාර දී ඇත. ඔවුන්ගෙන් කරන ලද ප්‍රශ්න කිරීම්වලදී අත්අඩංගුවට ගෙන සිටින හලාවත පදිංචි තරුණයා නමින් රාජ්‍ය සහ පෞද්ගලික බැංකු 04 ක විවෘත කර තිබූ බැංකු ගිණුම් පොත්ද, එම ගිණුම්වලට අදාළ ඒ.ටී.එම්.කාඩ්පත් 04 ක්ද ඩොලර් 2750 ක්ද, රුපියල් 70,000ක්ද පොලිස් බාරයට ගෙන තිබේ. ඊ මේල් සහ දුරකථන භාවිතා කරමින් ඉංග්‍රීසි භාෂාවෙන් මෙන්ම වෙනත් භාෂාවලින්ද දිවයිනේ විවිධ ප්‍රදේශවල පුද්ගලයින්ට කතා කරමින් මොවුන් විශාල මුදල් වංචාවක් සිදු කර ඇතත් බොහෝ පිරිස් තමන් වංචාවකට හසුවී ඇති බව නොදන්නා බව පොලීසිය කියයි. අත්අඩංගුවට ගෙන ඇති නයිජීරියානු ජාතිකයින් දෙදෙනා පසුගිය මාසයේ මෙරටට පැමිණ ඇති අතර මෙම මස 12 වැනි දින දක්වා මෙරට රැදී සිටීම සඳහා වීසා කාලය දිගු කර ගෙන ඇති බවද මූලික විමර්ශනවලදී හෙලිවී ඇත. එක් නයිජීරියානු ජාතිකයෙකු සතු විදෙස් ගමන් බලපත්‍රය සම්බන්ධයෙන්ද ගැටලු ඇති බවද පොලීසිය කියයි. අත්අඩංගුවට ගත් සැකකරුවන් තිදෙනා හලාවත දිසා අධිකරණය වෙත ඉදිරිපත් කිරීමට කටයුතු යොදා ඇතැයි ද අප වාර්තාකරු පවසයි.", "URL": "https://sinhala.adaderana.lk/news.php?nid=29470", "Category": null, "Parent URL": null}