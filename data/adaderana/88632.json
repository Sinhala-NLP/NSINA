{"Source": "Adaderana", "Timestamp": "May 6, 2018 06:56 pm", "Headline": " එජාප මැයි රැළියට පිරිසක් ආවේ නෑ - ආවේ නැති හේතු මෙන්න", "News Content": "එක්සත් ජාතික පක්ෂ මැයි දින රැළිය අද(06) දිනයේ කොළඹ සුගතදාස ගෘහස්ත ක්‍රීඩාංගනයේ පැවැති අතර ඒ සඳහා පක්ෂයේ පිරිසක් සහභාගී නොවුණි. අග්‍රාමාත්‍ය රනිල් වික්‍රමසිංහ මහතා පැවසුවේ පක්ෂයේ සභාපති කබීර් හෂීම් මහතා අසනීප තත්වයක් හේතුවෙන් මෙවර මැයි රැළියට සහභාගී නොවූ බවයි. පක්ෂයේ උපනායක රවී කරුණානායක, රාජ්‍ය අමාත්‍ය පාලිත රංගේබණ්ඩාර, නියෝජ්‍ය අමාත්‍ය අශෝක අබේසිංහ, යන මහත්වරුන් අද අසනීප තත්වයන් මත මැයි දින රැළියට සහභාගි නොවූයේ ද අසනීප තත්ත්වය නිසා බව අප කළ විමසීමකින් තහවුරු වුණි. මේ අතර පාර්ලිමේන්තු මන්ත්‍රී චමින්ද විජේසිරි මහතාට අද අවමංගල්‍යක් යෙදී තිබුණි. රාජ්‍ය අමාත්‍ය වසන්ත සේනානායක මහතා සහ පාර්ලිමේන්තු මන්ත්‍රී නීහිරුණිකා ප්‍රේමචන්ද්‍ර මහත්මිය පෞද්ගලික හේතුන් මත මැයි දින රැළියට සහභාගී නොවූ බව අප කළ විමසීමකදී සඳහන් කළේය. මේ අතර නියෝජ්‍ය අමාත්‍ය රන්ජන් රාමනායක, රාජ්‍ය අමාත්‍ය සුජීව සේනසිංහ අමාත්‍ය දයා ගමගේ, පාර්ලිමේන්තු මන්ත්‍රීවරුන් වන මයන්ත දිසානායක හා එඩ්වඩ් ගුණසේකර යන මහත්වරුන් මැයි දින රැළියට සහභාගි නොවූයේ විදෙස් ගත ව සිටීම හේතුවෙන්. එමෙන්ම පක්ෂ භාණ්ඩාගාරික ආචාර්ය හර්ෂ ද සිල්වා, අමාත්‍ය මලික් සමරවික්‍රම, අමාත්‍ය සාගල රත්නායක, පාර්ලිමේන්තු මන්ත්‍රීවරුන් වන රංජිත් අලුවිහාරේ , චතුර සේනාරත්න යන මහත්වරුන්ද මැයි රැලියට සහභාගී වී සිටියේ නැත.", "URL": "https://sinhala.adaderana.lk/news.php?nid=88632", "Category": null, "Parent URL": null}