{"Source": "Adaderana", "Timestamp": "May 24, 2012 05:12 pm", "Headline": "කොළඹ කොටුව හා අවට පැය 18 ක් වතුර නෑ    ", "News Content": "2012 මැයි මස 26 වනදා පෙ.ව 10.00 සිට මැයි මස 27 වනදා පෙ.ව 04.00 තෙක් පැය 18 ක කාලයක් කොළඹ කොටුව ඇතුළු ප්‍රදේශ කිහිපයකට ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි. එළිහවුස් පොම්පාගාරයේ සිට ජලය බෙදාහැරීමේ ප්‍රධාන ජල නළ පද්ධතියේ අත්‍යවශ්‍ය අළුත්වැඩියාවක් හේතුවෙන් මෙසේ ජල සැපයුම අත් හිටුවන බව කොළඹ (බටහිර - මධ්‍ය) ප්‍රාදේශිය සේවා මධ්‍යස්ථානය විසින් නිකුත් කළ නිවේදනයක මේ බව සඳහන් වෙයි. ඒ අනුව කොළඹ කොටුව,මට්ටක්කුලිය,කොටහේන,මෝදර,අළුත්මාවත,තොටලඟ, කාකදූපත, ජෝසප් ආර් ද සිල්වා මාවත, ශ්‍රීමත් බණ්ඩාරනායක මාවත සහ ජින්තුපිටිය යන ප්‍රදේශ වලට මෙලෙස ජල සැපයුම අත් හිටවන බව කියැවෙයි. ජල සැපයුම අත්හිටුවීම හේතුවෙන් ඇතිවන අපසුතාවය පිළිබදව ජාතික ජලසම්පාදන හා ජලාපවහන මණ්ඩලය කනගාටුව පළ කරන බවත්, අවශ්‍ය ජලය රැස්කර තබා ගන්නා මෙන් ජනතාවගෙන් ඉල්ලා සිටින බවත් එම නිවේදනයේ වැඩි දුරටත් දැක්වේ.", "URL": "https://sinhala.adaderana.lk/news.php?nid=24495", "Category": null, "Parent URL": null}