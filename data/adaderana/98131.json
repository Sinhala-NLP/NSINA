{"Source": "Adaderana", "Timestamp": "October 24, 2018 07:59 am", "Headline": "ලුතිනන් කර්නල්වරයා ගෙන්වීම ගැන ලිඛිතව දැනුම් දුන්නේ නෑ", "News Content": "මාලි රාජ්‍යයේ එක්සත් ජාතීන්ගේ සාම සාධක හමුදා වලට අනුයුක්තව සේවය කරන ලුතිනන් කර්නල් කලන අමුණුපුර මහතා යළි මෙරටට ගෙන්වීම සම්බන්ධයෙන් ජගත් සංවිධානය විසින් මෙතෙක් ලිඛිත දැනුම්දීමක් සිදුකර නොමැති බව ශ්‍රී ලංකා යුධ හමුදාව පවසයි. <br><br> එක්සත් ජාතීන්ගේ සංවිධානය විසින් ලිඛිතව ඒ පිළිබඳ දැනුම් දුන් වහාම ලුතිනන් කර්නල් කලන අමුණුපුර මහතා මෙරටට ගෙන්වීමට කටයුතු කරන බව යුධ හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා සඳහන් කළේය. <br><br> එමෙන්ම කලන අමුණුපුර මහතාගේ නිරවද්‍යභාවය සනාථ කිරීම සම්බන්ධයෙන් ඇපෑලක් ද ඉදිරිපත් කිරීමට ඉදිරියේදී කටයුතු කරන බව යුධ හමුදා මාධ්‍ය ප්‍රකාශකවරයා පැවසුවාය. <br><br> ලුතිනන් කර්නල් කලන අමුණුපුර මහතා හට මානව හිමිකම් කඩවීම සම්බන්ධයෙන් චෝදනා එල්ල වී ඇති බව පවසමින් ඔහු නැවත ශ්‍රී ලංකාවට ගෙන්වාගන්නා ලෙස ශ්‍රි ලංකා රජයෙන් ජගත් සංවිධානය ඉල්ලීමක් කර තිබුණේය. <br><br> මාලි රාජ්‍යයේ එක්සත් ජාතීන්ගේ බහුවිද ඒකාබද්ධ ස්ථායී භාවය ඇති කිරිමේ මෙහෙයුම් මූලස්ථානය හෙවත් මිනුස්මා හි රාජකාරි කටයුතු සදහා මෙරට හමුදා නිළධාරින් 200කට අධික පිරිසක් එක්ව සිටියි. <br><br> එහි ශ්‍රී ලංකා සංග්‍රාමික රථ ආරක්ෂක භට කණ්ඩයේ අණදෙන නිළධාරියා ලෙස ලුතිතන් කර්නල් කලන අමුණුපුර මහතා කටයුතු කරන අතර ඔහු මෙම වසරේ ජනවාරි මාසයේදී මෙම මෙහෙයුම සමගින් එක්ව තිබේ.", "URL": "https://sinhala.adaderana.lk/news.php?nid=98131", "Category": null, "Parent URL": null}