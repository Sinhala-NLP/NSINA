{"Source": "Adaderana", "Timestamp": "October 15, 2012 07:44 am", "Headline": "ත්‍රස්තවාදය පරදා ලබාගත් සාර්ථකත්වය ගැන කියනවා", "News Content": "ත්‍රස්තවාදය පරාජය කිරීමෙන් පසුව ළඟාකර‍‍ගෙන ඇති සාර්ථකත්වය පිළිබඳව ජාත්‍යන්තරය දැනුවත් කිරීම එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාව පිළිබඳව විශ්වකාලීන සමාලෝචනයේ දී බලාපොරොත්තු වන බව අමාත්‍ය මහින්ද සමරසිංහ මහතා පවසයි. එක්සත් ජාතීන්ගේ මානව හිමිකම් කවුන්සිලයේ විශ්ව කාලීන සමාලෝචනයේ 14 වන සැසිවාරය මෙවර ඔක්තෝබර් 22 වන දින සිට නොවැම්බර් මස 5 වන දින දක්වා ස්විස්ටර්ලන්තයේ ජිනීවා නුවර පැවැත්වීමට නියමිතය. ඒ සඳහා ශ්‍රී ලංකාව නියෝජනය කරමින් වැවිලි කර්මාන්ත අමාත්‍ය මහින්ද සමරසිංහ මහතාගේ නායකත්වයෙන් යුත් විශේෂ කණ්ඩායමක් සහභාගීවීමට නියමිතව ඇත. ශ්‍රී ලංකාව මෙවර විශ්ව කාලීන සමාලෝචනයට සහභාගීවන්නේ දෙවන වරට වන අතර නොවැම්බර් පළමු දින ශ්‍රී ලංකා රජයේ අදහස් ඉදිරිපත් කිරීමට කාලය ලබාදී ඇති බව මහින්ද සමරසිංහ මහතා සඳහන් කළේය. එක්සත් ජාතීන්ගේ මානව හිමිකම් කවුන්සිලයේ විශ්ව කාලීන සමාලෝචනට සහභාගීවීමට පෙර අමාත්‍ය මහින්ද සමරසිංහ මහතා අමෙරිකාවේ නිව්යෝර්ක්හි එක්සත් ජාතීන්ගේ සංගමයේ 67 වන මහ මණ්ඩල සමුළුවට සමගාමීව පැවැත්වෙන කමිටු කාරක සභාවට සහභාගීවීමට නියමිතය. ඒ සදහා සහභාගීවීමට ඊයේ (14) රාත්‍රී මහින්ද සමරසිංහ මහතා දිවයිනෙන් පිටත්ව ගියේය. නිව්යෝර්ක් සංචාරයෙන් අනතුරුව මහින්ද සමරසිංහ මහතා කැනඩාවේ කියුබෙක් නග‍රයේ පැවැත්වෙන අන්තර් පාර්ලිමේන්තු සංවිධානයේ 127 වන සැසිවාරයට සහභාගී වනු ඇති. මෙම සැසිවාරය ඔක්තෝබර් මස 21 වන දින සිට‍ 26 වන දින දක්වා පැවැත්වීමට නියමිත අතර ශ්‍රී ලංකා රජය නියෝජනය කරමින් අමාත්‍ය නිමල් සිරිපාල සිල්වා මහතා ද සහභාගී වන බව මහින්ද සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=28289", "Category": null, "Parent URL": null}