{"Source": "Adaderana", "Timestamp": "December 10, 2013 03:07 pm", "Headline": "පෝද්දලත් පරාදයි ", "News Content": "එක්සත් ජනතා නිදහස් සන්ධාන පාලනයේ පවතින බෝපේ පෝද්දල ප්‍රාදේශීය සභාවේ අයවැය පරාජයට පත්වී තිබේ. ප්‍රාදේශීය සභාවේ සභාපති ජි.සි.එස්.චානක මාදුගොඩ මහතා විසින් සභාවට ඉදිරිපත් කරන ලද අයවැය වැඩි ඡන්ද එකකින් පරාජයට පත්වී ඇති බව සඳහන් වෙයි. අයවැයට පක්ෂව ඡන්ද 5ක් ලැබී ඇති අතර විපක්ෂව ලැබී ඇති ඡන්ද සංඛ්‍යාව 6 කි. බෝපේ පෝද්දල ප්‍රාදේශීය සභාව එක්සත් ජනතා නිදහස් සන්ධාන මන්ත්‍රීවරු හත් දෙනෙකුගෙන් ද එක්සත් ජාතික පක්ෂ මන්ත්‍රීවරු තිදෙනෙකුගෙන් ද ජනතා විමුක්ති පෙරමුණේ එක් මන්ත්‍රීවරයෙකුගෙන් ද සමන්විතය. අද(10) දිනයේ එක්සත් ජනතා නිදහස් සන්ධානයේ මන්ත්‍රීවරුන් දෙදෙනෙක් ද විපක්ෂ මන්ත්‍රීවරු සමඟ එක්ව අයවැයට විපක්ෂව ඡන්දය භාවිත කර ඇති බව අද දෙරණ වාර්තාකරු සඳහන් කළේය. ප්‍රාදේශීය සභාවේ අයවැය ඡන්ද විමසීම රහස් ඡන්දයක් ආකාරයෙන් පැවැත්වීම විශේෂත්වයකි.", "URL": "https://sinhala.adaderana.lk/news.php?nid=39479", "Category": null, "Parent URL": null}