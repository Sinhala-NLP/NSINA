{"Source": "Adaderana", "Timestamp": "July 18, 2014 03:07 pm", "Headline": "ජෙයරාජ් ඝාතන සැකකරුවන්ට අධිචෝදනා පත්‍ර බාරදෙයි", "News Content": "හිටපු අමාත්‍ය ජෙයරාජ් ප්‍රනාන්දුපුල්ලේ මහතා ඝාතන සිද්ධියට අදාළ නඩුවේ විත්තිකරුවන් වෙත අධිචෝදනා පත්‍ර බාරදීම අද (18) සිදුකර තිබේ. ගම්පහ මහාධිකරණ විනිසුරු පියසීලි වික්‍රමසිංහ මතුරට මහත්මිය ඉදිරියේ මෙම අධිචෝදනා පත්‍ර බාරදීම සිදුවු බව අද දෙරණ අධිකරණ වාර්තාකරු සඳහන් කළේය. 2008 වසරේ අප්‍රේල් මස 06 වනදින සිදුවු ජෙයරාජ් ප්‍රනාන්දුපුල්ලේ මහතාගේ ඝාතනය සම්බන්ධයෙන් ගම්පහ හිටපු සහකාර පොලිස් අධිකාරී ලක්ෂ්මන් කුරේ මහතා සහ ද්‍රවිඩ ජාතික පුද්ගලයින් දෙදෙනෙකුට චෝදනා එල්ලවී ඇත. අද දිනයේ අධිචෝදනා ඉදිරිපත් කිරීමෙන් අනතුරුව මහාධිකරණ විනිසුරු වික්‍රමසිංහ මහත්මිය විත්තිකරුවන්ගෙන් විමසා සිටියේ චෝදනා වලට ඔවුන් වැරදිකරුවන්ද නිවැරදිකරුවන්ද යන්නයි. එහිදී විත්තිකරුවන් තිදෙනාම අදාළ චෝදනා වලට තමන් නිවැරදිකරුවන් බව ප්‍රකාශ කර තිබේ. සිද්ධියට අදාළ නඩුව ලබන සැප්තැම්බර් මස 15 වන දිනට කල්තැබු මහාධිකරණ විනිසුරුවරිය හිටපු සහකාර පොලිස් අධිකාරී ලක්ෂ්මන් කුරේ මහතා සහ අනෙක් විත්තිකරුවන් දෙදෙනා තවදුරටත් ත්‍රස්තවාදී විමර්ශන කොට්ඨාසය බාරයේ තබන ලෙස නියෝග කර ඇත.", "URL": "https://sinhala.adaderana.lk/news.php?nid=44765", "Category": null, "Parent URL": null}