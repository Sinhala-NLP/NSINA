{"Source": "Adaderana", "Timestamp": "February 5, 2019 04:08 pm", "Headline": "වෛද්‍යවරුන් නොමැතිවීමෙන් දැඩිසත්කාර ඒකකයක් වසා දමයි", "News Content": "නියමිත වෛද්‍යවරුන් සංඛ්‍යාව නොමැතිවීම හේතුවෙන් සති 03කට ආසන්න කාලයක සිට වසාදැමුණු රෝහලක දැඩිසත්කාර ඒකකයක් පිළිබදව අපට තොරතුරු වාර්තා විය. රෝගීන්ගේ සුවසෙත සඳහා බලංගොඩ මුලික රෝහලට දැඩිසත්කාර ඒකකයක් ස්ථාපිත කෙරුණේ 2011 වසරේදීයි. වෛද්‍යවරුන් 10 දෙනෙකුගෙන් සමන්විත දැඩිසත්කාර ඒකකය හරහා රෝගීන් රැසකගේ දිවි රැක ගැනීමට හැකියාව ලැබුණි. එහෙත් රෝහල් ආරංචි මාර්ග සඳහන් කළේ දැනට සති 03ක පමණ කාලයක සිට මෙම දැඩිසත්කාර ඒකකය වසා දමා ඇති බවයි. අද දෙරණ කළ සොයා බැලීමකදී අනාවරණ වූයේ දැඩිසත්කාර ඒකකයේ සේවය කළ වෛද්‍යවරුන් 4 දෙනෙකු ස්ථානමාරුවීම ඊට හේතු වී ඇති බවයි. කෙසේ වෙතත් සබරගමු පළාත් සෞඛ්‍ය සංවිධානයේ රජයේ හෙද නිලධාරීන්ගේ සංමගයේ සභාපතිවරයා පවසන්නේ සබරගමු පළාත් සෞඛ්‍ය බලධාරීන් මේ සම්බන්ධයෙන් දැනුවත් කළද ඔවුන් මේවන තෙක් ඊට කිසිදු ක්‍රියාමාර්ගයක් ගෙන නොමැති බවයි. විශාල මුදලක් වැයකර ඉදිකර ඇති මෙම දැඩිසත්කාර ඒකකය විනාශ වීමට ඉඩ නොහැර යළි රෝගීන් වෙනුවෙන් විවෘත කිරීම සබරගමු පළාත් සෞඛ්‍ය බලධාරීන් සතු වගකීමක්.", "URL": "https://sinhala.adaderana.lk/news.php?nid=103726", "Category": null, "Parent URL": null}