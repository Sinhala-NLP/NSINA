{"Source": "Adaderana", "Timestamp": "August 25, 2015 02:15 pm", "Headline": "පැහැරගැනීම් ගැන කියන්න මර්වින්ට නොතීසි", "News Content": "හිටපු මහජන සබඳතා හා මහජන කටයුතු අමාත්‍ය මර්වින් සිල්වා මහතාට අධිකරණය හමුවේ පෙනී සිටින ලෙස කොළඹ මහේස්ත්‍රාත් අධිකරණය විසින් නොතීසි නිකුත් කර තිබේ.මීට පෙරාතුවද මර්වින් සිල්වා මහතාට අධිකරණය හමුවේ පෙනී සිටින ලෙස නොතීසි නිකුත් කර තිබුණු අතර අද දිනයේ (25) හෙතෙම එලෙස අධිකරණයේ පෙනී නොසිටි බැවින් නොවැම්බර් මස 11 වන දින යළි අධිකරණය හමුවේ පෙනී සිටින ලෙස කොළඹ ප්‍රධාන මහේස්ත්‍රාත් ගිහාන් පිලපිටිය විසින් නොතීසි නිකුත් කළ බව අද දෙරණ වාර්තාකරු පවසයි.ඉකුත් පාලන සමයේ මට්ටක්කුලිය ප්‍රදේශයේ පුද්ගලයින් තිදෙනෙකු පැහැරගෙන යාමට අදාළව ඔවුන්ගේ බිරින්දෑවරුන් හා ඥාතීන් විසින් ගොනුකර තිබුණු පෙත්සමක් විභාගයට ගත් අවස්ථාවේදී පැමිණිල්ලේ නීතිඥයින් විසින් අධිකරණයට පෙන්වාදී තිබුණේ හිටපු අමාත්‍ය මර්වින් සිල්වා මහතා විසින් මීට පෙරාතුව යම් යම් පැහැරගැනීම් වලට අදාළව තොරතුරු තමන් දන්නා බවට රහස් පොලීසියට ප්‍රකාශයක් ලබාදී තිබුණු බවයි.එම නිසා මෙම පැහැරගැනීම් වලට අදාළවද යම් තොරතුරක් මර්වින් සිල්වා මහතා විසින් දැනසිටීමට ඉඩඇති බැවින් ඒ පිළිබඳ ඔහු අධිකරණයට කැඳවා ‍තොරතුරු විමසීම වැදගත් බව නීතිඥයින් විසින් අධිකරණයට පෙන්වාදීමෙන් පසු පළමු වරට අධිකරණය හමුවේ පෙනී සිටින ලෙස මර්වින් සිල්වා මහතාට නොතීසි නිකුත් කර තිබිණි.ඒ අනුව මර්වින් සිල්වා මහතා අද (25) අධිකරණය හමුවේ පෙනී සිටිය යුතු වුවද ඔහු පෙනී නොසිටි බැවින් නොවැම්බර් මස 11 වන දින යළි අධිකරණය හමුවේ පෙනී සිටින ලෙස යළි වරක් නොතීසි නිකුත් කළ බව අප වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=53451", "Category": null, "Parent URL": null}