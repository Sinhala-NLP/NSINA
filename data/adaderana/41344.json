{"Source": "Adaderana", "Timestamp": "February 24, 2014 10:42 am", "Headline": "බිරිය බේරේ - සැමියා අසුවේ", "News Content": "ගාල්ල, නාගොඩ, උස්හේන්කන්ද ප්‍රදේශයේ පදිංචි පුද්ගලයෙකු අකුණුසැර වැදී මියගොස් තිබේ. ඊයේ පස්වරු 3.30ට පමණ මෙය සිදුව ඇති අතර අකුණුසැර වැදී මියගොස් ඇත්තේ අවුරුදු 55ක් වයසැති පුද්ගලයෙකි. ගාල්ල ප්‍රදේශයට ඊයේ ධාරාණිපාත වර්ෂාවක් ඇති විය. මේ සමග වැදුණු අකුණු පහරකින් අදාළ පුද්ගලයා මියගොස් තිබේ. සිද්ධිය වන අවස්ථාවේදී ඔහුගේ බිරිඳ අසල්වැසි නිවසකට ගොස් ඇති අතර ශබ්දය ඇසී ඇවිත් බලනවිට සැමියා බිම වැටී සිටිනු ඇය දැක ඇත. නිවසේ පිඟන් බඩුද තැන් තැන්වල විසිරි තිබූ බව ඇය පොලිසියට පවසා තිබේ. මෘත ශරීරය ගාල්ල, කරාපිටිය රෝහලේ මෘත ශරීරාගාරයේ තබා ඇති බව පොලීසිය කියයි.", "URL": "https://sinhala.adaderana.lk/news.php?nid=41344", "Category": null, "Parent URL": null}