{"Source": "Adaderana", "Timestamp": "October 17, 2012 10:47 pm", "Headline": "ප්‍රජාතන්ත්‍ර විරෝධී තනතුරට කෝටි 732 යි- රටේ නිෂ්පාදනයට කෝටි 539 යි", "News Content": "රටට බරක් වුණු, ප‍්‍රජාතන්ත‍්‍ර විරෝධී තනතුරක් වන ජනාධිපතිවරයා වෙනුවෙන් රුපියල් කෝටි 732ක් වැය කරන ආණ්ඩුව රටේ නිෂ්පාදනයට, කෘෂිකර්මාන්තයට වෙන් කරන්නේ රුපියල් කෝටි 539ක් පමණක් බව ජනතා විමුක්ති පෙරමුණ පවසයි. රටට වැඩක් නැති, කරන්න කිසිදු වැඩපිළිවෙලක් නැති, විෂය පථයක් නැති ඇමතිවරුන් දහදෙනෙක් වෙනුවෙන් රුපියල් කෝටි 36ක් වැය කරන බව ජ.වි.පෙ ප්‍රචාරක ලේකම් විජිත හේරත් මහතා චෝදනා කරයි. අද(17)කොළඹ පැවති මාධ්‍ය හමුවකට එක්වෙමින් හෙතෙම මේ බව කියා සිටියේය. එහිදී ඔහු මෙසේද සඳහන් කළේය. මීට කලින් අයවැයෙන් තමයි බඩුමිල සංශෝධනය වුණේ. රටේ බදු ප‍්‍රතිපත්තිය පිළිබඳ යෝජනා කෙරුණේ. එනිසා ජනතාව අයවැය එනතුරු බලාගෙන සිටියා අයවැයෙන් සිදුවෙන බදු වෙනස්කම් මොනවද, ජනතාවට ලැබෙන සහන මොනවද කියලා දැනගන්න. නමුත් දැන් අයවැයට කලින් බොහෝ භාණ්ඩවලට බදු වැඩිවෙනවා. එනිසා බොහොමයක් පාරිභෝගික භාණ්ඩවල මිල ඉහළ යනවා. ආණ්ඩුව මෑත කාලයේ මේ සෙල්ලම දිගින් දිගටම කරගෙන යනවා. මේ සැරෙත් ඒ විදියට තමයි කරන්නේ. මේ විදියට ඡන්දේ අවසන් වුණු ගමන් සැමන්, අල, සීනි වගේම පාරිභෝගික භාණ්ඩවල මිල වැඩිවුණා. ඒ වගේම ජල ගාස්තු 25%කින් පමණ වැඩිවුණා. ආණ්ඩුව පහුගිය පළාත් සභා ඡන්දය එනකොට භාණ්ඩ කිහිපයක මිල අඩුකළා. ඡන්දෙ ගන්න බලාගෙන. ඒ විතරක් නෙවෙයි විශේෂයෙන් උතුරු මැද පළාතේ ජනතාවට විශාල පොරොන්දු ප‍්‍රමාණයක් ලබාදුන්නා. ජනාධිපතිතුමා වගා හානී වූ කුඹුරුවලටගිහින් ගොවි ජනතාවට පොරොන්දු වුණා ගොවීන් ගත්තු ණයවාරික, උකස් භාණ්ඩවල වාරික අයකරගැනීම තාවකාලිකව 2013 තෙක් නවත්වන්න නියෝග කරනවා කියලා. නමුත් දැන් මොකද වෙලා තියෙන්නේ ගොවීන්ට බැංකුවලින් රතු නිවේදන එනවා බැංකු ණය ගෙවන්න කියලා. ඡන්දෙ කාලේ දාපු සෙල්ලම් දැන් ජනතාව ඉදිරියේ එළිවෙමින් තියෙනවා. පහුගිය කාලේ විශේෂයෙන් භාණ්ඩවල මිල වැඩිවෙනකොට වැඩිවුණේ තෙල්මිල, කුකුල් මස්, සිමෙන්ති, අල, ලූනු වගේ විශේෂ භාණ්ඩ කිහිපයක මිල පමණයි. නමුත් මේ වෙනකොට ජනතාවට අවශ්‍ය වන සියලූම පාරිභෝගික භාණ්ඩවල මිල වැඩිවෙමින් තිබෙනවා. පහුගිය කාලය තුළ දන්තාලේපවල මිල රු.5කින් පමණ වැඩිවුණා. සබන් කැටයක මිල රු.5කින් පමණ වැඩිවුණා. සියලූම බිස්කට් වර්ග මිල 10%කින් පමණ වැඩිවෙලා තිබෙනවා. ෂැම්පූ පැකට් එකක මිල රුපියලකින් වැඩිවෙලා තිබෙනවා. ඒ වගේම විශේෂයෙන් ගත්තාම සියලූම පාරිභෝගික භාණ්ඩ ප‍්‍රමාණයෙන් කුඩා වුණා. භාණ්ඩ පැකට් ග්රූම් 50-100 බවට පත්වුණා. කුඩා සැෂේ පැකට් බවට පත්වුණා. ජනතාවගේ එදාවේල පිරිමහන ප‍්‍රමාණයට භාණ්ඩවල ප‍්‍රමාණය කුඩා වුණා. ඊට අනුව ජනතාවගේ ජීවිත සැෂේ පැකට්වල ප‍්‍රමාණයට වෙනස් කරගන්න ඒ අනුව හැඩගස්සවා ගන්න සිදුවුණා ජීවන වියදමත් එක්ක. ආණ්ඩුවට භාණ්ඩ මිල වැඩිකරන්න සිදුවුණේ රටේ නිෂ්පාදනයක් නැති නිසා. රටේ ජනතාවගේ සහභාගිත්වයෙන් රටේ නිෂ්පාදනය වැඩිකරන්න ආණ්ඩුවට වැඩපිළිවෙලක් නැති නිසා. ආණ්ඩුව ඒ වෙනුවට කළේ දිගින් දිගටම ණය ගන්න එකයි. ආණ්ඩුවේ ආර්ථික වැඩපිළිවෙල සම්පූර්ණයෙන් ණය මත පදනම් වෙලා හැසිරවීම නිසා මේ ආකාරයේ ආර්ථික අර්බුදයකයට රටට මුහුණ දෙන්න සිදුවෙලා තිබෙනවා. 2006දී මහින්ද රාජපක්ෂ ආණ්ඩුව බලයට පත්වෙන විට පස්දෙනෙක් ගෙන් යුත් පවුලක ජීවන වියදම රුපියල් 25344ක් බව ගණනය කර තිබුණා. ඉන් අවුරුදු 06කට පස්සේ බඩුමිල වැඩිවීමත් සමග ජීවන වියදම තවත් රුපියල් 21052කින් වැඩිවෙලා තියෙනවා. මහින්ද රාජපක්ෂ පාලනයේ අවුරුදු 06ක් තුළ දැන් ජීවන අංකය රුපියල් 46000කට ආසන්න වෙලා තිබෙනවා. මේ කාලය තුළ රාජ්‍ය සේවකයින්ගේ වැටුප ශත පහකින්වත් වැඩිවුණේ නැහැ. පහුගිය කාලය තුළ 5-10%කින් පමණ දීමනාව පමණක් වැඩිවෙලා තියෙනවා. රුපියල් 21000කින් ජීවන වියදම වැඩිවෙනකොට රාජ්‍ය සේවකයට දීමනාව වැඩිවුණේ රුපියල් 7609කින් පමණයි. එනිසා ජීවන වියදම වැඩිවීමට සාපේක්ෂව රාජ්‍ය සේවකයට වැඩිවිය යුතු රු.13442ක මුදල 2013 අයවැයෙන් වැඩිකරන්න කියලා අපි ආණ්ඩුවට බලකරනවා. අඩුම තරමේ මේ වැඩිවෙච්ච ජීවන වියදම සැහැල්ලූ කරගෙන ජීවිතේ ගැටගහගන්න මේ පඩිවීම ලබාදියු යුතු බව අපි අවධාරණය කරනවා. ඒ වගේම අපේ රටේ හැත්තෑ ලක්ෂක් වන පෞද්ගලික අංශයේ ජනතාවගේ වැටුප් වැඩිවීමක් සිදුවිය යුතුයි කියලා අපි අවධාරණය කරනවා. ආණ්ඩුවට අයවැයෙන් පෞද්ගලික අංශයේ වැටුප් වැඩිකරන්න බැරි වුණත් පෞද්ගලික අංශයේ සමාගම් සමග ඒ පිළිබඳ සාකච්ඡා කර වැඩපිළිවෙලක් හැදීමේ ඉඩකඩ තිබෙනවා. මේ වනවිට පෞද්ගලික අංශයේ වැටුප් 40%කින් වැඩිවිය යුතු බවට පෞද්ගලික අංශයේ වෘත්තීය සමිති අරගලයක සිටිනවා. නමුත් ආණ්ඩුව මේ වනවිට අඩුම තරමේ සාකච්ඡාවක්වත් කරන බවක් පේන්න නැහැ. එනිසා ආණ්ඩුවට අපි බලකරනවා මේ සම්බන්ධයෙන් කි‍්‍රයාමාර්ග ගන්න කියලා. ආණ්ඩුව පහුගිය කාලය තුළදී රටේ නිෂ්පාදනය වැඩිකරන්න කටයුතු කළේ නැහැ. කෘෂිකාර්මික, ධීවර හෝ කාර්මික ක්ෂේත්‍රයේ කිසිදු නිෂ්පාදනයක් වැඩිකිරීම සඳහා වැඩපිළිවෙලක් ආණ්ඩුවට නැහැ. එනිසාම ආණ්ඩුවට තම ආර්ථිකය ණය මත යැපෙන ආර්ථිකයක් බවට පත්වෙලා තිබෙනවා. මුල්‍ය අරමුදලෙන් ණය ගැනීම සඳහා ආණ්ඩුවට යම් යම් ගිවිසුම්වලට එළඹෙන්න සිදුවුණා. ගිවිසුම් ගහන්න සිදුවුණා. මූල්‍ය අරමුදලේ කොන්දේසිවලට අනුව ආණ්ඩුවට බදු ප‍්‍රතිපත්තිය සංශෝධනය කරන්න සිදුවුණා. මේ අතර මුදල් අමාත්‍ය ලේකම්වරයාට කියන්න සිදුවුණා ආණ්ඩුව නව ආර්ථික වැඩපිළිවෙලක් සඳහා අවධානය යොමු කරන්න සිදුවෙලා කියලා. කෝටි ප‍්‍රකෝටි ගණන් ලෝක බැංකුවෙන්, ජාත්‍යන්තර මූල්‍ය අරමුදලෙන් ණය ගන්නවා මදිවට ඒවල කොන්දේසිවලට අනුව අලූත් ආර්ථික වැඩපිළිවෙලවල් හදන්න ආණ්ඩුවට සිදුවෙලා තිබෙනවා. 2012 ජූලි මාසය වනවිට අපේ රටේ රාජ්‍ය ණය ප‍්‍රමාණය රුපියල් කෝටි 616000ක් දක්වා වැඩිවෙලා තිබෙනවා. ජනවාරී මස වනවිට රුපියල් කෝටි 513300ක් පමණ වූ රාජ්‍ය ණය ප‍්‍රමාණය මාස 07ක් වැනි කෙටි කාලයක් තුළදී රුපියල් කෝටි ලක්ෂයකින් වැඩිවෙලා තිබෙනවා. එනිසාම අපේ රටේ ආර්ථිකය අයි.එම්.එෆ් කොන්දේසිවලට හැසිරවෙන ආර්ථිකයක් බවට පත්වෙලා. ඒ වගේම අපේ රටේ අර්ථිකය ලෝක බංකුවේ ආර්ථික ප‍්‍රතිපත්තිවලට පාලනය වන එකක් බවට පත්වෙලා. මුලදී අපි ණය ගැන කතා කළේ මිලියන බිලියන ගණනින්. නමුත් මේ වනවිට රාජ්‍ය ණය ගණනය කරන්න සිදුවෙලා තිබෙන්නේ ටි‍්‍රලියන ගණන් වලින්. ඒ තරමට අපේ රට ණය උගුලක හිරවෙලා අවසන්. මේ අතරේ තමයි ආණ්ඩුව අයවැය විසර්ජන පනත ගෙනාවේ. ඒකට අනුව සමස්ත වියදම රුපියල් කෝටි 133,500ක් වෙනවා. නමුත් ආණ්ඩුවට කිසිදු වැඩපිළිවෙලක් නැහැ මෙම වැය පියවා ගන්න. එනිසා ආණ්ඩුව යෝජනා කරලා තියෙනවා විසර්ජන පනතින් රුපියල් කෝටි 129,500ක් ණය ලබාගන්න. එවිට 2013 වර්ෂයේ තවත් රුපියල් කෝටි 129,500කින් රාජ්‍ය ණය ප‍්‍රමාණය වැඩිවෙනවා. අපි විශ්වාස කරනවා අනිවාර්යයෙන්ම මෙම ලබාගන්න යෝජනා කරපු ණය ප‍්‍රමාණය මීට වඩා වැඩිවෙනවා කියලා. මොකද මේ ආණ්ඩුව කරන නාස්තිකාර වියදම් නිසා වසර මැදදී තවත් විශාල ණය ප‍්‍රමාණයක් ලබාගන්න සිදුවෙනවා. යුද්ධය අවසන් වෙලා සැලකිය යුතු කාලයක් ගතවෙලා තියෙද්දී ආණ්ඩුව ආරක්ෂක අමාත්‍යාංශය වෙනුවෙන් රුපියල් කෝටි 28950ක් වෙන්කරනවා. කෘෂිකර්මාන්තය සඳහා වෙන් කරන්නේ රුපියල් කෝටි 539ක් පමණයි. රටට බරක් වුණු, ප‍්‍රජාතන්ත‍්‍ර විරෝධී තනතුරක් වන ජනාධිපතිවරයා වෙනුවෙන් රුපියල් කෝටි 732ක් වැය කරන ආණ්ඩුව රටේ නිෂ්පාදනයට, කෘෂිකර්මාන්තයට වෙන් කරන්නේ රුපියල් කෝටි 539ක් පමණයි. වයසක ඇමතිවරුන් දහදෙනෙක් නඩත්තු කිරීමට රුපියල් කෝටි 36ක් වෙන්කරනවා. රටට වැඩක් නැති, කරන්න කිසිදු වැඩපිළිවෙලක් නැති, විෂය පථයක් නැති ඇමතිවරුන් දහදෙනෙක් වෙනුවෙන් රුපියල් කෝටි 36ක් වැය කරනවා. ඒ වගේම අගමැතිවරයා වෙනුවෙන් රුපියල් කෝටි 32ක් වෙන්කරනවා. රටට විශාල බරක් වුණු ඇමතිමණ්ඩලයක් නඩත්තු කරන්න රුපියල් කෝටි ගණනින් වැයකරනවා මේ ආණ්ඩුව. ඒ නිසා තමයි මේ රටට ගන්න ණය ප‍්‍රමාණය වැඩිවෙන්නේ. ආර්ථිකය තවදුරටත් පීඩනයකට ලක්වෙන්නේ. ආණ්ඩුවට දැන් එකම විකල්පය වෙලා තියෙන්නේ ණය ගැනීම පමණයි. කිසිදු වැඩපිළිවෙලක් නැති නිසා තමයි ආණ්ඩුවේ ආර්ථිකය අයි.එම්.එෆ් එකේ ආර්ථික උපාය මාර්ග අනුව කි‍්‍රයාත්මක වෙන්නේ. කොන්දේසිවලට අනුව තවත් අලූත් වැඩපිළිවෙලකට යන්න සූදානම් බව අයි.එම්.එෆ් එකේ ලංකාවේ නියෝජිතයා කියන්නේ. ආණ්ඩුව පාර්ශවයෙන් ඒ පිළිබඳව කරුණු ඉදිරිපත් වෙන්නේ. ඒ නිසා අපි කියනවා මූල්‍ය ආයතනවල මූල්‍ය ප‍්‍රතිපත්තිවලට අනුව අපේ රටේ ආර්ථිකය කි‍්‍රයාත්මක කරන මේ ආණ්ඩුව රටේ නිෂ්පාදනය වැඩි කරන්නේ නැහැ. ඒ ආර්ථිකය නිසා රටට හොඳක් සිද්ද වෙන්නේ නැහැ. තව තවත් ජනතාව කබලෙන් ලිපට වැටෙන එක විතරයි සිදුවෙන්නේ. එනිසා රටේ නිෂ්පාදනය වැඩිකරන කෘෂිකර්මාන්තය, ධීවර කර්මාන්තය දියුණු කරන ආර්ථිකයක් ගොඩ නැගීමට එම නිෂ්පාදනයන් රටේ ජනතාව අතර සාධාරණව බෙදී යන ක‍්‍රමයක් ගොඩ නැගීම වෙනුවෙන් පෙළ ගැසෙන්න කියලා අපි ජනතාවගෙන් ඉල්ලා සිටිනවා. ආණ්ඩුවට අපි බලකරනවා ජාත්‍යන්තර මූල්‍ය අරමුදල සමග එකතුවෙලා ගෙන යන මෙම ආර්ථික වැඩපිළිවෙල වහාම හකුලන්න කියලා. අධිරාජ්‍යවාදී කුමන්ත‍්‍රණය තියෙන්නේ එතන. අධිරාජ්‍යවාදී වුවමනාව ඉටුකරන්නේ මූල්‍ය අරමුදල සමග එකතුවෙලා මේ ආණ්ඩුව. සමස්ත අධ්‍යාපනය පෞද්ගලීකරණය කිරීමේ කි‍්‍රයාවලිය සිදුකරන්නේ ලෝක බැංකුවත් සමග එකතුවෙලා මේ ආණ්ඩුව. සපිරි පාසල් ව්‍යාපෘතිය කි‍්‍රයාත්මක කරන්නේ ලෝක බැංකුව සමග එකතුවෙලා. අධ්‍යාපනයට වෙන්කරන මුදල් ප‍්‍රමාණය කපා දමන්නේ ඒ අනුව. රටේ ආර්ථිකය විනාශ කරන ආර්ථික ඝාතකයින් සමග කටයුතු කරන එක වහාම නතර කළ යුතුයි මේ ආණ්ඩුව. ආණ්ඩුව හැමදේකදීම කියන්නේ ජාත්‍යන්තර කුමන්ත‍්‍රණ පිළිබඳව. අධ්‍යාපනය වෙනුවෙන් අධිකරණයේ ස්වාධීනත්වය වෙනුවෙන් ජනතාව හඩනගනකොට ආණ්ඩුව කියන්නේ ජාත්‍යන්තර කුමන්ත‍්‍රණ කියලා. එනිසා බොරු කුමන්ත‍්‍රණ කතාවලින් ඉවත්වෙලා රටේ නිෂ්පාදනය වැඩිකරන්න කි‍්‍රයාමාර්ග ගත යුතු වෙනවා. ආර්ථිකයක් ගොඩ නගන්න නවලිබරල්වාදී ආර්ථිකයට පුළුවන්කමක් නැහැ. රටේ ජනතාවට කවදාවත් එමගින් සහනයක් ලැබෙන්නේ නැහැ. මෙම අවස්ථාවට ජවිපෙ මධ්‍යම කාරක සභික වෛද්‍ය එච්.පී.ධම්මික සහෝදරයාද සහභාගී විය.", "URL": "https://sinhala.adaderana.lk/news.php?nid=28371", "Category": null, "Parent URL": null}