{"Source": "Adaderana", "Timestamp": "December 7, 2011 08:12 am", "Headline": "අර පහරදීමට වඩා මේ පහරදීම අවාසනාවන්තයි", "News Content": "මහා උද්ඝෝෂණයක දෙපාර්ශවයක් අතර ගැටුමක් පවත්නා මොහොතක මාධ්‍යවේදියකුට කරනු ලබන පහරදීමකට වඩා නීතිය ගරු කරන පිරිසක් ඉදිරියේ පහරදීම ඉතා අවාසනාවන්ත තත්ත්වයක් බව ජනමාධ්‍ය හා ප්‍රවෘත්ති අමාත්‍ය කෙහෙලිය රඹුක්වැල්ල මහතා පවසයි. එසේ වුවද මහා උද්ඝෝෂණයක් අවස්ථාවකදී වුව කරනු ලබන පහරදීම තමා අනුමත නොකරන බව අමාත්‍යවරයා සඳහන් කරයි. ප්‍රජාතන්ත්‍රවාදී රටක තමා කැමති මතයක් දැරීමට ඇති අයිතිය ඉතා මූලික කාරණයක් බවත්,එබැවින් නීතිය ගරු කරන ස්ථානයකදී සිදුකෙරුණු පහරදීම සරදමක් බවද අමාත්‍යවරයා පෙන්වා දුන්නේ නීතිඥවරයෙකුගෙන් පහරකෑමට ලක්ව ප්‍රතිකාර ලබන රාජ්පාල් අබේනායක මහතා සම්බන්ධයෙක් අදහස් දක්වමිනි. පහර දීමක් හේතුවෙන් රෝහල් ගතව සිටින ලක්බිම නිව්ස් පුවත්‍පතේ ප්‍රධාන කතෘ නීතීඥ රාජ්පාල් අබේනායක මහතාගේ සුවදුක් බැලීම සඳහා ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා ඊයේ ජාතික රෝහලට ගොස් තිබේ. පසුගිය 3 වැනිදා කොළඹ හෝටලයක පැවති රාත්‍රී භෝජන සංග්‍රහයක දී හිටපු අගවිනිසුරුවරයෙකු සම්බන්ධයෙන් කළ ප්‍රකාශයක් හේතුවෙන් රාජ්පාල් අබේනායක මහතාට එම ස්ථානයේ සිටි නීතිඥවරයකු විසින් පහර දී ඇතැයි කියැවෙයි. කෙසේ වුවද මීට පෙරාතුව පැවති මාධ්‍ය හමුවක දී අමාත්‍ය කෙහෙලිය රඹුක්වැල්ල මහතා කියා සිටියේ මාධ්‍යවේදියෙකු පහරකෑමට ලක් වූ විට තමන්ට කළ හැක්කේ තැඹිලි ගෙඩියක් අරන් සුවදුක් බැලීම සඳහා රෝහලට යාම පමණක් බවයි.", "URL": "https://sinhala.adaderana.lk/news.php?nid=20509", "Category": null, "Parent URL": null}