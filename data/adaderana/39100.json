{"Source": "Adaderana", "Timestamp": "November 25, 2013 11:57 am", "Headline": "ජෙයපාලන් රටින් පිටුවහල් කෙරෙයි", "News Content": "අත්අඩංගුවට ගත් ශ්‍රී ලාංකීය ද්‍රවිඩ ජාතික කවියෙකු වන ව.අයි.ස. ජෙයපාලන් මහතා රටින් පිටුවහල් කරන බව රජයේ ප්‍රවෘත්ති දෙපාර්තමේන්තුව පවසයි. වව්නියාව මාන්කුලම් ප්‍රදේශයේදී ස්වකීය මෑණියන්ගේ සොහොනට ගෞරව දැක්වීමට යමින් සිටියදී අත්අඩංගුවට ගත් මොහු දැනට නෝර්වේ හී දිවි ගෙවන අතර ඔහු 2006 වසරේ ඔහුගේ මව ජීවිතක්ෂයට පත් වීමෙන් අනතුරුව ලංකාවට පැමිණි පළමු අවස්ථාව මෙය බව සඳහන්ය. වීසා කොන්දේසී උල්ලංඝණය කළ බවට ඉකුත් සිකුරාදා අත්අඩංගුවට ගනු ලැබූ ජෙයපාලන් ප්‍රශ්න කිරීම සඳහා ආගමන විගමන දෙපාර්තමේන්තුවට බාරදුන් බව පොලීසිය පවසයි. අත්අඩංගුවට ගැනීමට පෙර හෙතෙම සතියකට වැඩි කාලයක් මෙරට රැඳි සිට ඇති බව පැවසෙන අතර එම කාලයේදී මාධ්‍යයට සම්මුඛ සාකච්ඡා ද ලබා දී ඇති බව සඳහන් වෙයි. මේ අතර ජෙයපාලන් මහතා අත්අඩංගුවට ගැනීම ගැන තමා කම්පාවට පත් වන බව අධිකරණ ඇමති රවුෆ් හකීම් මහතා පවසන ලදී. සම්මාන ලාභී ද්‍රවිඩ කවියෙකු වන ඔහු මේ වන විට රංගන ශිල්පියෙකු වශයෙන්ද කටයුතු කරමින් සිටියි. 1986 පළමු කාව්‍ය සංග්‍රහහය එළි දැක්වූ ඔහු මේ විට කවි සහ කෙටි කතා පොත් 12ක් ලියා ප්‍රකාශයට පත් කර තිබේ. මුල් කාලයේදී එල්.ටී.ටී.ඊ. සංවිධානයට එරෙහිව ස්වකීය හඬ අවදී කළ ජෙයපාලන් 1988 දී යුදමය වාතාවරණය උත්සන්න වේද්දී නෝර්වේ රාජ්‍යය බලා ගියේය. 1995 දී හොඳම සංක්‍රමණික කවියා ලෙස හෙතෙම නෝර්වේදී සම්මානයට පාත්‍ර විය. 1971 අප්‍රේල් කැරැල්ල සහ 1980 වැඩ වර්ජනය ආශ්‍රිතව ඔහු විසින් රචනා කරන ලද කාව්‍ය දෙස් විදෙස් භාෂා රැසක්කම පරිවර්ථනය වී සම්භාවනාවයට ලක් වී තිබේ‍.", "URL": "https://sinhala.adaderana.lk/news.php?nid=39100", "Category": null, "Parent URL": null}