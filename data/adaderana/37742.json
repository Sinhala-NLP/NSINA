{"Source": "Adaderana", "Timestamp": "September 27, 2013 04:23 pm", "Headline": "බර්ටි ප්‍රේමලාල් දිසානායක අභාවප්‍රාප්තවෙයි", "News Content": "උතුරු මැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතා අභාවප්‍රාප්ත වී තිබේ. කලක සිට පැවැති අසනීපයක් හේතුවෙන් කොළඹ පෞද්ගලික රෝහලක ප්‍රතිකාර ලබමින් සිටියදී ඔහු අභාවප්‍රාප්ත වූ බව පවුලේ ඥාතියෙකු පැවසීය. අසනීප තත්ත්වය නිසා බර්ටි ප්‍රේමලාල් දිසානායක මහතාට තවත් මාස තුනක කාලයක්‌ සඳහා උතුරු මැද පළාත් සභාව නිවාඩු අනුමත කර තිබුණි. ඒ මහතා ඉකුත් ජුනි 24 වැනිදා සිට පෙරේදා 24 දක්‌වා මාස තුනක කාලයකට නිවාඩු ලබාගෙන සිටි අතර එය පෙරේදා දිනෙන් අවසන් විය. ඒ අනුව පෙරේදා (24 දා) උතුරු මැද පළාත් සභාව රැස්‌වූ අවස්‌ථාවේදී හිටපු ප්‍රධාන ඇමැතිවරයාගේ ඉදිරි මාස තුනට අදාළ නිවාඩු යෝජනාව සභානායක ආනන්ද සරත් කුමාර රත්නායක මහතා සභාවට ඉදිරිපත් කර තිබිණ. බර්ටි ප්‍රේමලාල් දිසානායක මහතා හිටපු පාර්ලිමේන්තු මන්ත්‍රීවරයෙකු ද වේ. 1954 ජූලි මස 15 වැනිදා උපත ලැබූ ඒ මහතා මිය යන විට වයස අවුරුදු 59කි. ගැහැණු ළමුන් දෙ‍දෙනෙකුගේ හා පිරිමි ළමුන්‍ දෙ‍දෙනෙකුගෙන් යුත් පවුලක හෙතෙම වැඩිමලා විය. ඔහුගේ පුත් දුමින්ද දිසානායක මහතා වර්තමාන රජයේ අධ්‍යාපන සේවා ඇමති ලෙස කටයුතු කරයි. 1989 වසරේදී අනුරාධපුර කලාවැව ආසනය නියෝජනය කරමින් හෙතෙම මුලින්ම පාර්ලිමේන්තුවට තේරී පත්විය. පසුව සමාජසේවා අමාත්‍යවරයා ‍ලෙස ද හෙතෙම කලක් කටයුතු කළේය. අනතුරුව කර්මාන්ත නියෝජ්‍ය ඇමැති පදවිය හෙබවූ බර්ටි ප්‍රේමලාල් දිසානායක මහතා 1999 වසරේදී මුල්වරට උතුරුමැද පළාත් සභාවට තේරී පත් විය. අනතුරුව උතුරු මැද පළාත් සභාවේ ප්‍රධාන ඇමතිවරයා වශයෙන් 2012 වසර දක්වා කටයුතු කිරීමට සමත් විය. කෙසේ වුවද අවසන් වරට පැවැති පළාත් සභා මැතිවරණයේදී එස්.එම්. රංජිත් මහතා වැඩිම මනාප ලබා ගැනීම හේතුවෙන් ඔහුට එවර මහ ඇමති තනතුර අහිමි විය.", "URL": "https://sinhala.adaderana.lk/news.php?nid=37742", "Category": null, "Parent URL": null}