{"Source": "Adaderana", "Timestamp": "October 5, 2011 08:23 am", "Headline": "පුංචි ඡන්දයේ ප්‍රචාරක කටයුතු අදින් අවසන්", "News Content": "පළාත් පාලන ආයතන 23ක් සඳහා වන ඡන්ද විමසීමට අදාළ ප්‍රචාරක කටයුතු අද දිනයෙන් අවසන් වීමට නියමිතව තිබේ. අද මධ්‍යම රාත්‍රියෙන් පසුව මැතිවරණයට අදාළ සියලු පෝස්ටර් , කටවුට් , දැන්වීම් ආදිය ඉවත් කළ යුතු බව පැෆ්රල් සංවිධානය පවසයි. මේ අතර මැතිවරණයට ඉදිරිපත්ව සිටින ප්‍රධන පක්ෂවල අවසන් රැළි අද පැවැත්වීමට නියමිතව තිබේ. එක්සත් ජනතා නිදහස් සන්ධානයේ අවසන් රැළිය කොළඹ කොස්ගස් හන්දියේ දී පැවැත්වෙන අතර එක්සත් ජාතික පක්ෂ අවසන් රැළිය කොළඹ ජින්තු පිටියේ දී පැවැත්වීමට නියමිතය. ජනතා විමුක්ති පෙරමුණ අවසන් මැතිවරණ ප්‍රචාරක රැළිය කොළඹ කැම්බල් පිටියේ පැවැත්වෙනු ඇති බව සඳහන් වේ. ලබන 8 වැනිදා ඡන්ද විමසීම පැවැත්වීමට නියමිතව ඇති අතර මහ නගර සභා 17ක් , එක් නගර සභාවක් සහ ප්‍රාදේශීය සභා 5ක් සඳහා මෙම ඡන්ද විමසීම පැවැත්වේ. මෙවර ඡන්ද විමසීම සඳහා පිළිගත් දේශපාලන පක්ෂ වලින් නාමයෝජනා 160ක් , කණ්ඩායම් 104ක් නාමයෝජනා ඉදිරිපත් කර තිබුණි. දේශපාලන පක්ෂ නියෝජනය කරමින් මැතිවරණයට ඉදිරිපත්ව සිටින අපේක්ෂකයින් සංඛ්‍යාව 3813ක් 2675 දෙනෙක් ස්වාධීන කණ්ඩායම් නියෝජනය කරති. එළඹෙන මැතිවරණය සඳහා ඉදිරිපත්ව සිටින මුළු අපේක්ෂකයින් සංඛ්‍යාව 6488කි.", "URL": "https://sinhala.adaderana.lk/news.php?nid=19147", "Category": null, "Parent URL": null}