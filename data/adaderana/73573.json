{"Source": "Adaderana", "Timestamp": "May 26, 2017 03:58 pm", "Headline": "විමලසුරේන්ද්‍ර-ලක්‍ෂපාන-කැනියොන් වාන් දොරටු විවෘතයි", "News Content": "මධ්‍යම කඳුකරයේ බටහිර බෑවුම් ප්‍රදේශවල පිහිටි ජල පෝෂක ප්‍රදේශවලට ඇදහැලෙන ධාරානිපාත වර්ෂාව හේතුවෙන් නෝටන්බ්‍රිජ් විමලසුරේන්ද්‍ර ජලාශය වාන් දැමීමට පටන් ගෙන තිබේ. මේ අතර ලක්‍ෂපාන ජලාශයේ වාන් දොරටු දෙකක් හා මස්කෙළිය කැනියොන් ජලාශයේ වාන් දොරටු දෙකක් අද (26) උදෑසන සිට විවෘත කර තිබේ. එම ජලාශවල වාන් දැමීම හා වාන් දොරටු විවෘත කිරීම නිසා කැළණි ගගේ ජල මට්ටම තවදුරටත් ඉහළ යා හැකි බව විදුලි බල මණ්ඩලය අවධාරණය කරයි. මේ අතර හැටන් මස්කෙළිය නෝටන්බ්‍රිජ් ප්‍රධාන මාර්ගයේ හපුගස්තැන්න ප්‍රදේශයේ ප්‍රධාන මාර්ගයට විශාල පස් කන්දක් කඩා වැටීම හේතුවෙන් එම මාර්ගයේ ගමනා ගමන කටයුතුද ඇණහිටි අතර මේ වන විට එම මාර්ගයේ එක මංතිරුවක් පමණක් රථ වාහන ගමනා ගමනයට විවෘත කර තිබේ. මේ අතර පවතින වර්ෂාවත් සමගම එම මාර්ග වල වාහාන ධාවනය කිරීමේදි සැලකිලිමත් ලෙස රිය ධාවනය කරවන ලෙස මස්කෙළිය පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=73573", "Category": null, "Parent URL": null}