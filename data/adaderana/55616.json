{"Source": "Adaderana", "Timestamp": "December 9, 2015 12:23 pm", "Headline": "හෙරොයින් නිසා මරණ දඬුවම්", "News Content": "හෙරොයින් ළඟ තබාගැනීම හා ජාවාරම් කිරීමේ චෝදනාවකට වරදකරු වු පුද්ගලයෙකුට කොළඹ මහාධිකරණය මරණ දඬුවම නියම කර තිබේ.හෙරොයින් ග්‍රෑම් 244ක් ළඟ තබාගැනීම සම්බන්ධයෙන් අදාළ පුද්ගලයාට චෝදනා එල්ල වී තිබු බව සඳහන්ය.දීර්ඝ නඩු විභාගයකින් අනතුරුව නඩුවේ තීන්දුව ප්‍රකාශයට පත් කරමින් මහාධිකරණ විනිසුරු ප්‍රීති පද්මන් සුරසේන මහතා ඔහුට මරණ දඬුවම නියම කළ බව අද දෙරණ අධිකරණ වාර්තාකරු කේ.එස්.උදය කුමාර් පැවසුවේය.මේ අතර වැල්ලවත්ත, වේළුවනාරාම පාර ප්‍රදේශයේදී ද හෙරොයින් ග්‍රෑම් 10යි මිලිග්‍රෑම් 700ක් සමඟ කාන්තාවක් ඇතුළු පුද්ගලයන් 04 දෙනෙකු අත්අඩංගුවට ගෙන තිබේ.මොවුන් වැල්ලවත්ත, දෙහිවල යන ප්‍රදේශ වල පදිංචිකරුවන් බව සඳහන්ය.අත්අඩංගුවටගත් කාන්තාව ඇතුළු පිරිස ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිත අතර වැල්ලවත්ත පොලීසිය වැඩිදුර විමර්ශන සිදුකරයි. හෙරොයින් ග්‍රෑම් 12යි මිලිග්‍රෑම් 600ක් ලඟ තබාගත් කාන්තාවක් ගල්කිස්ස දුම්රිය ස්ථානය අසළදී අත්අඩංගුවට ගෙන තිබේ.අත්අඩංගුවට ගෙන ඇත්තේ රත්මලාන ප්‍රදේශයේ පදිංචි කාන්තාවක් වන අතර ඇය ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය පැවසුවේය.", "URL": "https://sinhala.adaderana.lk/news.php?nid=55616", "Category": null, "Parent URL": null}