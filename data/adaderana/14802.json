{"Source": "Adaderana", "Timestamp": "March 13, 2011 08:35 am", "Headline": "ත්‍රිවිධ හමුදා හා පොලිස් නිලධාරීන් 70,000 ක් සූදානම්..!", "News Content": "පළාත් පාලන මැතිවරණය පැවැත්වෙන දින ආරක්ෂක වැඩපිළිවෙළ සඳහා ත්‍රිවිධ හමුදා සහ පොලිස් නිලධාරීන් 70,000ක් පමණ යෙදවීමට බලාපොරොත්තු වන බව පොලිස් මැතිවරණ මහලේකම් කාර්යාලය පවසයි. එම කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා ප්‍රකාශ කර සිටියේ අදියර කිහිපයක් යටතේ මැතිවරණ දින ආරක්ෂාව සැපයීමට කටයුතු කර ඇති බවයි. ඡන්ද මධ්‍යස්ථාන හා ඡන්ද ගණන් කිරීමේ මධ්‍යස්ථාන ආරක්ෂා කිරීම සඳහා ස්ථාන ගත ආරක්ෂක නිලධාරීන්ට අමතරව ජංගම ආරක්ෂක රථ යෙදවීම, මාර්ග බාධක යෙදවීම , අවි සහිත පොලිස් කණ්ඩායම් යෙදවීම , කැරලි මර්දන කණ්ඩායම් යෙදවීම සිදු කරන බව ගාමිණි නවරත්න මහතා ප්‍රකාශ කළේය. පොලිස් නිලධාරීන්ට අමතරව ත්‍රිවිධ හමුදා නිලධාරීන් ද මෙවර මැතිවරණයේ ආරක්ෂක කටයුතු සඳහා යෙදවීමට බලාපොරොත්තු වන බව ගාමිණි නවරත්න මහතා පවසයි. මේ වන විට පළාත් පාලන මැතිවරණයට අදාළව පැමිණිලි 140ක් පමණ ලැබී ඇති බවත් එම පැමිණිලි වලට අදාළව පුද්ගලයින් 130දෙනෙකු අත්අඩංගුවට ගෙන ඇති බවත් පොලිස් මැතිවරණ මහලේකම් කාර්යාලය සඳහන් කරයි. එම අත්අඩංගුවට ගත් පුද්ගලයින් අතර මැතිවරණයට ඉදිරිපත් වී සිටින අපේක්ෂකයින් 14 දෙනෙකු ද සිටින බව පොලිස් මැතිවරණ ලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=14802", "Category": null, "Parent URL": null}