{"Source": "Adaderana", "Timestamp": "January 6, 2011 12:16 pm", "Headline": "ෆොන්සේකාගේ කතාව අඩංගු ප්‍රවෘත්ති විකාශය අධිකරණයට ඉදිරිපත් කරන්නැයි දෙරණට නියෝගයක් ", "News Content": "පසුගිය ජනාධිපතිවරණ සමයෙහි එවකට විපක්ෂයේ පොදු අපේක්ෂක සරත් ෆොන්සේකා මහතා රත්නපුරේදී පැවති රැස්වීමකදී සිදුකළ කතාව අඩංගු සම්පූර්ණ ප්‍රවෘත්ති විකාශය අධිකරණයට ඉදිරිපත් කරන ලෙස කොළඹ මහාධිකරණය දෙරණ රූපවාහිනී ආයතනයට නියෝග කර තිබේ. සුදු කොඩි ප්‍රකාශය පිළිබඳ නඩුව අද(06) කැඳවූ අවස්ථාවේදී කොළඹ මහාධිකරණ විනිසුරු දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඬුල්ල මෙම නියෝගය සිදුකර ඇත. අදාළ නඩුව අද කැඳවූ අවස්ථාවේදී 2009 දෙසැම්බර් මස 23 වන දින රත්නපුරේ පැවති ජනාධිපතිවරණ ප්‍රචාරක රැළිය පටිගත කළ දෙරණ රූපවාහිනී නාලිකාවේ රත්නපුර ප්‍රාදේශීය වාර්තාකරු සාක්ෂි ලබාදුන්නේය. ඉන් අනතුරුව අධිකරණය ඇමතූ පැමිණිල්ල වෙනුවෙන් පෙනීසිටි රජයේ නියෝජ්‍ය සොලිස්ටර් ජෙනරාල් බුවනෙක අලුවිහාරේ මහතා අදාළ ප්‍රවෘත්තිය අඩංගු සම්පූර්ණ ප්‍රවෘත්ති ප්‍රකාශයේ වීඩියෝ පටය අධිකරණය හමුවට කැඳවන මෙන් ඉල්ලා සිටියේය. එම වීඩියෝ පටය කැඳවීම ඉතා අතවශ්‍යබව පිළිගත් විත්තියේ නීතිඥ නලින් ලක්දූහෙට්ටි මහතා එම වීඩියෝ පටයේ ඉතා වැදගත් කොටසක් වෙනස්කම් වල‍ට භොජනය කර ඇති බවට තමන්ට තොරතුරු ලැබී ඇති බව ද කියා සිටියේය. එමනිසා එම වීඩියෝ පටයේ පිටපතක් තමන්ට ද ලබාදෙන ලෙස ඔහු අධිකරණයෙන් ඉල්ලා සිටියේය. ඒ අනුව අදාළ වීඩියෝ පටය අද දින ඇතුළත නීතිපති දෙපාර්තමේන්තුවට ලබාදෙන මෙන් දෙරණ රූපවාහිනී ආයතනයට නියෝග කළ මහාධිකරණය එහි පිටපතක් විත්තියේ නීතිඥයාට ලබාදෙන ලෙස ද නියෝග කර තිබේ. නඩුවේ වැඩිදුර විභාගය හෙට(07) දිනට කල් තැබුණි.", "URL": "https://sinhala.adaderana.lk/news.php?nid=13310", "Category": null, "Parent URL": null}