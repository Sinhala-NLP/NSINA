{"Source": "Adaderana", "Timestamp": "January 18, 2018 12:29 pm", "Headline": "භාෂා තුනෙන්ම පිටපත් නැතුව බැඳුම්කර වාර්තාව පාර්ලිමේන්තුවට දාන්න බෑ", "News Content": "ස්ථාවර නියෝග යටතේ භාෂා ත්‍රිත්වයෙන්ම බැඳුම්කර වාර්තාව කථානායකවරයා වෙත බාර නොදුන්නේ එළඹෙන මැතිවරණයෙන් පසුව එය නිහඬ කිරීමේ උවමනාවෙන් බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පැවසීය. අද(18) පැවති ජාතික නිදහස් පෙරමුණේ මාධ්‍ය හමුවකට එක්වෙමින් ඔහු මේ බව කියා සිටියේය. බැඳුම්කර වාර්තාව ඊයේ(18) දිනයේ දී කථානායකවරයා වෙත බාර දෙනු ලැබුවත් එහි භාෂා ත්‍රිත්වයෙන්ම පිටපත් නොමැති වීම හේතුවෙන් එය ස්ථාවර නියෝග යටතේ පාර්ලිමේන්තුවට ඉදිරිපත් කිරීමේ හැකියාව නොමැති බව ද මුසම්මිල් මහතා සඳහන් කළේය. කෙසේ වෙතත් ජනාධිපති කාර්යාලය මේ පිළිබඳ හොඳින්ම දැනුවත් වී ඇති බැවින් මෙවැන්නක් සිදු කිරීමෙන් පෙබරවාරී මස 10 වන දා තෙක් බැඳුම්කර ගනු දෙනුව පිළිබඳ කතා කර ඉන් පසුව ජනතාවට අමතක කිරීමේ උත්සහයෙන් බව මේ තුළින් සිතිය හැකි බව ද ඔහු පැවසීය. එමෙන්ම බැඳුම්කර ගනුදෙනුව තුළින් ලංකා රජයට සිදු වු පාඩුව පියවා ගැනීමට සිවිල් නඩුවක් ගොනු කළ යුතු යැයි අදහස් පළ වී ඇති නමුත් එය සිතා මතා සිදු කරනු ලැබු සැළසුම් සහගත අපරාධයක් වන බැවින් අපරාධ නීතිය යටතේ නඩුවක් ගොනු කළ යුතු යැයි ද මුසම්මිල් මහතා සඳහන් කළේය.", "URL": "https://sinhala.adaderana.lk/news.php?nid=83168", "Category": null, "Parent URL": null}