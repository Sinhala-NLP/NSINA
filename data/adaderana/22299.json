{"Source": "Adaderana", "Timestamp": "February 22, 2012 09:35 am", "Headline": "ඕනෑම අභියෝගයකට මුහුණ දෙන්න සූදානම්", "News Content": "ජාත්‍යන්තර මානව හිමිකම් ‍කවුන්සිලයේ වාර්ෂික සැසිවාරයේ දී ශ්‍රී ලංකාවට එරෙහිව ඉදිරිපත් වන ඕනෑම අභියෝගයකට සාර්ථකව මුහුණ දෙන බව අමාත්‍ය මහින්ද සමරසිංහ මහතා පවසයි. තමාගේ ප්‍රධානත්වයෙන් යුතුව එම සැසිවාරයට අමාත්‍ය නිමල් සිරිපාලද සිල්වා ,අමාත්‍ය අනුර ප්‍රියදර්ශන යාපා,මන්ත්‍රී සජින් වාස් ගුණවර්ධන,නීතිපතිවරිය ඇතුළු නිලධාරීන් පිරිසකගෙන් සමන්විත කණ්ඩායමක් සහභාගිවන බව අමාත්‍යවරයා අද දෙරණට කියා සිටියේය. එක්සත් ජාතීන්‍ ගේ මානව හිමිකම් කවුන්සිලයේ සැසිවාරය එළඹෙන 27 වන දින ආරම්භ වී මාර්තු මස 23 වන දින දක්වා පැවැත්වෙන අතර සමුළුවේ ආරම්භක දිනයේදීම ශ්‍රී ලංකාව වෙනුවෙන් නිල ප්‍රකාශය සිදුකිරීම සඳහා වේලාව වෙන්කරගෙන ඇති බව මහින්ද සමරසිංහ මහතා පෙන්වා දෙයි. එහිදී මානව හිමිකම් ප්‍රවර්ධනය සඳහා ශ්‍රී ලංකාව විසින් ගෙන ඇති ක්‍රියාමාර්ග මෙන්ම එල්ලවී ඇති චෝදනාවලට පිළිතුරු ලබාදීමට ද කටයුතු කරන බව ඔහු සඳහන් කළේය. විශේෂයෙන්ම මානුෂීය මෙහෙයුමේ අවසාන අදියර තුළ සිදුවීයයි කියනු ලබන 40,000 ක පමණ සිවිල් ඝාතන සම්බන්ධයෙන් එල්ලවන චෝදනා අසත්‍යය බව තහවුරු කිරීමට සංඛ්‍යාලේඛන දෙපාර්තමේන්තුව විසින් සකස්කරන ලද වාර්තාව මේවන විට ප්‍රකාශයට පත්කර ඇති බවත්,එය කිසිසේත්ම පක්ෂග්‍රාහී යයි චෝදනා එල්ල කළ නොහැකි බවත් අමාත්‍යවරයා අවධාරණය කළේය. මන්දයත් සංඛ්‍යාලේඛන දෙපාර්තමේන්තුවේ නිල සංඛ්‍යා ලේඛනය සකස් කිරීමට උතුරු පළාතේ දිසාපති කාර්යාලය,ප්‍රාදේශීය ලේකම් කාර්යාලය ආදී රාජ්‍ය ආයතනවල සේවයේ නියුතු ද්‍රවිඩ රාජ්‍ය නිලධාරීන්ගේ මැදිහත්වීමෙන් සිදුවූ බවත්,එ බැවින් එය අපක්ෂපාතී වාර්තාවක් බවත් ඔහු පෙන්වා දුන්නේය. මෙවර මානව හිමිකම් සැසිවාරය අතරතුරදී\" චැනල් 4\"නාලිකාව ශ්‍රී ලංකාවට තවත් වීඩීයෝ පටයක් එළිදැක්වීමට සූදානම් බවට පැතිරයන ප්‍රචාරයන් පිළිබඳව අද දෙරණ කළ විමසීමේදී මහින්ද සමරසිංහ අමාත්‍යවරයා කියා සිටියේ එවැනි වීඩියෝ පටයක් ප්‍රදර්ශනය වන්නේනම් ඊට ප්‍රතිචාර දක්වන්නට තමන් සූදානම් බවයි.", "URL": "https://sinhala.adaderana.lk/news.php?nid=22299", "Category": null, "Parent URL": null}