{"Source": "Adaderana", "Timestamp": "January 26, 2010 10:12 am", "Headline": "ඡන්දය ප්‍රකාශ කිරීම සාමකාමීයි", "News Content": "ජනාධිපතිවරණයේ ඡන්දය ප්‍රකාශ කිරීමේ කටයුතු මේ වන විට දිවයින පුරා සාමකාමීව සිදු වන බව පොලීසිය පවසයි. ජනතාව දැඩි උනන්දුවෙන් ඡන්දය ප්‍රකාශ කීරීමේ කටයුතු සඳහා ඉතා උනන්දුවෙන් එක්ව සිටින බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අයි.එම් කරුණාරත්න මහතා සඳහන් කලේය. කිසිඳු ඡන්ද මධ්‍යස්ථානයකින් ඡන්ද අක්‍රමිකතාවක් වාර්තා නොවන බවද ඔහු පැවසූ අතර උතුරු සහ නැගෙනහිර පළාත් වල ඡන්දය ප්‍රකාශ කීරීමේ කටයුතු ද සාමාන්‍ය පරිදි සිදු වන බවයි වාර්තා වේ. මේ අතර සුළු සිදු වීම් කිහිපයක් තමන්ට වාර්තා වී ඇති බව පැෆ්රල් සංවිධානය පවසයි. යාපනය ප්‍රදේශයේ සිදු වූ බෝම්බ ප්‍රහාරය සහ මුල්කිරිගල ඡන්ද පොළ නියෝජිතයින් පිරිසක් පළවා හැරීම යන සිදුවීම් මේ වන විට තහවුරු වී ඇති බව පැෆ්රල් සංවිධානයේ ‍විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. දිවයින පුරා ඡන්ද මධ්‍යස්ථාන 11098කදී ඡන්ද ප්‍රකාශ කිරීම අද උදෑසන 7 ට ආරම්භ වූ අතර ඡන්දය ප්‍රකාශ කිරීම පස්වරු 4 දක්වා සිදුකිරීමට නියමිතය. ඡන්ද දායකයින් එක්කෝටි හතලිස් ලක්ෂ 88,500 ක් මෙවර ජනාධිපතිවරණයේ ඡන්දය ප්‍රකාශ කිරීම සදහා සුදුසුකම් ලබා තිබේ.", "URL": "https://sinhala.adaderana.lk/news.php?nid=6250", "Category": null, "Parent URL": null}