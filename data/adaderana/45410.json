{"Source": "Adaderana", "Timestamp": "August 17, 2014 11:35 am", "Headline": "ඉන්දීය යාත්‍රා නිදහස් කිරීම ගැන තීරණයක් නෑ", "News Content": "මෙරට බාරයේ පවතින ඉන්දීය ධීවර යාත්‍රා නිදහස් කිරීම සම්බන්ධයෙන් මෙතෙක් තීරණයක් ගෙන නොමැති බව ධීවර හා ජලජ සම්පත් සංවර්ධන අමාත්‍යාංශය පවසයි. එම අමාත්‍යාංශය පෙන්වා දෙන්නේ අධිකරණමය ක්‍රියාමාර්ග හේතුවෙන් අදාළ යාත්‍රා කඩිනමින් නිදහස් කිරීමේ හැකියාවක් නොමැති බවයි. මේ වන විට ඉන්දීය ධීවර යාත්‍රා 62ක් මෙරට බාරයේ පවතියි. මුහුදු සීමා උල්ලංඝණය කිරීම හේතුවෙන් අත්අඩංගුවට ගන්නා ධීවරයින් නිදහස් කළ ද ධීවර යාත්‍රා නිදහස් කිරීම සිදුනොකරන බව අමාත්‍යාංශය පවසයි. කෙසේ වෙතත් තම ධීවර යාත්‍රා නිදහස් කර දෙන ලෙස ඉල්ලමින් තමිල්නාඩු ධීවරයින් පිරිසක් ඊයේ(16) විරෝධතාවක නිරත වුණි. අත්අඩංගුවේ පසු ධීවරයින් නිදහස් කළ ද යාත්‍රා නිදහස් නොකිරීම පිළිබඳව තමිල්නාඩු ධීවර සංගම් නියෝජිතයින් බාරතීය ජනතා පක්ෂයේ තමිල්නාඩු ප්‍රධානීන් දැනුවත් කර ඇති බව වාර්තා වෙයි. මේ අතර ඉන්දු ලංකා ධීවර ගැටලුව සම්බන්ධයෙන් ඉදිරි සාකච්ඡා එළඹෙන අගෝස්තු මස 29 වන දින නවදිල්ලිහිදී පැවැත්වීමට තීරණය කර තිබේ. අදාළ ගැටලුව සම්බන්ධයෙන් විසඳුම් සෙවීමට පත්කළ කමිටුව එහිදි රැස්වීමට නියමිත බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය. එම කමිටුව සඳහා ඉන්දීය නියෝජිතයින් තිදෙනෙකු සහ මෙරට නියෝජිතයින් තිදෙනෙකු ඇතුළත්ව සිටියි. ශ්‍රී ලංකාව නියෝජනය කරමින් ධීවර අධ්‍යක්ෂ ජනරාල්වරයා, නීතිපති දෙපාර්තමේන්තුවේ අතිරේක සොලිස්ටර් ජනරාල්වරයා සහ ධීවර අමාත්‍යාංශයේ උපදේශකවරයා මෙම සාකච්ඡාව සඳහා සහභාගී වීමට නියමිතය.", "URL": "https://sinhala.adaderana.lk/news.php?nid=45410", "Category": null, "Parent URL": null}