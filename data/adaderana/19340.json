{"Source": "Adaderana", "Timestamp": "October 13, 2011 09:19 pm", "Headline": "වියට්නාම ජනපති දිවයිනට ළඟාවෙයි", "News Content": "වියට්නාම ජනාධිපති ට්‍රොන්ග් ටැන් සැන්ග් මහතා අද(13) පස්වරුවේ දිවයිනට ළඟා වී තිබේ. තෙදින නිල සංචාරයක් සඳහා මෙරටට පැමිණි වියට්නාම ජනාධිපතිවරයා, ජනාධිපති මහින්ද රාජපක්ෂ මහතා විසින් කටුනායක, බණ්ඩාරනායක ගුවන්තොටුපළේදී පිළිගෙන ඇති බව ජනාධිපති මාධ්‍ය ඒකකය පවසයි. පළමුවරට ශ්‍රී ලංකාවේ සංචාරයක නිරත වන වියට්නාම ජනාධිපතිවරයාගේ බිරිඳ ඇතුළු දූත පිරිසක් මෙම සංචාරයට එක්ව සිටින බව ද සඳහන්ය. මුම්බායි නගරයේ සිට විශේෂ ගුවන්යානයකින් මෙම පිරිස දිවයිනට ළඟා වූ බව ද ජනාධිපති මාධ්‍ය ඒකකය පැවසීය. හෙට(14) දිනයේ වියට්නාම ජනාධිපති හා ජනාධිපති මහින්ද රාජපක්ෂ මහතා අතර ද්වීපාර්ශවික සාකච්ඡා පැවැත්වීමට නියමිත බව ද එම ඒකකය සඳහන් කරයි. එම සාකච්ඡා අතරතුර ශ්‍රී ලංකාව සහ වියට්නාමය අතර ද්විපාර්ශවික ගිවිසුම් කිහිපයක් ද අත්සන් තැබීමට නියමිතව ඇති බව මාධ්‍ය ඒකකය පවසයි. මීට අමතරව විදේශ කටයුතු අමාත්‍ය මහචාර්ය ජී.එල් පීරීස් මහතා ඇතුළු නියෝජිත පිරිසක් සමඟ ද වියට්නාම් ජනාධිපති ට්‍රොන්ග් ටැන් සැන්ග් මහතා සාකච්ඡා පැවැත්වීමට නියමිතව ඇති බව සඳහන්ය.", "URL": "https://sinhala.adaderana.lk/news.php?nid=19340", "Category": null, "Parent URL": null}