{"Source": "Adaderana", "Timestamp": "February 22, 2013 07:49 am", "Headline": "ගේන්න හදන්නේ රටට එරෙහි යෝජනාවක් නෙමෙයි", "News Content": "ජීනිවා මානව හිමිකම් කොමිසම හමුවේ ශ්‍රී ලංකාව සම්බන්ධයෙන් ගෙන ඒමට නියමිත යෝජනාව රටට එරෙහි යෝජනාවක් ලෙස සැලකිය නොහැකි බව දෙමළ ජාතික සන්ධානය පවසයි. ශ්‍රී ලංකා රජය විසින් දුන් ප්‍රතිඥා කිහිපයක් ඉටුකිරීම සඳහා එමගින් මග පෙන්වනු ඇති බව එහි පාර්ලිමේන්තු මන්ත්‍රී එම්.ඒ.සුමන්තිරන් මහතා සඳහන් කළේය. ස්ථීර දේශපාලන විසඳුමක් ලබාදීම සහ උගත් පාඩම් හා ප්‍රතිසන්ධාන කොමිෂන් සභා වාර්තාවේ නිර්දේශ ක්‍රියාත්මක කිරීම ඇතුළු කරුණු කිහිපයක් සම්බන්ධයෙන් රජයේ අවධානය ප්‍රමාණවත් නොවන බව ද මන්ත්‍රීවරයා පෙන්වාදෙයි. මේ අතර මානූෂීය මෙහෙයුම අවසන් වීමෙන් පසු උතුරු නැගෙනහිර ඇතුළු සියලු ප්‍රදේශ ආවරණය වන පරිදි විධිමත් වැඩපිළිවෙළක් ක්‍රියාත්මක කිරීමට රජය පියවර ගෙන ඇති බව විදේශ කටයුතු අමාත්‍යාංශය පවසයි. ශ්‍රී ලංකාවේ සිටින විදෙස් තානාපතිවරුන් දැනුවත් කිරීම වෙනුවෙන් ඊයේ (21) පැවති හමුවක දී විදේශ කටයුතු අමාත්‍ය මහාචාර්ය ජී.එල්.පීරිස් මහතා මේ බව ප්‍රකාශ කර තිබේ. උගත් පාඩම් හා ප්‍රතිසන්ධාන කමිටු වාර්තාව ඉදිරිපත් වීමට පෙර සිටම උතුරු සහ නැගෙනහිර ජනතාවගේ සුබසිද්ධිය වෙනුවෙන් ගෙන ඇති පියවර සම්බන්ධයෙන් අමාත්‍යවරයා එහිදි විදෙස් තානාපතිවරුන් දැනුවත් කළ බව අමාත්‍යාංශ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=31831", "Category": null, "Parent URL": null}