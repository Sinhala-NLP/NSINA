{"Source": "Adaderana", "Timestamp": "September 9, 2012 03:55 pm", "Headline": "ඔස්ට්‍රේලියා ගමන යාලෙන් නවතී", "News Content": "ඔස්ට්‍රේලියාවට යාමට ගොස් යාත්‍රාවේ සිදුවූ කාර්මික දෝෂයක් හේතුවන් යළි ගොඩබිමට පැමිණ යාල අභය භූමියේ සැඟව සිටි පුද්ගලයින් 17 දෙනෙකු පොලීසිය විසින් අත්අඩංගුවට ගෙන තිබේ. පුද්ගලයින් තිස් දෙදෙනෙකු සමග පසුගිය මස 15 වන දින හුංගම ප්‍රදේශයෙන් මොවුන් ඔස්ට්‍රේලියාව බලා පිටත්ව ගොස් ඇති බව සඳහන්ය. ඔවුන්ගේ යාත්‍රාවේ සිදුවූ කර්මික දෝෂයක් හේතුවෙන් ඊයේ (08) නැවත එම පිරිස ගොඩබිමට පැමිණ ඇති අතර අනෙක් පිරිස පලාගොස් ඇති බවට පොලීසිය සැකකරයි. අත්අඩංගුවට ගත් පුද්ගලයින් අතර දෙමළ ජාතිකයින් 6 දෙනෙක්, සිංහල ජාතිකයින් දසදෙනෙක්, සහ දෙමළ ජාතික කාන්තාවක් ද වන බව පොලීසිය සදහන් කළේය. මේ අතර මෙම පිරිස රැගෙන යාමට වෙන්නප්පුව ප්‍රදේශයේ සිට පැමිණී තවත් පුද්ගලයින් 7 දෙනෙකු ද පොලීසිය විසින් අත්අඩංගුවට ගෙන තිබේ. ඔවුන් පැමිණි කැන්ටර් රථයක් ද පොලීසිය භාරයට ගෙන ඇති අතර සිද්ධිය සම්බන්ධයෙන් තිස්සමහාරාම පොලිසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=27259", "Category": null, "Parent URL": null}