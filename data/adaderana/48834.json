{"Source": "Adaderana", "Timestamp": "January 21, 2015 01:25 pm", "Headline": "තොණ්ඩමන්ට ඇඟිල්ල දිගුවෙයි!", "News Content": "ලංකා කම්කරු කොංග‍්‍රසයට එරෙහිව එම පක්ෂයේම ආධාරකරුවන් පිරිසක් අද උදෑසන උද්ඝෝෂණයක නිරත විය. හැටන්, යුනිෆීල්ඩ් වතුයායේ ඇරොල් කොටසේ එම පක්ෂයේම සාමාජිකයන් පිරිසක් මෙසේ උද්ඝෝෂණයේ නිරත විණ. ඉකුත් 19 වෙනි දින ලංකා කම්කරු කොංග‍්‍රසයේ මහලේකම් හිටපු අමාත්‍ය ආරුමුගන් තොණ්ඩමාන් මහතාගේ නියෝගයක් මත වතුකරය පුරා වැඩවර්ජනයක් කරමින් ප‍්‍රධාන මාර්ගවලට පැමිණ උද්ඝෝෂණයක් සිදුකරන ලෙසට තමන් වෙත ලබාදුන් නියෝගයට අවනත නොවීම හේතුවෙන් එම පක්ෂයේම තවත් සංවිධායක පිරිසක් පැමිණ තමන්ට බැණවැදී තර්ජනය කළේ යැයි කියන සිද්ධියකට විරෝධය පාමින් මෙම පිරිස විරෝධතාවයේ නියැළිණ. මෙසේ බැණවැදී තර්ජනය කිරීම සම්බන්ධයෙන් විරෝධතාකරුවන් විසින් හැටන් පොලීසියට පැමිණිල්ලක් ද ඉදිරිපත් කර ඇත. උද්ඝෝෂණයේ නියැලී සිටි ලංකා කම්කරු කොංග‍්‍රසයේ ආධාරකරුවන් පවසන්නේ තමන් වෙත බෙදාදීම සඳහා ඉකුත් රජය මගින් ගෙනවිත් තිබූ භාණ්ඩ තමන් වෙත බෙදානොදී පළාත්සභා මන්ත‍්‍රීවරුන්ගේ නිවාස වල සහ ලංකා කම්කරු කොංග‍්‍රසයේ කාර්යාලවල සඟවාතබා ඇති බවට පොලීසියට ලද පැමිණිලි මත සිදුකරන පරීක්ෂණ වලට විරුද්ධවීමට තමන්ට කිසිසෙත් හැකියාවක් නැති බවයි. දිවයිනේ සෑම තැනකම මෙවැනි පරීක්ෂාවන් සිදුකරන අවස්ථාවේදී වතුකරයේ එවැනි පරික්ෂාවක් සිදුනොකරන ලෙසට තම නායකයා ලබාදෙන උපදෙස් පිළිගැනීමට තමන් කිසිසේත් සූදානම් නොමැති බව ඔවුහූ පැවසූහ. මෙම විරෝධතාවය අතරතුර පක්ෂ නායකයාගේ නීතිවිරෝධී ක‍්‍රියාවන්ට අනුබල ලබාදෙන ආධාරකරුවන් කීපදෙනෙකු එම උද්ඝෝෂණය කඩාකප්පල් කිරීමටද කටයුතු කරන අයුරු දැකගත හැකිවිය. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=48834", "Category": null, "Parent URL": null}