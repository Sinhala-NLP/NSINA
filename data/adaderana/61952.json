{"Source": "Adaderana", "Timestamp": "July 11, 2016 08:51 am", "Headline": "බස් ගාස්තු වැඩිවන හැටි අද කියයිද? ", "News Content": "බස් ගාස්තු සංශෝධනය සම්බන්ධයෙන් වන ප්‍රතිශත හා ඊට අදාළ ගාස්තු අද දිනයේ ප්‍රකාශයට පත් කිරීමට නියමිතව තිබේ.මිට අදාළ විද්වත් කමිටුව අද පෙරවරු 10.00ට රැස්වීමට නියමිත අතර එහිදී මේ පිළිබඳව අවසන් තීරණයක් ගනු ඇති බව වාර්තා වේ.ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් මෙම කමිටුව රැස්වීමට නියමිත අතර ඊට බස් සංගම් ද එක් වනු ඇත.වාර්ෂික බස් ගාස්තු සංශෝධනය ජුලි මස 01 වනදා සිට ක්‍රියාත්මක වීමට නියමිතව තිබුණි.එහෙත් මෙවර වාර්ෂික බස් ගාස්තු සංශෝධනයේදී ප්‍රවාහන අමාත්‍යාංශය යෝජනා කළ සියයට 03.2ක බස් ගාස්තුවට බස් සංගම් විරුද්ධත්වය පළ කිරීම හේතුවෙන් අර්බුදයක් හට ගත්තේය.මෙම තත්ත්වයට විරෝධය පළ කරමින් වර්ජනයක් ආරම්භ කිරීමට බස් සංගම් සැලසුම් කර තිබුණ ද ජනාධිපතිවරයාගේ මැදිහත්වීම මත එය කල්දැමීමට බස් සංගම් තීරණය කරනු ලැබුවේය.ඉන් අනතුරුව මෛත්‍රීපාල සිරිසේන මහතා සමග ද බස් සංගම් සාකච්ඡාවක් පැවැත් වූ අතර අද දිනයේදී ඒ සම්බන්ධයෙන් අවසන් තීරණයක් ලබා දෙන බව ජනාධිපතිවරයා ප්‍රකාශ කර තිබුණි.කෙසේ වෙතත් යෝජිත බස් ගාස්තු සංශෝධනයට අනුව අවම බස් ගාස්තුව රුපියලකින් පමණ ඉහළ යනු ඇති බව වාර්තා වෙයි.", "URL": "https://sinhala.adaderana.lk/news.php?nid=61952", "Category": null, "Parent URL": null}