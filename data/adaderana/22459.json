{"Source": "Adaderana", "Timestamp": "February 28, 2012 01:13 pm", "Headline": "රිය අනතුරු 05 ක් - මරණ 05 ක් ", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් පස්දෙනෙකු ජිවිතක්ෂයට පත්ව තිබේ. වීරඹුගෙදර, පිළියන්දල,දොම්පෙ, මීරිගම සහ බදුල්ල යන ප්‍රදේශවලින් මෙම අනතුරු වාර්තා වන බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පැවසුවේය. මීගමුව - කුරුණෑගල ප්‍රධාන මාර්ගයේ වීරඹුගෙදර ප්‍රදේශයේ දී වෑන් රථයක් සහ යතුරු පැදියක් එකිනෙක ගැටීමෙන් සිදුවූ අනතුරකින් පුද්ගලයෙකු ජිවිතක්ෂයට පත්ව ඇත. අනතුරින් යතුරු පැදියේ ගමන් ගත් පුද්ගලයා කුරුණෑගල රෝහලට ඇතුළත් කිරීමෙන් අනතුරුව මියගොස් ඇති බව පොලිසිය පැවසීය. සිද්ධිය සම්බන්ධයෙන් වෑන් රථයේ රියදුරු අත්අඩංගුවට ගෙන ඇති අතර ඔහු අද( කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර කොළඹ - හොරණ ප්‍රධාන මාර්ගයේ පිළියන්දල මිරිස්වත්ත හන්දිය ප්‍රදේශයේ දී ද සිදුවූ අනතුරකින් කාන්තාවක ජීවිතක්ෂයට පත්ව තිබේ. පිළියන්දල සිට හංවැල්ල බලා ධාවනය වෙමින් තිබු බස් රථයක පාපුරුවෙන් කාන්තාවක් ඇද වැටීමෙන් මෙම අනතුර සිදුව ඇති බව පොලිසිය පැවසීය. මේ අතර හංවැල්ල - කිරිඳිවැල ප්‍රධාන මාර්ගයේ දොම්පෙ ප්‍රදේශයේ සිදුවූ රිය අනතුරකින් ද පුද්ගලයෙකු ජිවිතක්ෂයට පත්ව තිබේ. යතුරු පැදියක ගමන්ගත් අයෙකු අනතුරින් මියගොස් ඇති අතර අනතුරට සම්බන්ධ අනෙක් රථය හඳුනාගෙන නොමැති බව පොලිසිය පැවසීය. මෙසේ මියගොස් ඇත්තේ 58 හැවිරිදි තිත්තපත්තර ප්‍රදේශයේ පදිංචිකරුවෙකි. මේ අතර මීරිගම දුම්රිය ස්ථානය අසල දී කොළඹ කොටුවේ සිට පොල්ගහවෙල බලා ධාවනය වූ දුම්රියේ පුද්ගලයෙකු ගැටීමෙන් අනතුරක් සිදුව ඇත. අනතුරින් මියගිය පුද්ගලයා කවුරුන්ද යන්න හඳුනාගෙන නොමැති අතර මීරිගම පොලිසිය වැඩිදුර විමර්ශන සිදුකරයි. බදුල්ල දුම්රිය ස්ථානය ආසන්නයේදී ද දුම්රිය මාර්ගය හරහා ගමන් කළ පුද්ගලයෙකු දුම්රියේ ගැටීමෙන් මියගොස් තිබේ. කොළඹ සිට බදුල්ල බලා ධාවනය වු දුම්රියේ ගැටීමෙන් සිදුවු මෙම අනතුරින් මියගොස් ඇත්තේ 64 හැවිරිදි බදුල්ල ප්‍රදේශයේ පදිංචිකරුවෙකි.", "URL": "https://sinhala.adaderana.lk/news.php?nid=22459", "Category": null, "Parent URL": null}