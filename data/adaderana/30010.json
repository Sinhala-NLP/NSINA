{"Source": "Adaderana", "Timestamp": "December 16, 2012 05:32 pm", "Headline": "සෞදියේදී විපතට පත්වූවන්ට රුපියල් මිලියන 56ක් ", "News Content": "සෞදි අරාබියේ රැකියා කරමින් සිටියදී විවිධ අනතුරුවලට ලක්ව මිය ගිය හා ආබාධිත වූ ශ්‍රී ලාංකිකයින්ට වන්දි වශයෙන් ගෙවීම සඳහා රුපියල් මිලියන 56ක මුදලක් රැස්කර ගැනීමට හැකි වී තිබේ. සෞදි අරාබියේ රියාද් හී නි‍යෝජ්‍ය මෙහෙයුම් ප්‍රධානි සරත් කුමාර වීරසිංහ මහතා එම තනතුරින් සමුගෙනයාමට මත්තෙන් පැවති උත්සවයකදී මේ බව අනාවරණය වී ඇත. ඒ අනුව විවිධ හේතූන් මත අනතුරුවලට ලක්ව මියගිය හා ආබාධිත වු ශ්‍රී ලාංකිකයින් සඳහා වන්දි වශයෙන් එකී මුදල ලබාදීමට සෞදි රජයේ බලධාරීන් සහය දුන් බව ඔහු සඳහන් කර තිබේ. ශ්‍රී ලාංකිකයින් සම්බන්ධයෙන් ගොඩගැසී තිබු සිද්ධීන් 600කින් ගැටලු රැසක් විසඳා තනතුරින් සමුගන්නා අවස්ථාව වන විට එය 24ක් දක්වා අඩු කර ගැනීමට හැකි වූ බවත් ඔහු සඳහන් කරයි. එසේම විවිධ වැරදි සම්බන්ධයෙන් වැරදිකරුවන් වූ ශ්‍රී ලාංකියින් ගණනාවක් සෞදියේ බන්ධනාගාර 11ක සිටින බව ද ඔවුන්ද කඩිනමින් නිදහස් කර ගැනීමට හැකිවෙතැයි සරත් කුමාර වීරසිංහ මහතා විශ්වාසය පළකර තිබේ. තවද ශ්‍රී ලාංකිකයින් සම්බන්ධයෙන් සතියකට මරණ දෙකක් මෙන්ම වැඩකරන ස්ථානයෙන් පලායාම පිළිබඳ පැමිණිලි 10ක්ද දළ වශයෙන් ලැබෙන බව ඔහු සඳහන් කර ඇත. සෞදියේ ශ්‍රී ලාංකිකයින් 5,50,000ක් පමණ සේවය කරන බවද එහිදී අනාවරණය වී තිබේ.", "URL": "https://sinhala.adaderana.lk/news.php?nid=30010", "Category": null, "Parent URL": null}