{"Source": "Adaderana", "Timestamp": "September 28, 2018 05:16 pm", "Headline": "ජාතික ආරක්ෂාව ගැන කිසිම ප්‍රශ්නයක් කවුරුත් කියන විදිහට නෑ", "News Content": "ජාතික ආරක්ෂාව පිළිබඳ කිසිදු ප්‍රශ්නයක් කිසිවෙක් ප්‍රකාශ කරන අයුරින් නොමැති බව අධිකරණ හා බන්ධනාගාර ප්‍රතිසංස්කරණ අමාත්‍ය නීතිඥ තලතා අතුකෝරළ මහත්මිය පවසයි. අද (28) කුරුවිට ප්‍රදේශයේ පැවති උත්සවයකින් අනතුරුව මාධ්‍යවේදීන් යොමු කළ ප්‍රශ්නවලට පිළිතුරු ලබා දෙමින් අමාත්‍යවරිය මේ බව පැවසීය. වැඩිදුරටත් අදහස් දැක්වු අමාත්‍යවරිය මෙසේ කියා සිටියේය. “මට නම් කියන්න තියෙන්නේ ජාතික ආරක්ෂාව ගැන කිසිම ප්‍රශ්නයක් කවුරුත් කියන විදිහට නැහැ.ඉස්සර සාමාන්යෙ ආරක්ෂාව ගැන වගකීම කළේ තනි පුද්ගලයෙක් විතරයි. දැන් ඒක අදාළ අංශ විසින් කර ගෙන යනවා ඔය මං හිතන්නේ සමහර වෙලාවට කියනවා ඇත්තේ දුෂණ විමර්ශන ඒකකයේ නියෝජ්‍ය පොලිස්පතිවරයා සම්බන්ධයෙන් වෙන්න ඇති. ඒ වගේ එකක් තියෙනවා නම් අවශ්‍ය ක්‍රියාමාර්ග අර ගෙන තියෙනවා නේ.ඒ ගැන කවුරුත් කණගාටු වෙන්න ඕන නැහැ.අපි රජයක් හැටියට ජනාධිපතිතුමාටත් අගමැතිතුමාටත් රටේ ආරක්ෂාව ගැන වගකියන්න පුළුවන්.“ පරීක්ෂණවලින් සෑහීමකට පත් නොවන බවට ඇති චෝදනා සම්බන්ධයෙන් අමාත්‍යවරිය ගෙන් අසන ලද ප්‍රශ්නයට පිළිතුරු දෙමින් අමාත්‍යවරිය කියා සිටියේ, අපරාධ පරීක්ෂණ දෙපාර්තමේන්තුවට අවශ්‍ය පරිදි පරීක්ෂණ ස්වාධීනව පරීක්ෂණ පැවැත්වීමට ඉඩ ලබා දී ඇති බවයි.", "URL": "https://sinhala.adaderana.lk/news.php?nid=96866", "Category": null, "Parent URL": null}