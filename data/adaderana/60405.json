{"Source": "Adaderana", "Timestamp": "May 23, 2016 09:36 am", "Headline": " සිවුරු සොරකමේ ගිය සෙබළා අත්අඩංගුවේ", "News Content": "අලෙවිය සඳහා සුදානම් කර තිබූ සිවුරු තොගයක් සොරකම් කළ බව කියන යුද හමුදා සෙබළෙකු අත්අඩංගුවට ගෙන ඇති බව කොස්වත්ත පොලීසිය කියයි.පොලීසිය විසින් අත්අඩංගුවට ගෙන ඇත්තේ නාත්තන්ඩිය- මොරකැලේ පදිංචිකරුවෙකි.තම නිවසේ ගබඩා කර තිබූ රුපියල් 56,275 ක් වටිනා සිවුරු,අදන කඩ, නාන කඩ,අට පිරිකර සහ තුවා කිසියම් අයෙකු විසින් සොරකම් කර ඇති බව ව්‍යාපාරිකයෙකු වන කොස්වත්තේ පදිංචි එස්.එච්. එන්. වන්නිනායක (අවු40) යන අය පොලීසියට පැමිණිලි කරමින් පවසා ඇත.මෙම සොරකම සිදු වන විට තමන් ඇතුළු පවුලේ අය වෙසක් පොහොය නිමිත්තෙන් ගමේ විහාරස්ථානයට ගොස් සිටි බවද පැමිණිලිකරු පවසයි.ඒ අනුව පොලීසිය විසින් කරන ලද විමර්ශනයකින් අනතුරුව සැකකරු අත්අඩංගුවට ගෙන ඇති අතර ඔහුගේ නිවසේ තිබී සොරකම් කරන ලද සිවුරු,අදන කඩ සහ නාන කඩද පොලීසිය විසින් සොයා ගෙන තිබේ.සැකකරු මාරවිල දිසා අධිරකණයට ඉදිරිපත් කිරීමට නියමිතය.කොස්වත්ත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=60405", "Category": null, "Parent URL": null}