{"Source": "Adaderana", "Timestamp": "August 23, 2013 11:09 am", "Headline": "අල - ලූනු බද්ද ඉහළට", "News Content": "ආනයනික අර්තාපල් කිලෝවක බදු මුදල රු.15 න්ද, ලොකු ලූනු කිලෝවක බදු මුදල රු.5 න්ද ඉහළදමා ඇති බව මුදල් අමාත්‍යංශය පවසයි. 2013 යල කන්නයේ අස්වැන්න නෙළීම ආරම්භ වී ඇති බැවින් දේශීය ගොවියා ආරක්ෂා කිරීම සඳහා මෙම පියවර ගත් බව අමාත්‍යංශය විසින් නිකුත් කර නිවේදනයක දැක්වෙයි. ඒ අනුව ආනයනික අර්තාපල් කිලෝග්‍රෑම් එකකට රුපියල් 25ක්ව පැවති බද්ද රුපියල් 40ක් දක්වා වැඩි කිරීමට තීරණය කර තිබේ. ආනයනික ලොකු ලූනු කිලෝග්‍රෑම් එකක් සඳහා රුපියල් 30ක්ව පැවති බද්ද රුපියල් 35ක් දක්වා වැඩිකිරීමට තීරණය කර ඇති බව මුදල් හා ක්‍රමසම්පාදන අමාත්‍යාංශය පවසයි. මේ වසරේ යල කන්නයේ දේශීය අර්තාපල් සහ ලොකු ලූනු අස්වැන්න වෙළෙඳපොළට නිකුත් වෙමින් පවතින බැවින් දේශීය ගොවියාට ඔවුන්ගේ නිෂ්පාදන සඳහා සාධාරණ මිලක් සහතික කිරීම සඳහා මෙම බදු සංශෝධනය කිරීමට තීරණය කර ඇති බව එම අමාත්‍යාංශය වැඩිදුරටත් පවසයි.", "URL": "https://sinhala.adaderana.lk/news.php?nid=36840", "Category": null, "Parent URL": null}