{"Source": "Adaderana", "Timestamp": "February 29, 2012 12:36 pm", "Headline": "හකීම් ඇතුළු 7 දෙනෙකුගේ මන්ත්‍රී අසුන් අහිමිකිරීම වළකමින් නියෝගයක්", "News Content": "ශ්‍රී ලංකා මුස්ලිම් කොංග්‍රසයේ නායක රවුෆ් හකීම් ඇතුළු එම පක්ෂයේ පාර්ලිමේන්තු මන්ත්‍රීවරුන් 07 දෙනෙකුගේ මන්ත්‍රී ධූර අහිමිකිරීමට එක්සත් ජාතික පක්ෂය ගෙන ඇති තීරණය වළක්වාලමින් කොළඹ දිසා අධිකරණය අතුරු තහනම් නියෝගයක් නිකුත් කර තිබේ. එක්සත් ජාතික පක්ෂයේ තීන්දුවට එරෙහිව රවුෆ් හකීම් මහතා ඇතුළු මන්ත්‍රීවරුන් ගොනුකළ පෙත්සමක් දීර්ඝ ලෙස විභාග කිරීමෙන් අනතුරුව එම අතුරු තහනම් නියෝගය නිකුත් කර ඇත. පසුගිය 18 වන ආණ්ඩුක්‍රම ව්‍යවස්ථා සංශෝධනයේ දී තමන් රජයට පක්ෂව ඡන්දය ලබාදුන් බව පෙත්සම්කරුවන් කියා සිටියි. එයින් අනතුරුව තමන් රජයට එක්වූ බවද ඔවුන් ප්‍රකාශ කරයි. ඉන්පසුව කිසිදු පරීක්ෂණයකින් තොරව සිය මන්ත්‍රී ධුර අහිමි කිරීමට එක්සත් ජාතික පක්ෂය සූදානම් වන බව ඔවුන් කියා සිටියි. එවැනි තීන්දුවක් ගැනීමට එක්සත් ජාතික පක්ෂයට නීතිමය බලයක් නොමැති බව ද ඔවුන් අධිකරණය හමුවෙහි පෙන්වා දී තිබේ. එම කරුණු දීර්ඝ ලෙස සලකා බැලූ කොළඹ දිසා අධිකරණය මෙම පෙත්සම් විභාගය අවසන් වන තුරු අදාළ මන්ත්‍රීවරුන්ගේ මන්ත්‍රී ධුරය අහිමි කිරීම වළක්වාලමින් එක්සත් ජාතික පක්ෂය වෙත ස්ථිර අතුරු තහනම් නියෝගයක් නිකුත් කර ඇත.", "URL": "https://sinhala.adaderana.lk/news.php?nid=22481", "Category": null, "Parent URL": null}