{"Source": "Adaderana", "Timestamp": "March 23, 2010 08:37 am", "Headline": "රජයේ වී මිල දී ගැනීම් ඉතා සාර්ථකයි", "News Content": "රජයේ වී මිල දී ගැනීමේ ක්‍රියාවලිය කිසියම් ප්‍රදේශයක දී සාර්ථකව ක්‍රියාත්මක නොවන්නේ නම් එම ප්‍රදේශ වල ගොවි සංවිධාන වලට ගොවීන්ගෙන් වී තොග මිල දී ගත හැකි බව කෘෂිකර්ම හා ගොවිජන සේවා අමාත්‍යවරයා පවසයි. වී මිල දී ගැනීමේ දී අදාළ ගොවි සංවිධාන විසින් වී අලෙවි මණ්ඩලය දැනුවත් කළ යුතු බව අමාත්‍ය මෛත්‍රීපාල සි‍රිසේන මහතා නිකුත් කළ නිවේදනයක සඳහන් වේ. රජය වී මිල දී ගැනීමේ යාන්ත්‍රණය ඉතා සාර්ථකව ක්‍රියාත්මක වන බව අමාත්‍යවරයා පෙන්වා දෙයි. නාඩු වී කිලෝවකට රුපියල් 28 ක් සහ සම්බා වී කිලෝවකට රුපියල් 30 වශයෙන් ලබා දෙන බව මෛත්‍රීපාල අමාත්‍යවරයා සඳහන් කරයි. ඒ සඳහා අවශ්‍ය තරම් මුදල් ප්‍රතිපාදන මහා භාණ්ඩාගාරය විසින් වෙන් කර ඇති බව ද අමාත්‍යවරයා විසින් නිකුත් කළ නිවේදනයේ සඳහන්ය. වී අලෙවි මණ්ඩලයේ බලයලත් පෞද්ගලික අංශයේ නියෝජිතයින්ට වී ලබා දීමේ දී රුපියල් 1 යි ශත 50 ක අමතර කොමිස් මුදලක් ලබා දෙන බව ද මෛත්‍රීපාල අමාත්‍යවරයා නිකුත් කළ නිවේදනයේ වැඩි දුරටත් දක්වා ඇත.", "URL": "https://sinhala.adaderana.lk/news.php?nid=7457", "Category": null, "Parent URL": null}