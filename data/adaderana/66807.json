{"Source": "Adaderana", "Timestamp": "December 7, 2016 11:06 am", "Headline": " සෝභිත හිමියන්ගේ මරණය ගැන රහස් පොලිස් පරීක්ෂණ ඉවරයි", "News Content": "අපවත්වී වදාළ පූජ්‍ය මාදුළුවාවේ සෝභිත හිමියන්ගේ මරණය සැක සහිත බව පවසමින් ඉදිරිපත්වූ පැමිණිල්ලට අදාළ පරීක්ෂණ කටයුතු අවසන් බව රහස් පොලීසිය අද (08) අධිකරණයට දැනුම්දී තිබේ.පූජ්‍ය උඩුවේ ධම්මාලෝක හිමියන් විසින් පැමිණිල්ලක් කරමින් සෝභිත හිමියන්ගේ මරණය සැක සහිත බවත්,ඒ පිළිබඳ පරීක්ෂණයක් කරන ලෙසත් රහස් පොලීසියෙන් ඉල්ලා තිබුණි.කොළඹ ජාතික රෝහලේ අධ්‍යක්ෂ වෛද්‍ය අනිල් ජාසිංහ මහතාගේ ප්‍රධානත්වයෙන් යුතු කමිටුවක් මගින් මේ සම්බන්ධයෙන් පරීක්ෂණයක් පවත්වා යළි පශ්චාත් මරණ පරීක්ෂණයක් අවශ්‍ය නොවන බව අධිකරණයට කරුණු දක්වා වාර්තාවක් ඉදිරිපත් කර තිබුණි.ඒ අනුව එම වෛද්‍ය වාර්තාව මත පරීක්ෂණ කටයුතු අවසන් කිරීමට තමන් තීරණය කළ බව රහස් පොලීසිය අද අධිකරණයට කරුණු දක්වා තිබුණි.ඒ අනුව නඩු කටයුතු අවසන් කිරීමට කොළඹ ප්‍රධාන මහේස්ත්‍රාත් ගිහාන් පිලපිටිය විසින් තීරණය කළ බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=66807", "Category": null, "Parent URL": null}