{"Source": "Adaderana", "Timestamp": "October 25, 2012 10:47 am", "Headline": "ඉතිරි කිරීමේ සිටි ප්‍රදීප් කාරියවසම්ට අල්ලස් නඩු", "News Content": "ජාතික ඉතිරි කිරීමේ බැංකුවේ හිටපු සභාපති ප්‍රදීප් කාරියවසම් මහතාට එරෙහිව අල්ලස් හෝ දුෂණ චෝදනා විමර්ශන කොමිෂන් සභාව විසින් කොළඹ මහේස්ත්‍රාත් අධිකරණයේ නඩු පවරා තිබේ. ජාතික ඉතිරි කිරීමේ බැංකුව විසින් පෞද්ගලික සමාගමක කොටස් මිලදී ගැනීමේදී සිදුවූ බව කියන අක්‍රමිකතාවක් හේතුවෙන් මෙසේ නඩු පවරා ඇති බව අල්ලස් හෝ දූෂණ විමර්ශන කොමිසන් සභාවේ අධ්‍යක්ෂ ජෙනරාල් ලක්ෂ්මි ජයවික්‍රම මහත්මිය සඳහන් කළාය. ඒ අනුව අදාළ ගනුදෙ‍නුවේදී ප්‍රදීප් කාරියවසම් මහතා දූෂණයක් සිදුකර ඇති බවට සිදුකළ පරීක්ෂණ වලින් අනාවරණය වූ කරුණු මත මෙම නඩුව පවරා තිබේ. ජාතික ඉතිරිකිරීමේ බැංකුවේ සභාපති ධුරය දරම්න් ආණ්ඩුවට අගතියක් වන බව දැන දැනම එසේ කිරීමේ චේතනාවෙන් බැංකුවේ මුදල් යොදාගෙන ද ෆිනෑන්ස් සමාගමේ කොටස් හැත්තෑ අට ලක්ෂ හැට තුන්දහස් තුන්සිය හැට දෙකක , රුපියල් තිස් නව කෝටි එකොළොස් ලක්ෂ තිස් හත්දහස් පන්සිය පනස් හතරයි ශත තිස් තුනක මුදලක් ආයෝජනය කිරීම ඔහුට එරෙහිව එල්ලවී ඇති ප්‍රධාන චෝදනාවයි. මෙය අල්ලස් පනතේ 70 වන වගන්තිය යටතේ දඬුවම් ලැබිය හැකි වරදක් බව සඳහන්ය. මීට අමතරව නීති විරෝධී ලෙස ආර්ථික ලාභයක්, අනුග්‍රහයක් වාසියක් සැලසෙන බව දැන දැනම හා වාසියක් සිදුකර ගැනීමේ චේතනාවෙන් යුතුව ද ෆිනෑන්ස් ආයතනයේ අධ්‍යක්ෂ මණ්ඩල ධූරයක් සඳහා තමාව පත් කරන ලෙස දන්වා යැවීම කාරියවසම් මහතාට එරෙහිව ගොනු කර ඇති තවත් චෝදනාවකි. ද ෆිනෑන්ස් ආයතනයේ අධ්‍යක්ෂ මණ්ඩල ධූරයක් සඳහා ශාන් ෂන්මුගදාසන් නමැති අය පත්කරන ලෙස දන්වා යැවීමද හිටපු සභාපතිවරයාට එරෙහිව නඟා ඇති තවත් චෝදනාවක් බව අල්ලස් හෝ දූෂණ චෝදනා විමර්ශන කොමිෂන් සභාව පවසයි. අදාළ චෝදනා සම්බන්ධයෙන් ප්‍රදීප් කාරියවසම් මහතාට එරෙහිව කරුණු සනාථ කෙරෙන ලේඛණ 51 ක් සමඟ සාක්ෂිකරුවන් 26 දෙනෙකුගේ ලැයිස්තුවක් ද අධිකරණයට ඉදිරිපත් කර ඇති බව අල්ලස් හෝ දූෂණ විමර්ශන කොමිසන් සභාව වැඩිදුරටත් සඳහන් කරයි. ඒ අනුව අදාළ නඩු විභාගය ලබන වසරේ පෙබරවාරි මස 28 වන දින විභාග කිරීමට නියමිතය.", "URL": "https://sinhala.adaderana.lk/news.php?nid=28606", "Category": null, "Parent URL": null}