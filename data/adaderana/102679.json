{"Source": "Adaderana", "Timestamp": "January 20, 2019 06:12 am", "Headline": "ජනපති පිලිපීන සංචාරය නිමා කරමින් යළි දිවයිනට", "News Content": "පිලිපීනයේ රාජ්‍ය සංචාරයක නිරත වූ ජනාධිපති මෛත්‍රීපාල සිරිසේන මහතා දිවයිනට පැමිණ තිබේ. ඊයේ(19) රාත්‍රී ජනාධිපතිවරයා ඇතුළු දූත පිරිස දිවයිනට පැමිණි බවයි අද දෙරණ ගුවන් තොටුපල වාර්තාකරු සඳහන් කළේ. පිලිපීන ජනාධිපතිවරයාගේ ආරාධනයකට අනුව ජනාධිපති මෛත්‍රීපාල සිරිසේන මහතා පසුගිය 15 වන දින රාජ්‍ය සංචාරයක් සඳහා පිලිපීනය බලා පිටත්ව ගියේය. ජනාධිපතිවරයාගේ මෙම සංචාරය තුළ දී දෙරට අතර ද්වීපාර්ශවික ගිවිසුම් පහකට ද අත්සන් තැබීම සිදුවිය. ජනාධිපති මෛත්‍රීපාල සිරිසේන මහතා පිලිපීන ජනාධිපතිවරයා ඇතුළු එරට රජයේ ඉහළ පෙළේ නිලධාරීන් හමුවී සාකච්ඡා පැවැත්වූ අතර එරට කතානායකවරිය ද හමුවු බව ජනාධිපති මාධ්‍ය අංශය සඳහන් කළේය. ඊයේ දිනයේදී ජනාධිපතිවරයා පිලිපීන පොලිස් මූලස්ථානයේ නිරීක්ෂණ චාරිකාවක නිරතවූ අතර එහිදී ජනාධිපතිවරයාගේ ඉල්ලීමකට අනුව මෙරට මත්ද්‍රව්‍ය ජාවාරම මැඩලීමට සහය ලබාදීමට පිලිපීන පොලීසිය එකඟතාව පල කර තිබේ. ජනාධිපති මාධ්‍ය අංශය සඳහන් කළේ ඒ පිළිබඳව සොයා බැලීම සඳහා පිලිපීන විශේෂඥ කණ්ඩායමක් මෙරටට පැමිණීමට නියමිත බවයි.", "URL": "https://sinhala.adaderana.lk/news.php?nid=102679", "Category": null, "Parent URL": null}