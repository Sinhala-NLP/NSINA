{"Source": "Adaderana", "Timestamp": "February 22, 2013 04:12 pm", "Headline": "ශ්‍රී ලංකාවට පාඩමක් උගන්වන්නැයි කොංග්‍රස් පක්ෂ මන්ත්‍රීවරුන් ඉන්දීය අගමැතිගෙන් ඉල්ලයි", "News Content": "ජිනීවා මානව හිමිකම් සමුළුවේදී යුද අපරාධ සම්බන්ධයෙන් ශ්‍රී ලංකාවට එරෙහිව යෝජනාවක් ‍ගෙන එන ලෙස ඉන්දීය කොංග්‍රස් පක්ෂ මන්ත්‍රීවරුන් පිරිසක් අද (22) එරට අග්‍රාමාත්‍ය ආචාර්ය මන්මෝහන් සිං මහතා මහතා හමුවී ඉල්ලීමක් කර තිබේ. අමෙරිකාව බටහිර රටවල් සමග එක්ව මීට පෙර ශ්‍රී ලංකාවට එරෙහිව යෝජනාවක් ගෙන ආ බවත් ඊට ඉන්දියාව ද සහය පළකළ බවත් කොංග්‍රස් පක්ෂ මන්ත්‍රීවරුන් පිරිස ඉන්දීය අග්‍රාමාත්‍යවරයාගේ අවධානයට ලක්කර ඇත. එලෙස ඉන්දීය අග්‍රාමාත්‍යවරයා හමුවී ඇත්තේ එන්.එස්.වී. චිත්තන්, එම්. ක්‍රිෂ්ණස්වාමි, කේ.එස්. ඇලගිරි, ජේ.එම්. හරූන්, එස්.එස්, රාමසුබ්බු, පී. විශ්වනාදන් සහ මැනිකම් තාගොර් යන කොංග්‍රස් පක්ෂ මන්ත්‍රීවරුන් පිරිසකි. ඔවුන් එහිදී අවධාරණය කර ඇත්තේ ශ්‍රී ලංකාවට එරෙහිව පියවරක් ගැනීම සඳහා මෙම අවස්ථාවේදී අමෙරිකාව ප්‍රමුඛ බටහිර රටවල් සමග ඉන්දියාව අත්වැල් බැඳ ගත යුතු බවයි. යුද්ධය හේතුවෙන් පීඩාවට පත්ව ඇති ශ්‍රී ලංකාවේ ද්‍රවිඩ ජනතාවට සාධාරණයක් කළ හැකි ක්‍රමවේදය එය බව ඔවුන් පෙන්වාදී ඇතැයි විදෙස් මාධ්‍ය වාර්තාකරයි. උගත් පාඩම් හා ප්‍රතිසංධාන කොමිසමේ වාර්තාවේ නිර්දේශ ක්‍රියාත්මක කිරීම, අවතැන් ජනතාව නැවත පදිංචි කිරීම ඇතුළු කාරණා ශ්‍රී ලංකා රජය විසින් ප්‍රමාද කරන බව ඉන්දීය කොංග්‍රස් පක්ෂ මන්ත්‍රීවරුන්ගේ අදහස වී තිබේ. එසේම ශ්‍රී ලංකාවේ ද්‍රවිඩ ජනතා‍වගේ සුබසාධන කටයුතු හා සමාන අයිතිවාසිකම් ලබා ගැනීම සඳහා ඉන්දීය රජය අඛණ්ඩව සහය ලබාදිය යුතු බවද අග්‍රමාත්‍ය මන්මෝහන් සිං මහතා සමග පැවැති සාකච්ඡාවේදී ඔවුන් අවධාරණය කර ඇත.", "URL": "https://sinhala.adaderana.lk/news.php?nid=31847", "Category": null, "Parent URL": null}