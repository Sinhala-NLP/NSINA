{"Source": "Adaderana", "Timestamp": "June 20, 2013 09:09 am", "Headline": " පොසොන් උත්සවය වෙනුවෙන් විශේෂ බස් රථ සේවාවක් ", "News Content": "පොසොන් උත්සවය වෙනුවෙන් පැය 24 පුරා ක්‍රියාත්මක විශේෂ බස් රථ සේවාවක් ක්‍රියාත්මක කිරීමට ජාතික ගමනාගමන කොමිෂන් සභාව සැලසුම් කර තිබේ. හෙට (21) දිනයේ සිට ලබන 24 වැනි දින දක්වා මෙම බස් සේවාව ක්‍රියාත්මක කරන බව එම කොමිෂන් සභාව සඳහන් කළේ. අදාළ දිනයන්හි කොළඹ බැස්ටියන් මාවත බස් නැවතුම්පළ ඇතුළු අනෙකුත් පළාත් බස් නැවතුම්පළවල සිට ගමන් ආරම්භ කරන සියළුම අන්තර් පළාත් බස් රථ සාමාන්‍ය ධාවන කාලසටහනට අමතරව මගී අවශ්‍යතා මත සේවා සැපයීම සඳහා යොමු කිරීමට අදාළ අංශ වලට දැනුම් දී තිබේ. විශේෂයෙන්ම අනුරාධපුර , පොළොන්නරුව ඇතුළු සිද්ධස්ථාන ඇති ප්‍රදේශවලට යන බැතිමතුන් සඳහා මෙම විශේෂ ප්‍රවාහන සේවා යෙදවීමට නියමිතව ඇත. පොසොන් විශේෂ බස් රථ සේවා සැපයුම් කාලසීමාවේදී ජාතික ගමනා ගමන කොමිසන් සභාව විසින් තාවකාලික මගී සේවා අවසරපත්‍ර නොමිලේ නිකුත් කිරීමට ද පළාත් ප්‍රවාහන අධිකාරීවරුන්ට උපදෙස් ලබා දී ඇති බව ජාතික ගමනා ගමන කොමිෂන් සභාව සදහන් කළේය.", "URL": "https://sinhala.adaderana.lk/news.php?nid=35083", "Category": null, "Parent URL": null}