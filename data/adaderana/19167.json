{"Source": "Adaderana", "Timestamp": "October 5, 2011 08:11 pm", "Headline": "ගල්ල-මාතරත් මැතිවරණය ක්‍රියාත්මකයි-මැ.කො තීරණය කරයි", "News Content": "ගාල්ල සහ මාතර දිස්ත්‍රීක්කවල නියමිත පළාත් පාලන ආයතන වලට අදාළව එළඹෙන 8 වන දින මැතිවරණය පැවැත්වෙන බව මැතිවරණ මහ ලේකම් කාර්යාලය සඳහන් කරයි. දිස්ත්‍රීක් තේරීම්භාර නිලධාරීන්,පොලිස් ප්‍රධානීන්,දේශපාලන පක්ෂ නියෝජිතයින් සමග අද පස්වරුවේ පැවති සාකච්ඡාවෙන් අනතුරුව එකී ප්‍රදේශවල මැතිවරණ කටයුතු අඛණ්ඩව ඉදිරියට කරගෙන යාමට මැතිවරණ කොමසාරිස්වරයා තීන්දු කර තිබේ. ගාල්ල සහ මාතර දිස්ත්‍රීක්ක වල සිදුවෙමින් පවත්නා නීති විරෝධී මැතිවරණ ප්‍රචාරණ කටයුතු හා පාලනය කළ නොහැකි ප්‍රචාරණ ව්‍යාපාර හේතුවෙන් එකී ප්‍ර‍දේශවල මැතිවරණය පැවැත්වීම පිළිබඳ යළි සලකා බලන බව මැතිවරණ කොමසාරිස් මහින්ද දේශප්‍රිය මහතා අද පෙරවරුවේ ප්‍රකාශ කර තිබිණි. ඒ අනුව ගාල්ල හා මාතර යන මහනගර සභාවල ඡන්ද විමසීම නියමිත දින පවත්වනවා ද නැද්ද යන්න පිළිබඳ විශේෂ සාකච්ඡාවක් අද පස්වරුවේ පැවැත්විණි. දීර්ඝ ලෙස කරුණු සාකච්ඡා කිරීමෙන් අනතුරුව මැතිවරණය නියමිත දින පවත්වන්නට තීරණය කෙරුණු බවත්, අද මධ්‍යම රාත්‍රි‍යෙන් පසු මැතිවරණයට අදාළ සියලු ප්‍රචාරක කටයුතු අවසන් විය යුතු බවත් මැතිවරණ කොමසාරිස්වරයා එහිදී අවධාරණය කර තිබේ.", "URL": "https://sinhala.adaderana.lk/news.php?nid=19167", "Category": null, "Parent URL": null}