{"Source": "Adaderana", "Timestamp": "November 17, 2016 04:50 pm", "Headline": "ගණිකා වෘත්තියට මාලදිවයිනට කතුන් යැවූ ලාංකිකයින් රිමාන්ඩ්", "News Content": "මාලදිවයිනේ ගණිකා වෘත්තීය සඳහා ශ්‍රී ලාංකික කාන්තාවන් යැවීමේ ජාවාරමක නිරතවූ බවට අත්අඩංගුවට ගත් සැකකරුවන් දෙදෙනා රක්ෂිත බන්ධනාගාර ගත කර තිබේ.කඩුවෙල මහේස්ත්‍රාත් අධිකරණයට ඉදිරිපත් කළ ඔවුන් ලබන 21 වන දින දක්වා රක්ෂිත බන්ධනාගාර ගත කිරීමට නියෝග කල බවයි විදේශ සේවා නියුක්ති කාර්යංශය සඳහන් කළේය.ශ්‍රී ලාංකික කාන්තාවන් මාලදිවයිනේ ගණිකා වෘත්තිය සඳහා යෙදවූ බව කියන මොවුන් දෙදෙනා විදේශ සේවා නියුක්ති කාර්යංශයේ වැටලීම් අංශය මාස එකහමාරක පමණ කාලයක් සිදුකළ විශේෂ මෙහෙයුමකින් අනතුරුව පසුගිය 15 වනදා අත්අඩංගුවට ගෙන තිබුණි.ඔවුන් විසින් මේ වන විට මෙරට කාන්තාවන් සියයකට අධික පිරිසක් මාලදිවයිනේ ගණිකා වෘත්තිය සඳහා යොමු කර ඇති බවට සිදුකළ විමර්ශනවලදී අනාවරණය වී ඇති බව විදේශ සේවා නියුක්ති කාර්යංශය සඳහන් කළේය.සංචාරක වීසා මත එරටට යවා ඇති මෙම කාන්තාවන්ට මසකට රුපියල් 150,000කට වැටුපක් ලබාදී ඇති බව ද සඳහන්ය. සැකකරුවන් විසින් බත්තරමුල්ල ප්‍රදේශයේ පවත්වාගෙන ගිය නවාතැන්පළක තිබී ගණිකා වෘත්තීය සඳහා යෙදවූ කාන්තාවන් රැසකගේ ඡායාරූප සහ යැවීමට නියමිත කාන්තාවන් පිරිසකගේ ඡායාරුප හා ගමන් බලපත්‍ර තොගයක් විදේශ සේවා නියුක්ති කාර්යංශ විමර්ශන නිළධාරීන් සොයාගෙන ඇත. මෙම ජාවාරමට සම්බන්ධ බංගලාදේශ ජාතිකයෙකු සම්බන්ධයෙන් ද තොරතුරු අනාවරණය වී ඇති අතර එම සැකකරු අත්අඩංගුවට ගැනීම සඳහා විමර්ශන සිදුකරන බව විදේශ සේවා නියුක්ති කාර්යංශය සඳහන් කළේය.", "URL": "https://sinhala.adaderana.lk/news.php?nid=66121", "Category": null, "Parent URL": null}