{"Source": "Adaderana", "Timestamp": "August 27, 2012 11:59 am", "Headline": "ඇමති රිෂාද්ට ඇප", "News Content": "මන්නාරම මහේස්ත්‍රාත්වරයාට තර්ජනය කිරීමේ සිද්ධිය සම්බන්ධයෙන් චෝදනා ලබා සිටින අමාත්‍ය රිෂාද් බදියුදීන් මහතා මන්නාරම මහේස්ත්‍රාත් අධිකරණයට අද (27) ඉදිරිපත් වු අවස්ථාවේදී රුපියල් ලක්ෂ 5 බැගින් වු ශරීර ඇප 2ක් හා රුපියල් 10,000 මුදල් ඇපයක් මත මුදා හැරීමට නියෝග කර තිබේ. අමාත්‍ය රිෂාද් බදියුදීන් මහතා අධිකරණය හමුවට අද ඉදිරිපත් වු අවස්ථාවේදි විනිසුරු රංග දිසානායක මහතා විසින් මෙම නියෝගය ලබාදී ඇත. එසේම ලබන ඔක්තොබර් 04 වැනිදින අධිකරණය හමුවේ යළි පෙනී සිටින ලෙසට ද විනිසුරුවරයා නියෝග කර තිබේ. මන්නාරම මහේස්ත්‍රාත්වරයාට තර්ජනය කිරිමේ චෝදනාව සම්බන්ධයෙන් අමාත්‍ය රිෂාද් බදියුදීන්ට අගොස්තු මස 27 වැනිදා මන්නාරම මහේස්ත්‍රාත් අධිකරණය හමුවේ පෙනී සිටින ලෙස විනිසුරු ආර්.ඒ.එස් දිසානායක මහතා පසුගිය 13 වැනිදා සිතාසි නිකුත් කළේය. එසේම මන්නාරම මහේස්ත්‍රාත් අධිකරණයට අලාභ හානි කිරීමේ චෝදනාව සම්බන්ධයෙන් අත්අඩංගුවට ගෙන සිටින සැකකරුවන් 22 කුද අධිකරණයට අද ඉදිරිපත් කළ අවස්ථාවේ ඔවුන් තවදුරටත් රිමාන්ඩ් භාරයේ තබන ලෙසට විනිසුරුවරයා නියෝග කර ඇත. මේ අතර අදාළ සිද්ධිය සම්බන්ධයෙන් අභියාචනා අධිකරණය ද අමාත්‍යවරයාට ලබන සැප්තැම්බර් මස 05 වැනිදා අධිකරණය හමුවේ පෙනී සිටින ලෙස නියෝග කර තිබේ.", "URL": "https://sinhala.adaderana.lk/news.php?nid=26923", "Category": null, "Parent URL": null}