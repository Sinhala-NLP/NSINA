{"Source": "Adaderana", "Timestamp": "July 31, 2010 04:12 pm", "Headline": "ලාහෝර් ප්‍රහාරය ගැන පකිස්ථානු ක්‍රිකට් බලධාරීන්ගේ කඹඇදිල්ලක්", "News Content": "පකිස්ථානයේ ලාහෝර් වලදී ශ්‍රී ලංකා ක්‍රිකට් කණ්ඩායමට එල්ල වූ ත්‍රස්ත ප්‍රහාරය සම්බන්ධයෙන් පකිස්ථානු ක්‍රිකට් බලධාරීන් අතර කඹඇදිල්ලක් නිර්මාණය වී ඇති වග විදෙස් මාධ්‍ය උපුටා දක්වයි. ANI පුවත් සේවය සඳහන් කරන අන්දමට මෙම ත්‍රස්ත ප්‍රහාරය සම්බන්ධයෙන් තමන්ට වාර්තාවක් ලබා නොදුන් බව පකිස්ථානු ක්‍රීඩා අමාත්‍යංශය ප්‍රකාශ කර තිබේ. \"මං දන්නා පරිදි ඒ සිදුවීම ගැන සෑහෙන කාලයකට ඉහතදී කෙටි වාර්තාවක් අමාත්‍යංශයට ලබාදුන්නත් එය අපගේ දැන ගැනීම වෙනුවෙන් සැකසූ හුදු ලියවිල්ලක් පමණයි. නමුත් ඉන්පසුව පකිස්ථාන ක්‍රිකට් මණ්ඩලය මෙවැනි වාර්තාවක් ජාත්‍යන්තර ක්‍රිකට් කවුන්සිලයට යැවීමට මේ පිළිබඳ අපගෙන් කිසිම අවසරයක් ඉල්ලා නෑ..\" පකිස්ථානු ක්‍රීඩා අමාත්‍යංශයේ නිලධාරියෙකු සඳහන් කර තිබේ. මෙවැනි වාර්තාවක් ඉදිරිපත් කරනවානම් හා ජාත්‍යන්තර ක්‍රිකට් කවුන්සිලයට එය යවනවානම් නම් අමාත්‍යංශ කිහිපයකින් අවසර ඉල්ලා ගත යුතු වුවත්,පකිස්ථානු ස්වදේශ කටයුතු අමාත්‍යංශය,විදෙස් කටයුතු අමාත්‍යංශය ,ක්‍රීඩා අමාත්‍යංශය ආදී කිසිදු අමාත්‍යංශයකින් එසේ අවස ඉල්ලා නැති බවත් විශේෂයෙන්ම ක්‍රීඩා අමාත්‍යංශයෙන් ඊට නිසි අනුමැතිය ලැබී නොමැති බවත් මෙම අමාත්‍යංශ නිලධාරියා පෙන්වා දී ඇත. එසේ වුවද පකිස්ථාන ක්‍රිකට් මණ්ඩලයේ ප්‍රකාශක නදීම් සර්වාන් කලකට ඉහතදී පකිස්ථානු ක්‍රිකට් මණ්ඩලය රජයේ අවසර බලාපොරොත්තුවෙන් සිටින බවත්,එය නෛතික ලියවිල්ලක් බැවින් ක්‍රීඩා අමාත්‍යංශයේ අවසරය නිසි පරිදි ලබා ගත යුතු බවත් සඳහන් කර තිබිණි. \"ජත්‍යන්තර ක්‍රිකට් ක්‍රීඩාව පකිස්ථානයේ පවත්වා ගැනීමට ක්‍රිකට් මණ්ඩලයේ උනන්දුවක් නැති බව කීවත් එය වැරදියි..පකිස්ථාන ක්‍රිකට් මණ්ඩලය ඒ සම්බන්ධයෙන් ඉතා උනන්දුයි.මෙම ප්‍රහාරය නිසා ජාත්‍යන්තර ක්‍රිකට් තරග පකිස්ථානයේ පවත්වන්නට හැකියාවක් ලැබුණේ නෑ. නෑ.2011 ලෝක කුසලාන තරගාවලිය පැවැත්වීමේ අවස්ථාවත් අපට අහිමි වුණා\" නදීම් සර්වාන් වැඩිදුරටත් පවසා ති‍බුණි. කෙසේ වුවද මේ අයුරින් පකිස්ථානු ක්‍රීඩා අමාත්‍යංශය මෙන්ම ක්‍රිකට් මණ්ඩලය එකිනෙකාට පරස්පර විරෝධී අදහස් ප්‍රකාශ කරමින් ලාහෝර් ප්‍රහාරය සමබන්ධයෙන් සහ පකිස්ථානයේ ජාත්‍යන්තර ක්‍රිකට් අනාගතය පිළිබඳ කරන්නා වූ කඹඇදීමෙන් පකිස්ථානයේ ක්‍රිකට් අනාගතය අර්බුදයකට දමා ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=9944", "Category": null, "Parent URL": null}