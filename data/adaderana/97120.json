{"Source": "Adaderana", "Timestamp": "October 3, 2018 03:58 pm", "Headline": "ඉහළ කොත්මලේ වාන් දොරටු සියල්ල විවෘතයි", "News Content": "මධ්‍යම කඳුකරයේ බටහිර බැවුම් ප්‍රදේශවලට තවදුරටත් ඇඳ හැලෙන අධික වර්ෂාව හේතුවෙන් ඉහළ කොත්මලේ ජලාශයේ වාන් දොරටු සියල්ල විවෘත කර තිබේ. මෙහිදී තත්පරයට ඝන අඩි 200කින් යුත් ජල ධාරිතාවක් පිටවන බව අප වාර්තාකරු සඳහන් කළේය. ජලාශයේ වාන් දොරටු විවෘත කිරිමත් සමඟ කොත්මලා ඔයේ ජල මට්ටම ඉහල ගොස් ඇති නිසා ජලාශ වේල්ලට පහලින් කොත්මලාඔයේ දෙපස පදිංචිකරුවන් සැලකිලිමත්ව සිටින ලෙස විදුලි බලාගාර ඉන්ජිනේරුවන් ඉල්ලා සිටියි. මේ අතර, ශ්‍රී ලංකාව ආසන්න පහළ වායුගෝලයේ පවතින කැලඹිලි ස්වභාවය හේතුවෙන් දිවයිනේ පවතින වැසි තත්ත්වය ඉදිරි දින කිහිපයේ දී තවදුරටත් පවතිනු ඇති බව කාලගුණ විද්‍යා දෙපාර්තමේන්තුව පවසයි. දිවයින පුරා බොහෝ ප්‍රදේශවල සවස 2 න් පසුව වැසි හෝ ගිඟුරුම් සහිත වැසි ඇති වෙන බව ද කාලගුණවිද්‍යා දෙපාර්තමේන්තුව සඳහන් කරයි. වයඹ, උතුරු මැද, මධ්‍යම සහ සබරගමුව පළාත්වල ඇතැම් ස්ථානවලට මිලිමීටර් 150 ක පමණ ඉතා තද වැසි ඇති විය හැකි අතර, දිවයිනේ සෙසු ප්‍රදේශවල තැනින් තැන උදෑසන කාලයේ දීත් වැසි ඇති විය හැකි බව ද කාලගුණවිද්‍යා දෙපාර්තමේන්තුව සඳහන් කරයි. බස්නාහිර, සබරගමුව සහ මධ්‍යම පළාත්වල සමහර ප්‍රදේශවල මීදුම සහිත තත්ත්වයක් ඇති විය හැකි බව ද සඳහන් වෙයි.", "URL": "https://sinhala.adaderana.lk/news.php?nid=97120", "Category": null, "Parent URL": null}