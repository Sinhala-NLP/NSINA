{"Source": "Adaderana", "Timestamp": "October 31, 2011 08:23 am", "Headline": "ලෝක ජනගහණය බිලියන 7 සම්පුර්ණ කරයි", "News Content": "ලෝක ජනගහණය බිලියන 7 සම්පුර්ණ වීම අද(31) සිදුවෙයි. ඒ අනුව එය සංකේතවත් කරමින් ඊයේ මධ්‍යම රාත්‍රී 12 පසු වී පළමු තත්ත්පරය තුළ මෙලොව එළිය දුටු පළමු දරුවා 7 වන බිලියනයේ දරුවා ලෙස සැලකෙයි. ලොව රටවල් රැසක් 7 වන බිලියනයේ දරුවා පිළිගැනීම සඳහා වැඩසටහන් රැසක් සංවිධානය කර ඇති බව වාර්තා වේ. සෑම රටකම ප්‍රධාන මාතෘ හා ළමා රෝහලේ ‍උපදින 7වන බිලියනයේ දරුවාට විශේෂ ත්‍යාගයක් පිරිනැමීමට එක්සත් ජාතීන්ගේ ජනගහණ අරමුදල කටයුතු යොදා තිබේ. ඒ අනුව කාසල් වීදීය මාතෘ ළමා රෝහලේ ඊයේ මධ්‍යම රාත්‍රී 12 පසු වී පළමුව ඉපදුනු දරුවාට එම ත්‍යාගය හිමි වනු ඇත. ඊයේ මධ්‍යම රාත්‍රී 12 පසු වී තත්පර 1ට දරුවන් දෙදෙනෙකු මෙලොව එළිය දුටු බව අද දෙරණ කළ විමසීමක දී කාසල් වීදීයේ මාතෘ ළමා රෝහලේ ප්‍රකාශිකාවක සදහන් කළාය. 7වන බිලියනයේ දරුවා පිළිගැනීමේ විශේෂ උත්සවයක් අද උදෑසන 9 .30ට කාසල් වීදීය මාතෘ ළමා රෝහලේ දී පැවැත්වීමට නියමිතය. වර්තමාන ලෝක ජනගහන වර්ධන වේගයට අනුව වසර 2100 දී ලෝක ජනගහණය බිලියන 10ක් වන බවට ගණන් බලා ඇත.", "URL": "https://sinhala.adaderana.lk/news.php?nid=19684", "Category": null, "Parent URL": null}