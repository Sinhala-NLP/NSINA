{"Source": "Adaderana", "Timestamp": "January 17, 2014 09:15 am", "Headline": "විදේශ කටයුතු අමාත්‍යංශයට නව ලේකම්වරියක් ", "News Content": "ක්ෂේනුකා සෙනවිරත්න මහත්මිය විදේශ කටයුතු අමාත්‍යංශයේ ලේකම් ධූරය සඳහා තේරී පත්වී තිබේ. ඊයේ(16) දිනයේ සිට ක්‍රියාත්මක වන පරිදි ඇය මෙම තනතුරට පත්කර ඇති බව සඳහන් වෙයි. මෙතෙක් කාලයක් විදේශ කටයුතු අමාත්‍යංශයේ ලේකම්වරයා ලෙස කටයුතු කළ කරුණාතිලක අමුණුගම මහතා විශ්‍රාම යාමෙන් පසුව පුරප්පාඩු වු තනතුර සඳහා ක්ෂේනුකා සෙනෙවිරත්න මහත්මිය පත් කර තිබේ. මෙරට විදේශ කටයුතු අමාත්‍යංශය ලේකම් ධූරයක් කාන්තාවක විසින් හොබවන ප්‍රථම අවස්ථාව මෙය බව සඳහන් වෙයි. පරිපාලන ක්ෂේත්‍රයේ අත්දැකීම් බහුල නිලධාරිණියක් ලෙස සැලකෙන ක්ෂේනුකා සෙනෙවිරත්න මහත්මිය මීට පෙර විදේශ කටයුතු අමාත්‍යංශයේ අතිරේක ලේකම්වරිය ලෙස කටයුතු කළේය.", "URL": "https://sinhala.adaderana.lk/news.php?nid=40408", "Category": null, "Parent URL": null}