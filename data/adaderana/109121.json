{"Source": "Adaderana", "Timestamp": "May 2, 2019 04:36 pm", "Headline": "දේශගුණික විපර්යාසවලට එරෙහිව බ්‍රිතාන්‍ය වැසියන් දැවැන්ත විරෝධතාවක", "News Content": "දේශගුණික විපර්යාසවලට එරෙහිව බ්‍රිතාන්‍යයේ ලන්ඩන් නුවර වැසියන් දැවැන්ත විරෝධතා ව්‍යාපාරයක් ක්‍රියාත්මක කළේය. මෑත ඉතිහාසයේ එරටින් වාර්තා වූ විශාලතම මහජන ව්‍යාපාරය එය බව විදෙස් වාර්තා සඳහන් කළේය. දින 11ක පමණ කාලයක් අඛණ්ඩව පැවති විරෝධතා ව්‍යාපාරය හේතුවෙන් ලන්ඩනයේ ස්ථාන රැසක දෛනික කටයුතු වලට බාධා මතුව තිබුණි. අදාළ විරෝධතාව සංවිධාන කර තිබුණේ එක්ස්ටින්ක්ෂන් රෙබෙලියන් නම් කණ්ඩායමක් විසිනි. 2025 වර්ෂය වන විට හරිතාගාර වායු විමෝචනය ශූන්‍ය කිරීමට අවශ්‍ය ක්‍රියාමාර්ග ගන්නා ලෙස විරෝධතාකරුවන් එහිදී ඉල්ලා සිටියේය. මේ අතර විරෝධතාකරුවන් සහ බ්‍රිතාන්‍යයේ පරිසර ඇමති මයිකග් ගෝව් අතර සාකච්ඡාවක්ද පැවැත්වුණි. එම සාකච්ඡාවෙන් අනතුරුව සංකේතාත්මක දේශගුණික විපර්යාස හදිසි තත්ත්වයක් ප්‍රකාශයට පත්කර ඇති බව සඳහන්ය. මේ සම්බන්ධයෙන් පාර්ලිමේන්තුව වෙත අදහස් දක්වමින් විපක්ෂ නායක ජෙරමි කෝබින් සඳහන් කළේ ඉදිරි පරපුර වෙනුවෙන් පරිසරය රැකගැනීම සඳහා හදිසි සහ වේගවත් ක්‍රියාමාර්ගයක් ගත යුතුව බවතින බවයි.", "URL": "https://sinhala.adaderana.lk/news.php?nid=109121", "Category": null, "Parent URL": null}