{"Source": "Adaderana", "Timestamp": "June 25, 2013 02:32 pm", "Headline": "මිහිඳු මහපෙරහැර හේතුවෙන් විශේෂ රථ වාහන සැලැස්මක් ", "News Content": "හක්මන නගරය කේන්ද්‍ර කරගනිමින් අද(25) දින පැවැත්වීමට නියමිත මිහිඳු මහපෙරහැර වීදි සංචාරය කිරීම හේතුවෙන් විශේෂ රථ වාහන සැලැස්මක් ක්‍රියාත්මක කර තිබේ. අද පස්වරු හයේ සිට මධ්‍යම රාත්‍රිය දක්වා පෙරහැර වීදි සංචාරය කිරීමට නියමිත බව පොලීසිය සඳහන් කරයි. ඒ අනුව මාතර සිට හක්මන හරහා වළස්මුල්ල මිද්දෙණිය දෙසට ගමන් කරන වාහන කොංගල ගාමන්ට් හංදියෙන් සහ නරවැල්පිට හංදියෙන් හරවා කන්දගොඩ හරහා දෙනගම පුංචිකණ්ඩිය දෙසින් නැවත වළස්මුල්ල මිද්දෙණිය මාර්ගයට පැමිණිය හැකි බව පොලීසිය පවසයි. මිද්දෙණිය දෙස සිට හක්මන නගරය හරහා මාතර දෙසට ගමන් කරන වාහන දෙනගම හංදියෙන් හරවා මුලටියන මාර්ගය ඔස්සේ මාතර දෙසට ගමන් කළ හැකි අතර මාතර දෙස සිට බෙලිඅත්ත දෙසට හක්මන හරහා ගමන් කරන වාහන ගැටමාන්න හංදියෙන් හරවා හෙට්ටියාවල දෙසින් බෙලිඅත්ත දෙසට ගමන් කළ හැකි බව පොලීසිය සඳහන් කරයි. ඊට අමතරව බෙලිඅත්ත දෙස සිට හක්මන හරහා මාතර දෙසට ගමන් කරන වාහන ගංගොඩගම හංදියෙන් හරවා කුඹල්ගොඩ හරහා මාතර දෙසට ගමන් කළ හැකි බව සඳහන් වෙයි. ඒ අනුව පෙරහැර පැවැත්වෙන කාලසීමාව තුළ ඇති විය හැකි වාහන තදබදය හේතුවෙන් මෙම විකල්ප මාර්ග භාවිත කරන ලෙස පොලීසිය මහජනතාවට දැනුම් දෙයි.", "URL": "https://sinhala.adaderana.lk/news.php?nid=35240", "Category": null, "Parent URL": null}