{"Source": "Adaderana", "Timestamp": "July 13, 2015 06:01 pm", "Headline": "ඩලස්ට මරණ තර්ජනලු!", "News Content": "හිටපු පාර්ලිමේන්තු මන්ත්‍රී ඩලස් අලහප්පෙරුම මහතාට මරණ තර්ජන කිරීමේ සිද්ධියක් සම්බන්ධයෙන් මාතර පොලිසියට පැමිණිල්ලක් ලැබී තිබේ.අද පෙරවරුවේ නාමයෝජනා භාරදී දිස්ත්‍රික් ලේකම් කාර්යාලයෙන් පිටව යන අවස්ථාවේ වැලිගම ප්‍රාදේශිය සභාවේ හිටපු සභාපතිවරයා විසින් එම මරණිය තර්ජනය සිදු කර ඇති බව වාර්තා වේ.සිද්ධිය සම්බන්ධයෙන් මාතර පොලිසිය විමර්ශන ආරම්භ කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා පැවසීය.මේ අතර මෙවර මහ මැතිවරණය සඳහා ඉදිරිපත් වන අපේක්ෂකයෙකුගේ ඡායාරූප ප්‍රදර්ශනය කළ වාහනයක් සමග පුද්ගලයෙකු ගාල්ල දිස්ත්‍රික් ලේකම් කාර්යාලය ඉදිරිපිටදී අත්අඩංගුවට ගෙන ඇත. අද පෙරවරුවේ නාමයෝජනා භාරදීමට දිස්ත්‍රික් ලේකම් කාර්යාලයට පැමිණි අපේක්ෂකයෙකුගේ ආධාරකරුවෙකු මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.නාමයෝජනා භාරදීම සඳහා කිසියම් අපේක්ෂකයෙකු පැමිණෙන වාහනයක හැර සෙසු වාහනවල මැතිවරණ ප්‍රචාරක දැන්වීම් හා ඡායාරූප පළ කිරීම නීතියෙන් තහනම් කර ඇත.ඒ අනුව අත්අඩංගුවට ගත් සැකකරු අද ගාල්ල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර ගාල්ල පොලිසිය වැඩිදුර විමර්ශන සිදුකරයි.මේ අතර අද දිනය තුළ සමස්තයක් ලෙස සාමකාමීව නාමයෝජනා භාරදීමේ කටයුතු සිදු වූ බව මැතිවරණ නිරික්ෂණ සංවිධාන පැවසීය.කෙසේ වෙතත් මැතිවරණ නීති උල්ලංඝණය කර ඇති පුද්ගලයින්ට එරෙහිව ඉදිරියේදී නීතිමය ක්‍රියාමාර්ග ගන්නා බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=52615", "Category": null, "Parent URL": null}