{"Source": "Adaderana", "Timestamp": "December 25, 2017 03:12 pm", "Headline": " රියදුරා නැතුව බස් එක ගිහින්-වාහන 5කට හානි", "News Content": "වවුනියාව - කොළඹ අතර ධාවනය වන සුඛෝපභෝගී බස් රථයක් 24 දා රාත්‍රී වවුනියාවේදී රියදුරා නොමැතිව ධාවනය වීම හේතුවෙන් මෝටර් රථයකට හා යතුරු පැදි හතරකට අලාභ හානි සිදුව තිබේ. කොළඹ සිට මෙම බස් රථය වවුනියාවට පැමිණීමෙන් පසුව රියදුරා බස් රථය මාර්ගයේ පසෙක නවතා එන්ජිම ක්‍රියා විරහිත නොකොට අසල වූ බැංකුවක ස්ව‍යංකීය යන්ත්‍රයකින් මුදල් ලබා ගැනීමට ගොස් තිබේ. ඒ අතර තුර බස් රථය ඉදිරියට ධාවනය වී මීටර් 70 ක් පමණ දුරක් ගොස් ඇති අතර එසේ ගමන් ගත් අවස්ථාවේදී බස් රථය මෝටර් රථයක හා යතුරු පැදි හතරක ගැටී ඇති බව වාර්තා වෙයි. මෙම ගැටීම හේතුවෙන් එම වාහන පහටම අලාභ හානි සිදුව තිබේ. රියදුරෙකු නොමැතිව බස් රථයක් ධාවනය වන බව දුටු ත්‍රී රෝද රථ රියදුරෙකු බස් රථයේ දොර විවෘත කොට ඊට ඇතුළුවී බස් රථය නතර කරගෙන තිබේ. මේ නිසා විශාල අනතුරක් වැලකී ගොස් ඇති අතර මේ සියලු සිදුවීම් අවසන් වන තුරුම බස් රථයේ රියදුරා ඒ ගැන කිසිවක් දැනගෙන නොසිටීම විශේෂ සිද්ධියකි. වවුනියාව පොලීසියේ රථවාහන අංශයේ නිලධාරීන් පැමිණ සිද්ධිය පිළිබඳව පරීක්ෂණ ආරම්භ කොට තිබේ.", "URL": "https://sinhala.adaderana.lk/news.php?nid=82068", "Category": null, "Parent URL": null}