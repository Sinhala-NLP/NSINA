{"Source": "Adaderana", "Timestamp": "March 15, 2011 09:59 am", "Headline": "කොටවෙහෙර කැණීම් වලින් පෞරාණික භාණ්ඩ රැසක් හමුවෙයි ", "News Content": "කෑගල්ල දිස්ත්‍රික්කයේ රඹුක්කන, කොටවෙහෙර දාගැබේ කැණීම් කටයුතුවලින් ඉතා පෞරාණික භාණ්ඩ රැසක් හමුවී ඇති බව පුරාවිද්‍යා දෙපාර්තමේන්තුව පවසයි. සොයාගත් භාණ්ඩ පිළිබඳ පරීක්ෂණ කටයුතු තවදුරටත් සිදුකරන බව පුරාවිද්‍යා අධ්‍යක්ෂ ජනරාල් ආචාර්ය සෙනරත් දිසානායක මහතා ප්‍රකාශ කළේය. ගලින් කළ කරඬු ගණනාවක් සහ ලෝකඩ කරඬුවක් හමුවූ බව ඒ පිළිබඳව අද දෙරණට අදහස් දැක්වූ ආචාර්ය සෙනරත් දිසානායක මහතා කියා සිටියේය. එම ලෝකඩ කරඬුවෙහි විශේෂත්වය වන්නේ එය පබළු අමුණන ලද සේද රෙදි කඩකින් වසා තිබීම බව ඔහු පෙන්වාදුන්නේය. මෙම සේද රෙදිකඩ ශ්‍රී ලංකාවට පැමිණි ඕස්ට්‍රේලියානු ජාතික කැමරන් මහත්මිය විසින් පරීක්ෂා කළ බවත්, එහි වාර්තාව දෙපාර්තමේන්තුව වෙත ලැබුණ බවත් එම සො‍යා‍ගත් සේද රෙදිකඩ පිළිබඳව වැඩිදුරටත් අදහස් දක්වන සෙනරත් දිසානායක මහතා සඳහන් කළේය. මෙම රෙදිකඩ ක්‍රිස්තු පූර්ව 02 වන සියවසට අයත් බවත්, එය සේද රෙද්දෙන් කරවූවක් බවත් එම වාර්තාවේ පැහැදිලිව සඳහන් බව ඔහු පෙන්වාදුන්නේය. එය දැනට මෙරටින් ලැබී තිබෙන පැරණිම රෙදි කඩ බව හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14849", "Category": null, "Parent URL": null}