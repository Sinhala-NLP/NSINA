{"Source": "Adaderana", "Timestamp": "September 16, 2018 09:05 am", "Headline": "ධීවරයින්ගේ දැවැන්ත විරෝධයක්- මාස 2න් මහජන දිනය තියලත් නෑ", "News Content": "ඉන්ධන මිල වැඩි කිරීමට එරෙහිව රට පුරා එකම දිනයකදී දැවැන්ත විරෝධතා ව්‍යාපාරයක් පැවැත්වීමට කටයුතු කරන බව සමස්ථ ලංකා බහු දින යාත්‍රා හිමියන්ගේ සංගමය පවසයි. ඊයේ (15) සවස මාරවිලදී පැවති මාධ්‍ය හමුවකදී බහුදින යාත්‍රා හිමියන්ගේ සංගමයේ නියෝජිතයින් මේ බව කියා සිටියේය. මෙහිදී අදහස් දැක්වූ සමස්ථ ලංකා බහු දින යාත්‍රා හිමියන්ගේ සංගමයේ සභාපති සුජිත් සමන්ත මහතා පැවසුවේ ඉන්ධන මිළ වැඩි කිරීම නිසා ධීවරයා පත්ව සිටින තත්ත්වය සම්බන්ධයෙන් පාලකයින් දැණුවත් කිරීම්,සාකච්ඡා කිරිම් සහ උද්ඝෝෂණ පැවැත්වුවද ඒ කිසිදු පුද්ගලයෙක් මෙතෙක් ඒ සම්බන්ධයෙන් කිසිදු පිළිතුරක් ලබා දී නොමැති බවයි. ධීවර ඇමතිවරයා හමුවී අවස්ථා කීපයකදීම මේ සම්බන්ධයෙන් සාකච්ඡා කලත් ඒ සෑම අවස්ථාවකදීම ධීවර අමාත්‍යවරයා මුදල් ඇමතිවරයාට මේ සම්බන්ධයෙන් කටයුතු කරන බව පවසමින් කිසිදු විසදුමක් ලබා නොදෙන බවත් මාස 02 පමණ කාලයකින් අමාත්‍යවරයා විසින් මහජන දිනය පවත්වා නොමැති බවටද ධිවරයින් එහිදි චෝදනා කර ඇත. යුරෝපා තහනම ඉවත් වීමත් සමඟ බහුදින යාත්‍රාකරුවන් විසින් ගැඹුරු මුහුදෙන් අල්ලා ගෙන එන මසුන් අපනයනය කිරිම පසුගිය කාලයේ 44% කින් වැඩි වී තිබුණ බවත් මේ වන විට එම තත්ත්වය මුළුමනින්ම කඩා වැටි ඇති ඔවුන් ප්‍රකාශ කළේය. මෙම තත්ත්වය හෙතුවෙන් බහුදින ධීවරයාට මුහුදු යාමට නොහැකිව නිවෙස්වලට වී සිටින බවත් ඔවුන් වැඩිදුරටත් පැවසීය. (ඡායා රූප-ජුඩ් සමන්ත)", "URL": "https://sinhala.adaderana.lk/news.php?nid=96155", "Category": null, "Parent URL": null}