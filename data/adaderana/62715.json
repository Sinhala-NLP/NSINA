{"Source": "Adaderana", "Timestamp": "August 3, 2016 11:45 am", "Headline": "ගේට්ටු ක්‍රියාකරුවන් දුම්රිය ගමනත් වළකයි", "News Content": "අනාරක්ෂිත දුම්රිය හරස් මාර්ග ගේට්ටු ක්‍රියාකාරුවන්ගේ විරෝධතාවක් හේතුවෙන් උතුරු දුම්රිය මාර්ගයේ දුම්රිය ධාවනයට බාධා එල්ල වී තිබේ.දුම්රිය ප්‍රධාන පාලක මැදිරිය සඳහන් කළේ මැදවච්චිය දුම්රිය ස්ථානය අසලින් දුම්රිය මාර්ගය අවහිර කරමින් ඔවුන් විරෝධතාවයේ නිරත වන බවයි.මේ හේතුවෙන් කොළඹ සිට යාපනය බලා ධාවනය වු දුම්රිය මැදවච්චිය දුම්රිය ස්ථානයේ නතර කර ඇති අතර යාපනයේ සිට කොළඹ බලා ධාවනය වු “දැයට කිරුළ“ දුම්රිය මැදවච්චිය දුම්රිය ස්ථානය ආසන්නයේ නතර කර ඇති බව සඳහන්ය.ඒ අනුව දුම්රිය ගමනාගමන කටයුතුවලට බාධා වන ආකාරයෙන් ක්‍රියාත්මක කර ඇති මෙම විරෝධතාව සම්බන්ධයෙන් ප්‍රදේශය භාර නියෝජ්‍ය පොලිස්පතිවරයා දැනුවත් කිරීමට දුම්රිය දෙපාර්තමේන්තුව පියවර ගෙන ඇත.වැටුප් ගැටලුවක් මුල්කරගනිමින් දිවයිනපුරා අනාරක්ෂිත දුම්රිය හරස් මාර්ග ගේට්ටු ක්‍රියාකරුවන් පසුගිය ඉරිදා සිට වැඩ වර්ජනයක් ආරම්භ කර ඇති අතර ඊට සමගාමීව මෙම විරෝධතාව ක්‍රියාත්මක කර ඇති බව සඳහන්ය.", "URL": "https://sinhala.adaderana.lk/news.php?nid=62715", "Category": null, "Parent URL": null}