{"Source": "Adaderana", "Timestamp": "August 21, 2014 03:57 pm", "Headline": "පොලිස් ලොක්කා වන්දනාවේ යද්දී ගෙට විද්ද ‍හොරා  මාට්ටු", "News Content": "සාම සාධක හමුදාවේ සේවය කරන ජ්‍යෙෂ්ඨ පොලිස් අධිකාරීවරයෙකුට අයත් නිවසක් බිඳ එම නිවසේ තිබුණු දේශීය සහ විදේශීය මුදල් ඇතුළු රුපියල් ලක්ෂ 20 ක් පමණ වටිනා දේපළ සොරකම් කළ බව කියන සැකකරුවෙකු මුන්දලම පොලීසිය විසින් අත්අඩංගුවට ගෙන තිබේ. සැකකරු විසින් බිඳඇත්තේ සාම සාධක හමුදාවේ සේවය කරන ජ්‍යෙෂ්ඨ පොලිස් අධිකාරී ඒ.ධනපාල මහතාට අයත් වාද්දූවේ පිහිටි නිවස බව පොලීසිය කියයි. සැකකරු පල්ලම පොලිස් වසමේ අගුණවිල ප්‍රදේශයේ කුලී නිවසක පදිංචිව සිට ඇත. සැකකරු අත්අඩංගුවට ගත් නිවසේ පදිංචි වී සිට ඇත්තේ බස් රථ වල සිංදු කියන තරුණයින් පිරිසකි. සැකකරුද එම තරුණයින් සමග බස් රථවල සිංදු කියා ඇති බව පොලීසිය කියයි. ඒ අතර සැකකරු වාද්දූවේ පිහිටි ජ්‍යෙෂ්ඨ පොලිස් අධිකාරීවරයාගේ නිවස බිඳ එහි තිබුණු දේපළ සොරකම් කර ඇත. ඒ මීට මාස 04 කට පමණ පෙරදීය. සාම සාධක හමුදාවේ සේවය කරන අතර තුර නිවාඩුවට නිවසට පැමිණ ඇති ජ්‍යෙෂ්ඨ පොලිස් අධිකාරීවරයා තම ඥාතීන් සමග වන්දනාවේ ගොස් සිටියදී මෙම සෙරකම සිදුවී ඇත. එහිදී සොරකම් කරන ලද දුරකථනයක් භාවිතා කිරීම සම්බන්ධයෙන් තාක්ෂණික සහාය ලබා ගෙන සැකකරු පදිංචිවී සිටින නිවස තහවුරු කර ගැනීමට පුත්තලම විශේෂ කාර්යංශයේ බුද්ධි නිලධාරීන් සමත්වී තිබේ. ඉන් අනතුරුව මුන්දලම පොලීසියේ නිලධාරීන් විසින් සැකකරු අත්අඩංගුවට ගෙන ඔහු සතුව තිබූ සොරකම් කරන ලද දේපළද සොයා ගෙන ඇත. සැකකරු සහ ඔහු සතුව තිබී පොලිස් බාරයට ගෙන ඇති දේපළ වැඩිදුර විමර්ශන කටයුතු සඳහා වාද්දූව පොලීසියට බාර දී තිබේ. මුන්දලම පොලීසියේ උප පොලිස් පරීක්ෂක සරත් මහතා ඇතුළු නිලධාරීන් විසින් සැකකරු අත්අඩංගුවට ගැනීම සිදු කර තිබුණි.", "URL": "https://sinhala.adaderana.lk/news.php?nid=45506", "Category": null, "Parent URL": null}