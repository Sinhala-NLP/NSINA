{"Source": "Adaderana", "Timestamp": "November 28, 2016 11:47 am", "Headline": " ගාලු කතිකාව සාගරික සම්මන්ත්‍රණය අදයි", "News Content": "ගාලු කතිකාව අන්තර්ජාතික සාගරික සම්මන්ත්‍රණය අද(28) කොළඹදී ආරම්භ වෙයි.ආරක්ෂක අමාත්‍යංශය හා ශ්‍රී ලංකා නාවික හමුදාව එක්ව අඛණ්ඩව 07 වන වරටත් සංවිධානය කරනු ලබන මෙම සමුළුව හෙට දිනයේදී ද පැවැත්වීමට නියමිතය.“උපායමාර්ගික සාගරික සම්බන්ධතා වර්ධනය කර ගැනීම “ මෙවර සමුළුවේ තේමාව වෙයි.මෙම සමුළුව සඳහා රටවල් 42ක සහ ජාත්‍යන්තර සංවිධාන 12ක දෙස් විදෙස් නියෝජිතයින් හා සමුද්‍රීය ආරක්ෂක විද්වතුන් රැසක් සහභාගීවීමට නියමිතය.මීට අමතරව විදේශ නාවික හා ආරක්ෂක සේනා ප්‍රධානීන් 07 දෙනෙකු ඇතුළු විදෙස් නියෝජිතයින් 120 දෙනෙකුට වැඩි පිරිසක් ද මෙවර සමුළුවට සහභාගී වනු ඇත.මෙහිදී කලාපීය ආරක්ෂාව, මෙරට ආර්ථික පැවැත්ම සහ ලෝක සාමය සඳහා ඇති උපයෝගීතාව, ද්වීපාර්ශික මෙන්ම බහු පාර්ශවික සබඳතා ශක්තිමත් කර ගැනීම ඇතුළු කරුණු රැසක් සාකච්ඡා කර ගැනීමට ද නියමිතය.මේ අතර මෙම සමුළුවට සහභාගීවීම සඳහා දිවයිනට පැමිණ සිටින ඉන්දීය නාවික හමුදා ප්‍රධානී අද්මිරාල් සුනිල් ලම්බා මහතා අද දිනයේ ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා මුණගැසී ද්වීපාර්ශවික සාකච්ඡා සිදු කිරීමට ද නියමිතව තිබේ.ඉන්දිය නාවික හමුදා ප්‍රධානීයා දින 05ක කාලයක් මෙරට රැදී සිටිමට නියමිත අතර එහිදී ඔහු ආරක්ෂක මාණ්ඩලික ප්‍රධානීයා මෙන්ම ත්‍රිවිද හමුදාපතිවරුවන් මුණගැසී සාකච්ඡා කිරිමට නියමිත බවයි ඉන්දිය මාධ්‍ය වාර්තා කළේ.", "URL": "https://sinhala.adaderana.lk/news.php?nid=66488", "Category": null, "Parent URL": null}