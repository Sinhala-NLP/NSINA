{"Source": "Adaderana", "Timestamp": "November 18, 2010 03:35 pm", "Headline": "ශ්‍රී ලංකාව තුළ ඉදිවූ විශාලම සුදු අලියා හම්බන්තොට වරායයි", "News Content": "හම්බන්තොට වරාය සම්පූර්ණයෙන්ම ප්‍රෝඩාවක් බව එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා පවසයි. හම්බන්තොට වරාය ජාත්‍යන්තර වරායක් නොව සම්පූර්ණයෙන්ම මුසාවක් බවත්, එය මෙතෙක් ශ්‍රී ලංකාව තුළ ඉදිවූ විශාලම සුදු අලියා බවත් ඔහු පෙන්වාදෙයි. අද(18) පැවති මාධ්‍ය හමුවකදී අදහස් දක්වමින් ඒ මහතා මේ බව සඳහන් කළේය. ජෙට් ලයිනර් නෞකාව හම්බන්තොට නෞකාව පැමිණීමට පෙර එහි තමන් ද සංචාරයක නිරත වූ බව ද, එම නෞකාව විවිධ උත්සව අවස්ථා වෙනුවෙන් යොදා ගන්නා බව ද මංගල සමරවීර මහතා සඳහන් කරයි. ජාත්‍යන්තර නැව් ගෙන්වීම සඳහා අවශ්‍ය වන ජාත්‍යන්තර රක්ෂණ ආයතන වල සහතිකය හම්බත්තොට වරාය සතුවන්නේදැයි හෙතෙම රජයෙන් විමසා සිටියි. මෙම වරාය හම්බන්තොට ජනතාවට හෝ යහපතක් ඇතිකරන වරායක් නොවන බවට ද පාර්ලිමේන්තු මන්ත්‍රීවරයා චෝදනා කරයි. ජාත්‍යන්තර වරායක් පිහිටුවීමට අවශ්‍ය යටිතල පහසුකම් තවමත් මේ රට සතුනොවන බව ද ඔහු පෙන්වාදෙයි.", "URL": "https://sinhala.adaderana.lk/news.php?nid=12240", "Category": null, "Parent URL": null}