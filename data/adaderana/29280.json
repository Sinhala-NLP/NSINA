{"Source": "Adaderana", "Timestamp": "November 18, 2012 08:58 am", "Headline": "ජනපතිට සුබ උපන් දිනයක්", "News Content": "ජනාධිපති මහින්ද රාජපක්ෂ මහතාගේ අද (18) සිය 67 වැනි ජන්ම දිනය සමරයි. ඒ නිමිත්තෙන් දිවයින පුරා විශේෂ ආගමික සහ සමාජයීය වැඩසටහන් රැසක් සංවිධානය කර ඇති බව ජනාධිපති මාධ්‍ය අංශය සඳහන් කළේය. ජනාධිපති දෙවන පදවි ප්‍රාප්තියේ දෙවන වසර සැමරීම යෙදී ඇත්තේ හෙට දිනටයි.. මෙරට 5 වැනි විධායක ජනාධිපතිවරයා ලෙස 2005 වසරේ බලයට පත්වු මහින්ද රාජපක්ෂ මහතා අඛණ්ඩව දෙවන වරටත් 2010 වසරේ ජනවාරි මස 26 වැනිදා පැවැති මැතිවරණයෙන් ජනාධිපතිවරයා ලෙස යළිත් බලයට පත්විය. දිවංගත ඩී.ඒ.රාජපක්ෂ මහතාගේ ගමන්මග යමින් වයස අවුරුදු 23 දී පාර්ලිමේන්තුව නියෝජනය කළ මහින්ද රාජපක්ෂ මහතා එවකට සමගි පෙරමුණු රජයේ ළාබාලතම මන්ත්‍රීවරයාය. 1968 දී ශ්‍රී ලංකා නිදහස් පක්ෂයේ බෙලිඅත්ත ආසන සංවිධායකවරයා ලෙස පත් වු ඔහු මන්ත්‍රීවරයෙකු, අමාත්‍යවරයෙකු සහ අග්‍රාමාත්‍යවරයෙකු ලෙස ද කටයුතු කරන ලදී. විපක්ෂ නායකවරයෙකු වශයෙන් කටයුතු කළ කාලයේ දී මානව හිමිකම් සම්බන්ධයෙන් සක්‍රීය මෙහෙවරක් ඉටුකළ ඔහු ශ්‍රී ලංකා නිදහස් පක්ෂය වෙනුවෙන් කැපවී ක්‍රියාකළ අයෙකු ලෙස ද සැලකෙයි. මහින්ද රාජපක්ෂ මහතා තම දේශපාලන දිවිය තුළ දී දේශපාලනඥයෙකු ලෙස පක්ෂ විපක්ෂ බහුතරයකගේ සිත් දිනාගත් නායකයෙකි. දශක 3ක් පුරා පැවැති ත්‍රස්තවාදයෙන් රට මුදාගැනීමේ ගෞරවය හිමිවන්නේ ද මහින්ද රාජපක්ෂ මහතාටය.", "URL": "https://sinhala.adaderana.lk/news.php?nid=29280", "Category": null, "Parent URL": null}