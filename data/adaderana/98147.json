{"Source": "Adaderana", "Timestamp": "October 24, 2018 02:27 pm", "Headline": "නාවික හමුදා ලුතිනන් කමාන්ඩර්වරයෙක් රිමාන්ඩ්", "News Content": "2009 වසරේදී කොළඹ මහ නගර සභාවේ සේවකයින් දෙදෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් නාවික හමුදාවේ ලුතිනන් කමාන්ඩර් සම්පත් දයානන්ද අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. ඊයේ(23) රාත්‍රීයේදී මොහු අත්අඩංගුවට ගෙන ඇති බව වාර්තා වෙයි. 2009 වසරේ ජනවාරි මස 11 වන දින මෙම සේවකයින් දෙදෙනා වෑන් රථයකින් ගමන් කරමින් සිටියදී අදාළ වෑන් රථය සමඟ මරදාන සහ කොටහේන යන ප්‍රදේශ අතරතුරදී පැහැර ගැනීමට ලක්ව තිබුණි. ඒ අනුව මේ සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කළ අතර මීට අදාලව අත්අඩංගුවට ගත් තවත් නාවික හමුදා නිලධාරියෙකුගෙන් ලද තොරතුරු මත ලුතිනන් කමාන්ඩර් සම්පත් දයානන්ද අත්අඩංගුවට ගෙන ඇති බව වාර්තා වෙයි. අත්අඩංගුවට ගත් මෙම සැකකරු අද කොළඹ මහේස්ත්‍රාත් අධිකරණයට ඉදිරිපත් කල අතර එහිදී සැකකරු හෙට දිනය දක්වා රක්ෂිත බන්ධනාගාරගත කිරීමට නියෝග කර තිබේ.", "URL": "https://sinhala.adaderana.lk/news.php?nid=98147", "Category": null, "Parent URL": null}