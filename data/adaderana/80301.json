{"Source": "Adaderana", "Timestamp": "November 21, 2017 12:06 pm", "Headline": " ගාමිණී සෙනරත්ට එරෙහි චෝදනා හෙළිවී නැති බව කොටුව මහේස්ත්‍රාත් කියයි", "News Content": "හිටපු ජනාධිපති කාර්යය මණ්ඩල ප්‍රධානී ගාමිණී සෙනරත් මහතා ඇතුළු සැකකරුවන් තිදෙනාට එරෙහිව ඇති චෝදනා පොදු දේපල පනත යටතේ අනාවරණය වී නොමැති බවත්, එකී තොරතුරු මඟින් සාපරාධී විශ්වාසය කැඩූ බවට ද අනාවරණය වී නොමැති බව කොටුව මහේස්ත්‍රාත් ලංකා ජයරත්න මෙනෙවිය ප්‍රකාශ කර තිබේ. අදාළ නඩුව කොටුව මහේස්ත්‍රාත් අධිකරණය හමුවේ අද(21) විභාගයට ගැනීමෙන් අනතුරුව කොටුව මහේස්ත්‍රාත් ලංකා ජයරත්න මෙනෙවිය විසින් ඔවුන් ඇප මත නිදහස් කිරීමට අද දිනයේ නියෝග කළ අතර එහිදී ඔවුන්ට රුපියල් 50,000 ක බැඟින් වූ මුදල් ඇප හා රුපියල් ලක්ෂ 10 බැගින් වූ ශරීර ඇප දෙක බැඟින් නියම කරමින් ඇප ලබා දුන් බව අද දෙරණ වාර්තාකරු පවසයි. එමෙන්ම පළමු සැකකරුවන ගාමිණී සෙනරත් මහතාට හා දෙවන සැකකරුවන පියදාස කුඩාගාල්ලගේ මහතාට විදේශ ගත වීමේ වළකාලමින් නියෝග නිකුත් කර ඇති අතර ඔවුන්ගේ විදෙස් ගමන් බලපත්‍රද යළි අධිකරණයට බාර දීමට කටයුතු කර ඇත. ශ්‍රී ලංකා රක්ෂණ සංස්ථාවට අයත් රුපියල් බිලියන 04ක මුදලක් අවභාවිත කිරීමේ චෝදනාව යටතේ ගාමිණී සෙනරත් මහතා සහ එම සංස්ථාවේ හිටපු අධ්‍යක්ෂවරුන් වන පියදාස කුඩාබාලගේ සහ නීල් හපුහින්න යන අයට එරෙහිව මෙම නඩුව පවරා තිබුණි.", "URL": "https://sinhala.adaderana.lk/news.php?nid=80301", "Category": null, "Parent URL": null}