{"Source": "Adaderana", "Timestamp": "August 10, 2016 03:58 pm", "Headline": " දයා මාස්ටර් රිමාන්ඩ්", "News Content": "එල්.ටී.ටී.ඊ සංවිධානයේ හිටපු මාධ්‍ය ප්‍රකාශක දයා මාස්ටර් හෙට දක්වා රිමාන්ඩ් කිරීමට වවුනියාව මහාධිකරණ විනිසුරු බාලෙන්ද්‍රන් ශසි මහේන්ද්‍රන් මහතා අද නියෝග කර තිබේ.අවසන් යුධ සමයේ සාමාන්‍ය ජනතාව ප්‍රාණ ඇපයට ලබා ගැනීම සම්බන්ධයෙන් කොළඹ මහේස්ත්‍රාත්වරයා හමුවේ දයාමාස්ටර් විසින් ලබාදුන් කටඋත්තරයක් පදනම් කරගනිමින් ත්‍රස්ත විමර්ශන ඒකකය නඩු පවරා තිබුණි.ඒ අනූව සැකකරුට අද මහාධිකරණ විනිසුරුවරයා රුපියල් ලක්ෂ 5 මුදල් ඇපයක් හා රුපියල් ලක්ෂය බැගින් රාජ්‍ය නිලධාරීන් 4ක් ඇප දිය යුතු බවට නියම කළද ඇප කොන්දේසී සම්පූර්ණ කිරීමට අපොහොසත් වීම නිසා හෙට දක්වා රිමාන්ඩ් කෙරිණ.එසේම සැකකරුට උතුරු පළාතෙන් පිටයාම තහනම් කිරීමටත්, සෑම දිනකම උදේ 9-12ත් අතර කාලයේදී යාපනය පොලීසිය හමුවේ පෙනී සිටින ලෙසටත් ඇප කොන්දේසී වශයෙන් පැනවූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=62947", "Category": null, "Parent URL": null}