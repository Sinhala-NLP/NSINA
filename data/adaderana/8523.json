{"Source": "Adaderana", "Timestamp": "May 20, 2010 03:21 pm", "Headline": "නැවත ත්‍රස්තවාදය ඇතිවීමට ඉඩදෙන්නේ නෑ", "News Content": "ජාත්‍යන්තරය තුළ නැවතත් ද්‍රවිඩ ත්‍රස්තවාදය සංවිධානගත වීම වැලැක්වීම සඳහා ශ්‍රී ලංකාවේ බුද්ධිමය තොරතුරු ජාලය තවදුරටත් ශක්තිමත් කරන බව ආරක්ෂක ලේකම් ගෝඨාභය රාජපක්ෂ මහතා සඳහන් කරයි. රටින් බාහිරව ඇතැම් එල්. ටී. ටී. ඊ හිතවාදීන් ද්‍රවිඩ බෙදුම්වාදය නැවත පණගැන්වීමට උත්සාහ දරන බව ද ගෝඨාභය රාජපක්ෂ මහතා පවසයි. රට තුළ නැවතත් ත්‍රස්තවාදය හිස එසවීම වැලැක්වීම සඳහා ආරක්ෂක අංශ, පොලීසිය හා බුද්ධි අංශය සෑම පියවරක්ම අනුගමනය කරන බව ද රාජපක්ෂ මහතා අවධාරණය කරයි. බුද්ධිමය තොරතුරු ජාලය තවදුරටත් සංවර්ධනය කිරීම සඳහා කටයුතු කරන බව ද ආරක්ෂක ලේකම්වරයා ප්‍රකාශ කරයි. එල්. ටී. ටී. ඊ සංවිධානයේ නායකයාගේ මරණයෙන් පසු එම සංවිධානය පරාජයට පත්කර වසරක් ගතවූ මෙම කාල සීමාව තුළ රට කිසිදු ත්‍රස්තවාදී ක්‍රියාවක් වාර්තා වී නොමැති බව ද ගෝඨාභය රාජපක්ෂ මහතා පෙන්වා දෙයි. දශක තුනකට අධික කාලයක් පුරා පැවති ත්‍රස්තවාදය සම්පූර්ණයෙන්ම පරාජයට පත්කර වසරක් ගතවීම සමරමින් ප්‍රකාශයක් නිකුත්කරමින් ආරක්ෂක ලේකම්වරයා මේ බව ප්‍රකාශකර ඇත.", "URL": "https://sinhala.adaderana.lk/news.php?nid=8523", "Category": null, "Parent URL": null}